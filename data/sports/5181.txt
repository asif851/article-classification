
বাংলাদেশের ক্রিকেটে কী দারুণ এক মাইলফলকের দিন! একদিনে ৩৮৮ রান, মুশফিকুর রহিম-সাকিব আল হাসানের রেকর্ড গড়া ৩৫৯ রানের জুটি। সব মিলে দ্বিতীয় দিন শেষে বাংলাদেশের সংগ্রহ ৭ উইকেটে ৫৪২। অসাধারণ এই ভিত্তির ওপর দাঁড়িয়ে নিশ্চয়ই ম্যাচটি জয়ের স্বপ্ন দেখছে বাংলাদেশ। জিততে হলে এখন কী করতে হবে বাংলাদেশকে? ইনিংস ঘোষণা করে আগামীকাল সকালে শুরুতেই কি নিউজিল্যান্ডকে ব্যাটিংয়ে পাঠাবেন অধিনায়ক মুশফিক? দিন শেষের সংবাদ সম্মেলনেও প্রশ্নটি উঠল। মুশফিক যা বললেন তাতে আগামীকাল দিনের শুরুতেই ইনিংস ঘোষণা করার কথা ভাবছে না বাংলাদেশ, ‘এখন পর্যন্ত যা করেছি তাতে অবশ্যই খুশি। আশা করছি, কালকে আরও যদি ৫০টা রান যোগ করতে পারব। এরপর ওদেরকে প্রথম ইনিংসে যত তাড়াতাড়ি অলআউট করা যায় সেই চেষ্টা করব। চেষ্টা থাকবে বড় একটা লিড নেওয়ার। আপাতত এটাই আমাদের সবচেয়ে বড় পরিকল্পনা।’বোঝাই যাচ্ছে মুশফিকের চোখ প্রথম ইনিংসে ৬ শর বেশি রান তোলা। আর এটা পেতে বাংলাদেশ অধিনায়ক তাকিয়ে আছেন ১০ রান নিয়ে উইকেটে থাকা সাব্বির রহমানের দিকে, ‘প্রথম ইনিংস সব সময়ই গুরুত্বপূর্ণ। দিনের শেষ বলে উইকেট হারানোটা হয়তো ভালো বিষয় নয়। তবে এখনো একজন ব্যাটসম্যান আছে—সাব্বির। পরে আমরা হয়তো বোলিং ভালো করে নিউজিল্যান্ডকে চাপে ফেলতে পারব।’
