
যশোরে বাহরাইনের সঙ্গে অন্তত ড্র করেছিল বাংলাদেশ অলিম্পিক দল। কিন্তু ঢাকায় বঙ্গবন্ধু স্টেডিয়ামে মালদ্বীপের বিপক্ষে সেটিও পারল না। নিজেদের দ্বিতীয় গ্রুপ ম্যাচে আজ বাংলাদেশ অলিম্পিক দল হেরে গেছে ২-০ ব্যবধানে। টানা দুই জয়ে ৬ পয়েন্ট নিয়ে সবার আগে সেমিফাইনাল নিশ্চিত করেছে মালদ্বীপ। দুই ম্যাচে এক পয়েন্ট নিয়ে গ্রুপে তৃতীয় স্থানে বাংলাদেশ অলিম্পিক দল। সেমিফাইনালে উঠতে হলে আগামী শনিবার শেষ ম্যাচে কম্বোডিয়াকে শুধু হারালেই চলবে না, জয়ের ব্যবধানটাও বড় হতে হবে। একই সঙ্গে তাকিয়ে থাকতে হবে বাহরাইন-মালদ্বীপ ম্যাচের দিকেও। মালদ্বীপের এই দলের পোশাকি নাম অনূর্ধ্ব-২৩। কিন্তু সর্বশেষ সাফে খেলা মালদ্বীপের কমপক্ষে নয়জন ফুটবলার আছেন দলে। এর মধ্যে সিনিয়র পাঁচজন খেলেছেন। যদিও মালদ্বীপের সবচেয়ে অভিজ্ঞ ফুটবলার আলী আশফাককে তাঁর ঘরোয়া ক্লাব ছাড়েনি। অবশ্য তাঁকে ছাড়াই টুর্নামেন্টে দুর্দান্ত খেলছে মালদ্বীপ। সাফের সেমিফাইনালিস্টরা যশোরে প্রথম ম্যাচে কম্বোডিয়ার সঙ্গে জিতেছিল ৩-২ গোলে। আজ ম্যাচের ১৬ মিনিটে নাশিদের ক্রস থেকে ইসমাইল প্রথমে এগিয়ে নেন মালদ্বীপকে। ২৩ মিনিটে আরেকটি সফল আক্রমণ। এবার স্কোরার থেকে প্লেমেকার হয়ে গেলেন ইসমাইল। তাঁর ক্রস থেকে ইমাজের শটে ব্যবধান দ্বিগুণ হয়। তবে দুটি গোলেই বাংলাদেশ অলিম্পিক দলের রক্ষণের ভুল ছিল চোখে পড়ার মতো। নিজেদের বক্সের সামনে ভুল পাস, আর প্রতিপক্ষ খেলোয়াড়দের কড়া পাহারায় না রাখতে পারার মাশুলই দিতে হয়েছে দলকে।দ্বিতীয়ার্ধে গোল শোধে মরিয়া হয়ে ওঠে অলিম্পিক দল। রুবেল মিয়া চোখে পড়ার মতো কয়েকটি আক্রমণও করেছেন। ৬৭ মিনিটে তাঁর চমৎকার পাস থেকে আমিনুর রহমান সজীব গোল করতে পারেননি। সামনে ছিলেন তখন শুধুই গোলরক্ষক ফয়সাল মোহাম্মদ। বাকি সময়ে মালদ্বীপের বক্সে কয়েকবার আক্রমণ চালিয়েও কোনো গোল পাননি রেজাউল-রুবেলরা। ম্যাচ শেষে আজও পুড়ল আতশবাজি। কিন্তু বারুদের গন্ধ তাই বিষাদই ছড়িয়েছে বাতাসে। বাংলাদেশ অলিম্পিক দল: জিয়াউর, কেস্ট, অরূপ, রেজাউল, শাকিল, ইমন (শাহেদ), সজীব, বাবু (রুবেল), ফাহাদ, জনি, সিফাত।
