
টি-টোয়েন্টি বিশ্বকাপের মাঝপথে নিষিদ্ধ হয়েছেন পেসার তাসকিন আহমেদ ও স্পিনার আরাফত সানি—এ নিয়ে গোটা বাংলাদেশই ক্ষুব্ধ। বিশ্ব ক্রিকেটেও আইসিসির এমন সিদ্ধান্তের বেশ সমালোচনা হচ্ছে। অস্ট্রেলিয়ার সাবেক অধিনায়ক ইয়ান চ্যাপেল বলেছেন, ‘ওদের যদি নিষিদ্ধই করা হবে, টুর্নামেন্টের মাঝখানে কেন! টুর্নামেন্টের আগে নিষিদ্ধ করতে পারত আইসিসি।’ এবার ইয়ান চ্যাপেলের সঙ্গে গলা মেলালেন পাকিস্তানের সাবেক অধিনায়ক ওয়াসিম আকরাম।প্রথম আলোর জন্য লেখা এক কলামে তিনি সরাসরি আঙুল তুলেছেন আইসিসির দিকে। ওই কলামে লিখেছেন, ‘আমি ইয়ান চ্যাপেলের সঙ্গে একমত, বাংলাদেশের দুই বোলারকে টুর্নামেন্টের মাঝপথে নিষিদ্ধ করা ঠিক হয়নি। আইসিসি টুর্নামেন্টের শেষ পর্যন্ত অপেক্ষা করতে পারত।’ঢাকায় হওয়া সর্বশেষ টুর্নামেন্টে আম্পায়ারদের ভূমিকা নিয়ে বেশ সমালোচনা করে ওয়াসিম আকরাম বলেন, ‘যদি ওদের অ্যাকশনে সমস্যা থেকেই থাকে, তাহলে এশিয়া কাপে আম্পায়াররা কী করছিলেন? তখন তো কেউ ওদের অ্যাকশন নিয়ে প্রশ্ন তোলেনি। তাসকিন আহমেদ বাংলাদেশের মূল বোলার। তাদের প্রতি একদমই ন্যায্য বিচার করা হয়নি।’
