
পুরো ফুটবল বিশ্বই বাড়িয়ে দিয়েছে সাহায্যের হাত। মর্মান্তিক বিমান দুর্ঘটনায় এলোমেলো হয়ে যাওয়া ব্রাজিলীয় ক্লাব শাপেকোয়েনসের জন্য আগামী জানুয়ারিতে প্রীতি ম্যাচ খেলবে ব্রাজিল-কলম্বিয়া। তবে সেই ম্যাচে থাকছেন না এই সময়ে ব্রাজিলের সেরা তারকা নেইমার। ফিফার সূচিতে ম্যাচটি হচ্ছে না বলে ব্রাজিলীয় কোচ তিতে তাঁর দল সাজাবেন দেশটির ঘরোয়া ফুটবলে খেলা খেলোয়াড়দের নিয়ে।রিও ডি জেনিরোর নিলটন সান্তোস স্টেডিয়ামে ম্যাচটি হবে আগামী ২৫ জানুয়ারি। এই ম্যাচ থেকে পাওয়া অর্থ ক্লাবটিকে আর দুর্ঘটনায় নিহতদের পরিবারকে দেওয়া হবে। অ্যাটলেটিকো ন্যাসিওনালের বিপক্ষে কোপা সুদামেরিকানার ফাইনালের প্রথম লেগ খেলতে কলম্বিয়ায় যাচ্ছিল শাপেকোয়েনস। গত ২৯ নভেম্বর গন্তব্যের খুব কাছে গিয়ে বিধ্বস্ত হয় তাদের বহন করা বিমানটি। প্রাণ হারান ৭১ জন। নিশ্চিহ্ন হয়ে যায় পুরো শাপেকোয়েনস দলটিই।সমবেদনা আর শোক প্রকাশের সঙ্গে চারদিক থেকে আসতে থাকে সাহায্যের আশ্বাস। এরই মধ্যে রোনালদিনহোসহ অনেক সাবেক তারকা ফুটবলারই দলটির হয়ে বিনা মূল্যে খেলার প্রস্তাব দিয়েছেন। ইউরোপ আর দক্ষিণ আমেরিকার বিভিন্ন ক্লাব থেকে আসে বিনা মূল্যে খেলোয়াড় ধার দেওয়ার আশ্বাস। এগিয়ে আসে বিশ্বের অন্যতম সেরা ক্লাব বার্সেলোনাও। আগামী বছর হুয়ান গাম্পার ট্রফিতে শাপেকোয়েনসকে খেলার আমন্ত্রণ জানিয়েছে তারা। সূত্র: ফোর ফোর টু
