
ম্যাচের আগে ৩০-৪০ মিনিট ধরে টেপ লাগাবেন দুই হাঁটুতে। তার ওপর পরবেন নি-ক্যাপ—গত আট বছর ধরে এটাই নিয়ম মাশরাফি বিন মুর্তজার জন্য। কিন্তু কাল ঢাকা ডায়নামাইটসের বিপক্ষে ঘটল ব্যতিক্রম। হাঁটুতে টেপ ও নি-ক্যাপ না লাগিয়েই নেমে পড়লেন মাঠে। কারণ এ ম্যাচে বোলিং করারই কথা ছিল না মাশরাফির।কলার বোনের চোটে পড়ে ডলার মাহমুদ টুর্নামেন্ট থেকেই ছিটকে গেছেন। কাল তাই মাশরাফিকে বিনা প্রস্তুতিতেই পুরো চার ওভার বল করতে হলো এবং সেটা করলেন প্রচন্ড ঝুঁকি নিয়েই। ফিল্ডিং করতে গিয়ে পড়লেন হ্যামস্ট্রিংয়ের চোটেও। ভাগ্য ভালো চোটটা গুরুতর নয়। তারপরও আজ সন্ধ্যায় চিটাগং ভাইকিংসের বিপক্ষে ম্যাচে বল করার ঝুঁকি নিতে চান না কুমিল্লা ভিক্টোরিয়ানস অধিনায়ক। নিজের এই সিদ্ধান্ত মাশরাফি জানিয়ে দিয়েছেন ফ্র্যাঞ্চাইজি মালিককেও। অধিনায়কের সিদ্ধান্তকে স্বাগত জানিয়েছে কুমিল্লা ভিক্টোরিয়ানস কর্তৃপক্ষ। মাঠে তারা অধিনায়ক মাশরাফিকে পেলেই খুশি।কুমিল্লা ভিক্টোরিয়ানসের মালিকপক্ষ অবশ্য আগের ম্যাচেও মাশরাফির বোলিংয়ের বিপক্ষে ছিল। মাশরাফিই মুঠোফোনে জানালেন, ‘উনি (কুমিল্লা ভিক্টোরিয়ানসের উপদেষ্টা আ হ ম মুস্তফা কামাল) আমাকে আগেই বলে দিয়েছেন, “তুমি শুধু অধিনায়কত্ব করার জন্য খেল। বোলিং করা লাগবে না। ” খেলোয়াড়দের এসব ব্যাপারে আমাদের ফ্র্যাঞ্চাইজি খুবই যত্নশীল।’ উদাহরণ হিসেবে হাতে চোট পাওয়া কামরুল ইসলামের কথাও বললেন, ‘টুর্নামেন্টের আগে থেকেই ওর হাতে চোট। বাকি ম্যাচগুলোও হয়তো খেলতে পারবে না। তবু ফ্র্যাঞ্চাইজি তাকে বাদ দেয়নি। অর্ধেক টাকা দিয়ে দিয়েছে। দলের সঙ্গে রেখে উইনিং বোনাসের ভাগও দিচ্ছে। সেদিন তো টাকা পেয়ে ও কেঁদেই দিল...।’দলে দায়িত্ব নেওয়ার মতো একজন সহ-অধিনায়ক থাকলে হয়তো দু-এক ম্যাচ বিশ্রাম নিতেন মাশরাফি। কিন্তু এখন আর সে চিন্তা করছেন না। সেমিফাইনালে খেলার সম্ভাবনা যে জেগে উঠেছে সামনে! ‘আমার নিজেরও তো একটা দায়িত্ব আছে। তাছাড়া আর একটি-দুটি ম্যাচ জিতলেই আমাদের সেমিফাইনাল মোটামুটি নিশ্চিত হয়ে যাবে...’, বলছিলেন মাশরাফি।মাশরাফির খেলা নিয়ে কোনো সংশয় নেই বিসিবির ফিজিও-ডাক্তারদেরও। তবে বোলিং করলে প্রয়োজনীয় প্রস্তুতি নিয়ে নামার পরামর্শ দেওয়া হয়েছে তাঁকে। ফিল্ডিংয়েও আরোপ করা হয়েছে কিছু বিধিনিষেধ। হঠাৎ করে দৌড় শুরু করা যাবে না, হঠাৎ করে দৌড় থামিয়েও দেওয়া যাবে না। এগুলো যতটা সম্ভব এড়িয়ে চলতে বলা হয়েছে তাঁকে। এছাড়া ম্যাচ খেলতে নামার আগে নিয়মিত পরীক্ষা-নিরীক্ষাগুলো তো করা হবেই। ঢাকায় গিয়ে করাবেন এমআরআই। বিপিএলের চট্টগ্রাম পর্ব শেষে কুমিল্লা ভিক্টোরিয়ানস দল আগামীকাল কক্সবাজার ঘুরতে যাবে, কিন্তু মাশরাফি উড়াল দেবেন ঢাকায়।
