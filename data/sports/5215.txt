
বিস্ময়টা এখনো কাটিয়ে উঠতে পারছেন না। অনেক পেছনে দৌড় শুরু করেও শেষ পর্যন্ত যুক্তরাষ্ট্রের প্রেসিডেন্ট এখন ডোনাল্ড ট্রাম্প! তবে কাল-পরশুর এই নির্বাচনে এর চেয়েও বিস্ময়কর ঘটনা ঘটেছে। ট্রাম্প কিংবা হিলারি ক্লিনটন নয়, রাষ্ট্র চালনার জন্য লিওনেল মেসিকে বেছে নিয়েছেন এক ভোটার।
কাল সামাজিক যোগাযোগমাধ্যমে দাবানলের মতো ছড়িয়ে পড়ল একটি ছবি। হিলারি, ট্রাম্প ও অন্য তিন প্রার্থীর নিচে একটি খালি ঘর ছিল ব্যালট পেপারে। যদি কারও মনে হয়, এই প্রার্থীরা কেউই দেশকে পরিচালনার জন্য যোগ্য নন; সেখানে নিজেদের পছন্দের প্রার্থীর নাম লেখার সুযোগ ছিল। তো এক ফুটবলভক্তের মনে হয়েছে হিলারি, ট্রাম্প কিংবা বাকি চার প্রার্থীর কেউ নন; বিশ্বসেরা ফুটবলারই ভালো করবেন যুক্তরাষ্ট্রের প্রেসিডেন্ট হিসেবে! ভোট কাকে দিলেন কিংবা ভোটিং বুথে ছবি তোলা আইনত নিষিদ্ধ, এসব নিয়ে কারও ভাবতে বয়েই গেছে! সবাই ব্যস্ত মেসির ভোট পাওয়া নিয়ে। সামাজিক যোগাযোগমাধ্যমে অনেকে প্রস্তাবও দিলেন মেসিকে বিষয়টি একটু বিবেচনা করে দেখতে।আর্জেন্টাইন তারকা কি একটু ভেবে দেখবেন?
