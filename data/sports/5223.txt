
ডেল স্টেইনের পর ভারনন ফিল্যান্ডার। বাংলাদেশের বিপক্ষে টেস্ট সিরিজ শুরুর আগেই না-খেলা প্রায় নিশ্চিত হয়ে গেল আরও এক দক্ষিণ আফ্রিকান পেসারের। পিঠের চোটে প্রায় দেড় মাস ক্রিকেটের বাইরে থাকা ফিল্যান্ডারের পূর্ণাঙ্গ পুনর্বাসন এখনো হয়নি।
গত জুলাইয়ে ইংল্যান্ড সফরে পিঠে চোট পেয়েছিলেন ফিল্যান্ডার। ধারণা করা হয়েছিল, বাংলাদেশ সিরিজের আগেই পুরোপুরি ফিট হয়ে যাবেন ৩২ বছর বয়সী পেসার। ঘরোয়া ক্রিকেটে কোবরাসের হয়ে তাই প্রথম রাউন্ডের ম্যাচটা খেলার কথা ভেবেছিলেন ফিল্যান্ডার। আগামী সোমবারই এসে দায়িত্ব নিতে যাওয়া নতুন কোচ ওটিস গিবসন জাতীয় দলের সবাইকে প্রথম শ্রেণির ম্যাচ খেলতে বলেছেনও। এই ম্যাচটা ভালো খেলে ফিটনেস প্রমাণ করতে পারলে বাংলাদেশের বিপক্ষে টেস্ট সিরিজের দলে থাকতেই পারতেন ফিল্যান্ডার। কিন্তু পুনর্বাসনপ্রক্রিয়া শেষ না হওয়ায় প্রথম শ্রেণির ম্যাচ খেলে নতুন করে চোটে পড়ার ঝুঁকি নিতে চাচ্ছেন না। আর এই ম্যাচ না খেললে বাংলাদেশের বিপক্ষে টেস্টে খেলার সম্ভাবনাও ফিল্যান্ডারের নেই বললে চলে।
জুলাইয়ে ইংল্যান্ডের বিপক্ষে ওভাল টেস্টে চোট পেলেও ওল্ড ট্রাফোর্ডে সিরিজের শেষ টেস্টের আগেই ফিট হয়ে গিয়েছিলেন ফিল্যান্ডার। কিন্তু টেস্টের দিন সকালেই আবার চোট পান এবং দল থেকে ছিটকে পড়েন। নিজের ফিটনেস নিয়ে এমন খামখেয়ালির জন্য ফিল্যান্ডারের কড়া সমালোচনা করেছিলেন দক্ষিণ আফ্রিকার সাবেক অধিনায়ক গ্রায়েম স্মিথ। সমালোচনা ভালোভাবে নেননি ফিল্যান্ডার। এ বিষয়ে কথা বলতে স্মিথের সঙ্গে দেখাও করতে চেয়েছিলেন। দুজনের সাক্ষাৎপর্বটা বাংলাদেশ সিরিজের আগেই হওয়ার কথা ছিল। এখন যেহেতু কোবরাসের হয়ে প্রথম শ্রেণির ক্রিকেটে খেলবেন না, সেই সাক্ষাৎ আরও আগেই হয়ে যেতে পারে। এএফপি। 
