
তিনি মহীরূহ, বার্সেলোনার ডিএনএ। গত এক দশকে নিজেকে সেভাবেই প্রতিষ্ঠা করেছেন লিওনেল মেসি। গত মাসে লিগে লাস পালমাসের বিপক্ষে চোটে পড়ে দুই মাসের বাইরে বার্সার আর্জেন্টাইন ফরোয়ার্ড। মেসি-শূন্যতা ভালোই টের পাচ্ছে বার্সা। চ্যাম্পিয়নস লিগে লেভারকুসেনের বিপক্ষে কষ্টসাধ্য জয়, স্প্যানিশ লিগে সেভিয়ার বিপক্ষে হার। মেসি না থাকলেও নেইমার তো আছেন। প্রশ্ন উঠেছে, ব্রাজিলীয় সেনসেশন পারবেন মেসির জায়গাটা পূরণ করতে? 
সাবেক ব্রাজিলীয় তারকা জুনিনহো মনে করেন, নেইমারের পক্ষে সম্ভব নয় বার্সায় মেসির শূন্যতা পূরণ করা। নেইমারকে সেই চেষ্টা না করারই পরামর্শ তাই দিলেন তিনি। সেটি করতে গেলে নেইমার বরং নিজেরই ক্ষতি করবেন বলে মনে করছেন লিওঁর সাবেক এ মিডফিল্ডার।গত কয়েক ম্যাচে নেইমার সেই চেষ্টা করতে ​গিয়ে বাড়তি চাপ নিয়েছেন। মেসি না থাকায় মাঠে আক্রমণ শানানোর নেতৃত্ব নেইমার নিতে পারেন। কিন্তু সেটি মেসির মতো করেই করতে হবে, এমনটা ভাবলেই সর্বনাশ। জুনিনহোর পরামর্শ, ‘আমাকেই বল পেতে হবে, সব গোল করতে হবে, সবকিছুই ঘটাতে হবে—নেইমারের চিন্তা-ভাবনা এমন হওয়া উচিত নয়। তবে সে ভাবতে পারে, মেসি যেহেতু মাঠে নেই, সে ক্ষেত্রে নেতৃত্ব নিতে পারে।’মেসি-শূন্যতা পূরণের দায়িত্ব নেওয়া চাপ হয়ে যাবে নেইমারের জন্য? তা হয়তো হবে। কিন্তু চাপ জিনিসটার সঙ্গে নেইমার তো অভ্যস্ত। ব্রাজিল দলে তিনিই নেতা, তিনিই প্রাণভোমরা। সান্তোসেও ছিলেন মনোযোগের কেন্দ্রে। একই ভূমিকাতে বার্সাতে কেন নয়? জুনিনহোর মতে, ব্রাজিল দলে নেইমারের মানের খেলোয়াড়ের অভাব। কিন্তু বার্সায় বহু তারকার সমাবেশ। জুনিনহো তাই বললেন, ‘মাঠে তার যে পারফরম্যান্স, তাতে এরই মধ্যে ব্রাজিলে দলের নেতা হয়ে উঠেছে, এটা সে জানে। তার মানের খেলোয়াড়ের অভাব রয়েছে দলে।’ তবে ব্রাজিলে কিংবা বার্সায় হোক, ছন্দ ধরে রাখা সবখানেই কঠিন। জুনিনহো জানালেন, ‘কোনো কিছুই সহজ নয়। না সেলেসাওর হয়ে, না বার্সায়। বিশ্বের অন্যতম সেরা দল ব্রাজিল। বার্সাও বিশ্বের অন্যতম সেরা ক্লাব। যখন তারা তাদের সেরা খেলোয়াড়টি হারায়, তখন কঠিনই হয়ে যায়।’
