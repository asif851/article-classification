
টি-টোয়েন্টির ধুমধাড়াক্কা ক্রিকেটে শহীদ আফ্রিদির ভীষণ চাহিদা। তাঁকে দলে ভেড়াতে ফ্র্যাঞ্চাইজিগুলোর বরাবরই বিশেষ আগ্রহ। বিপিএলের প্রথম আসরে সবচেয়ে বেশি দাম পেয়েছিলেন তিনিই। পিসিবির নিষেধাজ্ঞা থাকার কারণে দ্বিতীয় আসরে খেলা হয়নি। দুয়ারে কড়া নাড়ছে আরেকটি বিপিএল। এ টুর্নামেন্টে খেলতে নিজেই আগ্রহ প্রকাশ করেছেন পাকিস্তানি তারকা। অবশ্য অনেক দিন ধরেই আফ্রিদির ব্যাটে রান নেই, বলে নেই ধার। এ বছর খেলা সাতটি আন্তর্জাতিক টি-টোয়েন্টিতে রান ৮০, উইকেট মাত্র দুটি। পাকিস্তানের টি-টোয়েন্টি অধিনায়ক ছন্দে ফিরতে মরিয়া। আর নিজেকে ফিরে পেতে বিপিএল ভীষণ কাজে দেবে বলেই মনে করেন আফ্রিদি, ‘বিপিএলের প্রস্তাব পেলে খেলতে রাজি। ছন্দ ফিরে পেতে এ টুর্নামেন্ট কাজে দেবে।’বিপিএলের প্রথম আসরে সর্বোচ্চ সাত লাখ ডলারে আফ্রিদিকে কিনেছিল ঢাকা গ্ল্যাডিয়েটরস। পুরো টুর্নামেন্টে খেলেছিলেন মাত্র দুটি ম্যাচ। সেমিফাইনালে খুলনার বিপক্ষে ব্যাট হাতে করেছিলেন অপরাজিত ২৭ রান, বল হাতে নিয়েছিলেন ১ উইকেট। বল হাতে আসল ভেলকি দেখিয়েছিলেন বরিশালের বিপক্ষে ফাইনালে। নিয়েছিলেন দলের পক্ষে সর্বোচ্চ ৩ উইকেট। পরের আসরটিতে অবশ্য পিসিবির অনুমতি না থাকায় কোনো পাকিস্তানি খেলোয়াড় অংশ নিতে পারেননি।তবে এবারের প্রেক্ষাপট ভিন্ন। আবারও বিপিএল জমাতে আসতে পারেন আফ্রিদি। তথ্যসূত্র: পিটিআই।
