
ভারত-অস্ট্রেলিয়া টেস্টের পুরোনো ঝাঁজটা টের পাওয়া গেল অ্যাডিলেড টেস্টে চতুর্থ দিনের বিকেলে। শচীন টেন্ডুলকার-গ্লেন ম্যাকগ্রা, হরভজন সিং-অ্যান্ড্রু সাইমন্ডসের ঐতিহাসিক ‘বাক্যবিনিময়ে’র ধারা দেখা গেল ডেভিড ওয়ার্নার-বরুণ অ্যারন, স্টিভেন স্মিথ-রোহিত শর্মার মধ্যেও! এর মধ্যেই ওয়ার্নার দ্বিতীয় ইনিংসেও তুলে নিলেন আরেকটি দারুণ সেঞ্চুরি। চতুর্থ দিন শেষ স্বাগতিকদের সংগ্রহ ৫ উইকেটে ২৯০, এগিয়ে ৩৬৩ রানে। দ্বিতীয় ইনিংসে ব্যাট করতে নেমে অস্ট্রেলিয়া ৩৮ রানেই হারায় ক্রিস রজার্সকে। এরপর শেন ওয়াটসন-ওয়ার্নারের দ্বিতীয় উইকেট জুটিতে আসে ১০২ রান। ওয়াটসনকে বোল্ড করে এ জুটি ভাঙেন মোহাম্মদ সামি। এরপর স্মিথকে নিয়ে চতুর্থ উইকেটে ৪৫ রানের অারেকটি জুটি গড়েন ওয়ার্নার। ১০২ রানে কর্ন শর্মার বলে ওয়ার্নার ফিরলে মিচেল মার্শ-স্মিথের পঞ্চম উইকেট জুটিতে ওঠে ৩৩ বলে ৫৩ রান। এ তিন জুটিই চতুর্থ দিনে বড় লিড দিয়েছে অস্ট্রেলিয়াকে। প্রথম ইনিংসের আরেক সেঞ্চুরিয়ান স্মিথ উইকেটে আছেন ৫২ রানে। দ্বিতীয় ইনিংসেও আক্রমণাত্মক ব্যাটিং করেছেন অস্ট্রেলিয়ার ব্যাটসম্যানরা। ওভারপ্রতি উঠেছে ৪.২০ রান। বিনা উইকেটে ৩২ রান তুলে লাঞ্চে গিয়েছিল অস্ট্রেলিয়া। এর পরের সেশনে উঠেছে ১ উইকেটে ১০৭ রান। আর শেষ সেশনে ৪ উইকেটে ১৫১। চা-বিরতির আগমুহূর্তে এক চোট নাটকই হয়ে গেল! নাটকটা মঞ্চস্থ হয়েছিল বরুণ অ্যারনের করা ৩৪তম ওভারের দ্বিতীয় বলে ওয়ার্নারের বোল্ড হয়ে যাওয়ার পর। তখন অস্ট্রেলীয় ওপেনারের সংগ্রহ ৬৬ রান। গ্লাভস-হেলমেট খুলে হাঁটাও দিলেন সাজঘরের দিকে। ওয়ার্নারকে ‘ফিরিয়ে’ অ্যারন তো খুশিতে আটখানা। শুধু তা-ই নয়, বাঁহাতি ওপেনারের উদ্দেশে কিছু কথার তুবড়িও ছোটালেন ডানহাতি পেসার। এরপর টিভি রিপ্লেতে জানা গেল, অ্যারনের বলটি ছিল ‘নো’! ওয়ার্নারকে আবার ফিরিয়ে আনা হলো। ফিরেই অ্যারনের কথার ‘শোধ’ তুললেন! এরপর তপ্ত বাক্যবিনিময়ে একে একে যোগ দিলেন শেন ওয়াটসন, বিরাট কোহলি ও শিখর ধাওয়ান। অগত্যা পরিস্থিতি শান্ত করলেন আম্পায়ার ইয়ান গোল্ড। ওয়ার্নার একবার তো গজরাতে গজরাতে অ্যারনের উদ্দেশে বলেন, ‘কাম-অন! কাম-অন!’ কথার লড়াই আরেক দফা জমে উঠল রোহিত শর্মার করা ৫৩তম ওভারে। স্টিভেন স্মিথের বিপক্ষে এলবিডব্লিউর আবেদন করলেন রোহিত। আম্পায়ার নাকচ করে দিতেই স্মিথ হেসে উঠলেন। রোহিত বেশ আক্রমণাত্মক ভঙ্গিতে বললেন, ‘হোয়াট? হোয়াট?’ বিষয়টি নিয়ে কোহলি এসে কথা বললেন আম্পায়ারের সঙ্গে। এমন কয়েক দফা বাক্যবিনিমিয় আর ৪৬.১ ওভারে মোহাম্মদ সামির ওভারে গালিতে দাঁড়ানো মুরালি বিজয়ের দারুণ ক্যাচ হাতছাড়ার সুযোগে ওয়ার্নার তুলে নিলেন ক্যারিয়ারের ১১তম টেস্ট সেঞ্চুরি। সেঞ্চুরি স্বভাবসুলভ চপলতায় উপভোগ করলেও প্রয়াত সতীর্থ ফিল হিউজকে মনে করে আবারও কাঁদলেন বাঁহাতি ​এই ওপেনার। ২০১১ সালের ডিসেম্বরে নিউজিল্যান্ডের বিপক্ষে অভিষেকের পর ২০১৩ পর্যন্ত ওয়ার্নারের সেঞ্চুরি ছিল পাঁচটি। এ বছরেই করলেন ছয়টি! ওয়ার্নারের সর্বশেষ ১১টি ইনিংস—১১৫, ৭০, ৬৬, ১৩৫, ১৪৫, ১৩৩, ২৯, ১৯, ৫৮, ১৪৫ ও ১০২। ফর্মের তুঙ্গে থাকা ওয়ার্নার এ বছরে ৭ ম্যাচে পঞ্চম টেস্ট ব্যাটসম্যান হিসেবে করেছেন এক হাজার রান। ২০১২ সালে ইংলিশ অধিনায়ক অ্যালিস্টার কুকের পর এই প্রথম কোনো ওপেনার এক পঞ্জিকাবর্ষে করলেন এক হাজার রান। অস্ট্রেলীয় ওপেনার হিসেবে এক বছরে সর্বশেষ এক হাজার রান করেছিলেন সাইমন ক্যাটিচ।এর আগে আগের দিনের ৫ উইকেটে ৩৬৯ রানে খেলতে নেমে আজ অবশিষ্ট ৫ উইকেটে ৭৫ রান যোগ করে প্রথম ইনিংসে ৪৪৪ রানে অলআউট হয় ভারত। অস্ট্রেলিয়ার পক্ষে নাথান লায়ন নেন সর্বোচ্চ ৫ উইকেট।সূত্র: ক্রিকইনফো, এএফপি ও স্টার স্পোর্টস ১ ।
