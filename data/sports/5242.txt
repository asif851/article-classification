
সকারুদের আতিথেয়তা দেওয়ার প্রস্তুতি চলছে বাংলাদেশ ফুটবল ফেডারেশনের (বাফুফে)। অবশ্য বিশ্বকাপ বাছাইয়ের ফিরতি ম্যাচ খেলতে ঢাকায় আসা নিয়ে এখনো নিরুদ্বিগ্ন নয় অস্ট্রেলিয়া ফুটবল ফেডারেশন (এফএফএ)। উদ্বেগটা মূলত নিরাপত্তা-সংক্রান্ত। তবে যতই উদ্বেগ থাকুক না কেন, বাংলাদেশের জন্য পূর্ণ শক্তির দলই ঘোষণা করেছে অস্ট্রেলিয়া।গতকাল বুধবার দল ঘোষণা করেছে এফএফএ। চোট কাটিয়ে দলে ফিরেছেন সকারু অধিনায়ক মিলে জেডিনাক। ফিরেছেন দলের তারকা গোলরক্ষক ম্যাট রায়ানও। ভ্যালেন্সিয়ার এই গোলরক্ষককে হাঁটুর চোট খেলতে দেয়নি বাছাইপর্বের তিনটি ম্যাচ। বাংলাদেশের সঙ্গে ফিরতি ম্যাচ খেলতে কোমর বেঁধেই আসছে অস্ট্রেলিয়া।এমনিতে গ্রুপে সকারুরাই ফেবারিট। তবে গত ম্যাচে জর্ডানের কাছে ২-০ গোলে হারের পর পয়েন্ট তালিকায় এই মুহূর্তে এশীয় চ্যাম্পিয়নদের অবস্থান দুইয়ে। ৪ ম্যাচে পয়েন্ট ৯। সকারুদের চেয়ে এক ম্যাচ বেশি খেলে ১৩ পয়েন্ট নিয়ে জর্ডান সবার ওপরে। এমন সমীকরণে খানিকটা চাপেই সকারুরা। অস্ট্রেলিয়ার কাছে কোনো ম্যাচই এখন ‘ওয়াক ওভার’ দেওয়ার সুযোগ নেই। এ কারণে পরশু বিকেলে বাফুফেকে এফএফএ জানিয়ে দিয়েছে, ১৪ নভেম্বর রাতে তারা ঢাকাগামী বিমানে চাপতে পারে। তার আগে ক্যানবেরায় বিশ্বকাপ বাছাইপর্বের ম্যাচে কিরগিজস্তানের মুখোমুখি হবে ১২ নভেম্বর।ঢাকায় আসার প্রস্তুতির ব্যাপারটি নিশ্চিত করলেও ঢাকার নিরাপত্তা নিয়ে প্রশ্ন তুলে এফএফএ ফিফার কাছে আবেদন করেছিল ম্যাচটি কোনো নিরপেক্ষ ভেন্যুতে আয়োজনের। কিন্তু এফএফএর আবেদনে সাড়া দেয়নি ফিফা। এ নিয়ে গত মাসে এএফসির (এশিয়ান ফুটবল কনফেডারেশন) সঙ্গেও আলোচনা করে অস্ট্রেলিয়া। এএফসিও তাদের জানিয়ে দেয়, ঢাকায় এই ম্যাচ হতে এখনো কোনো সমস্যা দেখা যাচ্ছে না। খেলোয়াড়দের নিরাপত্তার বিষয়টিকে সর্বোচ্চ গুরুত্ব দেওয়া হবে, তবে নিরপেক্ষ ভেন্যুতে ম্যাচ আয়োজনের প্রয়োজন এখন পর্যন্ত তারা দেখছে না। এফএফএর প্রধান নির্বাহী ডেভিড গ্যালপ কাল অস্ট্রেলীয় সংবাদমাধ্যমকে বলেছেন, ‘নিরপেক্ষ ভেন্যুতে ম্যাচটি হওয়ার সম্ভাবনা এখনো আছে। কিন্তু এই মুহূর্তে ফিফা সেই প্রস্তাব আমাদের দেয়নি। আমরা প্রথমে বলেছিলাম ওটাই আমাদের অগ্রাধিকার, কিন্তু সেটি প্রত্যাখ্যাত হয়েছে।’ফিফা অস্ট্রেলিয়াকে আশ্বস্ত করেছে, বাংলাদেশের নিরাপত্তা পরিস্থিতি খতিয়ে দেখা হচ্ছে। অস্ট্রেলিয়া সরকার যে বাংলাদেশে অস্ট্রেলীয় নাগরিকদের সর্বোচ্চ সতর্কতার সঙ্গে চলাফেরা করার পরামর্শ দিয়েছে, সেটিও উল্লেখ করেছেন গ্যালপ। তবে বাংলাদেশে যাওয়া যাবে না—অস্ট্রেলীয় সরকারের পক্ষ থেকে এমন নিষেধাজ্ঞা যে নেই, সেটিও জানিয়েছেন তিনি। সূত্র: সিডনি মর্নিং হেরাল্ড।
অস্ট্রেলিয়া দলগোলরক্ষকঅ্যালেক্স সিসাক, অ্যাডাম ফেদেরিসি, ম্যাট রায়ানডিফেন্ডারজেসন ডেভিডসন, রায়ান ম্যাকগোয়ান, জেমস মেরেডিথ, জশ রিসডন, ট্রেন্ট সেইন্সবারি, ম্যাট স্পিরানোভিচ, অ্যালেক্স উইলকিনসন, বেইলি রাইটমিডফিল্ডারমিলে জেডিনাক, মাসিমো লুয়োঙ্গো, ম্যাট ম্যাকে, মার্ক মিলিগান, অ্যারন মুয়, টম রজিচ, জেমস ট্রয়সিফরোয়ার্ডনাথান বার্নস, টিম কাহিল, টমি ইউরিচ, ম্যাথু লেকি, টমি ওর
