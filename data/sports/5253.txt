



 আন্তর্জাতিক ক্রিকেটে ৫৬টি সেঞ্চুরি কোহলির।
 শুধু টেন্ডুলকারেরই আছে সেঞ্চুরির সেঞ্চুরি।


দক্ষিণ আফ্রিকায় দুর্দান্ত খেলছেন বিরাট কোহলি। ৬ ম্যাচের সিরিজে ৩টি সেঞ্চুরি ও এক ফিফটি। সেঞ্চুরির এমন ফোয়ারা দেখে সবাই শচীন টেন্ডুলকারের রেকর্ডের প্রসঙ্গটা টেনে আনছেন। আন্তর্জাতিক ক্রিকেটে সেঞ্চুরির সেঞ্চুরি করা একমাত্র ব্যক্তি টেন্ডুলকার। অনেকেরই দাবি, টেন্ডুলকারের রেকর্ডটা কোহলিই ভাঙবেন। ভারতীয় কিংবদন্তি গুন্ডাপ্পা বিশ্বনাথেরও ধারণা, পারলে কোহলিই পারবেন টেন্ডুলকারকে পেছনে ফেলতে।
আলোচনা শুনলে ভুল ভাবতে পারেন সবাই। ধরে নিতে পারেন, কোহলি হয়তো বেশ এগিয়ে গেছেন রেকর্ড ভাঙার পথে। কিন্তু সত্যটা হলো, কোহলির সেঞ্চুরির সংখ্যা এখনো ষাটের নিচে (৫৬)। কিন্তু বিশ্বনাথের ধারণা কোহলির পক্ষে সম্ভব এ কীর্তি গড়া, ‘কোহলি ধারাবাহিকভাবে পারফর্ম করছে এবং নিয়মিত সেঞ্চুরি পাচ্ছে। এ রেকর্ড ভাঙার ভালো সুযোগ আছে। তবে কাজটা কঠিন। যে কোনো রেকর্ডই ভাঙা যায়, আমি এতে খুশি। আমি নিশ্চিত শচীনও খুশি হবে তবে এখনো অনেক দূর যেতে হবে।’
বিশ্বনাথের স্তুতি এখানেই থামেনি। এই ব্যাটসম্যানের দাবি কোহলির এমন দুর্দান্ত ফর্ম তাঁর দলেও ছড়িয়ে পড়ছে। এতেই ভারত দলের এমন দুর্দান্ত সাফল্যযাত্রা, ‘সবাই জানে কোহলি কী করছে, ও দুর্দান্ত খেলছে ইদানীং। এমন দারুণ ধারাবাহিকতা। ওর যে আগ্রাসন, রানক্ষুধা তাতে সে অন্য পর্যায়ে চলে গেছে। আশা করি সে এটা ধরে রাখবে। এ আত্মবিশ্বাস তার দলের মধ্যেও দেখা যাচ্ছে। খুব ভালো করছে ওরা। আমি তুলনা টানতে চাই না। তবে ফলই বলছে বিরাট কী করছে। ভারতে আসা প্রায় সব দলকে হারিয়েছে ওরা। দক্ষিণ আফ্রিকায়ও প্রথম টেস্টে প্রায় জিতেই গিয়েছিল। তৃতীয় টেস্ট জিতেছে। আমার বিশ্বাস আছে এ দল বিশ্বের অন্য দেশে গিয়েও ভালো করবে।’
