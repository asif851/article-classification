
হেমন্তের দিন বরাবরই উপভোগ্য। চট্টগ্রাম টেস্টে প্রথম দিনটি আরও উপভোগ্য করলেন তামিম ইকবাল-ইমরুল কায়েস। দুই ও​পেনারের সেঞ্চুরিতে বাংলাদেশ মাথা উঁচু করে বলতে পারছে—দিনটি আমাদের। দিন শেষে বাংলাদেশের সংগ্রহ ২ উইকেটে ৩০৩।সকাল থেকেই চট্টগ্রাম টেস্টটা বাংলাদেশের জন্য অর্জনের উপলক্ষ হয়ে দেখা দিয়েছে। এক এক করে বেশ কয়েকটি রেকর্ডের সাক্ষী হয়েছে চট্টগ্রামের জহুর আহমেদ চৌধুরী স্টেডিয়ামের সবুজ উদ্যান আর ওই বাইশগজী ক্ষেত্র। টেস্ট ক্রিকেটে উদ্বোধনী জুটিতে বাংলাদেশের পক্ষে নতুন রেকর্ড হয়েছে। চার বছর আগে লর্ডসে ইংল্যান্ডের বিপক্ষে নিজেদের ১৮৫ রানের জুটি ছাপিয়ে আজ নতুন করে ইতিহাস লিখেছেন তামিম ইকবাল ও ইমরুল কায়েস।নিজ শহর চট্টগ্রামের মাটিতে তামিম পেয়েছেন নিজের প্রথম শতকটি। টেস্ট ক্যারিয়ারে আধডজন সেঞ্চুরি পূর্ণ করার পরপরই অবশ্য তামিম ফিরেছেন হ্যামিল্টন মাসাকাদজার দারুণ এক ক্যাচের শিকার হয়ে। ২২৪ রান ওঠার পর প্রথম উইকেটের দেখা পেয়েছে জিম্বাবুয়ে সিকান্দার রাজার সৌজন্যে, কৃতিত্বটা যদিও মাসাকাদজাকেই দিতে হবে।সেঞ্চুরি পেয়েছেন ইমরুলও। এই প্রথম বাংলাদেশের দুই ওপেনার পেলেন সেঞ্চুরি। ইংল্যান্ড সফরের পর এই প্রথম টানা দুই ম্যাচে সেঞ্চুরি পেলেন তামিম। গত ফেব্রুয়ারিতে প্রথম সেঞ্চুরির দেখা পাওয়া ইমরুল দলে ফিরেই আবারও জানিয়ে দিলেন, তার সঙ্গে যেন একটু অন্যায়ই করেন নির্বাচকেরা। প্রথম দিনে এই দুজনকেই হারিয়েছে বাংলাদেশ। এবার আর পরোক্ষ ভূমিকায় নয়, মাদাসাকাদজা বোলার হিসেবেই তুলে নিলেন উইকেট।তামিম আজকের সেঞ্চুরিতে ছুঁয়েছেন আরেকটি রেকর্ড। মোহাম্মদ আশরাফুলের পাশাপাশি তিনিও এখন টেস্টে বাংলাদেশের সর্বোচ্চ সেঞ্চুরির মালিক। খুলনার খোলস ছেড়ে আজ বেশ মেজাজেই ব্যাট করছিলেন। চা বিরতি পর্যন্ত কোনো উইকেটই হারায়নি বাংলাদেশ। দ্বিতীয় সেশনে যেন আরও আক্রমণাত্মক হয়ে ওঠেন দুই ওপেনার। দ্বিতীয় সেশনে বাংলাদেশ ২৯ ওভারে ১২২ রান তুলেছে রান তুলেছে চারের ওপরের গড়ে। কিন্তু চা বিরতির পর চতুর্থ ওভারেই উড়িয়ে মারতে গিয়ে ফিরতে হলো তামিমকে। ভাঙল যে কোনো উইকেটেই বাংলাদেশের পক্ষে তৃতীয় সর্বোচ্চ জুটির রেকর্ড।তামিম ফিরে গেলে মুমিনুলের সঙ্গে দ্বিতীয় উইকেট জুটিতে ৪৮ রান তোলেন ইমরুল। মাসাকাদজার একটি মাপা লেংথের বলে গালিতে বদলি ফিল্ডার ভুসি সিবান্দার হাতে ধরা পড়ার আগে ইমরুল করলেন ক্যারিয়ারসেরা ১৩০।শর্ট বলে পুল করার কৌশল কীভাবে শিখেছেন—কদিন আগে প্রথম আলোতে সে কথাই লিখেছিলেন মুমিনুল। মাসাকাদজার দুটি শর্ট বলে ডিপ স্কয়ার লেগ দিয়ে পুল করে যে দুটি বাউন্ডারি হাঁকালেন মুমিনুল—এক কথায় অসাধারণ! এ বাঁহাতি অপরাজিত ৪৬ রানে, অন্যদিকে মাহমুদউল্লাহ ৫ রানে। শেষ সেশনেই দুটি উইকেট হারিয়েছে বাংলাদেশ, এ সময় তুলেছে ৯০ রান।
