
শেষে এসে ভালো করাটা যেন অভ্যাসেই পরিণত করে ফেলেছে অস্ট্রেলিয়া। অষ্টম উইকেটে ব্রাড হ্যাডিন আর মিচেল স্টার্কের ৯৭ রানের অবিচ্ছিন্ন জুটিটা দেখে মনে হচ্ছিল, আরও লম্বা একটা সময় অনায়াসেই উইকেটে থাকতে পারবেন তাঁরা। কিন্তু প্রথম ইনিংসটা আর বেশি দীর্ঘায়িত করেননি অস্ট্রেলিয়ান অধিনায়ক মাইকেল ক্লার্ক। সমাপ্তি ঘোষণা করেছেন ৫২৭ রানে। হাডিন ৬৫ ও স্টার্ক ৬৬ রান করে অপরাজিত ছিলেন। প্রথম দিনের মতো আজ দ্বিতীয় দিনেও ইংলিশ বোলারদের ভালোই ভুগিয়েছেন ক্লার্ক। ১২৫ রান নিয়ে দিন শুরু করে শেষ পর্যন্ত তিনি খেলেছেন ১৮৭ রানের দারুণ এক ইনিংস। তাঁর এই অধিনায়কোচিত ইনিংসটির সুবাদে অস্ট্রেলিয়াও পেয়েছে শক্ত ভিত্তি। স্টুয়ার্ট ব্রডের বলে ক্লার্ক যখন আউট হন, তখন অস্ট্রেলিয়ার স্কোরবোর্ডে জমা হয়েছিল ৪২৭ রান। এর আগে আজ দ্বিতীয় দিনের শুরুটা অবশ্য ভালোভাবেই করেছিল ইংল্যান্ড। দ্রুতই স্টিভেন স্মিথ ও ডেভিড ওয়ার্নারের উইকেট তুলে নিয়েছিলেন গ্রায়েম সোয়ান। টেস্ট ক্যারিয়ারের প্রথম শতকটির অনেক কাছাকাছি এসেও আক্ষেপ নিয়ে ফিরতে হয়েছে স্মিথকে। ৮৯ রানের মাথায় সাজঘরে ফিরেছেন তরুণ এই ডানহাতি ব্যাটসম্যান। নিষেধাজ্ঞা কাটিয়ে দলে ফিরে ভালো পারফরম্যান্স দেখাতে পারেননি ওয়ার্নার। তাঁর ব্যাট থেকে এসেছে মাত্র ৫ রান। ষষ্ঠ উইকেটে ব্রাড হ্যাডিনকে সঙ্গে নিয়ে আবারও ৬২ রানের জুটি গড়েছিলেন ক্লার্ক। এই জুটি খুব বেশি বিপজ্জনক হয়ে ওঠার আগেই ক্লার্ককে সাজঘরমুখী করেন ব্রড। পরের ওভারে পিটার সিডলের উইকেটটাও তুলে নেন সোয়ান। অষ্টম উইকেটে ৯৭ রানের অবিচ্ছিন্ন জুটি গড়ে দলকে বড় সংগ্রহ এনে দেন হ্যাডিন আর স্টার্ক।
 
