
পাকিস্তানের বিপক্ষে দ্বিতীয় টেস্টের শুরুটা ভালোভাবেই করেছিল জিম্বাবুয়ে। কিন্তু আজ প্রথম দিনের শেষ ভাগটা নিজেদের করে নিয়েছে পাকিস্তান। ২ উইকেটেই ১৪০ রান সংগ্রহ করার পর স্বাগতিকরা প্রথম দিন শেষে স্কোরবোর্ডে যোগ করতে পেরেছে ২৩৭ রান। অপরদিকে জিম্বাবুয়ের আটটি উইকেট তুলে নিয়ে ভালো অবস্থানই তৈরি করেছে সফরকারী পাকিস্তান।টসে জিতে ব্যাট করতে নেমে মাত্র ৩১ রানের মাথায় দুই ওপেনার টিনো মায়োয়ো ও ভুসি সিবান্দার উইকেট হারালেও তৃতীয় উইকেটে হ্যামিল্টন মাসাকাদজা ও অধিনায়ক ব্রেন্ডন টেলরের ১১০ রানের জুটিটার সুবাদে বেশ ভালো অবস্থানেই ছিল জিম্বাবুয়ে। এই পর্যায়ে হয়তো বড় সংগ্রহের স্বপ্নই দেখছিলেন জিম্বাবুয়ের সমর্থকেরা। কিন্তু দলীয় ১৪১ রানের মাথায় মাসাকাদজার বিদায়ের পর ব্যাটিং বিপর্যয়ের মুখে পড়ে স্বাগতিকরা। ৭৫ রানের লড়াকু ইনিংস খেলেছেন মাসাকাদজা। সাজঘরে ফেরার আগে টেলরের ব্যাট থেকে এসেছে ৫১ রান। এই দুই অভিজ্ঞ ব্যাটসম্যানের বিদায়ের পর আর কোনো বড় জুটি গড়তে পারেনি জিম্বাবুয়ে। দুই পাকিস্তানি পেসার জুনায়েদ খান আর রাহাত আলি দ্রুতই তিনটি উইকেট তুলে নিয়ে লড়াইয়ে ফিরিয়েছেন পাকিস্তানকে। ৫৫ রানের বিনিময়ে তিনটি উইকেট নিয়েছেন জুনায়েদ। রাহাত ও আবদুুর রেহমান পেয়েছেন দুইটি করে উইকেট। দিন শেষে ১৪ রান করে অপরাজিত আছেন প্রসপার উতসেয়া।
