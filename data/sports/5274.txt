
রেফারির কাজ ম্যাচ পরিচালনা করা, বাঁশিতে ফুঁ দেওয়া। প্রয়োজনে কার্ড বের করা। কিন্তু এসব ভুলে রেফারি নিজেই যদি হুট করে ভূমিকা বদলে খেলোয়াড় বনে যান? এমন কাণ্ডই ঘটে গেল কদিন আগে।হাওয়ার্ড ওয়েবের কথা মনে আছে? মুণ্ডিত মাথার সেই রেফারি—২০১০ বিশ্বকাপের ফাইনালে যাঁর হাত থেকে বেরিয়েছিল একটার পর একটা কার্ড। হল্যান্ড-স্পেনের সেই ফাইনালে ওয়েব হলুদ কার্ড দেখিয়েছিলেন ১৪টি আর লাল কার্ড একটি। সেই ওয়েব এবার নিজেই হলেন ফাউলের শিকার!ইংল্যান্ডের সবচেয়ে জনপ্রিয় এই রেফারিকে মারাত্মক ট্যাকল করে ফেলে দিয়েছেন টটেনহাম মিডফিল্ডার লুইস হল্টবি! রেফারিকে ল্যাং মারা! এত্ত বড় সাহস! ওয়েব কিন্তু শাস্তি হিসেবে মোটেও কার্ড-টার্ড দেখাননি। উল্টো হল্টবিকে ‘প্রতিশোধ’ হিসেবে ধাক্কা মেরে ফেলে দিয়েছেন! ওয়েবকে শত চেষ্টা করে এ ‘অপকর্ম’ থেকে বিরত রাখতে পারেননি স্টিফেন ফয়েন্ড। টটেনহামের সাবেক অধিনায়ক লেডলি কিংয়ের বিদায় উপলক্ষে এক প্রীতিম্যাচ আয়োজন করা হয় স্পার্সদের ঘরের মাঠ হোয়াইট হার্ট লেনে। অতিথি একাদশ বনাম স্পার্সের ম্যাচ পরিচালনার দায়িত্ব বর্তায় ওয়েবের ওপর। ম্যাচের একপর্যায়ে ওয়েব নিজের রেফারি-সত্তার কথা ‘বেমালুম ভুলে’ হল্টবির কাছ থেকে বল দখল নিয়ে পাস দেন প্রতিপক্ষ অতিথি একাদশের এক খেলোয়াড়কে! হল্টবি এত্ত সহজে ছাড়ার পাত্র? রেফারি পক্ষপাতের জবাব দিতে দৌড়ে এসে দড়াম করে ট্যাকল করে বসেন। ব্যস, দুজনেই চিটপটাং! তবে ওয়েবের পতনদৃশ্য দেখে হাসি ঠেকানো সত্যি মুশকিল। ওয়েব করলেন কী, প্রতিশোধ নিতে কার্ড-টার্ড না দেখিয়ে উল্টো হল্টবিকে দিলেন জোরসে ধাক্কা! বোঝো এবার! ম্যাচটি ৬-৩ ব্যবধানে জেতে অতিথি একাদশ।
