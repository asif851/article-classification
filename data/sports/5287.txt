
ওয়েস্ট ইন্ডিজ সফরেই ইংল্যান্ড দলে ফিরেছিলেন দীর্ঘ বিরতির পর। ২০১৩-১৪ অ্যাশেজ সফরের পরপরই ক্রিকেট থেকে নির্বাসন নিয়েছিলেন মানসিক চাপ-সংক্রান্ত অসুস্থতার কারণে। ক্যারিবীয় দ্বীপপুঞ্জ সফরে ফিরে ভেবেছিলেন নিজের আগের ফর্মটা ফিরে পাবেন। কিন্তু ফেরার সফরে চরম বাজে পারফরম্যান্স ক্রিকেট থেকেই মনটা তুলে নিল জোনাথন ট্রটের। সব ধরনের ক্রিকেট থেকে বিদায় নেওয়ার সিদ্ধান্ত নিয়েছেন ৩৪ বছর বয়সী এই ইংলিশ ব্যাটসম্যান।  ওয়েস্ট ইন্ডিজ সফরের তিনটি টেস্টে সাকল্যে তাঁর সংগ্রহ ৭২। মেরেছেন তিনটি ডাক। গড় ১২। দীর্ঘ বিরতির পর দলে ফিরে এমন পারফরম্যান্সকে অগ্রহণযোগ্যই মনে হয়েছে ট্রটের কাছে। নিজেই জানিয়েছেন, ‘আমার পারফরম্যান্সটা ঠিক জাতীয় দলকে প্রতিনিধিত্ব করার উপযোগী নয়।’  ২০০৯ সালে অভিষেকেই টেস্ট সেঞ্চুরি করেছিলেন ট্রট। ইংল্যান্ডের হয়ে ৫২টি টেস্ট খেলে রান করেছেন ৩৮৩৫। গড়টাও যথেষ্ট সমীহ-জাগানিয়া-৪৪.০৮। ২০১১ সালের ‘ওয়ার্ল্ড ক্রিকেটার অব দ্য ইয়ার’ ট্রট ২০১৩-১৪ অ্যাশেজ সফরের পরপরই ক্রিকেটে সাময়িকভাবে ইংল্যান্ড দল থেকে সরে দাঁড়ান। বিভিন্ন ধরনের মানসিক চাপে জর্জরিত হয়েই সেবার ক্রিকেট থেকে সাময়িক নির্বাসনে যাওয়ার সিদ্ধান্ত নিয়েছিলেন তিনি। সম্প্রতি ওয়েস্ট ইন্ডিজ সফরে দলে ফিরেও নিজেকে প্রমাণ করতে পারলেন না তিনি। ট্রট এক বিবৃতিতে জানিয়েছেন, তাঁর এই অবসরের সিদ্ধান্ত কার্যকর হবে এই মুহূর্ত থেকেই। সূত্র: রয়টার্স।
