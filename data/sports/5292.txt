
মৌসুমের তখন অর্ধেকও হয়নি। দল গোল পেলেও গোল খাওয়া কিছুতেই ঠেকাতে পারছিল না। ক্লদিও রানিয়েরি এরপর ঘোষণা দিলেন, কোনো ম্যাচে গোলপোস্ট অক্ষত রাখতে পারলে খেলোয়াড়দের পিৎজা খাওয়াবেন। সেই কথায় কাজ হলো জাদুমন্ত্রের মতো। লেস্টার সিটি এরপর কী করেছে, সেটা সবাই জেনে গেছেন। রূপকথার এক শিরোপাজয়ের পর এবার দর্শকদেরও পিৎজা খাওয়ানোর ঘোষণা দিয়েছে লেস্টার। সঙ্গে ফ্রি থাকছে বিয়ারও।গত সপ্তাহে টটেনহাম-চেলসি ম্যাচের পরেই নিশ্চিত হয়ে গিয়েছিল লেস্টারের শিরোপা। আজ নিজেদের মাঠ কিং পাওয়ার স্টেডিয়ামে শিরোপা জেতার পর প্রথম মাঠে নামবে ​লেস্টার। আর মাঠে ঢোকার সময় দর্শকদের হাতে ধরিয়ে দেওয়া হবে পিৎজার কুপন। লেস্টার শহরে পিৎজা হাটের চারটি শাখা আছে, সেখান থেকেই বিনামূল্যে পিৎজা খাওয়া যাবে। ৩০ হাজার দর্শকের সবাই পাবেন এই কুপন। এমনিতেই এই ম্যাচের টিকিটের জন্য রীতিমতো হাহাকার। তার ওপর আবার ফ্রি পিৎজা ও ​বিয়ার। ইতিহাসের সাক্ষী হতে যাওয়া ৩০ হাজার দর্শককে কার না ঈর্ষা হয়!
