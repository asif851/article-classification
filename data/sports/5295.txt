
লা লিগায় বার্সেলোনার শতভাগ জয়ের ধারা থামিয়ে দিল ওসাসুনা। কাল নিজেদের মাঠে তারা কাতালানদের রুখে দিয়েছে গোলশূন্যভাবে। টানা ১৩টি ম্যাচ জিতে কালই প্রথম পয়েন্ট খোয়ালো বার্সা। তবে এই অমীমাংসায় ওসাসুনার কৃতিত্ব যতখানি, তার চেয়েও অনেক বেশি ব্যর্থতা জেরার্ডো মার্টিনোর আক্রমণসেনাদের। বেশ কয়েকটি সহজ গোলের সুযোগ হাতছাড়া না করলে হয়তো চতুর্দশ ম্যাচেও জয়ের দেখা পেয়ে যেতে পারত বার্সেলোনা।চোটের কারণে বেশ কয়েকটি ম্যাচ ডাগ আউটে কাটিয়ে কালই মাঠে ফিরেছিলেন লিওনেল মেসি। কিন্তু বদলি খেলোয়াড় হিসেবে মাঠে নেমে তিনিও তাঁর দলকে জয়ের জন্য তাতিয়ে তুলতে পারেননি। ওসাসুনার বিপক্ষে গোলশূন্য ড্র ৬৪ ম্যাচ পর বার্সেলোনাকে গোল থেকে বঞ্চিত করল।কাল আরও একটি ব্যাপার স্মরণীয় করে রাখতে ব্যর্থ হয়েছে বার্সেলোনা। গত মার্চ মাসের পর কালই প্রথম মাঠে নেমেছিলেন কার্লোস পুয়োল। রিয়াল ভালাদোলিদের বিপক্ষে জয়ী দল থেকে কাল পাঁচটি পরিবর্তন এনেছিলেন মার্টিনো। কিন্তু শেষাবধি তা জয়ের জন্য যথেষ্ট হয়নি।খেলায় আগাগোড়াই ছিল বার্সেলোনার আধিপত্য। বলের দখল প্রায় পুরোপুরিই তাদের কাছে থাকলেও ফরোয়ার্ডদের ব্যর্থতায় ওসাসুনার রক্ষণে কোনো আতঙ্ক ছড়াতে পারেনি বার্সেলোনা। ম্যাচের ৩০ মিনিটের সময় ফ্যাব্রিগাস একটি পেনাল্টির দাবি করে হলুদ কার্ড দেখেন। ৩৯ মিনিটে পেদ্রোর তীব্র ভলির সামনে মানব ঢাল হয়ে দাঁড়ান ওসাসুনার আলেজান্দ্রো আলিবাস। প্রথমার্ধের একেবারে শেষ লগ্নে একটি কর্নার থেকে বলে মাথা ছোঁয়াতে ব্যর্থ হন মার্ক বারত্রা। দ্বিতীয়ার্ধের শুরুতেই মনতোয়ার দারুণ ক্রস থেকে বলে পা লাগাতে ব্যর্থ হন নেইমার। এর পরপরই ফ্যাব্রিগাস গোলরক্ষক ফার্নান্দেজকে একা পেয়েও গোল করতে ব্যর্থ হন। ম্যাচের শেষের দিকে মেসিকে মাঠে নামালেও তা থেকে কোনো সুবিধা আদায় করে নিতে পারেনি বার্সেলোনা। চোটগ্রস্ত মেসি ছিলেন পুরোপুরিই নিষ্প্রভ। তাঁর উপস্থিতি দলকে কোনোভাবেই তাতিয়ে তুলতে পারেনি। সূত্র: রয়টার্স।
