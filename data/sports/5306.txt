
অস্ট্রেলিয়ার বিপক্ষে টি-টোয়েন্টি সিরিজে শ্রীলঙ্কা দলে ছিলেন না থিসারা পেরেরা। কিন্তু বাংলাদেশের বিপক্ষে ওয়ানডে সিরিজে তাঁর যে পারফরম্যান্স তাতে লঙ্কান নির্বাচকেরা তাঁকে আবার ডেকেছেন টি-টোয়েন্টি দলে। ওয়ানডের মতোই কলম্বোর দুই টি-টোয়েন্টি ম্যাচে বাংলাদেশের জন্য হুমকি হয়ে থাকবেন থিসারা। অতীতেও বেশ কয়েকবারই বাংলাদেশকে ভুগিয়েছেন, বাংলাদেশের মুখ থেকে জয় বের করে নিয়ে গেছেন। বাদ পড়েছেন কুশল মেন্ডিস। এটিকে অবশ্য বাদ না বলে বিশ্রাম বলাই ভালো। দলে নেওয়া হয়েছে স্পিন-বোলিং অলরাউন্ডার শেহান জয়াসুরিয়াকে। অস্ট্রেলিয়ার বিপক্ষে টি-টোয়েন্টি সিরিজে না থাকলেও বাংলাদেশের বিপক্ষে ওয়ানডে খেলা ধানুষ্কা গুনাতিলকা দলে আছেন। কুশল পেরেরাকে দলে নেওয়া হয়েছে। যদিও চোটের কারণে বাংলাদেশের বিপক্ষে ওয়ানডে সিরিজ খেলতে না পারা কুশলের খেলা না খেলা নির্ভর করছে পূর্ণ সুস্থতার ওপরই। এ কারণে অপেক্ষমাণ হিসেবে আছেন সানদান বীরাকোদ্দি। টি-টোয়েন্টি দলে আছেন ফাস্ট বোলার লাসিথ মালিঙ্গাও।বাংলাদেশের বিপক্ষে টেস্ট ও ওয়ানডে দুটিই দুর্দান্ত খেলেছেন কুশল মেন্ডিস। দুই সংস্করণেই আছে সেঞ্চুরি। তাঁকে টি-টোয়েন্টি দলে কেন নেওয়া হলো না, সেই ব্যাখ্যা দিয়েছেন প্রধান নির্বাচক সনাৎ জয়াসুরিয়া, ‘কুশল মেন্ডিস দুর্দান্ত ক্রিকেটার। লম্বা ক্যারিয়ার পড়ে আছে সামনে। আমরা অনেক কিছু ঘাড়ে চাপিয়ে ওর বোঝা বাড়াতে চাই না। বাংলাদেশের বিপক্ষে সে টেস্ট ও ওয়ানডে দুটিতেই দুর্দান্ত খেলেছে। এই মুহূর্তে ওর খেলায় খুব বেশি পরিবর্তন আসুক, সেটি আমরা চাচ্ছি না।’শ্রীলঙ্কা দল: উপুল থারাঙ্গা (অধিনায়ক), দিলশান মুনাওয়ারা, ধানুষ্কা গুনাতিলকা, লাসিথ মালিঙ্গা, কুশল পেরেরা, ইসারু উদানা, নুয়ান কুলাসেকেরা, দাসুন শানকা, বিকুম সাঞ্জায়া, মিলিন্দা সিরিবর্ধনা, আসেলা গুনারত্নে, সেকুগে প্রসন্ন, চামারা কাপুগেদারা, থিসারা পেরেরা, লক্ষ্মণ সান্দাকান, শেহান জয়াসুরিয়া, সানদান বীরাক্কোদি (স্ট্যান্ডবাই)।
