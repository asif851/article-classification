
চন্ডিকা হাথুরুসিংহের পদত্যাগের পেছনে যে কটি কারণ শোনা যাচ্ছে, তার একটি সিনিয়র খেলোয়াড়দের সঙ্গে তাঁর মানসিক দূরত্ব। হাথুরুর পদত্যাগের পর এ নিয়ে সিনিয়র খেলোয়াড়দের কাছ থেকে অবশ্য তেমন কিছু শোনা যায়নি। তবে আজ মাহমুদউল্লাহর সামনে প্রসঙ্গটা উঠতেই তিনি তা উড়িয়েই দিলেন।
বাংলাদেশ দলের অন্যতম সিনিয়র এই খেলোয়াড়ের দাবি, তাঁদের সঙ্গে লঙ্কান কোচের নাকি সুসম্পর্কই ছিল।
বাংলাদেশের প্রথম খেলোয়াড় হিসেবে যুক্তরাষ্ট্র সরকারের সাহায্য সংস্থা ইউএসএইডের শুভেচ্ছাদূত হয়েছেন মাহমুদউল্লাহ। আজ সোমবার রাজধানীর একটি হোটেলে ইউএসইডের সঙ্গে এক বছরের চুক্তি সইয়ের অনুষ্ঠানে বাংলাদেশ দলের এই ব্যাটিং অলরাউন্ডার জানিয়েছেন, হাথুরুসিংহেকে রীতিমতো মিস করছেন তিনি, ‘আমার উন্নতির পেছনে তাঁর অনেক অবদান ছিল। অবশ্যই তাঁকে মিস করব।’ তবে খেলোয়াড়দের ওপর অভিমান করে হাথুরু চলে যাচ্ছেন—এমনটা বিশ্বাস করেন না মাহমুদউল্লাহ, ‘আমি মোটেও মনে করি না যে সিনিয়র খেলোয়াড়দের সঙ্গে তাঁর সম্পর্ক ভালো ছিল না। বিষয়টা ঠিক না। তাঁর সঙ্গে সম্পর্ক সব সময়ই আমাদের ভালো ছিল। আমরা পরিবারের মতো ছিলাম। অনেক সময় অনেক কিছুই শোনা যায়। সব সময় তিনি চেষ্টা করেছেন। আমাদের দিক থেকে আমরা ভালো করার চেষ্টা করেছি।’
