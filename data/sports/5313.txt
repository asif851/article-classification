
ক্লাব-সমর্থকদের সঙ্গে নির্মম এক রসিকতাই হয়ে গেল। নেইমার পিএসজিতে যাওয়ার পর থেকে সুখে নেই বার্সেলোনা-সমর্থকেরা। বারবার চেষ্টা করেও দলে টানতে ব্যর্থ হয়েছে ফিলিপে কুতিনহো ও ওউসমান ডেম্বেলেকে। পাওলিনহো এসেছেন, কিন্তু মন ভরেনি তাতে। তার ওপর কয়েক দিন ধরে যোগ হয়েছে মেসির ম্যানচেস্টার সিটিতে যাওয়ার গুজবও। এরই মাঝে আলোর শিখা হয়ে দেখা দিয়েছিল বার্সেলোনার অফিশিয়াল টুইটার অ্যাকাউন্ট। সেখানে পিএসজি তারকা অ্যাঙ্গেল ডি মারিয়াকে স্বাগত জানিয়ে পোস্ট করা হয়েছিল। গুজব সত্যি ভেবে উল্লসিত হয়েছিল সারা বিশ্বের বার্সা-সমর্থকেরা।
ডি মারিয়া কিন্তু আসেননি ন্যু ক্যাম্পে। টুইটার হ্যাক করেই ডি মারিয়াকে নিয়ে এই ‘নির্মম’ রসিকতা। এই কুকর্মের দায়িত্ব স্বীকার করেছে আওয়ারমাইন নামে সৌদিভিত্তিক একটি হ্যাকিং গ্রুপ।
মঙ্গলবার বার্সা সদ্য বিদায় নেওয়া নেইমারের বিরুদ্ধে চুক্তিভঙ্গের অভিযোগে মামলা করেছে। এরই মাঝে উটকো একটা ফ্যাসাদ এই হ্যাকিং নিয়ে। ডি মারিয়ার বার্সায় যোগ দেওয়ার এই খবর রি-টুইট করা হয়েছে সাত হাজারেরও বেশি।
আওয়ারমাইন অবশ্য নতুন কোনো হ্যাকার গ্রুপ নয়। এর আগে তারা সিএনএনের ফেসবুক অ্যাকাউন্ট, নেটফ্লিক্স, মার্ভেল ও ফেসবুক প্রতিষ্ঠাতা মার্ক জাকারবার্গের টুইটার অ্যাকাউন্ট হ্যাক করেছিল। নতুন দল হলেও হ্যাকিংয়ে ‘অর্জন’ কিন্তু একেবারে কম নয়। সূত্র: গোল
