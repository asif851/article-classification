
 
উইম্বলডন শুরু হতে আর এক দিন বাকি। কিন্তু আগুনঝরা সব ‘সার্ভ’ এখনই করতে শুরু করে দিয়েছেন মারিয়া শারাপোভা। ‘সার্ভে’র চেয়ে সেগুলোকে ‘তোপ’ বলাই বরং ভালো। সেরেনা উইলিয়ামসকে যে রীতিমতো বাক্যবাণে বিদ্ধ করেছেন শারাপোভা। টেনিসে যেটি বিরল। এর আগে সেরেনাও সরাসরি শারাপোভার নাম উল্লেখ না করে করেছেন ঝাঁজাল কিছু মন্তব্য।শারাপোভা আর সেরেনার ব্যক্তিগত সম্পর্ক নিয়ে ফিসফিসানি ছিল। সেরেনা সম্পর্কে নিজের মনের বিষ উগড়ে দিয়ে সেটাই সত্যি হিসেবে প্রতিষ্ঠিত করলেন শারাপোভা। ২০০৪ সালের পর থেকেই সেরেনার কাছে হারছেন, সম্প্রতি হারলেন ফ্রেঞ্চ ওপেনের ফাইনালেও। তবে সেরেনার ওপর রাগটা তাঁর আসলে অন্য কারণে। নিন্দুকেরা বলছেন, এক প্রেমিককে নিয়ে টানাটানি করতে গিয়েই নাকি দুজনের মধ্যে সম্পর্কের ফাটল ধরেছে। যাঁর সঙ্গে চুটিয়ে প্রেম করছেন শারাপোভা, সেই গ্রিগর দিমিত্রভের সঙ্গে প্রেম ছিল সেরেনারও। সেরেনার কাছ থেকে প্রেমিক ‘ছিনতাই’ করেছেন শারাপোভা!এ নিয়ে শারাপোভার ওপর যে রাগের পাহাড় জমে আছে সেরেনার মনে, সাম্প্রতিক এক সাক্ষাত্কারে সেটাই বুঝিয়ে দিয়েছেন মার্কিন টেনিস তারকা। রোলিং স্টোন সাময়িকীকে দেওয়া সেই সাক্ষাত্কারের কথা শুনে ক্ষোভে ফুঁসছেন শারাপোভা। এর মধ্যে রুশ টেনিস তারকা মোক্ষম সুযোগও পেয়ে গেছেন সম্প্রতি ধর্ষণের শিকার এক মার্কিন কিশোরীকে নিয়ে করা সেরেনার বেফাঁস মন্তব্যের বদৌলতে।
সেরেনা এক মন্তব্যে সেই ধর্ষণের জন্য পরোক্ষে দায়ী করেন ওই মেয়েটিকেই। সেরেনা মুখ ফসকে তখন বলেছিলেন, ‘আমি মেয়েটিকে দোষ দিতে চাই না, কিন্তু ১৬ বছর বয়সে তুমি যদি এভাবে মদ খেয়ে মাতলামো করো, তোমার বাবা-মায়ের উচিত তোমাকে শিক্ষা দেওয়া—অন্য কারও কাছ থেকে মদ না পান করা। ওর বয়স মাত্র ১৬, কেন সে এত পরিমাণে মদ খাবে যে সে বুঝতেই পারবে না, সে কোথায় আছে? এটা আরও ভয়াবহ হতে পারত, মেয়েটি আসলে ভাগ্যবান।’
ধর্ষণের শিকার হয়েও মেয়েটিকে ভাগ্যবান বলছেন সেরেনা! এ নিয়ে সমালোচনায় আগুন জ্বলে যায়। পরে অবশ্য সেরেনা বলেন, ধর্ষণের মতো বেদনাদায়ক অভিজ্ঞতা আর কিছুই হতে পারে না। তীব্র সমালোচনার মুখে ক্ষমাও চেয়েছেন। কিন্তু সুযোগটা ফসকাতে দেননি শারাপোভা। শুরুতেই তিনি সেরেনাকে ধুয়ে দিয়েছেন এই বলে, ‘পুরো বিষয়টি নিয়ে ও যা বলেছে, সেটা শুনে আমি সত্যিই খুব কষ্ট পেয়েছি।’
এরপরই শারাপোভা চড়াও হয়েছেন সেরেনার ওপর, ‘বিতর্ক তৈরি কিংবা মনোযোগ আকর্ষণ করে এমন সব সস্তা কথা বলার চেয়ে ওর বরং উচিত নিজের অর্জন নিয়ে কথা বলা।’
সেরেনা শারাপোভার সাক্ষাত্কার দেওয়ার ধরন নিয়ে কটাক্ষ করে বলেছিলেন, ‘সব সাক্ষাত্কারে সে একই ঢংয়ে কথা বলে। “আমি খুব সুখী”, “আমি খুব ভাগ্যবতী”—এই বাক্যগুলো খুব একঘেয়ে হয়ে গেছে। এসবের পরিবর্তন দরকার।’ বলেছেন, শারাপোভা নাকি ‘দূষিত হূদয়ে’র একজনের সঙ্গে প্রেম করেন!
পাল্টা জবাবে শারাপোভা তির ছুড়েছেন, সেরেনা যে তাঁর বিবাহিত কোচ প্যাট্রিক মৌরাতুগ্লুর সঙ্গে ‘পরকীয়া’ করছেন, এটি নিয়ে, ‘ওর যদি কারও ব্যক্তিগত বিষয় নিয়ে কথা বলতেই হয়, ওর উচিত নিজের সম্পর্কে এবং নিজের প্রেমিক সম্পর্কে বলা। যে প্রেমিক বিবাহিত এবং আগের স্ত্রীর সঙ্গে যার ছাড়াছাড়ি হচ্ছে এবং যার বাচ্চাও আছে।’ সূত্র: ইউএসএ টুডে।
