
এদগার্দো বাউজা বরখাস্ত হওয়ার পর থেকেই চলছে গুঞ্জন। কে হচ্ছেন আর্জেন্টিনার পরবর্তী কোচ। এদিক-ওদিক থেকে সবচেয়ে বেশি শোনা যাচ্ছে স্প্যানিশ ক্লাব সেভিয়ার বর্তমান কোচ হোর্হে সাম্পাওলির নাম। আর্জেন্টাইন কয়েকটি সংবাদমাধ্যম তো বলে দিয়েছে, এরই মধ্যে নাকি সাম্পাওলির সঙ্গে পাকা কথাও হয়ে গেছে আর্জেন্টাইন ফুটবল অ্যাসোসিয়েশনের (এএফএ)। আর এখানেই আপত্তি আর্জেন্টাইন কিংবদন্তি ডিয়েগো ম্যারাডোনার। আর্জেন্টিনার জন্য সাম্পাওলি খুব একটা ভালো পছন্দ নয় বলেই মনে করেন তিনি। সর্বকালের অন্যতম সেরা এই ফুটবলার উল্টো আভাস দিয়েছেন, এএফএ চাইলে তিনিই আর্জেন্টিনার কোচ হতে রাজি! এএফএর সঙ্গে যে কথা বার্তা হয়েছে, সেটি এখন পর্যন্ত প্রকাশ্যে বলেননি সাম্পাওলি। তবে পরশু সেভিয়া সভাপতি হোসে কাস্ত্রো কারমোনা স্প্যানিশ একটি দৈনিককে নিশ্চিত করেছেন, সাম্পাওলির কাছে এএফএর প্রস্তাব এসেছে এবং সেটা আর্জেন্টাইন এই কোচ তাঁর বর্তমান ক্লাবকেও বলেছেন। কারমোনার ভাষ্য অনুযায়ী, ‘সাম্পাওলি আমাদের বলেছে, ওর একটি প্রস্তাব আছে। তবে আমরা এখন ওসব নিয়ে কিছু ভাবছি না। আগে মৌসুম শেষ হোক।’ ওদিকে আর্জেন্টাইন চ্যানেল তোদো নতিকিয়াসের কাছে এএফএর নতুন সভাপতি কিন্তু বলেই দিয়েছেন, ‘সাম্পাওলিকে কোচ করার সিদ্ধান্ত চূড়ান্ত হয়ে গেছে।’ তবে যেহেতু স্প্যানিশ লিগ শেষ হতে হতে মে মাসের তৃতীয় সপ্তাহ পর্যন্ত লেগে যাবে, মে মাসের শেষে গিয়ে সেটি আনুষ্ঠানিকভাবে ঘোষণা করবে এএফএ। যদি শেষ পর্যন্ত সাম্পাওলিই আর্জেন্টিনার কোচ হন, সেটা খুব একটা ‘ভালো সিদ্ধান্ত’ হবে না বলেই মনে করেন ম্যারাডোনা। আর্জেন্টিনার সর্বশেষ বিশ্বকাপজয়ী (১৯৮৬) অধিনায়ক দেশটির একটি রেডিওকে বলেছেন, ‘আমি নিশ্চিত না এটা ভালো পছন্দ কি না। সাম্পাওলির জন্য এত প্রশংসা বাড়াবাড়ি মনে হচ্ছে আমার কাছে। আর্জেন্টিনা দলটা নতুন করে গড়ার কথা বলা হচ্ছে। কিন্তু সাম্পাওলি কি এর জন্য সঠিক মানুষ? ওর কি আমাদের দলের খেলোয়াড়দের সঙ্গে ও রকম কোনো বন্ধন আছে?’ তাহলে কে হতে পারেন এই কাজের জন্য সঠিক মানুষ? এই প্রশ্নের উত্তরটা ম্যারাডোনা যেভাবে দিলেন, তাতে মনে হতেই পারে তিনি নিজের নামটাই বলতে চাচ্ছেন, ‘আমি একজন আর্জেন্টাইন এবং আর্জেন্টাইন হিসেবেই মরব। আমি বলছি না যে আমাকে কোচ করতে হবে। তবে আমার কোচিংয়ে ফেরার ইচ্ছে আছে।’ ২০০৮ থেকে ২০১০ পর্যন্ত আর্জেন্টিনার কোচ ছিলেন ম্যারাডোনা। তাঁর অধীনে ২০১০ বিশ্বকাপের কোয়ার্টার ফাইনাল থেকে বিদায় নিয়েছিল দল। এরপর সংযুক্ত আরব আমিরাতের আল ওয়াসল ক্লাবের কোচ ছিলেন বছর খানেক। সেখানেও বলার মতো কিছু করতে পারেননি। তারপরেও ম্যারাডোনার আবার কোচ হওয়ার ইচ্ছে কিন্তু ষোলো আনাই, ‘আমার ভেতরের কোচ সত্তা মরে যায়নি। সবুজ মাঠের ঘ্রাণ এখনো আমার কাছে সুন্দরী নারীর ঘ্রাণের মতোই আকর্ষণীয়।’ মার্কা, ক্লারিন
