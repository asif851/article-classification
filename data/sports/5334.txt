
দিল্লি টেস্টের দ্বিতীয় দিনেও রান উঠেছে, উইকেট পড়েছে। কিন্তু ক্রিকেট নিয়ে আলোচনা খুব কমই হয়েছে। ধোঁয়াশা, দূষণ আর মাস্ক-কাণ্ড নিয়েই তো ব্যস্ত রেখেছিল শ্রীলঙ্কা দল। আজ অবশ্য ওসব প্রসঙ্গ ওঠার কোনো সুযোগ ছিল না। সারা দিনটিই যে ব্যাটিং করে পার করে দিল শ্রীলঙ্কা। ৯ উইকেটে ৩৫৬ রানে তৃতীয় দিন শেষ করেছে সফরকারীরা। 
৩ উইকেটে ১৩১ রান নিয়ে দিন শুরু করেছিল শ্রীলঙ্কা। আগের দিন শ্রীলঙ্কান দুই পেসার দূষণে অস্বস্তি ভুগছিলেন বেশ। দুইবার খেলা থামিয়েছেন গামাগে, আর ড্রেসিং রুমে গিয়ে নাকি বমি করেছেন লাকমল। ভারতীয় পেসারদের দেখে অবশ্য মনে হয়নি কোনো অস্বস্তিতে ভুগছেন তাঁরা। দিল্লির ছেলে ইশান্ত শর্মা আর উত্তর প্রদেশের মোহাম্মদ শামি দিনের পুরোটা সময়ই দুর্দান্ত গতিতে বল করেছেন। শর্ট বল আর সুইংয়ে সফরকারীদের ঝামেলায় ফেলেছেন। দুই পেসারের এমন বোলিংয়েও অবশ্য হাসি ফুটছিল না বিরাট কোহলির মুখে। অ্যাঞ্জেলো ম্যাথুস ও দিনেশ চান্ডিমাল যে উইকেটে জমে গিয়েছিলেন। চতুর্থ উইকেট জুটিতে ১৮১ রান যোগ করেছেন সাবেক ও বর্তমান অধিনায়ক। চা বিরতির একটু আগে ম্যাথুসকে (১১১) আউট করে স্বাগতিক দলে স্বস্তি ফিরিয়েছেন অশ্বিন। শেষ সেশনে অবশ্য হাত লাগালেন দলের বাকি বোলাররাও। তাতেই ২৬ রানের মধ্যে ৫ উইকেট হারিয়ে ফেলল শ্রীলঙ্কা। দিনের শেষভাগে অলআউট হওয়ার শঙ্কায় পড়েছিল তারা। লক্ষ্মণ সান্ডাকানকে নিয়ে বাকি সময়টা কাটিয়ে দিয়েছেন অধিনায়ক চান্ডিমাল (১৪৭ *)। আগামীকাল তাঁর চেষ্টা থাকবে দুই দলের রানের ব্যবধানটা ১৮০-র চেয়ে যতটা কমিয়ে আনা যায়।
