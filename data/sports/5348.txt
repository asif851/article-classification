
এবারের মৌসুমটা অনেক আশা নিয়ে শুরু করেছে রিয়াল মাদ্রিদ। প্রথমবারের মতো ট্রেবল এবং সেটাকে ছয় শিরোপা পর্যন্ত টেনে নেওয়ার ইচ্ছা তাদের। কিন্তু সে স্বপ্ন মাত্র তিন ম্যাচের পরই বড় এক ধাক্কা খেয়েছে। লিগে নিজেদের মাঠে টানা দুই ম্যাচে ড্র করেছে রিয়াল। ২২ বছর পর এই প্রথম!
মৌসুমটা দুর্দান্তভাবে শুরু করেছে রিয়াল। ইউরোপিয়ান সুপার কাপ ও স্প্যানিশ সুপার কাপ জিতেছে তারা। জয়ের চেয়ে গুরুত্বপূর্ণ হলো, ম্যানচেস্টার ইউনাইটেড ও বার্সেলোনা দুই দলই মাঠ ও মাঠের বাইরে রিয়ালের আধিপত্য স্বীকার করে নিয়েছিল বিনা দ্বিধায়। কিন্তু লা লিগা শুরু হওয়ার আগেই একটা ধাক্কা খেয়েছিল বর্তমান চ্যাম্পিয়নরা। সুপার কাপে রেফারিকে ধাক্কা দেওয়ায় পাঁচ ম্যাচ নিষেধাজ্ঞা জুটেছে ক্রিস্টিয়ানো রোনালদোর।রোনালদোকে ছাড়া লিগের প্রথম ম্যাচ খুব সহজেই জিতেছে রিয়াল। দেপোর্তিভো লা করুনার মাঠে ৩-০ গোলের জয় পেয়েছে। কিন্তু নিজেদের মাঠে আসতেই ঝামেলা। বার্নাব্যুতে দুই সপ্তাহ আগে ভ্যালেন্সিয়ার সঙ্গে ২-২ গোলে সমতা। আর আজ লেভান্তের বিপক্ষে ১-১ গোলের ড্র। ১৯৯৫ সালেই সর্বশেষ লিগে বার্নাব্যুতে প্রথম দুই ম্যাচে অন্তত একটিতে জয় পায়নি রিয়াল। হোর্হে ভালদানোর যুগের সে দুঃখ আবারও ফিরে এল জিনেদিন জিদানের যুগে। লিগে পরের ম্যাচে আরও কঠিন পরীক্ষা দেবে রিয়াল। সান সেবাস্তিয়ানে গিয়ে খেলতে হবে রিয়াল সোসিয়েদাদের সঙ্গে। রোনালদো থাকবেন না এ ম্যাচেও। আজ লাল কার্ড দেখে অনুপস্থিতির খাতায় নাম লিখিয়েছেন মার্সেলো। ম্যাচের ২৭ মিনিটে চোট পেয়ে দুশ্চিন্তা আরও বাড়িয়েছেন করিম বেনজেমা। আলভারো মোরাতাকে বিক্রি করে দেওয়ায় রিয়ালের আক্রমণের একমাত্র ভরসা এখন গ্যারেথ বেল। তবে বেল-বেনজেমা যেমন ফর্মে আছেন, তাতে বাজে শুরুটা আরও দীর্ঘ হবে বলেই মনে হচ্ছে রিয়ালের!
