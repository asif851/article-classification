
গুগলের বর্তমান প্রধান নির্বাহী কর্মকর্তা (সিইও) সুন্দর পিচাই। প্রকৌশলকে ধ্যান জ্ঞান মেনে মাত্র ৪৩ বছরেই সাফল্যের শীর্ষে উঠে এসেছেন এই ভারতীয়। গুগলের মতো বিশ্বখ্যাত একটি প্রতিষ্ঠানের শীর্ষ পর্যায়ে কাজ করেও ছোট বেলার একটি আক্ষেপের কথা ভোলেননি পিচাই। প্রকৌশলী নয়, পিচাইয়ের যে ইচ্ছে ছিল ক্রিকেটার হওয়ার। সুনীল গাভাস্কার কিংবা শচীন টেন্ডুলকারের মতো ব্যাটে ঝড় তোলার ইচ্ছে ছিল তাঁর।চেন্নাইয়ে বড় হওয়া পিচাই গুগলের সিইও হিসেবে নিয়োগ পেয়েছেন গত আগস্টে। এই পদোন্নতির পর প্রথমবারের ভারতে এসে নিজের অজানা এই দিকের কথা জানালেন পিচাই। গতকাল দিল্লির শ্রী রাম কলেজের ছাত্রদের সঙ্গে আলোচনার সময় জানালেন নিজের ক্রিকেটপ্রীতির কথা, ‘আমার সব সময়ই একটা স্বপ্ন ছিল। অসংখ্য ভারতীয়র মতো আমারও ইচ্ছে ছিল ক্রিকেটার হওয়ার। সুনীল গাভাস্কার যখন খেলতেন, আমি তাঁর অনেক বড় ভক্ত ছিলাম। পরে শচীনেরও ভক্ত ছিলাম আমি।’এরপরই নিজেকে প্রথাগত ক্রিকেট ভক্ত হিসেবে প্রমাণ করে দিলেন পিচাই। টেস্ট বা ওয়ানডে ক্রিকেট দেখার জন্য সময় বের করে নিলেও টি-টোয়েন্টি যে তাঁকে টানে না সেটা জানিয়ে দিলেন, ‘আমি সব সময় বলি টেস্ট ক্রিকেট অসাধারণ। আমি টেস্ট দেখার জন্য সময় বের করে নেই। কিন্তু আমি টি-২০ দেখে বড় হয়নি। তাই টেস্ট কিংবা ওয়ানডে আমি যতটা পছন্দ করি টি-টোয়েন্টি ততটা ভালো লাগে না।’পিচাইয়ের ক্রীড়া প্রীতি অবশ্য ক্রিকেটেই থেমে নেই, ফুটবল আছে এই তালিকায়। ব্রাজিলের খেলা দেখার জন্য রাত জাগার কথাও জানিয়েছেন পিচাই। তবে তাঁর সবচেয়ে পছন্দের খেলোয়াড়টি কিন্তু আর্জেন্টাইন, লিওনেল মেসি। সূত্র: পিটিআই
