
ব্রাজিলের বিশ্বকাপজয়ী ফরোয়ার্ড রিভালদো কদিন আগেই খবরে এসেছিলেন। কোপা আমেরিকার ব্রাজিল দলকে ‘কুৎসিত’ বলে। কাল আবার খবরে এলেন, এবার অবশ্য পুরোপুরি মাঠের খবরে। ৪৩ বছর বয়সী রিভালদো গতকাল তাঁর ২০ বছর বয়সী ছেলের সঙ্গে জুটি বেঁধে দলকে ম্যাচ জিতিয়ে এনেছেন! তাতে বাবা করেছেন এক গোল, ছেলে দুটি। পেশাদার ফুটবলে একই ম্যাচে বাবা-ছেলে আগেও গোল করেছে কিনা, ইতিহাসের খড়ের গাঁদায় সেই সূঁচ খুঁজে পাওয়া কঠিন।গত মাসেই অবসর ভেঙে আবার ফুটবলে ফিরেছেন রিভালদো। ব্রাজিলের দ্বিতীয় বিভাগের দল মর্গি মিরিম ক্লাবের সভাপতি রিভালদো। দলকে অবনমনের হাত থেকে বাঁচানোর জন্য এর আগের ম্যাচে সভাপতির পদ ভুলে খেলোয়াড় হিসেবেই মাঠে নেমেছিলেন। সেদিনের জয়ে অবশ্য তাঁর তেমন অবদান ছিল না। কিন্তু মঙ্গলবারের খেলায় ছিল বাবা ছেলের জয়-জয়কার। মাকায়ের বিপক্ষে খেলার শুরুতেই রিভালদো-তনয় রিভালদিনহো গোল করে দলকে এগিয়ে দেন। ১৭ মিনিটের মাথায় পেনাল্টি থেকে নিজেও গোল করেন রিভালদো। এর পর রিভালদিনহো আরেকটি গোল করে ম্যাচটিকে পারিবারিক উৎসবে পরিণত করেন। রিভালদোর দলের অবনমন এড়াতে আর মাত্র দুই পয়েন্ট প্রয়োজন। বাবা-ছেলে এভাবে খেলতে থাকলে অবশ্য অবনমনের শঙ্কা দুর হয়ে যাবে অনায়াসে।ফুটবল অবশ্য বাবা-ছেলের একদলের হয়ে খেলা এর আগেও দেখেছে। ২০১৩ সালেই দেপোর্তিভো লা করুনিয়ার সাবেক স্ট্রাইকার ওয়াল্টার পান্দিয়ানি উরুগুয়ের দ্বিতীয় বিভাগের দল অ্যাটলেটিকো বালিয়ার্সে যোগ দেন। এই ক্লাবে তাঁর ছেলে নিকো আগে থেকেই খেলছিলেন। আইসল্যান্ডের আরনোর ও এইডুরদের গল্পটা আরও মজার। এস্তোনিয়ার বিপক্ষে ১৯৯৬ সালে এক আন্তর্জাতিক প্রীতি ম্যাচে আইসল্যান্ডের হয়ে বাবা আরনোর বদলি হিসেবেই মাঠে নেমেছিলেন ছেলে এইডুর! তথ্যসূত্র: গোলডটকম।
