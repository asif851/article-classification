
• ২ রানে জিতেও ছিটকে পড়ল ইংল্যান্ড। • ফাইনালে নিউজিল্যান্ডের প্রতিপক্ষ অস্ট্রেলিয়া। • ২০ বলের নিচে মানরোর তৃতীয় ফিফটি!
ক্রিস জর্ডানের করা ১৯তম ওভারের প্রথম বলে সিঙ্গেল নিলেন মার্ক চাপম্যান। সেডন পার্কে করতালিতে মুখ হয়ে উঠলেন স্বাগতিক সমর্থকেরা। অথচ ম্যাচ শেষ হতে তখনো বেশ খানিকটা পথ বাকি। জয় থেকেও ১১ বলে ২০ রানের দূরত্বে পিছিয়ে ছিল নিউজিল্যান্ড। করতালিটা ছিল নিউজিল্যান্ডের ফাইনাল নিশ্চিতের। ম্যাচটা ২ রানে জিতেও ছিটকে পড়াটা ইংল্যান্ডের দুঃখ হয়ে রইল!
হ্যামিল্টনে ফাইনালে ওঠার সমীকরণ মাথায় রেখে মুখোমুখি হয়েছিল দুই দল। ইংল্যান্ডকে ন্যূনতম ২০ রানে ম্যাচটা জিততেই হতো। আগে ব্যাটিংয়ে নেমে ৭ উইকেটে ১৯৪ রানের পাহাড়ে উঠে সে কাজটা অর্ধেক সেরেই রেখেছিলেন ব্যাটসম্যানেরা। ৪৬ বলে ৮০ রানের দারুণ এক অপরাজিত ইনিংস খেলেন অধিনায়ক এউইন মরগান। কিন্তু ইংল্যান্ডের বোলাররা বাকি কাজটুকু সারতে পারেননি।বড় লক্ষ্য তাড়া করতে নেমে যেমন শুরু চাই, মার্টিন গাপটিল ও কলিন মানরো ঠিক সেটাই এনে দিয়েছিলেন নিউজিল্যান্ডকে। ৬.৩ ওভারে মানরো ফিরে যাওয়ার আগে ৭৮ রানে জমা হয় স্কোরবোর্ডে। ২১ বলে ৫৭ রানের ইনিংস দিয়ে টি-টোয়েন্টিতে যুগ্মভাবে চতুর্থ দ্রুততম ফিফটি তুলে নেন মানরো। ৭ ছক্কা ও ৩ বাউন্ডারিতে ১৮ বলে ফিফটি তুলে নেন এ ওপেনার। টি-টোয়েন্টিতে মানরোই প্রথম ব্যাটসম্যান যাঁর ২০ বলের নিচে তিনটি ফিফটি আছে!মানরোকে আদিল রশিদ তুলে নেওয়ার পর কেন উইলিয়ামসনও (৮) দ্রুত ফিরে গেলে বিপদে পড়ে নিউজিল্যান্ড। কিন্তু ওপেনিংয়ে অপর প্রান্তে গাপটিলের ৪৭ বলে ৬২ রানের ইনিংস জয়ের পথে রেখেছিল স্বাগতিকদের। তবে চাপম্যানের ৩০ বলে ৩৭ রানের ইনিংস নিউজিল্যান্ডের ফাইনাল নিশ্চিত করলেও দল জেতাতে পারেনি। যদিও শেষ ১৮ বলে মাত্র ২৮ রানের দূরত্বে পিছিয়ে ছিল নিউজিল্যান্ড। হাতেও ছিল ৭ উইকেট।এ পরিস্থিতিতে ১৮তম ওভারে টম কুরান মাত্র ৭ রান দিয়ে ম্যাচে ফেরার চেষ্টা করলেও পরের ওভারেই ফাইনাল হাত ফসকে যায় ইংল্যান্ডের। শেষ ওভারে জয়ের জন্য ১২ রান দরকার ছিল নিউজিল্যান্ডের। কলিন ডি গ্র্যান্ডহোম ও চাপম্যানকে মাত্র ৯ রান তুলতে দিয়েছেন কুরান। ফাইনাল হাত ফসকে গেলেও এ জয় দিয়ে টানা চার ম্যাচ হারের বৃত্ত কাটাল মরগানের দল। বুধবার ইডেন পার্কে ফাইনালে অস্ট্রেলিয়ার মুখোমুখি হবে নিউজিল্যান্ড।
