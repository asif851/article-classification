
হ্যামিলটনে প্রথম দিন শেষে একটু কি পিছিয়ে পড়ল স্বাগতিক নিউজিল্যান্ড? শেষ বিকেলে নতুন বলে উজ্জীবিত বোলিং করেছেন ওয়েস্ট ইন্ডিজের ফাস্ট বোলাররা। ২ উইকেটে ১৫৪ থেকে কিউইরা প্রথম দিন শেষ করেছে ৭ উইকেটে ২৮৬ রানে।
টস জিতে ফিল্ডিং করার সিদ্ধান্ত নিয়েছিলেন ক্যারিবীয় অধিনায়ক ক্রেইগ ব্রাফেট। কেমার রোচ ও মিগুয়েল কামিন্স ভালো বল করলেও কিছুটা খরুচে ছিলেন আরেক পেসার শ্যানন গ্যাব্রিয়েল। প্রথম ২০ ওভারে ৬৫ রানের ওপেনিং জুটি গড়েছেন নিউজিল্যান্ডের দুই ওপেনার জিৎ রাভাল ও টম লাথাম। কামিন্সের বলে লাথাম আউট হয়ে গেলেও অধিনায়ক কেন উইলিয়ামসন ছিলেন অবিচল। রাভালের সঙ্গে ৮৯ রানের জুটিতে চা বিরতির আগে দেড় শ রানের কোটা পার করে কিউইরা। কিন্তু বিরতির ঠিক আগেই দ্রুত আউট হয়েছেন উইকেটে থিতু হয়ে যাওয়া দুই ব্যাটসম্যান। নিউজিল্যান্ডের রান তখন ৩ উইকেটে ১৭৩। সর্বোচ্চ ৮৪ রান করে গ্যাব্রিয়েলের বলে আউট হয়েছেন রাভাল। উইলিয়ামসন করেছেন ৪৩।
মিডল অর্ডারের প্রধান ভরসা রস টেইলরকে ১৬ রানের বেশি করতে দেননি রোচ। হেনরি নিকোলসকে ১৩ রানে আউট করে টেস্ট ক্যারিয়ারের প্রথম উইকেট পেয়েছেন অভিষিক্ত বাঁহাতি মিডিয়াম ফাস্ট বোলার রেমন রেইফার। ১৮৯ রানে ৫ উইকেট হারিয়ে ফেলা স্বাগতিকদের ইনিংস দিশা পেয়েছে মিচেল স্যান্টনার ও কলিন ডি গ্রান্ডহোমের ৭৬ রানের জুটিতে। আগ্রাসী ব্যাটিং করেছেন গ্রান্ডহোম, ৬৩ বলে ৫ চার আর ৪ ছক্কায় ৫৮ রান তাঁর। অন্যদিকে, চেষ্টা করেছিলেন স্যান্টনার; ৭৩ বলে ২৪ রান করেছেন এই কিউই স্পিনার। এই দুইয়ের জুটিতে স্বাগতিকেরা যখন বড় সংগ্রহের স্বপ্ন দেখছে, তখনই গ্যাব্রিয়েলের জোড়া আঘাত। ১০ রানের মধ্যে দুজনই আউট। দিন শেষে উইকেটে আছেন উইকেটরক্ষক টম ব্লান্ডেল ও প্রথম টেস্টের ম্যাচ সেরা বোলার নিল ওয়াগনার। ৭৯ রানে ৩ উইকেট নিয়ে সেই গ্যাব্রিয়েলই ক্যারিবীয়দের সেরা বোলার। ৩৭ রানে ২ উইকেট নিয়েছেন কামিন্স। দ্বিতীয় দিনের শুরুতেই নিউজিল্যান্ডকে দ্রুত গুটিয়ে দিতে ঝাঁপাবেন ক্যারিবীয় পেসাররা। তবে উইকেটের গতি আর বাউন্সে চোখ চকচক করতে পারে টিম সাউদি-ট্রেন্ট বোল্টদের। পিচ রিপোর্ট যে বলছে, টেস্টের দ্বিতীয় ও তৃতীয় দিন উইকেট আরও গতিময় হয়ে উঠবে। সূত্র: ক্রিকইনফো
