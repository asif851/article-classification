
বার্সেলোনায় তো এরই মধ্যে তাঁদের দুর্দান্ত এক জুটি জমে উঠেছে। গতকালও যেমন নেইমারের দারুণ এক ক্রসে হেড থেকে গোল করলেন লিওনেল মেসি। এই সময়ের অন্যতম সেরা দুই ফুটবলার বার্সেলোনার জার্সি গায়ে খেলছেন পাশাপাশি। কিন্তু বার্সার জার্সি গায়ে ন্যু ক্যাম্পে কখনো কি পাশাপাশি দেখা যাবে মেসির ছেলে থিয়াগো আর নেইমারের ছেলে দাভিকে? দেখা যাবে কি, দেখা গেছে এরই মধ্যে! গতকাল রিয়াল সোসিয়েদাদ ম্যাচের আগে নিজ নিজ ছেলেকে কোলে করে মাঠে ঢুকেছিলেন মেসি ও নেইমার। পরে আলোকচিত্রীদের অনুরোধে সাড়া দিয়ে পাশাপাশি দাঁড়িয়েও যান।গত বছরের ২ নভেম্বর জন্ম থিয়াগোর। প্রথমবারের মতো বাবা-মা হওয়ার স্বর্গীয় স্বাদ পেয়েছেন মেসি ও তাঁর প্রেমিকা আন্তোনেল্লা রোকুজ্জো।বয়সে মেসির চেয়ে পাঁচ বছরের ছোট হলে কী হবে, বাবা হওয়ার স্বাদ মেসির আগেই পেয়েছেন নেইমার। ২০১১ সালের আগস্টে জন্ম দাভির, নেইমারের বয়স তখন ছিল মাত্র ১৯ বছর। এমনিতে মেসির ভক্ত হলেও বাবা হওয়ার দিক দিয়ে নেইমার অবশ্য অনুসরণ করেছেন ক্রিস্টিয়ানো রোনালদোকেই। রোনালদোর মতোই নেইমারও গোপন রেখেছেন তাঁর সন্তানের মায়ের পরিচয়। নেইমার অবশ্য বর্তমানে প্রেম করছেন ব্রাজিলিয়ান মডেল-অভিনেত্রী ব্রুনা মারকিউজিনের সঙ্গে।
