
এখনো শেষ হয়নি অপেক্ষা। আজও সংযুক্ত আরব আমিরাতের ভিসা পাননি বাংলাদেশের তিন ক্রিকেটার তামিম ইকবাল, সাকিব আল হাসান ও মুশফিকুর রহিম। দুবাইয়ে পাকিস্তান সুপার লিগ (পিএসএল) খেলতে যাওয়া নিয়ে তাই একটু অনিশ্চয়তায় ভুগছেন তাঁরা।তামিমের দুবাই যাওয়ার কথা ছিল গতকাল রাতে। কিন্তু ভিসা না আসায় যেতে পারেননি। একই কারণে আজ রাতে দুবাই যাওয়ার কথা থাকলেও যাওয়া হয়নি সাকিব, মুশফিকের। তিনজনই এখন আছেন ভিসা পাওয়ার অপেক্ষায়। তামিম মুঠোফোনে জানিয়েছেন, ‘ভিসা এলে পরের ফ্লাইটেই আমরা চলে যাব। কাল সকালেও যদি ই-মেলে ভিসা পাই তাহলে রাতের ফ্লাইট ধরব, সেরকমই কথা হয়েছে পিএসএলে আমাদের দলগুলোর সঙ্গে।’এখনো ভিসা না পাওয়ার কারণটা তামিমও ঠিক বুঝতে পারছেন না। তবে ধারণা করছেন, সংযুক্ত আরব আমিরাতের ভিসার ক্ষেত্রে বাংলাদেশের নাগরিকদের ওপর চলমান বিধিনিষেধের প্রভাবেই এই জটিলতা। ‘আমি আমার এজেন্টের সঙ্গে যোগাযোগ রাখছি। তিনি জানিয়েছেন, যেকোনো সময় ভিসা হয়ে যাবে। বাংলাদেশের নাগরিকদের ওই দেশের ভিসা দেওয়ার ক্ষেত্রে কিছু কড়াকড়ি আছে। সম্ভবত সে কারণেই দেরি হচ্ছে’—বলেছেন তামিম।
