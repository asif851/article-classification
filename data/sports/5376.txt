
প্যারিসকে বলা হয় ভালোবাসার নগরী। শিল্প, সাহিত্য ও সংস্কৃতির অলিখিত রাজধানী এই শহর। অথচ ভালোবাসার এই নগরীতে এসেও মন ভরছে না নেইমারের! যে খেলোয়াড় কিছুদিন আগেই দুনিয়ায় হইচই ফেলে ২২২ মিলিয়ন ইউরোয় প্যারিসে পা রেখেছেন, তাঁর এখানে মন টিকছে না, কথাটা কেমন যেন শোনায়। অনেকেই এসব কথাবার্তা নিছক গুজব বলে উড়িয়ে দিলেও হালেফিলে তা গুরুত্বের সঙ্গেই নিতে হচ্ছে। প্রথমে বোঝেননি। কিন্তু ইদানীং নাকি বার্সেলোনা ছেড়ে পিএসজিতে এসে রীতিমতো আফসোস করছেন নেইমার।
তথ্যটি জানিয়েছেন মার্সেলো বেকলার নামের এক সাংবাদিক। ব্রাজিলীয় এই ফুটবল সাংবাদিকই প্রথম নেইমারের বার্সেলোনা ছাড়ার সংবাদ দিয়েছিলেন। তিনি জানিয়েছেন, বার্সেলোনা ছাড়া নিয়ে নেইমারের আফসোসের মাত্রা এতটাই যে তিনি ব্যাপারটি নিয়ে কথা বলেছেন সাবেক সতীর্থ জেরার্ড পিকে আর লুইস সুয়ারেজের সঙ্গে। স্পেনের অন্যতম রেডিও স্টেশন ওন্ডা সেরোকে বেকলার জানিয়েছেন, নেইমার এখনো ড্রেসিংরুমে সতীর্থদের মন জয় করতে পারেননি। তিনি বলেছেন, ‘ড্রেসিংরুমে অনেক তারকা খেলোয়াড় আছেন, যেমন: (এডিনসন) কাভানি ও (অ্যাঙ্গেল) ডি মারিয়া। নেইমারের ব্যবহার তাঁদের কাছে অদ্ভুত ঠেকেছে। নেইমার ও (উনাই) এমেরির সম্পর্কেও রয়েছে দূরত্ব। এরপরও পিএসজি আশাবাদী, নেইমারের দল ছাড়ার আগে অন্য কাউকে দল ছাড়তে হবে।’
ভবিষ্যতে কোনো একদিন হয়তো দল ছাড়বেন নেইমার। বেকলার মনে করেন, নেইমারের রিয়ালে যাওয়াও অসম্ভব কিছু নয়। তিনি বলেছেন, ‘বার্সেলোনায় ফিরে যাওয়ার চেয়ে তাঁর জন্য রিয়ালে যাওয়া সহজ। সে (নেইমার) এটাকে পেশাদারি দৃষ্টিকোণ থেকেই দেখে।’ তবে বেকলার একটা বিষয় পরিষ্কার করে দিয়েছেন, তিনি অনেক কিছুই বলেছেন ধারণা থেকে। অনেক তথ্যেরই সত্যতা নিশ্চিত করা যায়নি।
জাপানের বিপক্ষে ৩-১ গোলে জয়ের ম্যাচে অবদান রেখেছেন নেইমার। সংবাদ সম্মেলনে কোচ ও ক্লাবের সঙ্গে তাঁর কোনো ঝামেলা নেই বলে ঘোষণা দিতে গিয়ে কেঁদেছেন তিনি। সূত্র: মার্কা।
