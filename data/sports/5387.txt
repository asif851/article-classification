

নেইমার কি এবার পণ করেছেন, করলে জোড়া গোলই করবেন? বিশ্বকাপে নিজেদের প্রথম ম্যাচে ক্রোয়েশিয়ার বিপক্ষে করলেন জোড়া গোল। দ্বিতীয় ম্যাচে মেক্সিকোর বিপক্ষে তিনি কোনো গোল পাননি। গত রাতে মেক্সিকো ম্যাচের ক্ষতি পুষিয়ে দিতেই যেন আবার করলেন জোড়া গোল! তিন ম্যাচে ৪ গোলে নেইমার এখনো পর্যন্ত বিশ্বকাপের সর্বোচ্চ গোলদাতা। তবে এদিন আরও একটি আনন্দদায়ী রেকর্ড ছুঁয়ে নিজেকে অন্যমাত্রা দিয়েছেন এই তরুণ সেনসেশন।
ক্যামেরুনের বিপক্ষে কালকের ম্যাচটি ছিল বিশ্বকাপে ব্রাজিলের শততম ম্যাচ। ১৭ মিনিটে নেইমার যখন ক্যামেরুনের জালে প্রথম বল ফেললেন, সেটা ছিল এবারের বিশ্বকাপের ১০০তম গোল। কাকতালীয় হলেও দারুণ মিলই বটে! গোলের প্লাবন বয়ে যাওয়া এবারের বিশ্বকাপ দেখছে ১৯৭০ সালের পর সবচেয়ে বেশি গোল। আজ থেকে ৪৪ বছর আগে মেক্সিকোর সেই আসরে ম্যাচপ্রতি গোলের হার ছিল ২.৭। এবার গতকাল ব্রাজিল ম্যাচের আগ পর্যন্ত গোলের হার ছিল ২.৯৪। ফুটবলপ্রেমীদের জন্য এ এক আনন্দদায়ী অভিজ্ঞতাই।
অনেক দিন ধরেই শোনা যাচ্ছে, বিরাট প্রত্যাশার চাপ জেঁকে বসেছে সেলেসাওদের ওপর। ব্যাপারটা উড়িয়েই দিতে চান নেইমার, ‘আমি কখনোই চাপ অনুভব করি না। সব সময় বলেছি, যখন স্বপ্নপূরণের লক্ষ্যে নামবেন, তখন কোনো চাপ থাকতে পারে না। ছোটবেলা থেকে এ স্বপ্নটিই দেখছি। ম্যাচে যেভাবে খেলেছি, সারা জীবন এভাবেই খেলার স্বপ্ন দেখে আসছি।’ এএফপি, রয়টার্স।
