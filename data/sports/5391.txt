
ব্যাপার অনেকটা তাদের জন্য ‘শেষ হাসি’ হাসার মতো। ঢাকার দ্বিতীয় ওয়ানডেকে বিতর্কের কেন্দ্রে থাকা দুই ইংলিশ ক্রিকেটার জস বাটলার ও বেন স্টোকসই চট্টগ্রামে অনুভব করলেন যুদ্ধ জয়ের আনন্দ। অধিনায়ক বাটলার তো ইংলিশ পত্রিকা ডেইলি টেলিগ্রাফের কাছে স্বীকারই করেছেন, ম্যাচ শেষে বাংলাদেশের কোনো কোনো খেলোয়াড়ের সঙ্গে হাত মেলানোর সময় চোখে চোখ রেখে ‘ভালো খেলেছ’ বলতে পেরে অদ্ভুত এক উত্তেজনাই বোধ করেছেন।ঢাকার দ্বিতীয় ওয়ানডেতে আউট হওয়ার পর বাংলাদেশের খেলোয়াড়দের উদ্দাম উদ্‌যাপন শেল হয়ে বিঁধেছিল বাটলারের হৃদয়ে। থাকতে পারলেন না মাশরাফি, সাকিব, মাহমুদউল্লাহদের আনন্দ করতে দেখে। তেড়ে গেলেন তাদের দিকে। শুনিয়ে দিলেন দুকথা। বাংলাদেশের তরফ থেকেও কথা শুনতে হয়নি, তা না। ম্যাচ শেষে বললেন, ‘কেউ যদি আপনার মুখের ওপর এসে উদ্‌যাপন করতে থাকে, আপনি হতাশ হবেনই।’সহ-অধিনায়ক বেন স্টোকস ঘটালেন আরেক কাণ্ড। খেলার পর হাত মেলানোর মুহূর্তে তামিম ইকবালের সঙ্গে বাঁধিয়ে দিলেন ঝগড়া। টুইট-ফুইট করে চট্টগ্রাম ম্যাচের আগে যুদ্ধের দামামাই বাজিয়ে রাখলেন। সিরিজ নির্ধারণী ম্যাচে ৪৭ রান করে দলকে জিতিয়ে নিয়ে ফেরার সময় তামিমের সঙ্গে ঝগড়ার ব্যাপারটি নিশ্চয়ই মনে পড়ছিল তাঁর।সিরিজ জয়ে নিজের সন্তুষ্টিই প্রকাশ করেছেন বাটলার, ‘যা ঘটে গেছে, এর পর সিরিজ জেতাটা অবশ্যই আনন্দের। অবশ্যই সন্তুষ্টির।’
নিখাদ ক্রিকেটীয় দৃষ্টিকোণ থেকেও এই জয়কে ‘তৃপ্তির জয়’ বলছেন বাটলার, ‘বাংলাদেশ সফর শারীরিক ও মানসিক দিক দিয়ে পরীক্ষাই নিয়েছে আমাদের। আমাদের দলটি অনেক অনভিজ্ঞ ও নতুন। আমার মনে হয়, উন্নতির জায়গাটা রেখে আমরা বাংলাদেশের বিপক্ষে দারুণ খেলেই জিতলাম। এই জয়কে কোনোভাবেই ছোট করে দেখার উপায় নেই।’
