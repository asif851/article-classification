
৮৮ মিনিট পর্যন্তও মনে হচ্ছিল, ড্র-ই ম্যাচটার নিয়তি। দুই দলের কেউই ঠিক ম্যাচটাকে স্মরণীয় করে রাখার মতো মুহূর্ত উপহার দিতে পারেননি, না ছিল দলগত কোনো দুর্দান্ত মুহূর্তও। না ইব্রাহিমোভিচ অনুপ্রাণিত করতে পারলেন সুইডেনকে, না ইতালি খেলতে পারল প্রথম ম্যাচের মতো দল হয়ে।এমন ম্যাচগুলোতে সাধারণত এক মুহূর্তের ঝলকই ব্যবধান গড়ে দেয়। ইউরোতে আজ ইতালি-সুইডেনের ম্যাচেও তা-ই হলো। ঝলকটা এল এডারের পায়ে ভর করে। তাতে সুইডেনকে ১-০ গোলে হারিয়ে শেষ ষোলোতে উঠে গেল গত বারের রানার্সআপ ইতালি।ম্যাচ শেষ হওয়ার দুই মিনিট আগে সুইডেনের বক্সে থ্রো-ইন থেকে বল পেয়েছিলেন এডার। দুর্দান্ত ক্ষিপ্রতায় চার-পাঁচজন সুইডিশ ডিফেন্ডারের ফাঁক গলেও বেরিয়ে গেলেন। এরপর ১৮ গজ দূর থেকে ডান পায়ের বাঁকানো শট। সুইডিশ গোলকিপারকে ফাঁকি দিয়ে বল জড়িয়ে গেল জালে।
ম্যাচটিকে বলা হচ্ছিল, ইব্রাহিমোভিচ বনাম ‘দল’ ইতালি। পুরো ম্যাচেই অনেকটা নিষ্ক্রিয় ছিলেন ইব্রা। দ্বিতীয়ার্ধে তো সহজ একটা সুযোগ মিসও করেছিলেন। তবে তাঁকে সে যাত্রায় লজ্জার হাত থেকে বাঁচিয়ে দিয়েছে অফসাইডের সিদ্ধান্ত।ইতালিও প্রথমার্ধে ঠিক দল হিসেবে গুছিয়ে উঠতে পারছিল না। দ্বিতীয়ার্ধে অবশ্য কিছুটা নিজেদের ফিরে পেয়েছিল। কিন্তু তাতেও ম্যাচটা জমছিল না। যেন এক মুহূর্তের ঝলকের অপেক্ষা ছিল। শেষ পর্যন্ত সেটি উপহার দেওয়ার জন্য ধন্যবাদটা এডারের প্রাপ্য।এই হারে দুই ম্যাচে ১ পয়েন্ট পাওয়া সুইডেনের শেষ ষোলোতে ওঠার সম্ভাবনা বড় ধাক্কা খেল। আরও একবার হয়তো আন্তর্জাতিক ক্যারিয়ারের শূন্যতা নিয়েই বিদায় নিতে হবে ইব্রাহিমোভিচকে। সনি সিক্স।
