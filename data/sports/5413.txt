
শেষ পর্যন্ত প্রস্তুতি ম্যাচ না খেলার সিদ্ধান্ত নিয়েছে অস্ট্রেলিয়া দল। আজ সন্ধ্যায় বিসিবিকে বিষয়টি নিশ্চিত করেছে তারা। প্রস্তুতি ম্যাচের দুই দিন ২২ ও ২৩ আগস্ট স্টিভেন স্মিথের দল অনুশীলন করবে মিরপুরের একাডেমি মাঠে।
দূরত্বের কারণে বিকেএসপিতে সফরের একমাত্র প্রস্তুতি ম্যাচটি খেলতে রাজি হয়নি অস্ট্রেলিয়া দল। আর ফতুল্লা স্টেডিয়ামের পানি শুকিয়ে গেলেও বাইরের জমে থাকা পানির কারণে এলাকাজুড়ে আছে দুর্গন্ধ। সম্ভাব্য আরেকটি ভেন্যু ইউ ল্যাব বিশ্ববিদ্যালয়ের মাঠেও না খেলার সিদ্ধান্ত হয়েছে পর্যাপ্ত সুযোগ-সুবিধা না থাকায়।প্রস্তুতি ম্যাচ না খেলার সিদ্ধান্ত নেওয়ার আগে অস্ট্রেলিয়া দল শেষ চেষ্টা হিসেবে ম্যাচটি মিরপুর শেরেবাংলা স্টেডিয়ামে খেলার প্রস্তাব দিয়েছিল বিসিবিকে। কিন্তু টেস্ট ভেন্যুতে টেস্টের মাত্র চার-পাঁচ দিন আগে সেটি সম্ভব নয় বলে জানিয়ে দেয় বিসিবি।
