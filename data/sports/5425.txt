
ভারত-পাকিস্তান নিয়ে উপমহাদেশে তুঙ্গস্পর্শী উত্তেজনার দিনগুলোয় মাঠে ছিলেন খেলোয়াড়ের ভূমিকায়। এখন ধারাভাষ্যকার ওয়াসিম আকরাম কাল ফতুল্লায় উৎপল শুভ্রকে দেওয়া একান্ত সাক্ষাৎকারে জানালেন, ভারত-পাকিস্তান এখনো তাঁকে একই রকম রোমাঞ্চে ভাসিয়ে নিয়ে যায় ভারত-পাকিস্তান ম্যাচ নিয়ে তো আপনার অনেক স্মৃতি...শৈশবে-কৈশোরে দর্শক হিসেবে, এর পর নিজেও তো অংশ কত ভারত-পাকিস্তান মহারণের। এই ম্যাচ ঘিরে এখনো কি একই রকম উত্তেজনা বোধ করেন?ওয়াসিম আকরাম: অবশ্যই। সেই ছেলেবেলায় দর্শক হিসেবে যে উত্তেজনা বোধ করতাম, পরে পাকিস্তানের হয়ে ভারতের বিপক্ষে খেলার সময়ও একই রকম উত্তেজনায় কেঁপেছি। এখন ধারাভাষ্যকারের ভূমিকায়ও ভারত-পাকিস্তান ম্যাচ সেই অনুভূতিটা ফিরিয়ে আনে। ভারত-পাকিস্তান ক্রিকেটটাই আসলে এমন। এটির রোমাঞ্চের কোনো তুলনা হয় না। অন্য ম্যাচের সঙ্গে এর পার্থক্যটা কোথায়?ওয়াসিম আকরাম: মাঠে তো জমজমাট ম্যাচ কতই হয়। ভারত-পাকিস্তান ম্যাচে মাঠে কী হলো না হলো, সেটি তো পরে। ম্যাচের দু-তিন দিন আগে থেকেই তো উন্মাদনা শুরু হয়ে যায়। সমর্থকেরা জয়ের দাবি জানায়, বন্ধুবান্ধব, এমনকি বাবা-মা পর্যন্ত খেলোয়াড়দের বলেন, ‘এই ম্যাচটা কিন্তু জিততেই হবে’। শুধু পাকিস্তান নয়, ভারতের ক্ষেত্রেও একই ঘটনা। দুটি জাতির চোখ আঠার মতো টেলিভিশনের পর্দায় আটকে থাকে। আগামীকাল (আজ) তো আবার দুই দেশেই ছুটির দিন। সবাই এই ম্যাচ নিয়ে মাতোয়ারা হয়ে থাকবে। আর এটাই খেলোয়াড়দের ওপর চাপটা আরও বাড়িয়ে দেয়। প্রায় তিন দশকের অভিজ্ঞতায় ভারত-পাকিস্তান দ্বৈরথে কোনো পরিবর্তন কি চোখে পড়ে?ওয়াসিম আকরাম: না, লড়াইয়ের সেই ঝাঁজ একটুও কমেনি। পরিবর্তন বলতে, গত কিছুদিন বেশির ভাগ সময় ভারতই জিতছে। আমাদের সময় ছিল বিপরীত, আমরাই বেশি জিততাম (হাসি)। আশা করছি, এবার পাকিস্তান ভালো খেলে ছবিটা আবার বদলে দেবে। ঐতিহাসিক প্রেক্ষাপট, দুই দেশের সম্পর্ক, ধর্ম...সবকিছু মিলিয়ে কোথাও গিয়ে এটা কি খেলার সীমানা ছাড়িয়ে যায়?ওয়াসিম আকরাম: শুধু ক্রিকেট কেন, যেকোনো খেলাতেই ভারত-পাকিস্তান মুখোমুখি হওয়া মানেই সেটি ঐতিহাসিক এক ম্যাচ। একটা কারণে তো অবশ্যই ইতিহাস। তবে আমার মনে হয়, দুই দেশের মানুষই এখন খেলাটিকে বড় করে দেখে আগের চেয়ে অনেক বেশি উপভোগ করে। ২৫-৩০ বছর আগে ব্যাপারটা ছিল অন্য রকম, এই ম্যাচে হারা মানে ছিল পৃথিবী শেষ হয়ে যাওয়া। এখন একবিংশ শতাব্দী, মানুষের মনমানসিকতায় অনেক পরিবর্তন হয়েছে। এখনো দুই দল অবশ্যই জিততে চায়, দুই দেশের মানুষও। তবে হেরে গেলেও সেটি মেনে নেওয়ার মানসিকতা হয়েছে। শেষ পর্যন্ত সবারই কথা থাকে, সেরা দলই জিতুক। এটা একটা ভালো দিক। শেষ পর্যন্ত তো এটা ক্রিকেট ম্যাচই, তাই না? শুধু খেলার কথা বললেও এই দুই দেশের ম্যাচ মানেই বিশেষ কিছুর প্রত্যাশা। সেটি কি পূরণ হবে এবার?ওয়াসিম আকরাম: দুই দলের জন্যই একটা ভালো ব্যাপার হলো, খেলাটা হচ্ছে বাংলাদেশে। খেলোয়াড়দের ওপর তাই বাড়তি কোনো চাপ থাকবে না। ভারত বা পাকিস্তানে খেলাটা হলে তো খেলোয়াড়েরা বেরোতেই পারত না, যেখানে যেত ‘জিততেই হবে’ ‘জিততেই হবে’ শুনতে শুনতে কান ঝালাপালা হয়ে যেত। এখানে খেলোয়াড়েরা হোটেলে নির্ভার থাকবে। দুই দলই ফুরফুরে মেজাজে মাঠে যাবে। ইট উইল বি আ ফান গেম। ফান গেম! কী বলছেন, ভারত-পাকিস্তান ম্যাচ কখনো কি ‘ফান গেম’ হয় নাকি?ওয়াসিম আকরাম: (হাসি) ভালোই বলেছেন। আমি আসলে বলতে চাইছি, ভারত বা পাকিস্তানে ম্যাচটা হলে যা হতো, সে তুলনায় দুই দলের ওপরই মাঠের বাইরের চাপটা এখানে একটু কম। ঠিকই বলেছেন, ভারত-পাকিস্তান ‘ফান গেম’ বলে কিছু হয় না। আপনি তো অনেক ভারত-পাকিস্তান মহারণের অংশ ছিলেন। এই ম্যাচের আগে দলের আবহটা কেমন থাকত?ওয়াসিম আকরাম: অন্য ম্যাচের চেয়ে একেবারে আলাদা। আমার মনে পড়ছে, ইমরান যখন অধিনায়ক ছিলেন, ম্যাচের আগের দিন বলে দিতেন, রাতে তাড়াতাড়ি বিছানায় চলে যাবে। কারও সঙ্গে দেখা করবে না, কথা বলবে না। ওসবে চাপ আরও বাড়বে। দুই দলের প্রতিই আমার পরামর্শ হবে, রিল্যাক্স করো, মাঠে গিয়ে উপভোগ করো। আমি নিশ্চিত, কাল (আজ) মাঠভরা দর্শক থাকবে। টেলিভিশন ধরলে দেড় শ কোটি লোক এই ম্যাচ দেখবে। ওয়াও! এটাই কি তাহলে ক্রিকেটের সবচেয়ে বড় লড়াই?ওয়াসিম আকরাম: অবশ্যই। ক্রিকেটে এর চেয়ে বড় কিছু হয় না। কেউ যদি অ্যাশেজের কথা বলে, আমি অ্যাশেজও দেখেছি, প্রতিদ্বন্দ্বিতায় ভারত-পাকিস্তান অনেক অনেক এগিয়ে। উত্তেজনা বলুন, টেনশন বলুন, জিতলে আনন্দ বলুন, হারলে যন্ত্রণা...এর কোনো তুলনাই হয় না। এই ম্যাচ নিয়ে আপনি একবার ‘ম্যাচ কা বাপ’ না কী যেন বলেছিলেন না...ওয়াসিম আকরাম: (হাসি) আমি বলেছিলাম, এটা হলো ‘মাদার অব অল ম্যাচেস’, সব ম্যাচ কা বাপ। ক্লাশ অব দ্য টাইটানস। আমি নিজেই তো রোমাঞ্চিত। ভারত-পাকিস্তান ম্যাচও কিন্তু সব সময়ই দুর্দান্ত হয়। বেশির ভাগই ম্যাচই দেখবেন শেষ ওভার, এমনকি শেষ বলে গিয়ে নিষ্পত্তি হয়। এখানে আপনার ফেবারিট কোন দল?ওয়াসিম আকরাম: আমি চাই, সেরা দল জিতুক। আশা করি, সেটি যেন পাকিস্তানই হয়! (হাসি)।
