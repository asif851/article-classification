
আতোঁয়ান গ্রিজম্যানের গোলে নতুন মাঠে মালাগা-পরীক্ষায় উতরে গেল অ্যাটলেটিকো মাদ্রিদ। ওয়ান্ডা মেট্রোপলিতানোতে নিজেদের প্রথম ম্যাচে শুভসূচনা করেছে ডিয়েগো সিমিওনের দল। মৌসুম বেশ আগে শুরু হলেও এই প্রথম হোম ম্যাচ খেলল অ্যাটলেটিকো। আগের তিনটি ম্যাচই ছিল প্রতিপক্ষের মাঠে।
গত মৌসুম শেষেই ভিসেন্তে ক্যালদেরন স্টেডিয়ামকে আনুষ্ঠানিক বিদায় জানিয়েছিল অ্যাটলেটিকো-সমর্থকেরা। মৌসুমে নিজেদের প্রথম হোম ম্যাচে বেশ জাঁকজমকের সঙ্গে উদ্বোধন করা হয়েছে নতুন স্টেডিয়ামের। গ্যালারিতে উপস্থিত ছিলেন স্পেনের রাজা ষষ্ঠ ফিলিপ, যিনি নিজে অ্যাটলেটিকো-সমর্থক।
কিন্তু সব আনন্দে জল ঢেলে দিচ্ছিল মালাগা। ৬০ মিনিট পর্যন্ত সুরক্ষিত রেখেছিল নিজেদের জাল, মাঝে অন্য প্রান্তে আক্রমণে উঠে পরীক্ষা নিয়েছে গোলরক্ষক ওবলাকের। দিন শেষে ত্রাতা হয়েছেন লিগে দুই ম্যাচের নিষেধাজ্ঞা কাটিয়ে ফেরা গ্রিজম্যান। অ্যাঙ্গেল কোরেয়ার ক্রস থেকে গোল করেছেন ফরাসি ফরোয়ার্ড।
ম্যাচ শেষে বিইন স্পোর্টসকে বলেছেন গ্রিজম্যান, ‘আমার খেলা সেরা স্টেডিয়াম এটা, শুধু ফ্যান বা খেলোয়াড় হিসেবে বলছি না। এই মাঠে প্রথম গোল করতে পেরে আমি গর্বিত।’ নতুন স্টেডিয়াম সম্পর্কে কোচ ডিয়েগো সিমিওনে বলেছেন, ‘খেলোয়াড় বা কোচ হিসেবে আমি আগে এ রকম কিছু দেখিনি।’
৪ ম্যাচে ৮ পয়েন্ট নিয়ে লা লিগা টেবিলের তিনে উঠে এসেছে সিমিওনের দল। নগর প্রতিদ্বন্দ্বী রিয়াল অবশ্য মাঠে নামছে আজ, খেলবে রিয়াল সোসিয়েদাদের বিপক্ষে। ম্যাচ শুরু বাংলাদেশ সময় রাত পৌনে একটায়। সূত্র: এএফপি।
