

ধর্মশালায় ভালোই ঠান্ডা পড়েছে। ছবির মতো এই স্টেডিয়ামে শীতকালে চোখে সর্ষে ফুল দেখলেন ভারতীয় ব্যাটসম্যানরা। ব্যাটসম্যানদের যাওয়া আসার মিছিলে ‘ওয়ান ম্যান আর্মি’ হয়ে লড়লেন মহেন্দ্র সিং ধোনি। তাতে ওয়ানডেতে নিজেদের সর্বনিম্ন রানের লজ্জা থেকে কোনোমতে বেঁচে গেল ভারত। প্রথম ওয়ানডেতে স্বাগতিকেরা অলআউট হয়েছে মাত্র ১১২ রানে।
পরিস্থিতি বিচারে কিন্তু শেষ পর্যন্ত খুশিই হবেন অন্তর্বর্তী অধিনায়ক রোহিত শর্মা। তাঁর দল যে ১৬ রানেই ৫ উইকেট হারিয়েছিল। ১৯৮৩ সালের পর ওয়ানডেতে এত কম রানে আর কখনোই প্রথম ৫ উইকেট হারায়নি টিম ইন্ডিয়া। প্রথম পাঁচ ওভার শেষে মোটে ২ রান করেছিল ভারত, হারিয়েছিল ২ উইকেট। সুরাঙ্গা লাকমল ও অ্যাঞ্জেলো ম্যাথুসের দারুণ বোলিংয়ে ভারতের বিশ্বখ্যাত ব্যাটিং লাইনআপ গুঁড়িয়ে গিয়েছে। এক প্রান্ত থেকে টানা ১০ ওভার বোলিং করে ১৬ রান খরচায় ৪ উইকেট নিয়েছেন লাকমল।
শুরুটা করেছিলেন ম্যাথুস। দ্বিতীয় ওভারের শেষ বলে শিখর ধাওয়ানকে এলবিডব্লিউ করেছেন। দুই ওভার পরে লাকমলের বলে উইকেটের পেছনে ক্যাচ দিয়ে আউট হয়েছেন অধিনায়ক রোহিত। পাঁচ ওভারে শুরুর পাঁচ ব্যাটসম্যান ফিরেছেন ড্রেসিং রুমে। ধোনি আর হার্দিক পাণ্ডিয়া উইকেটে নামার পর মনে হচ্ছিল আবারও বুঝি ইনিংসের হাল ধরে নেবেন। কিন্তু দলীয় ২৮ রানে নুয়ান প্রদীপের বলে আউট হন পাণ্ডিয়া। এক রান পর প্যাভিলিয়নের পথ ধরলেন ভুবনেশ্বর কুমারও।
২৯ রানে ৭ উইকেট তুলে নিয়ে ভীষণ উজ্জীবিত দেখাচ্ছিল লঙ্কান পেসারদের। ভারতকে তখন চোখ রাঙাচ্ছে ওয়ানডেতে সর্বনিম্ন রানের লজ্জা। বাঁচিয়ে দিলেন কুলদীপ যাদব। ধোনির সঙ্গে তাঁর ৪১ রানের মহা মূল্যবান জুটিতে এই লজ্জা এড়ায় ভারত। কিন্তু আক্রমণে এসেই কুলদীপকে স্ট্যাম্পিংয়ের ফাঁদে ফেললেন আকিলা ধনঞ্জয়া। জসপ্রীত বুমরাহ ১৫ বল ও যজুবেন্দ্র সিং চাহাল ৯ বল টিকেছেন, রান করেননি। কিন্তু তাঁদের সঙ্গে নিয়ে ১৭ ও ২৫ রানের দুটি গুরুত্বপূর্ণ জুটি গড়ে ভারতকে শত রানের কোটা পার করিয়েছেন ধোনি। ১০ চার আর ২ ছক্কায় ৮৭ বলে ৬৫ রান করে শেষ ব্যাটসম্যান হিসেবে আউট হয়েছেন ভারতের সাবেক অধিনায়ক।
এই প্রতিবেদন লেখার সময় ১১৩ রানের লক্ষ্যে মাঠে নেমেছেন শ্রীলঙ্কাও ১ উইকেট হারিয়ে বসেছে ৭ রান তুলতেই।
