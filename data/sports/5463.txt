
তারকায় ঠাসা একটা দল। মেসি, ইনিয়েস্তা, জাভি, ফেব্রিগাস, সানচেজদের সঙ্গে গত মৌসুমে যুক্ত হয়েছিলেন নেইমারও। তার পরও বড় কোনো শিরোপা ছাড়াই মৌসুম শেষ করেছিল বার্সেলোনা। অনেকেই দায় চাপিয়েছিলেন কোচ জেরার্ডো মার্টিনোর কাঁধে। আর্জেন্টাইন এই কোচের রণকৌশল পড়েছিল ব্যাপক সমালোচনার মুখে। এবারের মৌসুমে তাই বার্সেলোনাকে নতুন করেই সাজাচ্ছেন লুইস এনরিকে। ন্যু ক্যাম্পে নাকি ৩-২-৩-২ ছকে অনুশীলন চালাচ্ছেন বার্সেলোনার খেলোয়াড়েরা।
এবারের মৌসুমের শুরুতে বার্সা ছেড়ে গেছেন সেস্ক ফ্যাব্রিগাস, আলেক্সিস সানচেজ, কার্লোস পুয়োলরা। নতুনভাবে যুক্ত হয়েছেন লুইস সুয়ারেজ, ইভান রাকিতিচ, জেরেমি ম্যাথুউ। নতুন খেলোয়াড়দের নিয়ে নতুনভাবেই শুরু করতে যাচ্ছেন কোচ এনরিকে। এবারের মৌসুমে বার্সাকে ৩-২-৩-২ ফরমেশনে খেলতে দেখা যেতে পারে বলে ইঙ্গিত দিয়েছে ক্লাবটির এক সূত্র। সম্প্রতি গোল ডটকমকে দেওয়া এক সাক্ষাত্কারে ওই সূত্র বলেছে, ‘লুইস এনরিকে ৪-৩-৩ ফরমেশন পছন্দ করেন। কিন্তু তিনি অন্য অনেক কিছুর কথাও চিন্তা করছেন। ৩-২-৩-২ ফরমেশন অনেকটা ৩-৫-২-এর মতোই। আর এটাও বিকল্প হিসেবে তাঁর মাথায় আছে। কিন্তু ফরমেশনের চেয়ে খেলোয়াড়েরা কীভাবে নিজেদের প্রস্তুত করছে, সেটাই বেশি গুরুত্বপূর্ণ।’নতুন এই ৩-২-৩-২ ফরমেশনে একদম নিচে তিন ডিফেন্ডার হিসেবে দেখা যেতে পারে ম্যাথুউ, জেরার্ড পিকে আর মার্ক বাত্রাকে। জরডি আলবাও খেলতে পারেন বাত্রার জায়গায়। এই তিন ডিফেন্ডারের ওপরই থাকবেন সার্জিও বুসকেটস, হাভিয়ের মাচেরানো। তিন অ্যাটাকিং মিডফিল্ডারের পজিশনে থাকতে পারেন ইনিয়েস্তা, জাভি ও মেসি। সে ক্ষেত্রে স্ট্রাইকার হিসেবে খেলবেন লুইস সুয়ারেজ ও নেইমার।২০০৮ থেকে ২০১২ সাল পর্যন্ত পেপ গার্দিওলার তত্ত্বাবধানে বার্সেলোনা উঠেছিল সাফল্যের স্বর্ণশিখরে। কিন্তু তাঁর বিদায়ের পর কিছুটা বেসামালই হয়ে পড়েছিল কাতালান ক্লাবটি। বার্সেলোনার খেলার ধরনেও কোনো নতুনত্ব ছিল না বলে মনে করেন অনেকে। এবার হয়তো সেই চিরাচরিত ধাঁচ ভেঙে দেওয়ারই পরিকল্পনা করছেন এনরিকে। এখন বার্সেলোনা কাঙ্ক্ষিত সাফল্যটা পায় কি না, সেটাই দেখার বিষয়। —গোল ডটকম
