



 প্রথম দল হিসেবে টি-টোয়েন্টিতে ৫০ ম্যাচ হারল শ্রীলঙ্কা
 বাংলাদেশ ও নিউজিল্যান্ড হেরেছে ৪৯ ম্যাচ


২০০৬ সালে ছয় মাসে আগে-পিছ ব্যবধানে টি-টোয়েন্টি ক্রিকেটে যাত্রা শুরু করেছিল শ্রীলঙ্কা ও বাংলাদেশ। দুই দলেরই অভিষেক ঘটেছিল জয় দিয়ে। জুনে ইংল্যান্ডকে ২ রানে হারিয়েছিল শ্রীলঙ্কা। নভেম্বরে জিম্বাবুয়েকে ৪৩ রানে হারায় বাংলাদেশ। কিন্তু এরপর ম্যাচ হারের সংখ্যায় দুই দল এত দিন লড়েছে কাঁধে কাঁধ মিলিয়ে!
ভারত সফরে গিয়ে গত ডিসেম্বরে মুম্বাইয়ে সিরিজের তৃতীয় ম্যাচে হারে শ্রীলঙ্কা। টি-টোয়েন্টিতে এটা ছিল তাদের ৪৯তম হার। নিদাহাস ট্রফিতে ভারতের কাছে প্রথম ম্যাচ হেরে লঙ্কানদের পাশে বসে বাংলাদেশ দল, টি-টোয়েন্টিতে দলটির ৪৯তম হার। প্রেমাদাসায় কাল সেই বাংলাদেশই শ্রীলঙ্কাকে ঠেলে দিয়েছে সামনে! প্রথম দল হিসেবে ৫০টি টি-টোয়েন্টি ম্যাচ হারের রেকর্ড এখন শ্রীলঙ্কার।
ম্যাচ হারে শ্রীলঙ্কার পরই নিউজিল্যান্ড (৪৯) ও বাংলাদেশের অবস্থান। ৪৮ ম্যাচ হেরেছে ইংল্যান্ড, পাকিস্তান ৪৬ ও অস্ট্রেলিয়া ৪৪। সমান ৪২টি করে ম্যাচ হেরেছে জিম্বাবুয়ে, ওয়েস্ট ইন্ডিজ ও দক্ষিণ আফ্রিকা। ভারত ৯৬ ম্যাচ খেলে ৫৮ জয়ের বিপরীতে ৩৫ ম্যাচ হেরেছে। ওয়েস্ট ইন্ডিজ ৯৪ ম্যাচে ৪৫ জয়ের বিপরীতে হেরেছে ৪২ ম্যাচ। বাংলাদেশ ৭৩ ম্যাচে ৪৯ হার, ২২ জয়।
টি-টোয়েন্টিতে এ পর্যন্ত সবচেয়ে বেশি ম্যাচ খেলেছে পাকিস্তান। ১২৩ ম্যাচে ৭৪ জয়ের বিপরীতে ৪৬ হার। ম্যাচ খেলায় এরপরই আছে নিউজিল্যান্ড (১১১ ম্যাচ), শ্রীলঙ্কা (১০৬ ম্যাচ), দক্ষিণ আফ্রিকা (১০৩ ম্যাচ), ইংল্যান্ড (১০০ ম্যাচ) ও অস্ট্রেলিয়া (১০০ ম্যাচ)।
