
অ্যাশেজ সিরিজে এবারই প্রথমবারের মতো যেন খুঁজে পাওয়া যাচ্ছে সেই দাপুটে অস্ট্রেলিয়াকে। প্রথম দুইটি টেস্টেই হারের পর ঘুরে দাঁড়ানোর জন্য যেন মরীয়াই হয়ে উঠেছে সফরকারীরা। আর অস্ট্রেলিয়ার এই ঘুরে দাঁড়ানোর আখ্যানটি খুব দায়িত্ব নিয়েই লিখছেন মাইকেল ক্লার্ক। ১২৫ রান করে অপরাজিত থেকে দলকে সত্যিই সামনে থেকে নেতৃত্ব দিচ্ছেন অস্ট্রেলিয়ান অধিনায়ক। তাঁর দৃঢ়তাপূর্ণ ব্যাটিংয়ে মাত্র ৩ উইকেট হারিয়ে ৩০৩ রান সংগ্রহ করে প্রথম দিন শেষ করেছে অস্ট্রেলিয়া। ক্লার্ককে দারুণ সঙ্গ দিয়েছেন স্টিভেন স্মিথ। দিনশেষে ৭০ রান করে অপরাজিত আছেন এই ডানহাতি ব্যাটসম্যান।ওল্ড ট্রাফোর্ডে অ্যাশেজ সিরিজের তৃতীয় টেস্টের শুরুটাও ভালোভাবেই করেছিল অস্ট্রেলিয়া। টসে জিতে ব্যাট করতে নেমে উদ্বোধনী জুটিতেই ৭৬ রান যোগ করেছিলেন শেন ওয়াটসন ও ক্রিস রজার্স। ১৭তম ওভারে অস্ট্রেলিয়ার প্রথম উইকেটটির পতন ঘটে টিম ব্রেসনানের আঘাতে। ১৯ রান করে সাজঘরে ফেরেন ওয়াটসন। মধ্যাহ্নবিরতির ৩ ওভার আগে আম্পায়ারদের বিতর্কিত সিদ্ধান্তের বলি হন উসমান খাজা। গ্রায়েম সোয়ানের ক্যাচের আবেদনে ইতিবাচক সাড়া দিয়েছিলেন আম্পায়ার টনি হিল। এরপর রিভিউয়ের আবেদন করেও রক্ষা পাননি এই বামহাতি ব্যাটসম্যান। হট স্পট প্রযুক্তিতে ব্যাট-বলের কোনো সংযোগ ধরা পড়েনি। তারপরও মাঠের আম্পায়ারের আউটের সিদ্ধান্তটাই বহাল রেখেছেন থার্ড আম্পায়ার কুমার ধর্মসেনা। অস্ট্রেলিয়া শিবিরে পরবর্তী আঘাতটিও হেনেছেন সোয়ান। এবার তাঁর শিকারে পরিণত হয়েছেন ক্রিস রজার্স। ৮৪ রান করে আউট হয়েছেন এই বামহাতি ব্যাটসম্যান। দিনের বাকিটা সময় অবশ্য শুধু হতাশাতেই পুড়তে হয়েছে ইংলিশ বোলারদের। চতুর্থ উইকেটে ১৭৪ রানের অবিচ্ছিন্ন জুটি গড়ে দিন শেষ করেছেন ক্লার্ক ও স্মিথ।
