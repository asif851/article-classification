

 
• ১৯৮১ সালে সেই কুখ্যাত আন্ডার আর্ম বলটি করেছিলেন ট্রেভর। • চ্যাপেল ভাইদের ছোটজন মনে করেন, এখন মানুষ একইভাবে স্মরণ করবে স্মিথদের। • ওই ঘটনা আজীবন তাড়া করেছে ট্রেভরকে, যার কারণে এখনো তিনি নিঃসন্তান।
যে ঘটনা ঘটেছে, তাতে প্রত্যেক অস্ট্রেলীয় বোধ হয় অপমানিত বোধ করছেন। একজনেরও খুশি হওয়ার কথা নয়। তবে অস্ট্রেলিয়ার সাবেক এক ক্রিকেটার বলছেন, এই ঘটনায় তিনি খুশি হয়েছেন। এত দিন অস্ট্রেলিয়ার সবচেয়ে কলঙ্কিত ক্রিকেটার হিসেবে তাঁর নাম আসত। এখন থেকে মানুষ মনে রাখবে স্মিথদের এই ঘটনার কথা। খুশি হওয়া মানুষটি ট্রেভর চ্যাপেল। বাংলাদেশের কোচ হিসেবে কাজ করেছেন। তবে চ্যাপেল ভাইদের সবচেয়ে ছোটজন ক্রিকেট ইতিহাসে জায়গা পেয়েছেন গড়িয়ে গড়িয়ে বল (আন্ডার আর্ম) করায়।
সিডনির ডেইলি টেলিগ্রাফকে ট্রেভর বলেছেন, ‌‘এত দিন আমিই ছিলাম অস্ট্রেলিয়ার ক্রিকেটের সবচেয়ে কলঙ্কিত ঘটনার নায়ক, গুগলে সবার আগে আমার নামই আসত। ভেবে স্বস্তি হচ্ছে, সবচেয়ে কলঙ্কিত নায়কের এই মনিহার এখন আর আমার নামে থাকবে না।’
১৯৮১ সালে নিউজিল্যান্ডের বিপক্ষে এক ওয়ানডেতে সেই কুখ্যাত বলটি করেন ট্রেভর। শেষ বলে ৬ রান করলে ম্যাচটি টাই হতো। সেই ম্যাচে অধিনায়ক গ্রেগ চ্যাপেলের পরামর্শে শেষ ওভার করা ট্রেভর শেষ বলটি গড়িয়ে গড়িয়ে করেন। যেন ব্যাটসম্যান আর যা-ই হোক ছক্কা হাঁকাতে না পারে। ম্যাচটি সেদিন জিতেছিল অস্ট্রেলিয়া। কিন্তু ওই ঘটনা তীব্র বিতর্কের জন্ম দেয়। ক্রিকেটীয় চেতনা নিয়ে প্রশ্ন উঠে যায়। আইসিসিও বাধ্য হয় নিয়ম করতে—ওভাবে বল করা যাবে না। তখন পর্যন্ত আন্ডার আর্ম বল করা অবৈধ ছিল না।
ট্রেভর চ্যাপেল নাম বলতেই এখনো অনেকের চোখে সেই ঘটনা ভেসে ওঠে। ট্রেভর নিজে বলছেন, ‘সেদিন আমি যা করেছিলাম, তা আজীবন আমাকে তাড়া করে বেড়াচ্ছে। স্মিথ আর ব্যানক্রফটের বেলায়ও তা-ই হবে। বাকিটা জীবন এ নিয়ে তাদের ধুঁকতে হবে। সব সময়ই তাদের স্মরণ করা হবে অস্ট্রেলীয় ক্রিকেটকে, যারা বিতর্কিত করেছে। এই ঘটনা ওদের দুজনকে জীবনের শেষ দিন পর্যন্ত পোড়াবে কি না জানি না। তবে আমি এই ৩৭ বছরেও তা পেছনে ফেলে আসতে পারিনি।’
সেই এক ঘটনা তাঁকে ব্যক্তিগত জীবনে কতটা বিপর্যস্ত করেছিল, তাও বলেছেন ট্রেভর, ‘মানসিকভাবে আমি অনেকটা ভেঙে পড়েছিলাম। আমাকে বছরের পর বছর এ নিয়ে অপবাদ দেওয়া হয়েছে। এ ঘটনা বারবার জানতে চাওয়া হয়েছে। আমার বিয়ে ভেঙে গিয়েছিল, এরপর আর বিয়ে করিনি। আমার কোনো সন্তানও নেই। এই জীবনটা এখন আমি শিশুদের কোচিং করিয়ে আর গলফ খেলে কাটিয়ে দিই।’
