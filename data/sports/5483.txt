
‘শিরোপা ফেরত না দেওয়া’র প্রতিশ্রুতি দিয়ে বিশ্বকাপ-মিশনে গিয়েছিল ভারত দল। কিন্তু সে প্রতিশ্রুতি আর রাখা হলো কোথায়! ‘শিরোপা বিসর্জন’ দিয়ে আজ দেশে ফিরেছে ভারতীয় ক্রিকেট দল। তবে যে দুজনকে নিয়ে ভারতজুড়ে তুমুল ক্ষোভ-সমালোচনা, সেই বিরাট কোহলি-আনুশকা শর্মা দেশে ফিরেছেন একসঙ্গে। হাত হাত ধরেই নেমেছেন মুম্বাই বিমানবন্দরে।ভারত দলের চেয়েও সংবাদমাধ্যমের যেন বেশি আগ্রহ ছিল এ জুটির দিকেই। কোহলির ব্যর্থতার জন্য অনেকে ‘দোষ’ চাপাচ্ছেন আনুশকার ওপর! এমন প্রতিকূল পরিস্থিতিতে দুজন যেন এককাট্টা। বিমান বন্দরে একে অপরের হাত ধরে নেমেছেন। বুঝিয়েছেন সুসময়ে-দুঃসময়ে আছেন একে অপরের পাশে! ‘দ্য ইন্ডিয়ান এক্সপ্রেস’ লিখেছে, ‘কোহলি হাত ধরেছেন আক্ষরিক এবং প্রতীকী অর্থেই’। এর পর কোহলি নিজ গাড়িতে আনুশকাকে পৌঁছে দিয়েছেন গন্তব্যে।মুম্বাই বিমানবন্দরে নেমেছিলেন দলের পরিচালক রবি শাস্ত্রী, খেলোয়াড় রোহিত শর্মা, অজিঙ্কা রাহানে, রবীন্দ্র জাদেজা ও অক্ষর প্যাটেলও। দলের অধিনায়ক মহেন্দ্র সিং ধোনি নেমেছেন দিল্লি বিমানবন্দরে। কেউ কেউ অবশ্য এখনো ফেরেননি। ভারতীয় ক্রিকেট বোর্ডের সূত্র জানিয়েছে, ‘বাকিরাও শিগগির ফিরবেন দেশে’। তথ্যসূত্র: পিটিআই, ইন্ডিয়ান এক্সপ্রেস।
