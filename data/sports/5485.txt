
ঢেঁকি স্বর্গে গেলেও ধান ভানে। মারিও বালোতেল্লি এখনো অত দূর যাননি, তবে ফ্রান্সে গিয়েও নিজেকে ঠিকই ‘চিনিয়ে’ যাচ্ছেন। পায়ের সেই পুরোনো ঝলক তো আছেই, কিন্তু একটা অঘটন না বাধালে যে ঠিক তাঁর মন ভরে না! গোল করার ছয় মিনিটের মধ্যেই তাই লাল কার্ড দেখে মাঠ ছাড়লেন নিসের এই খ্যাপাটে ইতালিয়ান স্ট্রাইকার।ফ্রেঞ্চ লিগে এরই মধ্যে তিন ম্যাচে পাঁচ গোল পেয়ে গেছেন বালোতেল্লি। তবে কালকের গোলটিকে বোধ হয় সবচেয়ে এগিয়ে রাখবেন। লরিয়ের সঙ্গে নিসের ম্যাচের তখন ৮৫ মিনিট, ১-১ গোলে সমতা। বক্সের ভেতর বল পেলেন বালোতেল্লি, ডান পায়ের দুর্দান্ত এক বাঁকানো শটে বলটা জালে। সেই আনন্দে সঙ্গে সঙ্গে জার্সি খুলে ফেললেন। হলুদ কার্ডও দেখতে হলো অবধারিতভাবেই।কিন্তু আগে যে হলুদ কার্ড পেয়েছিলেন, সেটা পাঁচ মিনিট যেতে না যেতেই বোধ হয় ভুলে গেলেন। অতিরিক্ত সময়ে আবার ফাউল করে দেখলেন দ্বিতীয় হলুদ কার্ড। এবার মাঠ ছেড়েই চলে যেতে হলো। ভাগ্য ভালো, নিসকে এর জন্য বড় মূল্য দিতে হয়নি। ২-১ গোলের জয় নিয়েই শেষ পর্যন্ত মাঠ ছেড়েছে। সেই সঙ্গে ৮ ম্যাচে ২০ পয়েন্ট নিয়ে ফ্রেঞ্চ লিগ ওয়ানেও সবার ওপরে রইল বালোতেল্লির দল। ১ পয়েন্ট পিছিয়ে ২ নম্বরে আছে মোনাকো, চ্যাম্পিয়ন পিএসজি আছে ৩ নম্বরে।
