
দুই দলের স্কোর সমান, উইকেটে ভারতের শেষ উইকেট জুটি, ম্যাচের বাকি দুই বল। অস্ট্রেলিয়ান অফ স্পিনার গ্রেগ ম্যাথুজের বলে এলবিডব্লুতে ঘোষিত হলো মনিন্দর সিংয়ের ‘মৃত্যু’। ম্যাচ ‘টাই’! আজ থেকে ২৭ বছর আগে আজকের এই দিনে মাদ্রাজের চিদাম্বরম স্টেডিয়াম দেখেছিল টেস্ট ইতিহাসের দ্বিতীয় ‘টাই’। প্রথমটি হয়েছিল এর প্রায় ২৬ বছর আগে। সেই টেস্টেরও একটি দল অস্ট্রেলিয়া, ব্রিসবেনের গ্যাবায় প্রতিপক্ষ ছিল ওয়েস্ট ইন্ডিজ।মাদ্রাজের ‘টাই’য়ে অস্ট্রেলিয়ান অধিনায়ক অ্যালান বোর্ডারেরও বড় ভূমিকা ছিল। চতুর্থ দিন শেষে অস্ট্রেলিয়ার স্কোর ৫ উইকেটে ১৭০। সব মিলিয়ে লিড ৩৪৭ রানের। শেষ দিন সকালে এই স্কোরেই দ্বিতীয় ইনিংস ঘোষণা করে দেন বোর্ডার। ভারতের সামনে ছুড়ে দেন ৮৭ ওভারে ৩৪৮ রান করে জেতার চ্যালেঞ্জ। চা-বিরতির সময় স্কোরবোর্ডে ২ উইকেটে ১৯০ সেই চ্যালেঞ্জে ভারতের জয়ের পূর্বাভাসই দিচ্ছিল। ৬ উইকেটে ৩৩০ রানের সময় তো আরও বেশি। হাতে ৪ উইকেট নিয়ে ১৮ রান করাটা কি কোনো ব্যাপার নাকি! ব্যাপার হয়ে গেল পরের ওভারে রে ব্রাইট দুটি উইকেট তুলে নেওয়ায়। ম্যাথুজকে একটা ছক্কা মেরে জয়ের সঙ্গে ভারতের দূরত্ব ৭ রানে নামিয়ে আনলেন শিবলাল যাদব। পরের ওভারে যখন তিনিও ব্রাইটের শিকার, ভারতের প্রয়োজন ৪ রান, বল বাকি ৮টি। আক্ষরিক অর্থেই ‘নাম্বার ইলেভেন’ মনিন্দর সিং ব্রাইটের বাকি দুটি বল কোনোমতে পার করে দিলেন। শেষ ওভারে স্ট্রাইক পেলেন ৪৫ রানে অপরাজিত রবি শাস্ত্রী। ম্যাথুজের প্রথম বলটি ঠেকালেন, দ্বিতীয় বলে জয়সূচক বাউন্ডারিটি মারার চেষ্টা করে পেলেন ২ রান। পরের বলটি মিড উইকেটে ঠেলে কী ভেবে যে শাস্ত্রী সিঙ্গেলটা নিলেন, তা একটা রহস্যই বটে। ওই সিঙ্গেলটি ভারত হারবে না এটা নিশ্চিত করল ঠিকই, কিন্তু ম্যাথুজের বাকি তিন বলের সামনেও যে ঠেলে দিল মনিন্দরকে! মনিন্দর অবশ্য এখনো দাবি করেন, বলটি প্যাডে লাগার আগে তাঁর ব্যাটে লেগেছিল। চাইলে অবশ্য একটা কথা ভেবে সান্ত্বনা পেতে পারেন, কোনোমতে একটা রান নিতে পারলে ভারত জিতত ঠিকই, কিন্তু তিনি তো আর ইতিহাসের অংশ হতে পারতেন না!
