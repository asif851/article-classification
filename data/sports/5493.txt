
এটাকে তো আর অভাবনীয় কিছু বলা যায় না। নিউজিল্যান্ডকে আরও একবার বাংলাওয়াশ করার স্বপ্নটি তো মনের গহীনে প্রথম থেকেই লালন করে আসছিলেন বাংলাদেশের ক্রিকেটাররা। আজ ফতুল্লায় সেই আনুষ্ঠানিকতাটুকুই কেবল সারলেন তারা। আনুষ্ঠানিকতা সারতে অবশ্য বিশাল এক চ্যালেঞ্জ অতিক্রম করতে হয়েছে বাংলাদেশকে। নিউজিল্যান্ডের ৩০৭ রানের বিশাল সংগ্রহকে বৃদ্ধাঙ্গুলি দেখিয়ে অনায়াসেই তা অতিক্রম করে নিউজিল্যান্ডের বিপক্ষে টানা দ্বিতীয় ধবলধোলাইয়ের এক অনন্য ইতিহাস তৈরি করল টাইগার বাহিনী।নিউজিল্যান্ডের ৩০৮ রানের লক্ষ্যমাত্রা অতিক্রম করতে নেমে প্রথম থেকেই দারুণ আত্মবিশ্বাসী ছিল বাংলাদেশ দল। শামসুর রহমান আর জিয়াউর রহমানের উদ্বোধনী জুটি যে ভিতটা গড়ে দিয়ে গিয়েছিলেন, সেই ভিতের ওপর দাঁড়িয়ে নাঈম, নাসির, মুমিনুল আর রিয়াদ আর সোহাগ গাজীরা দলকে স্বাচ্ছন্দ্যের সঙ্গেই নিয়ে গেছেন জয়ের বন্দরে। শামসুর রহমানের ৯৬, নাঈমের ৬৩, নাসিরের ৪৪ রানের ওপর ভর করে নিউজিল্যান্ডের বিপক্ষে আরও একটি ‘বাংলাওয়াশে’র স্বপ্ন আজ সত্য। অভিনন্দন বাংলাদেশ।
