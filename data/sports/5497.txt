
আইসিসি ঠিক এটিকে ‘বিশ্বকাপ’ বলে না। বলে ‘ওয়ার্ল্ড টি-টোয়েন্টি’। তা বলুক। কিন্তু সবার কাছে এটি টি-টোয়েন্টি বিশ্বকাপই। দৈর্ঘ্যে ৫০ ওভারের ক্রিকেটের অর্ধেক হলেও রোমাঞ্চে-উত্তেজনায় কখনো কখনো এটি আসল বিশ্বকাপের দ্বিগুণ। টি-টোয়েন্টি বিশ্বকাপের পঞ্চম আসরের উদ্বোধনও হলো জমকালো। ২০১১ বিশ্বকাপের উদ্বোধন হয়েছিল যে মাঠে, সেই বঙ্গবন্ধু স্টেডিয়াম স্টেডিয়ামে আজ টি-টোয়েন্টি বিশ্বকাপের উদ্বোধন ঘোষণা করেন প্রধানমন্ত্রী শেখ হাসিনা। এখানেই অনুষ্ঠিত হচ্ছে ‘বিসিবি সেলিব্রেশন কনসার্ট’।সংক্ষিপ্ত বক্তব্যের শুরুতে শেখ হাসিনা সবাইকে অভিনন্দন জানান। এর আগে বাংলাদেশ ১৯৯৮ সালে মিনি বিশ্বকাপের আয়োজন করেছিল। ২০১১ সালে আসল বিশ্বকাপের যৌথ আয়োজকও ছিল। কিন্তু এবারই প্রথম পূর্ণাঙ্গ কোনো বিশ্বকাপের একক আয়োজক হলো বাংলাদেশ।শেখ হাসিনা তাঁর বক্তব্যে সবার সহযোগিতা চেয়ে বলেন, ‘টি-টোয়েন্টি বিশ্বকাপের সফল আয়োজনের মাধ্যমে দেশের ভাবমূর্তি আরও উজ্জ্বল করতে সবার সহযোগিতা চাই, বিশেষ করে তরুণ প্রজন্মের।’ এ সময়ই তিনি স্টেডিয়ামের ভিভিআইপি প্যাভিলিয়নে বিশেষভাবে বানানো মঞ্চ থেকে উদ্বোধন ঘোষণা করেন। এর পরই আতশবাজির খেলায় বর্ণিল হয়ে ওঠে ঢাকার আকাশ।যদিও বিশ্বকাপের খেলা মাঠে গড়াবে ১৬ মার্চ থেকে। উদ্বোধনী ম্যাচেই স্বাগতিক বাংলাদেশ মুখোমুখি হবে আফগানিস্তানের। বিশ্বকাপের ফাইনাল ৬ এপ্রিল।
ক্রিকেটপ্রেমী শেখ হাসিনা ক্রিকেটের নতুন এই সংস্করণের প্রশংসা করে বলেন, ‘এটি ক্রিকেটকে আরও রোমাঞ্চকর করে তুলেছে।’ বিশ্ব ক্রিকেটের সেরা তারকাদের দুর্দান্ত নৈপুণ্যে এবারের আসরের স্মৃতি অনেক দিন মানুষের মনে গেঁথে থাকবে বলেও আশা প্রকাশ করেন তিনি। শেখ হাসিনা বলেন, তাঁর সরকারের সময়েই বাংলাদেশ প্রথম ১৯৯৭ সালে আইসিসি ট্রফি জিতেছিল, ১৯৯৯ বিশ্বকাপে প্রথম অংশ নিয়েছিল, ২০০০ সালে হয়েছিল টেস্ট অভিষেক। ২০১১ বিশ্বকাপের আয়োজকও হয়েছিল বাংলাদেশ।
এই বিশাল আয়োজনের সঙ্গে যুক্ত সবাইকে অভিনন্দন জানান শেখ হাসিনা। অনুষ্ঠানে বক্তব্য দেন অর্থমন্ত্রী আবুল মাল আবদুল মুহিত, ক্রীড়া প্রতিমন্ত্রী বিরেন শিকদার, বিসিবির সভাপতি নাজমুল হাসান।
অনুষ্ঠানে জাতীয় সংগীত পরিবেশন করেন ছায়ানটের শিল্পীরা। অনুষ্ঠানে গান গেয়ে শোনান রুনা লায়লা, সাবিনা ইয়াসমীন, কুমার বিশ্বজিত্, মমতাজের মতো গুণী শিল্পীরা। এ ছাড়া ব্যান্ড দল এলআরবি এবং অর্ণব ও তাঁর বন্ধুরা পারফর্ম করেন। এই প্রতিবেদন লেখার সময় মঞ্চে সংগীত পরিবেশন করছিলেন ভারতের খ্যাতনামা সুরকার এ আর রাহমান ও তাঁর দল। হিপহপ তারকা অ্যাকনেরও পারফর্ম করার কথা।
টানা দ্বিতীয়বারের মতো এশিয়ায় আয়োজিত এই বিশ্বকাপে নারী এবং পুরুষ দুই বিভাগেই বিশ্বকাপ অনুষ্ঠিত হচ্ছে। পুরুষ বিশ্বকাপে অংশ নেওয়া ১৬টি দল ৩৫টি ম্যাচ খেলবে। নারী বিশ্বকাপে অংশ নেওয়া ১০টি দল খেলবে ২৭টি ম্যাচ।
