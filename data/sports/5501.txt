
এই তো গত মৌসুমেই শেখ জামালের হয়ে ত্রাস ছড়িয়েছেন হাইতিয়ান স্ট্রাইকার ওয়েডসন এনসেলমে। বেশি অর্থ পেয়ে চলে গিয়েছিলেন কলকাতায়, ইস্টবেঙ্গলে খেলতে। সেই ওয়েডসনকেই ফিরিয়ে আনছে প্রিমিয়ারের নতুন শক্তি সাইফ স্পোর্টিং ক্লাব। লিগের বাকি ম্যাচগুলো তিনি খেলবেন সাইফের হলুদ-কালো জার্সি গায়ে দিয়েই।
ক্লাবের ব্যবস্থাপনা পরিচালক নাসিরউদ্দিন চৌধুরী জানিয়েছেন, বেশ বড় অঙ্কেই ওয়েডসনকে দলে টানছে সাইফ। ১১ ম্যাচে তাঁকে দেওয়া হচ্ছে ৫০ লাখ টাকারও বেশি।
গত কয়েক বছরে ঢাকার মাঠে আলো ছড়িয়েছেন এই হাইতিয়ান ফুটবলার। শেখ জামালের সাফল্যের পেছনে দারুণ অবদান রেখেছেন তিনি। ২০১৪ সালের লিগে করেছিলেন ২৬ গোল, যা বাংলাদেশের ফুটবলে এখনো পর্যন্ত দ্বিতীয় সর্বোচ্চ গোলের রেকর্ড।
সাইফ স্পোর্টিং ক্লাব গত মৌসুমে বাংলাদেশ চ্যাম্পিয়নশিপ লিগ জিতে এবারের প্রিমিয়ার লিগে খেলছে। দেশের ফুটবলের সর্বোচ্চ পর্যায়ের লিগে প্রথম মৌসুমে আবির্ভাবেই চমক দিয়েছে তারা বড় বাজেটের দলে গড়ে। লিগের প্রথম ম্যাচে আবাহনীর কাছে হেরে গেলেও দ্বিতীয় ম্যাচে আরামবাগকে হারিয়ে ঘুরে দাঁড়িয়েছে তারা। বড় অঙ্কে বিদেশি ফুটবলার টানা নতুন কিছু নয়। কিন্তু প্রতি ম্যাচের জন্য সাড়ে চার লাখ টাকা করে পাবেন, এই তথ্য চমকে দেয় বৈকি।
