
পেলেকে স্পর্শ করেছিলেন গত সপ্তাহে। ম্যাচে অংশগ্রহণের দিক থেকে সর্বকালের অন্যতম সেরা ফুটবলারকে ছাড়িয়েও গেলেন রোজারিও চেনি। সাও পাওলোর এই গোলরক্ষকের গত ম্যাচটি ছিল ক্লাবের হয়ে ১ হাজার ১১৭তম ম্যাচ। ব্রাজিলীয় ক্লাব সান্তোসে খেলার সময় ১৮ বছরের ক্যারিয়ারে পেলে খেলেছিলেন ১ হাজার ১১৬টি ম্যাচ।ক্যারিয়ারের পুরো সময় সাও পাওলোতেই কাটিয়েছেন ৪০ বছর বয়সী চেনি। এক ক্লাবেই পুরো ক্যারিয়ার কাটিয়ে দেওয়া খেলোয়াড়দের মধ্যে সবচেয়ে বেশি ম্যাচ খেলার রেকর্ডও তাঁর। এক ক্লাবেই ক্যারিয়ার কাটিয়ে দেওয়া খেলোয়াড়দের মধ্যে এক হাজার ম্যাচ খেলার কীর্তি ইতিহাসে আর কারোরই নেই।চেনি অবশ্য ফুটবল ইতিহাসে অনন্য হয়ে আছেন আরেকটা রেকর্ডের জন্য। গোলরক্ষকদের মধ্যে সবচেয়ে বেশি গোল করার কৃতিত্বের কারণে। সেই সংখ্যাটাও চোখে পড়ার মতো। সাও পাওলোর হয়ে এরই মধ্যে গোল করেছেন ১১৩টি! গোলরক্ষকদের মধ্যে এটাই সবচেয়ে বেশি গোলের রেকর্ড।২০০৬ সালে আন্তর্জাতিক ফুটবল থেকে অবসর নেওয়া চেনি অবশ্য ব্রাজিল জাতীয় দলে ১৭ ম্যাচ খেলে গোলের দেখা পাননি। অবশ্য ২০০২ বিশ্বকাপজয়ী দলটির স্কোয়াডে থাকার সুবাদে বিশ্বকাপও জেতা হয়ে গেছে তাঁর।শুধু ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যেকোনো খেলার আপডেট পেতে S লিখে এসএমএস করুন 2221 নম্বরে।
