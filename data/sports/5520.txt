
এ কী বললেন প্রফেসর সাহেব! ক্রিকেট দুনিয়ায় ‘প্রফেসর’ নামে খ্যাত মোহাম্মদ হাফিজ আজ বাংলাদেশকে নিয়ে বিস্ময়কর টুইট করেছেন। যেখানে তিনি বলেছেন, ‘চ্যাম্পিয়নস ট্রফিতে আসলে নয়টি দল থাকা উচিত। কারণ বাংলাদেশ ক্রিকেট দলের সাম্প্রতিক পারফরম্যান্সকে আমাদের বাহবা দিতেই হবে।’হাফিজের এই টুইট এরই মধ্যে বিস্মিত করেছে তাঁর অনুসারীদের। এমনকি পাকিস্তানের অনুসারীদেরও। এমন তো নয় বাংলাদেশ দল নয় নম্বরে আছে, চ্যাম্পিয়নস ট্রফিতে জায়গা পাচ্ছে না। বরং ৯৬ পয়েন্ট নিয়ে বাংলাদেশ এখন আছে সাতে। ছয়ে থাকে ইংল্যান্ডের সঙ্গে রেটিং পয়েন্টের ব্যবধান মাত্র দুই। ৯০ পয়েন্ট নিয়ে পাকিস্তান আছে আটে। ৮৮ পয়েন্ট নিয়ে নয়ে থাকা ওয়েস্ট ইন্ডিজ চ্যাম্পিয়নস ট্রফি থেকে ছিটকে পড়েছে। ২০১৭ সালে র‍্যাঙ্কিংয়ের শীর্ষ আট দল নিয়ে ইংল্যান্ডে হবে বিশ্বকাপের পরই ওয়ানডের সবচেয়ে গুরুত্বপূর্ণ এই টুর্নামেন্টটি।ভারতের বিপক্ষে ওয়ানডে সিরিজ জেতার পর নিশ্চিত হয়ে গিয়েছিল বাংলাদেশের চ্যাম্পিয়নস ট্রফি খেলা। কিন্তু এর পর খবর আসে, আট ও নয়ে থাকা ওয়েস্ট ইন্ডিজ-পাকিস্তান জিম্বাবুয়েতে ত্রিদেশীয় সিরিজ খেলবে। এর পর আবারও নতুন সমীকরণ দাঁড়ায় বাংলাদেশের সামনে। দক্ষিণ আফ্রিকার বিপক্ষে গত সিরিজের দ্বিতীয় ম্যাচটি জিতে বাংলাদেশ নিজ সামর্থ্যেই নিশ্চিত করেছে চ্যাম্পিয়নস ট্রফি। ত্রিদেশীয় সিরিজটি হলেও বাংলাদেশের বাদ পড়ার আর কোনো শঙ্কা ছিল না। শুধু তা-ই নয়, বাংলাদেশ দক্ষিণ আফ্রিকার বিপক্ষে তৃতীয় ম্যাচটিও জিতে টানা তিনটি বড় দলের বিপক্ষে সিরিজ নিশ্চিত করে। যার শুরুটা হয়েছিল পাকিস্তানকে বাংলাওয়াশ করেই।ভাগ্যের সুতোয় দুলছিল পাকিস্তান ও ওয়েস্ট ইন্ডিজের ভাগ্য। পাকিস্তান শ্রীলঙ্কার বিপক্ষে সিরিজ জিতে নিশ্চিত করেছে তাদেরও চ্যাম্পিয়নস ট্রফিতে খেলা। শুধু তা-ই নয়, নতুন অনিশ্চয়তায় যেন যেতে না হয়, এ জন্য জিম্বাবুয়ে সফরটাও বাতিল করে দিয়েছে। কারণ শ্রীলঙ্কার বিপক্ষে সিরিজের​ শেষ ম্যাচটির পর জিম্বাবুয়ে সফরে দ্বিপক্ষীয় সিরিজেও দুটো ম্যাচ হারলে আবারও হয়তো অনিশ্চয়তায় পড়ে যেত তাদের চ্যাম্পিয়নস ট্রফি। এ কারণে ত্রিদেশীয় সিরিজ তো বটেই, দ্বিপক্ষীয় সিরিজ খেলতেও রাজি নয় পাকিস্তান। এর পর হঠাৎ​ করে হাফিজের এই টুইট। যেখানে বাংলাদেশের অনেকে তো বটেই, পাকিস্তানেরও কেউ কেউ এই টুইটের মর্মার্থ বুঝে উঠতে পারছেন না। পাকিস্তানের নিমরা ইশতিয়াক যেমন তিনটি ‘কিন্তু’ দিয়ে লিখেছেন, ‘কিন্তু কিন্তু কিন্তু বাংলাদেশ তো এরই মধ্যে জায়গা করে নিয়েছে।’ বাংলাদেশ দলের সমর্থক শহিদুল আলম রিটুইট করেছেন, ‘ভাবখানা এমন বাংলাদেশই চ্যাম্পিয়নস ট্রফির জায়গার জন্য লড়াই করছে? ভাই চোখ খুলুন, আগে আট নম্বর জায়গাটি সুরক্ষিত করুন। বাংলাদেশ সাত নম্বরে নির্ভার হয়ে বসে আছে।’ মুজিবুর​ রহমান রিটুইট করেছেন, ‘নিজের চরকায় তেল দিন। বাংলাদেশ এরই মধ্যে জায়গা করে নিয়েছে।’হাফিজ তাঁর এই বিভ্রান্তিকর টুইটের ব্যাখ্যা এখনো দেননি। পাকিস্তানের এই ব্যাটসম্যান দাবি করতে পারেন, তিনি এই আসরের কথা বলেননি। তিনি সব সময়ের জন্যই চ্যাম্পিয়নস ট্রফিতে নয়টি দেশ খেলানো উচিত বলে মনে করেন। কিন্তু তাতেও দুটো কথা থেকে যায়। প্রথমত, বাংলাদেশ যে নয় নম্বর দল হয়েই পড়ে থাকবে, সেটাই বা কে বলল। আর দ্বিতীয় এবং গুরুত্বপূর্ণ প্রশ্ন, নয়টি দলই যদি সরাসরি সুযোগ পায়, বাকি থাকা একমাত্র টেস্ট খেলুড়ে দেশটিরই বা দোষ কী?
