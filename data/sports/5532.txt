
দুবাইয়ে অনুষ্ঠিত আইসিসির সর্বশেষ সভার সিদ্ধান্তে সবচেয়ে বেশি সুবিধা পাবে বাংলাদেশ। সেটা আর্থিক এবং খেলার সুযোগ সব মিলিয়েই।সভা থেকে ফিরে কাল ধানমন্ডিতে নিজের কর্মস্থলে সংবাদ সম্মেলন করেছেন বিসিবি সভাপতি নাজমুল হাসান। আইসিসির সুষম আর্থিক বণ্টননীতিতে বাংলাদেশের লাভালাভ সম্পর্কে সেখানেই একটু ধারণা দিলেন তিনি, ‘আমরা আগের চেয়ে বেশি টাকা পাব, এটা বলতে পারি। ধরুন অস্ট্রেলিয়া যা পাবে আমরাও তাই পাব। তবে টাকার অঙ্ক ঠিক কী পরিমাণ বাড়বে তা হিসাবনিকাশের পর বলা যাবে।’দুই স্তরের টেস্টের আলোচনা এত দিন বাংলাদেশের ক্রিকেটের জন্য ছিল আতঙ্কের অন্য নাম। কখন না টেস্ট মর্যাদায়ই কোপ পড়ে! তবে আইসিসির সর্বশেষ সভায় এর কাঠামোতে পরিবর্তন আনার সিদ্ধান্ত সে দুশ্চিন্তা কমিয়ে দিয়েছে অনেকটাই। নতুন প্রস্তাব অনুযায়ী, টেস্ট র্যাঙ্কিংয়ের শীর্ষ ৯ দল দুই বছর মেয়াদি লিগ খেলবে নিজেদের মধ্যে। তাতে বাংলাদেশের দ্বিতীয় স্তরে নামার সম্ভাবনা কমে গেছে অনেকটাই। ‘৯ দল নিয়ে দুই বছর মেয়াদি টেস্ট লিগের সিদ্ধান্তে একমাত্র বাংলাদেশেরই সুবিধা হয়েছে’, বলেছেন নাজমুল হাসান। টেস্ট লিগে রেলিগেশন জাতীয় কিছু থাকবে না বলেও জানিয়েছেন বোর্ড সভাপতি।তবে দ্বিপাক্ষিক সিরিজগুলোর সূচি আগের মতোই ঠিক করবে সংশ্লিষ্ট দুই বোর্ড। সেখানে আইসিসির এখনো কোনো ভূমিকা থাকবে না। এ প্রসঙ্গেই বিসিবি সভাপতির কাছে জানতে চাওয়া হলো এ বছর অনুষ্ঠেয় পাকিস্তানের বিপক্ষে হোম সিরিজ নিয়ে। গুঞ্জন আছে, বাংলাদেশে আসার বিনিময়ে পাকিস্তান চাইছে বাংলাদেশ দলও সে দেশে গিয়ে অন্তত দুই টি-টোয়েন্টির একটি সিরিজ খেলুক। পিসিবির কাছ থেকে অনানুষ্ঠানিকভাবে এ রকম একটি প্রস্তাব পাওয়ার কথা স্বীকার করেছেন নাজমুল হাসান। তবে সঙ্গে এও জানিয়ে দিয়েছেন, ‘তারা সব সময়ই এটা চায়। এবারও চেয়েছে। তবে আনুষ্ঠানিক কোনো প্রস্তাব আসেনি। বর্তমান সূচিতে এর কোনো প্রভাব পড়ার সুযোগ নেই।’আইসিসিতে বাংলাদেশের অবস্থানটা এখন বেশ শক্ত বলেই মনে করেন নাজমুল হাসান। গঠনতন্ত্র পরিবর্তনসংক্রান্ত পাঁচ সদস্যের কমিটির সদস্য হিসেবে বিসিবি সভাপতির উপস্থিতিকেই সেটির প্রমাণ হিসেবে মানেন বিসিবি সভাপতি। এ ছাড়া বাংলাদেশ দলের মাঠের পারফরম্যান্সও এখন আইসিসির ভূয়সী প্রশংসা পাচ্ছে। ‘আইসিসিতে বাংলাদেশের অবস্থান এখন যেকোনো সময়ের চেয়ে ভালো এবং এটা সম্ভব হয়েছে আমাদের দলের ভালো পারফরম্যান্সের কারণে। আমাদের দল নিউজিল্যান্ডের বিপক্ষে ৫৯৫ রান করেও হারায় আমরা হয়তো সমালোচনা করছি, কিন্তু বাংলাদেশ যে ৫৯৫ রান করে ইনিংস ঘোষণা করল, তাঁরা কিন্তু সেটাও বিবেচনা করেন।’
