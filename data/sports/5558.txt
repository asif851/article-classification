
‘মারিয়া শারাপোভার নিষেধাজ্ঞা কি উঠে যাচ্ছে?’—দুদিন ধরে আন্তর্জাতিক টেনিসে আলোচিত প্রশ্ন ছিল এটি। যে নিষিদ্ধ ড্রাগ নেওয়ার দায়ে নিষিদ্ধ শারাপোভা, সেই মেলডোনিয়ামের কারণে নিষিদ্ধ অ্যাথলেটদের ক্ষেত্রে ১ মার্চের পর থেকে নিষেধাজ্ঞা উঠিয়ে নেওয়ার সুযোগ যে করে দিয়েছে আন্তর্জাতিক অ্যান্টি ডোপিং অ্যাজেন্সি (ওয়াডা)। তবে রুশ টেনিস কন্যার জন্য দুঃসংবাদ, বিপদ সম্ভবত এত সহজে কাটছে না। আন্তর্জাতিক টেনিস ফেডারেশন (আইটিএফ) জানিয়েছে, ওয়াডার ঘোষণার পরও মেলডোনিয়াম নেওয়ার কারণে শুনানির মুখোমুখি হতে হবে শারাপোভাকে। সময়টা এমনিতেই খুব একটা ভালো যাচ্ছে না শারাপোভার। গত অস্ট্রেলিয়ান ওপেনের সময় ডোপ পরীক্ষায় ব্যর্থ হয়েছিলেন শারাপোভা। এরপর থেকেই টেনিসে নিষিদ্ধ। তার ওপর স্পনসররাও মুখ ফিরিয়ে নিচ্ছিল ২৮ বছর বয়সী রুশ তারকার দিক থেকে। ম্লান সময়টাতে একটু হাসির উপলক্ষ এনে দিয়েছিল দুদিন আগের ওয়াডার নোটিশটি—মেলডোনিয়াম নেওয়ার কারণে ১ মার্চের আগে নিষিদ্ধ অ্যাথলেটরা তাঁদের নিষেধাজ্ঞা উঠিয়ে নেওয়ার সুযোগ পেতে পারেন। কারণ? মেলডোনিয়াম ঠিক কত দিন শরীরে প্রভাব রাখে, সে ব্যাপারে নিশ্চিত হতে পারছিল না ওয়াডা। এই নোটিশ শারাপোভার মুখে হাসি এনে দিতে পারত, কিন্তু সেই হাসির রেখা ফুটে উঠতে না উঠতেই মিলিয়ে গেল আইটিএফের নোটিশে। বুধবার টেনিসের অভিভাবক সংস্থাটি জানিয়েছে, শারাপোভার শুনানি তবু চলবে, ‘মেলডোনিয়ামের বিষয়ে ওয়াডার নোটিশের আলোকে আইটিএফ নিশ্চিত করছে যে মারিয়া শারাপোভার ওপর চলতে থাকা টেনিস অ্যান্টি-ডোপিং প্রোগ্রাম মামলা চলতে থাকবে। ওয়াডার নির্দেশনা অনুযায়ী শুনানিও চলবে। অ্যান্টি ডোপিং প্রোগ্রামের গোপনীয়তা রক্ষার স্বার্থে মামলার নিষ্পত্তি না হওয়া পর্যন্ত এ ব্যাপারে আর কোনো বিবৃতি দেবে না আইটিএফ।’ স্টাফ নিউজিল্যান্ড।
