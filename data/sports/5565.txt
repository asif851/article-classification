
উইকেটে কোনো সমস্যা দেখেন না মুশফিকুর রহিম। বাংলাদেশ অধিনায়কের মতে, গল টেস্টের পঞ্চম দিনের উইকেটকে ঠিক ‘পঞ্চম দিনে’র উইকেট ভাবলে অন্যায়ই হবে। তার মানে, ব্যাটিংয়ের জন্য বেশ ভালোই ছিল এই উইকেট। অথচ সেখানেই বিনা উইকেটে ৬৭ রান নিয়ে শেষ দিন শুরু করা বাংলাদেশ অলআউট হলো ১৯৭ রানে! ম্যাচ হারল ২৫৯ রানের বিশাল ব্যবধানে।
শ্রীলঙ্কান বোলাররা অসাধারণ বোলিং করেছেন। কিন্তু তবু ম্যাচ শেষে প্রতিক্রিয়ায় মুশফিক দায়টা নিজেদের কাঁধে নিয়েছেন। টেস্টে খেলতে এলে এমন অসাধারণ বোলিংও সামলাতে জানতে হবে। শেষ দিনে লড়াই করার মানসিক সাহস বা শক্তিটাই হয়তো ছিল না বাংলাদেশের। সেটাই মনে হলো ব্যাটিং দেখে। প্রথম সেশনের প্রথম ঘণ্টার মধ্যেই ৫ উইকেট হারিয়ে ফেলে লড়াইটা ওখানেই সমর্পণ করে এল সবাই। মুশফিকও বললেন, ‘প্রথম সেশনটা খুব গুরুত্বপূর্ণ ছিল। কিন্তু আমরা দুর্ভাগ্যজনকভাবে উইকেট হারিয়েছি। শেষ দিনের বাজে ব্যাটিংই পার্থক্যটা গড়ে দিয়েছে।’উইকেট নিয়ে কোনো অভিযোগ নেই তাঁর, ‘আমার মনে হয় উইকেটে কোনো সমস্যা ছিল না। উইকেটকে কোনোমতেই পঞ্চম দিনের উইকেট মনে হয়নি। ব্যাটিংয়ের জন্য খুব ভালো উইকেট ছিল এটি।’ ‘ঘুরে দাঁড়ানো’র কথাও বলেছেন মুশফিক। বলেছেন, কলম্বোতে পরিকল্পনাটা আরও শানিয়ে মাঠে নামার কথাও, ‘আশা করছি পরের টেস্টেই ঘুরে দাঁড়াব। বোলারদের ঠিক জায়গায় বল করতে হবে, এটা খুব গুরুত্বপূর্ণ। পরের টেস্টে আরও ভালো পরিকল্পনা নিয়েই মাঠে নামব।’ সূত্র: টেন ক্রিকেট।
