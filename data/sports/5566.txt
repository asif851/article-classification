
টিসি—ছাত্রজীবনের এক আতঙ্কের শব্দ। এই টিসির চক্করে পড়েছেন নেইমারও। টিসি পাননি বলে বার্সেলোনার নামগন্ধ পুরো মুছে ফেলতে পারছেন না। হয়ে যেতে পারছেন না পিএসজির। এ কারণে গত ম্যাচটি খেলতে পারেননি। হয়তো খেলা হবে না পরের ম্যাচেও।প্যারিসে এসেছেন ১০ দিন পেরোতে চলল। এখন পর্যন্ত পিএসজির জার্সিতে দেখা হয়নি নেইমার-জাদু। ফরাসি লিগে রোববার নিজেদের দ্বিতীয় ম্যাচও নেইমারকে ছাড়াই খেলতে হতে পারে প্যারিসের দলটিকে। ২২২ মিলিয়ন ইউরোর ঝলক মাঠে দেখতে তাই অপেক্ষা বাড়ছে পিএসজির।ঝামেলাটা আন্তর্জাতিক দলবদলের সনদপত্র (আইটিসি) নিয়ে। ফরাসি লিগ কর্তৃপক্ষ জানিয়েছে, তারা স্প্যানিশ ফেডারেশন থেকে আইটিসি পায়নি। রোববারের খেলায় নেইমারকে রাখতে আইটিসি পৌঁছানোর সময়সীমা ছিল বৃহস্পতিবার রাত পর্যন্ত। সেটিও পেরিয়ে গেছে। ফ্রেঞ্চ সংবাদপত্র লেকিপ জানিয়েছে, এ বিষয়ে ফিফার দ্বারস্থ হওয়ার কোনো ইচ্ছা আপাতত পিএসজির নেই। রোববারও নেইমারের অভিষেক তাই হচ্ছে না।ফরাসি লিগ কর্তৃপক্ষ জানিয়েছে, তারা বুঝতে পারছে না কেন স্পেনের ফুটবল কর্তৃপক্ষ বাই আউট ফি গ্রহণ করছে না। তবে বার্সা এর মধ্যে অন্য কোনো কিছু না খোঁজার পরামর্শ দিয়েছে। তাদের ব্যাখ্যা, সমস্যাটা ব্যাংকের। তারা ২২২ মিলিয়ন ইউরো ক্লাবের অ্যাকাউন্টে ট্রান্সফার করতে পারছে না। গত ম্যাচের আগে পিএসজির কোচ উনাই এমেরিও জানিয়েছিলেন, বদলি-প্রক্রিয়া সম্পন্ন করতে বার্সা সব রকম সহযোগিতাই করছে।এফএফএফ (ফ্রেঞ্চ ফুটবল ফেডারেশন) প্রেসিডেন্ট নোয়েল লে গ্রা লেকিপকে বলেন, ‘আপনাদের নিশ্চয়ই মনে করিয়ে দিতে হবে না যে স্পেন এখন কঠিন সময়ের মধ্য দিয়ে যাচ্ছে। দলবদল সম্পন্ন হয়েছে, এই জটিলতা সাময়িক।’গত মাসে স্প্যানিশ ফেডারেশনের প্রেসিডেন্ট অ্যাঙ্গেল মারিয়া ভিলারকে দুর্নীতির দায়ে এক বছরের জন্য নিষিদ্ধ করা হয়েছে। ১৯৮৮ সাল থেকে দায়িত্বে ছিলেন তিনি। সেদিকেই ইঙ্গিত করেছেন লে গ্রা। এত বড় অঙ্কের টাকার হাতবদল হচ্ছে না সহজে।অবশ্য নেইমারের সময় বেশ ভালো কাটছে। বন্ধুদের সঙ্গে চুটিয়ে পার্টি করছেন। দলের সঙ্গে অনুশীলনও করছেন।
