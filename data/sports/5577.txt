
কাল দুপুরে একাডেমি মাঠে ঢুকে মনে হলো বুঝি বিদেশের কোনো মাঠে ম্যাচের মধ্যাহ্নবিরতি চলছে! উপমহাদেশের বাইরে প্রায় সব দেশেই রীতিটা আছে। মধ্যাহ্নবিরতির সময় উইকেটটাকে নিরাপদ রেখে বাকি মাঠ উন্মুক্ত করে দেওয়া হয় দর্শকদের জন্য। মিরপুরের সাহারা-বিসিবি একাডেমি মাঠ তা মনে করিয়ে দেওয়ার কারণ, প্রিমিয়ার ক্রিকেট লিগ উপলক্ষে গত কয়েক দিন এ মাঠেও দেখা গেছে শ-খানেক ক্রিকেটারের ভিড়। এলোমেলো ছড়িয়ে-ছিটিয়ে থেকে ওই ভিড়ের মধ্যেই সবাই সবার কাজটা ঠিকঠাকভাবে করে নিচ্ছে। কেউ দৌড়াচ্ছে, মাঠের এক কোনায় হয়তো চলছে কারও ক্যাচ প্র্যাকটিস, পাশের প্র্যাকটিস উইকেটগুলোয় ব্যাটিং-বোলিং অনুশীলন, কোনো ক্লাব হয়তো মাঠের মাঝখানেই গোল হয়ে দাঁড়িয়ে সেরে নিচ্ছে টিম মিটিং।আজ থেকে এই ছবি আর দেখা যাবে না। অনেক নাটক, অনেক বিতর্ক, বলতে পারেন অনেক অপেক্ষার ঢাকা প্রিমিয়ার ক্রিকেট লিগ যে শেষ পর্যন্ত শুরু হচ্ছে আজ। ঢাকা প্রিমিয়ার লিগ, তবে শুরুটা ঢাকায় হচ্ছে না। প্রথম দিনে বিকেএসপিতে বর্তমান চ্যাম্পিয়ন ভিক্টোরিয়ার মুখোমুখি হবে নবাগত কলাবাগান ক্রিকেট একাডেমি। এবারের লিগের আরেক নতুন দল খেলাঘর বগুড়ায় খেলবে গতবারের রানার্সআপ গাজী ট্যাংকের বিপক্ষে। আর রাজশাহীতে প্রাইম ব্যাংক ক্রিকেট ক্লাব খেলবে ব্রাদার্স ইউনিয়নের বিপক্ষে। তবে প্রবল বৃষ্টিতে মাঠ অনুপযোগী হয়ে পড়ায় বিকেএসপির ম্যাচটা শেষ পর্যন্ত হয় কি না, কাল রাতেও প্রবল সংশয় ছিল তা নিয়ে। বিকেএসপি থেকে ভিক্টোরিয়া অধিনায়ক নাসির হোসেন টেলিফোনে জানাচ্ছিলেন, ‘খেলা হওয়ার সম্ভাবনা শতকরা ১০ ভাগ, না হওয়ার সম্ভাবনা ৯০ ভাগ।’ বৃষ্টির কথা ভেবে অবশ্য অতিরিক্ত দিন রাখা আছে এবারের লিগে।ঢাকার বাইরে ম্যাচ দিয়ে হলেও অবশেষে যে লিগ শুরু হচ্ছে, সে জন্য সিসিডিএম চেয়ারম্যান জালাল ইউনুসের তুলনা হতে পারে স্কট রাজা রবার্ট ব্রুসের সঙ্গে। ছয়বার যুদ্ধে হেরে ব্রুস অধ্যবসায়ের পুরস্কার পেয়েছিলেন সপ্তমবারে যুদ্ধ জিতে। জালাল ইউনুসও গত মার্চ থেকে পাঁচবার লিগ শুরুর তারিখ দিয়েও লিগ শুরু করতে ব্যর্থ হয়েছেন ক্লাব রাজনীতির প্যাঁচে পড়ে। সফল হচ্ছেন ষষ্ঠবারে। কাল সেই তৃপ্তির আভা খুঁজে পাওয়া গেল তাঁর চোখেমুখে, ‘শেষ পর্যন্ত লিগ শুরু হচ্ছে, এটা অবশ্যই আনন্দের ব্যাপার। প্রথম দুই দিন ঢাকার বাইরে ম্যাচ থাকলেও ১৫ সেপ্টেম্বর থেকে আমরা ঢাকার আশপাশের মাঠগুলোয় ম্যাচ দেব। ২০-২১ তারিখ থেকে হয়তো পাওয়া যাবে শেরেবাংলা স্টেডিয়ামও।’ দলগুলোকে ঢাকার বাইরে যাওয়া-আসা, থাকা-খাওয়া বাবদ বিসিবি থেকে প্রতি ম্যাচে দেওয়া হচ্ছে প্রায় পৌনে দুই লাখ টাকা করে।সুপার লিগের ম্যাচগুলো টিভিতে সরাসরি দেখানো হতে পারে, এমন আভাসও দিয়েছেন জালাল ইউনুস। হাজার বিতর্কের মধ্যে এবারের লিগের আরেকটা ভালো দিক, স্পনসর পাওয়া গেছে শুরু থেকেই। ৩০ লাখ টাকায় স্পনসর হয়েছে ওয়ালটন রেফ্রিজারেটর। চ্যাম্পিয়ন, রানার্সআপ ও তৃতীয় দলকে বিভিন্ন আকারের রেফ্রিজারেটরও পুরস্কার দেবে স্পনসর প্রতিষ্ঠানটি। পুরস্কার থাকছে ম্যান অব দ্য ম্যাচ, লিগ-সেরা খেলোয়াড় এবং সর্বোচ্চ রান ও সর্বোচ্চ উইকেট সংগ্রাহকের জন্যও। বিসিবির পক্ষ থেকে চ্যাম্পিয়ন দল পাবে ১০ লাখ টাকা, রানার্সআপ ৯ লাখ, তৃতীয় ও চতুর্থ দল ৮ ও সাড়ে ৭ লাখ টাকা। কাল লিগ শুরুর সংবাদ সম্মেলনে এসব তথ্য জানালেন বিসিবি ও ওয়ালটন কর্মকর্তারা। বিসিবির পক্ষ থেকে জালাল ইউনুস ছাড়াও ছিলেন ভারপ্রাপ্ত প্রধান নির্বাহী নিজামউদ্দিন চৌধুরী। ওয়ালটনের পক্ষে ছিলেন দুই কর্মকর্তা জাহিদ হাসান ও উদয় হাকিম।শুরু থেকে না হলেও মাঝপথে এই ওয়ালটনই স্পনসর হয়েছিল গতবারের লিগেরও। প্রতিশ্রুতি অনুযায়ী লিগের সব পুরস্কার তারা সময়মতো হস্তান্তরও করেছে বিসিবির কাছে। অথচ খেলোয়াড়দের হাতে সেসব এখনো ওঠেনি! কাল সংবাদ সম্মেলনে প্রশ্নটা তুলতেই সিসিডিএম প্রধানের আশ্বাস, ‘অচিরেই সব পুরস্কার দিয়ে দেওয়া হবে। আমাদের অ্যাওয়ার্ড নাইট করার পরিকল্পনা আছে। সেখানেও এই পুরস্কারগুলো দেওয়া যেতে পারে।’আ জ কে র খে লাভিক্টোরিয়া-কলাবাগান একাডেমি: বিকেএসপি-২গাজী ট্যাংক-খেলাঘর: বগুড়াপ্রাইম ব্যাংক ক্লাব-ব্রাদার্স: রাজশাহীম্যাচ শুরু সকাল ৯টায়
