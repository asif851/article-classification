



নিদাহাস ট্রফির দুই সেরা ব্যাটসম্যান মুশফিকুর রহিম ও শিখর ধাওয়ান
এই দুজনই আজ ফাইনালে মুখোমুখি
মুশফিকের সংগ্রহ ১৯০, ধাওয়ানের ১৮৮
আজ রাতেই একজন অন্যজনকে ছাড়িয়ে যাবেন


লড়াইয়ের মাঝেও লড়াই। নিদাহাস ট্রফির ফাইনালে মুখোমুখি হচ্ছে বাংলাদেশ ও ভারত। শিরোপাটা কাদের হাতে যাচ্ছে, সেটা জানতে ম্যাচ শেষ হওয়া পর্যন্ত অপেক্ষা করতে হচ্ছে। তবে নিদাহাস ট্রফির সেরা ব্যাটসম্যান কে হবেন, সে প্রশ্নের উত্তর হয়তো আগেই জানা যাবে। কে হবেন সেরা ব্যাটসম্যান? মুশফিকুর রহিম, নাকি শিখর ধাওয়ান?ত্রিদেশীয় সিরিজে দারুণ ফর্মে আছেন মুশফিক। টানা দুই ম্যাচে ফিফটি পেয়েছেন। ৪ ম্যাচে করেছেন ১৯০ রান। বাংলাদেশের ব্যাটসম্যানদের মধ্যে সর্বোচ্চ রান তাঁর, এটা বোধ হয় না বললেও চলে। সর্বোচ্চ রান করা খেলোয়াড়দের মধ্যে তাঁর পরেই আছেন শিখর ধাওয়ান। ভারতীয় ওপেনার ৪ ম্যাচে করেছেন ১৮৮ রান। মুশফিক রান করাতেই এগিয়ে নন, স্ট্রাইক রেট এবং রান গড়েও এগিয়ে বাংলাদেশের ব্যাটিং ভরসা। আজকের ফাইনালে অবশ্য মুশফিককে সবদিক থেকেই ছাড়িয়ে যাওয়ার সুযোগ পাবেন ধাওয়ান। সে ক্ষেত্রে বেশ বড় এক ইনিংসই খেলতে হবে এই ওপেনারকে। আবার মুশফিকের সামনেও সম্ভাবনা আছে নিজেকে সবার চূড়ায় নিয়ে যাওয়ার। রান তোলায় অবশ্য এখনো সবচেয়ে বেশি এগিয়ে আছেন কুশল পেরেরা। শ্রীলঙ্কান এই টপ অর্ডার দলকে প্রতি ম্যাচেই ভালো শুরু এনে দিয়েছেন। ৪ ম্যাচে ২০৪ রান করেছেন পেরেরা। কিন্তু তাঁর এমন প্রচেষ্টাও দলকে ফাইনালে তুলতে পারেনি। আজ তাই শুধু দর্শক হিসেবেই ম্যাচটা উপভোগ করতে হবে তাঁকে। সেরা ব্যাটসম্যানের লড়াইয়ে অনেকটা পিছিয়ে থাকলেও দৌড়ে রাখতে হচ্ছে তামিম ইকবাল (১৩৯) ও রোহিত শর্মাকেও (১১৭)। কারণ, মাত্রই ফর্ম ফিরে পাওয়া দুই টি-টোয়েন্টি সেঞ্চুরিয়ানকে হিসেবের বাইরে রাখাটা সব সময়ই বোকামি।
