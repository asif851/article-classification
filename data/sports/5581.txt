
গল টেস্টে জিতলেও একটা অতৃপ্তি থাকছেই ভারতের। রানের ব্যবধানে সবচেয়ে বড় জয়ের রেকর্ডটা যে একটুর জন্য ছোঁয়া হলো না বিরাট কোহলিদের! আধিপত্য বিস্তার করে গল টেস্টে ভারত জিতেছে ৩০৪ রানে।
সকালে একটি লক্ষ্যেই নেমেছিলেন কোহলি। যত দ্রুত সম্ভব সেঞ্চুরি পেতে হবে। খুব বেশি সময় নেননি, ১৯ বলেই ২৪ রান তুলে ১৭তম সেঞ্চুরি পেয়ে যান ভারত অধিনায়ক। ২৪০ রানে ইনিংস ঘোষণা করে ভারত। স্বাগতিক দলের জন্য লক্ষ্য দাঁড়ায় ৫৫০ রান। বিরাট লক্ষ্য। তাড়া করে জয়ের বিশ্ব রেকর্ডই যেখানে ৪১৮ রানের!প্রথম ইনিংসেই আহত হওয়ায় ব্যাট করতে পারেননি আসেলা গুনারত্নে। দ্বিতীয় ইনিংসে সে দলে যোগ দিলেন আপৎকালীন অধিনায়ক রঙ্গনা হেরাথও। মাত্র ৮ উইকেট নিয়ে খেলতে নামা শ্রীলঙ্কা সে লক্ষ্যে ছুটতে পারেনি কখনো। পঞ্চম উইকেটে দিমুথ করুণারত্নে ও নিরোশান ডিকভেলাই যা একটু প্রতিরোধ গড়েছিলেন। ১০১ রানের জুটি গড়ে ডিকভেলা (৬৭) আউট হয়ে গেলেও একাই লড়ছিলেন করুণারত্নে। কিন্তু রবিচন্দ্রন অশ্বিনকে সুইপ করতে গিয়ে সেঞ্চুরি থেকে মাত্র ৩ রান দূরে থাকতে বোল্ড হয়েছেন করুণারত্নে। এরপরই হুড়মুড় করেই ভেঙে পড়ে শ্রীলঙ্কা।৫ রানে শেষ ৩ উইকেট হারিয়ে ২৪৫ রানেই অলআউট শ্রীলঙ্কা। রানের ব্যবধানে চতুর্থ সর্বোচ্চ জয় এটি ভারতের। ২০১৫ সালে দিল্লিতে দক্ষিণ আফ্রিকার বিপক্ষে ৩৩৭ রানে জয়ের রেকর্ডটিও তাই টিকে রইল।
