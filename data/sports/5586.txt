
প্রথম ম্যাচে পুঁচকে ফিজিকে পাত্তাই দেয়নি ইংল্যান্ড অনূর্ধ্ব-১৯, জিতেছিল ২৯৯ রানে। সেই ইংল্যান্ড কাল অনূর্ধ্ব-১৯ বিশ্বকাপ ক্রিকেট দ্বিতীয় ম্যাচে মুখোমুখি হলো ‘সি’ গ্রুপে তাদের সবচেয়ে বড় প্রতিদ্বন্দ্বী ওয়েস্ট ইন্ডিজের। চট্টগ্রামের জহুর আহমেদ চৌধুরী স্টেডিয়ামে ক্যারিবীয় যুবারাও পাত্তা পেল না ইংল্যান্ডের কাছে। ৬১ রানে ম্যাচটা জিতে সুপার লিগ কোয়ার্টার ফাইনাল প্রায় নিশ্চিতই করে ফেলেছে ইংলিশরা।কাল নিজেদের প্রথম ম্যাচে জিতেছে ইংল্যান্ডের গ্রুপ সঙ্গী জিম্বাবুয়েও। চট্টগ্রামের এম এ আজিজ স্টেডিয়ামে ফিজিকে ৭ উইকেটে হারিয়েছে জিম্বাবুইয়ানরা। দিনের অন্য ম্যাচে কক্সবাজারের শেখ কামাল আন্তর্জাতিক ক্রিকেট স্টেডিয়ামে বাংলাদেশের গ্রুপ সঙ্গী নামিবিয়া ৯ উইকেটে হারিয়ে দিয়েছে স্কটল্যান্ডকে।দ্বিতীয় ম্যাচেও ইংল্যান্ড অনূর্ধ্ব-১৯ দলের জয়ের নায়ক ড্যান লরেন্স। ফিজির বিপক্ষে ১৭৪ রানের ইনিংস খেলা লরেন্স কাল ৫৬ বলে করেছেন ৫৫ রান। এরপর বল হাতেও গুরুত্বপূর্ণ সময়ে ২ উইকেট, এসেক্সের হয়ে কাউন্টি খেলা লরেন্সের হাতেই ম্যাচসেরার পুরস্কার উঠেছে।টস জিতে ব্যাট নিয়ে ইংল্যান্ডের যুবারা ৭ উইকেটে করে ২৮২ রান। সর্বোচ্চ ৫৯ রান চার নম্বর ব্যাটসম্যান ক্যালাম টেলরের।২৮৩ রানের লক্ষ্য, ওয়েস্ট ইন্ডিজ প্রথম ওভারেই হারিয়ে ফেলে ২ উইকেট। ক্যারিবীয়দের রান তুলতে না দিয়েই দুই উইকেট তুলে নেন পেসার স্যাম কারেন। এই বিপর্যয় সামলে দলকে ৮৪ রানে নিয়ে গিয়েছিলেন গিডরন পোপ (৬০) ও কিসি কার্টি (২২)। পরপর দুই ওভারে ১ রানের মধ্যেই এই দুজনকে ফিরিয়ে দেন লরেন্স। ক্যারিবীয়দের হয়ে এরপর যা একটু প্রতিরোধ গড়েন ৭ নম্বর ব্যাটসম্যান কিমো পল (৫৮ বলে ৬৫)।এম এ আজিজে জিম্বাবুয়ের ওয়েসলি মাধেভেরের ঘূর্ণি বলে খেই হারিয়ে ৮১ রানেই অলআউট ফিজি। এই অফ স্পিনার ২৪ রানে নিয়েছেন ৫ উইকেট। জিম্বাবুয়ে রানটা পেরিয়ে যায় ১৯ ওভারের মধ্যেই।কক্সবাজারে স্কটল্যান্ডের ১৫৯ রান ৯ উইকেট ও ১৪৪ বল হাতে রেখেই পেরিয়ে যায় নামিবিয়া। ফিফটি পেয়েছেন দুই ওপেনার লফটি-ইটন ও নিকো ডাভিন। প্রথম ম্যাচে সহজেই জেতার পর নামিবিয়া ম্যানেজার রানগারিরাই মানিয়ান্ডের স্বপ্নের পরিধি বেড়ে গেছে অনেকটাই। তাঁর আশা শেষ দুই ম্যাচে অঘটন ঘটাবে নামিবিয়ানরা, ‘বাংলাদেশ ও দক্ষিণ আফ্রিকাকে আমরা হারিয়েও দিতে পারি।’সংক্ষিপ্ত স্কোরইংল্যান্ড-ওয়েস্ট ইন্ডিজ, চট্টগ্রামইংল্যান্ড অনূর্ধ্ব-১৯: ৫০ ওভারে ২৮২/৭ (টেলর ৫৯, লরেন্স ৫৫, বার্টলেট ৪৮; পোপ ২/৪৫)। ওয়েস্ট ইন্ডিজ অনূর্ধ্ব-১৯: ৪৩.৪ ওভারে ২২১ (পল ৬৫, পোপ ৬০; সাকিব ৪/৪২, কারেন ২/২৩, লরেন্স ২/৩৮)। ফল: ইংল্যান্ড অনূর্ধ্ব-১৯ দল ৬১ রানে জয়ী। ম্যান অব দ্য ম্যাচ: ড্যান লরেন্স।জিম্বাবুয়ে-ফিজি, চট্টগ্রামফিজি অনূর্ধ্ব-১৯: ২৭.৪ ওভারে ৮১ (টিকোইসুভা ১৯; মাধেভেরে ৫/২৪, মাভুতা ৩/১৩)। জিম্বাবুয়ে অনূর্ধ্ব-১৯: ১৮.৫ ওভারে ৮৪/৩ (স্লাই ২৯*, আইভস ২৩; বালেইসিকোইবিয়া ২/১৯)। ফল: জিম্বাবুয়ে অনূর্ধ্ব-১৯ দল ৭ উইকেটে জয়ী। ম্যান অব দ্য ম্যাচ: ওয়েসলি মাধেভেরে।স্কটল্যান্ড-নামিবিয়া, কক্সবাজারস্কটল্যান্ড অনূর্ধ্ব-১৯: ৩৬.৩ ওভারে ১৫৯ (শাহ ৩৯, আসলাম ৩১; ফন লিনগেন ৩/১৯)। নামিবিয়া অনূর্ধ্ব-১৯: ২৬ ওভারে ১৬২/১ (লফটি-ইটন ৬৭*, ডাভিন ৫২; আসলাম ১/২৩)। ফল: নামিবিয়া অনূর্ধ্ব-১৯ দল ৯ উইকেটে জয়ী। ম্যান অব দ্য ম্যাচ: লফটি-ইটন।
