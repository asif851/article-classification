
টেস্টে বাংলাদেশের বিপক্ষে বিরাট কোহলির গড় কত জানেন? মাত্র ১৪! কোনো দলের বিপক্ষে তাঁর সবচেয়ে বাজে গড়! অবশ্য এতে শুভংকরের ফাঁকি আছে। বাংলাদেশের বিপক্ষে একটাই টেস্ট খেলেছেন, একমাত্র ইনিংসে ১৪ রান করে আউট। তবে এটি স্বীকার করে নিতে কোহলির কোনো আপত্তি নেই—বাংলাদেশ এখন অসাধারণ একটি দল। যদিও তা শুধু ওয়ানডেতে। কোহলি তো কাছ থেকেই দেখেছেন কীভাবে বাংলাদেশের কাছে ওয়ানডে সিরিজে এক রকম ধবলধোলাই হতে চলেছিল ভারত।
কিন্তু বাংলাদেশ টেস্ট অঙ্গনে এখনো পায়ের নিচে শক্ত ভিত্তি খুঁজে পায়নি। কোহলি মনে করেন, এতে বাংলাদেশের দায় আছে সামান্যই। ওয়ানডে দিয়েই কোহলি টেস্টে বাংলাদেশের না-পারাটা বুঝিয়েছেন। গত বছর ১২ মাসে বাংলাদেশ মাত্র দুটি টেস্ট খেলেছে। কোহলি প্রশ্ন করছেন, এত কম টেস্ট খেলে কীভাবে ভালো করবে বাংলাদেশ?আজ সংবাদ সম্মেলনে ভারত অধিনায়ক বাংলাদেশের পাশেই দাঁড়ালেন। বাংলাদেশের টেস্ট খেলার সামর্থ্য নেই—রবি শাস্ত্রীর এমন ভাবনার একেবারে বিপরীতে গিয়ে কোহলি বললেন, ‘আমি মনে করি ওদের স্কিল আছে, কিন্তু একটা দল হয়ে গড়ে উঠতে যে পরিমাণ আত্মবিশ্বাস লাগে, সে পরিমাণ ম্যাচই তো ওরা খেলতে পারছে না। এটা ক্রিকেটের একদম মূল কথা। ওরা ওয়ানডেতে এত ভালো দল হয়ে উঠল কেন, কারণ অনেক বেশি ওয়ানডে ম্যাচ খেলে খেলে ওরা দলের ভারসাম্যটা ঠিক করে ফেলেছে। আপনি যদি নিয়মিত টেস্ট না খেলেন, আপনার টেস্ট খেলার মানসিকতাই তো তৈরি হবে না। ওয়ানডেতে ওরা বিশ্বের সব দলকে হারায়। কারণ ওরা জানে এই ক্রিকেটটা কী করে খেলতে হয়।’বাংলাদেশ টেস্টে ভালো করছে না বলে তাদের আরও কম টেস্ট ম্যাচ দেওয়া হবে—এটিও কোনো সমাধান মনে করেন না কোহলি, ‘মাঠের বাইরে আপনি যত খুশি অনুশীলন করুন, ম্যাচ খেলাটাই আসল। তাতে সামর্থ্যটা তৈরি হয়। ভিন্ন ভিন্ন ফরম্যাটে আপনার মানসিকতা কীভাবে বদলাবে, সেটাও তৈরি হয়। আমি নিশ্চিত ওরা আরও বেশি টেস্ট খেললে টেস্টে দৃঢ় খেলোয়াড় হয়ে উঠবে, দৃঢ় দল হয়ে উঠবে। তাদের অবশ্যই টেস্ট পর্যায়ে প্রতিদ্বন্দ্বিতা করার সামর্থ্য আছে। আমরা খুব ভালো করেই জানি ওদের স্কিল আর প্রতিভা কেমন। সে অনুযায়ীই আমাদের চেষ্টা করে যেতে হবে।’
