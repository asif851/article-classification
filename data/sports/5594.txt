
প্রিমিয়ার ক্রিকেট লিগে গ্রেডিংয়ের খেলোয়াড় তালিকা চূড়ান্ত। তবে এখনো আনুষ্ঠানিকভাবে কিছুই জানানো হয়নি। দু-এক দিনের মধ্যে আসতে পারে ঘোষণা।বোর্ড সূত্রে জানা গেছে, গতবারের মতো এবারও আইকন খেলোয়াড় তালিকায় থাকছেন সাকিব আল হাসান, তামিম ইকবাল, মাশরাফি বিন মুর্তজা, মুশফিকুর রহিম, মাহমুদউল্লাহ। পরিবর্তন শুধু একটি, নাসির হোসেনের জায়গায় আইকন খেলোয়াড়ের তালিকায় ঢুকেছেন বাংলাদেশ দলের হয়ে ওয়ানডে ও টি-টোয়েন্টিতে ধারাবাহিকভাবে ভালো খেলে যাওয়া সাব্বির রহমান।নাসির চলে গেছেন ‘এ প্লাস’ গ্রেডে। এই তালিকায় আরও আছেন ইমরুল কায়েস, সৌম্য সরকার, মুমিনুল হক, আবদুর রাজ্জাক ও মুস্তাফিজুর রহমান। ‘প্লেয়ার বাই চয়েসে’ থাকবেন মোট ১৯০ খেলোয়াড়।এরই মধ্যে চূড়ান্ত হয়েছে প্লেয়ার বাই চয়েসের জন্য খেলোয়াড়দের পারিশ্রমিক। প্লেয়ার বাই চয়েস হওয়ার কথা ১০ এপ্রিল। লিগ শুরু হবে এর ১০ দিনের মধ্যে।
