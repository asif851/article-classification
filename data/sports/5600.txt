
ব্যালন ডি’অরের অনুষ্ঠানে নেইমার বলেছিলেন, সুযোগ থাকলে লিওনেল মেসির বাঁ পা চাইতেন। আচ্ছা, ধরুন মেসির বাঁ পা, রোনালদোর ক্ষিপ্রতা, রোনালদিনহোর বল নিয়ে সব কারিকুরি—এসব যদি একজন ফুটবলারের মধ্যে থাকত ? পল পগবা সেই ‘আদর্শ’ ফুটবলারই হতে চাইছেন।পগবার নাম শুনে একটু চমকে যেতে পারেন। জুভেন্টাসের ফ্রেঞ্চ মিডফিল্ডারের আর যাই হোক, মেসি-রোনালদোর উচ্চতায় যেতে আরও অনেক সময় লাগবে। আর পগবা তো খেলেন মধ্যমাঠে। তবে ২৩ বছর বয়সী পগবা মধ্যমাঠের ওই ফুটবলারটিই হতে চান, যে সবকিছুই করবে। পগবার ভাষায়, ‘রক্ষণ, আক্রমণ, গোল করা, করানো, ট্যাকল, বল কেড়ে নেওয়া—সোজা কথা মাঠে একজন নেতা।’কিন্তু আক্রমণ আর রক্ষণ—এই দুইয়ে একসঙ্গে অবদান রাখবেন কীভাবে? পগবার কিন্তু সেটা নিয়ে সংশয় নেই, ‘রোনালদো, রোনালদিনহো, মেসি, ইনিয়েস্তা... সবাই। এঁদের সবার ছাপ নিজের মধ্যে দেখতে চাই। ডিফেন্সিভ মিডফিল্ডার থেকে অ্যাটাকার, আবার অ্যাটাকার থেকে ডিফেন্সিভ মিডফিল্ডার—আমি নিজেকে এ রকম দেখতে চাই। ভিয়েরা, দেশম, জিদান, রোনালদিনহো, অঁরি, রোনালদোরা যেখানে পৌঁছেছেন, আমি সেখানে যেতে চাই। এটা হলে খারাপ হয় না।’এই সময়ের সেরা তরুণ খেলোয়াড়দের একজন মনে করা হয় পগবাকে। জুভেন্টাসের হয়ে টানা তিন বার ইতালিয়ান লিগ জিতেছেন, গত বার চ্যাম্পিয়নস লিগের ফাইনালেও খেলেছেন। তবে পগবা তাঁর অর্জনের খাতাটা এখনো শূন্যই দেখছেন, ‘আমি নিজেকে গ্রেট মনে করি না, আমি আসলে কিছুই করিনি। আমি লিগ জিতেছি বটে, কিন্তু চ্যাম্পিয়নস লিগ, বিশ্বকাপ, ইউরো কিছুই জিতিনি। এবারের ইউরোটা তাই জিততে চাই। শুধু সেটি নয়, আমি বড় সব শিরোপাই জিততে চাই।’
