
ফরাসি ফুটবলবিষয়ক সাময়িকী ‘ফ্রান্স ফুটবল’ আগামী বৃহস্পতিবার ঘোষণা করবে এ বছরের ব্যালন ডি’অর জয়ীর নাম। কিন্তু তার আগেই ২০১৭ সালের বর্ষসেরা ফুটবলারটির নাম ফাঁস করে দিয়েছে সংবাদমাধ্যম। স্পেনের ‘মুন্দো দেপোর্তিভো’সহ ইউরোপের আরও কিছু সংবাদমাধ্যম একযোগে জানিয়েছে, এবারের ব্যালন ডি’অর বিজয়ী ক্রিস্টিয়ানো রোনালদো! শুধু তা-ই নয়, সংবাদমাধ্যমগুলো এটাও জানিয়েছে, ফ্রান্সের সাবেক উইঙ্গার ডেভিড জিনোলার কাছ থেকে রোনালদো বর্ষসেরার ট্রফিটা নেবেন আইফেল টাওয়ারের ওপরে দাঁড়িয়ে!
মুন্দো দেপোর্তিভো জানিয়েছে, দুই বছর আগে ফিফার সঙ্গে বিচ্ছেদের পর ব্যালন ডি’অর প্রতিযোগিতার হারানো গৌরব পুনরুদ্ধারে এবারের অনুষ্ঠানটি আইফেল টাওয়ারের ওপর আয়োজনের সিদ্ধান্ত নিয়েছে ‘ফ্রান্স ফুটবল’ কর্তৃপক্ষ। অনুষ্ঠানটির সঞ্চালকের দায়িত্বও পালন করবেন জিনোলা। এবার রোনালদোর ব্যালন ডি’অর জেতা মানে মেসির পাশে বসবেন তিনি। বার্সেলোনা ফরোয়ার্ড এ পর্যন্ত পাঁচবার জিতেছেন ব্যালন ডিঅ’র (২০০৯, ২০১০, ২০১১, ২০১২, ২০১৫)। রোনালদো এর আগে ট্রফিটা চারবার জিতেছেন (২০০৮, ২০১৩, ২০১৪, ২০১৬)।চ্যাম্পিয়নস লিগে আগামীকাল বরুসিয়া ডর্টমুন্ডের মুখোমুখি হওয়ার পর প্যারিসের বিমান ধরবেন রোনালদো। সংবাদমাধ্যমগুলো জানিয়েছে, তাঁর সঙ্গে থাকবেন রিয়াল সভাপতি ফ্লোরেন্তিনো পেরেজ এবং কোচ জিনেদিন জিদান।রোনালদো এবারের অবিসংবাদী বিজয়ী। তবে ফ্রান্স ফুটবল সাময়িকীর একটি প্রচ্ছদ ফাঁস হয়ে গেলে মেসি জিতবেন বলে একটা গুঞ্জন ছড়িয়ে পড়ে। সূত্র : মুন্দো দেপোর্তিভো।
