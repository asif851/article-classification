
কেবল একটি অনুরোধের অপেক্ষায় আছেন ইউনিস খান। আর সেটি হলেই নিজের অবসরের ঘোষণাটা পুনর্বিবেচনা করতে পারেন তিনি। পাকিস্তান ক্রিকেট বোর্ড (পিসিবি) কিংবা পাকিস্তান ক্রিকেট দল যদি মনে করে, তাঁকে আরও কিছুদিন দলে প্রয়োজন, সে ক্ষেত্রে আরও কিছুদিন টেস্টটা খেলে যেতে প্রস্তুত এই অভিজ্ঞ ব্যাটসম্যান। ইউনিসের ১৭ বছরের আন্তর্জাতিক ক্যারিয়ারটা যেন হয়েও হচ্ছে না শেষ। এদিকে ক্রিকইনফো বলছে, জুলাইয়ে বাংলাদেশ সফরকে সামনে রেখেই নাকি ইউনিস এমনটা ভাবছেন। ওয়েস্ট ইন্ডিজের বিপক্ষে সিরিজের চেয়েও বাংলাদেশ সফর পাকিস্তানের ব্যাটিং লাইনআপের বড় পরীক্ষা নেবে। ওয়েস্ট ইন্ডিজের বিপক্ষে রান পেলে তাঁকে আরও কিছুদিন খেলে যাওয়ার অনুরোধ জানানো হতে পারে। ইউনিস যদিও বলছেন, ব্যাপারটি তিনি সাধারণের হাতেই ছেড়ে দিতে চান।ক্রিকেট অস্ট্রেলিয়াকে দেওয়া এক সাক্ষাৎকারে এখনই অবসর না নেওয়ার কথা ভাবছেন বলে জানিয়েছেন ইউনিস, ‘হ্যাঁ, ব্যাপারটা আমি ভাবছি। এটি পুরোপুরি নির্ভর করছে পাকিস্তান দলে আমার প্রয়োজনীয়তা কতটুকু, সেটির ওপর। যদি পিসিবি আমাকে অনুরোধ করে, মানুষ যদি চায় তাহলে কেন নয়। আমি খেলে যাব।’ পাকিস্তানের প্রধান নির্বাচক ইনজামাম-উল-হক অবশ্য ওয়েস্ট ইন্ডিজ সফরের পর মিসবাহ-উল-হক ও ইউনিস খানকে ছাড়াই দল গড়তে আগ্রহী। ইউনিস অবশ্য বলছেন, কেবল খেলে যাওয়া নয়, তিনি দেশের হয়ে আরও বেশি পারফর্ম করতে আগ্রহী। গত জুলাইয়ে ইংল্যান্ড সফরে দারুণ খেলেছিলেন ইউনিস। ওভালে চতুর্থ টেস্টে তাঁর ২১৮ রানের ওপর ভর করেই দুই হার সত্ত্বেও সিরিজ ২-২ করেছিল পাকিস্তান। ইংল্যান্ড সফরের পরপরই আইসিসির টেস্ট র‍্যাঙ্কিংয়ের শীর্ষে উঠে যায় পাকিস্তান। সম্প্রতি ক্রিকেট অস্ট্রেলিয়ায় এক কলামে পাকিস্তানের বিদায়ী অধিনায়ক মিসবাহ লিখেছেন, ‘পাকিস্তান দলে আরও কিছুদিন দরকার ইউনিসকে।’জানুয়ারিতে অস্ট্রেলিয়া সফরের সময়ই নাকি মিসবাহ ইউনিসকে খেলাটা চালিয়ে যেতে বলেছিলেন মিসবাহ, ‘আমি অস্ট্রেলিয়া সফরের সময়ই তাঁকে বলেছি। পাকিস্তান দলে আরও বছর দুই ইউনিসকে দরকার। যদিও পাকিস্তান দলে বেশ কয়েকজন দুর্দান্ত তরুণ খেলোয়াড় আছে, তারপরেও ইউনিস চলে গেলে যে শূন্যতা তৈরি হবে, সেটা পূরণ করা বেশ কঠিন।’মিসবাহ নিজেও ওয়েস্ট ইন্ডিজ সফরের পরপরই আন্তর্জাতিক ক্রিকেটকে বিদায় জানাচ্ছেন। লাহোরে মিসবাহর বিদায় ঘোষণার দুদিন পরই করাচিতে সংবাদ সম্মেলন ডেকে ইউনিস বলে দেন, ওয়েস্ট ইন্ডিজ সফরেই শেষবারের মতো পাকিস্তান দলের হয়ে মাঠে নামবেন। প্রথম পাকিস্তানি ক্রিকেটার হিসেবে টেস্টে ১০ হাজার রান করার অপেক্ষায় আছেন ইউনিস। আর মাত্র ২৩ রান হলেই অনন্য এই মাইলফলক ছোঁবেন তিনি। সূত্র: ক্রিকেট অস্ট্রেলিয়া, ক্রিকইনফো
