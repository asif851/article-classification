
বার্সেলোনায় লিওনেল মেসির সাপ্তাহিক বেতন ৫ লাখ পাউন্ড। বিশ্বের অন্য কোনো ক্লাব যদি তাঁর সাপ্তাহিক বেতন ৩ লাখ বাড়িয়ে দেয়, তাহলে কী মেসি দলবদল করবেন? এমন এক প্রশ্ন হঠাৎ সামনে আসার কারণ একটি ব্রিটিশ পত্রিকার প্রতিবেদন। দ্য ইন্ডিপেনডেন্ট লিখেছে, আর্জেন্টাইন তারকাকে দলে টানতে ম্যানচেস্টার সিটি নাকি সাপ্তাহিক ৮ লাখ পাউন্ডের প্রস্তাব দিয়েছে তাঁকে! তার মানে বাংলাদেশি মুদ্রায় ৯ কোটি ৩০ লাখ টাকা!বার্সেলোনার সঙ্গে মেসির চুক্তি ২০১৮ সাল পর্যন্ত। এখনো বলে যাচ্ছেন, ন্যু ক্যাম্পে তিনি সুখী। কিন্তু ইন্ডিপেনডেন্টের প্রতিবেদন অনুযায়ী, কয়েকটি ব্যাপারে মেসি নাকি ভেতরে-ভেতরে গুমরে মরছেন। এর একটা হচ্ছে নেইমারের প্রতি বার্সার অতি মনোযোগ। তাঁর আগে ব্রাজিলীয় তারকার চুক্তিকে রক্ষাকবচ দেওয়ার প্রচেষ্টা মেসিকে কিছুটা হলেও আহত করেছে। আর এটিরই নাকি সুযোগ নিয়েছে ম্যানচেস্টার সিটি।মেসির প্রতিনিধির সঙ্গে প্রাথমিক আলাপ-আলোচনা এরই মধ্যে সেরেছে সিটির কর্তারা। চুক্তির মেয়াদ শেষ হওয়ার আগেই বার্সেলোনা থেকে এই মহাতারকাকে নিয়ে আসতে যে বিপুল অঙ্কের ট্রান্সফার ফি গুনতে হবে, সে ব্যাপারেও নাকি প্রস্তুতি চলছে সিটির। ইন্ডিপেনডেন্টই জানাচ্ছে, এই ট্রান্সফার ফি আসন্ন গ্রীষ্মে হয়তোবা ২০০ মিলিয়ন পাউন্ড ছাড়িয়ে যেতে পারে। এদিকে মেসির এই দলবদল-গুঞ্জনে জল ঢেলেছেন খোদ বার্সেলোনা কোচ লুইস এনরিকেই। শনিবার সোসিয়েদাদের বিপক্ষে লা লিগা ম্যাচের আগে এক সংবাদ সম্মেলনে পুরো বিষয়টিকেই ‘গুজব’ বলে উড়িয়ে দিয়েছেন তিনি। বলেছেন, ‘ফুটবল দুনিয়ায় প্রতিদিন অজস্র গুজবের জন্ম হয়, এটাকে তেমন কিছু বলেই ধরে নিন!’
