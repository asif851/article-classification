
যেকোনো অসদাচরণের জন্য আম্পায়ার ক্রিকেটারদের মাঠ থেকে বের করে দিতে পারবেন। ভারতের সদ্য সাবেক হয়ে যাওয়া কোচ অনিল কুম্বলের নেতৃত্বাধীন কমিটির সুপারিশ মেনে এ ব্যাপারে চূড়ান্ত সিদ্ধান্ত নিয়ে ফেলেছে আইসিসি। আগামী ১ অক্টোবর থেকেই ক্রিকেট ম্যাচে এই নতুন ক্ষমতাটি ভোগ করবেন আম্পায়াররা।ক্রিকইনফো জানিয়েছে, বাজে আচরণের জন্য খেলোয়াড়দের মাঠ থেকে বের করে দেওয়ার এই সুপারিশটিতে সমর্থন জানিয়েছে আইসিসির সব সদস্য দেশই। মাঠের পরিবেশ ঠিক রাখতে এটি সাহায্য করবে বলে অভিমত দিয়েছেন তাঁরা।ক্রিকেটে ‘লাল কার্ডে’র পাশাপাশি ডিআরএসে পরিবর্তন আনার সুপারিশেও সবুজসংকেত দিয়েছে আইসিসি। এখন থেকে ডিআরএসের সিদ্ধান্ত বিপক্ষে গেলেও সেটি যদি ‘আম্পায়ার্স কল’ হয়, তাহলে রিভিউয়ের কোটা কমবে না। এত দিন পর্যন্ত ডিআরএসের সিদ্ধান্ত বিপক্ষে গেলে দলের কোটা থেকে একটি বাদ চলে যেত। তবে টেস্টে ৮০ ওভারের পর নতুন করে ডিআরএসের কোটা শুরু হওয়ার ব্যাপারটি বন্ধ করে দেওয়ার সিদ্ধান্ত নিয়েছে আইসিসি।আইসিসির এই সভায় ক্রিকেট ব্যাটের মাপ নিয়েও আলোচনা হয়েছে। হালের ক্রিকেটাররা ব্যাটের ধার মোটা করে রাখেন বলে অভিযোগ অনেক দিনের। ধার মোটা করে রাখলে বড় শট খেলতে সুবিধা হয়। আইসিসির ক্রিকেট কমিটি ব্যাপারটি বন্ধ করে ব্যাটের মাপ নির্দিষ্ট করে দেওয়ার সুপারিশ করেছে। তবে ব্যাপারটি নিয়ে চূড়ান্ত কোনো সিদ্ধান্ত হয়নি। জানা গেছে, আইসিসির পরের সভায় ব্যাপারটি নিয়ে একটা সিদ্ধান্তে আসা হবে। সূত্র: ক্রিকইনফো।
 
 
