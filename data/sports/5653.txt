
বেন স্টোকসকে নিয়ে ভালো নাটকই দেখাচ্ছে ইংল্যান্ড। একদিন বলা হচ্ছে তিন বছর জেল হতে পারে। এক দিন বিরতি দিয়েই আবার জানানো হচ্ছে, আন্তর্জাতিক ক্রিকেটে ফিরতে কোনো বাধা নেই ইংলিশ অলরাউন্ডারের! ইংল্যান্ড ও ওয়েলশ ক্রিকেট বোর্ড জানিয়েছে, ফেব্রুয়ারিতে নিউজিল্যান্ডে ত্রিদেশীয় টি-টোয়েন্টিতে দলের সঙ্গে যোগ দেবেন স্টোকস।
সোমবার ইংল্যান্ডের ক্রাউন প্রসিকিউশন সার্ভিস (সিপিএস) ‘প্রকাশ্যে দাঙ্গা’ সৃষ্টির অপরাধে অভিযুক্ত করেছেন স্টোকসকে। সে অভিযোগ প্রমাণিত হলে তিন বছরের জেলের শাস্তি জুটবে অলরাউন্ডারের কপালে। এমন অবস্থাতেই স্টোকসকে সুখবর জানানোর দায়িত্ব নিয়েছে ইসিবি। এক বিবৃতিতে জানানো হয়েছে, ঘটনা-সংশ্লিষ্ট সব তথ্য বিবেচনা করে পূর্ণাঙ্গ আলোচনা করেছে বোর্ড। এতে এই সিদ্ধান্তই নেওয়া হয়েছে, ইংল্যান্ড দল নির্বাচনে স্টোকস বিবেচনায় থাকবে।
ব্রিস্টলের মারামারির ঘটনার পর অ্যাশেজ ও অস্ট্রেলিয়ার বিপক্ষে ওয়ানডে সিরিজে খেলার অনুমতি না পাওয়া এই ক্রিকেটার নিউজিল্যান্ড সফরে ইংল্যান্ড দলে নির্বাচিত হয়েছেন ইতিমধ্যেই। মারামারির ঘটনার পর ইসিবি স্টোকসকে গত ২৬ সেপ্টেম্বর অনির্ধারিত সময়ের জন্য আন্তর্জাতিক ক্রিকেট থেকে নিষিদ্ধ করে। কিন্তু এখন বোর্ডের মনে হচ্ছে, স্টোকসকে যথেষ্ট শাস্তি দেওয়া হয়েছে।
বিবৃতিতে আরও জানানো হয়েছে, ‘সিপিএস তাঁকে অভিযুক্ত করার সিদ্ধান্ত নেওয়ার পর স্টোকস লড়ার কথা জানিয়েছেন। এ মামলা চলার জন্য যে দীর্ঘ সময় লাগবে, সেই অনির্দিষ্ট সময়ের জন্য দলে না ডাকা অন্যায় হবে। আইনি প্রক্রিয়া ও স্টোকসের নিজেকে নিরপরাধ প্রমাণ করার ইচ্ছাকে ইসিবি সম্মান দিচ্ছে। ইংল্যান্ডের নির্বাচক, দলের ম্যানেজমেন্ট ও খেলোয়াড়দের জানিয়ে দেওয়া হচ্ছে, নিউজিল্যান্ডে টি-টোয়েন্টিতে দলের সঙ্গে স্টোকসকে দেখার আশা করা হচ্ছে।’
