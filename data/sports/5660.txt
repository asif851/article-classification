
 
ছয় বলে ছয় ছক্কা তো শুনেছেন। কিন্তু ছয় বলে ছয় উইকেট! প্রতিটি আউটই আবার প্রতিপক্ষের ব্যাটসম্যানকে পরিষ্কার বোল্ড করে! অবিশ্বাস্য এই কীর্তি ১৩ বছরের স্কুলবালক লুক রবিনসনের।
ইংল্যান্ডের উত্তর-পূর্বে ডারহাম শহরের কাছেই ল্যাংলি পার্কে ফিলাডেলফিয়া ক্রিকেট ক্লাবের অনূর্ধ্ব-১৩ দলের হয়ে রবিনসনের এই অনন্য অর্জনের সাক্ষী হয়েছে তার পুরো পরিবারই। লুক যখন টপাটপ উইকেট তুলে নিচ্ছে, তখন বোলিং প্রান্তের আম্পায়ার ছিলেন তার বাবা স্টিফেন। স্কোরার হিসেবে কাজ করছিলেন মা হেলেন। ফিল্ডিং করছিল ছোট ভাই ম্যাথু। দাদা গ্লেন অবশ্য শুধুই দর্শক হয়ে উপভোগ করেছেন নাতির অসাধারণ এই অর্জন।
ছেলে যা করেছে, তা যেন বিশ্বাসই হচ্ছে না বাবা স্টিফেনের, ‘এটা পরাবাস্তব অভিজ্ঞতা। আমি ৩০ বছর ধরে খেলেছি। হ্যাটট্রিকও করেছি। কিন্তু এমনটা কখনো হয়নি। সময় এখনো থমকে আছে, যা দেখেছি সত্যিই কি এমন কিছু ঘটেছে?’ স্টিফেনই জানালেন, প্রথম দুই ওভারে লুক কোনো উইকেট পায়নি। ম্যাচে আর এক ওভারই বোলিং পাওয়ার সুযোগ ছিল তার। বাবাকে তখন সে জিজ্ঞেস করছিল, শেষ ওভারটা পরে করবে কি না। স্টিভেন অবশ্য পরামর্শ দেন চালিয়ে যেতে।
ভাগ্যিস দিয়েছিলেন। নইলে ‘পরাবাস্তব’ দৃশ্যের অবতারণা হতো কী করে! সূত্র: এএফপি, টাইমস অব ইন্ডিয়া।
