
একের পর এক অর্জন দিয়ে ইতিহাসের পাতায় নাম লেখাচ্ছেন। সাকিব আল হাসানের অর্জনের তালিকায় আজ যুক্ত হলো আরও একটি অধ্যায়। ইতিহাসের মাত্র চতুর্থ ক্রিকেটার হিসেবে ওয়ানডেতে নিজ দেশের মাটিতে দুই হাজার রান ও ১০০ উইকেটের ‘ডাবল’-এর ক্লাবে নাম লেখালেন এই অলরাউন্ডার। যে কীর্তি এত দিন ছিল কেবল সনাৎ জয়াসুরিয়া, স্টিভ ওয়াহ ও জ্যাক ক্যালিসের নামের পাশে।
দেশের মাটিতে ১০০ উইকেট সাকিবের আগেই হয়ে গিয়েছিল। ২০০০ রান পূর্ণ হতে আজ দরকার ছিল মাত্র ১৬ রান। ১৯তম ওভারের শেষ বলে এলটন চিগুম্বুরাকে থার্ডম্যানে ঠেলে দিয়ে দুই হাজার রান পূর্ণ হয় সাকিবের। সঙ্গে সঙ্গেই বিরল সেই তালিকায় উঠে যায় সাকিবের নাম। ৭১ ম্যাচ খেলে এই অর্জন পূর্ণ করলেন সাকিব। দিনটাকে আরও স্মরণীয় করে রাখতে দারুণ ব্যাটিংও করেছেন। তুলে নিয়েছেন ক্যারিয়ারের ষষ্ঠ ওয়ানডে সেঞ্চুরি। শ্রীলঙ্কার সাবেক তারকা জয়াসুরিয়া দেশের মাটিতে ১২৮ ম্যাচ খেলে তিন হাজার ৮৮০ রানের পাশাপাশি নিয়েছেন ১১৯ উইকেট। ১৫৩ ম্যাচ খেলে অস্ট্রেলিয়ার সাবেক অধিনায়ক স্টিভ ওয়াহ তিন হাজার ১৬৫ রানের পাশাপাশি নিয়েছেন ১০১ উইকেট। আর দক্ষিণ আফ্রিকার অলরাউন্ডার ক্যালিস নিজ দেশে ১৪২ ম্যাচ খেলে পাঁচ হাজার ১৭৮ রানের পাশাপাশি নিয়েছেন ১১৬ উইকেট।জিম্বাবুয়ের বিপক্ষে টেস্ট সিরিজে ইতিহাসের মাত্র তৃতীয় অলরাউন্ডার হিসেবে একই ম্যাচে সেঞ্চুরি ও ১০ উইকেটের কীর্তি গড়েছিলেন সাকিব।
