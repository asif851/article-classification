


• আইসিসি টেস্ট র‍্যাঙ্কিংয়ে আটে উঠেছে বাংলাদেশ দল• এ পথে তারা পেছনে ফেলেছে ওয়েস্ট ইন্ডিজকে• এই প্রথমবারের মতো টেস্ট র‍্যাঙ্কিংয়ের আটে উঠল বাংলাদেশ

আইসিসি টেস্ট র‍্যাঙ্কিংয়ে এক ধাপ উন্নতি ঘটেছে বাংলাদেশ দলের। আজ প্রকাশিত হালনাগাদ র‍্যাঙ্কিং তালিকার আটে উঠে এসেছে সাকিব আল হাসানের দল। টেস্ট র‍্যাঙ্কিংয়ে এই প্রথমবারের মতো আটে ওঠার স্বাদ পেল বাংলাদেশ।
সাকিবদের জায়গা করে দিতে এক ধাপ অবনমন ঘটেছে ওয়েস্ট ইন্ডিজের। র‍্যাঙ্কিংয়ের নয়ে নেমে গেছে দলটি। টেস্ট আঙিনায় একসময়ের প্রতাপশালী দল ওয়েস্ট ইন্ডিজ এই প্রথমবারের মতো র‍্যাঙ্কিংয়ের নয়ে নেমে গেল। দলটির সংগ্রহ ৬৭ রেটিং পয়েন্ট।
বার্ষিক এই হালনাগাদের আগে গত এপ্রিলে টেস্ট র‍্যাঙ্কিংয়ে ৭১ রেটিং পয়েন্ট নিয়ে নয়ে ছিল বাংলাদেশ। তাঁদের চেয়ে ১ রেটিং পয়েন্ট বেশি নিয়ে আটে ছিল ওয়েস্ট ইন্ডিজ। কিন্তু মে মাসের হালনাগাদ র‍্যাঙ্কিংয়ে বাংলাদেশের অবস্থান আটে, রেটিং পয়েন্ট ৭৫। অর্থাৎ বাংলাদেশের নামের পাশে ৪ রেটিং পয়েন্ট যোগ হয়েছে। অন্যদিকে, ৫ রেটিং পয়েন্ট হারিয়েছে ওয়েস্ট ইন্ডিজ। গত জানুয়ারি-ফেব্রুয়ারিতে শ্রীলঙ্কার বিপক্ষে সিরিজ হারের পর আর কোনো টেস্ট খেলেনি বাংলাদেশ।
২০১৪-১৫ মৌসুমে দলগুলোর পারফরম্যান্স এই বার্ষিক র‍্যাঙ্কিং প্রণয়নে বিবেচনা করা হয়নি। ২০১৫-১৬ ও ২০১৬-১৭ মৌসুমের পারফরম্যান্স ৫০ শতাংশ বিবেচনা করা হয়েছে। ২০১৫ সাল থেকে এই তিন বছরে ১৮ টেস্ট খেলে তিনটিতে জিতেছে বাংলাদেশ। হার ১০টি ও ৫ ড্র। অন্যদিকে, ওয়েস্ট ইন্ডিজ এই সময়ে ২৮ টেস্ট খেলে ১৮ হারের বিপরীতে মাত্র ৫ ম্যাচ জিতেছে।
র‍্যাঙ্কিংয়ের সাতে থাকা পাকিস্তানের রেটিং পয়েন্ট ৮৬। অর্থাৎ বাংলাদেশের সঙ্গে মাত্র ১১ রেটিং পয়েন্ট ব্যবধানে এগিয়ে পাকিস্তান। ১২৫ রেটিং পয়েন্ট নিয়ে র‍্যাঙ্কিংয়ে শীর্ষস্থান আরও সংহত করেছে ভারত। তাঁদের সঙ্গে ১৩ রেটিং পয়েন্ট ব্যবধানে পিছিয়ে দ্বিতীয় দক্ষিণ আফ্রিকা। ১০৬ রেটিং পয়েন্ট নিয়ে তিনে উঠে এসেছে অস্ট্রেলিয়া। তাঁদের জায়গা করে দিতে চারে নেমে গেছে নিউজিল্যান্ড (১০২ রেটিং পয়েন্ট)। র‍্যাঙ্কিংয়ের পাঁচে ও ছয়ে থাকা দুটি দল যথাক্রমে ইংল্যান্ড (৯৮ রেটিং পয়েন্ট) ও শ্রীলঙ্কা (৯৪ রেটিং পয়েন্ট)।
