



চ্যাম্পিয়নস লিগের সেমিতে উঠল বায়ার্ন মিউনিখ।
বুধবার রাতের ম্যাচে কোনো দলই গোল করতে পারেনি।
দুই লেগ মিলিয়ে ২-১ ব্যবধানে জেতে বায়ার্ন।


প্রথম লেগে ২-১ গোলের জয় । দ্বিতীয় লেগ নিজেদের মাঠে। বায়ার্ন মিউনিখের চিন্তার কিছু ছিল না। বেশ কয়েকবার ভয় জাগিয়েও সেভিয়া বায়ার্নকে বাগে আনতে পারেনি। ৯০ মিনিট শেষ হলো ০-০ স্কোরলাইনে। দুই লেগ মিলিয়ে ২-১ ব্যবধানে জিতে সেমিফাইনালে চলে গেল বায়ার্ন।
ম্যাচের শুরুতে প্রথম আক্রমণটা করে স্বাগতিকেরাই। ম্যাচের পঞ্চম মিনিটে রোবেনের শট গোলপোস্টের অনেক বাইরে দিয়ে চলে গেলে স্বাগতিকদের আক্রমণ কাজে আসেনি। এরপর আক্রমণ-পাল্টা আক্রমণে ম্যাচে রং লাগতে শুরু করে। আক্রমণাত্মক ফুটবল খেলে দুই দলই। তবে গোলমুখ খুলতে পারেনি কেউই।
ম্যাচের অষ্টম মিনিটে আবারও সুযোগ পায় বায়ার্ন। সেটা হাতছাড়া করেন রবার্ট লিওনেস্কি। এরপর ১৭তম মিনিটেই প্রথম গোলের দেখা পেত সেভিয়া। সেভিয়ার ব্যর্থতায় স্কোরলাইন ০-০-ই থেকে যায়। ২৬তম মিনিটে সেভিয়ার হয়ে সুযোগ নষ্ট করেন ফ্রাঙ্কো ভাসকেজ। ৩৮তম ভালো সুযোগ পেয়েছিল বায়ার্নের রিবেরি। গোলরক্ষক দাভিদ সোরিয়ার কল্যাণে এ যাত্রায় রক্ষা পায় সেভিয়া। সেভিয়াও কম যায়নি। বেশ কিছু ভালো আক্রমণ তৈরি করেছিল তারা। ৪৫তম মিনিটে সেভিয়ার গোছানো আক্রমণ আটকে দেয় বায়ার্নের রক্ষণভাগ। চ্যাম্পিয়নস লিগে নিজেদের মাঠে গত ২০ ম্যাচে এ নিয়ে দ্বিতীয়বারের মতো প্রথমার্ধে কোনো গোল পায়নি বায়ার্ন মিউনিখ।
দ্বিতীয়ার্ধে দুই দলই ভালো সুযোগ পেয়েছিল। কিন্তু গোলের দেখা মেলেনি। ৪৯তম মিনিটে রাফিনিয়ার দুর্দান্ত ক্রস অল্পের জন্য মিস করেন লিওনেস্কি। ৫৯তম মিনিটে বানেগার ফ্রি কিকে আনহেল মাথা ছোঁয়ালে বারে লেগে ফিরে আসলে গোল পায়নি সেভিয়া। এরপর পুরো ম্যাচ একের পর এক সুযোগ তৈরি করে দুই দল। আবার সেসব হাতছাড়াও করে তারা। ফলে ০-০ স্কোরলাইন নিয়েই মাঠ ছাড়ে দুই দল।
