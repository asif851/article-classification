
চ্যাম্পিয়নস ট্রফিতে বাংলাদেশের স্বপ্নযাত্রা শেষ হয়েছে সেমিফাইনালে। কাল সকালে দেশে ফিরছেন মাশরাফিরা। তবে ভারতের বিপক্ষে বাংলাদেশের ৯ উইকেটের পরাজয়ে স্বাভাবিকভাবেই হতাশ বাংলাদেশের সমর্থকেরা।
কোহলিদের বিপক্ষে মাশরাফিদের পরাজয় যদিও নতুন নয়। কিন্তু হতাশ আসলে পরাজয়ের ব্যবধান নিয়ে। গত দুই বছরে বাংলাদেশের যে সাফল্য, ভারতের বিপক্ষে দুর্দান্ত এক লড়াই সবাই প্রত্যাশা করেছিল। তবে চ্যাম্পিয়নস ট্রফিতে বাংলাদেশ যতটুকু এগিয়েছে, সেটিকে বড় অর্জন দেখছেন কুমার সাঙ্গাকারা।
আইসিসির ওয়েবসাইটে লেখা নিজের কলামে সাঙ্গাকারা বলছেন, চ্যাম্পিয়নস ট্রফির আত্মবিশ্বাস সামনে আরও এগিয়ে নেবে বাংলাদেশকে, ‘অস্ট্রেলিয়া সিরিজের (দেশের মাঠে) আগে বাংলাদেশ দল মাথা উঁচু করেই ঢাকা ফিরবে। চন্ডিকা হাথুরুসিংহের কোচিং, সহযোগিতাপরায়ণ ক্রিকেট বোর্ড আর সাকিব আল হাসানদের মতো মানসম্পন্ন এক দল সিনিয়র খেলোয়াড়ের নেতৃত্বে গত কয়েক বছরে বাংলাদেশ দল অনেক উন্নতি করেছে। এ নিয়ে সর্বশেষ আইসিসির বড় দুটি টুর্নামেন্টের নকআউট পর্বে উঠেছে তারা। এখন শিরোপা জয়ের দাবি জানিয়েই ২০১৯ বিশ্বকাপ খেলার পরিকল্পনা তারা করতে পারে।’
অস্ট্রেলিয়া, নিউজিল্যান্ডকে পেছনে ফেলে বাংলাদেশ উঠেছে শেষ চারে। মাশরাফিদের এই সাফল্যে সাঙ্গার স্মৃতিতে ভেসে এসেছে ১৯৯৬ সালের শ্রীলঙ্কা, ‘বাংলাদেশ প্রমাণ করেছে তারা সম্ভাবনাময় আর শক্তিশালী দল। অস্ট্রেলিয়ার বিপক্ষে বাংলাদেশকে বাঁচিয়ে দিয়েছে বৃষ্টি। তবে নিউজিল্যান্ডের বিপক্ষে সাহসী মানসিকতা দেখিয়েছে তারা। মনে করিয়ে দিয়েছে ১৯৯৬ বিশ্বকাপজয়ী শ্রীলঙ্কা দলের কথা, ছোটদের বীর হয়ে ওঠা।’
ভারতের বিপক্ষে হেরে বিদায় নিলেও সাঙ্গাকারা বলছেন, মাশরাফিদের এই অর্জনে গর্ব করতে পারে বাংলাদেশ। তবে ইংল্যান্ডে অনুষ্ঠেয় ২০১৯ বিশ্বকাপে বাংলাদেশকে ভালো করতে এই শ্রীলঙ্কান কিংবদন্তির পরামর্শ, ‘যা অর্জন হয়েছে, তা নিয়েই বাংলাদেশের গর্ব করা উচিত। ইংল্যান্ডে আগামী বিশ্বকাপে বাংলাদেশকে বোলিংয়ে আরও বৈচিত্র্য নিয়ে আসতে হবে।’ সূত্র: আইসিসি ক্রিকেট।

 
