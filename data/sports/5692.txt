
আজ আরেকটি ব্রাজিল-আর্জেন্টিনা মহারণ। মেলবোর্নে সে ম্যাচের প্রস্তুতি নিচ্ছেন মেসি-দিবালারা। কিন্তু নেইমারকে দেখা যাবে না এ ম্যাচে। ব্রাজিলিয়ান ফরোয়ার্ড যে আপাতত ছুটি কাটাচ্ছেন যুক্তরাষ্ট্রে। তবে ঢেঁকি তো স্বর্গে গেলেও ধান ভানে। ছুটিতে গিয়েও নিজের কারিকুরি দেখাচ্ছেন। এক ছাদ থেকে অন্য ছাদে গোল করে বেড়াচ্ছেন হলিউডে!
এমন ‘ভয়ংকর’ কীর্তি পরশু করেছেন নেইমার। জনপ্রিয় লেট নাইট শো ‘জিমি কিমেল লাইভ’-এ এসেছিলেন বার্সা তারকা। সেখানেই তাঁকে প্রস্তাব দেওয়া হলো এল কাপিতান এন্টারটেইনমেন্ট সেন্টারের (জিমি কিমেল লাইভ অনুষ্ঠানটি যে বিল্ডিংয়ে করা হয়) ছাদ থেকে বল পাঠাতে হবে আরেক বিখ্যাত স্থাপনা হলিউড হাইল্যান্ড সেন্টারের ছাদে। এই দুই বিল্ডিংয়ের মাঝে বিখ্যাত হলিউড ব্যুলেভার্ড (সড়ক)। ১৫০ ফুট দূরের (অন্তত কিমেলের ভাষ্যমতে) ছাদে বল পাঠানোকেও সহজ মনে হচ্ছিল হয়তো নেইমারের কাছে। তাই হাইল্যান্ড সেন্টারের ছাদে একটা গোলবারও বসানো হলো। গোলপোস্ট সামলানোর দায়িত্ব দেওয়া হলো কিমেলের বিশ্বস্ত সহকর্মী গিয়ের্মোকে। নিজের প্রিয় খেলোয়াড়কে সামনে (হোক না দেড় শ ফুট দূরে) পেয়ে গিয়ের্মোও মহা খুশি হয়ে ছাদে লাফঝাঁপ দেওয়ার ঝুঁকিতে রাজি হয়ে গেলেন।অনুষ্ঠানটি সরাসরি সম্প্রচারিত হচ্ছে কি না, এ নিয়ে কোনো সন্দেহ থাকলে প্রথম শটেই দূর করে দিলেন নেইমার। তাঁর নেওয়া প্রথম শটটি যখন উল্টো দিকের ভবনের রেলিংয়ে ধাক্কা লেগে নিচে পড়ে গেল। দ্বিতীয় শট হতাশ করল আরও বেশি, সেটা গেল আরও নিচ দিয়ে। পরেরবার আর হতাশ করেননি নেইমার। জোরালো শট বাতাসে একটু বাঁক নিয়ে ঠিকই বল চলে গেল জালে। ডাইভ দিয়েও সেটা ঠেকাতে পারেননি গিয়ের্মো।মাঝখানে প্রশস্ত সড়ক। সেখানেই এক ছাদ থেকে আরেক ছাদে গোল। সেটিও সরাসরি সম্প্রচার হয় এমন অনুষ্ঠানে। যেখানে ব্যর্থ হওয়ার ঝুঁকি ছিল বেশি। এর মধ্যেই নেইমারের গোল। বেশ শোরগোল ফেলে দিয়েছে সামাজিক মাধ্যমে।
ভিডিও দেখতে ক্লিক করুন ... 
