
ইতিহাসের অন্যতম সেরা, তাতে সন্দেহ নেই। তবে ক্রিস্টিয়ানো রোনালদোর সমালোচকেরা যে কটি বিষয় নিয়ে তির ছোড়েন, এর একটা তাঁর ডাইভ। ফাউল বা পেনাল্টি আদায় করে নিতে চতুরতার আশ্রয় নেওয়া। রোনালদোর এই ‘ডাইভ’ প্রসঙ্গ এবার উঠে এল স্কটল্যান্ডের আদালতেও!
ঘটনার সঙ্গে অবশ্য কোনো দিক দিয়েই রোনালদো জড়িত নন। ঝামেলা বেঁধেছিল দুই পড়শির। তুমুল ঝগড়ার একপর্যায়ে একজন আরেকজনকে ধাক্কা দিয়ে মাটিতে ফেলে দিয়েছেন, এই অভিযোগ নিয়ে আদালতের দ্বারস্থ হওয়া। ফ্রাঙ্ক ক্যাশনের অভিযোগ, ৮২ বছর বয়সী ডগলাস এগলান তাঁকে ধাক্কা দিয়েছেন। কিন্তু এগলান অভিযোগ অস্বীকার করে বলেন, তিনি হাত তুলেছিলেন বটে রাগের মাথায়, কিন্তু ধাক্কাটাক্কা দেননি। এর আগে ক্যাশন নিজে থেকে ধাক্কা লেগেছে এমন ভান করে মাটিতে পড়ে যান।কে সত্যি বলছে এটা নির্ধারণ হয় সিসিটিভির ফুটেজে। যেটা দেখে ডানডির শেরিফ জন র‍্যাফার্টি সরস মন্তব্য করেন, ‘এমন ডাইভ প্রিমিয়ার লিগ ফুটবলে দিলে তো সরাসরি হলুদ কার্ড দেখতে হতো।’ আর আদালতের আইনজীবী জন অ্যাডামস মন্তব্য করেন, ‘এমন ডাইভ দেখলে রোনালদোও গর্ববোধ করতেন।’২০১৬ ইউরোতেও রোনালদোর ডাইভ আলোচনার জন্ম ​দিয়েছিল। আইসল্যান্ডের কোচ লার্স ল্যাজারব্যাক তখন বলেছিলেন, ‘রোনালদো বিশ্বের সেরা খেলোয়াড়, অসাধারণ অভিনেতাও। চ্যা​ম্পিয়নস লিগ ফাইনালেও আমরা অ্যাটলেটিকোর বিপক্ষে ওর এমন পারফরম্যান্স দেখেছি, ওর জায়গা হওয়া উচিত ছিল হলিউডে।’ সূত্র: গোলডটকম।
