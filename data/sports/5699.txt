
মাত্র এক সপ্তাহ সময় পেলেন তাসকিন আহমেদ ও আরাফাত সানি। এই সাত দিনের মধ্যেই বোলিং অ্যাকশনের পরীক্ষা দিয়ে পরশু হল্যান্ড ম্যাচের আম্পায়ারদের তোলা সন্দেহ দূর করতে হবে তাদের। তবে রিপোর্ট হাতে পাওয়া পর্যন্ত বোলিং চালিয়ে যেতে পারবেন দুজনই। আজ সংবাদ বিজ্ঞপ্তি দিয়ে আনুষ্ঠানিকভাবে বাংলাদেশ দলের দুই বোলারের অ্যাকশন নিয়ে সন্দেহের কথা জানিয়েছে আইসিসি।প্রায় দুই বছর আন্তর্জাতিক ক্রিকেট খেলে ফেলার পর হঠাৎ তাসকিন-সানির বোলিং অ্যাকশন প্রশ্নবিদ্ধ হওয়ায় রীতিমতো ক্ষুব্ধ চন্ডিকা হাথুরুসিংহে। আজ ধর্মশালায় এক সংবাদ সম্মেলনে সেই ক্ষোভটাই উগরে দিলেন বাংলাদেশের কোচ, ‘আমার বোলারদের নিয়ে যদি তাদের (আইসিসি) উদ্বেগ থেকে থাকে, তাহলে তাদের কাজ-কারবার নিয়েও আমার প্রশ্ন আছে। আমিও তাদের কাজটা সঠিক মনে করছি না। গত ১২ মাস ধরে তারা (তাসকিন-সানি) এভাবেই বল করে আসছে। এই আম্পায়াররা যেহেতু তাদের (তাসকিন-সানি) ম্যাচে আগেও দায়িত্ব পালন করেছেন, কে জানে...কাল নিশ্চয়ই ওরা অন্য কোনোভাবে বল করেছে।’আম্পায়ারদের সিদ্ধান্ত বাংলাদেশ দলের জন্য বিস্ময় হয়ে এসেছে জানালেও হাথুরুসিংহের বিশ্বাস, হঠাৎ আসা এই ঝামেলা ভালোভাবেই সামলে ওঠা যাবে। একই আশা তাসকিন-সানিকে নিয়েও, ‘বোলার হিসেবে দুজনই যথেষ্ট দৃঢ় মানসিকতার এবং জানে তারা ঠিক কাজটাই করছে। আমিও মনে করি বিষয়টা নিয়ে আমাদের দুশ্চিন্তার কিছু নেই।’ভারতীয় আম্পায়ার সুন্দরম রবি ও অস্ট্রেলিয়ার রড টাকার কাল ম্যাচের পর পরই তাসকিন, সানির বোলিং অ্যাকশন নিয়ে সন্দেহের কথা জানান বাংলাদেশ টিম ম্যানেজমেন্টকে। আজ দেওয়া আনুষ্ঠানিক সংবাদ বিজ্ঞপ্তিতে আইসিসি জানিয়েছে, চেন্নাইয়ে আইসিসি অনুমোদিত পরীক্ষা কেন্দ্রে তাসকিন-সানির বোলিং অ্যাকশনের পরীক্ষা হবে সাত দিনের মধ্যে। স্বাধীন এই পরীক্ষার দিনক্ষণ ঠিক করার ব্যাপারে আইসিসি থেকে যোগাযোগ রাখা হচ্ছে বাংলাদেশ টিম ম্যানেজমেন্টের সঙ্গে।
