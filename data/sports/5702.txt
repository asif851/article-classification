
প্রথম ইনিংসে মাত্র তিন রান করেই রানআউট হয়ে গেছেন। তবে তাতেই ইউনিস খান ঢুকে পড়েছেন ছোট্ট একটা অভিজাত ক্লাবে। শ্রীলঙ্কার মাটিতে এক হাজার রান হয়ে গেল এই পাকিস্তানি ব্যাটসম্যানের। শ্রীলঙ্কায় ১৭ ম্যাচ খেলে ৩৮.৫০ গড়ে ১০০১ রান করেছেন ইউনিস। সফরকারী ব্যাটসম্যানদের মধ্যে শ্রীলঙ্কায় সবচেয়ে বেশি রান করেছেন শুধু শচীন টেন্ডুলকার। ১২ ম্যাচে ৬৭.৯৪ গড়ে ১১৫৫ রান করেছেন টেন্ডুলকার। তালিকার তৃতীয় নামটি বাংলাদেশের মোহাম্মদ আশরাফুল। ৯ ম্যাচে ৪৬.৯৩ গড়ে আশরাফুল করেছেন ৭৫১ রান। শ্রীলঙ্কায় তিনটি সেঞ্চুরির একটি তাঁর অভিষেকেই। চারে আছেন স্টিভেন ফ্লেমিং (৭৩৩), পাঁচে রিকি পন্টিং (৭২৩)। সবচেয়ে বেশি সেঞ্চুরিও টেন্ডুলকারের (৫)। তিনটি করে সেঞ্চুরি আছে লারা, শেবাগ ও আজহার আলীর।
