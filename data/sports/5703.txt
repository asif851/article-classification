
• গতকাল ম্যাচ বয়কট করতে চেয়েছিলেন বাংলাদেশ অধিনায়ক সাকিব আল হাসান। • এর আগে মাঠ থেকে উঠে যাওয়ার ঘটনা ঘটিয়েছেন সুনীল গাভাস্কার ও অর্জুনা রানাতুঙ্গা।
জিতলেই ফাইনালে বাংলাদেশ। শেষ ওভারে প্রয়োজন ১২ রান, পেন্ডুলামের মতো দুলছে ম্যাচের ভাগ্য। উদানার পরপর দুটি বাউন্সার। এর মধ্যে দ্বিতীয় বলে রান আউট হয়ে গেলেন মোস্তাফিজুর রহমান। কিন্তু টানা দ্বিতীয় বাউন্সারেও নো বল দিলেন না শ্রীলঙ্কান আম্পায়ার।
ম্যাচের এ রকম টানটান মুহূর্তে এসে নো বল না পেয়ে সীমানার কাছে এসে উত্তেজিত হয়ে পড়েন অধিনায়ক সাকিব আল হাসান। মাঠ থেকে ব্যাটসম্যানদের চলে আসার ইঙ্গিতও দিয়েছিলেন সাকিব। যা হলে টুর্নামেন্ট থেকে ডিসকোয়ালিফাইড হয়ে যেত বাংলাদেশ। তিক্ততা ছড়িয়ে পড়ত পুরো টুর্নামেন্টে। ম্যাচ শেষে তাই সাকিবের এমন আচরণের কড়া সমালোচনা করেছেন ধারাভাষ্যে থাকা সুনীল গাভাস্কার। এমন ঘটনা নাকি ক্রিকেট মাঠে দেখা ঠিক নয়। কিন্তু গাভাস্কার হয়তো ভুলে গেছেন আন্তর্জাতিক ক্রিকেটে মাঠ ছেড়ে চলে যাওয়ার ঘটনা নতুন কিছু নয়। গাভাস্কার নিজেই এমন ঘটনার জন্ম দিয়েছিলেন।শ্রীলঙ্কান ক্রিকেটেই মাঠ থেকে উঠে আসার ঘটনা আছে। ক্রিকেট ইতিহাসেরই অংশ সেটা। যা শুরু করেছিলেন লঙ্কান সাবেক অধিনায়ক অর্জুনা রানাতুঙ্গা। ১৯৯৫ সালের মেলবোর্ন টেস্টে মুরালিধরনের বলে বারবার ‘নো’ ডাকছিলেন আম্পায়ার ড্যারেল হেয়ার। সেই ঘটনায় রানাতুঙ্গা মাঠ থেকে উঠে নতুন সিদ্ধান্ত নিয়ে প্রান্ত বদল করেন। এর তিন বছর পর ইংল্যান্ডের বিপক্ষে আরেক ম্যাচে মুরালির বলে বারবার ‘নো’ ডাকছিলেন রস এমারসন। এবার দলবল নিয়ে মাঠ ছেড়ে বেরিয়ে এসেছিলেন রানাতুঙ্গা। পুরো দল বাউন্ডারি লাইনে দাঁড়িয়ে থাকলেও রানাতুঙ্গা মাঠের বাইরে কর্তাদের সঙ্গে আবার আলোচনা করে মাঠে ফিরে আসেন। এটা না ঘটলে মুরালিধরনের ক্যারিয়ারই হয়তো শেষ হয়ে যেত।এর আগে ১৯৮১ সালে গাভাস্কারও এমন কাণ্ড ঘটিয়েছিলেন একবার। মেলবোর্ন টেস্টে ডেনিস লিলির এলবিডব্লুর আবেদনে আউট দিয়েছিলেন আম্পায়ার রেক্স হোয়াইট। কিন্তু গাভাস্কারের দাবি ছিল বলটি ব্যাট হয়ে প্যাডে লেগেছে। তাই তিনি আম্পায়ারের প্রতিবাদ জানিয়ে উইকেটে থাকা অন্য সঙ্গীকে নিয়েই মাঠ ছেড়েছিলেন!
