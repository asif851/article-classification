
দেশের প্রথম শিরোপা উৎসব, কিন্তু ক্রিস্টিয়ানো রোনালদোর সুযোগ হলো না তাতে অবদান রাখার। ম্যাচের ১৬ মিনিটেই ধাক্কাটি এল। দিমিত্রি পায়েতের জোরালো এক ধাক্কা, মাঠে শুয়ে পড়েন রোনালদো। ১৮ মিনিটে যন্ত্রণায় কাতরাতে কাতরাতে কান্নাভেজা চোখে মাঠ ছাড়েন। শুশ্রূষা শেষে ২০ মিনিটে ফিরেছিলেন, কিন্তু মুখ-চোখ দেখেই বোঝা গিয়েছিল, মনের জোরেই ফিরেছেন মাঠে। ২৪ মিনিটে দলের এক আক্রমণে দৌড়াতে গিয়েই টের পান, সম্ভব নয় খেলা। তবু দলকে গোলের এক সুযোগ তৈরি করে দিয়েছিলেন। সেটি আদ্রিয়েন সিলভা হাতছাড়া করার পর আবারও মাঠে শুয়ে পড়েন রোনালদো। মাঠ ছাড়েন স্ট্রেচারে শুয়ে কাঁদতে কাঁদতে।তবে দিনটি কান্না নয়, হাসিতেই শেষ করলেন রোনালদো। অতিরিক্ত সময়ের ১৯ মিনিটে এডারের গোল। ডাগ–আউট থেকে যন্ত্রণা ভুলে মাঠে ছুটে এলেন রোনালদো। মুহূর্তের জন্য মনে হলো, ফুটবলের সবচেয়ে বড় তারকা নন, এই রোনালদো যেন এক যুগ আগের সেই কিশোর ছেলেটি, যিনি নিজের প্রথম প্রতিযোগিতায় হারের দুঃখটি ভুলে গেলেন এক লহমায়। তথ্যসূত্র: সনি সিক্স
