
‘সকালে উঠিয়া আমি মনে মনে বলি, সারা দিন যেন আমি ভালো হয়ে চলি।’ গুরুজনদের আদেশ অক্ষরে অক্ষরে পালন করার ব্রত রোজ সকালে উঠে জপতে হবে মারিও বালোতেল্লিকে। ইতালিয়ান স্ট্রাইকারের সঙ্গে এসি মিলানের নতুন চুক্তিতেই যে সুবোধ বালকটি হয়ে থাকার শর্ত জুড়ে দেওয়া হচ্ছে। সাধারণত এমন চুক্তির শর্তে থাকতে হয় ইতালির বিমানবাহিনীর সদস্যদের।এক বছর লিভারপুলে কাটিয়ে আবারও পুরোনো ঠিকানা মিলানে ফিরছেন। মঙ্গলবার ডাক্তারি পরীক্ষাও হয়ে গেছে। এখনো আনুষ্ঠানিক ঘোষণা না এলেও ধারে তাঁর মিলানে ফেরা এক রকম নিশ্চিত। কিন্তু খ্যাপা ঘোড়াটিকে এবার লাগাম পরাতে চাইছে মিলান। নতুন চুক্তিতে যেসব শর্ত থাকছে তাতে বালোতেল্লি উদ্ভট সব চুলের ছাঁট আর পোশাক পরতে পারবেন না। নৈশ ক্লাবে যাওয়া, সিগারেট ফোঁকা, মদ্যপানের ওপরও আসছে বিধি-নিষেধ।ম্যানচেস্টার সিটিতে একের পর এক বেখবরের জন্ম দেওয়ার পর ২০১২-১৩ মৌসুমের মাঝপথে মিলানে ফেরেন। এবার অবশ্য ইন্টার নয়, ​নাম লেখার প্রতিদ্বন্দ্বী ক্লাবে। সেই অর্ধেক মৌসুমেই দারুণ খেলেছিলেন। লিগে ১৩ ম্যাচে ১২ গোল। কিন্তু সুবোধ বালকটি হয়ে থাকবেন কেন? আবারও বিতর্কে জড়ালেন।ইতালিয়ান এক টিভিতে সাক্ষাৎ​কার দেওয়ার সময় এক প্রশ্নে চটে গিয়ে মাইক্রোফোন কেড়ে নিয়ে হুলুস্থুল কাণ্ড। গালিগালাজ করে জানালেন ওই সাংবাদিক ফুটবলের ফ-ও জানে না। কালিয়ারি সমর্থকদের উদ্দেশে অশ্লীল অঙ্গভঙ্গি করে কয়েক ম্যাচ নিষিদ্ধ হন। চলন্ত ট্রেনের বাথরুমে লুকিয়ে সিগারেট ফুঁকতে গিয়ে ধরা পড়লেন হাতেনাতে। মিলানের হয়ে দ্বিতীয় মৌসুমে ৪১ ম্যাচে ১৮ গোল করে আবারও ইংলিশ ফুটবলে, এবারের ঠিকানা লিভারপুল।গত মৌসুমে লিভারপুলের হয়ে খেলেছেন খুব কম ম্যাচই। প্রথম একাদশে জায়গা পেয়েছিলেন আরও কম। সব মিলিয়ে ২৮ ম্যাচে ৪ গোল। এই ২৫ বছর বয়সী তাঁর প্রতিভা আর সামর্থ্যের ঝলক অনেকবারই দেখিয়েছেন। শাসনের শৃঙ্খলে এলে ভালো করেন বলেও প্রমাণিত। আর তাই মিলান আরও​ একদফা সুযোগ দিচ্ছে। দেয়ালে পিঠ ঠেকে গেছে বলেই হয়তো বালোতেল্লিও স্বেচ্ছায় শেকলে বাঁধা পড়তেও রাজি। সূত্র: রয়টার্স।

