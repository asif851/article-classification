

মিয়ামি মাস্টার্সে আরও একবার হতাশাই সঙ্গী হলো রাফায়েল নাদালের। ২০১১ সালের আসরটিই যেন ফিরে এল নতুন করে। সেবারও ফাইনালে নোভাক জকোভিচের কাছে হেরে শিরোপাবঞ্চিত হয়েছিলেন এই স্প্যানিশ তারকা। এবারও ঘটল সেই একই ঘটনার পুনরাবৃত্তি। এ নিয়ে চতুর্থবারের মতো মিয়ামি মাস্টার্সের ফাইনালে উঠেও শিরোপা জয়ের স্বাদ পেলেন না নাদাল। ৬-৩, ৬-৩ গেমের সহজ জয় দিয়ে শিরোপা জিতলেন জকোভিচ।
সাম্প্রতিক সময়ে দুর্দান্ত ফর্মেই আছেন সার্বিয়ান এই টেনিস তারকা। দুই সপ্তাহ আগে ইন্ডিয়ান ওয়েলস মাস্টার্সের ফাইনালে জকোভিচের কাছে ধরাশায়ী হয়েছিলেন রজার ফেদেরার। এবার হার মানতে হলো টেনিসের শীর্ষ তারকা নাদালকেও। ২০০৭ সাল থেকে এ নিয়ে চতুর্থবারের মতো মিয়ামি মাস্টার্সের শিরোপা জিতলেন জকোভিচ। আর সব মিলিয়ে এটি তাঁর ক্যারিয়ারের ৪৩তম শিরোপা। ম্যাচ শেষে উচ্ছ্বসিত জকোভিচ বলেছেন, ‘শুরু থেকেই এই টুর্নামেন্টটা আমার জন্য দারুণ ছিল। এ জয়টা আমাকে আরও আত্মবিশ্বাসী করে তুলেছে। এখানে সবগুলো ম্যাচেই আমি খুব ভালো খেলেছি। আর আমার সেরা পারফরম্যান্সটা এসেছে ফাইনালে, সবচেয়ে বড় প্রতিপক্ষের বিপক্ষে।’
অপরদিকে এখন পর্যন্ত ১৩টি গ্রান্ড স্ল্যাম জিতলেও মিয়ামি মাস্টার্স একটা দুর্বোধ্য ধাঁধাই হয়ে আছে নাদালের জন্য। ২০০৪ সালে প্রথমবারের মতো অংশ নিয়েই হইচই ফেলে দিয়েছিলেন। তৃতীয় রাউন্ডে হারিয়েছিলেন সে সময়ের এক নম্বর তারকা রজার ফেদেরারকে। সেবার না পারলেও পরের বছরই নাদাল চলে এসেছিলেন ফাইনাল পর্যন্ত। কিন্তু শিরোপা জয়ের চূড়ান্ত লড়াইয়ে তাঁকে হারিয়ে দিয়েছিলেন ফেদেরার। এবপর আরও তিনবার শিরোপার খুব কাছাকাছি এসেও হতাশ হতে হয় নাদালকে। ফাইনালে দুবার হেরেছেন জকোভিচের কাছে। একবার রাশিয়ান তারকা নিকোলাই ডেভশেঙ্কোর কাছে।— রয়টার্স
 
