
আ হ ম মুস্তফা কামাল পদত্যাগ করলেও আইসিসির নিয়ম অনুযায়ী আগামী ৩০ জুন পর্যন্ত সভাপতির পদটি থাকবে বাংলাদেশের অধিকারেই। কাল আইসিসি থেকে বিসিবি সভাপতি নাজমুল হাসানের কাছে নতুন সভাপতির নামও জানতে চাওয়া হয়েছে। দুবাইয়ে ১৫ ও ১৬ এপ্রিল অনুষ্ঠেয় আইসিসির বোর্ড সভায় নতুন সভাপতির ব্যাপারে আলোচনা হবে।‘আমাকে আজ (গতকাল) আইসিসি থেকে ফোন করে বলেছে বিসিবি থেকে সভাপতির জন্য একজনের নাম লাগবে’—কাল ধানমন্ডিতে নিজের অফিসে বসে জানালেন বিসিবি সভাপতি। তবে তিন মাসের জন্য আইসিসির সভাপতি হিসেবে বিসিবি কার নাম পাঠাবে বা আদৌ কারও নাম পাঠাবে কি না, সে সিদ্ধান্ত এখনো হয়নি। ৬ এপ্রিল বিসিবির পরিচালনা পর্ষদের সভায় এ নিয়ে আলোচনা হবে।তবে নাজমুল হাসানের শঙ্কা, মাত্র তিন মাসের জন্য আইসিসির সভাপতির দায়িত্ব হয়তো কেউ নিতে চাইবেন না। তা ছাড়া মুস্তফা কামালের পদত্যাগ করে আসায় বাংলাদেশের কেউ ওই পদে গিয়ে কতটা স্বস্তিতে থাকবেন, সেটাও প্রশ্ন। সে জন্য কারও নাম প্রস্তাব করার আগে অনেক ভাবনাচিন্তার প্রয়োজন বলে জানালেন তিনি, ‘বাংলাদেশের কেউ এই পদে যেতে চাইবে কি না বা সাংবিধানিক কোনো জটিলতা আছে কি না, এসব দেখে সিদ্ধান্ত নিতে হবে। এমনও হতে পারে আমরা পদটি নাও চাইতে পারি। আমরা নাম না দিলে অন্য দেশ থেকে সভাপতি হবে।’
