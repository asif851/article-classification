
গ্লেন ম্যাক্সওয়েল! তাও আবার টেস্টে! রাঁচি টেস্টের আগে অস্ট্রেলিয়ান অলরাউন্ডারকে নিয়ে প্রশ্ন তো ছিলই। কিন্তু আজ এমনই এক কীর্তি গড়েছেন, যাতে সবার মুখেই তালা পড়ে যাবে। ম্যাক্সওয়েল মানেই যে শুধু চার-ছক্কার বন্যা নয় সেটাই দেখিয়ে দিয়েছেন রাঁচিতে। সে কাজটা করতে করতেই গড়েছেন আরেক কীর্তি, ক্রিকেটের তিন সংস্করণেই এখন সেঞ্চুরি আছে ম্যাক্সওয়েলের।
টি-টোয়েন্টি বিশ্বকাপে এ কীর্তি গড়েছিলেন তামিম ইকবাল। টেস্ট ও ওয়ানডেতেই বেশ কয়েকবার তিন অঙ্ক ছুঁয়েছেন। কিন্তু ক্ষুদ্রতম সংস্করণে কোনোভাবেই সেঞ্চুরিটা পাচ্ছিলেন না। ২০১৬ সালের ১৩ মার্চেই সে ‘ঝামেলা’ চুকাল। ধর্মশালায় ওমানের বিপক্ষে ১০৩ রানে অপরাজিত ইনিংসেই ক্রিকেটের অনন্য এক তালিকায় জায়গা করে নিয়েছেন তামিম। তাঁর আগে মাত্র এগারোজন ব্যাটসম্যান পেরেছিলেন ক্রিকেটের তিন সংস্করণেই সেঞ্চুরি করতে। ‘তিন সংস্করণে সেঞ্চুরিয়ান’ ক্লাবে আজ আরও একজন সদস্য বাড়ল। উমেশ যাদবকে চার মেরে যখন ব্যাট উঁচিয়ে ধরলেন ম্যাক্সওয়েল।অথচ রাঁচি টেস্টের আগেই ম্যাক্সওয়েলকে নিয়ে সন্দিহান ছিল অস্ট্রেলিয়া দলই। উইকেটকিপার ম্যাথু ওয়েডও বলেছিলেন, টেস্টে দেখে শুনে খেলতে হয়। শুধু আক্রমণাত্মক ব্যাটিংয়েই হয় না। আক্রমণাত্মক ব্যাটিংটা যে ম্যাক্সওয়েল পারেন, সেটা নিয়ে কারও সন্দেহ নেই। গত বছর শ্রীলঙ্কার বিপক্ষে টি-টোয়েন্টিতে ১৪৫ রান করেছিলেন। ওই শ্রীলঙ্কার বিপক্ষেই ওয়ানডেতে ৫১ বলে সেঞ্চুরি আছে বিশ্বকাপে।তবে এই ‘টি-টোয়েন্টি স্পেশালিস্ট’ এর টেস্ট সাফল্য নিয়ে সন্দেহ ছিল। টেস্টে এর আগে ছয় ইনিংসে যে ব্যাটসম্যান সর্বোচ্চ ২৮ বল টিকতে পেরেছেন তাঁর ওপর আস্থাও রাখা যায় না। সেই ম্যাক্সওয়েলই কি না দলে ফেরার সুযোগটা কীভাবে কাজে লাগালেন! প্রথম ৫৬ বলে কোনো বাউন্ডারি নেই! পঞ্চাশ ছুঁতেই লাগল ৯৫ বল। সেটা সেঞ্চুরি হলো ১৮০তম বলে। ১৮৫ ইনিংসে মাত্র ৯ চার ও দুই ছক্কা, ভাবা যায়! সেঞ্চুরির পরেই আউট হয়ে গেলেও আসল কাজটাও হয়ে গেছে। তিন সংস্করণেই সেঞ্চুরি হয়ে গেছে ‘টেস্ট খেলতে না ব্যাটসম্যানের’।
তিন সংস্করণেই সেঞ্চুরিয়ান:তিলকরত্নে দিলশান, ফাফ ডু প্লেসি, ক্রিস গেইল, মার্টিন গাপটিল, মাহেলা জয়াবর্ধনে, তামিম ইকবাল, শেন ওয়াটসন, ব্রেন্ডন ম্যাককালাম, লোকেশ রাহুল, সুরেশ রায়না, রোহিত শর্মা, আহমেদ শেহজাদ, গ্লেন ম্যাক্সওয়েল।
