
সংগীতের প্রতি তাঁর অনুরাগ নতুন নয়। বছর দুয়েক আগে এক সাক্ষাত্কারে নিজেকে তুলনা করেছিলেন সুরসম্রাট বিটোফেনের সঙ্গে। কদিন আগে আগ্রহ প্রকাশ করেছিলেন জনপ্রিয় ব্রিটিশ ব্যান্ড দল ‘ওয়ান ডিরেকশনে’ যোগ দিতে। এবার জানা গেল আরেক তথ্য—ফুটবলসম্রাট এবার বিশ্বকাপে হাজির হচ্ছেন গীতিকার হিসেবে।যদিও ব্রাজিল বিশ্বকাপের অফিশিয়াল থিম সং তৈরি হয়েছে। পিটবুল-জেনিফার লোপেজ-ক্লদিয়া লেইতের গান এরই মধ্যে প্রকাশ হয়েছে। আরেকটি থিম সং গেয়েছেন রিকি মার্টিন। এর পরও পেলে কেন গান রচনা করতে গেলেন? ফুটবল কিংবদন্তির মতে ওসব গান নাকি ঠিক ‘ব্রাজিলিয়ান নয়’। বললেন, ‘রিকি মার্টিনের গানটি শুনেছি, ভালো লাগেনি। এখন ব্রাজিলিয়ান গান প্রয়োজন।’ অন্য গানটি প্রসঙ্গে তাঁর জবাব, ‘জটিলতা ডেকে আনবেন না। সেলেসাওদের সুসময়-দুঃসময়ে সমর্থন জানাতে ব্রাজিলিয়ানদের আহ্বান করুন।’ কথা হলো, তিনি যে গান লিখেছেন সেটির বিশেষত্ব কী? জানালেন, ‘আমার গান দলকে অবজ্ঞা না করার আহ্বান করবে মানুষকে।’গানের কথা লেখা শেষ। সম্প্রতি সাংবাদিকদের সামনে গানের প্রথম কলি গেয়ে শোনালেনও, ‘এটি আমাকে অনেক সুখি করেছে, আমাকে কাঁদিয়েছে, ফুটবল আমাদের জাতির শিরায় শিরায়।’ গানের প্রথম কলি গাইলেও গানের নাম প্রকাশ করতে চাননি এখনই। তবে জানালেন, এরই মধ্যে গানের রেকর্ডিং শুরু হয়েছে। প্রত্যাশা করা হচ্ছে, কিছুদিনের মধ্যেই প্রকাশ হবে। এএফপি।
