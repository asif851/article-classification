
তাঁর পায়েও কম জাদু নেই। গতকালও দুর্দান্ত সব স্কিলের ঝলক দেখিয়েছেন নেইমার। হতাশায় পুড়িয়েছেন অ্যাথলেটিক বিলবাও ডিফেন্ডারদের। কিন্তু ম্যাচের শেষ দিকে তাঁর একটি পায়ের ঝলক রীতিমতো খেপিয়ে তুলেছে বিলবাওকে। সমর্থকেরাও গ্যালারি থেকে বিদ্রূপের সিঁটি বাজিয়েছেন। এই ঘটনার পর নেইমারকে ধাক্কা দিয়ে ফেলেন দেন বিলবাওয়ের এক খেলোয়াড়। বাকিরাও এসে চড়াও হন। পরে রেফারি আর বার্সেলোনা সতীর্থরা এসে নেইমারকে বাঁচিয়েছেন। ম্যাচ শেষে নেইমার বলেছেন, যত সমালোচনাই হোক না কেন, নিজের খেলার ধরন তিনি এতটুকু বদলাবেন না।দুই পায়ে বল ঠেলে ধরে শূন্যে ছুড়ে দিয়ে ডিফেন্ডারের মাথার ওপর দিয়ে বল বের করেছিলেন নেইমার। এ ধরনের ফ্লিক ব্রাজিলের খেলোয়াড়দের খুবই পছন্দের। এর আগে রোনালদিনহো এমনটা করে দেখাতেন। রবিনহোও কখনো কখনো করেছেন। এমনকি নেইমারও বার্সায় আসার পর কয়েকবার করে দেখিয়েছেন। তাতে দর্শক মুগ্ধই হয়।কিন্তু কাল বিলবাও ঠিক তা হজম করতে পারেনি। স্প্যানিশ কাপের ইতিহাসে দ্বিতীয় সর্বোচ্চ ২৩ বার শিরোপা জেতা বিলবাও গত প্রায় তিন দশকে বড় কোনো কিছু জেতেনি। স্প্যানিশ কাপের ২৩ নম্বর শিরোপাটিও তারা জিতেছিল সেই ১৯৭৩ সালে। ফলে কাল তারা মরিয়া ছিল ট্রফিটি জেতার জন্য। মেসির জোড়া গোলের পাশাপাশি নেইমারের গোল সেই আশার মূর্তি গুঁড়িয়ে দিয়েছে।৩-১ গোলে পিছিয়ে থাকা বিলবাও এমনিতেই হেরে যাওয়ার হতাশায় আচ্ছন্ন ছিল। এমন সময় ম্যাচের ৮৬ মিনিটে ঘটে সেই ঘটনা। বিলবাওয়ের বক্সের বাঁ প্রান্তে বল পেয়েছিলেন নেইমার। তাঁকে বাধা দিতে এগিয়ে আসেন উনাই বাসতিনজা। প্রথমে নেইমারের পায়ের ঝলকে ভারসাম্য হারিয়ে ধপাস করে মাটিতে পড়ে যান এই রাইট ব্যাক। আবার উঠে দাঁড়ালে নেইমার দুই পায়ে ঠেস দিয়ে শূন্যে ভাসিয়ে বাসতিনজার বাঁ দিক দিয়ে বল বের করে ডান দিক দিয়ে নিজে বের হওয়ার চেষ্টা করেন। এমন সময় বাসতিনজা ধাক্কা মেরে ফেলে দেন নেইমারকে। সঙ্গে সঙ্গে বিলবাওয়ের খেলোয়াড়েরা তাঁকে ছেঁকে ধরে। রেফারিকেও হস্তক্ষেপ করতে হয়।ফুটবলে অকারণ এমন স্কিল দেখানোকে বলে ‘শোবোটিং’। বিলবাওয়ের অধিনায়ক ও কোচ দুজনই ম্যাচ শেষে নেইমারের সমালোচনা করতে গিয়ে বলেছেন, ২৩ বছর বয়সী এই খেলোয়াড় এখনো পরিণত নন। এভাবে দেখনদারি দেখিয়ে তিনি প্রতিপক্ষকে নাকি অপমান করেন। বিলবাও অধিনায়ক আন্দোনি ইরাওলা নেইমারের ফ্লিকটি নিয়ে বলেছেন, ‘এর মধ্যে আমি দারুণ কিছু খুঁজে পাইনি, বরং আমার কাছে এটাকে অখেলোয়াড়সুলভ মনে হয়েছে। নেইমার তার দলের সতীর্থদের কাছ থেকেই অনেক কিছু শিখতে পারে, কারণ এখনো ওর অনেক কিছু শেখার বাকি।’ আর কোচ আর্নেস্তো ভালভার্দে বলেছে, ‘যে ম্যাচটা এক রকম শেষই হয়ে গেছে সেখানে এ রকম আচরণ ও না করলেও পারত।’আশ্চর্যের বিষয় হলো, নেইমারের মৃদু সমালোচনা করেছেন বার্সা কোচ লুইস এনরিকেও, ‘অ্যাথলেটিকের খেলোয়াড় হলে আমিও হয়তো একই রকম প্রতিক্রিয়া দেখাতাম, হয়তো এর চেয়ে আরও খারাপও হতো। স্পেনে এটা নেতিবাচকভাবেই দেখা হয়, ব্রাজিলের দৃষ্টিভঙ্গিটা আলাদা, সেখানে এটা অনেক স্বাভাবিক। ম্যাচটাও হেরে যাচ্ছিল বলে ওরা এমন খেপে গিয়েছিল।’ জেরার্ড পিকে আবার বলছেন, তিনি নিজে ডিফেন্ডার হওয়ায় অন্য এক ডিফেন্ডারের হতাশাটা বুঝতে পারছেন। তবে নেইমারের যেমন সে সময় এমনটা করা উচিত হয়নি, পিকের মতো, বিলবাওয়েরও উচিত হয়নি এভাবে নেইমারকে আক্রমণ করা।নেইমার অবশ্য এসব গায়েই মাখছেন না, ‘আমি খুব সাধারণ একটা ড্রিবল করেছে, এটা সব সময়ই করে এসেছি। সমস্যাটা আমার নয়, ওদের। আমি আমার ধরন পাল্টাব না।’
সেই মুহূর্তটির ভিডিও দেখুন
