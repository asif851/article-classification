
এমন নয় যে নোভাক জোকোভিচকে তিনি এবারই প্রথম হারালেন। ২০১২ সালে বিএনপি পারিবাস ওপনে সার্বিয়ান তারকার বিপক্ষে ০-৬ ৭-৬ (৭-৫) ৬-৪ গেমে জিতেছিলেন স্যাম কোয়েরি। কিন্তু সেই জয়ের সঙ্গে কি আর উইম্বলডনের জয়ের তুলনা হয়! গতকালের জয়টাকে শুধু আগের জয়ের চেয়েই এগিয়ে রাখছেন না কোয়েরি, এটাকে তাঁর ক্যারিয়ারের সেরা জয় বলেও মনে করেন যুক্তরাষ্ট্রের এই খেলোয়াড়।জোকোভিচ হেরে যেতে পারেন—এটা অবশ্য আগের দিনই মনে হচ্ছিল। প্রথম দুই সেটে হেরে গিয়েছিলেন র‍্যাঙ্কিংয়ের ৪১ নম্বরে থাকা কোয়েরির কাছে। কিন্তু বৃষ্টি এসে সে যাত্রা বাঁচিয়ে দেয় বিশ্বের ১ নম্বর টেনিস তারকাকে। কিন্তু কাল আর শেষ রক্ষা হয়নি। তৃতীয় সেটে ফিরে এলেও চতুর্থ সেট টাইব্রেকারে হেরে বিদায় নিলেন ঘাসের কোর্টের গ্র্যান্ড স্লাম থেকে।দুর্দান্ত এই জয়ে আনন্দে আত্মহারা কোয়েরি, ‘উইম্বলডনের মতো মঞ্চে, জোকোভিচের মতো একজন খেলোয়াড়কে হারানো, যিনি পাঁচ বছর ধরে অবিশ্বাস্য খেলছেন, নিঃসন্দেহে বিশাল ব্যাপার। এটা অবশ্যই আমার ক্যারিয়ারের সেরা জয়।’তবে জোকোভিচকে এই একটা ম্যাচ দিয়ে বিচার করতে রাজি নন বিশ্বের ২ নম্বর টেনিস তারকা অ্যান্ডি মারে। স্যাম কোয়েরিকে অভিনন্দন জানানোর পর জোকোভিচকে নিয়েও মুগ্ধতা দুটি গ্র্যান্ড স্লামজয়ী মারের, ‘সর্বশেষ ১৮ মাসে সে যা করেছে, আমার মনে হয় না সামনে দীর্ঘদিন আমরা এমন কিছু দেখতে পাব। ও অবিশ্বাস্য ধারাবাহিকতা দেখিয়েছে। কিন্তু সব ম্যাচ তো আর জেতা সম্ভব নয়।’ এএফপি।
