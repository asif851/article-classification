
লকি ফার্গুসন নিজেও ভাবেননি অমন একটি বলে উইকেট পাবেন। ফুলটস বল, টি-টোয়েন্টি ক্রিকেটে এমন বলকে ছক্কা মেরেই শাস্তি দিয়ে থাকেন ব্যাটসম্যানরা। কিন্তু সাব্বির রহমান কিনা সে ফুলটসে গেলেন চমকে! অভিষেক ম্যাচ খেলতে নামা ফার্গুসনকে উইকেট দিয়ে দিলেন তার প্রথম বলেই। প্রথম ম্যাচের প্রথম বলটা আর যাই হোক ভেবে-চিন্তে ফুলটস করার কথা নয় কোনো বোলারেরই। ফুলটস দিয়ে সেই বলে আবার উইকেট! ফার্গুসনের কপাল বলতে হবে। নেপিয়ারের প্রথম টি-টোয়েন্টির সেই আউট নিয়ে বে ওভালে আজ আসল কথাটা বললেন সাব্বির, ‘ফুলটস বলটাই আসলে সমস্যা করেছে। ভাবিনি যে ওরকম ফুলটস আসবে আমার দিকে। চমকে গিয়েই আউট হয়েছি। আমারই ব্যর্থতা ছিল।’ ১৫ বলে ১৬ রান করে আউট হয়ে গেলেও সাব্বিরের শুরুটা ছিল ভালো। উইকেটে এসে তৃতীয় বলেই ম্যাট হেনরিকে মারলেন বাউন্ডারি। একমাত্র ছক্কাটিও মেরেছেন তাঁকেই। ভালো শুরুর পরও অমন বাজে আউটে অনুতাপ আছে সাব্বিরের। তবে আশা ছাড়েননি এখনো, ‘আমি বড় ইনিংস খেলার চেষ্টা করছি। মানসিক দিকগুলো নিয়ে কাজ করছি। আশা করি পরের ম্যাচগুলো ভালো খেলব।’ নিউজিল্যান্ডে এর মধ্যেই চারটি ম্যাচ খেলে ফেলেছে বাংলাদেশ দল। এখানে তারা আছে তারও আগে থেকে। কন্ডিশন নিয়ে এখন আর তাই কোনো ভাবনা নেই দলের। সাব্বিরও বললেন, ‘মানিয়ে নেওয়ার সমস্যা আর নেই। আরও ১০-১২ দিন আগে এখানে এসেছি। অস্ট্রেলিয়ার মতো জায়গায় ক্যাম্প করেছি। এখানেও শহর থেকে শহরে খুব বেশি পার্থক্য নেই। হয়তো বাতাস কোথাও কম, কোথাও বেশি থাকে। আমরা ভালো ক্রিকেট খেলতে চাই। ভালো খেলে জিততে চাই।’
