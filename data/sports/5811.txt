
জন্ম মুম্বাইয়ে। এখানেই ক্রিকেটে হাতেখড়ি। সেই মুম্বাইয়েই ক্যারিয়ারের শেষ ম্যাচ খেলতে চলেছেন শচীন টেন্ডুলকার।লিটল মাস্টারের শেষ ম্যাচ কোথায় হবে, এ নিয়ে বেশ কিছুদিন ধরেই নানা গুঞ্জন ছিল। ভারতীয় ক্রিকেট বোর্ড ইঙ্গিত দিয়েছিল, সেটা হতে পারে মুম্বাই কিংবা কলকাতায়। ঐতিহাসিক ম্যাচটার আয়োজন নিয়ে একধরনের রাজনীতিও কাজ করছিল। তবে টেন্ডুলকার নিজে চান মুম্বাইয়ের মাটিতেই দুই যুগের আন্তর্জাতিক ক্যারিয়ারে ইতি টানতে। গতকাল বোর্ডের কাছে লেখা চিঠিতে সেই আগ্রহের কথা জানিয়েছেন এ গ্রহের সেরা এই ব্যাটসম্যান। তাঁর চাওয়া বিনা বাক্যে মেনে নিয়েছে বোর্ডও। কথাটা আজ শুক্রবার নিশ্চিত করেছেন বোর্ডের সহসভাপতি রাজিব শুক্লা, ‘টেন্ডুলকারের চাওয়া অনুযায়ী তাঁর শেষ টেস্টটা মুম্বাইয়েই হবে। আগামী মঙ্গলবার সিরিজের জন্য ভেন্যু চূড়ান্ত করব আমরা।’শুক্লার কথা থেকে স্পষ্ট, শচীনের শেষ ম্যাচ আয়োজনের লড়াই থেকে ছিটকে পড়েছে কলকাতা। তবে লড়াইটা এখনো শেষ হয়ে যায়নি। চূড়ান্ত লড়াইটা হবে মুম্বাই ক্রিকেট অ্যাসোসিয়েশনের ওয়াংখেড়ে স্টেডিয়াম ও ক্রিকেট ক্লাব অব ইন্ডিয়ার ব্রাবোর্ন স্টেডিয়ামের মধ্যে।৪০ বছর বয়সী টেন্ডুলকার ওয়ানডেকে বিদায় জানিয়েছেন আগেই। বিদায় জানিয়েছেন টি-টোয়েন্টিকেও। এখন ক্রিকেটের সঙ্গে শেষ গাঁটছড়া ছিন্ন করার পথে আন্তর্জাতিক ক্রিকেটের সবচেয়ে বেশি রান ও সেঞ্চুরির মালিক। গতকাল বোর্ডের কাছে লেখা চিঠিতে তিনি ঘোষণা দেন, ২০০তম টেস্ট খেলেই বিদায় জানাবেন ক্রিকেটকে। টেন্ডুলকারের ক্যারিয়ারের শেষ দুটি ম্যাচ ওয়েস্ট ইন্ডিজের বিপক্ষে। প্রথমটি শুরু হবে ৬ নভেম্বর, শেষের শুরুটা ১৪ নভেম্বর।ক্রিকেট রূপকথার নায়কের অবসর নিয়ে বেশ কিছুদিন ধরেই নানা জল্পনা-কল্পনা চলছিল। গুঞ্জন ছিল, ২০০তম টেস্টের মাইলফলকে পা দেওয়ার পরই টেন্ডুলকারকে অবসর নিতে অনুরোধ করেছে বোর্ড। বিদায়টা যেন দেশের মাটিতে হয়, সে কারণেই দক্ষিণ আফ্রিকা সফর পিছিয়ে আমন্ত্রণ জানানো হয় ওয়েস্ট ইন্ডিজকে। গুঞ্জনের একটা অংশ সত্য প্রমাণিত হয়েছে। ২০০তম টেস্ট খেলেই অবসর নিচ্ছেন টেন্ডুলকার। আর সেটা ঘরের মাঠে ওয়েস্ট ইন্ডিজের বিপক্ষেই। অবসর নিতে বোর্ডের অনুরোধের গুঞ্জনটা অবশ্য অস্বীকার করেছেন লিটল মাস্টার। গতকাল লেখা চিঠিতে টেন্ডুলকার জানিয়েছেন, মন থামতে বলছে বলেই তিনি থামছেন। সূত্র: আইএএনএস।
