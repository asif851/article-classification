
চাঁছাছোলা মন্তব্য আর বিশ্লেষণে প্রতিপক্ষকে তো বটেই, নিজের দলকেও ‘ধুয়ে’ দেওয়ার ক্ষেত্রে ব্রিটিশ সংবাদমাধ্যম বরাবরই এক ধাপ এগিয়ে। ব্রিটিশ সংবাদমাধ্যমের সমালোচনার চাবুক থেকে এর আগে রেহাই পায়নি বাংলাদেশও। তবে অ্যাডিলেডে ইংল্যান্ডকে হারানোর পর মাশরাফি বিন মুর্তজার দলকে স্যালুটই জানাচ্ছে ইংলিশ গণমাধ্যম।ইংল্যান্ডের অধিকাংশ নামজাদা পত্রিকার অনলাইন সংস্করণ বাংলাদেশের কাছে ইংলিশদের পরাজয়ের খবর গুরুত্বের সঙ্গে প্রকাশ করেছে। অন্যতম প্রভাবশালী পত্রিকা ‘দ্য টেলিগ্রাফ’ তাদের প্রতিবেদনে পরাজয়ের নানা ব্যবচ্ছেদ করেছে। একটি খবরের শিরোনাম, ‘বাংলাদেশের কাছে লজ্জাজনক পরাজয়ে ইংল্যান্ডের বিদায়’। আরেক প্রভাবশালী পত্রিকা ‘গার্ডিয়ান’ শিরোনাম করেছে, ‘বাংলাদেশ-ধাক্কায় গ্রুপ পর্বেই ইংল্যান্ডের বিদায়’। ‘দ্য ইন্ডিপেন্ডেন্ট’ লিখেছে, ‘বাংলাদেশের কাছে লজ্জার হারে ইংল্যান্ডের দ্রুত বিদায় নিশ্চিত।’অন্যতম জনপ্রিয় পত্রিকা ‘ডেইলি মেইল’ বরাবরই এককাঠি সরেস। ট্যাবলয়েডটি লিখেছে, ‘ক্রিকেটে হাসির খোড়াক জোগানোর মতো অস্বস্তিকর অবস্থা থেকে অবশেষে মুক্তি: বিশ্বকাপে বাংলাদেশের কাছে হেরে বিদায় নিয়ে ইংল্যান্ডের চূড়ান্ত লজ্জা’। তবে মেইল প্রশ্ন তুলেছে ক্রিস জর্ডানের সেই রান আউটটি নিয়ে। বাংলাদেশের খেলোয়াড়দের আনন্দ-উচ্ছ্বাসে ভরা ‘ডেইলি মেইলে’র সংবাদে একটি ভিডিও জুড়ে দিয়ে হয়েছে। ভিডিওতে দেখা যাচ্ছে, ঢাকা বিশ্ববিদ্যালয়ের টিএসসিতে জনতার উৎসব। বিবিসির শিরোনামটা অবশ্য সাদামাটা, ‘বাংলাদেশের কাছে হেরে ইংল্যান্ডের বিদায়’।
কেবল ইংলিশ সংবাদমাধ্যমই নয়, বাংলাদেশকে প্রশাংসায় ভাসাচ্ছে অস্ট্রেলিয়ার পত্রিকাগুলোও। দ্য অস্ট্রেলিয়ান লিখেছে, ‘বিশ্বকাপ থেকে ইংল্যান্ডকে বিদায় করে দিয়েছে বাংলাদেশ। অভিন্ন শিরোনাম ‘সিডনি মর্নিং হেরাল্ডে’রও।
