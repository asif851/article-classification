
প্রথম ইনিংসের মতো পাকিস্তানের দ্বিতীয় ইনিংসের শুরুটাও হয়েছে ব্যাটিং বিপর্যয় দিয়ে। মাত্র ২৩ রানেই নেই তিন উইকেট। শুরুর এই বিপর্যয়ের পরও হারারে টেস্টে ঘুরে দাঁড়িয়েছিল পাকিস্তান। চতুর্থ উইকেটে অধিনায়ক মিসবাহ-উল হক আর ইউনুস খানের ১১৬ রানের জুটিটির সুবাদে। আজ তৃতীয় দিনের শেষভাগে মিসবাহকে সাজঘরে ফিরিয়ে ভালো অবস্থান তৈরি করেছে জিম্বাবুয়েও। দিনশেষে পাকিস্তানের স্কোরবোর্ডে জমা হয়েছে ১৬৮ রান। এগিয়ে আছে ৯০ রানে। হাতে ছয় উইকেট নিয়ে এখন পাকিস্তান বড় সংগ্রহের আশা খুঁজছে ইউনুসের ব্যাটের দিকে তাকিয়ে। দিনশেষে ৭৬ রানে অপরাজিত এই ডানহাতি ব্যাটসম্যান। ৭৮ রানে পিছিয়ে থেকে দ্বিতীয় ইনিংস শুরু করে শুরুতেই ধাক্কা খেয়েছে পাকিস্তান। প্রথম ১১ ওভারের মধ্যে মাত্র ২৩ রান জমা করতেই সাজঘরে ফিরেছেন খুররম মনজুর (৫), আজহার আলি (০) ও মোহাম্মদ হাফিজ (১৬)। এর পরই চতুর্থ উইকেটে মিসবাহ-ইউনুসের সেই জুটি। দলীয় ১৩৯ রানের মাথায় এই জুটি ভেঙ্গে জিম্বাবুয়ে শিবিরে স্বস্তি ফেরান শিঙ্গি মাসাকাদজা। ৫২ রান করে ফিরে যান মিসবাহ। ২২তম টেস্ট সেঞ্চুরি ২৪ রান দূরে থেকে এখনো স্বাগতিকদের জন্য হুমকি হয়ে আছেন ইউনুস। পঞ্চম উইকেটে আসাদ শফিককে সঙ্গে নিয়ে ২৯ রানের অবিচ্ছিন্ন জুটি গড়েই আজ দিন শেষ করেছেন পাকিস্তানের অভিজ্ঞ এই ব্যাটসম্যান। শফিক অপরাজিত ১৫ রানে। প্রথম ইনিংসে ৪৯ রান করে পাকিস্তানের মান বাঁচানো সাইদ আজমল বোলিংয়ে তাঁর আসল কাজটিও ঠিকমতো করছেন। আজ প্রথম ইনিংসের সংগ্রহটা তাই খুব বেশি বড় করার সুযোগ পায়নি জিম্বাবুয়ে। ব্যাট করতে পেরেছে মাত্র ১৬.৩ ওভার। ৭ উইকেটে ২৮১ রান নিয়ে তৃতীয় দিন শুরু করা জিম্বাবুয়ের ইনিংস শেষ হয়েছে ৩২৭ রানে। আজ দিনের তিনটি উইকেটই গেছে আজমলের ঝুলিতে। সব মিলিয়ে ৯৫ রানে সাতটি উইকেট পেয়েছেন এই ডানহাতি অফস্পিনার। এটাই আজমলের দ্বিতীয় সেরা বোলিং। গত বছর দুবাইয়ে ইংল্যান্ডের বিপক্ষে ৫৫ রানে ৭ উইকেট নিয়েছিলেন আজমল।
