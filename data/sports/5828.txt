
ছবির মতো মাঠ নেলসনের অভিষেকের দিনে ওয়েস্ট ইন্ডিজের বিপক্ষে জয় পেয়েছে নিউজিল্যান্ডে। আরও একবার বৃষ্টি বিঘ্ন ঘটালেও চতুর্থ ওয়ানডেটিতে বৃষ্টি আইনে কিউইদের জয় ৫৮ রানে।টসে জিতে প্রথমে ব্যাট করেছিল নিউজিল্যান্ড। তারা অবশ্য নির্ধারিত ৫০ ওভারের পুরোটাই খেলার সুযোগ পেয়েছে। ৫০ ওভার শেষে স্কোর বোর্ডে নিউজিল্যান্ড তোলে ২৮৫ রান। ২৮৬ রানের লক্ষ্যমাত্রা নিয়ে ব্যাটিংয়ে নামার পর বৃষ্টি এসে যখন বিরতি টানে, ক্যারিবীয়রা তখন ন্যূনতম প্রতিদ্বন্দ্বিতা থেকেও অনেক দূরে। তাদের ইনিংস শেষ হয় ১৩৪ রানেই।নিউজিল্যান্ডের পক্ষে সর্বোচ্চ ৮১ রান আসে মার্টিন গাপটিলের ব্যাট থেকে। এ ছাড়া ৪৭ রান করেন জেসি রাইডার ও কেইন উইলিয়ামসন। রস টেলরের সংগ্রহ ৪৯ রান।ওয়েস্ট ইন্ডিজের পক্ষে ২ উইকেট নেন  ডোয়াইন ব্রাভো। এ ছাড়া একটি করে উইকেট নেন টিনো বেস্ট, সুনীল নারাইন আর নরসিংহ দেওনারাইন।ওয়েস্ট ইন্ডিজের ব্যাটিং প্রথম থেকেই ছিল তথৈবচ। ইনিংসের চতুর্থ বলেই প্রথম উইকেট হারায় তারা। ৯২ রানে ৫ উইকেট হারিয়ে ধুঁকতে থাকা ক্যারিবীয়দের বড় ধরনের লজ্জা থেকে ‘রক্ষা’ করে বৃষ্টি। বৃষ্টি বিরতির পর ব্যাটিংয়ে নেমে নিজেদের স্কোর ১৩৪ পর্যন্ত কোনোমতে টেনে নিয়ে যায় তারা। লিন্ডল সিমন্স আর ডোয়াইন ব্রাভোর ব্যাট থেকে ৪৩ করে রান না এলে স্কোর বোর্ডের চেহারা কী দাঁড়াত তা বলাই বাহুল্য।
মিচেল ম্যাকক্লানেঘান, নাথান ম্যাককালাম ও কেইন উইলিয়ামসন দখল করেন একটি করে উইকেট। সূত্র: রয়টার্স 
