
ফুটবল হচ্ছে পায়ের কারুকাজের খেলা। পায়ে বল নিয়ে খেলোয়াড়দের দেখানো নানা জাদুর জন্যই মাঠে আসেন সবাই। এ জন্যই পেনাল্টি থেকে একটি গোল দেখার চেয়ে বল নিয়ে কারিকুরির দর্শকই বেশি। এ কারণেই লিওনেল মেসিতে এত মুগ্ধতা।সেই মেসিও কিন্তু একজনের পায়ের কাজের ভক্ত! ইন্ডি কাওয়ি নামের এক স্কটিশ ফুটবলারের পায়ের কারুকাজ কখনো কখনো মেসিকেও ঈর্ষায় ফেলে দেওয়ার মতো। বল লোফালুফির নানা কায়দা দেখিয়ে বেড়ান ইন্ডি। সেই ইন্ডি এবার বল পায়ে নিয়ে তিন পাক ঘোরানোর কৌশল দেখালেন সবাইকে। এই প্রথম এটি করে দেখালেন কোনো নারী।বল নিয়ে কারিকুরি দেখানোই ইন্ডির পেশা। ইন্ডির এই কৌশলে প্রথমে বলকে একটি পায়ে নিয়ে তারপর বলটি বাতাসে ছুড়ে দিতে হয়, তারপর বল বাতাসে থাকা অবস্থায় ওই বলের চার দিকে একবার পা ঘুরিয়ে নিতে হয়। বল মাটিতে নামার আগেই ওই পায়ে বলটি আবার ধরে নিতে হয়। এই জটিল এই কাজটিই করে দেখিয়েছেন যুক্তরাষ্ট্রে জন্ম নেওয়া এই ফুটবলার। ইন্ডি এই অসাধারণ নৈপুণ্যের ভিডিও টুইটারে প্রকাশ করেছেন।ভিডিওর পোস্টটি দিয়ে নিজের অনুভূতিও জানিয়েছেন, ‘ইতিহাসের প্রথম নারী হিসেবে এই কাজ করতে পেরে আমি গর্বিত।’স্কটল্যান্ডের হয়ে যুবদলে খেলেছিলেন। কিন্তু চোটে জর্জরিত হয়ে পেশাদার ফুটবল ছাড়তে বাধ্য হন। কিন্তু ফুটবল ছাড়েননি, হয়েছেন পেশাদার ‘ফ্রি স্টাইল’ ফুটবলার। ফ্রি স্টাইল ফুটবলাররা মাঠে খেলেন না। এর বদলে বল নিয়ে পায়ের নানা কারুকাজ দেখিয়ে বেড়ান। এ খেলারও তাই রয়েছে অসংখ্য দর্শক। মেসি নিজেও জানিয়েছিলেন ইন্ডির ভক্ত তিনি। মেসির মতে ফ্রি স্টাইল ফুটবলে ইন্ডিই বিশ্বসেরা। এবার ইন্ডি যা করে দেখালেন, ভক্ত সংখ্যা নিশ্চয় আরও বাড়বে। সূত্র: মেট্রো।ভিডিওতে দেখুন ইন্ডির কারিকুরি
