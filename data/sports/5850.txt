
ভারত-পাকিস্তান! খেলার মাঠে এ দুই দলের ম্যাচ মানেই ‘যুদ্ধ’, সাম্প্রতিক সময়ে হকিতে কথাটি যেন শুধু বলার জন্যই বলা। এক পক্ষ বিনা যুদ্ধে মাঠ ছেড়ে দিলে আর যুদ্ধ হয় নাকি! এশিয়া কাপ হকির সুপার ফোরে আজ ভারতের সঙ্গে প্রতিদ্বন্দ্বিতাই করতে পারেনি পাকিস্তান। চিরপ্রতিদ্বন্দ্বীদের ৪-০ গোলে হারিয়ে টুর্নামেন্টের ফাইনালে পৌঁছে গেল ডিফেন্ডিং রানার্সআপরা। পাকিস্তানের বিপক্ষে ভারতের এটি টানা ছয় জয়।
৩-২, ৩-২, ৭-১, ৬-১! এশিয়া কাপের দুই ম্যাচের আগে ভারত ও পাকিস্তানের মধ্যকার শেষ চার ম্যাচের ফল। এরপর পাকিস্তানের বিপক্ষে টানা পাঁচ ও ছয় নম্বর জয়টি ঢাকায় তুলে নিল ভারত। আজকের সুপার ফোরের আগে গ্রুপ পর্বের প্রথম ম্যাচে স্কোর ছিল ৩-১। সাম্প্রতিক সময়ের ফলাফলই বলে দিচ্ছে, পাকিস্তানের হকি এখন ক্ষয়ে যাওয়া অতীত ছাড়া কিছুই নয়।আজ ড্র করতে পারলেই ফাইনাল নিশ্চিত ছিল ভারতের। তাই শুরুতে কিছুটা আরামি মেজাজে ছিলেন সরদার সিং, হারমানপ্রীতরা। কিন্তু পাকিস্তান যদি ভারতের হাতে তুলে দেয় ম্যাচ, তাহলে কেনই-বা গ্রহণ করবে না তারা। ভাগ্যিস গোলরক্ষক আলী আমজাদ চীনের প্রাচীর হয়ে দাঁড়িয়েছিলেন, না হলে গোলের মালা নিয়েই মাঠ ছাড়তে হতো পাকিস্তানকে।প্রথমার্ধ গোলশূন্য ড্র। কিন্তু ম্যাচের বয়স যত বেড়েছে, ফিটনেসে এগিয়ে থাকা ভারত ততই জ্বলে উঠেছে। চতুর্থ কোয়ার্টারে রীতিমতো তাণ্ডব চালিয়েছে ভারতীয়রা। কোনো প্রতিরোধই গড়তে পারেনি পাকিস্তানের রক্ষণভাগ। ৫১ থেকে ৫৭—ছয় মিনিটের ব্যবধানে তিন গোল দিয়েছে ভারত। পেনাল্টি কর্নার থেকে সরাসরি ড্রাগ এন্ড ফ্লিকে ২-০ করেছেন হারমানপ্রীত সিং। পরের মিনিটেই ফিল্ড গোল থেকে ৩-০ করেছেন ললিত উপাধা। আর ৫৭ মিনিটে হালি (৪-০) পূরণ করেছেন গুরজান্ত সিং। ৩৯ মিনিটে প্রথম গোলটি এসেছিল সাতবির সিংয়ের স্টিক থেকে।
