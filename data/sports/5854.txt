
আইপিএলে মোস্তাফিজুর রহমানকে ‘বিশেষ প্রতিভা’ বলেছিলেন সানরাইজার্স হায়দরাবাদের অস্ট্রেলীয় অধিনায়ক ডেভিড ওয়ার্নার। সানরাইজার্সেরই আরেক পর্তুগিজ-বংশোদ্ভূত অস্ট্রেলীয় ক্রিকেটার ময়েজেস হেনরিকেস তাঁকে বলেছিলেন ‘লিটল জিনিয়াস’। ওয়ার্নার কিংবা হেনরিকেসের কথায় হয়তো নয়, ২০১৬ সালে মোস্তাফিজুর রহমানের পরিসংখ্যান দেখেই বর্ষসেরা টি-টোয়েন্টি দলে বাংলাদেশের ‘কাটার মাস্টার’কে অন্তর্ভুক্ত করেছে ক্রিকেট অস্ট্রেলিয়ার ওয়েবসাইট ‘ক্রিকেট ডটকম ডটএইউ’।মূলত টি-টোয়েন্টি বিশ্বকাপ ও আইপিএলের দুর্দান্ত পারফরম্যান্সের কারণেই মোস্তাফিজকে এই দলে রাখা হয়েছে। টি-টোয়েন্টি বিশ্বকাপে নিউজিল্যান্ডের বিপক্ষে মাত্র ২২ রান দিয়ে ৫ উইকেট নিয়েছিলেন তিনি। ২০১৬ সালে ৮টি টি-টোয়েন্টি ম্যাচ খেলে তাঁর উইকেট সংখ্যা ১৬টি। আইপিএলে ১৬ ম্যাচে তিনি পেয়েছেন ১৭ উইকেট। প্রথমবারের মতো এই টি-টোয়েন্টি প্রতিযোগিতায় খেলেই সেরা উদীয়মান তারকার পুরস্কার পান তিনি। বছরের শেষে ক্রিকেটের সর্বোচ্চ সংস্থা আইসিসিও বছরের সেরা উদীয়মান ক্রিকেটার হিসেবে ঘোষণা করেছে মোস্তাফিজের নাম।ক্রিকেট অস্ট্রেলিয়ার এই বর্ষসেরা টি-টোয়েন্টি দলের অন্যরা হলেন ডেভিড ওয়ার্নার, জেসন রয়, বিরাট কোহলি, এবি ডি ভিলিয়ার্স, আন্দ্রে রাসেল, জস বাটলার, ফারহান বেহারডিয়েন, শহীদ আফ্রিদি, জসপ্রীত বুমরা ও অ্যাডাম জাম্পা।
