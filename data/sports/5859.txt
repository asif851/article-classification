



সিরিজে আগের তিন ম্যাচে দুই সেঞ্চুরি পেয়েছেন কোহলি।
ঝোড়ো সেঞ্চুরি পেয়েছেন শিখর ধাওয়ান।
সিরিজ নির্ধারণী ম্যাচে ২৯০ রানের লক্ষ্য পেয়েছে দক্ষিণ আফ্রিকা।


বিরাট কোহলি তাহলে সেঞ্চুরির আগেও থামেন! দক্ষিণ আফ্রিকার বিপক্ষে ওয়ানডে সিরিজে যে ম্যাচেই সুযোগ হয়েছে সেঞ্চুরি করেছেন কোহলি। দ্বিতীয় ওয়ানডেতে সেঞ্চুরিটা পাননি সেটা প্রোটিয়া ব্যাটসম্যানদের ব্যর্থতা। মাত্র ১১৯ রানের লক্ষ্যে তিনে নামা ব্যাটসম্যানের তো সেঞ্চুরি করার সুযোগ নেই। আজও সে পথে ছিলেন কোহলি। কিন্তু ৭৫ রানে থেমে গেছেন কোহলি। তাতেও অবশ্য ২৮৯ রানের বড় স্কোর গড়তে কোনো সমস্যা হয়নি ভারতের। 
কারণ কোহলি না পারলেও পেরেছেন শিখর ধাওয়ান। নিজের শততম ওয়ানডেতে সেঞ্চুরি বুঝে নিয়েছেন এই ভারতীয় ওপেনার। সেটাও এক শর বেশি স্ট্রাইকরেট ধরে রেখে। ১৫৮ রানের দ্বিতীয় উইকেট জুটিতে কোহলিকে ডিঙিয়ে রান তুলেছেন। দলীয় ১৭৮ রানে ৮৩ বলে ৭৫ রান করা কোহলি ফেরার পরও রানের গতি থামেনি ভারতের। একপর্যায়ে তো সম্ভাব্য স্কোরটাকে সাড়ে তিন শর ঘরে মনে হচ্ছিল। কিন্তু ১০৫ বলে ১০৯ রান করে ধাওয়ান আউট হতেই রানের স্রোতে বাধা পড়ে। ৩৫তম ওভারে দুই শ ছোঁয়া ভারত শেষ ১৫ ওভারে মাত্র ৮৯ রান তুলতে পেরেছে। সেটাও সম্ভব হয়েছে মহেন্দ্র সিং ধোনির ৪২ রানের সুবাদে। সিরিজের প্রথম তিন ম্যাচ হেরে বসা প্রোটিয়ারা আজ নেমেছে গোলাপি পোশাক পরে। পিংক ওয়ানডেতে কখনো এর আগে কখনো হারেনি দক্ষিণ আফ্রিকা। সিরিজে টিকে থাকতে হলে সে ইতিহাস আজও সত্য প্রমাণ করতে হবে স্বাগতিকদের।
