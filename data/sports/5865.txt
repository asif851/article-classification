
প্রথম ম্যাচের নাটকীয় জয়ের পুনরাবৃত্তি আর হলো না। যোগ্য দল হিসেবেই বাংলাদেশকে ২ উইকেটে হারিয়ে দিল আফগানিস্তান। চারবার মুখোমুখি হয়ে আফগানিস্তানের কাছে এ নিয়ে দুবার হারল বাংলাদেশ। তবে এ হারটা পোড়াবে বেশি বাংলাদেশকে। কারণ এই এক হারেই যে র‍্যাঙ্কিংয়ে ৩ পয়েন্ট হারাল বাংলাদেশ।
এ ম্যাচের আগে র‍্যাঙ্কিংয়ে সাতে থাকা বাংলাদেশের রেটিং পয়েন্ট ছিল ৯৮। কিন্তু আফগানিস্তানের বিপক্ষে এই এক হারেই সেই পয়েন্ট কমে দাঁড়াল ৯৫তে। শনিবারও যদি আফগানিস্তানের কাছে হেরে যায় বাংলাদেশ তবে এক ধাক্কায় বাংলাদেশের পয়েন্ট হয়ে যাবে ৯১। আর সঙ্গে সঙ্গে র‍্যাঙ্কিংয়ে আটে নেমে যাবে বাংলাদেশ। কারণ সাতে থাকা ওয়েস্ট ইন্ডিজ যে ঘাড়ের কাছে নিশ্বাস ফেলছে ৯৪ পয়েন্ট নিয়ে। আর তৃতীয় ম্যাচটি জিতলেও বাংলাদেশের খুব বেশি লাভ হবে না। রেটিং পয়েন্ট ৯৫-ই থাকবে বাংলাদেশের।২০১৯ বিশ্বকাপে সরাসরি অংশগ্রহণ নিশ্চিত করতে ২০১৭ সালের ৩০ সেপ্টেম্বর র‍্যাঙ্কিংয়ে আটের মধ্যে থাকতে হবে বাংলাদেশকে। এর নিচে থাকলেই বাংলাদেশকে কোয়ালিফায়িং রাউন্ড খেলে বিশ্বকাপে খেলতে হবে বাংলাদেশকে। সেই ঝক্কি ঝামেলা থেকে নিজেদের বাঁচাতে যেকোনো মূল্যে র‍্যাঙ্কিংয়ে আটের মধ্যে থাকতে হবে বাংলাদেশকে। কিছুদিন পরেই ইংল্যান্ড সিরিজ শুরু হবে, এরপর নিউজিল্যান্ডের মাটিতে ওয়ানডে খেলবে বাংলাদেশ।আফগানিস্তানের বিপক্ষে এ হারটি বাংলাদেশের জন্য তাই অনেক ব্যয় বহুল হয়ে দাঁড়াতে পারে। কারণ দলগুলোর মধ্যে ব্যবধান খুব কম। এ কারণেই ১ অক্টোবর সিরিজের শেষ ম্যাচটি শুধু সিরিজ জয়ের নয়; বাংলাদেশের জন্য মহা মূল্যবান রেটিং পয়েন্ট না-হারানোর লড়াইও।
