
ম্যাচটা ৩-৩ গোলে ড্র করেছিল রিয়াল মাদ্রিদ, লাল কার্ড দেখেছিলেন গ্যারেথ বেল। যে ড্র লা লিগায় পয়েন্ট তালিকায়ও ২ নম্বরে নামিয়ে দিয়েছে রিয়াল মাদ্রিদকে। এক ম্যাচ বেশি খেলে রিয়ালের চেয়ে ১ পয়েন্ট বেশি নিয়ে আপাতত শীর্ষে বার্সেলোনা। তবে জিনেদিন জিদানের দুশ্চিন্তা শেষ হচ্ছে না এখানেই। লাস পালমাসের বিপক্ষে গত বৃহস্পতিবারের ওই ম্যাচে লাল কার্ড দেখার কারণে দুই ম্যাচের নিষেধাজ্ঞা পেয়েছেন বেল। খেলতে পারবেন না আজ লা লিগায় এইবার ও ১২ মার্চ রিয়াল বেতিসের বিপক্ষে ম্যাচে।বেল থাকছেন না, আলভারো মোরাতাও আগে থেকেই নিষেধাজ্ঞায়। এর সঙ্গে যোগ হয়েছে আরও একটা দুঃসংবাদ—চোটের কারণে কাল অনুশীলন করতে পারেননি ক্রিস্টিয়ানো রোনালদোও। আজ এইবারের বিপক্ষে ম্যাচে তাঁর না খেলাও প্রায় নিশ্চিত। সব মিলিয়ে এইবারের মাঠে আজ কঠিন পরীক্ষায় দিতে হতে পারে রিয়ালকে। একই রাতে ন্যু ক্যাম্পে বার্সেলোনা খেলবে সেল্টা ভিগোর বিপক্ষে। মার্কা।
