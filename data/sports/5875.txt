
পরশু ম্যাচ শেষে বলেছিলেন, ক্যারিয়ারের ব্যাপারে একটা বড় সিদ্ধান্ত নিতে চলেছেন আগস্টে। যদিও জানা গেল, আগস্ট নয়, এবি ডি ভিলিয়ার্স আসলে মনস্থির করে ফেলেছেন এখনই। টেস্ট ক্রিকেট আর খেলতে চান না। সেপ্টেম্বরে বাংলাদেশ সিরিজের আগেই তাই সাদা পোশাকের ক্রিকেটকে বিদায় ঘোষণা করে দিতে চান। ২০১৯ বিশ্বকাপকে মূল লক্ষ্য করেছেন বলে দীর্ঘ পরিসরে খেলা থেকে নিজেকে গুটিয়ে নিচ্ছেন এ সময়ের অন্যতম ব্যাটসম্যান।
সূত্র জানিয়েছে, ডি ভিলিয়ার্স আসলে টেস্টকে বিদায় জানাতে চেয়েছিলেন এক বছর আগেই। কিন্তু দক্ষিণ আফ্রিকা ক্রিকেট বোর্ড (সিএসএ) এর বদলে তাঁকে দীর্ঘ ছুটি দেয়, ডি ভিলিয়ার্স যেন পুনর্বিবেচনা করেন এই সিদ্ধান্ত। গত বছর জানুয়ারিতে সর্বশেষ টেস্ট খেলেছেন। টানা তিন ইনিংসে শূন্যের পর দীর্ঘ ছুটিতে যান। এর মধ্যে দক্ষিণ আফ্রিকা তাঁকে ছাড়াই ১১টি টেস্ট খেলে ফেলেছে। এবি অবশ্য এ সময় কনুইয়ের চোটেও ভুগেছেন।
এবি ইংল্যান্ডের বিপক্ষে চার টেস্টের এই সিরিজের আগে আবারও দুই মাসের ছুটি নিলেন। বাংলাদেশ সিরিজের আগে পূর্ণ ফিট হয়ে ফিরবেন বলে কথা দিয়েছেন। তবে সেই ফেরা টেস্ট সিরিজের জন্য হয়তো হবে না, যদি না সিএসএ তাঁকে আবার রাজি করাতে পারে। শুধু ওয়ানডে আর টি-টোয়েন্টি খেলবেন। তাঁর এই সিদ্ধান্ত এখনো আনুষ্ঠানিকভাবে আসেনি। তবে এরই মধ্যে গ্রায়েম স্মিথ এই সিদ্ধান্তকে স্বাগত জানালেন। শুধু তা-ই নয়, এবিকে অধিনায়কত্বও ছেড়ে শুধু ব্যাটিংয়ে মনোযোগ দেওয়ার পরামর্শ দিলেন সাবেক প্রোটিয়া অধিনায়ক। ২০১৯ বিশ্বকাপ ৩৩ বছর বয়সী ডি ভিলিয়ার্সের জন্য শেষ সুযোগ। ওই বিশ্বকাপে অন্য কিছু না ঘটলে ক্রিকেট ইতিহাসের অন্যতম সেরা এই ব্যাটসম্যানকে বড় ট্রফি ছাড়াই শেষ করতে হবে ক্যারিয়ার। সূত্র: ক্রিকইনফো।
আরও পড়ুন:বাংলাদেশ সিরিজের আগেই ভবিষ্যৎ ঠিক করে ফেলবেন এবি
 
