
৬৪ বলে অপরাজিত ৯৮ রান। নিজের তো বটেই, টি-টোয়েন্টি ক্রিকেটেই পাকিস্তানি খেলোয়াড়দের মধ্যে সর্বোচ্চ ইনিংস খেললেন আহমেদ শেহজাদ। উদ্বোধনী এই ব্যাটসম্যানের নৈপুণ্যে জিম্বাবুয়ের বিপক্ষে সিরিজের দ্বিতীয় টি-টোয়েন্টিতে পাকিস্তান জিতেছে ১৯ রানে। দুই ম্যাচের সিরিজের দুটিতেই জিতল সফরকারী দল।এ ম্যাচে টস জিতে পাকিস্তানকে ব্যাট করার আমন্ত্রণ জানায় জিম্বাবুয়ে। কিন্তু শেহজাদের মারমুখী ব্যাটিংয়ের কারণে অভিজ্ঞতাটা সুখকর হয়নি স্বাগতিকদের। মাত্র ১ উইকেট হারিয়ে পাকিস্তান তোলে ১৭৯ রান। জবাবে ৬ উইকেটে ১৬০ রান তুলতে সক্ষম হয় জিম্বাবুয়ে। পাকিস্তানের ইনিংসের শুরু থেকে শেষ পর্যন্ত খেলেন ২১ বছর বয়সী শেহজাদ। তাঁর ৯৮ রানের ইনিংসটি সাজানো ছিল ছয়টি করে চার ও ছক্কা দিয়ে। এর আগে টি-টোয়েন্টির এক ইনিংসে পাকিস্তানের কেউই ছয়টি ছক্কা হাঁকাতে পারেননি। শেহজাদের সঙ্গে তাল মিলিয়ে খেলেন মোহাম্মদ হাফিজও। ৪০ বলে ৫৪ রান নিয়ে অপরাজিত থাকেন পাকিস্তান অধিনায়ক। গোটা ইনিংসে জিম্বাবুয়ের প্রাপ্তি বলতে নাসির জামশেদের উইকেট। ২৩ রানে থাকা জামশেদ যখন ফেরেন, তখন পাকিস্তানের সংগ্রহ ৩৬ রান। তবে বাকি সময়ে আর উইকেটের দেখা পাননি জিম্বাবুয়ের বোলাররা।ব্যবধানটা গড়ে দিয়েছিলেন শেহজাদ। সাধ্যমতো চেষ্টা করেও সেটা আর ঘুচাতে পারেনি জিম্বাবুয়ে। ভুসি সিবান্দা ও হ্যামিলটন মাসাকাদজার উদ্বোধনী জুটিতে আসে ৫০ রান। সিবান্দা ফেরেন ব্যক্তিগত ২৩ রানে। দলীয় সর্বোচ্চ ৪১ রান মাসাকাদজার। শেষের দিকে ১৯ বলে ৩৫ রানের ঝোড়ো ইনিংস খেলে অপরাজিত থাকেন এলটন চিগুম্বুরা। কিন্তু তাতে শেষরক্ষা হয়নি। সূত্র: ক্রিকইনফো।
 
 
