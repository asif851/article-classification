
এমনিতেই নিজেদের মাঠে চিরপ্রতিদ্বন্দ্বী রিয়াল মাদ্রিদের সঙ্গে ড্র করার যন্ত্রণায় পুড়ছে পুরো বার্সেলোনা। এর সঙ্গে যোগ হতে পারে শাস্তিও। শনিবারের এল ক্লাসিকোতে ক্রিস্টিয়ানো রোনালদোকে উদ্দেশ করে সমকামী বিদ্বেষী মন্তব্য করেছে কাতালান ক্লাবটির সমর্থকেরা। এর জন্য ঝামেলা পোহাতে হতে পারে ক্লাবটিকে। গোল পোস্টের পেছনে থাকা বার্সেলোনার সমর্থকেরা রোনালদোর নাম নিয়ে গান করে, ‘ক্রিস্টিয়ানো স্বীকার করো যে তুমি সমকামী।’ ন্যু ক্যাম্পের বাকি সমর্থকেরা রিয়ালের তারকা ফরোয়ার্ডকে দুয়োও দেয়। এমন বাজে মন্তব্যের শিকার হওয়ার অভিজ্ঞতা রোনালদোর জন্য এটা প্রথম নয়। অ্যাটলেটিকো মাদ্রিদের বিপক্ষে সবশেষ ডার্বি ম্যাচ জেতার পর তাঁকে উদ্দেশ করে সমকামী বিদ্বেষী মন্তব্য করেছিলেন কোকে। ম্যাচ চলার সময় সমর্থকেরা সমকামী বিদ্বেষী আচরণ করায় এর আগে জরিমানা গুনতে হয়েছে আর্জেন্টিনা, ব্রাজিল, প্যারাগুয়ে আর চিলিকে।
