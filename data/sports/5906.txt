
দেখতে লিওনেল মেসির সঙ্গে কোনো মিলই নেই। গায়ে আর্জেন্টিনার জার্সি আর পেছনে ‘মেসি’ ও ‘১০’ লেখা দিয়েই বোঝানো হচ্ছে মেসিকে। ভদ্রলোকের ডানহাতে ধরা মেসির এমনই একটা পুতুল। মুখ দিয়ে বেরোচ্ছে ধোঁয়া। সেই ধোঁয়া তিনি ফুঁ দিয়ে ছুড়ে দিচ্ছেন মেসির সেই পুতুলটির দিকে। উদ্দেশ্য? মেসিকে জাদুটোনা করা!না, আর্জেন্টিনার সমর্থকদের ঘাবড়ানোর কিছু নেই। সব জাদুটোনাই খারাপ উদ্দেশ্যে করা হয় না। প্রিয়জনদের ভালো চেয়েও তো অনেকে তন্ত্রমন্ত্রের দারস্থ হয়। পেরুর এক তন্ত্রসাধকও নিজে থেকে এগিয়ে এসেছেন মেসির ওপর অপ-আত্মার নজর দূর করাতে। শুধু মেসি নন, ব্রাজিল বিশ্বকাপের সব তারকা খেলোয়াড় এবং আয়োজক ব্রাজিল যেন কোনো ঝামেলায় না পড়ে, এ কারণেই জাদুটোনা করছেন তিনি।মাত্র কদিন আগেই ঘানার এক তান্ত্রিক বিখ্যাত হয়ে গেছেন। ক্রিস্টিয়ানো রোনালদোর ইনজুরি সমস্যার পেছনে নাকি তিনিই কলকাঠি নেড়েছেন। এবার ঘানা আর পর্তুগাল একই গ্রুপে পড়েছে। ঘানার তন্ত্রমন্ত্র সাধকের উদ্দেশ্যটা পরিষ্কার। এবার পেরুর সেই তন্ত্রসাধক এগিয়ে এসেছেন ঘানাসহ বিশ্বের সব কালো জাদুকরের কারিকুরি বিফল করে দিতে।গতকাল মঙ্গলবার পেরুর রাজধানী লিমার জাতীয় স্টেডিয়ামের সামনে এই আচার অনুষ্ঠানের আয়োজন করা হয়। সেখানে মেসির পুতুল, রোনালদোর পোস্টার, জার্সি, পতাকা ব্যবহার করে আশীর্বাদ করেন পেরুর সেই সাধক।মাঠের বাইরে মন্ত্রসাধকদেরও লড়াইটা জমেছে বেশ! এবার মাঠের লড়াই শুরুর অপেক্ষা।
