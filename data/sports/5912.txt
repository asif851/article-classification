
ইতিহাসই গড়ল নাইজেরিয়া। ছোটদের বিশ্বকাপে চারবার শিরোপা জিতল ইগলেটস অর্থাৎ ‘ইগলছানারা’। ছাড়িয়ে গেল ব্রাজিলের তিনবার শিরোপার রেকর্ডটিকে। পরশু আবুধাবিতে অনূর্ধ্ব-১৭ বিশ্বকাপের ফাইনালে ডিফেন্ডিং চ্যাম্পিয়ন মেক্সিকোকে তারা হারিয়েছে ৩-০ গোলে।ফাইনালের দুই দলের দেখা হয়েছিল গ্রুপ পর্বেও। সেখানেও মেক্সিকোকে ৬-১ গোলে উড়িয়ে দিয়েছিল নাইজেরিয়া। পরশুর ম্যাচটা মেক্সিকোর কিশোরদের জন্য ছিল প্রতিশোধের উপলক্ষও। কিন্তু রক্ষণের ভুলের মাশুল দিতে হলো মেক্সিকান কিশোরদের। ৯ মিনিটে ডিফেন্ডার এরিক আগুইরে বল জড়িয়ে দেন নিজেদের জালে। ৫৬ ও ৮১ মিনিটে নাইজেরিয়ার হয়ে আরও ২ গোল করেন কেলেচি ইহেনাচো ও অধিনায়ক মুসা মুহাম্মেদ।ছোটদের বিশ্বকাপে বরাবরই আলো ছড়ালেও বড়দের আসরে নাইজেরিয়া ভালো করতে পারেনি। শুধুই নাইজেরিয়াই না, আগের শিরোপাজয়ীদের ক্ষেত্রেও সেটা প্রযোজ্য। ডিফেন্ডিং চ্যাম্পিয়ন মেক্সিকো, সুইজারল্যান্ড বা ব্রাজিলের বেলায়ও এটি ঘটেছে। ২০০৩ অনূর্ধ্ব-১৭ বিশ্বকাপজয়ী ব্রাজিলের একজনও এই মুহূর্তে জাতীয় দলে নেই! রয়টার্স।
