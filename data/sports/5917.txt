
চতুর্থ সন্তানের বাবা হয়েছেন ক্রিস্টিয়ানো রোনালদো। গতকাল রিয়াল মাদ্রিদ তারকা নিজেই সামাজিক যোগাযোগমাধ্যম ইনস্টাগ্রামে এই খবর জানিয়েছেন। অফিশিয়াল অ্যাকাউন্ট থেকে পুরো পরিবারের ছবি পোস্ট করেছেন পর্তুগিজ অধিনায়ক। মা ও সন্তান দুজনই সুস্থ আছে।
কন্যাসন্তানের জন্মের পর পারিবারিক ছবি তুলেছেন রোনালদো। উপস্থিত ছিলেন বাবা ক্রিস্টিয়ানো রোনালদো, মা জর্জিনা রদ্রিগেজ, বড় ছেলে ক্রিস্টিয়ানো জুনিয়র। মায়ের কোলে থাকা পরিবারের নবতম সদস্যের মুখ দেখা যায়নি। তবে কয়েক সপ্তাহ আগেই মেয়ের নাম জানিয়ে দিয়েছিলেন ২০১৭-এর ফিফা ‘দ্য বেস্ট’ বিজয়ী।
ইনস্টাগ্রাম পোস্টে রোনালদো লিখেছেন, ‘এই মাত্র অ্যালানা মার্টিনার জন্ম হলো! জিও (জর্জিনা) আর অ্যালানা দুজনই ভালো আছে! আমরা সবাই ভীষণ খুশি!’ সর্বশেষ ছয় মাস ভীষণ ব্যস্ত সময় কেটেছে রোনালদো পরিবারের। গত গ্রীষ্মেই ভ্রূণ প্রতিস্থাপনের মাধ্যমে মাতেও ও ইভা নামের দুজন যমজ সন্তানের বাবা হয়েছেন। কনফেডারেশন কাপের খেলা থাকায় জন্মের সময় উপস্থিত থাকতে পারেননি। তবে এবার রোনালদো তাঁর দ্বিতীয় কন্যার পাশে ছিলেন। রোনালদোর দুই ছেলে আর দুই মেয়ে।
ইনজুরি আর লাল কার্ডের খাঁড়ায় পড়ে লিগের শুরুটা মোটেও ভালো হয়নি। মেয়ের মুখ দেখে হয়তো হারানো ফর্ম ফিরে পাবেন রোনালদো। একজন বাবার কাছে এটাই সবচেয়ে বড় ট্রফি, যার মূল্য ব্যালন ডি’অরের চেয়েও বেশি। সূত্র: বিবিসি স্পোর্টস, গোল।
