
অস্ট্রেলিয়ার বিপক্ষে চট্টগ্রাম টেস্টের দ্বিতীয় ইনিংসে আকস্মিক ব্যাটিং অর্ডার ওলট-পালট, দক্ষিণ আফ্রিকার বিপক্ষে দুই টেস্টেই টস জিতে ফিল্ডিং নেওয়া, এমনকি অধিনায়কের ফিল্ডিং পজিশন ঠিক করে দেওয়া নিয়ে যে বিতর্ক হয়েছে, তাতে মুশফিকুর রহিমের সঙ্গে চণ্ডিকা হাথুরুসিংহের একটি দূরত্ব দৃশ্যমান হয়ে উঠছিল। তা কোচের আকস্মিক পদত্যাগে মুশফিকের প্রতিক্রিয়াটা কী?
বাংলাদেশ ওয়ানডে অধিনায়ক মাশরাফি বিন মুর্তজা এড়িয়ে গেছেন বিষয়টি। এড়িয়ে গেছেন টি-টোয়েন্টি অধিনায়ক সাকিব আল হাসানও। টেস্ট অধিনায়ক মুশফিকের প্রতিক্রিয়া হলো তাঁর দুই সতীর্থের মতোই। তবে হাথুরুর হঠাৎ পদত্যাগে টেস্ট অধিনায়ক বেশ বিস্মিত, ‘সিদ্ধান্ত কী হয়েছে, বলতে পারছি না। সবার মতো আমিও অবাক। সর্বশেষ সফরেও একসঙ্গে কাজ করেছি। এটা বিসিবি দেখছে। আমার মনোযোগ এখন বিপিএলে। আশা করছি, সব দ্রুত ঠিকঠাক হয়ে যাবে। আর যদি না হয়, এটা বিসিবি ও কোচের ব্যাপার। শেষ সফরেও ছিলাম একসঙ্গে, জানতেও পারিনি কীভাবে, কখন এটা হলো। যা-ই হবে...আল্লাহ যা করবেন ভালোর জন্যই করবেন। বিপিএলের পর হোম সিরিজ আছে। যেটাই হোক দ্রুত হলে ভালো।’শোনা যাচ্ছে, সিনিয়র খেলোয়াড়দের সঙ্গে একটি দূরত্ব তৈরি হয়েছিল হাথুরুর। খেলোয়াড়দের ওপর অভিমান করেই নাকি তাঁর এ সিদ্ধান্ত। যদি তা-ই হয়, এ নিয়ে মুশফিকের বক্তব্য কী? বাংলাদেশ টেস্ট অধিনায়ক বললেন, ‘এটা যার যার ব্যক্তিগত ব্যাপার। তিনি যদি নির্দিষ্ট কোনো খেলোয়াড়ের ওপর অখুশি থাকেন, সেটি ভিন্ন কথা। তবে যেটা বললাম, এখনো পরিষ্কার নই তিনি কেন পদত্যাগ করেছেন। তিনি এখনো আনুষ্ঠানিক বিবৃতিও দেননি। তিনি না আসা পর্যন্ত আমাদের কিংবা আপনাদের কাছে বিষয়টি পরিষ্কার নয়।’
