
গত নভেম্বরে চ্যাম্পিয়নস লিগে টটেনহামের কাছে হারের পর ক্রিস্টিয়ানো রোনালদো বলেছিলেন, রিয়ালের সঙ্গে আর চুক্তি নবায়ন করবেন না। ক্লাবটিতে তাঁর বর্তমান চুক্তির মেয়াদ ফুরোবে ২০২১ সালে। কিন্তু রোনালদো কি রিয়ালে তত দিন পর্যন্ত থাকবেন?
প্রশ্নটির জবাব দিয়েছে স্কটিশ সংবাদমাধ্যম ‘ডেইলি রেকর্ড’। তাদের খবর, জানুয়ারির দলবদলে ১০ কোটি ইউরো কিংবা তার কাছাকাছি মূল্যে রোনালদোকে বেচে দেওয়ার অনুরোধ পেয়েছে রিয়াল। কথাটা রিয়ালকে বলেছেন স্বয়ং রোনালদোই! এই খবর দিয়েছে ব্রিটিশ পত্রিকাগুলোও।
একই সময়ে রোনালদোর প্রতিনিধিদল যোগাযোগ করেছে প্যারিস সেন্ট জার্মেই এবং ম্যানচেস্টার ইউনাইটেডের সঙ্গে। পাঁচবারের বর্ষসেরা ফুটবলারকে কিনতে কয়েকবার আগ্রহ প্রকাশ করেছে এ দুটি ক্লাব। রিয়ালের প্রতিনিধিদল নাকি পিএসজি আর ইউনাইটেডকে জানিয়েছে, তাদের খেলোয়াড় প্রয়োজন পড়লে স্প্যানিশ ফুটবল থেকে ‘বের হতে লড়াই করবেন’।
রিয়ালের সঙ্গে রোনালদো তাঁর সর্বশেষ চুক্তি নবায়ন করেছেন গত বছরের নভেম্বরে। তাঁর ‘রিলিজ ক্লজ’ ১০০ কোটি ইউরো। রিয়াল সভাপতি ফ্লোরেন্তিনো পেরেজের কাছ একটি প্রতিশ্রুতি আদায়ের চেষ্টা করছে পর্তুগিজ তারকার শিবির। সেটা হলো রোনালদোকে তিনি (পেরেজ) ‘বাস্তবসম্মত দামে’ বেচবেন, সেটা হতে পারে ‘রিলিজ ক্লজ’-এর ১০ ভাগের ১ ভাগ, অর্থাৎ ১০ কোটি ইউরো। পিএসজি আর ইউনাইটেডের জন্য চেষ্টার দ্বার খুলতেই নাকি রোনালদোর তরফ থেকে এমন চেষ্টা করা হচ্ছে, জানিয়েছে সংবাদমাধ্যমটি।
প্রতিবেদনটিতে আরও বলা হয়েছে, সাম্প্রতিক সময়ে রোনালদো আর পেরেজের সম্পর্কে ফাটল ধরেছে। সেটা এতটাই যে রোনালদো নাকি ‘সভাপতির সঙ্গে কথা পর্যন্ত বলতে চান না’। এর কারণ রোনালদো বিশ্বাস করেন, মৌসুম শেষে শীর্ষস্থানীয় বাকি সব ফুটবলারদের সমান পারিশ্রমিক দেওয়ার প্রতিশ্রুতি থেকে পেরেজ সরে এসেছেন।
এ ছাড়া পেরেজের প্রতি রোনালদোর গা জ্বলুনির আরেকটি কারণ জানিয়েছে সংবাদমাধ্যমটি। প্যারিসে এবারের ব্যালন ডি’অর অনুষ্ঠানে রিয়াল সভাপতি সবার সামনেই নেইমারকে বলেছিলেন, ‘মাদ্রিদে আসলে ব্যালন ডি’অর জেতা সহজ হবে।’ পেরেজের এ মন্তব্যকে নিজের প্রতি অসম্মান হিসেবেই মনে করছেন ৩২ বছর বয়সী ফরোয়ার্ড।
ফিফা ক্লাব বিশ্বকাপের ফাইনালে গ্রেমিওর বিপক্ষে ম্যাচ শেষে রোনালদো কিন্তু ঠারেঠোরে বুঝিয়ে দিয়েছেন, রিয়ালে তাঁর ক্যারিয়ার শেষ করার ইচ্ছাটা নির্ভর করছে শর্তাবলি ঠিক থাকার ওপর। তাঁর ভাষ্য ছিল, ‘আমি সত্যিই তা (রিয়ালে শেষ করা) চাই, কিন্তু আমার ওপর তো সব নির্ভর করছে না। মাঠের ব্যাপারটা আমার ওপর নির্ভর করছে। আমি মনে করি, ভালোভাবেই তা পালন করছি, কিন্তু বাকিটা আমার হাতে নয়।’
সেই ‘বাকিটা’ আসলে কী? রিয়ালে ২০২১ সাল পর্যন্ত চুক্তিতে বার্ষিক ৪ কোটি ৩০ লাখ পাউন্ড বেতন পাচ্ছেন রোনালদো। কিন্তু বেতন-ভাতায় তাঁকে টপকে গেছেন নেইমার ও লিওনেল মেসি। রোনালদো সব সময়ই মনে করেছেন, বিশ্বের সবচেয়ে বেশি পারিশ্রমিক পাওয়া ফুটবলার হওয়া উচিত তাঁরই।
