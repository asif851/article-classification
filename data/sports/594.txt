
ঘরের মাঠে নিউজিল্যান্ডের বিপক্ষে সিরিজ জয়ের শতভাগ রেকর্ড অক্ষুণ্ন রাখল ভারত। ১৯৮৮/৮৯ থেকে ২০১৭ সালের মধ্যে ঘরের মাঠে ছয়টি দ্বিপক্ষীয় সিরিজ খেলে সব কটিতেই জয় পেয়েছে ভারতীয়রা। রোহিত শর্মা ও বিরাট কোহলির সেঞ্চুরির পর শেষ ওভারগুলোতে জসপ্রীত বুমরার নজরকাড়া বোলিংয়ে সিরিজ নির্ধারণী তৃতীয় ওয়ানডে ৬ রানে জিতেছে ভারত। ২ সেঞ্চুরিসহ তিন ম্যাচে ২৬৩ রান করে সিরিজে সেরা হয়েছেন কোহলি। প্রতি ম্যাচেই কোনো না কোনো রেকর্ড ভাঙাকে যেন অভ্যাস বানিয়ে ফেলেছেন সময়ের সেরা এই ব্যাটসম্যান। অধিনায়ক কোহলির কিছু রেকর্ডে চোখ বোলানো যাক।
১. কানপুরে ১১৭ রানের ইনিংসটি ছিল অধিনায়ক হিসেবে কোহলির ২০তম শতক। অধিনায়ক হিসেবে এর চেয়ে বেশি সেঞ্চুরি করেছেন শুধু রিকি পন্টিং (৪১) ও গ্রায়েম স্মিথ (৩৩)।
২. প্রথম ভারতীয় অধিনায়ক হিসেবে টানা সাতটি দ্বিপক্ষীয় সিরিজ জিতলেন কোহলি। ২০১৬ সালের জুন থেকে এ পর্যন্ত ওয়ানডে সিরিজে অপরাজেয় ভারত। এর মাঝে ৩টি সিরিজ জিতেছে দেশের বাইরে।
৩. ৪৩টি ওয়ানডেতে অধিনায়কত্ব করে ৩৩টি জয় পেয়েছেন কোহলি। ৯টি হার ও ১টি পরিত্যক্ত ম্যাচ হিসাবে নিয়ে জয়ের হার শতকরা ৭৮.৫৭ ভাগ।
৪. ৮৮৯ রেটিং পয়েন্ট নিয়ে আইসিসি ওয়ানডে র‍্যাঙ্কিংয়ের শীর্ষস্থান ফিরে পেয়েছেন কোহলি। এর আগে ভারতীয় ব্যাটসম্যানদের মধ্যে সর্বোচ্চ ৮৮৭ পয়েন্ট পেয়েছিলেন শচীন টেন্ডুলকার।
৫. অধিনায়ক হিসেবে এ বছর ৭৬.৮৪ গড়ে ২৬ ম্যাচে ১৪৬০ রান করেছেন কোহলি। ক্রিকেট ইতিহাসে অধিনায়ক হিসেবে এক পঞ্জিকাবর্ষে সর্বোচ্চ রানের রেকর্ড করেছিলেন অস্ট্রেলিয়ার রিকি পন্টিং। ২০০৭ সালে ২৭ ম্যাচে ৭৯.১১ গড়ে ১৪২৪ রান করেছিলেন পন্টিং। এবার তাঁকেও ছাড়িয়ে গেলেন কোহলি।
