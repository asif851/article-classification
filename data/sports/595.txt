
হোর্হে ‘তোপো’ লোপেজ। নামটি অচেনাই লাগবে। ভদ্রলোক পেশায় সাংবাদিক। এ বিশ্বকাপ কাভার করতে এসেছিলেন আর্জেন্টিনার রেডিও ‘লা রেড’-এর হয়ে। লোপেজের গল্প কেন? ৩৮ বছর বয়সী আর্জেন্টাইন এ সাংবাদিক লিওনেল মেসির ঘনিষ্ঠ বন্ধু। লোপেজ বুধবার সকালে সাও পাওলোয় এক সড়ক দুর্ঘটনায় মারা গেছেন। হল্যান্ডের বিপক্ষে জয়টা তাই প্রিয় বন্ধুকেই উত্সর্গ করলেন আর্জেন্টিনা অধিনায়ক।জয়ের পর ফেসবুকে নিজের ভেরিফায়েড পেজে মেসি লিখেছেন, ‘গোটা আর্জেন্টিনাকে আমার ভালোবাসা। হোর্হো “তোপো” লোপেজ, আমার বন্ধু—এ জয় তোমার জন্য। তোমার পরিবারের প্রতি ভালোবাসা। তাদের প্রতি গভীর সমবেদনা।’লোপেজ একসময় কাজ করেছেন বার্সেলোনার একটি ক্রীড়া দৈনিকে। তখনই তিনি মেসির ঘনিষ্ঠ হয়ে ওঠেন। মেসির প্রিয় সাংবাদিক ছিলেন লোপেজ। এদিকে নিয়ম অনুযায়ী অন্য সব খেলোয়াড়ের মতো মেসিকেও ডোপ টেস্ট দিতে হয়েছে ম্যাচের পর। ডোপ টেস্ট দেওয়ার সময়ে তোলা একটি ছবি পোস্ট করেছেন ফেসবুকে। আর্জেন্টিনা অধিনায়ক লিখেছেন, ‘আমাকে ডোপ টেস্ট দিতে হচ্ছে। ভাবতেই পারছি না, সাজঘরে নেই! এ দলে থাকতে পেরে ভীষণ গর্ব হচ্ছে। সবাই দুর্দান্ত! না খেললাম আমরা! আমরা ফাইনালে! সবাই উপভোগ করুন। আর মাত্র এক ধাপ...’। মেইল অনলাইন।
