
গত মার্চের মাঝামাঝি চ্যাম্পিয়নস লিগে সেই যে আর্সেনালের বিপক্ষে গোল করেছিলেন, এর পর আর গোলের দেখা নেই লিওনেল মেসির।আর্সেনালের সঙ্গে ওই ম্যাচের পর ভিয়ারিয়াল, রিয়াল মাদ্রিদ, অ্যাটলেটিকো ও রিয়াল সোসিয়েদাদের বিপক্ষে গোল করতে পারেননি বার্সেলোনার আর্জেন্টাইন মহাতারকা। সব প্রতিযোগিতা মিলিয়ে বার্সেলোনার হয়ে ৩৬২ মিনিট মেসি এখন গোলহীন। সর্বশেষ এমন লম্বা সময় তাঁকে এ রকম গোলখরার মধ্য দিয়ে যেতে হয়েছিল সেই ২০১১ সালে। তখন গোলের দেখা পাননি ৪১৭ মিনিট।পরশু অবশ্য মেসির গোল না পাওয়ার জন্য ‘দোষ’ সোসিয়েদাদ গোলরক্ষক জেরোনিমো রুইয়ের ওপরও চাপাতে পারবেন। পুরো ম্যাচে সাতটি শট নিয়েছেন মেসি, লা লিগায় এই মৌসুমে এক ম্যাচে এর চেয়ে বেশি শট আর নেননি গোলে। কিন্তু রুইয়ের দুর্দান্ত সেভ সেই শটগুলোকে গোলে পরিণত হতে দেয়নি।মেসি এর মধ্যেও আশার আলো দেখতে পারেন। ২০১১ সালের এপ্রিল থেকে মে পর্যন্ত টানা ৪ ম্যাচে গোল পাননি। এর পর যে গোলটা করেছিলেন, সেটি চ্যাম্পিয়নস লিগের ফাইনালে ম্যানচেস্টার ইউনাইটেডের বিপক্ষে। এবারও সেই চ্যাম্পিয়নস লিগেই অ্যাটলেটিকোর সঙ্গে মহাগুরুত্বপূর্ণ ম্যাচ সামনে। মেসি কি খরা ঘোচানোর জন্য এই ম্যাচটাই বেছে নেবেন? নিতেই পারেন। মেসির মতো খেলোয়াড়দের বেশি দিন যে ঘিরে রাখতে পারে না অন্ধকার। স্পোর্ত।
