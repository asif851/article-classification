
আগের চার ম্যাচে মাত্র একটিই জিতেছে বাংলাদেশের মেয়েরা। তবে বাকি তিনটি ম্যাচে ব্যাটে-বলে কিছুটা হলেও লড়াই অন্তত করেছিল। কিন্তু সিরিজের পঞ্চম ও শেষ ম্যাচে কোনো প্রতিরোধই গড়তে পারল না বাংলাদেশের মেয়েরা। দক্ষিণ আফ্রিকার কাছে ৮ উইকেটে হেরেছে রুমানা আহমেদের দল। 
৬৯ রানের ছোট লক্ষ্য। তবে জয় তুলে নিতে যেন তর সইছিল না দক্ষিণ আফ্রিকার। লেজলি লি করলেন ঝোড়ো ব্যাটিং। সালমা খাতুনের বলে লতা মণ্ডলের হাতে ক্যাচ দেওয়ার আগে ১৯ বলে ৩৭ রান তাঁর। মেরেছেন ৭টি চার। লির ঝোড়ো ব্যাটিংয়ে লক্ষ্যে পৌঁছাতে মাত্র ১০ ওভার লাগে সফরকারীদের। লিসহ দুজন ব্যাটারকে হারায় তারা। এর আগে ওডিন কারস্টেন আর মার্সিয়া লেতসোয়ালোর বোলিং তোপে ৬৮ রানেই গুটিয়ে যায় বাংলাদেশের ইনিংস। এই রান তুলতে ৩৬.৩ ওভার পর্যন্ত খেলেছে বাংলাদেশের মেয়েরা। দুই অঙ্ক ছুঁতে পেরেছেন মাত্র দুজন ব্যাটার। ওপেনার শারমিন সুলতানা করেছেন ১৩ আর মিডল অর্ডার নিগার সুলতানা ১০। ১০ ওভারে ৫টি মেডেন নিয়েছেন দক্ষিণ আফ্রিকার বোলার কারস্টেন। ৪ উইকেট নিতে দিয়েছেন মাত্র ১০ রান। লেতসোয়াবে ৩ উইকেট নিয়েছেন ১৩ রানে। সংক্ষিপ্ত স্কোর: বাংলাদেশ: ৩৬.৩ ওভারে ৬৮ (শারমিন সুলতানা ১৩, শারমিন আখতার ৪, শায়লা ০, রুমানা ৯, নিগার ১০, সালমা ৩, ফারজানা ০, লতা ০, জাহানারা ৪, পান্না ৮*, কুবরা ৭; কারস্টেন ৪/১০, লেতসোয়ালো ৩/১৩, ফুরি ২/২২, নিকার্ক ১/২)।দক্ষিণ আফ্রিকা: ১০ ওভারে ৬৯/২ (লি ৩৭, স্টেইন ৯, প্রিজ ৯*, ট্রায়ন ১৩*; রুমানা ১/১৩, সালমা ১/১৯)। ফল: দক্ষিণ আফ্রিকা ৮ উইকেটে জয়ী।সিরিজ: দক্ষিণ আফ্রিকা ৪-১-এ জয়ী।
