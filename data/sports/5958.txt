
ভারতীয় ক্রিকেট দলের কোচ নির্বাচন নিয়ে যা যা হলো, তার সঙ্গে তুলনা চলে কেবল টেলিভিশনের মেগাসিরিয়ালেরই। সিরিয়ালের কাহিনির মতোই কোচ নির্বাচন-প্রক্রিয়ার বাঁকবদল ঘটেছে নিরন্তর। ব্যাপারটা যে ভালো কিছু হয়নি, সেটা মানছেন সবাই। ক্রিকেট লেখক ও ইতিহাসবিদ রামচন্দ্র গুহের মতে, কোচ নির্বাচনের নাটকের নামে অপমান করা হয়েছে অনিল কুম্বলে, রাহুল দ্রাবিড় ও জহির খানদের মতো কিংবদন্তিতুল্য ক্রিকেটারদের।
প্রথমেই কুম্বলে পদত্যাগ করলেন অধিনায়ক কোহলিসহ অন্য সিনিয়র ক্রিকেটাররা তাঁকে চান না বলে। ভারতীয় ক্রিকেটে কুম্বলের অবদানের কথা মনে করলে ব্যাপারটা সত্যিই দুঃখজনক। কোচ নির্বাচন-প্রক্রিয়ায় ভারতীয় বোর্ডের তরফ থেকে হলো দফায় দফায় হস্তক্ষেপ। সৌরভ গাঙ্গুলী, শচীন টেন্ডুলকার ও ভিভিএস লক্ষ্মণের মতো গ্রেট ক্রিকেটারদের হাতে কোচ নির্বাচনের যে গুরুভার অর্পণ করা হয়েছিল, তাতে পুরোপুরি আস্থা রাখতে পারল না সুপ্রিম কোর্ট-নিযুক্ত বিসিসিআইয়ের প্রশাসকদের কমিটি। রবি শাস্ত্রী কোচ হিসেবে নিযুক্ত হলেন। কিন্তু বোলিং কোচ ও ব্যাটিং পরামর্শক হিসেবে জহির খান ও রাহুল দ্রাবিড়ের নিযুক্তির সিদ্ধান্তটা ঘুরিয়ে দেওয়া হলো। এতে অপমানিত হলেন একসঙ্গে পাঁচ গ্রেট ক্রিকেটার। জহির-দ্রাবিড় তো বটেই; উপদেষ্টা কমিটির সৌরভ, টেন্ডুলকার ও লক্ষ্মণরা অপমানিত হলেন তাঁদের সিদ্ধান্ত বিসিসিআই না মেনে নেওয়ার কারণে।
রামচন্দ্র গুহ গত জুন মাস পর্যন্ত বিসিসিআইয়ের অংশ ছিলেন। ছিলেন প্রশাসকদের কমিটির অন্যতম সদস্য। কিন্তু পারিপার্শ্বিকতায় বীতশ্রদ্ধ হয়ে পদত্যাগ করেন স্বনামধন্য এই ইতিহাসবিদ ও লেখক। কোচ নির্বাচন নিয়ে যা যা হলো, এতেও অসম্ভব বিরক্ত তিনি। টুইটারে লিখেছেন, ‘অনিল কুম্বলের সঙ্গে যতটা খারাপ আচরণ করা হয়েছে, ঠিক ততটাই করা হলো জহির খান ও রাহুল দ্রাবিড়ের সঙ্গে।’ তিনি আরও লেখেন, ‘কুম্বলে, জহির, দ্রাবিড় ভারতীয় ক্রিকেটের বড় তারকা, তাঁদের সঙ্গে এমন ব্যবহার কাম্য নয়।’
শাস্ত্রীকে কোচ নির্বাচনে পরেও জলঘোলা চলছে। উপদেষ্টা কমিটি জহির খানকে বোলিং কোচ নির্বাচন করলেও শাস্ত্রীর ইচ্ছা নেই তাঁকে নিয়ে কাজ করার। সে কারণে বিসিসিআইও মেনে নিয়েছে শাস্ত্রীর কথা। এখন নাকি ভরত অরুণকে বোলিং কোচ করার প্রক্রিয়া শুরু হয়েছে। সূত্র: জিনিউজ, আনন্দবাজার পত্রিকা, টুইটার।
 
