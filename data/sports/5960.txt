
ফ্রান্স ফুটবল ম্যাগাজিনের একটি প্রচ্ছদ প্রকাশ হয়েই ঝামেলা বাধিয়ে দিল। যে পত্রিকা ব্যালন ডি’অরের পুরস্কার দেয়, তাদের ডিসেম্বরের প্রচ্ছদে মেসির ছবি থাকা মানেই তো এবারের বিজয়ী লিওনেল মেসি। গত বছর যেমন ক্রিস্টিয়ানো রোনালদোর ছবি ছাপানো প্রচ্ছদ দেখেই ইঙ্গিত পাওয়া যাচ্ছিল পর্তুগিজ ফরোয়ার্ডই হচ্ছেন ২০১৬ সালের জয়ী। কিন্তু আসলেই কি তা-ই? 
ফ্রান্স ফুটবল ম্যাগাজিন ডিসেম্বরের ৭ তারিখেই ঘোষণা করবে বিজয়ীর নাম। সাধারণত ডিসেম্বর সংখ্যায় ব্যালন ডি’অর বিজয়ীর ছবিই প্রচ্ছদে রাখা হয়। মজার বিষয় হলো, দাবি করা হচ্ছে, এটি আসলে ফ্রান্স ফুটবলের তিন প্রচ্ছদের একটি। প্রতিবারই নাকি তিন ফাইনালিস্টের ছবি দিয়ে পৃথক তিনটি প্রচ্ছদ বানিয়ে রাখে পত্রিকাটি। যাতে শেষ সময়ে বিজয়ীর নামসহ পত্রিকা বের করতে অসুবিধায় পড়তে না হয়। ২০১৪ সালেই যেমন শীর্ষ তিন ক্রিস্টিয়ানো রোনালদো, লিওনেল মেসি ও ম্যানুয়েল নয়্যারকে নিয়ে তিনটি ভিন্ন প্রচ্ছদ বানিয়ে রাখা হয়েছিল। কিন্তু বিজয়ী হিসেবে রোনালদোর নাম প্রকাশ হওয়ার পর পাঠকের কাছে শুধু রোনালদোর ছবিসংবলিত প্রচ্ছদটিই গিয়েছিল। এবার মেসির ছবিযুক্ত প্রচ্ছদ ফাঁস হলো। এ নিয়ে মেসি ও বার্সেলোনা-ভক্তরা মনে করছেন পুরস্কার জিতবেন আর্জেন্টাইন তারকা। সামাজিক যোগাযোগের মাধ্যমে এ নিয়ে আলোচনা চলছে। এ ব্যাপারে ফ্রান্স ফুটবল মুখে কিছু বলেনি। বরং রহস্য যখন জমেছে, সেটা নিয়ে যেন তারা লেজে খেলাচ্ছে। তবে অতীতের মতো এবারও তিনটি প্রচ্ছদ করা হতেও পারে। আর তাই ফাঁস হওয়া প্রচ্ছদটি কেবল সেই তিন প্রচ্ছদের একটি মাত্র। তাতে মেসির ছবি মানেই যে মেসিই ব্যালন ডি’অর জিততে চলেছেন, এমনটা কিন্তু নয়!
