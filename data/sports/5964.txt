
বিজয় দিবস টি-টোয়েন্টি কাপ বুঝি জমেই গেল! আজ মিরপুরে প্রাইম ব্যাংক সিসিকে ৫ উইকেটে হারিয়ে ইউসিবি-বিসিবি একাদশ জমিয়ে দিল টুর্নামেন্টের হিসাব-নিকাশ। পাঁচ ম্যাচ শেষে আবাহনী বাদে তিন দলের পয়েন্ট ৬! তবে নেট রান রেটে শীর্ষ রয়েছে সাকিবের প্রাইম ব্যাংক! আগামী কাল সব দলের শেষ ম্যাচেই বোঝা যাবে কোন দুটি দল যাচ্ছে ৩১ তারিখের ফাইনালে।আজ দুটি ম্যাচের প্রতিটিই জিতল পরে ব্যাট করা দল। স্বাভাবিকভাবেই ‘শিশির’তত্ত্ব বড় নিয়ামক হয়ে দাঁড়িয়েছে আজ। ইউসিবির অধিনায়ক টসে জিতে ব্যাট করতে পাঠালেন প্রাইম ব্যাংককে। ধারাবাহিকভাবে আজও ব্যাট চওড়া হয়ে উঠল সাব্বির রুম্মানের। করলেন ৫৭। টুর্নামেন্টে ব্যক্তিগত রানে এখন তিনিই শীর্ষে। তাঁর সংগ্রহ ২১৭। গড় ৭২.৩৩! প্রাইম ব্যাংকের ইনিংসে সাব্বির আলো ছড়ালেও সে আলো পরে ম্লান হয়েছে ইমরুল কায়েসের অপরাজিত ৮২ রানের কাছে! মূলত ইমরুল ও মিঠুন আলীর কাছেই হেরেছে প্রাইম ব্যাংক।প্রাইম ব্যাংকের ইনিংসটি শুরুতেই ধাক্কা দেন এনামুল হক জুনিয়র। দলের ১০ রানের মাথায় লিটন মিত্র ফেরেন জুনিয়রের শিকার হয়ে। সিলেটে এক ওভারে পাঁচ উইকেট নেওয়া আল-আমিন ফট করে তুলে নেন মহামূল্যবান সাকিবের উইকেটটি। প্রাইম ব্যাংক অধিনায়ক করেন মোটে ১ রান!প্রাইম ব্যাংকের ইনিংস ভদ্রস্থ হওয়ার পেছনে মূল অবদান সাব্বির ও সৈকত আলীর। সাঈদের বলে সাজঘরে ফেরার আগে সাব্বির ছুঁয়ে ফেলেন টুর্নামেন্টর তৃতীয় অর্ধশতক। রান আউটে কাটা পড়ার আগে সৈকতের সংগ্রহ ৪১। শেষ দিকে মেহেরাব জুনিয়রের ২৪ বলে ৩৯ লড়াই করার পুঁজি দেয় প্রাইম ব্যাংককে। ইউসিবির বোলারদের মধ্যে সবচেয়ে সফল ওই আল-আমিন। আজ তিনটি এবং মোট নয়টি নিয়ে টুর্নামেন্টে শীর্ষ উইকেট সংগ্রাহকের তালিকায় ঢুকে পড়েছেন তরুণ তুর্কি।১৭৪ রানের লক্ষ্য নিয়ে খেলতে নেমে দলের ও ব্যক্তিগত শূন্য রানে তামিমকে সাকিব ফেরানোয় ইউসিবির শুরুটা হলো খুবই বাজে! ১৯ রানের মাথায় দলকে বিপদে ফেলে তামিমের পথ অনুসরণ করলেন রনি তালুকদারও। এ সময় উইকেটে বুক চিতিয়ে দাঁড়ান ইমরুল কায়েস ও মিঠুন আলী। মূলত এ দুজনই ম্যাচের গতিবিধি পরিবর্তন করে দেন। শেষ দিকে মার্শাল আইয়ুব ১৪ বলে ২৫ করে ইউসিবির জয় ত্বরান্বিত করেন মাত্র। ফলে ১৯.৪ ওভারে ৫ উইকেট হারিয়ে ইউসিবি পৌঁছে যায় জয়ের বন্দরে।শুরুতে সাকিব পটাপট দুই উইকেট নিলেও পরে আর সাফল্য দেখাতে পারেননি। এ ছাড়া রুবেল নেন দুটি ও তাইজুল একটি উইকেট। আর ম্যাচ-সেরা? অবশ্যই ইমরুল কায়েস; যার ডানায় ভর করে জিতেছে ইউসিবি!
