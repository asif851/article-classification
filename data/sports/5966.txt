
ঠিক ২৫ মাসের অপেক্ষা। এই সময়টা মাথা নিচু করে কেবল চেষ্টাই করে গেছেন গৌতম গম্ভীর। পারফরম্যান্স করে গেছেন ব্যাট হাতে একের পর এক। ভারতীয় টেস্ট দলে ফিরতে হবেই—এমন ধনুক ভাঙা পণই করেছিলেন তিনি। উপক্ষার শিকারও কম হননি। কিন্তু তিনি হাল ছাড়েননি। অবশেষে দুই বছর পর মিলেছে পরিশ্রমের ফসল। ভারতের টেস্ট দলে প্রত্যাবর্তন ঘটতে যাচ্ছে তাঁর।নির্বাচকদের যে খুব ‘স্বয়ংক্রিয়’ পছন্দ ছিলেন, এ কথা ব​লা যাবে না। কানপুর টেস্টে তরুণ ওপেনার লোকেশ রাহুলের চোটই সুযোগ করে দিয়েছে তাঁকে। এই জায়গায় ফিরতে পারতেন শিখর ধাওয়ানও। কিন্তু দলিপ ট্রফিতে ৭৭, ৯০, ৫৯ ও ৯৪ রানের চারটি দুর্দান্ত ইনিংস নির্বাচকদের আর তাঁর কথা না ভেবে থাকতে দেয়নি।২০১৪ সালের আগস্টে ইংল্যান্ড সফরের পর ভারতীয় দল থেকে বাদ পড়েন ৩৪ বছর বয়সী গম্ভীর। আইপিএলে কলকাতা নাইট রাইডার্সের অধিনায়ক কাকতালীয়ভাবে ফিরছেন কলকাতার ইডেনে অনুষ্ঠেয় টেস্ট ম্যাচেই। ৩০ সেপ্টেম্বর শুরু হচ্ছে এই টেস্ট। দলে জায়গা পেয়েই টুইটারে আবেগভরেই জানিয়েছেন নিজের কথা, ‘আমি আবারও ভারতীয় দলের টেস্ট ক্যাপ পরতে প্রস্তুত। সাফল্যের তীব্র আকাঙ্ক্ষাই কাজ করছে আমার মধ্যে।’ সূত্র : টাইমস অব ইন্ডিয়া।
