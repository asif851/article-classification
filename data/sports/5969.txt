
সময় বয়ে যাচ্ছে দ্রুত। আগামী বছরই শেষ হচ্ছে বার্সেলোনার সঙ্গে লিওনেল মেসির চুক্তির মেয়াদ। নতুন চুক্তি নিয়ে আলোচনাই শুরু হয়নি, কিন্তু এরই মধ্যে আর্জেন্টাইন তারকাকে পেতে আগ্রহী বিশ্বের বেশ কয়েকটি ক্লাবই। সুযোগমতো নিজেদের ইচ্ছার কথাটা জানিয়ে রাখছে অনেকে। আলোচনায় সম্প্রতি উঠে এসেছে ম্যানচেস্টার সিটির নাম। কিন্তু এসব নিয়ে একেবারেই ভাবেন না মেসি। বার্সেলোনা যত দিন চায়, তত দিনই ন্যু ক্যাম্পে থাকবেন বলে জানিয়েছেন তিনি।ক্যারিয়ারটা বার্সেলোনাতেই শেষ করতে চান—এ কথা কম করে হলেও কয়েক শ বার বলে ফেলেছেন মেসি। বার্সাও বলে এসেছে, মেসি যত দিন ইচ্ছা বার্সায় খেলতে পারবেন। নিজে থেকে অন্য কোথায় না গেলে মেসিকে ছাড়ার কথা ভাবার প্রশ্ন নেই। কিন্তু নতুন চুক্তিটা না হওয়াতেই এত কথা উঠছে। গত সপ্তাহেও বার্সার সভাপতি জোসেফ মারিয়া বার্তোমেউ বলেছেন, মেসির চুক্তি নিয়ে মোটেই উদ্বিগ্ন নন তারা। বার্সার আরও অনেক কর্তাব্যক্তিই বলে আসছেন, মেসির সঙ্গে নতুন চুক্তি শিগগিরই হবে। তবে স্পেনের কিছু সংবাদমাধ্যমের খবর, ২৯ বছর বয়সী মেসি বিষয়টি নিয়ে হতাশ হয়ে পড়েছেন।ম্যানচেস্টার ইউনাইটেড, ম্যানচেস্টার সিটি, চেলসি মেসির দিকে নজর রাখছে। অন্যদিকে চীনের ফুটবলের অর্থের ঝনঝনানিও আছে। স্পেনের ফুটবল আকাশে কান পাতলে শোনা যাচ্ছে আরেকটি গুঞ্জনও—মৌসুম শেষে মেসিকে বিক্রি করে দিতে পারে বার্সেলোনা! মেসি কি চিন্তা করছেন? ইংল্যান্ডে যাবেন? সিটি কোচ পেপ গার্দিওলার প্রতি মেসির তো অন্য রকম একটা শ্রদ্ধাবোধই আছে। সাবেক গুরুর সান্নিধ্যে আবার নিতে চান? কোচ ম্যাগাজিনকে মেসি বলেন, ‘আমি সব সময়ই বলেছি যে বার্সেলোনা আমায় সবকিছু দিয়েছে। আমি এখানে তত দিনই থাকব, যত দিন তারা চায়।’ সূত্র : গোল।
