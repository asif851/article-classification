
আরাফাত সানি নিজেকে ‘ভাগ্যবান’ মনে করতে পারেন! এবার ঢাকা প্রিমিয়ার লিগে নাসির হোসেনের উইকেট শুধু তিনিই পেয়েছেন। বাকি যে ছয়টি ম্যাচ খেলেছেন নাসির, তাঁর উইকেট নিতে পারেননি কোনো বোলার। ৭ ইনিংস ব্যাট করে মাত্র একবার আউট হওয়া গাজী গ্রুপ ক্রিকেটার্সের এই অলরাউন্ডারের গড় তাই লাফিয়ে লাফিয়ে বাড়ছে। এখনে যেটি ৪৭৭!
১০৬ *, ৪১ *, ১৫ *, ৬৪—চার ম্যাচে ২২৬ রান করে নাসির যান আয়ারল্যান্ডে ত্রিদেশীয় সিরিজ খেলতে। আয়ারল্যান্ড থেকে ফিরে আবারও তাঁর রান উৎসব। ১৩৪* ও ৬১* রানের পর আজ বিকেএসপিতে আবাহনীর বিপক্ষে করেছেন অপরাজিত ৫৬। ৭ ইনিংসে মোট ৪৭৭ রান। ৬ ইনিংসে অপরাজিত বলে নাসিরের মোট রানটাই হয়ে গেছে তাঁর ব্যাটিং গড়!‘ফিনিশার’ নাসিরের দুর্দান্ত ইনিংসের সৌজন্যে ঢাকা প্রিমিয়ার ক্রিকেটের সুপার লিগে আবাহনীর দেওয়া ১৫৭ রানের লক্ষ্য গাজী গ্রুপ পেরিয়েছে ৬ উইকেট হাতে রেখে।বর্তমান চ্যাম্পিয়ন আবাহনীকে হারিয়ে গাজী গ্রুপ চলে গেছে শিরোপার আরও কাছে। সুপার লিগে আরেকটি ম্যাচ বাকি তাদের। ৫ জুন প্রাইম দোলেশ্বরকে হারাতে পারলে শিরোপার স্বাদ পাবে গাজী গ্রুপ। যদি ম্যাচটা তারা হেরে যায়, তখন দেখা হবে দুই দলের মুখোমুখি হিসাব। এই হিসাবে অবশ্য ১-১ সমতা থাকবে। তখন চলে আসবে রান রেটের হিসাব। তবে কাল ফতুল্লায় যদি মোহামেডানের কাছে হেরে যায় দোলেশ্বর, গাজী গ্রুপই চ্যাম্পিয়ন হয়ে যাবে । গাজী গ্রুপ চ্যাম্পিয়ন হতে পারবে কি না, সেটি জানতে অপেক্ষায় থাকতে হবে। কিন্তু নাসির যে দুর্দান্ত ফর্মে আছেন, সেটি দেখা যাচ্ছে নিয়মিতই। ৭ ম্যাচে ২ সেঞ্চুরি ও ৩ ফিফটিতে করেছেন ৪৭৭ রান, উইকেট নিয়েছেন ৯টি। জাতীয় দলে উপেক্ষিত থাকার জবাব কি দুর্দান্তভাবেই না দিচ্ছেন নাসির!
