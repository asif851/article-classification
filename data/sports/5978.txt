
অনেক নাটক শেষে স্বাধীনতা কাপ ফুটবল টুর্নামেন্টে খেলতে রাজি হয়েছে শেখ জামাল ধানমন্ডি ক্লাব। বাফুফের দেওয়া শর্ত মেনে আট ফুটবলার ছাড়াই তারা খেলবে মৌসুমের প্রথম টুর্নামেন্টে। প্রিমিয়ার লিগ চ্যাম্পিয়নরা ‘এ’ গ্রুপে খেলবে মোহামেডান, ব্রাদার্স, মুক্তিযোদ্ধা, চট্টগ্রাম আবাহনী ও উত্তর বারিধারার সঙ্গে।
আজ বাংলাদেশ ফুটবল ফেডারেশনের (বাফুফে) সংশ্লিষ্ট লিগ কমিটি জরুরি সভায় বসেছিল। সভা শেষে কমিটির চেয়ারম্যান আবদুস সালাম মুর্শেদী বলেছেন, ‘সবাইকে নিয়েই আমরা খেলা আয়োজনে আগ্রহী ছিলাম। কিন্তু শেখ জামাল আদালতের বিচারাধীন আট খেলোয়াড় ছাড়া খেলতে রাজি ছিল না। তবে তারা এখন খেলবে। তাই দলটিকে আমরা অন্তর্ভুক্ত করেছি।’ শেষ পর্যন্ত যখন খেলছেই, অযথা এত নাটক কেন করল শেখ জামাল? ক্লাবটির ফুটবল কমিটির চেয়ারম্যান আশরাফউদ্দিন আহমেদ চুন্নু বললেন, ‘আমরা সব সময় খেলার পক্ষেই ছিলাম। দলবদলও করেছি খেলার জন্যই। আট খেলোয়াড়কে ফেরত চেয়ে আমরা শুধু আদালতের দ্বারস্থ হয়েছি। আদালতের দেওয়া চূড়ান্ত রায় আমরা মেনে নেব।’বঙ্গবন্ধু স্টেডিয়ামে আজ টুর্নামেন্টের উদ্বোধনী দিনে দুটি ম্যাচ হওয়ার কথা ছিল। কিন্তু শেখ জামাল যোগ হওয়ায় নতুন সুচির স্বার্থে ব্রাদার্স-উত্তর বারিধারা ম্যাচটি হবে কাল। ৩ এপ্রিল থেকে প্রতিদিন দুটি করে ম্যাচ। উদ্বোধনী ম্যাচে জিতেছে বিজেএমসি। ৩৮ মিনিটে ফ্রি কিক থেকে একমাত্র গোলটি করেছেন বিজেএমসির নাইজেরিয়ার ফরোয়ার্ড এলিটা কিংসলে।
