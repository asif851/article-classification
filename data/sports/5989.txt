



বেটিসের মাঠে দুই দল মিলে করেছে আট গোল। 
অনেকের চোখেই এটি এবারের লা লিগার সেরা ম্যাচ। 
আক্রমণাত্মক বেটিস নিয়ন্ত্রণ করেছে ম্যাচের প্রথমার্ধ।


লা লিগার এবারের সেরা ম্যাচটা কি দেখেছেন? রিয়াল বেটিসের মাঠে তো কাল সেটাই হলো। রিয়াল মাদ্রিদের বিপক্ষে দুর্দান্ত এক ম্যাচ উপহার দিয়েছে বেটিস। ৫-৩ ব্যবধানে জয় পেয়েছে রিয়াল কিন্তু ম্যাচের শেষ মুহূর্ত পর্যন্ত ম্যাচে ছিল বেটিস। এটা এমনই এক ম্যাচ, জিনেদিন জিদানও স্বীকার নিয়েছেন, এ ছিল এক পাগলাটে ম্যাচ।
এবার লিগে রিয়ালের কণ্টকময় যাত্রার অনেক কারণ রয়েছে। তবে জিদানের দল প্রথম ধাক্কাটি কিন্তু খেয়েছিল এই বেটিসের কাছেই। বার্নাব্যুতে লিগের পঞ্চম ম্যাচে রিয়ালকে হারিয়ে দিয়েছিল বেটিস। তা-ও ৯৪ মিনিটের গোলে! এরপর লিগে আরও তিন ম্যাচে হেরেছে রোনালদো বাহিনী। কিন্তু বেটিসের ধরিয়ে দেওয়া আগুনেই তো বেশি করে পোড়ে রিয়াল। বেটিসই তো জানিয়ে দিয়েছিল, রিয়ালের মাঠেও রিয়ালকে হারানো যাবে এবার!
কাল তাই বেটিসের বিপক্ষে রিয়ালের ম্যাচটি ছিল প্রতিশোধের। ১১ মিনিটেই মার্কো এসেনসিওর গোলে এগিয়ে যাওয়ার পর সে পথেই ছিল জিদানের বাহিনী। গোল পেয়ে যাওয়ার পরপরই খেলায় কিছুটা ঢিল দিয়েছিল রিয়াল। আর সে সুযোগে প্রবল প্রতাপে ম্যাচে ফিরে আসে বেটিস। ৩ মিনিটের মধ্যে ২ গোল দিয়ে এগিয়ে যায় স্বাগতিক দল। লা লিগায় এ মৌসুমে প্রথমবারের মতো পিছিয়ে থেকে প্রথমার্ধ শেষ করে রিয়াল। জিদান অবশ্য প্রশংসাই করেছেন বেটিসের, ‘ম্যাচটা একটু পাগলাটে ছিল, কিন্তু আমার এটাই ভালো লাগে। বেটিস দুর্দান্ত ফর্মে আছে এবং খুব ভালো খেলেছে। ম্যাচের প্রথম ৩০ মিনিট ওরাই নিয়ন্ত্রণ করেছে। তিন গোল খেয়েছি এটা নয়, পাঁচ গোল দিয়েছি—এটাই আমার কাছে গুরুত্ব পাচ্ছে। আমরা শুরুটা ভালোই করেছিলাম এবং একটা গোল দিয়েছি। এরপরই আমরা একটু পিছু হটেছিলাম। এটা যখনই হয়, সেটা আমি পছন্দ করি না।’
আসল নাটকটা অপেক্ষা করছিল দ্বিতীয়ার্ধে। দলের বিপদে আরও একবার দেখা দিলেন ক্যাপ্টেন রামোস। হেড থেকে করা গোলে সমতা ফেরালেন অধিনায়ক। দ্বিতীয়ার্ধের ২০ মিনিটের মধ্যে এসেনসিও ও রোনালদোর গোলে ৪-২ গোলে এগিয়েও গেল রিয়াল। এভাবে পাশার দান পাল্টে দেওয়ার রেসিপিটা জিদান লুকাননি, ‘দ্বিতীয়ার্ধে আমরা মাঠের অনেক ওপরে প্রেস করেছি, জোরে দৌড়েছি। আর আমাদের যে মান, তাতে প্রতিপক্ষের অর্ধে এভাবে খেললে সবার জন্যই আমাদের আটকানো কঠিন। এটা আমাদের ব্যক্তিত্ব দেখিয়ে দিয়েছে। আমরা ভেবেছি আমরা খেলার সুর পাল্টাতে পারব এবং সেটাই করেছি।’
কিন্তু ম্যাচ তো তখনো শেষ হয়নি। ৮৫ মিনিটে এক গোল শোধ করে দেয় বেটিস। রিয়ালের পয়েন্ট খোয়ানোর দুশ্চিন্তাও শুরু হয়। যোগ করা সময়ের গোলে ৫-৩ স্কোর নিয়ে মাঠ ছাড়ে রিয়াল। নাটকের পূর্ণতা দিতেই হয়তো গোলটি করেছেন বেনজেমা। লিগে এর আগের ১১৬৬ মিনিটে মাত্র ৩ গোল করা বেনজেমা মাত্র ৩ মিনিট মাঠে থেকেই গোল পেয়ে গেলেন। পাগলাটে ম্যাচ নয় তো কী!
