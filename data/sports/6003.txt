


• টি-টোয়েন্টি ক্রিকেটে উইকেটের ‘ট্রিপল সেঞ্চুরি’ সাকিবের• মুম্বাই ইন্ডিয়ানসের বিপক্ষে মাইলফলকটা ছুঁয়েছেন • টি-টোয়েন্টি ইতিহাসে পঞ্চম বোলার হিসেবে সাকিব পেয়েছেন ৩০০ উইকেট

আইপিএলের শুরু থেকেই সাকিব আল হাসান অপেক্ষায় ছিলেন টি-টোয়েন্টি ক্রিকেটে উইকেটের ‘ট্রিপল সেঞ্চুরি’র। গতকাল মুম্বাই ইন্ডিয়ানসের বিপক্ষে সেই মাইলফলকটা ছুঁয়ে ফেললেন বাংলাদেশ অলরাউন্ডার। মুম্বাই অধিনায়ক রোহিত শর্মাকে স্লিপে শিখর ধাওয়ানের ক্যাচ বানিয়ে টি-টোয়েন্টি ইতিহাসে মাত্র পঞ্চম বোলার হিসেবে সাকিব পেয়ে গেলেন ৩০০ উইকেট। একটি জায়গায় অবশ্য তিনি অনন্যই—প্রথম বাঁহাতি বোলার হিসেবে ৩০০ উইকেট পাওয়ার কীর্তি গড়লেন যে তিনি!
শুধুই কি ৩০০ উইকেট! সাকিব উইকেটের ‘ট্রিপল’ তুলে নেওয়ার সঙ্গে সঙ্গে গড়েছেন ৪ হাজার রান করার কীর্তিই। ক্রিকেট দুনিয়ার অন্যতম সেরা অলরাউন্ডার তকমাটা তাঁর গায়ে কেন লেগেছে, রেকর্ডই তো তাঁর প্রমাণ!
সাকিবের এই কীর্তিতে মোস্তাফিজুর রহমান দারুণ উচ্ছ্বসিত। আইপিএলে কালকের ম্যাচে প্রতিপক্ষ মোস্তাফিজ টুইট করেই নিজের উচ্ছ্বাসটা প্রকাশ করেছেন। দিনটা মুম্বাইয়ের একেবারে ভালো যায়নি। সাকিবের সানরাইজার্স হায়দরাবাদের বিপক্ষে ৮৭ রানে গুটিয়ে যাওয়ার পর স্বাভাবিকভাবেই দলের সবার মন খারাপ। কিন্তু মোস্তাফিজ সান্ত্বনা খুঁজছেন জাতীয় দলের সতীর্থ সাকিবের এই কীর্তিতে। টুইটারে প্রকাশ পেয়েছে সাকিবের প্রতি তাঁর শ্রদ্ধাই, ‘আরেকটা কঠিন দিন গেল তবে ভালো লাগছে সাকিব আল হাসান ভাইয়ের কীর্তিতে। প্রথম বাঁহাতি স্পিনার হিসেবে ৩০০ টি-টোয়েন্টি উইকেট আর দ্বিতীয় অলরাউন্ডার হিসেবে একই সঙ্গে ৪ হাজার রান! চালিয়ে যান।’কাল দল হারলেও মোস্তাফিজ খারাপ করেননি। ৩.৪ ওভারে মাত্র ১৮ রান দিয়ে তিনি তুলে নিয়েছেন ১ উইকেট।
