
বাংলাদেশের বিপক্ষে সময়টা একেবারেই ভালো যায়নি জো রুটের। চট্টগ্রাম ও ঢাকার দুই টেস্টের চার ইনিংস মিলিয়ে তাঁর সংগ্রহ সাকল্যে ৯৮। ২৪.৫ গড়টাও তাঁর মানের ব্যাটসম্যানের সঙ্গে ঠিক মানাচ্ছিল না।বাংলাদেশের বাজে সময়টা দারুণভাবেই রুট পেছনে ফেললেন ভারতের বিপক্ষে। প্রথম টেস্টের প্রথম দিনেই। দুর্দান্ত এক সেঞ্চুরিতে জানিয়ে দিলেন, বাংলাদেশে বাজে সময়টা তাঁকে কতটা ক্ষুধার্ত করে তুলেছে। টেস্ট সিরিজের প্রথম দিনই রাজকোটে রুটের রান-ক্ষুধাটা ভালোভাবেই টের পেলেন কোহলি-অশ্বিন-জাদেজারা। এশিয়ার মাটিতে এই প্রথম সেঞ্চুরি করলেন রুট। শুধু তা-ই নয়, এটি তিন বছর পর ভারতের মাটিতে কোনো বিদেশি ব্যাটসম্যানের প্রথম সেঞ্চুরি। এই পরিসংখ্যান থেকেই স্পষ্ট, নিজেদের মাটিতে ভারতীয় স্পিনারদের রাজত্ব কতটা একচেটিয়া! কিন্তু কাল গোটা দৃশ্যপটই নিজেদের দিকে টেনে নিলেন রুট, সঙ্গে মঈন আলী। রুটের ১২৪ রানের সঙ্গে মঈনের অপরাজিত ৯৯। হোটেলে ফিরে রীতিমতো কেক কেটেই উৎ​সব করেছে ইংল্যান্ড দল। এই কেক-উৎ​সব যে সিরিজটা ভালোভাবে শুরু করতে পারা আর বাংলাদেশের বিপক্ষে ঢাকা টেস্টের দুঃস্বপ্নকে অতীত বানিয়ে ফেলার, সেটি না বললেও চলে।রুট নিজেই বললেন কথাটা, ‘সিরিজটি আমরা দারুণভাবে শুরু করতে পেরেছি। ব্যক্তিগতভাবেও সিরিজটা ভালোভাবে শুরু করতে পারা খুবই স্বস্তি ও আনন্দের। আশা করছি, এই সুন্দর শুরু আমাদের সিরিজের বাকি সময়টাতেও আত্মবিশ্বাস জোগাবে।’নিজের এই ইনিংসকে তিনি বলেছেন, ‘সন্তুষ্টির ইনিংস।’ একটি ভালো ইনিংস​ দিয়েই সিরিজটা শুরু করতে চেয়েছিলেন, সন্তুষ্টিটা মূলত সে কারণেই, ‘আমি একটি ভালো ও বড় ইনিংস খেলতে চেয়েছিলাম। ভালো লাগছে যে এটি সিরিজের শুরুতেই পেয়ে গেলাম।’পাঁচ টেস্টের সিরিজ। একটি ইনিংসেই আত্মতুষ্টিতে ভুগলে যে চলবে না, সেটি জানেন রুটও। তবে বাংলাদেশের বিপক্ষে নিজের মানে পৌঁছতে না পারার বেদনাটা রাজকোটে হয়তো কিছুটা হলেও ভুলেছেন ইংল্যান্ডের অন্যতম সেরা এই ব্যাটসম্যান। সূত্র: দ্য মিরর।
