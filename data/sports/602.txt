
সীমিত ওভারের ঘরোয়া ক্রিকেট থেকে বিদায়টাও স্মরণীয়ই হয়ে থাকবে শচীন টেন্ডুলকারের। মুম্বাই ইন্ডিয়ানসের হয়ে আইপিএলের শিরোপা জয়ের পর আজ টি-টোয়েন্টি চ্যাম্পিয়নস লিগের শিরোপাটাও হাতে তুলেছেন ভারতের ক্রিকেট-দেবতা। রাহুল দ্রাবিড়ের রাজস্থান রয়্যালসকে ৩৩ রানে হারিয়ে দ্বিতীয়বারের মতো চ্যাম্পিয়নস লিগ জয়ের স্বাদ পেয়েছে মুম্বাই ইন্ডিয়ানস। জয়ের জন্য ২০৩ রানের লক্ষ্যে ব্যাট করতে নেমে ৭ বল বাকি থাকতেই রাজস্থানের ইনিংস শেষ হয়েছে ১৬৯ রানে।ম্যাচ শুরুর আগে পিচ রিপোর্টে বলা হয়েছিল, ১৬০ রানই হবে খুব বড় স্কোর। সেই জায়গায় মুম্বাইয়ের সংগ্রহ দাঁড়িয়েছিল ২০২। রাজস্থান রয়্যালসের লক্ষ্যটা যে সত্যিই দুরূহ ছিল, সেটা সহজেই অনুমান করা যায়। তার পরও আজিনকা রেহানে আর সানজু স্যামসনের ঝোড়ো ব্যাটিং আশা জাগিয়েছিল রাজস্থান শিবিরে। কিন্তু শেষরক্ষা হয়নি। অধরাই থেকে গেছে চ্যাম্পিয়নস লিগের শিরোপাটা। প্রথম ওভারেই ওপেনার কুশাল পেরেরার উইকেট হারালেও দ্বিতীয় উইকেটে স্যামসন আর রেহানের ১০৯ রানের ঝোড়ো জুটিটা সত্যিই জয়ের আশা দেখিয়েছিল রাজস্থানের সমর্থকদের। ১২তম ওভারে এই জুটি ভেঙে মুম্বাইয়ের জয়ের রাস্তাটা প্রস্তুত করেছিলেন প্রজ্ঞান ওঝা। ৩৩ বলে ৬০ রানের দারুণ এক ইনিংস খেলে ফিরে যান স্যামসন। এরপর শেন ওয়াটসন আর রেহানের উইকেট তুলে নিয়ে মুম্বাইয়ের জয় নিশ্চিত করে ফেলেন হরভজন সিং।
এর আগে টসে হেরে ব্যাট করতে নেমে ডোয়াইন স্মিথের ৪৪, গ্লেন ম্যাক্সওয়েলের ৩৭, অধিনায়ক রাহুল শর্মার ৩৩ ও আম্বাতি রাইডুর ২৯ রানের ইনিংসগুলোর সুবাদে স্কোরবোর্ডে ২০২ রান জমা করে মুম্বাই। টেন্ডুলকার আজ খেলেছেন ১৩ বলে ১৫ রানের সংক্ষিপ্ত ইনিংস। মুম্বাইয়ের এই ২০২ রানের মধ্যে ১২১ রানই এসেছে শেষ আটটি ওভার থেকে।
