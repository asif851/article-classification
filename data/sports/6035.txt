
গতকাল মোহাম্মদ হাফিজের একটি টুইট নিয়ে বিভ্রান্তি ছড়িয়েছিল। যে টুইটে পাকিস্তানের এই ব্যাটসম্যান লিখেছিলেন, ‘চ্যাম্পিয়নস ট্রফিতে আসলে নয়টি দল থাকা উচিত। কারণ বাংলাদেশ ক্রিকেট দলের সাম্প্রতিক পারফরম্যান্সকে আমাদের বাহবা দিতেই হবে।’এমনিতে টুইটে লিখতে হয় ছোট করে। হাফিজের বক্তব্য তাই বিভ্রান্ত করেছিল অনেককে। রিটুইটে হাফিজের কড়া সমালোচনাও করছিলেন অনেকে। এর পর গতকাল রাতে আরও একটি টুইট করেন হাফিজ। সেখানে ওয়ানডে র‍্যাঙ্কিংয়ের​ স্ক্রিনশটের ছবি দিয়ে হাফিজ লিখেছেন, ‘আইসিসির ওয়ানডে র‍্যা​ঙ্কিংটা বিবেচনা করলে ৯টি দলেরই চ্যাম্পিয়নস ট্রফিতে খেলা উচিত। যেখানে প্রত্যেক দল একে অন্যের সঙ্গে একটি করে ম্যাচে মুখোমুখি হবে।’ টুইটের শেষে হাফিজ ‘রেসপেক্ট’-এর হ্যাশ ট্যাগও দিয়েছেন।হাফিজের আগের টুইটটির পর তাঁর অনুসারীদের অনেকেই সেখানে মন্তব্য করেন। অনেকেই বলেন, এমন তো নয় বাংলাদেশ দল নয় নম্বরে আছে, চ্যাম্পিয়নস ট্রফিতে জায়গা পাচ্ছে না। বরং বাংলাদেশ এখন আছে সাতে, ছয়ে থাকা ইংল্যান্ডের ঘাড়ে নিশ্বাসও ফেলছে। পাকিস্তানেরই বরং জায়গা পাওয়া অনিশ্চিত ছিল।সমালোচনার মুখে পরবর্তী টুইটে হাফিজ ছবিসহ ব্যাখ্যা দেওয়ার চেষ্টা করেছেন তাঁর বক্তব্যের।
