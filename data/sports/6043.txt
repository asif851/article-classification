
ভারত-অস্ট্রেলিয়া সিরিজের সব উত্তেজনা যেন এখন এক ঘটনায় এসে কেন্দ্রীভূত। ডিআরএস ও স্টিভ স্মিথ। স্মিথ দাবি করেছেন, ওই একবারই তিনি ড্রেসিংরুমের দিকে তাকিয়েছিলেন সাহায্যের জন্য। কিন্তু বিরাট কোহলি যা মন্তব্য করেছেন, তাতে এমন প্রচ্ছন্ন ইঙ্গিত আছে, ড্রেসিংরুম থেকে নিয়মিতই এমন সাহায্য নিয়ে আসছে অস্ট্রেলিয়া! কোহলি নিজে নাকি অন্তত দুবার দেখেছেন ব্যাপারটা!
বেঙ্গালুরু টেস্টে আম্পায়ার এলবিডব্লু দেওয়ার পর ননস্ট্রাইকিং সঙ্গীর সঙ্গে রিভিউ নেবেন কি নেবেন না এমন শলাপরামর্শ করতে করতে হুট করে ড্রেসিংরুমের দিকে তাকিয়ে কিছু যেন জানতে চান স্মিথ। আম্পায়ার নাইজেল লং এগিয়ে এসে নিরস্ত করেন তাঁকে। ড্রেসিংরুমে যেহেতু টিভি থাকে, সেখান থেকে ভালো বোঝা সম্ভব রিভিউ নেওয়া ঠিক হবে নাকি ভুল। ভারতীয় শিবির থেকে এখন দাবি তোলা হচ্ছে, আম্পায়ারের সিদ্ধান্তকে চ্যালেঞ্জ জানানো ঠিক হবে কি না, ডিআরএসের সুবিধা নিয়ে ড্রেসিংরুমের সাহায্য নিচ্ছে অস্ট্রেলিয়া। ড্রেসিংরুম থেকে সংকেত দিয়ে বুঝিয়ে দেওয়া হচ্ছে, রিভিউ নেওয়া ঠিক হবে নাকি ভুল।অস্ট্রেলিয়ার সহকারী কোচ ডেভিড সাকের এর পাল্টা জবাব দিলেন। কোহলির দাবির প্রসঙ্গে বললেন, ‌‘এটা বেশ উদ্ভট এক দাবি। স্মিথ যখন ড্রেসিংরুমের দিকে তাকাল, সবচেয়ে বেশি আমরাই চমকে গিয়েছিলাম। কারণ আগে কখনো এমনটা হয়নি। আমাদের পরিকল্পিত এমন কোনো সংকেত নেই। বরং ও যখন তাকাল, এটা আমাদের জন্যও ছিল চমকের।’সাকের যুক্তি দিয়েছে, এমনটা যদি অস্ট্রেলিয়া করতই, ডিআরএস নেওয়ার ক্ষেত্রে তাদের ভুল হতো না, ‘সত্যি বলতে কি, এমন সংকেতের ব্যাপার যদি থাকতই আমরা ওয়ার্নার বা মার্শের রিভিউ নেওয়ার ক্ষেত্রে এমন ভয়াবহ ভুল করতাম না। কোহলি যখন এসব বলল, তখন ও আসলে কী ভেবে বলেছে আমি জানি না। এটা সত্যিই অপমানজনক। কাউকে প্রতারক বানিয়ে দেওয়ার মতো অপমান আর কী হতে পারে।’ সূত্র: পিটিআই।
 
 
