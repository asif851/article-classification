
এবার বিপিএলে থাকছে না বরিশাল বুলস। আর্থিক শর্ত না মানতে পারায় ফ্র্যাঞ্চাইজিটিকে টুর্নামেন্টের বাইরে রাখছে বিপিএল গভর্নিং কাউন্সিল। বরিশাল বাদ পড়ায় গত বারের মতো এবারও সাতটি দল খেলবে বিপিএলে। সিলেট আসছে নতুন মালিকানা ও নাম নিয়ে।অন্য ফ্র্যাঞ্চাইজির মতো বরিশাল দল গোছানো এখনো শুরু করেনি। তবে ‘আইকন’ হিসেবে মোস্তাফিজুর রহমান খেলবেন বরিশালের হয়ে, এটি নিশ্চিত হয়েছিল কদিন আগে। যেহেতু দলই থাকছে না টুর্নামেন্টে, মোস্তাফিজের কী হবে? বিপিএল গভর্নিং কাউন্সিলের সদস্যসচিব ইসমাইল হায়দার বলেছেন, ‘মোস্তাফিজ আইকন হিসেবে থাকছে না। তবে তাকে প্লেয়ার ড্রাফটে তোলা যায় কি না, সেটা চিন্তাভাবনা করা হচ্ছে।’কিছুদিন আগে বাংলাদেশ টেস্ট অধিনায়ক মুশফিকুর রহিমের বিরুদ্ধে আপত্তিকর মন্তব্য করেছিলেন বরিশালের অন্যতম স্বত্বাধিকারী এম এ আউয়াল চৌধুরী।বিপিএলে প্লেয়ার ড্রাফট ১৬ সেপ্টেম্বর, টুর্নামেন্ট শুরু হতে পারে ২ নভেম্বর।
 
