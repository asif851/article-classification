
মেহেদী হাসান মিরাজ, তামিম ইকবাল, সাকিব আল হাসান, ইমরুল কায়েস ছাড়াও মিরপুর টেস্ট জয়ের কুশীলব আরও আছেন। যেমন শেরেবাংলা স্টেডিয়ামের শ্রীলঙ্কান কিউরেটর গামিনি ডি সিলভা ও তাঁর দলটা। ইংল্যান্ডের বিপক্ষে প্রথম টেস্ট জয়ের পর তাঁদের ভোলেন কি করে মুশফিকুর রহিম? পুরস্কার বিতরণী অনুষ্ঠান শেষে গ্রাউন্ডসম্যানদের দিকে এগিয়ে গেলেন অধিনায়ক। তাঁদের সঙ্গে ছবি তুললেন, নিজের ও দলের পক্ষ থেকে তুলে দিলেন ৫০ হাজার টাকা। পরে নাকি আরেক দফা গিয়ে গ্রাউন্ডসম্যানদের আরও কিছু টাকা দিয়ে এসেছেন মুশফিক। গ্রাউন্ডসম্যানদের ৫০ হাজার টাকা বোনাস দিয়েছে বিসিবিও। ১ লাখ টাকা করে বোনাস পেয়েছেন গামিনি ডি সিলভা ও গ্রাউন্ডস কমিটির ম্যানেজার সৈয়দ আবদুল বাতেন।
