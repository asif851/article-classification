
কদিন আগেও যে বাংলাদেশকে বলা হচ্ছিল, ‘বদলে যাওয়া দল’। টানা ব্যর্থতায় সেই দলকে নিয়েই প্রশ্ন উঠছে, এ কোন বাংলাদেশ? কী টেস্ট, কী ওয়ানডে—দুই সংস্করণের প্রতিটি ম্যাচেই দক্ষিণ আফ্রিকার বিপক্ষে বাংলাদেশ হেরেছে বড় ব্যবধানে। ন্যূনতম প্রতিদ্বন্দ্বিতা গড়ে তুলতে পারেনি মাশরাফি-মুশফিকরা। এই ব্যর্থতা শুধু একটা সফরেই সীমাবদ্ধ থাকছে না, মাশরাফি বিন মুর্তজা এটাকে বাংলাদেশ ক্রিকেটের বড় বিপৎসংকেত হিসেবেও দেখছেন। টেস্টে বাজে খেলার পর অনেকের প্রত্যাশা ছিল, ওয়ানডেতে অন্তত প্রতিদ্বন্দ্বিতা করবে বাংলাদেশ। এই সংস্করণে যে তারা তুলনামূলক বেশি সফল। তা ছাড়া দলে যোগ হয়েছিলেন অধিনায়ক মাশরাফি আর বিশ্বসেরা অলরাউন্ডার সাকিব আল হাসানের মতো তারকা খেলোয়াড়। কিন্তু কিছুতেই কিছু হয়নি। প্রথম ওয়ানডেতে ১০ উইকেট, দ্বিতীয় ম্যাচে ১০৪ ও সিরিজের শেষ ম্যাচে ২০০ রানে হেরে ওয়ানডেতেও ধবলধোলাই হয়েছে বাংলাদেশ।দলের পারফরম্যান্স বিশ্লেষণ করতে গিয়ে মাশরাফি বললেন, ‘ওদের সঙ্গে তুলনা করলে সব জায়গায় আমরা পিছিয়ে ছিলাম। কোনো প্রতিদ্বন্দ্বিতাই করতে পারিনি। খুব বাজেভাবে ম্যাচগুলো হেরেছি। এটা আমাদের খুবই শিক্ষণীয় হলো। যদিও চ্যাম্পিয়নস ট্রফি থেকে এটা হয়ে আসছে (বাজেভাবে হার)। এ বিষয়গুলো ঠিক না করলে সামনের সিরিজ-টুর্নামেন্টে ভালো করা কঠিন হয়ে যাবে। আমার কাছে মনে হয়, এই যে সময়টা গেল, এটা বাংলাদেশ ক্রিকেটের জন্য অবশ্যই বিপৎসংকেত। এ থেকে খেলোয়াড়দের শিক্ষা নিতে হবে।’টেস্ট-ওয়ানডেতেই অসহায় আত্মসমর্পণ, ক্রিকেটের যে সংস্করণটি এখনো গোলকধাঁধা বাংলাদেশের কাছে, টি-টোয়েন্টিতে দুর্দান্ত কিছু করতে পারবে তারা? আন্তর্জাতিক টি-টোয়েন্টি থেকে অবসর নেওয়া মাশরাফি এই সিরিজে না খেললেও তাঁর আশা নতুন অধিনায়ক সাকিবের অধীনে বাংলাদেশ ভালো কিছুই করবে। ওয়ানডে অধিনায়ক অনুপ্রেরণা খুঁজে নিচ্ছেন শ্রীলঙ্কার কাছ থেকে, ‘যত দূর জানি, শ্রীলঙ্কা কদিন আগে (গত জানুয়ারিতে) দক্ষিণ আফ্রিকায় এসে টেস্ট-ওয়ানডে হারের পরও টি-টোয়েন্টি জিততে পেরেছিল (সিরিজ)। আমার কাছে মনে হয় টি-টোয়েন্টিতে ওদের হারানো সম্ভব। ওরা কিছু খেলোয়াড়কে বিশ্রামও দিতে পারে। টি-টোয়েন্টিতে সর্বশেষ শ্রীলঙ্কার বিপক্ষে যেভাবে খেলেছিলাম (গত মার্চে), সেভাবে যদি খেলতে পারে, সবাই তাহলে সম্ভব।’
 
 
