
নিজেদের টেস্ট মর্যাদাসংক্রান্ত শঙ্কা কেটে যাওয়ার পর আইসিসির বৈঠকে তিন অক্ষশক্তির সংশোধিত প্রস্তাবে সমর্থন দিয়েছে বাংলাদেশ।
ভারত, ইংল্যান্ড ও অস্ট্রেলিয়ার প্রস্তাবিত খসড়ায় নিজেদের আপত্তির বিষয়গুলো বাদ পড়ায় প্রস্তাবের আর্থিক বিষয় নিয়ে বাংলাদেশের কোনো মাথাব্যথা নেই বলেই জানিয়েছেন বাংলাদেশ ক্রিকেট বোর্ডের (বিসিবি) সভাপতি নাজমুল হাসান।
এদিকে, ক্রিকেট ওয়েবসাইট ক্রিকইনফো জানিয়েছে, প্রভাবশালী তিন দেশের প্রস্তাব পাস হতে এ মুহূর্তে আরেকটি ভোট প্রয়োজন। টেস্ট ক্রিকেটকে দ্বিস্তর করার প্রস্তাবটি খসড়া থেকে বাদ যাওয়ার পরই এতে সমর্থন দেওয়ার ব্যাপারে রাজি হয় বাংলাদেশ। তবে এ ব্যাপারে এখনো গররাজি শ্রীলঙ্কা। দক্ষিণ আফ্রিকা ও পাকিস্তান নিজেদের বোর্ডে আরও আলোচনার পর এ ব্যাপারে তাদের সিদ্ধান্ত জানাবে বলেও ওয়েবসাইটটি জানিয়েছে।
এ প্রস্তাবটি আইসিসির পরবর্তী বৈঠকে আগামী ৮ ফেব্রুয়ারি আবারও উত্থাপিত হবে বলে জানা গেছে। বাংলাদেশ ভোট দিলে প্রস্তাবটি পাস হয়ে যাবে। তবে এখনো রাজি হয়নি এমন দেশগুলোও খসড়ার অনেক কিছুর সঙ্গেই একমত হয়েছে বলে জানিয়েছে আইসিসি।
বিতর্কিত এ প্রস্তাবটি আইসিসিতে পাস হয়ে গেলে ক্রিকেটের তিন প্রভাবশালী বোর্ড, বিশেষ করে ভারতীয় ক্রিকেট বোর্ড বিশ্ব ক্রিকেটে নেতৃস্থানীয় আসনেই বসতে যাচ্ছে।
