
• নিদাহাস ট্রফির ফাইনাল নিশ্চিত হওয়ায় কোটি টাকার বোনাস ঘোষণা করেছে বিসিবি • বিসিবি সভাপতি জানলেন, কাল ফাইনাল জিততে পারলে বোনাস আরও বাড়বে • বিদেশের মাটিতে ফাইনালে খেলাটাকে বড় ব্যাপার হিসেবেই দেখছে বিসিবি • কোনো টুর্নামেন্টের শিরোপা বাংলাদেশ এখনো
কাল মাঠেই এক দফা উদ্‌যাপন হয়েছে। রাতে উদ্‌যাপন হয়েছে টিম হোটেলেও। সাগর ঘেঁষা শহর কলম্বোয় বাংলাদেশ দল কাল ভেসেছে উচ্ছ্বাসের ঢেউয়ে। শ্রীলঙ্কা সফরের আগে যে চাপ, যে হতাশা ঘিরে ধরেছিল, সেটি কেটে গেছে। নানা নাটক আর তীব্র স্নায়ুচাপ সামলে শ্রীলঙ্কার মাটিতেই শ্রীলঙ্কাকে টানা দুই ম্যাচ হারানো গেছে, ফাইনাল নিশ্চিত হয়েছে—এ আনন্দে খেলোয়াড়েরা কাল নেচেছেন, গেয়েছেন। 
সাকিব-তামিমদের আরেকটি সুখবর, নিদাহাস ট্রফির ‘সেমিফাইনালে’ রূপ নেওয়া শ্রীলঙ্কার বিপক্ষে ম্যাচটা জিতে ফাইনাল নিশ্চিত হওয়ায় কোটি টাকার বোনাস ঘোষণা করেছে বিসিবি। আজ সকালে কলম্বোয় হোটেল তাজ সমুদ্রে খবরটি জানালেন বিসিবি সভাপতি নাজমুল হাসান। বাংলাদেশের অসাধারণ জয়ের পর স্বাভাবিকভাবেই খুশি নাজমুল। তবে এখানেই শেষ নয়, বিসিবি সভাপতি বললেন, ফাইনাল জিততে পারলে আরও বড় বোনাস অপেক্ষা করছে সাকিব-তামিমদের জন্য, ‘বিশ্ব চ্যাম্পিয়ন দলের সঙ্গে লড়াই করে, দেশের বাইরে ফাইনালে উঠে আসা আমাদের জন্য বিরাট ব্যাপার। কালকের ম্যাচের পর খেলোয়াড়দের জন্য একটা বোনাস ঘোষণা করা হয়েছে। সেই সঙ্গে এটাও বলা হয়েছে, সিরিজ এখনো শেষ হয়নি। আসল খেলাটাই আগামীকাল। ওখানে যদি ভালোভাবে খেলতে পারে, তাহলে বোনাস আরও বাড়বে। আপাতত খেলোয়াড়দের জন্য এক কোটি টাকা ঘোষণা করা হয়েছে।’দ্বিপক্ষীয় সিরিজের বাইরে বাংলাদেশ কখনো প্রতিযোগিতার শিরোপা জেতেনি। যদি এ কঠিন কাজটাই এবার করতে পারেন সাকিব-তামিমরা, শুধু বোনাস কেন, ১৬ কোটি মানুষের পুষ্পবৃষ্টিই অপেক্ষা করছে তাঁদের জন্য!
