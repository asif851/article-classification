
এটাকে শুভসূচনা বললেও বলা যেতে পারে। কিন্তু অনেক পাঁড় বার্সা সমর্থকেরই এই জয়কে ‘শুভসূচনা’ হিসেবে মেনে নিতে যথেষ্ট অসুবিধা আছে। সাইপ্রাসের দুর্বল প্রতিপক্ষ অ্যাপোয়েলের বিপক্ষে মাত্র ১-০ ব্যবধানে জয় তারকাখচিত বার্সেলোনার সঙ্গে ঠিক যায় না। মনে একটা খচখচানি কিন্তু সমর্থকদের মনে রয়েই যাচ্ছে। কিন্তু তার পরও জয় তো জয়ই। ম্যাচের ২৮ মিনিটে জেরার্ড পিকের গোলে পাওয়া এই জয়ে চ্যাম্পিয়নস লিগের শুরুটা পূর্ণ পয়েন্ট নিয়েই করতে পেরেছে গত মৌসুমে কোয়ার্টার ফাইনাল থেকে বিদায় নেওয়া বার্সেলোনা। ন্যু ক্যাম্পে বোধগম্য কারণেই বার্সার বিপক্ষে প্রচণ্ড রক্ষণাত্মক ছিল অ্যাপোয়েল। লিওনেল মেসি কাল মাঠে ছিলেন, সঙ্গে ছিলেন অ্যাথলেটিক বিলবাওয়ের বিপক্ষে জোড়া গোল করা নেইমার। মেসি-নেইমার যুগলবন্দী কেন যেন বারবার বাধা পেয়ে ফিরছিল অ্যাপোয়েল রক্ষণের সামনে। খেলার ২৮ মিনিটের সময় অ্যাপোয়েলের রক্ষণে চিড় ধরান পিকে। লিওনেল মেসির ফ্রি-কিক থেকে মাথা ছুঁয়ে অ্যাপোয়েল গোলরক্ষককে পরাভূত করেন পিকে। এই গোলের মুহূর্তটি আরও কিছু গোলের ইঙ্গিতবাহী হলেও শেষ পর্যন্ত পিকের এই গোলেই সন্তুষ্ট থাকতে হয় বার্সা-বাহিনীকে।ম্যাচের ৪০ মিনিটে নেইমারের পাস থেকে মেসির নেওয়া এক জোরালো শট রুখে দেন অ্যাপোয়েল গোলরক্ষক। বিরতির ঠিক আগ দিয়ে মেসির পাস থেকে শট নিলেও গোলের দেখা পাননি নেইমার।দ্বিতীয়ার্ধেও অ্যাপোয়েলের ওপর ছিল বার্সেলোনার আধিপত্য। তবে এই অর্ধে খেলার ধারার বিপরীতে বার্সার অর্ধে বেশ কিছু ভালো আক্রমণ চালান অ্যাপোয়েল ফরোয়ার্ডরা। ৬৩ মিনিটে তাঁদের একটি জোরালো আক্রমণ বিপদমুক্ত করেন দানি আলভেজ। এর আগে ৫৫ মিনিটে জাভির ক্রস থেকে ফাঁকায় বল পেয়েও গোলে শট নিতে ব্যর্থ হন নেইমার।৬৭ মিনিটে বার্সেলোনার তরুণ-তুর্কি মুনির এল হাদ্দাদির একটি হেডের গোল অফসাইডের অজুহাতে বাতিল করে দেন রেফারি।ম্যাচের একেবারে শেষ দিকে নেইমারের দারুণ একটি শট ঠেকিয়ে দেন অ্যাপোয়েল গোলরক্ষক। ফিরতি বলে মেসি গোল করতে ব্যর্থ হলে এক গোলের জয় নিয়েই মাঠ ছাড়তে হয় বার্সেলোনাকে।গতকালকের ম্যাচটি ছিল চ্যাম্পিয়নস লিগে জাভির ১৪২তম আবির্ভাব। এর মাধ্যমে তিনি ছুঁয়েছেন আরেক স্প্যানিশ তারকা রাউল গঞ্জালেসের রেকর্ড। অপরদিকে কালই ইউরোপ-সেরার লড়াইয়ে অভিষেক ঘটল বার্সেলোনার মুনির এল হাদ্দাদি ও মিডফিল্ডার সার্জি স্যাম্পারের। নিজের রেকর্ড গড়ার দিনে স্প্যানিশ টেলিভিশন চ্যানেল ক্যানাল প্লাসকে নিজের প্রতিক্রিয়া ব্যক্ত করেন জাভি। ম্যাচ শেষে তিনি ব্যাখ্যা দেন বার্সেলোনার অপ্রীতি পারফরম্যান্সের, ‘এই ম্যাচে আমরা কিন্তু একটু ভুগেছি। এটা অস্বীকার করার কোনো উপায় নেই। আমরা খুব দ্রুত এদিক-ওদিক পাস বাড়িয়ে খেলার চেষ্টা করেছি। কিন্তু খুব ভালো রক্ষণের মুখোমুখি হয়েছি। তবে স্বস্তির বিষয় হচ্ছে খেলাটায় শেষ পর্যন্ত আমরা জিতেছি।’ সূত্র: রয়টার্স।
