
ম্যাচটা হওয়ার কথা ছিল লিওনেল মেসির। হতে পারত নেইমারেরও। তা না হলে নিদেনপক্ষে অ্যাঙ্গেল ডি মারিয়া, সার্জিও আগুয়েরো কিংবা অস্কার, ডেভিড লুইজদের। বেইজিংয়ের বার্ডস নেস্ট স্টেডিয়ামে রেফারি কাল শুরুর বাঁশি বাজানোর আগ পর্যন্ত যদি কেউ বলত, এ ম্যাচের নায়ক হবেন ডিয়েগো তারদেল্লি, বাঁকা হাসিতে সেটা উড়িয়ে দিতেন অনেকে।কিন্তু ফুটবল-বিধাতার হাতে লেখা চিত্রনাট্য বদলানোর সাধ্য কার! জাতীয় দলে অভিষেকের ৫ বছর হয়ে যাওয়ার পর যাঁর খেলা হয়েছে সাকল্যে ৬টি ম্যাচ, সেই ‘অখ্যাত’ তারদেল্লিই কাল ক্যারিয়ারের সপ্তম ম্যাচে করলেন জোড়া গোল। যে ২ গোলেই আর্জেন্টিনার সঙ্গে দ্বৈরথের শততম বার্ষিকীর সুপার ক্লাসিকো জিতেছে ব্রাজিল। মেসি-নেইমার-ডি মারিয়া-অস্কারদের ছাপিয়ে ‘হাই ভোল্টেজ’ ম্যাচের নায়কও তাই অ্যাটলেটিকোর মিনেইরোর এই স্ট্রাইকার!অথচ যে দুজনকে ঘিরে সবচেয়ে বেশি আগ্রহ ছিল, যাঁদের নিয়ে ম্যাচের আগে সবচেয়ে বেশি মাতামাতি হয়েছে সেই মেসি-নেইমারও সামর্থ্য অনুযায়ী আলো ছড়াতে পারলেন না বেইজিংয়ে। ম্যাচের সবচেয়ে সহজ দুটি সুযোগও নষ্ট করেছেন এই দুজনই। ৪১ মিনিটে ডি মারিয়াকে ফাউল করায় পেনাল্টি পেয়েছিল আর্জেন্টিনা। মেসি নষ্ট করেছেন শটটা। ক্লাব ও দেশের হয়ে সর্বশেষ চারবার পেনাল্টি কিক নিতে গিয়ে তিনটিই নষ্ট করলেন আর্জেন্টাইন ফরোয়ার্ড। একটি পেনাল্টিতেই গোল করতে পেরেছেন, সেটা বিশ্বকাপে হল্যান্ডের সঙ্গে সেমিফাইনালের টাইব্রেকারে।এর মিনিট দশেক আগে নেইমার যে সুযোগটা নষ্ট করেছেন সেটিকে ‘আধা-পেনাল্টি’ বলা যায়। আর্জেন্টিনার গোলরক্ষক সার্জিও রোমেরোকে একা পেয়েও গোল করতে পারেননি নেইমার। মেসি অবশ্য এরপর কয়েকটি ফ্রি-কিকে ভুলটা পুষিয়ে দিতে চেয়েছিলেন। আগুয়েরো-এরিক লামেলাকে তুলে নিলেও আর্জেন্টিনার কোচ জেরার্ডো মার্টিনো তাঁর অধিনায়ককে খেলিয়েছেন পুরোটা সময়। কিন্তু লাভ হয়নি। সুযোগ তৈরি করেছিলেন নেইমারও। কিন্তু ফুটবল-বিধাতা বুঝি এদিন তাঁর ভাগ্যেও গোল লেখেননি।ব্রাজিল অবশ্য নেইমারের ওই গোল নষ্টের আগেই এগিয়ে ছিল ১-০ গোলে। ২৮ মিনিটে ডান দিক থেকে আসা অস্কারের ক্রস বিপদমুক্ত করতে ডি-বক্সের মধ্যে একই সঙ্গে লাফিয়ে উঠেছিলেন ফেদেরিকো ফার্নান্দেজ আর পাবলো জাবালেতা। কিন্তু শেষ পর্যন্ত ফার্নান্দেজের হেড বিপৎসীমার বাইরে না গিয়ে পড়ল বক্সেই দাঁড়ানো তারদেল্লির পায়ে। ডান পায়ের শটে হলুদ জার্সি গায়ে প্রথম গোলটা পেলেন ২৯ বছর বয়সী ব্রাজিল স্ট্রাইকার। অভিষেকের পর প্রথম গোলের জন্য প্রায় ৫ বছর অপেক্ষা করতে হয়েছে, তবে দ্বিতীয় গোল করতে সময় লাগল আধা ঘণ্টার মতো। ৬৪ মিনিটে ব্রাজিলের কর্নার এবং আবারও আর্জেন্টাইন ডিফেন্ডারদের দৃষ্টিকটু ভুল। লুইজের মাথা হালকা ছুঁয়ে বল চলে গেল আনমার্ক তারদেল্লির পায়ে। গোল।প্রায় ৫ বছর পর আর্জেন্টিনার বিপক্ষে ম্যাচে জোড়া গোল পেলেন কোনো ব্রাজিল খেলোয়াড়। তারদেল্লির আগে সর্বশেষ আর্জেন্টিনার বিপক্ষে জোড়া গোল করেছিলেন লুইস ফ্যাবিয়ানো, ২০০৯ সালের সেপ্টেম্বরে।কাল রবিনহো ও কাকাকে বদলি নামিয়েছেন দুঙ্গা, তবে রবিনহো নেমেছেন শেষ বাঁশি বাজার সামান্য অাগে। এর আগে মিনিট দশেকের জন্য ব্রাজিলের জার্সি গায়ে খেলেছেন কাকা। ওইটুকু সময়ে আর নিজেকে মেলে ধরবেন কী! সেটার অবশ্য খুব একটা দরকারও পড়েনি কার্লোস দুঙ্গার। এর আগেই যে তারদেল্লি সবটুকু কাজ করে গেছেন তাঁর জন্য! দ্বিতীয় দফায় দায়িত্ব নেওয়ার পর এ নিয়ে দুঙ্গার অধীনে তিনটি ম্যাচ খেলে ব্রাজিল জয় ছাড়া অন্যকিছুর স্বাদ পায়নি। টেন অ্যাকশন।
