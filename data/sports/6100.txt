
পাঞ্জাবের দাবালি গ্রামের এক দরিদ্র কৃষক পরিবারে জন্ম নেওয়া বারিন্দর স্রানকে বলা হচ্ছে ভারতের মুস্তাফিজ। বাংলাদেশের ‘বোলিং বিস্ময়’ মুস্তাফিজুর রহমানের সঙ্গে অনেক জায়গাতেই মিল তাঁর। দুজনেই বাঁ হাতি পেসার। মুস্তাফিজের মতোই নাকি ‘কাটার’ তাঁর অস্ত্র। মুস্তাফিজের কাছে বিধ্বস্ত হওয়ার স্মৃতি এখনো টাটকা আছে বলেই স্রানের দ্রুত উত্থান, জাতীয় দলে জায়গা করে নেওয়ার পর ভারতীয় মিডিয়া তাঁর নাম দিয়েছিল এমন। অস্ট্রেলিয়ার বিপক্ষে ওয়ানডে সিরিজেই খুব সম্ভবত অভিষেক হতে যাচ্ছে সেই ‘ভারতের মুস্তাফিজে’র।আগামীকাল পার্থে অস্ট্রেলিয়ার বিপক্ষে প্রথম ওয়ানডেতে মাঠে নামবে ভারত। ওয়েস্টার্ন অস্ট্রেলিয়ার বিপক্ষে টি-টোয়েন্টি ম্যাচের পারফরম্যান্সেই কপাল খুলে যাচ্ছে স্রানের। একই দলের বিপক্ষে প্রস্তুতিমূলক ওয়ানডে ম্যাচেও ভালো করেছেন। উইকেট না পেলেও ৭ ওভারে মাত্র ২২ রান দিয়েছিলেন এই ২৩ বছর বয়সী।ভারতের ঘরোয়া প্রথম শ্রেণি প্রতিযোগিতা রঞ্জি ট্রফিতে এই মৌসুমে নির্বাচকদের নজর কেড়েছেন। ৭ ম্যাচে পেয়েছেন ১৮ উইকেট। বিজয় হাজারে ট্রফিতে ৬ ম্যাচে ১৩ উইকেট। এখনো পর্যন্ত ১১টি প্রথম শ্রেণির ম্যাচ খেলে ৩২ উইকেট নেওয়া এই বাঁ হাতি পেসার সাতটি ঘরোয়া ওয়ানডেতে পেয়েছেন ১৫ উইকেট। শুধু নিয়মিত উইকেট নিচ্ছেন বলেই নয়, মাপা বোলিং, কাটার, সুইং—এসবও তাঁকে নিয়ে আশা জাগাচ্ছে ভারতীয়দের মধ্যে।এই মৌসুমে নজর কাড়লেও স্রানের আবির্ভাবটা মূলত ২০১১-১২ মৌসুমে। সেবার পাঞ্জাবের হয়ে ১৪ উইকেট নেওয়ার পরই চোটের কারণে প্রায় হারিয়েই গিয়েছিলেন। এবার চোট কাটিয়ে আইপিএল দল রাজস্থান রয়্যালসের হয়ে একটা ট্রায়াল দিয়েই নিজের ভাগ্য বদলে ফেলেছেন। রাহুল দ্রাবিড় রীতিমতো মুগ্ধ হয়েছিলেন তাঁকে দেখে। যুবরাজ সিং কিছুদিন আগেই তাঁর বোলিং দেখে তাঁকে জহির খানের সঙ্গে তুলনা করেছিলেন।গত জুনে বাংলাদেশের তরুণ-তুর্কি মুস্তাফিজের বোলিংয়ে নাকাল হয়েছিল ভারত। তাঁর কাটারে দিশেহারা হয়ে পড়েছিলেন মহেন্দ্র সিং ধোনি, বিরাট কোহলি, সুরেশ রায়নাদের মতো বাঘা বাঘা সব ভারতীয় ব্যাটসম্যান। ভারতীয় গণমাধ্যমে এর পর থেকেই মুস্তাফিজকে নিয়ে চলেছে বিস্তর গবেষণা। সম্প্রতি স্রানের আবির্ভাবে উচ্ছ্বসিত হয়ে কয়েকটি ভারতীয় গণমাধ্যম তাঁকে ভারতের মুস্তাফিজ হিসেবে অভিহিত করেছিল। দেখা যাক, অস্ট্রেলিয়ার বিপক্ষে বারিন্দর স্রান সত্যিকারের ‘মুস্তাফিজ’ হয়ে উঠতে পারেন কি না!
