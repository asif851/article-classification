
৪৪ বছর আগের এক রেকর্ড ভেঙে ফেলার অপেক্ষায় ছিলেন আজহার আলী। ১৯৭২ সালে মাজিদ খানের ১৫৮ রানের ইনিংসটিই ছিল অস্ট্রেলিয়ার মাটিতে কোনো পাকিস্তানির সর্বোচ্চ রানের ইনিংস-কীর্তি। আজহার সেই রেকর্ড ভাঙলেন তো বটেই, এগিয়ে গেলেন আরও বহু দূর। মেলবোর্ন টেস্টে ২০৫ রানের দুর্দান্ত এক ইনিংস খেললেন। এ বছর এটি তাঁর দ্বিতীয় ডাবল সেঞ্চুরি। এক পঞ্জিকাবর্ষে দুটি ডাবল সেঞ্চুরিও​ নেই কোনো পাকিস্তানির।আজহারের এই অনন্য ইনিংসে অস্ট্রেলিয়ার বিপক্ষে মেলবোর্ন টেস্টে ৯ উইকেটে ৪৪৩ রান তুলে ইনিংস ঘোষণা করেছে পাকিস্তান। অস্ট্রেলিয়াও অবশ্য ভালো জবাব দিচ্ছে। এই প্রতিবেদন লেখার সময় ১ উইকেটে ১৩৫ করেছে অস্ট্রেলিয়া। ৭৭ রানে অপরাজিত আছেন ডেভিড ওয়ার্নার। টেস্টের আজ তৃতীয় দিন।গত অক্টোবরেই দুবাইয়ে ওয়েস্ট ইন্ডিজের বিপক্ষে আজহার খেলেছিলেন অপরাজিত ৩০২ রানের এক ইনিংস। দুর্দান্ত ফর্মের এই বছরে পাকিস্তানি ওপেনার তুলে নিয়েছেন ১ হাজারের বেশি রান। মহসিন খান, ইনজামাম-উল হক, মোহাম্মদ ইউসুফ ও ইউনিস খানের পর পঞ্চম পাকিস্তানি হিসেবে এক পঞ্জিকা বর্ষে হাজার রানের মালিক হলেন ৩১ বছর বয়সী এই ওপেনার। তাঁর ২০৫ রানের এই ইনিংস প্রথম পাকিস্তানি হিসেবে অস্ট্রেলিয়ার মাটিতেও ডাবল সেঞ্চুরি করার কীর্তিও।শুধু তা-ই নয়, আজহার এই ইনিংসের মাধ্যমে প্রথম বিদেশি ওপেনার ক্রিকেটার হিসেবে মেলবোর্ন ক্রিকেট গ্রাউন্ডে (এমসিজি) ডাবল সেঞ্চুরি করলেন। একই সঙ্গে তিনি এই ভেন্যুতে অস্ট্রেলীয় ক্রিকেটার বিল লরি ও জাস্টিন ল্যাঙ্গারের পর ডাবল সেঞ্চুরি করা তৃতীয় ওপেনার।একটা দুঃখ অবশ্য আজহারের থেকে যাচ্ছেন। এমসিজিতে বিদেশি ব্যাটসম্যানের সর্বোচ্চ রানের রেকর্ডটা একটুর জন্য ভাঙা হলো না তাঁর। ৩২ বছর আগে ওয়েস্ট ইন্ডিজ-গ্রেট ভিভ রিচার্ডস খেলেছিলেন ২০৮ রানের এক ইনিংস। দল ইনিংস ঘোষণা করে দেওয়ায় আজহার ছাপিয়ে যেতে পারেননি তাঁকে। তবে ৩২ বছর পর প্রথম বিদেশি ক্রিকেটার হিসেবে এমসিজিতে ডাবল সেঞ্চুরিটা এল লাহোরে জন্ম নেওয়া এই ওপেনিং ব্যাটসম্যানের হাত দিয়েই।অস্ট্রেলিয়ার বিপক্ষে অস্ট্রেলিয়ার মাটিতে ডাবল সেঞ্চুরি করার কৃতিত্ব বা সৌভাগ্য খুব বেশি ব্যাটসম্যানের হয়নি। আজহার আলী এমন কৃতি ব্যাটসম্যানের মধ্যে পঞ্চম। তাঁর আগে অ্যাডিলেড, সিডনি ও ব্রিসবেনে অস্ট্রেলিয়ার বিপক্ষে ডাবল সেঞ্চুরি করেছিলেন বাংলাদেশের সাবেক কোচ দক্ষিণ আফ্রিকার এডি বারলো (১৯৬৩), ভারতের রবি শাস্ত্রী (১৯৯১) ও শচীন টেন্ডুলকার (২০০৩), ইংল্যান্ডের অ্যালিস্টার কুক (২০১০)।আজহার আলীর ২০৫ রানের সঙ্গে দারুণ এক ইনিংস খেলেছেন সোহেল খান। ৬৫ রানে রান আউট হওয়ার আগে আজহারকে দারুণ সঙ্গ দিয়েছেন তিনি। এ ছাড়া মোহাম্মদ আমির করেছেন ২৯ রান।অস্ট্রেলিয়ার হয়ে ৩টি করে উইকেট নিয়েছেন জ্যাকসন বার্ড ও জশ হ্যাজলউড। মিচেল স্টার্ক ও নাথান লায়ন পেয়েছেন একটি করে উইকেট। সূত্র: স্টারস্পোর্টস।
