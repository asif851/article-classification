
২০১৮ আইপিএলে যে প্রথমে ব্যাট করতেই চাইবে না কেউ! প্রথম চার ম্যাচেই পরে ব্যাট করা দলই জয় পেয়েছে। প্রথম ম্যাচে তবু একটু লড়াই হয়েছে। এরপর থেকেই আইপিএলের ম্যাচ মানেই যেন প্রথমে ব্যাট করা দলের আত্মসমর্পণ। আজও কোনো ব্যতিক্রম হয়নি। রাজস্থান রয়্যালসের দেওয়া ১২৬ রানের লক্ষ্য ৯ উইকেট হাতে রেখেই পেরিয়েছে সানরাইজার্স হায়দরাবাদ। সেটাও ২৫ বল হাতে রেখেই! 
হায়দরাবাদের বোলাররা আজ দুর্দান্ত বল করেছেন। ২৩ রানে ২ উইকেট পেয়েছেন সাকিব আল হাসান। আফগানিস্তানের রশিদ খান ৪ ওভারে দিয়েছেন ২৩ রান। তবে উইকেট পেয়েছেন ১টি। তবে দলের সফলতম বোলার সিদ্ধার্থ কৌল, ৪ ওভারে ১৭ রান দিয়ে এ পেসার তুলে নিয়েছেন ২ উইকেট। ফলাফল, ৪৮টি ডট বল দিয়ে ৯ উইকেটে মাত্র ১২৫ রান তুলেছে রাজস্থান। এত কম রান নিয়ে ম্যাচ জিততে চাইলে শুধু ভালো বোলিং নয়, দুর্দান্ত ফিল্ডিংও করতে হতো রাজস্থানকে। মাত্র ৬ রানে ঋদ্ধিমান সাহার বিদায়ের পর ম্যাচটা জমবে বলেই মনে হচ্ছিল। কিন্তু এর আগেই শিখর ধাওয়ানের ক্যাচ ফেলেছেন রাজস্থানের ফিল্ডার। অধিনায়ক অজিঙ্কা রাহানেই সে ভয়ংকর ভুল করেছেন। তখনো শূন্য রানে থাকা ধাওয়ান এমন সুযোগ কি হাতছাড়া করেন? ৯ চার ও ১ ছক্কায় ৩৩ বলেই ফিফটি ছুঁয়েছেন ভারতীয় ওপেনার। অন্য প্রান্তে ঠান্ডা মাথায় খেলা নিয়ন্ত্রণ করেছেন কেন উইলিয়ামসন (৩৫ বলে ৩৬ রান)। ২৫ বল আগে যখন ম্যাচ শেষ হয়েছে ধাওয়ানের রান তখন ৭৭। ৫৭ বলের ইনিংসে শেষ পর্যন্ত ছিল ১৩ চার ও ১ ছক্কা। ১২১ রানের জুটির সঙ্গী অধিনায়ক উইলিয়ামসনও ১ ছক্কার পাশাপাশি মেরেছেন ৩টি চার।
 
