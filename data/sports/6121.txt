
অ্যাডিলেড টেস্ট জিততে ৩৫৪ রানের লক্ষ্যে ব্যাটিংয়ে নেমে ৪ উইকেটে ১৭৬ রান নিয়ে চতুর্থ দিন শেষ করেছিল ইংল্যান্ড। আজ পঞ্চম দিনে ২২.২ ওভারে মাত্র ৫৭ রান তুলতেই বাকি ৬ উইকেট হারিয়েছে জো রুটের দল। মিচেল স্টার্কের পেস তোপে দ্বিতীয় ইনিংসে ২৩৩ রানেই গুটিয়ে গেছে ইংল্যান্ড। ১২০ রানের দুর্দান্ত জয়ে অ্যাশেজ সিরিজে ২-০ ব্যবধানে এগিয়ে গেল অস্ট্রেলিয়া।
ক্রিস ওকসকে সঙ্গে নিয়ে চতুর্থ দিন শেষ করেছিলেন ইংল্যান্ড অধিনায়ক রুট। আজ দিনের প্রথম ওভারেই ওকসকে তুলে নেন জশ হ্যাজেলউড। নিজের দ্বিতীয় ওভারে রুটকেও (৬৭) ফিরিয়ে অস্ট্রেলিয়ার জয়কে স্রেফ সময়ের ব্যাপারে পরিণত করেন তিনি। ১৭৭ রানে ৬ উইকেট হারিয়ে ইংল্যান্ড তখন দিশেহারা। ইংলিশ ব্যাটিং অর্ডারের লেজ মুড়িয়ে দেওয়ার বাকি কাজটুকু সেরেছেন স্টার্ক। আগের দিন ২ উইকেট নেওয়া স্টার্ক আজ তুলে নিয়েছেন জনি বেয়ারস্টো (৩৬), ক্রেগ ওভারটন এবং স্টুয়ার্ট ব্রডকে। ৮৮ রানে মোট ৫ উইকেট নিলেন অস্ট্রেলিয়ার এ পেসার।
প্রথম ইনিংসে ২১৫ রানের লিড নিয়েও ইংল্যান্ডকে ফলোঅন না করিয়ে ব্যাটিংয়ে নামার সিদ্ধান্ত নিয়েছিলেন অস্ট্রেলিয়া অধিনায়ক স্মিথ। কিন্তু দ্বিতীয় ইনিংসে মাত্র ১৩৮ রানেই গুটিয়ে যাওয়ায় সবাই ভেবেছিল, স্মিথের ‘পাকামো’ করার খেসারত গুনতে হবে অস্ট্রেলিয়াকে। কারণ, সাড়ে তিন শতাধিক রান তাড়া করতে পর্যাপ্ত সময় হাতে ছিল ইংল্যান্ডের। কিন্তু অস্ট্রেলিয়ার বোলাররা বুঝিয়ে দিলেন, স্মিথ সঠিক সিদ্ধান্তই নিয়েছিলেন। ১৪ ডিসেম্বর পার্থে শুরু হবে তৃতীয় টেস্ট।
