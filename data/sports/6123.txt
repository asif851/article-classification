
বিপিএলের ফর্ম সুদূর আরব আমিরাতেও টেনে নিয়েছেন তামিম ইকবাল। ১০ ওভারের ক্রিকেটেও যে তিনি কম যান না, সেটি প্রমাণ করেছেন বাংলাদেশের ওপেনার। দারুণ এক ফিফটিতে নিজের দল পাখতুনসকে জয় পাইয়ে দিয়েছেন। বিদেশের মাটিতে বিজয় দিবসের উদ্‌যাপনটা জয় দিয়েই করলেন তামিম। 
আগের দিনই নিজের প্রথম তিন বলে হ্যাটট্রিক করে দারুণ এক কীর্তি গড়েছিলেন পাখতুনস অধিনায়ক শহীদ আফ্রিদি। গতকাল টস জিতে লঙ্কান দল কলম্বো লায়নসের বিপক্ষে ব্যাট করার সিদ্ধান্ত নিয়েছিল পাখতুনস। ইনিংস শুরু করেছিলেন তামিম ও আহমেদ শেহজাদ। ২৪ রান করে শেহজাদ ফিরলেও চালিয়ে গিয়েছেন তামিম। ২৭ বলে ৫৬ রান করে অপরাজিত ছিলেন বাংলাদেশের তারকা। ৫ চার আর ৪ ছক্কায় সাজানো এই ইনিংসে ভর করেই ১০ ওভারে ১১১ রান স্কোরবোর্ডে তোলে পাখতুনস। জবাবে ৮৪ রানের বেশি করতে পারেনি কলম্বো। সোহেল খান ও লিয়াম ডসনের দারুণ বোলিংয়ে ৭ উইকেট হারিয়ে ২৭ রান আগেই থেমে যায় তারা। প্রত্যাশিতভাবেই ম্যান অব দ্য ম্যাচ হয়েছেন তামিম ইকবাল। তামিম জয় পেলেও টি-টেন উৎসবে হেরেছেন সাকিব আল হাসান। ব্যাটে-বলে ব্যর্থ হয়েছেন বাঁহাতি অলরাউন্ডার। ব্যাটিংয়ে করেছেন ৭ রান, ১ ওভার বল করে রান দিয়েছেন ১৬। ১১৪ রান করেও ম্যাচ জিততে পারেনি সাকিবের দল কেরালা কিংস। সে জন্য অবশ্য শোয়েব মালিকের বিধ্বংসী ইনিংসই দায়ী। ২৫ বলে অপরাজিত ৬০ রান করে এক ওভার হাতে রেখেই দলকে জিতিয়েছেন পাকিস্তানি অলরাউন্ডার।
 
