
পাকিস্তানের বিপক্ষে ২ টেস্টের সিরিজে শ্রীলঙ্কা ২-০-তে জিতলেও হোয়াইটওয়াশ হয়েছে সীমিত ওভারের সিরিজে। ৫-০–তে ওয়ানডে সিরিজ হারার পর টি-টোয়েন্টি সিরিজও হেরেছে ৩-০-তে। কিন্তু দেশে ফিরে অধিনায়ক দিনেশ চান্ডিমাল যা বললেন, তাতে সকলের চোখ কপালে উঠে পড়ার দশা। হাসাহাসিও পড়ে গেছে এন্তার। চান্ডিমাল বলেছেন, টেস্ট সিরিজে শ্রীলঙ্কার দুর্দান্ত জয় ‘ডাইনিবিদ্যা’র ফল।চান্ডিমাল কথাটা মোটেও রসিকতা করে বলেননি। সংযুক্ত আরব আমিরাতে পাকিস্তানের বিপক্ষে টেস্ট সিরিজ শুরুর আগে লঙ্কান অধিনায়ক নাকি রীতিমতো ডাইনিবিদ্যা চর্চা করেন—এমন একজনের কাছে গিয়েছিলেন। সম্পর্কে সেই ব্যক্তি চান্ডিমালের এক বন্ধুর মা।এ ব্যাপারে চান্ডিমালের বক্তব্য খুব পরিষ্কার, ‘আমি ওনার কাছে আশীর্বাদ নিতে গিয়েছিলাম। আশীর্বাদ নিতে তো আর সমস্যা নেই। কারও প্রতিভা থাকতেই পারে।’চান্ডিমাল এখানে থেমে গেলেই পারতেন। কিন্তু তিনি এক ধাপ এগিয়ে এই প্রসঙ্গে টেনে এনেছেন শ্রীলঙ্কার ক্রীড়ামন্ত্রীকে। ক্রীড়ামন্ত্রী দয়াসিরি জয়শেখরই নাকি চান্ডিমালদের ডাইনিবিদ্যার সাহায্য নিতে বলেছিলেন। জয়শেখর চান্ডিমালের এই বক্তব্য ভিত্তিহীন বলে উড়িয়ে দিয়েছেন।চান্ডিমালের এমন বক্তব্য কৌতুকের জন্ম দিয়েছে শ্রীলঙ্কাজুড়ে। সামাজিক যোগাযোগের মাধ্যমে চলছে নানা ধরনের রসিকতা। অনেকেই বলছেন, ওয়ানডে ও টি-টোয়েন্টিতে নিজেদের শোচনীয় পারফরম্যান্স ঢাকতেই চান্ডিমাল এ ধরনের গল্প ফেঁদেছেন। তবে গল্প হোক আর যা-ই হোক, চান্ডিমালের মন্তব্য ক্রিকেট দুনিয়ায় জন্ম দিয়েছে বড় ধরনের কৌতূহলেরই। সূত্র: এনডিটিভি।
