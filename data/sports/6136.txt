
বেঙ্গালুরু টেস্টের পর থেকে খবরেই শিরোনামেই আছেন স্টিভ স্মিথ। এই টেস্টে টস থেকেই শুরু করেছিলেন কী ভীষণ চাপে থেকে। সেই চাপটা বহু গুণে বাড়িয়ে দিল দলের দশা। ৮৯ রানে ৩ উইকেট নেই। ১৪০ রানে নেই আরও একটি উইকেট। বিপর্যয়ের কিছুটা সাজঘরে বসে দেখেছেন, বেশির ভাগটাই উইকেটের একপ্রান্তে দাঁড়িয়ে।
সেই স্মিথ দারুণ এক সেঞ্চুরিতে যাবতীয় বিতর্কের জবাবটা দিলেন। তাঁর অপরাজিত ১১৭ রানের ওপর ভর করে রাঁচি টেস্টের প্রথম দিন ৪ উইকেটে ২৯৯ রান তুলেছে অস্ট্রেলিয়া। নেতা তিনিই যিনি সামনে থেকে নেতৃত্ব দিতে জানেন। নেতা স্মিথ যেন দলের দুঃসময়ে বারবার চওড়া ব্যাট নিয়ে হাজির হচ্ছেন। এবার স্মিথকে দারুণ সঙ্গ দিচ্ছেন ৮২ রানে অপরাজিত থাকা গ্লেন ম্যাক্সওয়েল।পুনেতে প্রথম টেস্টে করেছিলেন ম্যাচজয়ী এক শতক। বেঙ্গালুরুতে খুব ভালো কিছু করতে পারেননি। তবে আজকের সেঞ্চুরিতে দারুণ এক রেকর্ডের অধিকারী হয়েছেন স্মিথ। পাশে বসেছেন ক্লাইভ লয়েড ও অ্যালিস্টার কুকের। অধিনায়ক হিসেবে ভারতের মাটিতে একই সিরিজে দুই কিংবা এর অধিক সেঞ্চুরি করা বিদেশি অধিনায়ক হয়ে গেলেন তিনি। টেস্টে ৫ হাজার রানও আজ পূর্ণ করেছেন স্মিথ। ৫৩ টেস্টে এই মাইলফলক ছুঁলেন, ম্যাচের হিসেবে তৃতীয় দ্রুততম।অস্ট্রেলিয়ার ২৯৯ রানে বিরাট অবদান পঞ্চম উইকেট জুটির। গ্লেন ম্যাক্সওয়েলকে সঙ্গে নিয়ে স্মিথ পঞ্চম উইকেটে অবিচ্ছিন্ন থেকে যোগ করেছেন ১৫৮। ভারতের বিপক্ষে পঞ্চম উইকেটে এটি সর্বোচ্চ রান। ভেঙেছে মাইকেল ক্লার্ক ও ম্যাথু ওয়েড জুটির করা ১৪৫। স্মিথ ১১৭ রান করেছেন ২৪৪ বলে, ১৩ চারে। ম্যাক্সওয়েলের ৮২ রান ১৪৭ বলে। ইনিংসটিতে আছে ৫ চার ও ২ ছয়। ২০১৪ সালের পর এই প্রথম টেস্ট খেলার সুযোগ পেলেন ম্যাক্সওয়েল। মজার ব্যাপার হচ্ছে, ম্যাক্সওয়েলের খেলা ৪ টেস্টের সবগুলোই এশিয়ায়। সকালে টস জিতে ব্যাট করতে নামা অস্ট্রেলিয়া শুরুটা করেছিল প্রতিশ্রুতি দিয়েই। ৫০ রানের ওপেনিং জুটির বিচ্ছিন্ন হয় ডেভিড ওয়ার্নারের ফেরায়। ওয়ার্নার আউট হন ১৯ রানে। ম্যাথু রেনশ করেন ৪৪। দলের ৮০ রানে আউট হন তিনি। অস্ট্রেলিয়ার তিন নম্বর উইকেটটি পড়ে বেশ দ্রুতই। আউট হন মিচেল মার্শ। চতুর্থ উইকেট জুটিতে পিটার হ্যান্ডসকম্বকে সঙ্গে নিয়ে ৫১ রান যোগ করেন স্মিথ। হ্যান্ডসকম্ব দলীয় ১৪০ রানে ফেরেন ১৯ রান করে। এর পরের গল্পটা পুরোপুরিই স্মিথ-ম্যাক্সওয়েলের। ভারতের সেরা বোলার ছিলেন উমেশ যাদব। ৬৩ রানে ২ উইকেট নিয়েছেন। একটি করে উইকেট রবীন্দ্র জাদেজা ও রবিচন্দ্রন অশ্বিনের। ১২ টেস্টের ২৩ ইনিংসে ৭৭ উইকেট তুলে নিয়েছেন অশ্বিন। আর দুই উইকেট হলেই এক মৌসুমে সর্বোচ্চ উইকেট শিকারি হিসেবে ডেল স্টেইনকে ছাড়িয়ে যাবেন।
