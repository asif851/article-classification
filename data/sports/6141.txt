
বছরের শেষটা জয় দিয়েই করতে চেয়েছিলেন ব্রাজিল কোচ লুই ফিলিপে স্কলারি। শিষ্যদের কাছ থেকে চেয়েছিলেন আক্রমণাত্মক ফুটবল। টরন্টোয় কাল গুরুর চাওয়াটাকেই যেন সত্যি করলেন শিষ্যরা। লাতিন প্রতিদ্বন্দ্বী চিলির বিপক্ষে ১৩ বছরের রেকর্ডটা অক্ষুণ্ন রেখে কাল সেলেসাওদের জয় ২-১ গোলে।কালকেরটি নিয়ে টানা ছয়টি আন্তর্জাতিক ম্যাচে জয়ের রেকর্ডটাও ব্রাজিলের জন্য যথেষ্ট স্বস্তিদায়ক।হন্ডুরাসের বিপক্ষে কিছুটা বোতলবন্দী থাকলেও চিলির বিপক্ষে কাল নিজেকে দারুণভাবেই মেলে ধরেন নেইমার। গোলের জন্য তাঁর নিজের প্রচেষ্টা তো ছিলই। গতি দিয়ে চিলিয়ান রক্ষণকে বারবারই বিপদে ফেলে গেছেন তিনি। কাল ব্রাজিলের কয়েকটি সম্ভাবনার উত্সও এই তরুণ-তুর্কি।ব্রাজিল প্রথম গোলটি পায় খেলার শুরুর দিকেই। ১৪ মিনিটে চিলিয়ান রক্ষণের একটি ভুলে ব্রাজিলকে এগিয়ে দেন হাল্ক। মারকোস গঞ্জালেসের ভুল পাস থেকে বল পেয়ে বাম প্রান্ত থেকে অস্কারের বাড়ানো দারুণ এক পাসকে গোলে পরিণত করেন হাল্ক।পিছিয়ে পড়ে নিজেদের একটু গুছিয়ে নেয় চিলি। এরপর কিছু সময়ের জন্য উল্টো চাপে পড়ে গিয়েছিল ব্রাজিলই। কিন্তু গোল হওয়ার মতো সুযোগ তৈরি করতে পারার ব্যর্থতাটা ছিল চোখে পড়ার মতো। দ্বিতীয়ার্ধের চতুর্থ মিনিটে চিলির ভারগাসের দূরপাল্লার শট লক্ষ্যভ্রষ্ট হয় অল্পের জন্য।৫১ মিনিটে ব্রাজিলের ম্যাক্সওয়েলের ক্রস থেকে পাউলিনহোর প্রচেষ্টা রুখে দেন গনজালেস। ৫৬ মিনিটে রবিনহোর কাছ থেকে পাওয়া বলে নেইমারের শট ফিরিয়ে দেন চিলিয়ান গোলরক্ষক ক্লদিও ব্রাভো।
এর পরপরই অবশ্য প্রাপ্ত কর্নার থেকে পাওয়া বলে হাল্কের তীব্র শট বারে লেগে প্রতিহত হয়।
৭১ মিনিটে খেলার ধারার বিরুদ্ধেই সমতা ফিরিয়ে নিয়ে আসে চিলি। গোল করেন ভারগাস।
৭৩ মিনিটে নেইমারের একটি গোল অফ-সাইডের অজুহাতে বাতিল করে দেন রেফারি। কিন্তু ৭৯ মিনিটে রবিনহোর গোল জয় সুনিশ্চিত করে ব্রাজিলের।
গোলটির উত্সমূলে ছিলেন ওই নেইমারই। দারুণ গতিতে বল নিয়ে চিলির সীমানায় ঢুকে নেইমার পাস বাড়ান মাইকনের দিকে। মাইকনের ক্রস থেকে মোটামুটি অরক্ষিত জায়গায় দাঁড়িয়ে থাকা রবিনহো হেড করে ব্রাজিলকে এগিয়ে দেন ২-১ গোলে।
খেলার শেষ মুহূর্তে নেইমার একটি গোল পেলেও পেয়ে যেতে পারতেন। কিন্তু চিলির গোলরক্ষক ক্লদিও ব্রাভো নেইমারকে তা থেকে বঞ্চিত করেন। সূত্র: রয়টার্স।
