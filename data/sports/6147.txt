



ত্রিদেশীয় সিরিজের ফাইনালে চোট পেয়েছিলেন সাকিব আল হাসান।
চোট কাটিয়ে আজ ফিটনেস ট্রেনিং শুরু করেছেন বাঁহাতি অলরাউন্ডার।
ব্যাটিং-বোলিং শুরু করতে লাগতে পারে আরও তিন-চার দিন।


একটা সুখবর অন্তত পেল বাংলাদেশ ক্রিকেট—চোট কাটিয়ে ফিরেছেন সাকিব আল হাসান। আজ বেলা ১১টার দিকে বিসিবি একাডেমি মাঠে আধা ঘণ্টার মতো রানিং করেছেন। প্রায় দেড় ঘণ্টা জিম করেছেন মিরপুর শেরেবাংলা স্টেডিয়ামের জিমনেশিয়ামে। ফিটনেস অনুশীলনের পর সাকিব জানালেন, আঙুলের অবস্থা বেশ ভালো।
২৭ জানুয়ারি ত্রিদেশীয় সিরিজের ফাইনালে বাঁ হাতের কনিষ্ঠ আঙুলে চোট পেয়ে দল থেকে ছিটকে পড়েছিলেন সাকিব। তবে বিশ্বসেরা অলরাউন্ডারের আশা ছিল, শ্রীলঙ্কার বিপক্ষে টি-টোয়েন্টি সিরিজে ফিরতে পারবেন। সেটি হয়নি। সাকিবের অনুপস্থিতি ভীষণ অনুভব করছে বাংলাদেশ। তবে স্বস্তির খবর, চোট কাটিয়ে আগামী মাসে শ্রীলঙ্কায় নিদাহাস ট্রফিতে তাঁর ফেরা অনেকটাই নিশ্চিত। ফিটনেস ট্রেনিংয়ের পর সংবাদমাধ্যমের সঙ্গে আনুষ্ঠানিক কথা না বললেও ফেরার পথে শুধু এতটুকুই বললেন, ‘এখন অনেক ভালো অবস্থায় আছি। তবে এটা নিয়ে চিকিৎসকেরাই ভালো বলতে পারবেন।’
আজ ফিটনেস ট্রেনিং শুরু করলেও ব্যাটিং-বোলিং এখনো শুরু করতে পারেননি সাকিব। আঙুলের মাঝ অংশ কিছুটা ফোলা। বিসিবির চিকিৎসক দেবাশীষ চৌধুরী বললেন, পূর্ণ অনুশীলনে আরও তিন-চার দিন লেগে যেতে পারে সাকিবের, ‘বোলিং সে দ্রুতই শুরু করতে পারবে। ব্যাটিং কবে শুরু করতে পারে, সেটিই হচ্ছে কথা। দ্রুত সেরে উঠছে, ৫০-৬০ ভাগ আঙুলের ভাঁজ খুলতে পারছে। ব্যাটিং শুরু করতে হয়তো তিন-চার দিন লেগে যেতে পারে। সব ঠিক থাকলে শ্রীলঙ্কা নিদাহাস ট্রফিতে তাকে আশা করা যেতে পারে।’
