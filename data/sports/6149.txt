
এশিয়া কাপে ভারতের বিপক্ষে করেছিলেন ৭৭। তাঁর ব্যাট কথা বলেছে পাকিস্তানের বিপক্ষেও। কাল শুরুতেই বোঝা যাচ্ছিল, রানের তেষ্টায় ছটফট করছেন এনামুল হক। সে তেষ্টা মিটল অসাধারণ এক সেঞ্চুরি করে। ওয়ানডে ক্যারিয়ারের ১৪তম ইনিংসেই দ্বিতীয় শতক ছোঁয়ার পর যেন পাখা মেলে উড়তে চাইলেন আকাশে। শাহরিয়ার নাফীস (৪) ও তামিম ইকবালের (৪) পর একাধিক সেঞ্চুরি করা বাংলাদেশের প্রথম ওপেনার এনামুল। বলে নেওয়া ভালো, দুটি সেঞ্চুরি করতে যেখানে শাহরিয়ারের ২৮ ও তামিমের ৬০ ইনিংস লেগেছিল, সেখানে এনামুলের লেগেছে ১৪ ইনিংস।গতকাল ৩২৬ করেও পাকিস্তানের বিপক্ষে জিততে পারেনি বাংলাদেশ। তবে খেলোয়াড়দের এক পরাজয়ের গ্লানি নিয়ে পড়ে থাকার সুযোগ নেই। ব্যর্থতার ক্লান্তি মুছে মাথা তুলে দাঁড়াতে হয় পরের লড়াইয়ের জন্য। পাকিস্তানের বিপক্ষে এ হারকেও স্বাভাবিকভাবে নিচ্ছেন এনামুল, ‘আত্মবিশ্বাসে আমাদের কোনো ঘাটতি নেই। গতকাল সবাই মিলে দারুণ স্কোর গড়েছি। এতে ভবিষ্যতে আমাদের আত্মবিশ্বাস আরও বেড়ে যাবে।’ সাম্প্রতিক সময়ে ক্লোজ ম্যাচে হেরে যাওয়া ব্যাখ্যা করলেন এভাবে, ‘ম্যাচ সাধারণত চার প্রকার। ১. জয় ২. হার ৩. বড় ব্যবধানে হার ৪. অল্প ব্যবধানে হার (ক্লোজ ম্যাচ)। ক্লোজ ম্যাচে হারা খেলারই অংশ।’ খানিকটা কৌতুকের সুরেই বললেন, ‘মনে হয় সামনের দিনগুলো আরও ভালো হবে। এ কারণেই বোধ হয় ক্লোজ ম্যাচে হেরে যাচ্ছি!’একের পর এক খেলোয়াড় ইনজুরিতে পড়ছে। টানা ক্রিকেটের ধকল কি সইতে পারছে না দল? টানা খেলে যাওয়ার ক্লান্তি কি ভূমিকা রাখছে পরাজয়ে? এনামুল কিন্তু তা মনে করেন না। তবে ফতুল্লায় আফগানিস্তানের বিপক্ষে হারকে নিছক ‘দুর্ঘটনা’ মানতে নারাজ তিনি। বললেন, ‘নির্দিষ্ট দিনে যারা ভালো ক্রিকেট খেলে, তারাই জেতে। প্রতিটি দলই চেষ্টা করে নির্দিষ্ট দিনে ভালো খেলার। ওই দিন আমরা ভালো কিছু করতে পারেনি বলে হেরেছি।’টি-টোয়েন্টি বিশ্বকাপে আফগানিস্তানের বিপক্ষে এ পরাজয় কোনো প্রভাব ফেলবে কি? এত দূর এখনই তাকাতে নারাজ এনামুল, ‘ওই সব নিয়ে এখনই কোনো চিন্তা করছি না। আগামীকালের ম্যাচ (শ্রীলঙ্কার বিপক্ষে) নিয়েই আমরা ভাবছি। সেই কবে আফগানিস্তানের ম্যাচ... তা নিয়ে এখন কোনো ভাবনা নেই।’সাম্প্রতিক সময়ে প্রশ্ন উঠেছে বাংলাদেশের ফিল্ডিং নিয়ে। এনামুল অবশ্য দাবি করছেন কোনো বিভাগেই সমস্যা নেই দলের, ‘আমাদের ব্যাটিং, বোলিং, ফিল্ডিং—সব বিভাগই ঠিক আছে।’ পাকিস্তানের বিপক্ষে দারুণ এক সেঞ্চুরি করেও ম্যাচ হারতে হলো। এ নিয়েও কোনো আক্ষেপ নেই তাঁর, ‘সেঞ্চুরি করলেই যে ম্যাচ জিততে হবে কিংবা শূন্য করলে ম্যাচ হারতে হবে, এমন নয়। আমি ভালো খেলছি কিন্তু দল হয়তো জেতেনি। এগুলো সবই খেলার অংশ। আমি ভালো খেললেই দল জিতবে কিংবা খারাপ খেললে দল হারবে—এমন কিছু নয়।’এনামুলের কাছ থেকে শ্রীলঙ্কার বিপক্ষে আরেকটি সেঞ্চুরি কি পাবে বাংলাদেশ? জাতীয় দলের ওপেনার হাসলেন। বললেন, ‘ইনশাআল্লাহ।’
