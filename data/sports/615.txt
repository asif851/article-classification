
নিজের কথা এখন নিজেই গিললেন পুনে রাইজিং সুপার জায়ান্টসের মালিক সঞ্জীব গোয়েঙ্কার ভাই হার্শ গোয়েঙ্কা। ৩৪ বলে ৬১ রানের দুর্দান্ত এক ইনিংস খেলে কাল সানরাইজার্স হায়দরাবাদের বিপক্ষে ম্যাচ জিতিয়েছেন মহেন্দ্র সিং ধোনি। এরপর হার্শের টুইট, ধোনির চেয়ে বড় ফিনিশার আর কেউ হতে পারে না।
এই হার্শই কিছুদিন আগে ধোনির ভক্তদের খেপিয়ে দিয়েছিলেন এক টুইটে। প্রশংসা করেছিলেন স্টিভ স্মিথকে পুনের অধিনায়ক বানানোর সিদ্ধান্তের। বলেছিলেন, অস্ট্রেলীয় অধিনায়কই ‘জঙ্গলের রাজা’। মানে সিংহ!এরপর জল জড়িয়েছে অনেক দূর। ধোনি-ভক্তরা রীতিমতো ধুয়ে দিয়েছিলেন হার্শকে। সামাজিক যোগাযোগের মাধ্যমে ঝড় উঠেছিল নানা ট্রলের। হার্শ ভারতের অধিনায়ককে নিয়ে টুইট করে যে গর্হিত কাজ করেছেন, তেমন কথাও বলেছেন ধোনি ভক্তরা। এমনকি ধোনির স্ত্রী সাক্ষী সামাজিক মাধ্যমে পোস্ট করে প্রশ্নবিদ্ধ করেছিলেন ‌‘অকৃতজ্ঞ’দের।তবে কথা বলছিলেন না ধোনি। না মুখে, না ব্যাটে। আইপিএলের শুরু থেকে ফর্ম খারাপ যাচ্ছিল ভারতের সাবেক অধিনায়কের। প্রথম ৪ ম্যাচে তাঁর রান ছিল—১২*, ৫, ১১, ৫। পঞ্চম ম্যাচে এসে করেন ১৮।গতকাল হায়দরাবাদের বিপক্ষে ৩৪ বলে ৬১ রানের ইনিংসটি যেন তাঁর স্বরূপে ফেরার ইঙ্গিত। ম্যাচটি শেষ হওয়ার পর টুইটারে হার্শ লেখেন, ‘দারুণ এক ইনিংস খেললেন এমএস ধোনি। ভালো লাগছে তাঁকে ফর্মে ফিরতে দেখে। তাঁর চেয়ে বড় ফিনিশার আর কেউ হতে পারে না। পুনেকে শ্বাসরুদ্ধকর এক জয় এনে দিলেন তিনি।’হায়দরাবাদের ১৭৬ রানের জবাবে পুনে শুরু থেকেই ছিল রানের চাপে। ধোনি যখন ব্যাট হাতে নামেন ৫৪ বলে দরকার ছিল ৯০ রান। ওভারে ১০ করে তুলতেই হবে। এক-দুটি ভালো ওভার আরও চাপে ফেলে দিতে পারে পুনেকে। টানা চারটি দুর্দান্ত ওভার করে হায়দরাবাদ সেই চাপ ঘনিয়ে তুলল। ৩৬ বলে দরকার ৭৬। ওভার প্রতি রান তুলতে হবে ১২.৬৬!তখনই শুরু ধোনির জাদু। ফর্ম নেই, মাঠের বাইরের বিতর্ক, কোনো কিছুই যেন স্পর্শ করল না। ইনিংসের শেষ বলে চার মেরে দলকে পৌঁছে দিলেন জয়ের বন্দরে। প্রায় ১৮০ স্ট্রাইক রেটে ৫টি চার ও তিন ছক্কার ইনিংসে ম্যাচ সেরা হওয়ার পর ধোনির প্রথম কথাটা অবশ্য বেমানান লাগল, ‘খুবই কঠিন ছিল কাজটা।’কঠিন কাজ তাঁর জন্য যে এখনো তরল, দ্য ফিনিশার যে এখনো ‘ফিনিশ’ হয়ে যাননি, সেটাই বোঝা গেল কাল। সূত্র: ক্রিকইনফো।
