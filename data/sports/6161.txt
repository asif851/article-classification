
তাঁর স্বপ্ন ছিল রিয়াল মাদ্রিদের জার্সি গায়েই ক্যারিয়ার শেষ করা। রিয়ালের একাডেমিতে বেড়ে ওঠা একজন খেলোয়াড়ের কাছ থেকে সমর্থকেরাও এটাই আশা করে। কিন্তু ভক্ত-সমর্থক কিংবা আলভারো মোরাতা—কারও স্বপ্নই পূরণ হচ্ছে না। কাল চেলসি জানিয়ে দিয়েছে, এবার লন্ডনেই দেখা যাবে এই স্ট্রাইকারকে। বিদায়বেলায় নিজের স্বপ্নভঙ্গের কথাও জানিয়ে দিলেন মোরাতা, বলে দিলেন রিয়ালে ফেরার চিন্তা আর মাথায় আনতে চান না।
মোরাতার জন্য চেলসির কত খরচ হচ্ছে, সেটা এখনো নিশ্চিতভাবে জানা যায়নি। স্প্যানিশ সংবাদমাধ্যমের দাবি, ৮০ মিলিয়ন ইউরো। আর ইংলিশ পত্রপত্রিকায় সে অঙ্কটা কমে যাচ্ছে ৬৫ থেকে ৬৭ মিলিয়নে। যেটাই হোক, অঙ্কটা কোনো স্প্যানিশ খেলোয়াড়ের দলবদলের রেকর্ড ভেঙে ফেলছে। তবে রিয়াল-সমর্থকদের এ নিয়ে ভাবতে বয়েই গেছে, তারা যে মোরাতাকে হারানোর দুঃখ নিয়েই ব্যস্ত।
মোরাতাকে এর আগেও রিয়ালের বাইরে দেখা গেছে। গত মৌসুমে রিয়ালে ফেরার আগে দুই বছর জুভেন্টাসে কাটিয়ে এসেছেন। তাই আরও একবার তাঁকে ফিরে পাওয়ার আশা করতেই পারেন সমর্থক দল। কিন্তু মোরাতা সে সম্ভাবনা উড়িয়ে দিয়েছেন, ‘তৃতীয়বার...না, আমার মনে হয় না আমি আর মাদ্রিদে ফিরব। এটা খুব কঠিন হবে এবং বর্তমানে এ নিয়ে ভাবতে রাজি নই আমি।’
তর্কাতীতভাবে রিয়াল মাদ্রিদের একাডেমির গত এক দশকের সেরা খেলোয়াড় মোরাতা। মাত্র ১৮ বছর বয়সে হোসে মরিনহোর মতো কোচ তাঁকে রিয়াল মাদ্রিদে অভিষেক করিয়েছেন। তাঁর পারফরম্যান্সে মুগ্ধ হয়ে আন্তোনিও কন্তে টেনে নিয়েছিলেন তাঁকে জুভেন্টাসে। চেলসিতে সেই কন্তের অধীনেই খেলবেন মোরাতা। মোরাতা তাই উচ্ছ্বসিত প্রিয় কোচের অধীনে খেলতে পেরে, ‘আমি খুব খুশি চেলসিতে যাচ্ছি, যারা আমাকে সব সময় চেয়েছে। আমি এমন এক দলে যাচ্ছি, যে দলের কোচ আমার ওপর সবচেয়ে বেশি বিশ্বাস রেখেছে।’ মোরাতার ওপর বিশ্বাস কোচ জিনেদিন জিদানেরও আছে। কিন্তু ক্রিস্টিয়ানো রোনালদো, গ্যারেথ বেল কিংবা করিম বেনজেমাকে টপকে রিয়ালের আক্রমণভাগে আসতে পারছিলেন না। দ্বিতীয় পছন্দের স্ট্রাইকার হিসেবে নেমেও রোনালদোর পর দ্বিতীয় সর্বোচ্চ গোল ছিল মোরাতার (২০)। এমন রত্নকে কেইবা হাতছাড়া করতে চান? কিন্তু বিশ্বকাপের বছর বলে আরও নিয়মিত খেলতে চান মোরাতা। সে কারণেই স্বপ্নের ক্লাব ছেড়ে চলে গেলেন।
তবে বিদায়বেলা কোচ ও সমর্থকদের শুভকামনা জানাতে ভোলেননি মোরাতা, ‘আমি তাকে (জিদান) সবকিছুর জন্য ধন্যবাদ দিয়েছি এবং এ মৌসুমের জন্য শুভকামনা জানিয়েছি। আর সব মাদ্রিদিস্তাকে ধন্যবাদ আমাকে এত সমর্থন দেওয়ার জন, আমি সব সময় মাদ্রিদের জন্য সেরাটাই চাইব।’ মাদ্রিদিস্তা বলে কথা! সূত্র: এএস ডট কম, মার্কা।
