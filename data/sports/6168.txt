
৫০ ওভারে লক্ষ্য ১৭৯। এই লক্ষ্যটাও পেরুতেই পারল না বাংলাদেশ ‘এ’। প্রিটোরিয়ার আইরিন ভিলেজার্স ক্লাব মাঠে আজ স্থানীয় একাডেমি দলের বিপক্ষে ১১ রানে হেরেছে শুভাগত হোম চৌধুরীর দল।দক্ষিণ আফ্রিকায় একের পর এক পরাজয়ে ক্লান্তি এসে যাওয়ার কথা সৌম্য-সাব্বিরদের। শঙ্কাটা এখানেই, দক্ষিণ আফ্রিকা সফরটা ছিল ‘এ’ দলের দারুণ অনুশীলনের সুযোগ। ব্যাটিং-বোলিংয়ে কোথায় ভালোভাবে নিজেদের ঝালিয়ে নেবেন, উল্টো একের পর এক পরাজয়ে আত্মবিশ্বাস তলানিতে! ‘এ’ দলের নিয়ন্ত্রিত বোলিংয়ে নর্দার্নস একাডেমি ৪৯.৩ ওভারে অলআউট হয়ে যায় ১৭৮ রান করে। তিন পেসার আল আমিন, কামরুল ইসলাম ও মোহাম্মদ শহীদ নিয়েছেন দুটি করে উইকেট।ব্যাটিংয়ে বাংলাদেশ ‘এ’ দলের কাছে সহজ লক্ষ্যটাই হয়ে গেল এভারেস্ট পেরোনোর মতো কঠিন। ১৬.৩ ওভার বাকি থাকতেই শুভাগতের দল অলআউট ১৬৭ রানে। সর্বোচ্চ ৩৮ এসেছে পেসার শহীদের ব্যাট থেকে। ইনিংসের সর্বোচ্চ জুটিটি অষ্টম উইকেটে মাহমুদুল ও শহীদের ৬০ রান। দলের ব্যাটিংয়ের দুর্দশা এতেই স্পষ্ট। এ ছাড়া মাহমুদুল হাসান করেছেন ৩৫; রনি তালুকদার ৩৩, সৌম্য সরকার ২১।
