
আফগানিস্তান সিরিজের জন্য ২০ সদস্যের দল ঘোষণা করা হয়েছে আজ। সে দলে বড় কোনো চমক না থাকলেও বাদ পড়েছেন আরাফাত সানি। তবে তাঁর সঙ্গে বোলিং অ্যাকশন শোধরাতে অস্ট্রেলিয়ায় যাওয়া তাসকিন আহমেদ আছেন ২০ জনের দলে।টি-টোয়েন্টি বিশ্বকাপে বোলিং অ্যাকশন নিয়ে প্রশ্নবিদ্ধ হওয়ায় পুনর্বাসন প্রক্রিয়ার মধ্য দিয়ে গেছেন সানি ও তাসকিন দুজনই। কিন্তু দলে তাসকিন টিকে গেলেও সানির জায়গা হয়নি। সানিকে না ডাকার বিষয়টি ব্যাখ্যা করেছেন প্রধান নির্বাচক মিনহাজুল আবেদীন, ‘ওর (সানি) নতুন অ্যাকশনে কী অবস্থা আমরা এখনো জানি না, ও সেভাবে প্রিমিয়ার লিগেও খেলেনি। প্রস্তুতি ম্যাচেও ও ছিল না। বোলিং অ্যাকশনের পরীক্ষায় পাস করুক, তখন বিবেচনা করা হবে। আর যেহেতু হোম সিরিজ, যেকোনো সময় ডাকার সুযোগ তো থাকছেই।’তাসকিনকে কেন দলে, সেই ব্যাখ্যা দিতে গিয়ে প্রধান নির্বাচক বলেছেন প্রিমিয়ার লিগ ও প্রস্তুতি ম্যাচের কথা, ‘পুনর্বাসন প্রক্রিয়ার পাশাপাশি তাসকিন প্রিমিয়ার লিগের ম্যাচ খেলেছে, ভালো করেছে, তা ছাড়া সে প্রস্তুতি ম্যাচেও ভালো করেছে।’
২০ জনের দলে সুযোগ পেয়েছেন অনূর্ধ্ব-১৯ বিশ্বকাপে অধিনায়কত্ব করা মেহেদী মিরাজ। এই অলরাউন্ডারের সুযোগ পাওয়ার পেছনে প্রধান নির্বাচকের যুক্তি, ‘ইংল্যান্ডের অফ স্পিনার আছে, আমাদের তো কোনো অফ স্পিনার নেই। আর সে হাইপারফরম্যান্স ইউনিটে (এইচপি) ভালো করেছে।’এইচপিতে ভালো করায় সুযোগ পেয়েছেন আরও তিনজন—শুভাশিস রায় চৌধুরী, মোশাররফ হোসেন রুবেল, আলাউদ্দিন বাবু।
