

তিনি যে ভারতের রত্ন, এ ব্যাপারে কোনো সন্দেহ নেই। দেশের গণ্ডি পেরিয়ে শচীন টেন্ডুলকার অবশ্য রত্ন হয়ে উঠেছেন পুরো ক্রিকেটেরই। সেই টেন্ডুলকারকে অবশেষে ভারতের সর্বোচ্চ সম্মাননা ভারতরত্ন দেওয়ার সিদ্ধান্ত নিয়েছে সরকার। এই প্রথম কোনো ক্রীড়াবিদ পাচ্ছেন দেশটির সর্বোচ্চ বেসামরিক খেতাব।
ভারতের প্রায় সব কটি বেসামরিক পুরস্কারই উঠেছে টেন্ডুলকারের হাতে। ‘পদ্মশ্রী’, ‘পদ্মভূষণ’, ‘মহারাষ্ট্র ভূষণ’, ‘খেলরত্ন’—সবই পাওয়া হয়েছে লিটল মাস্টারের। বাদ ছিল শুধু ‘ভারতরত্ন’টাই। সেই অপূর্ণতাটাও দূর হয়ে গেল বিদায়বেলায়। মুম্বাইয়ে ক্যারিয়ারের শেষ টেস্টটা শেষ হওয়ার পরপরই টেন্ডুলকারকে ‘ভারতরত্ন’ দেওয়ার ঘোষণা দিয়েছে দেশটির সরকার।
১৯৫৪ সালের পর থেকে এখন পর্যন্ত ৪১ জন পেয়েছেন এই ‘ভারতরত্ন’ খেতাব। তবে তাঁদের কেউই খেলাধুলা জগতের মানুষ ছিলেন না। গত বছর ক্যারিয়ারের শততম সেঞ্চুরিটি করার পর জোরেশোরেই উঠেছিল টেন্ডুলকারকে ভারতরত্ন খেতাবে ভূষিত করার দাবি। সম্প্রতি সেটাই সবাইকে আবার মনে করিয়ে দিয়েছিলেন কিংবদন্তি সংগীতশিল্পী লতা মঙ্গেশকর। তিনি বলেছিলেন, ‘দেশের জন্য শচীন যা করেছে, সেটা খুব কম মানুষই করতে পারে। সে এই সম্মান পাওয়ার দাবি রাখে। সে আমাদের সবাইকে গর্বিত করেছে।’
লতা মঙ্গেশকর নিজেও এই ভারতরত্ন খেতাবে ভূষিত হয়েছেন ২০০১ সালে।
