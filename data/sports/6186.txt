
ক্রিস গেইল বিশ্বাস করেন, তাঁর সঙ্গে যা করা হচ্ছে তা সঠিক নয়। বিগ ব্যাশে মেলবোর্ন রেনেগেডসের হয়ে খেলতে যাওয়ার পর এক অস্ট্রেলীয় নারী সাংবাদিককে ‘অভিসারে’র প্রস্তাব দেওয়ার পর গোটা অস্ট্রেলিয়ার ক্রিকেট–সমাজ যেভাবে তেলে-বেগুনে জ্বলে উঠেছিল, সেটাকে তাঁর কাছে মনে হয়েছে একধরনের দ্বি–চারিতা। এই ঘটনার সূত্র ধরে মেলবোর্ন ফ্র্যাঞ্চাইজি তাঁকে ১০ হাজার ডলার জরিমানাও করে, নতুন মৌসুমের জন্য তাঁর চুক্তির মেয়াদও আর বাড়ানো হয়নি—এসব ঘটনায় ‘ন্যায়বিচার’ পাননি বলেই ধারণা গেইলের।বিবিসি ওয়ার্ল্ড সার্ভিস টেলিভিশনের একটি অনুষ্ঠানে এসে গেইল বলেছেন, ‘আমি মনে করি না বিতর্কের সময় আমার সঙ্গে ঠিক আচরণ করা হয়েছে।’ বলেছেন, ‘পুরো ব্যাপারটা যেভাবে দেখা হয়েছে, যেভাবে বিচার করা হয়েছে সেটা ঠিক ছিল না।’ওই সময় গণমাধ্যমের ভূমিকারও সমালোচনা করেছেন গেইল, ‘বিষয়টা নিয়ে গণমাধ্যমও উপহাসে মেতেছিল। সত্যি কথা বলতে কি, ওই পুরো সময়টা ছিল নানামুখী দ্বি–চারিতায় পরিপূর্ণ।’অস্ট্রেলিয়ার ওই ঘটনার পরেও গেইল কিন্তু থেমে থাকেননি। এই তো কিছুদিন আগে সাংবাদিক শার্লট এডওয়ার্ডকে সাক্ষাৎকার দেওয়ার সময় তিনি বেশ কিছু ‘অশ্লীল’ ও ‘আপত্তিকর’ শব্দ ও বাক্য উচ্চারণ করে আবারও সমালোচিত হয়েছেন। সূত্র: জি নিউজ।
