
কথার কথা হিসাবে কতজন কত কিছুই তো বলে। কথাচ্ছলে মানুষ তো কত প্রতিজ্ঞাই করে। কিন্তু সেই কথাচ্ছলে বলা কথাটা যখন সত্যি হয়ে যায়, সেই কথা রাখতে পারে কজন ? ৩৩ বছর অপেক্ষা করতে হয়নি, হোসাম মিডো এর মধ্যেই কথা রেখেছেন। কিন্তু গ্যারি লিনেকার কি রাখবেন ?দুজনেই আসলে একটু ‘ফেঁসে’ গেছেন লেস্টার সিটির রূপকথার শিরোপা জয়ে। মিশরের সাবেক স্ট্রাইকার মিডোর কথা ধরুন। দুই মাস আগেও যখন লেস্টার শিরোপা জয়ের পথে, তখনো ভাবতে পারেননি এই অবিশ্বাস্য কীর্তি হয়ে যাবে। ঘোষণা দিয়েছিলেন, লেস্টার লিগ জিতলে শখ করে রাখা চুল কেটে ফেলবেন। খেলোয়াড়ি জীবনে লম্বা চুলের জন্য আলাদা করে চেনা যেত টটেনহামের সাবেক এই খেলোয়াড়কে। এখন অবশ্য আগের মতো ওই চুল নেই। তারপরও চুল-বিসর্জন দেওয়া তো চাট্টিখানি কথা নয়। কিন্তু প্রতিজ্ঞা বলে কথা! বিইএন স্পোর্টসের অনুষ্ঠানেই সবার সামনেই মাথা ন্যাড়া করলেন মিডো। লাখ লাখ দর্শক সেটা দেখেছেন টিভিতেই।কিন্তু লিনেকারের সময় অবশ্য এখনো আসেনি। মিডোর চেয়ে তাঁর কথা রাখাটা অবশ্য বেশ কঠিনই। গত বছরের ডিসেম্বরে যখন সবাইকে অবাক করে লেস্টার শীর্ষে, লিনেকার ঘোষণা দিয়েছিলেন লেস্টার লিগ জিতলে বিবিসির ‘ম্যাচ অব দ্য ডে তে’ শুধু অন্তর্বাস পরে আসবেন। এই মৌসুমে নয় অবশ্য, পরের মৌসুমে। এর মধ্যেই লেস্টার চ্যাম্পিয়ন হয়ে গেছে, লিনেকার ‘ম্যাচ অব দ্য ডে’ অনুষ্ঠানেও এসেছেন। কিন্তু সেটি শার্ট প্যান্ট সমেত। ইংল্যান্ড জুড়ে ফিসফাস উঠে গেছে, লিনেকার কথা রাখবেন তো? এমনকি ব্রিটিশ প্রধানমন্ত্রী ডেভিড ক্যামেরনও লিনেকারকে তাঁর প্রতিজ্ঞার কথা মনে করিয়ে দিয়েছেন। কথা না রেখে লিনেকারের উপায় নেই!
