
ভারতের রাজনৈতিক অঙ্গনে এই মুহূর্তে তোলপাড় লোলিত মোদীকে নিয়ে। এবার লোলিত মোদী তোলপাড় ফেললেন ভারতীয় ক্রিকেট অঙ্গনেও। তাঁর ফাঁস হওয়া একটি ই-মেইল থেকে জানা গেছে ভারতের এক রিয়েল এস্টেট টাইকুনের কাছ থেকে বিশাল অঙ্কের ঘুষ নিয়েছিলেন রবীন্দ্র জাদেজা ও সুরেশ রায়না। ঘুষ নেওয়াদের এই তালিকায় আছে ক্যারিবীয় অলরাউন্ডার ডোয়াইন ব্রাভোর নামও।ফাঁস হওয়া ওই মেইলটি মোদী করেছিলেন আইসিসির প্রধান নির্বাহী ডেভ রিচার্ডসনকে। সেখানে তিনি সরাসরিই আবাসন প্রতিষ্ঠান এইচডিএলের কাছ থেকে রায়না, জাদেজা ও ব্রাভোর ঘুষ নেওয়ার অভিযোগ করেছিলেন। তিনি এইচডিএলের কর্ণধার বাবা দিওয়ানকে ‘জুয়াড়ি’ হিসেবেও অভিহিত করেন ওই মেইলে। মোদী মেইলের মাধ্যমে ওই তথ্যের পরিপ্রেক্ষিতে আকসুর মাধ্যমে এই ক্রিকেটারদের বিরুদ্ধে প্রয়োজনীয় ব্যবস্থা গ্রহণেরও অনুরোধ জানিয়েছিলেন রিচার্ডসনকে।মেইলে মোদী জানান, দিওয়ান রায়নাকে নাকি দিল্লির অভিজাত এলাকা বসন্ত বিহার ও নয়ডা প্রান্তে দুটো বিলাসবহুল ফ্ল্যাট ঘুষ হিসেবে দিয়েছে। রবীন্দ্র জাদেজা একটি সমুদ্রমুখী ফ্ল্যাট পেয়েছেন মুম্বাইয়ের বান্দ্রায়। ব্রাভোকে ফ্ল্যাট বা অন্য কিছু নয় নগদ অর্থে খুশি করেছিলেন ওই আবাসন ব্যবসায়ী।মোদী অবশ্য মেইলে এই তিন ক্রিকেটারের নাম উল্লেখ করেছেন ‘প্রাপ্ত তথ্যে’এর ভিত্তিতে। তিনি মেইলের একপর্যায়ে বলেছেন, ‘আশা করি তথ্যগুলো সঠিক নয়।’ তিনি বলেছেন, এইচডিএলের কর্ণধার নাকি প্রতি ম্যাচেই বিশাল অঙ্কের বেট ধরে। এই বেটের হার ১০ থেকে ২০ মিলিয়ন ডলার।মোদীর এই মেইলটি ফাঁস করেছেন জনৈক শ্যাম স্বামী। এই স্বামী টুইটারের মাধ্যমে মোদীর এই মেইলটি জনসম্মুখে তুলে ধরে লেখেন, ‘মিস্টার মোদী, এখন আপনি কী বলবেন? এই মেইলে আইসিসির জবাব কী ছিল? ’ মোদী উত্তর দেন, ‘আমাকে জিজ্ঞাসা করছেন কেন? এ ব্যাপারে আইসিসি, বিসিসিআই কিংবা আইপিএলকে জিজ্ঞাসা করুন।’স্বামীর এই পোস্টে অনেকেই মোদীকে জিজ্ঞাসা করেছেন, এই মেইল কীভাবে ফাঁস হল মিস্টার মোদী? উত্তরে মোদী এ ব্যাপারে অভিযোগের তির ছুড়েছেন আইসিসির দিকেই। বলেছেন, এই মেইল আইসিসি ফাঁস না করলে কারও পক্ষেই ফাঁস করা সম্ভব নয়।’ব্যাপারটায় ভারতীয় ক্রিকেট মহলে ঝড় উঠেছে ঠিকই। তবে এখনো কোনো প্রতিক্রিয়া লক্ষ করা যায়নি। অভিযুক্ত তিনজন ক্রিকেটার চেন্নাই সুপার কিংসের হওয়াতে পুরো বিষয়টিই অনেক বেশি মুখরোচক হয়ে উঠেছে। সূত্র: আনন্দবাজার, জি নিউজ।
