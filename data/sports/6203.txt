
রাজনৈতিক অস্থিরতা, সংঘাত-হানাহানি বড় ধরনের অনিশ্চয়তার মধ্যেই ফেলে দিয়েছিল আসন্ন এশিয়া কাপ ক্রিকেটকে। শঙ্কা দেখা দিয়েছিল, এশিয়ান ক্রিকেট কাউন্সিল (এসিসি) সংঘাতময় পরিস্থিতিতে এশিয়া কাপ অন্য কোনো দেশে সরিয়ে নিয়ে যায় কি না। কিন্তু শনিবার এ ব্যাপারে বড় ধরনের একটা সুসংবাদই এসেছে। এসিসির এক সভায় এশিয়া কাপ বাংলাদেশেই আয়োজিত হবে বলে চূড়ান্ত সিদ্ধান্ত হয়েছে।
বাংলাদেশ ক্রিকেট বোর্ডের সভাপতি নাজমুল হাসান ও প্রধান নির্বাহী নিজামউদ্দিন চৌধুরী এসিসির এই সভায় উপস্থিত ছিলেন বলে জানা গেছে। সভায় আগামী মাসে এশিয়া কাপ অন্য কোথাও সরিয়ে নেওয়া হবে না বলে বাংলাদেশকে জানানো হয়।
বাংলাদেশ ২০১২ সালে এশিয়া কাপের সর্বশেষ আসরেরও আয়োজক ছিল। বেশ কিছু দিন আগে এ বছরের প্রতিযোগিতাটি আয়োজনের দায়িত্বও বাংলাদেশের ওপর আসে। কিন্তু গত অক্টোবর থেকে টানা রাজনৈতিক সহিংসতায় এশিয়া কাপ আয়োজন নিয়ে বেশ কিছুটা অনিশ্চয়তাই দেখা দেয়। সম্প্রতি শ্রীলঙ্কা এই প্রতিযোগিতাটি আয়োজনের ব্যাপারে আগ্রহ দেখায়। তবে আজকের এসিসির সভা এশিয়া কাপ নিয়ে সব অনিশ্চয়তার এক প্রকার অবসানই ঘটাল।
বাংলাদেশ ১৯৮৮ সালে প্রথমবারের মতো এশিয়া কাপের আয়োজক হয়েছিল। এরপর বাংলাদেশে দ্বিতীয় দফা এশিয়া কাপ আয়োজিত হয় ২০০০ সালে। ২০১২ সালে তৃতীয়বারের মতো আয়োজিত এশিয়া কাপে দুর্দান্ত পারফর্ম করে বাংলাদেশ। ভারত ও শ্রীলঙ্কাকে টপকে ফাইনালে উঠে যাওয়ার পর পাকিস্তানের কাছে মাত্র ২ রানে হেরে এশিয়া কাপ জেতার স্বপ্ন অধরা থাকে সাকিব-মাশরাফি-মুশফিকদের। এ বছর চতুর্থবারের মতো স্বাগতিক হয়ে আয়োজক হিসেবে শ্রীলঙ্কার রেকর্ড ছুঁতে যাচ্ছে বাংলাদেশ।
