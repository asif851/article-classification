
মেসির কিডনিতে পাথর—সংবাদটা দুশ্চিন্তা ছড়িয়েছিল তাঁর ভক্তকুলের মধ্যে। আগেই জানানো হয়েছিল আর্জেন্টাইন ফুটবল তারকার সমস্যাটা খুব একটা গুরুতর কিছু নয়। ‘রেনাল কলিক’ নামের এই রোগের দাওয়াই ছোট্ট একটা অস্ত্রপচার। শুক্রবার সেই অস্ত্রপচারটাই সেরে ফেলেছেন তিনি। এই অপারেশনের মাধ্যমে মেসির কিডনির পাথর অপসারণ করা হয়েছে।বৃহস্পতিবার পেটের ব্যথার কারণে ক্লাব বিশ্বকাপের সেমিফাইনালে চীনের গুয়াংজু এভারগ্রানদের বিপক্ষে ম্যাচটি খেলতে পারেননি মেসি। সে ম্যাচে বার্সেলোনা সুয়ারেজের দারুণ এক হ্যাটট্রিকে জয় পায় ৩-০ গোলে। রোববার প্রতিযোগিতার ফাইনালে আর্জেন্টিনার রিভারপ্লেটের বিপক্ষে মেসি খেলবেন কিনা, সেটা নির্ভর করছে পুরোপুরি তাঁর শারীরিক অবস্থার ওপর।বার্সেলোনার চিকিৎ​সকেরা অবশ্য মেসিকে সতর্কতা অবলম্বন করারই পরামর্শ দিয়েছেন। তাঁরা বলেছেন, মেসির অবশ্যই নিজের শারীরিক অবস্থা বিবেচনা করে মাঠে নামা উচিত। কিডনির পাথর অপসারণের পর তাঁর শরীর পরবর্তী ২৪ ঘণ্টা কী ধরনের আচরণ করে, রোববারের ম্যাচে মাঠে নামার ক্ষেত্রে বিবেচ্য সেটাই।বুধবার রাতে পেটের ব্যথায় ঘুম একেবারেই হয়নি মেসির। শুক্রবারের অপারেশনের পর ঘুমের ঘাটতি পূরণ করা অন্যতম পূর্বশর্ত। তাঁর প্রস্রাবও পরীক্ষা করা হবে। শনিবার কোনো শারীরিক সমস্যা ছাড়াই অনুশীলন করতে পারলেই ডাক্তাররা হয়তো তাঁকে খেলার সবুজ সংকেতটা দিয়ে দেবেন। অন্যথায় নয়। সূত্র:এ এস ডটকম।
