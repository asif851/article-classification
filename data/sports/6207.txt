
তিনি ক্রিকেটের প্রথম লিটল মাস্টার। পাকিস্তান ক্রিকেটের প্রথম মহাতারকা হিসেবেও অভিহিত করা হয় তাঁকে। টেস্ট ক্রিকেটে দীর্ঘতম ইনিংসটির মালিকও এখনো পর্যন্ত তিনিই। হ্যাঁ, হানিফ মোহাম্মদের কথাই বলা হচ্ছে। ক্রিকেটের এই জীবন্ত কিংবদন্তিই এখন লড়ছেন মরণব্যাধি ক্যানসারের সঙ্গে।খবরটি ক্রিকেটবিশ্বকে নাড়িয়ে দেওয়ার মতোই। পাকস্থলীর ক্যানসারে আক্রান্ত তিনি। তবে স্বস্তির বিষয় হচ্ছে, ৭৮ বছর বয়সী হানিফ মোহাম্মদের ক্যানসার নিরাময়যোগ্যই। প্রথম পর্যায়ে ধরা পড়ায় চিকিৎসকেরা আশা করছেন খুব তাড়াতাড়িই সুস্থ হয়ে উঠবেন তিনি।আপাতত হানিফ মোহাম্মদের চিকিৎসা চলছে যুক্তরাজ্যে। লন্ডন ব্রিজ হাসপাতালে কাল বুধবার তাঁর সফল অস্ত্রোপচার সম্পন্ন হয়েছে। পারিবারিক সূত্র জানিয়েছে, তিনি ভালো আছেন এবং কয়েক দিনের মধ্যেই তিনি হাসপাতাল ত্যাগ করবেন।হানিফ মোহাম্মদ ক্রিকেট ইতিহাসে অমর হয়ে আছেন তাঁর দুটো ইনিংসের কারণে। ১৯৫৮ সালে ওয়েস্ট ইন্ডিজের বিপক্ষে ব্রিজটাউন টেস্টে তিনি ৯৭০ মিনিট ব্যাট করে ৩৩৭ রানের এক অনবদ্য ইনিংস খেলেন। টেস্ট ইতিহাসে হানিফের এই ইনিংসটিই দীর্ঘতম হিসেবে বিবেচিত। পরের বছরই প্রথম শ্রেণীর ক্রিকেটে করাচির হয়ে বাহওয়ালপুরের বিপক্ষে তিনি খেলেন ৪৯৯ রানের বিশাল ইনিংস। ১৯৯৪ সাল পর্যন্ত এটাই ছিল প্রথম শ্রেণীর ক্রিকেটে সর্বোচ্চ ব্যক্তিগত সংগ্রহ। ৫০১ রান করে হানিফের সেই রেকর্ডটি ভেঙে দেন ক্যারিবীয় তারকা ব্রায়ান লারা।হানিফ মোহাম্মদের পাশাপাশি পাকিস্তান জাতীয় দলে খেলেছেন তাঁর তিন সহোদরও। ওয়াজির মোহাম্মদ, সাদিক মোহাম্মদ ও মুশতাক মোহাম্মদকেও পাকিস্তান ক্রিকেটের অন্যতম সেরা তারকাদের কাতারেই ফেলা যায়। হানিফের ছেলে শোয়েব মোহাম্মদও আশি ও নব্বইয়ের দশকে পাকিস্তান দলের নিয়মিত সদস্য ছিলেন। সূত্র: জি নিউজ।
