
বরাবরই একটু খেয়ালি মানুষ তিনি। আলটপকা কথা বলায়, পাগলাটে আচরণে ডিয়েগো ম্যারাডোনার জুড়ি মেলা ভার। তবে এবার বোধ হয় একটু বাড়াবাড়ি করে ফেললেন আর্জেন্টাইন কিংবদন্তি। শিকার করেছেন বিলুপ্তপ্রায় এক প্রাণী। গতকাল টুইটারে ম্যারাডোনার একটি ছবি প্রকাশিত হয়। সেখানে দেখা যায়। ডান হাতে একটি রাইফেল, আর বাঁ হাতে একটি মৃত হরিণ। হরিণশাবকটি আবার অ্যারাবিয়ান অরিক্স প্রজাতির। আরবের মরুভূমি অঞ্চলের এই প্রাণীটি সত্তরের দশকে প্রকৃতিতে বিলুপ্ত হয়ে গিয়েছিল। পরে বিভিন্ন ব্যক্তিগত সংগ্রহ ও বিভিন্ন চিড়িয়াখানা কর্তৃপক্ষের প্রচেষ্টায় ধীরে ধীরে প্রকৃতিতে প্রাণীটিকে ফিরিয়ে আনা হয়। তবু ১৯৮৬ সালে এই এন্টেলোপকে বিলুপ্তপ্রায় প্রজাতি হিসেবে ঘোষণা করেছে আন্তর্জাতিক প্রকৃতি সংরক্ষণ কমিটি (আইইউসিএন)। ২০১১ সালের এক হিসাবমতে, মাত্র এক হাজার অরিক্স টিকে আছে উন্মুক্ত পরিবেশে। গতকাল ম্যারাডোনার এই ছবিটি টুইটারে প্রকাশ করেছেন নাচো মন্তেস দি ওচা। ছবিটা তুলেছেনও এই সাংবাদিক। ছবিটির নিচে আবার ব্যাখ্যাও দিয়েছেন, ‘ম্যারাডোনা তাঁর হাতে একটি অ্যারাবিয়ান অরিক্স নিয়ে দাঁড়িয়ে। বড় নয়, ছোট একটা শাবক। বড় হলে আক্রমণের শিকার হওয়ার ভয় থাকত!’ এমন এক ঘটনার পর ভালো বিপদেই পড়তে পারেন ম্যারাডোনা। পশুপাখির অধিকারের জন্য লড়ে যাওয়া সংগঠনগুলো নিশ্চয় ছেড়ে কথা বলবে না তাঁকে! সূত্র: মার্কা
