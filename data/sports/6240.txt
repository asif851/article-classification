
এক অত্যাশ্চর্য খবরে বছরের প্রথম দিনটি শুরু হয়েছিল ক্রিকেটপ্রেমীদের। শহীদ আফ্রিদির ৩৭ বলে সেঞ্চুরির রেকর্ড ভেঙে দিয়েছেন  কোরি অ্যান্ডারসন। অসম্ভব নির্মমতায় ক্যারিবীয় বোলারদের পিটিয়ে তিনি সেঞ্চুরি করেছেন আফ্রিদির চেয়ে মাত্র এক বল কম খেলে। এমন কীর্তির পর ক্রিকেটের সংক্ষিপ্ত সংস্করণে তাঁর দাম উঠবে হু হু করে, সেটিই স্বাভাবিক। উঠেছেও। আইপিএলের খেলোয়াড় নিলামে মুম্বাই ইন্ডিয়ানস অ্যান্ডারসনকে কিনেছিল ৮ লাখ ৬৬ হাজার ডলার খরচ করে। অ্যান্ডারসনের দুর্ভাগ্য, চোটের কারণে খেলা হচ্ছে না আইপিএলের প্রথম পাঁচ রাউন্ড। এ কারণে কমে যাবে তাঁর পারিশ্রমিকও।৩১ মার্চ শ্রীলঙ্কার বিপক্ষে সচিত্র সেনানায়েকের ক্যাচ ধরতে গিয়ে ডান হাতের আঙুল কেটে যায় নিউজিল্যান্ড অলরাউন্ডারের। সঙ্গে সঙ্গে হাসপাতালে নিয়ে দেওয়া হয় সেলাই। চিকিত্সকেরা জানিয়েছেন, চার থেকে ছয় সপ্তাহ মাঠের বাইরে থাকতে হবে অ্যান্ডারসনকে। এর ফলে ১৪ রাউন্ডের আইপিএলের প্রথম পাঁচ রাউন্ড খেলা হচ্ছে না এ ব্ল্যাক ক্যাপস অলরাউন্ডারের।
