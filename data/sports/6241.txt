
বুধবার সকালে শুধু ব্যাটে-বলের তুমুল লড়াই হয়নি, বাংলাদেশ-অস্ট্রেলিয়ার কথার লড়াইও হয়েছে বেশ। বিশেষ করে তামিম ইকবালের সঙ্গে লেগে যায় ম্যাথু ওয়েডের। এই ঝামেলায় আর্থিক জরিমানা গুনতে হয়েছে ঢাকা টেস্টে ৭১ ও ৭৮ রান করা বাংলাদেশ ওপেনারকে। ম্যাচ ফির ১৫ শতাংশ জরিমানা করা হয়েছে তামিমকে। যোগ হয়েছে একটি ডিমেরিট পয়েন্টও।
ঢাকা টেস্টের চতুর্থ দিন সকালে যখন আউট হয়ে ড্রেসিংরুমের দিকে যাচ্ছিলেন ওয়েড, তখন তাঁকে কিছু একটা বলেন তামিম। ওয়েডও তামিমের দিকে খানিকটা তেড়ে যান। বাংলাদেশ দলের ওপেনার হাত নাড়িয়ে ওয়েডকে ড্রেসিংরুমের পথ দেখিয়ে দেন। ওয়েড যেন তাতে আরও চটে যান। সতীর্থ আর আম্পায়ারদের হস্তক্ষেপে শান্ত হয় পরিস্থিতি।ওয়েডকে হাত নেড়ে ড্রেসিংরুমের পথ দেখানোর সঙ্গে আরও একটি অভিযোগ ওঠে তামিমের বিরুদ্ধে, ডেভিড ওয়ার্নার ও স্টিভেন স্মিথ বারবার গ্লাভস বদলানোয় আম্পায়ারদের কাছে অভিযোগ করতে গিয়ে তর্কে জড়ান তিনি। ম্যাচ শেষে এই দুটি বিষয় নিয়ে রিপোর্ট করেন আম্পায়াররা। ম্যাচ রেফারির কাছে তামিম স্বীকার করে নেন নিজের দায়। আনুষ্ঠানিক শুনানির তাই প্রয়োজন পড়েনি। আইসিসি এক বিবৃতিতে জানিয়েছে, আচরণবিধির ২.১.১ ধারা ভেঙেছেন তামিম, যেটি খেলাটির চেতনাবিরোধী। আগে আরও একটি পয়েন্ট থাকায় তামিমের ডিমেরিট পয়েন্ট দাঁড়াল দুই। গত ১৬ মার্চ শ্রীলঙ্কা সফরে কলম্বো টেস্টে একটি ডিমেরিট পয়েন্ট পেয়েছিলেন তিনি। সূত্র: আইসিসি।
 
 
 
