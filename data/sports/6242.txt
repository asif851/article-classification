
পুরোনো ক্লাব এসি মিলানে ফিরছেন কাকা! এক বছর ধরে এ নিয়ে গুঞ্জন হয়েছে বেশ। মাঝে কয়েকটা মাস থেমে থাকার পর পুরোনো গুঞ্জনটা চাউর আবারও।গত বৃহস্পতিবার কাকা সাংবাদিকদের জানান, রিয়াল মাদ্রিদ ছাড়তে চান তিনি। নিজের মনের কথাটা ক্লাব কর্তৃপক্ষকে জানিয়ে দিয়েছেন বলেও স্বীকার করেন ব্রাজিলীয় এই অ্যাটাকিং মিডফিল্ডার। এর পরই উঠে যায় প্রশ্নটা, কোথায় যাচ্ছেন কাকা?ইতালির স্থানীয় গণমাধ্যমের খবর, দুই বছরের চুক্তিতে মিলানে ফিরছেন ৩০ বছর বয়সী কাকা। এদিকে, ইতালীয় ক্রীড়া দৈনিক গাজেত্তা দেল্লো স্পোর্তের কাছে মিলানের প্রধান নির্বাহী আদ্রিয়ানো গাল্লিয়ানি স্বীকার করেছেন, রিয়ালের সঙ্গে আলোচনা চালিয়ে যাচ্ছেন তিনি। তবে ব্রাজিলীয় ফুটবলারকে নেওয়ার ব্যাপারে এখনো চূড়ান্ত সিদ্ধান্ত হয়নি।২০০৩ সাল থেকে দীর্ঘ ছয় বছর মিলানে ছিলেন কাকা। ২০০৯ সালে ৬৫ মিলিয়ন ইউরোতে তিনি যোগ দেন রিয়ালে। কিন্তু ব্রাজিলীয় এই অ্যাটাকিং মিডফিল্ডার মিলান ছাড়ার পর কখনোই নিজের সামর্থ্যের প্রমাণ রাখতে পারেননি। কখনো ভুগেছেন ইনজুরিতে, কখনো ফর্মহীনতায়। মেসুত ওজিল রিয়ালে যোগ দেওয়ার পর থেকে মূলত বদলি খেলোয়াড় হিসেবে খেলানো হচ্ছে সাবেক ফিফা বর্ষসেরা এই খেলোয়াড়কে। নতুন কোচ কার্লোস আনচেলত্তিরও সুনজরে নেই তিনি। এই মুহূর্তে কাকার চেয়ে রিয়ালে বেশি গুরুত্ব পাচ্ছেন জার্মানির ওজিল ও স্পেনের ইসকো। কাকার আশা, খুব দ্রুতই তাঁর সমস্যা সমাধানে সহায়তা করবে রিয়াল।গত বছর খবর বেরোয়, পুরোনো ক্লাব মিলানে ফিরছেন ফর্মহীনতা আর ফিটনেস সমস্যায় থাকা কাকা। রিয়াল তাঁকে বিক্রি করতে আগ্রহী ছিল। তাঁকে নিতে আগ্রহী ছিল মিলানও। কিন্তু কাকার মিলানে ফেরা হয়নি। মিলানের পক্ষ থেকে প্রথমে বলা হয়, কাকার আয়কর জটিলতার কারণে তাঁকে নেওয়া সম্ভব নয়। পরবর্তী সময়ে গাল্লিয়ানি জানান, বয়সের কারণে কাকাকে নিতে আগ্রহী নয় মিলান। অথচ সেই গাল্লিয়ানিই এখন স্বীকার করছেন, কাকা নেওয়ার ব্যাপারে আলোচনা চালিয়ে যাচ্ছেন তাঁরা। সূত্র: রয়টার্স।
