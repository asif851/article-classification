
২০০৮ বেইজিং অলিম্পিকে জ্যামাইকান স্প্রিন্টারদের রক্ত নমুনায় নিষিদ্ধ ড্রাগ ক্লেনবুটেরলের অস্তিত্ব পাওয়া গিয়েছিল! পরশু চমকে দেওয়া খবরটা দেয় জার্মান সম্প্রচার সংস্থা এআরডি। এআরডি আরও জানায়, আন্তর্জাতিক অলিম্পিক কমিটি (আইওসি) গত বছরই নতুন করে পরীক্ষায় জ্যামাইকানদের নমুনায় ডোপের উপস্থিতির প্রমাণ পায়। আর কোনো ব্যবস্থা না নিয়েই পুরো ব্যাপারটা নাকি চেপে গেছে আইওসি! তবে কাল আইওসিও জানিয়েছে তারা কিছুই চেপে যায়নি, বরং কিছু অ্যাথলেটদের নমুনায় ‘নগণ্য মাত্রা’র ক্লেনবুটেরলের অস্তিত্ব পাওয়া যাওয়াতেই কোনো ব্যবস্থা নেয়নি। আর এই ‘কিছু’ অ্যাথলেটের মধ্যে শুধু জ্যামাইকান কিংবা স্প্রিন্টাররাই নয়, আছেন অন্য দেশ ও খেলার অ্যাথলেটরাও। আইওসি এটাও বলছে, এই অ্যাথলেটরা নির্দোষ। কেন নির্দোষ সেটাও বলে দিয়েছে আইওসি, ‘সম্ভবত দূষিত মাংসের কারণেই এমনটা হয়েছে।’ বিশ্ব ডোপবিরোধী সংস্থার (ওয়াডা) আলোচনা করেই আর কোনো ব্যবস্থা নেয়নি আইওসি। ২০১১ সালে মেক্সিকোয় অনুষ্ঠিত অনূর্ধ্ব-১৭ বিশ্বকাপ ফুটবলে শতাধিক খেলোয়াড়ের শরীরে ক্লেনবুটেরলের অস্তিত্ব পাওয়া গিয়েছিল। পরে জানা যায় দূষিত মাংস খেয়েই পজিটিভ হয়েছেন ফুটবলাররা। তাই শুরুতে নিষিদ্ধ করলেও বিশ্ব ফুটবলের অভিভাবক সংস্থা ফিফা পরে শাস্তি প্রত্যাহার করে নেয়। চীনেরও দুর্নাম আছে গবাদিপশুকে মোটাতাজা করতে ক্লেনবুটেরল ব্যবহারের। তবে ট্যুর ডি ফ্রান্সের দুবারের চ্যাম্পিয়ন আলবার্তো কনতাদোর এই ক্লেনবুটেরলের কারণেই দুই বছর নিষিদ্ধ হয়েছিলেন। ২০০৮ অলিম্পিকে স্প্রিন্টে ১০টি পদক জিতেছিল উসাইন বোল্টের জ্যামাইকা। ১০০ ও ২০০ মিটার স্প্রিন্টে সোনা জিতেছিলেন বিশ্বের দ্রুততম মানব বোল্ট। বেইজিংয়ে জেতা বোল্টের তৃতীয় সোনাটা অবশ্য কেড়ে নিয়েছে আইওসি। সতীর্থ নেস্তা কার্টার ডোপ টেস্টে পজিটিভ হওয়ার ১০০ মিটার রিলের পদক হারায় জ্যামাইকা। সূত্র: এএফপি, রয়টার্স।
