
এক যুগে যেটা করতে পারেননি, সেটা ১৭ দিনের মধ্যে দুবার করে ফেললেন হাশিম আমলা! এবারের আইপিএলের আগে ক্রিকেটের ক্ষুদ্রতম সংস্করণে কখনো সেঞ্চুরিই পাননি। সে আমলা কিনা এখন দু-দুটো সেঞ্চুরির মালিক। আমলার সেঞ্চুরিতে গুজরাট লায়ন্সের বিপক্ষে ৩ উইকেটে ১৮৯ রান করেছে কিংস ইলেভেন পাঞ্জাব।
২০ এপ্রিল মুম্বাই ইন্ডিয়ানসের বিপক্ষে ৬০ বলে ১০৪ রান করেছিলেন আমলা। আজকের ইনিংসটাও ১০৪ রানের, এবারও ঠিক ৬০ বলই খেলেছেন! যেন একই ইনিংসের রিপ্লে করে দেখালেন আমলা! এখানেই শেষ নয়। দুদিনই ছক্কা মেরেই সেঞ্চুরি পেরিয়েছেন। দুদিনই চার মেরেছেন ৮টি। শুধু ছক্কার সংখ্যাতেই গরমিল। সেদিনের ৬ ছক্কার বদলে আজ ছক্কা মেরেছেন পাঁচটি। এক একের গড় মিলেই আরও দুটি জিনিস মেলেনি। ২০ এপ্রিলের ইনিংসে ফিফটি ছুঁয়েছিলেন ৩৪ বলে, সেঞ্চুরি ৫৮ বলে। আর আজ ফিফটি করেছেন ৩৫ বলে, সেঞ্চুরি ৫৯ বলে! আরেকটা পার্থক্যও আছে আমলার আজকের ইনিংসে। মুম্বাইয়ের বিপক্ষে অপরাজিত থেকে মাঠ ছেড়েছিলেন। আজ এক বল আগে আউট হয়েছেন। ম্যাচের ভাগ্যটাও তাই বদলালে খুশি হবেন আমলা। মুম্বাইয়ের বিপক্ষে সেদিন হেরেছিল পাঞ্জাব, আজ ভাগ্য বদলালে কোয়ালিফায়ারের পথে অনেকটা এগিয়ে যাবে আমলার দল।
 
