
সহকারী রেফারির সঙ্গে অশোভন আচরণ করে চার ম্যাচের নিষেধাজ্ঞা পেয়েছিলেন। এরই মধ্যে এক ম্যাচ নিষেধাজ্ঞাও কাটিয়েছেন লিওনেল মেসি। তবে আর্জেন্টাইন ফরোয়ার্ডের জন্য সুসংবাদ, বাকি তিন ম্যাচের নিষেধাজ্ঞা আর কাটাতে হবে না তাঁকে। আপিলের পর তাঁর নিষেধাজ্ঞা তুলে নিয়েছে ফিফার আপিল কমিটি। 
গত মার্চে বিশ্বকাপ বাছাইপর্বে চিলির বিপক্ষে ১-০ গোলে জয়ের ম্যাচে সহকারী রেফারিকে কটূক্তি করে ফিফা শৃঙ্খলা কমিটির কাছ থেকে চার ম্যাচের নিষেধাজ্ঞা পান মেসি। বলিভিয়ার বিপক্ষে আর্জেন্টিনার পরের ম্যাচটা সে কারণে খেলতে পারেননি আর্জেন্টাইন অধিনায়ক। তবে এ নিষেধাজ্ঞার বিরুদ্ধে আর্জেন্টাইন ফুটবল অ্যাসোসিয়েশনের মাধ্যমে আপিল করেছিলেন মেসি। শুনানির পর ফিফার আপিল কমিটি তাঁর এই নিষেধাজ্ঞা তুলে নিয়েছে। কাল ফিফা আপিল কমিটির এক বিবৃতিতে বলা হয়েছে, মেসির বিরুদ্ধে সহকারী রেফারির সঙ্গে অশোভন আচরণ করার যথেষ্ট প্রমাণ পাওয়া যায়নি। একই সঙ্গে মেসিকে যে ১০ হাজার সুইস ফ্রাঁ জরিমানা করা হয়েছিল, সেটাও বাতিল করা হয়েছে। নিষেধাজ্ঞা উঠে যাওয়ায় এখন উরুগুয়ে, ভেনেজুয়েলা ও পেরুর বিপক্ষে আর্জেন্টিনার পরের তিনটি ম্যাচে খেলতে পারবেন মেসি। ফিফা ডটকম।
