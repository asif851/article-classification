
সাবেক ক্রিকেটাররা বেজায় চটেছেন। কোচ নিয়োগ কমিটির তিন সদস্য শচীন টেন্ডুলকার, সৌরভ গাঙ্গুলী আর ভিভিএস লক্ষ্মণ বিরক্ত। নতুন কোচ নিয়োগের বিষয়ে বিরাট কোহলির সঙ্গে কথাও বলতে চান না তাঁরা। ভারতীয় ক্রিকেট বোর্ডের (বিসিসিআই) এসবে বয়েই গেছে! অধিনায়ক কোহলির গুরুত্ব তাদের কাছে আগের মতোই আছে। গতকাল বিসিসিআইয়ের এক কর্মকর্তা জানিয়েছেন, কোহলির সঙ্গে ‘তাল মেলাতে পারেন’ এমন কোচই নেবে ভারত।
কোচ আর অধিনায়কের সম্পর্ক ভালো না থাকলে দলের পরিবেশ থাকে অস্থির, যা সাফল্যের অন্তরায় হয়ে দাঁড়ায়। কোচ অনিল কুম্বলের সঙ্গে কোহলির সম্পর্ক উষ্ণ ছিল না। বোর্ডের কাছে কোচের নামে ‘নালিশ’ পর্যন্ত করেছিলেন। সেটার জের ধরে পদত্যাগই করতে হয়েছে কুম্বলেকে। সাবেক ক্রিকেটারদের অনেকেই বিষয়টি নিয়ে ক্ষুব্ধ। সুনীল গাভাস্কার তো বলেছেন কোচ নয়, সরে যাওয়া উচিত ওই নালিশ করা খেলোয়াড়দেরই।
বিসিসিআই অবশ্য তাদের নীতিতে অটল থাকছে। এক কর্মকর্তা এএফপিকে বোর্ডের মনোভাবটা জানিয়েছেন, ‘সঠিক কোচ খুঁজে নেওয়ার জন্য পরামর্শক কমিটি যথেষ্ট দক্ষ। কিন্তু তাদের মাথায় কুম্বলের বিষয়টি থাকবে। দল নির্বাচনে কোহলির কোনো ভূমিকা না থাকলেও তার সঙ্গে ভালো সম্পর্ক রেখেই চলতে হবে কোচকে। এটা দলের জন্যই ভালো। কোচ-অধিনায়কের ভালো সম্পর্ক দলের জন্য কতটা গুরুত্বপূর্ণ সেটা শচীন, সৌরভ আর লক্ষ্মণের চেয়ে ভালো আর কে জানে।’
প্রধান কোচ ছাড়াই ওয়েস্ট ইন্ডিজ সফরে গেছে ভারত। তবে আগামী মাসে ভারত নতুন কোচ নিয়েই শ্রীলঙ্কা সফরে যাবে বলে জানিয়েছেন বিসিসিআইয়ের ভারপ্রাপ্ত সভাপতি সিকে খান্না।
দল চ্যাম্পিয়নস ট্রফিতে খেলতে রওনা দেওয়ার আগেই কোচ চেয়ে বিজ্ঞাপন দিয়েছিল বিসিসিআই। বীরেন্দর শেবাগসহ পাঁচজন দরখাস্তও করেছেন। নতুন করে আবার দরখাস্ত চেয়েছে ভারতীয় বোর্ড। আগের পাঁচজন তো আছেনই। তাঁদের সঙ্গে যোগ হবেন নতুন প্রার্থীরা।
এদিকে কুম্বলের সঙ্গে বিবাদ নিয়ে অবশেষে মুখ খুলেছেন ওয়েস্ট ইন্ডিজ সফরে থাকা কোহলি। ড্রেসিংরুমে কী হয়েছে সেটা প্রকাশ্যে আনতে চাননি ভারতের অধিনায়ক, ‘অনিল ভাই তাঁর কথা বলেছেন এবং সরে দাঁড়ানোর সিদ্ধান্ত নিয়েছেন। আমরা সবাই তাঁর সিদ্ধান্তকে শ্রদ্ধা জানাই। ড্রেসিংরুমের পবিত্রতা রক্ষা করা গুরুত্বপূর্ণ। ড্রেসিংরুমে যা হয়েছে সেটা আমাদের সবার জন্যই গোপনীয়। যেটা আমি সবিস্তারে জনসমক্ষে বলে বেড়াব না।’ এ নিয়ে কুম্বলে আর কিছু বলতে চাননি, ‘আমি যা বলতে চেয়েছিলাম তা বলে ফেলেছি। আমার আর কিছু বলার নেই।’ এএফপি, রয়টার্স।
