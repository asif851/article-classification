
চলতি বছরের শুরুতে পাকিস্তানের বিপক্ষে টেস্টে উইকেটকিপিং করেছিলেন পিটার হ্যান্ডসকম্ব। এ ছাড়া শেফিল্ড শিল্ডেও উইকেটকিপিংয়ের অভিজ্ঞতা রয়েছে ২৬ বছর বয়সী এ ব্যাটসম্যানের। অস্ট্রেলিয়া টিম ম্যানেজমেন্টকে এ সুযোগই নেওয়ার পরামর্শ দিলেন অ্যাডাম গিলক্রিস্ট। টেস্ট ইতিহাসের অন্যতম সেরা এ উইকেটকিপারের মতে, বাংলাদেশের বিপক্ষে দুই টেস্টের সিরিজে অতিরিক্ত একজন স্পিনার খেলাতে হ্যান্ডসকম্বের হাতে কিপিং গ্লাভস তুলে দেওয়া উচিত।
অস্ট্রেলিয়ার উইকেট সামলানোর দায়িত্ব এখন ম্যাথু ওয়েডের। তাঁর কিপিং নিয়ে কোনো প্রশ্ন না থাকলেও ব্যাট হাতে দীর্ঘদিন ধরে ভুগছেন রানখরায়। ২০১৩ সালে শ্রীলঙ্কার বিপক্ষে সিডনি টেস্টে সেঞ্চুরি করেছিলেন। এরপর চার বছরে ১১ টেস্ট খেলে মাত্র দুটি হাফ সেঞ্চুরি। অন্যদিকে, গত বছরের নভেম্বরে গিলক্রিস্টের কাছ থেকে ‘ব্যাগি গ্রিন’ টুপি পাওয়ার পর এ পর্যন্ত ৮ টেস্টে ৫৪.২৭ গড়ে দুটি সেঞ্চুরি করেছেন হ্যান্ডসকম্ব, আছে তিনটি হাফ সেঞ্চুরিও। অল্প সময়েই হয়ে গেছেন অস্ট্রেলিয়ার ব্যাটিং অর্ডারের অন্যতম ভরসা। চলতি সপ্তাহে ডারউইনে গা-গরমের ম্যাচে ‘ডেভিড ওয়ার্নার একাদশে’র হয়ে সেঞ্চুরিও পেয়েছেন ভিক্টোরিয়া থেকে উঠে আসা এই ক্রিকেটার।
গিলক্রিস্ট তাই ওয়েডকে বসিয়ে হ্যান্ডসকম্বের হাতে কিপিং গ্লাভস তুলে দেওয়ার সিদ্ধান্তকে দেখছেন ‘বাস্তবসম্মত প্রস্তাব’ হিসেবে। মঙ্গলবার সিডনিতে চ্যারিটি সংগঠন লর্ডস তাভার্নেসের ন্যাশনাল অ্যাম্বাসেডর হিসেবে দায়িত্ব নেন অস্ট্রেলিয়ার কিংবদন্তি এ উইকেটরক্ষক-ব্যাটসম্যান। সেখানে বলেছেন, ‘এটা শুধুই ভারসাম্যের ব্যাপার, আপনি যে কন্ডিশনে যাচ্ছেন, সেখানে টেস্ট ম্যাচ জিততে দলের সঠিক ভারসাম্যের কথা ভাবতে হবে। একজন অতিরিক্ত স্পিন বোলার খেলানোর সুযোগ আপনি নিতে পারেন, তবে সে জন্য একজন সিমার কিংবা ব্যাটসম্যানকে বসানোর কোনো প্রয়োজন নেই। এটা বাস্তবসম্মত প্রস্তাব। ’
স্টিভেন স্মিথের স্কোয়াডে নাথান লায়ন ও অ্যাশটন অ্যাগার ছাড়াও তৃতীয় স্পিনার হিসেবে ডাক পেয়েছেন মিচেল সুয়েপসন। অর্থাৎ হ্যান্ডসকম্ব কিপিং করলে টেস্ট অভিষেকের সুযোগ পেতে পারেন সুয়েপসন। হ্যান্ডসকম্বের হাতে গ্লাভস তুলে দেওয়া প্রসঙ্গে গিলির যুক্তি, ‘গ্লাভস হাতে ওর সামর্থ্য দারুণ আর ওর অতীত অভিজ্ঞতাও এ ক্ষেত্রে সাহায্য করবে। যদি সে (হ্যান্ডসকম্ব) বলে কিপিং করতে চায় এবং এটা নিয়ে সে খুশি, তাহলে আমি মনে করি, ব্যাটসম্যান হিসেবে তার নিজেকে প্রমাণের আর কিছু নেই। সে এ ভূমিকায় সত্যিই ভালো করছে।’
ঘরোয়া টি-টোয়েন্টি, ওয়ানডে ও প্রথম শ্রেণির ক্রিকেটে কিপিং করেছেন হ্যান্ডসকম্ব। গিলির পরামর্শ অনুসারে দলের ভালোর জন্য তিনি কিপিং গ্লাভস হাতে তুলে নিতে রাজি। এ প্রসঙ্গে হ্যান্ডসকম্বের উক্তি, ‘দলের ভারসাম্যের জন্য ভালো হলে আমি আনন্দের সঙ্গেই তা করব। আরেকজন বোলার কিংবা ব্যাটসম্যান খেলানোর জায়গা সৃষ্টি হবে। তবে আমি সব সময়ই বলে এসেছি, ব্যাটিংই আমার সবার আগে, তারপরে কিপিং।’ দুই টেস্টের সিরিজ খেলতে আগামী শুক্রবার বাংলাদেশে আসবে অস্ট্রেলিয়া দল। সিএ, টেলিগ্রাফ
 
