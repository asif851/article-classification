
অস্ট্রেলিয়ার ক্রিকেটের সংকট কেটে গেছে দুদিন আগে। অস্ট্রেলীয় ক্রিকেটারদের সব মনোযোগ এখন মাঠে। সফরের মানসিক প্রস্তুতি নিশ্চয়ই শুরু করে দিয়েছেন স্মিথ-ওয়ার্নাররা। বাংলাদেশ তো আগে থেকেই শুরু করেছে অস্ট্রেলিয়া সিরিজের প্রস্তুতি। আজ থেকে শুরু হয়েছে তাদের চট্টগ্রাম-পর্বের প্রস্তুতি।
কাল বিকেলে চট্টগ্রামে উড়াল দেওয়ার আগে শাহজালাল আন্তর্জাতিক বিমানবন্দরে কোর্টনি ওয়ালশ ও সৌম্য সরকারের সঙ্গে একটা আড্ডার ছবি টুইটারে পোস্ট করে দলের অন্যতম বোলিং ভরসা মোস্তাফিজুর রহমান লিখেছেন, ‘অস্ট্রেলিয়া সিরিজের আগে সাত দিনের অনুশীলন ক্যাম্পে যাচ্ছি চট্টগ্রাম।’ খানিক পরেই ফিজের টুইট বার্তার জবাব দিয়েছেন ডেভিড ওয়ার্নার, ‘শুভকামনা চ্যাম্পিয়ন, দেখা হবে শিগগির।’ অস্ট্রেলিয়ার জন্য বাংলাদেশ যে অধীর অপেক্ষায় আছে, সেটি বোঝা গেল মোস্তাফিজের ফিরতি টুইটে, ‘বাংলাদেশ তোমাদের অপেক্ষায় আছে। নিরাপদে দ্রুত এখানে চলে আসো।’
কদিন পর মোস্তাফিজ-ওয়ার্নার একে অপরের মুখোমুখি হলেও আইপিএলের সৌজন্যে দুজনের দারুণ বন্ধুত্ব এক বছরেরও বেশি সময় ধরে। ২০১৬ আইপিএলে হায়দরাবাদ সানরাইজার্সের অধিনায়ক হিসেবে ওয়ার্নারের আস্থা অর্জন করেছিলেন বাংলাদেশের বাঁহাতি পেসার। বন্ধুত্বের সেই সূত্র ধরে গত বছর একে অপরের জন্মদিনে শুভেচ্ছাও জানিয়েছিলেন দুজন।
বন্ধুত্ব থাকলেও ওয়ার্নারের সঙ্গে মোস্তাফিজের খুব যে যোগাযোগ হয়, ব্যাপারটা এমন নয়। মোস্তাফিজ নিজেই জানিয়েছেন এ কথা। বন্ধুত্বটা সামাজিক যোগযোগের মাধ্যমেই সীমাবদ্ধ। তবে অস্ট্রেলীয় ওপেনারের ‘পরীক্ষা’ নিতে মুখিয়েই আছেন তিনি। চ্যাম্পিয়নস ট্রফিটা খুব একটা ভালো যায়নি তাঁর, দুর্দান্ত কিছু করতে উন্মুখ ২১ বছর বয়সী বাঁহাতি পেসার!
