

লা লিগায় ১২ ম্যাচে ৪ গোল। সুপার কাপে ২ ম্যাচে ১ গোল। তবে চ্যাম্পিয়নস লিগে ব্যর্থতা কাটছে না নেইমারের। বার্সেলোনার হয়ে এ পর্যন্ত চ্যাম্পিয়নস লিগে পাঁচটি ম্যাচে অংশ নিয়েছেন ব্রাজিলীয় ফরোয়ার্ড। এর একটিতেও গোলের দেখা পাননি।
পরশু রাতে আয়াক্সের বিপক্ষে গোলখরা কাটানোর সুযোগ ছিল নেইমারের। চোটের কারণে লিওনেল মেসি ছিলেন না। ধারণা করা হচ্ছিল, আর্জেন্টাইন মহাতারকার শূন্যতাটা পূরণ করবেন নেইমার। কিন্তু সেটা হয়নি। আগের চার ম্যাচের মতো আয়াক্সের বিপক্ষেও গোলহীন থাকেন বর্তমান সময়ের অন্যতম আলোচিত এই তারকা।
প্রথমার্ধে নিজেকে মেলে ধরতে পারেননি। তাঁকে কড়া মার্কিংয়ে রাখেন আয়াক্সের খেলোয়াড়েরা। দ্বিতীয়ার্ধে কিছুটা অবদান রেখেছেন। ওই ম্যাচের বার্সার একমাত্র গোলে পরোক্ষভাবে কৃতিত্ব ছিল তাঁর। নেইমারকে ফাউল করাতেই লাল কার্ড দেখেন আয়াক্সের ভেল্টমেন। প্রাপ্ত পেনাল্টিটা কাজে লাগান জাভি। ৫৬ মিনিটে বার্সাকে সমতায় ফেরানোর সুযোগও পেয়েছিলেন নেইমার। ইনিয়েস্তার পাস থেকে নেওয়া তাঁর দারুণ শট ঠেকিয়ে দেন আয়াক্সের গোলরক্ষক।
নেইমার অবশ্য নিজের গোল না পাওয়া নিয়ে বিন্দুমাত্র উদ্বিগ্ন নন। সেরা খেলোয়াড় লিওনেল মেসির অনুপস্থিতিটাই বেশি ভাবাচ্ছে তাঁকে, ‘আমাদের জন্য সময়টা খারাপ। কারণ লিও আমাদের অন্যতম স্তম্ভ। আমরা জানি, ও যেকোনো সময় ম্যাচের মোড় ঘুরিয়ে দিতে পারে। আশা করছি ও  দ্রুতই ফিরে আসবে।’
৫৭ মিলিয়ন ইউরোতে বার্সায় যোগ দেওয়া নেইমারের শুরুটা সুখকর ছিল না মোটেই। হঠাত্ই যেন ফর্ম পড়ে গিয়েছিল। জুনে অনুষ্ঠিত ফিফা কনফেডারেশনস কাপে পাঁচ ম্যাচে করেছিলেন চার গোল। পেয়েছিলেন প্রতিযোগিতার সেরা খেলোয়াড়ের মর্যাদা। সেই নেইমার বার্সার জার্সি গায়ে নিজেকে সেভাবে মেলে ধরতে পারছিলেন না। স্প্যানিশ চ্যাম্পিয়নদের হয়ে প্রথম সাত ম্যাচে গোলের দেখা পান মাত্র একটি। প্রাথমিক ধাক্কাটা অবশ্য সামলে নিয়েছেন নেইমার। ১৫ ম্যাচে এ পর্যন্ত গোল করেছেন পাঁচটি। সতীর্থদের নয়টি গোল করতে সহায়তা করেছেন।
কিন্তু চ্যাম্পিয়নস লিগের গোলদাতাদের তালিকায় এখনো নিজের নামটা লিখতে পারেননি ব্রাজিলের বিস্ময়-প্রতিভা। হয়তো দ্বিতীয় রাউন্ডের আসল লড়াইয়ের জন্যই জমিয়ে রেখেছেন সবগুলো গোল।
