
সংখ্যাটা ছিল প্রায় ৮০০। স্পষ্ট করে বললে ৭৯৯। এবার এত খেলোয়াড় আইপিএলের নিলামে নিজেদের তুলতে চেয়েছিলেন। তবে এই তালিকা থেকে ফ্র্যাঞ্চাইজিগুলোর আগ্রহের ওপর ভিত্তি করে আইপিএলের নিলাম তালিকা চূড়ান্ত করা হয়েছে। সংখ্যাটা শেষ পর্যন্ত কমে এসেছে ৩৫১ জনে। এঁদের সবাই যে বিক্রি হবেন, তাও নয়। ২০ ফেব্রুয়ারি বেঙ্গালুরুতে অনুষ্ঠিত হবে ২০১৭ আইপিএলের নিলাম।এবারও বেশ কজন খেলোয়াড়কে নিয়ে চলতে পারে কাড়াকাড়ি। বেশ কজন খেলোয়াড়ের দাম উঠবে আকাশে। এঁদের মধ্যে আছেন ইশান্ত শর্মা। আইপিএলের শুরুর দিকেই ৯ লাখ ৫০ হাজার মার্কিন ডলার দামে ​বিক্রি হয়ে ইশান্ত বেশ শোরগোল ফেলে দিয়েছিলেন। গত কয়েকটি আসরে পেসারদের ভূমিকার কারণে এবারও ফাস্ট বোলারদের ​ওপরে চোখ। এবারও ইশান্তের বেশ বড় দর হাঁকা হতে পারে। তাঁর ভিত্তি মূল্য ধরাই হয়েছে ২ কোটি রুপি। ইশান্ত ছাড়াও আর ছয়জন খেলোয়াড়ের ভিত্তি মূল্য ২ কোটি রুপি ধরা হয়েছে। অর্থাৎ​ এঁদের কিনতে চাইলে এই দাম থেকেই দর হাঁকা শুরু করতে হবে। বাকি ছয়জন হলেন: ইংল্যান্ডের বেন স্টোকস, এউইন মরগান ও ক্রিস ওকস; অস্ট্রেলিয়ার মিচেল জনসন ও প্যাট কামিন্স; শ্রীলঙ্কার অ্যাঞ্জেলো ম্যাথুস।
আইপিএলের নিলামে থাকছেন ছয় বাংলাদেশিও। দুজন খেলোয়াড়কে আগের নিলাম থেকেই ধরে রেখেছে দলগুলো—সাকিব আল হাসান (কেকেআর) ও মোস্তাফিজুর রহমান (হায়দরাবাদ সানরাইজার্স)। এবারের নিলামে ছয়জন সহযোগী দলের খেলোয়াড়ও আছেন। আফগানিস্তানের আসগর স্টানিকজাই, মোহাম্মদ নবী, মোহাম্মদ শেহজাদ, রশীদ খান ও দাওলত জারদান। আছেন আরব আমিরাতের চিরাগ সুরি। এঁদের মধ্যে শেহজাদ ও রশীদের ভিত্তি মূল্য সবচেয়ে বেশি—৫০ লাখ রুপি।আইপিএলের নিলামে কোনো পাকিস্তানি ক্রিকেটার নেই। বাংলাদেশের বেশির ভাগ ক্রিকেটার শ্রীলঙ্কা সফরে ব্যস্ত থাকবেন, তাঁদের নিয়ে ফ্র্যাঞ্চাইজিগুলোর আগ্রহ কেমন থাকে, তাও দেখার। তবে এ কথা নিঃসন্দেহে বলে দেওয়া যায়, এবার সবচেয়ে বেশি আগ্রহের কেন্দ্রে থাকবেন ইংলিশ ক্রিকেটাররা। বিশেষ করে পেস অলরাউন্ডার ​স্টোকসের দাম উঠে যেতে পারে আকাশে। যদিও এবারের ফ্র্যাঞ্চাইজিগুলো খুব হিসাব করেই নিলামের টেবিলে বসবে বলে ধারণা করা হচ্ছে। সূত্র: ক্রিকইনফো।
