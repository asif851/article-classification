
খুব দ্রুত শিখতে পারেন বিরাট কোহলি। যুবরাজ সিংয়ের ধারণা এমনই। সাম্প্রতিক সময়ে ভারতীয় ক্রিকেটারদের মধ্যে কোহলি দ্রুততম সময়ে টেস্ট ক্রিকেটটা আয়ত্ত করেছেন।
যুবরাজের বিশ্বাস, দ্রুত শিখতে পারার এই ক্ষমতা কোহলিকে অন্যদের চেয়ে অনেক ওপরে নিয়ে যাবে, ‘কোহলি এমন একজন ক্রিকেটার যে সব সময়ই নিজের মানদণ্ড ওপরের দিকে নিয়ে যায়। সে তার পরের প্রজন্মের ক্রিকেটার হিসেবে পারফরম্যান্সের মানদণ্ডটা ওপরের দিকেই তুলছে।’যুবরাজ নিজের সঙ্গে কোহলির তুলনা করতে গিয়ে শেখার ক্ষমতাটাকেই গুরুত্ব দিয়েছেন সবচেয়ে বেশি, ‘আমরা ১০ বছর ধরে ধীরে ধীরে টেস্ট ক্রিকেটে ধাতস্থ হয়েছি। কোহলি যেটা পেরেছ ৩-৪ বছরেই।’এই মৌসুমে টেস্ট ক্রিকেটে অনন্য নৈপুণ্য কোহলির। ১১ টেস্টে ৬৯.২২ গড়ে করেছেন ১ হাজার ২৪৬ রান। ডাবল সেঞ্চুরি আছে চারটি। যদিও অস্ট্রেলিয়ার বিপক্ষে চলমান সিরিজে খুব ভালো করতে পারছেন না। দুই টেস্টর চার ইনিংসে গড় মাত্র ১০, তারপরেও অন্যান্য ব্যাটসম্যানদের চেয়ে নিজের সার্বিক পারফরম্যান্স তিনি নিয়ে গেছেন ধরাছোঁয়ার বাইরেই।অস্ট্রেলিয়ার বিপক্ষে এখনো দুটি টেস্ট বাকি। পুনে আর বেঙ্গালুরুর বাজে নৈপুণ্য পেছনে ফেলে কোহলির ঘুরে দাঁড়ানোর অপেক্ষায় এই মুহূর্তে অধীন ভারতীয় ক্রিকেটপ্রেমীরা। সূত্র: ডেকান ক্রনিকলস।
