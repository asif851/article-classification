
আইসিসির নতুন আর্থিক মডেলে অনেক বড় ধাক্কা খেয়েছে ভারত। ২০২৩ সাল পর্যন্ত আইসিসি থেকে প্রত্যাশিত আয় অর্ধেকে নেমে এসেছে বিসিসিআইয়ের। পূর্ণ সদস্যদের এভাবে প্রতিপক্ষ বনে যাওয়াটা বিব্রত করেছে বিসিসিআইকে। ইয়ান চ্যাপেলের ধারণা, এমন ঘটনা এমনিতেই মেনে নেবে না ভারত। আইপিএলকে অস্ত্র বানিয়েই সে ক্ষতিটা পুষিয়ে নেবে তারা। এ জন্য আন্তর্জাতিক ক্রিকেটের ক্ষতি হলেও কোনো ভ্রুক্ষেপ করবে না ভারত! বছরে দুটি আইপিএল তাই এখন হয়ে যেতে পারে সময়ের ব্যাপার।
ক্রিকইনফোতে নিজের কলামে চ্যাপেল ভাইদের বড়জন এভাবেই সতর্ক করে দিয়েছেন সবাইকে। সাবেক অস্ট্রেলিয়ান অধিনায়কের ধারণা, এভাবে ভোটে হেরে যাওয়াটা মেনে নেওয়া সম্ভব নয় ভারতের। কারণ, ৫৭ কোটি ডলার আয়ের সম্ভাবনা হঠাৎ করেই ২৯.৩ কোটি ডলারে নেমে আসা তো শুধু অহমের বিষয় নয়, আর্থিক ধাক্কাও। আর্থিক এ ক্ষতি পুষিয়ে নিতে নিজেদের সর্বস্ব ঢেলে দেবে বিসিসিআই। আর ভারতীয় বোর্ডের সর্বস্ব বলুন আর মোক্ষম অস্ত্র বলুন, সবই এখন আইপিএল!আইসিসির এই মিটিংয়ের আগেই আইপিএলের বিস্তৃতি বাড়ানোর কথা ভাবছিল বিসিসিআই। তবে আয় কমানোর খবর নিশ্চিত হয়ে যাওয়ার পর এখন সেটা বাস্তবে রূপ নিতেই পারে। কিন্তু ক্রিকেটের বর্তমান সূচি অনুযায়ী বাড়তি কোনো টি-টোয়েন্টি লিগ চালু করার উপায় নেই। বিশ্বের প্রায় প্রতিটি দেশই নিজস্ব লিগ চালু করায় এরই মধ্যে তার প্রভাব আন্তর্জাতিক ক্রিকেটে। গত কয়েক বছরে ওয়ানডের সংখ্যা অনেক কমে গেছে, দ্বিপক্ষীয় সিরিজের সংখ্যা কমে গেছে। একসময়ের অনেক আগ্রহের ত্রিদেশীয় সিরিজ তো ইদানীং প্রায় হারিয়েই গেছে।চ্যাপেল ব্যাখ্যা করেছেন, দ্বিপক্ষীয় সিরিজের বদলে আইপিএল আয়োজন করলে আরেকটি বাড়তি সুবিধা পাবে ভারত। দ্বিপক্ষীয় সিরিজ মানেই আয়ের অংশ আইসিসির ভান্ডারে যোগ হওয়া। সেটা ওই আর্থিক কাঠামোর মাধ্যমে অন্য সদস্যদের মাঝে ভাগাভাগি হবে। সব বোর্ড যেভাবে তাদের বিপক্ষে ভোট দিয়েছে, ভারত এখন তাদের আয়ের ভাগ অন্যদের দিতে চাইবে না। আইপিএলের ক্ষেত্রে সে সমস্যা নেই। এই প্রতিযোগিতার লাভের পুরোটাই পায় ভারত।ভারত বছরে দুটি আইপিএল করলে প্রভাব পড়বে টেস্ট ক্রিকেটে। এমনিতেই অস্ট্রেলিয়া ও দক্ষিণ আফ্রিকার খেলোয়াড়েরা আইপিএলের দুই মাস কোনো সিরিজ না রাখার জন্য বোর্ডকে বলে রেখেছেন। বাংলাদেশ ও আয়ারল্যান্ডের সঙ্গে ত্রিদেশীয় সিরিজেও প্রায় দ্বিতীয় দল পাঠিয়েছে নিউজিল্যান্ড। মূল খেলোয়াড়েরা যে সবাই ব্যস্ত আইপিএল নিয়ে। ওয়েস্ট ইন্ডিজও তাদের মূল খেলোয়াড়দের অনেককে আইপিএলে কারণে হারিয়ে ফেলেছে।বেন স্টোকসদের মতো ইংলিশ ক্রিকেটারদের লোভনীয় দামে কেনা হয়েছে আইপিএলে। মিলিয়ন ডলারের আয়ের এই সম্ভাবনা হাতছানি দিচ্ছে তাদেরও। আইপিএল চলার সময় জাতীয় দলের খেলা না রাখার পক্ষে তারাও চাপ দিতে পারে।অন্য বোর্ডগুলোর পক্ষে তাই সম্ভব নয় আইপিএলের বিস্তার ঠেকানো। তাই টেস্ট বাঁচানোর ভারটা পড়ছে খেলোয়াড়দের সংস্থা ফিকার কাঁধে। কিন্তু ফিকার সিদ্ধান্তগুলো প্রভাবিত করেন তারকা খেলোয়াড়েরা, আইপিএলের মতো টুর্নামেন্ট যাঁদের মিলিয়ন ডলার আয়ের সুযোগ করে দিয়েছে। সুতরাং টেস্ট ক্রিকেট বাদ দিয়ে আইপিএল খেলতে ফিকার পক্ষ থেকে খুব আপত্তি আসার কথা নয়। কারণ, ফর্মের চূড়ান্তে থেকে টেস্ট খেলার জন্য আইপিএলকে ‘না’ বলা খেলোয়াড়ের সংখ্যা কখনোই খুব বেশি ছিল না।চ্যাপেল একটা উপায়ও বাতলেছেন এই পরিস্থিতি হলে কী হতে পারে। ভারতীয় বোর্ডকে এখন কোনো সিদ্ধান্ত গ্রহণের আগে পরিচালক কমিটির (সিওএ) অনুমতি প্রয়োজন হয়। চ্যাম্পিয়নস ট্রফি খেলতে বাধ্য করার পেছনে বোর্ডকে নাকি বাধ্য করেছে এই পরিচালক কমিটিই। তাই আইপিএলের পরিধি বাড়ানোর সিদ্ধান্তটা সিওএ থেকে অনুমোদিত হতে হবে। কিন্তু আয়ের এমন সহজ সুযোগ পরিচালক কমিটিই–বা নেবে না কেন!সূত্র: ক্রিকইনফোতে লেখা চ্যাপেলের কলাম ‘উইল দ্য বিসিসিআই সিক রিফিউজ ইন টি-টোয়েন্টি’
