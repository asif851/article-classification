
লিওনেল মেসির সঙ্গে কেমন সম্পর্ক ক্রিস্টিয়ানো রোনালদোর? তীব্র প্রতিদ্বন্দ্বিতা থাকলে সম্পর্কে একধরনের টানাপোড়েন তো থাকেই। মেসি সব সময় এ ব্যাপারে কূটনৈতিক উত্তর দিয়ে এসেছেন। তবে রোনালদো বরাবরই খোলামেলা উত্তর দিয়েছেন। পর্তুগিজ তারকা আবারও বললেন, মেসি আর তিনি আর যা-ই হোক বন্ধু নন। কিন্তু তার মানে শত্রুও কিন্তু নন। দুজন খুব কাছের না হলেও সম্পর্কটা সম্মানের, শ্রদ্ধার।
এই মুহূর্তে বিশ্ব সেরা ফুটবলার কে—এ নিয়ে এই দুজনের মধ্যে তীব্র লড়াই। আট বছর ধরেই ব্যালন ডি’অর পুরস্কারটির দখল এই দুজনেরই। রোনালদো জানিয়েছেন, মেসির সঙ্গে তাঁর কোনো সমস্যা নেই, ‘আমাদের মধ্যে সম্মানের সম্পর্ক। আমি ওকে সম্মান করি। মেসিও আমাকে সম্মান করে। মিডিয়া পুরো ব্যাপারটি এমন জায়গায় নিয়ে গেছে, যে মানুষ মনে করে আমাদের মধ্যে দা-কুমড়া সম্পর্ক। কিন্তু ব্যাপারটি এমন নয়।’কোচ পত্রিকাকে রোনালদো বলেছেন, ‘আমরা একজন আরেকজনকে সম্মান করি। কিন্তু তাই বলে আমাদের মধ্যে খুব যে বন্ধুত্ব আছে, সেটি বলা যাবে না।’ক্যারিয়ারে অনেক ডিফেন্ডারকে সামলেছেন। তবে এদের মধ্যে অ্যাশলি কোলকে সবচেয়ে ভয়ংকর মনে হতো তাঁর, ‘অনেক বছর ধরে কোলের সঙ্গে আমার কঠিন লড়াই হয়েছে। সে এমন একজন ডিফেন্ডার, যে আপনাকে দ্বিতীয় কোনো সুযোগ দেবে না।’কি পর্তুগাল দলে, কি রিয়াল মাদ্রিদে—পেপেই তাঁর সবচেয়ে প্রিয় সতীর্থ, ‘পেপে এমন এক সতীর্থ, যুদ্ধে গেলেও যাকে আমি পাশে পেতে চাই। সে এমন একজন ডিফেন্ডার, যে মাঠে সর্বোচ্চটাই দেয়।’
