
ঘরোয়া লিগে দুর্দান্ত পারফরম্যান্সের পুরস্কার পেলেন ব্যাটসম্যান রনি তালুকদার। ঘরোয়া ক্রিকেটের গত মৌসুমেই দুটি ডাবল সেঞ্চুরি ও একটি সেঞ্চুরির মালিক রনি জাতীয় দলের দুয়ারে কড়া নাড়ছিলেন বেশ কিছুদিন ধরেই। অবশেষে দরজাটা খুলেই গেল। প্রথম দুই ওয়ানডের জন্য ঘোষিত ১৪ সদস্যের দলে আছেন এই ওপেনার। এনামুলের চোট আর ইমরুল কায়েসের পড়তি ফর্মের কারণে তামিম ইকবালের সঙ্গী হিসেবে তাঁকে দেখা যাওয়ার সম্ভাবনাও প্রবল। সব ঠিক থাকলে পাকিস্তানের বিপক্ষে অভিষেক হতে চলেছে ২৪ বছর বয়সী ডানহাতি ব্যাটসম্যানের।রনিকে জায়গা করে দিতে বাদ পড়েছেন বিশ্বকাপে সুযোগ পেয়েও বাজে খেলা ইমরুল। তিন ম্যাচে খেলে রান পেয়েছিলেন মাত্র ৯। বিশ্বকাপের দল থাকা তাইজুল ইসলাম আর শফিউল ইসলামও বাদ পড়েছেন। জায়গা ফিরে পেয়েছেন এর আগে ৫টি ওয়ানডে খেলা অলরাউন্ডার আবুল হোসেন। দলে নেই অস্ট্রেলিয়া থেকে শৃঙ্খলাভঙ্গের দায়ে দেশে ফেরত পাঠানো পেসার আল-আমিন হোসেনও।আগেই ওয়ানডে দলের অধিনায়ক হিসেবে মাশরাফি বিন মুর্তজার নাম ঘোষণা করা হয়েছিল। তবে স্লো ওভার রেটের কারণে নিষেধাজ্ঞার জালে আটকা পড়েছেন মাশরাফি। প্রথম ওয়ানডে খেলতে পারছেন না তিনি। সেই ম্যাচে দলকে নেতৃত্ব দেবেন সহ-অধিনায়ক সাকিব আল হাসান।প্রথম দুই ওয়ানডের দল: মাশরাফি বিন মুর্তজা (অধিনায়ক), সাকিব আল হাসান (সহ-অধিনায়ক), রনি তালুকদার, তামিম ইকবাল, মুশফিকুর রহিম, মাহমুদউল্লাহ, মুমিনুল হক, নাসির হোসেন, সাব্বির রহমান, সৌম্য সরকার, রুবেল হোসেন, আরাফাত সানি, আবুল হোসেন ও তাসকিন আহমেদ।
