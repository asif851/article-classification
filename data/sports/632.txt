
কিংবদন্তি বক্সার মোহাম্মদ আলী গুরুতর অসুস্থ। এখন ঠিকমতো কথাও বলতে পারছেন না সর্বকালের অন্যতম সেরা এ ক্রীড়াবিদ। আলীর অসুস্থতার খবর জানিয়েছেন তাঁর ভাই রহমান।রহমান জানিয়েছেন, গুরুতর অসুস্থতার কারণে কথা বলতে পারছেন না কিংবদন্তি বক্সার। শারীরিক অবস্থায় ক্রমেই অবনতির দিকে যাচ্ছে। চার দেয়ালের মাঝেই সময় কাটছে আলীর। অবশ্য দীর্ঘদিন ধরেই পারকিনসন্স ব্যাধিতে ভুগছেন ৭২ বছর বয়সী এ কিংবদন্তি।এ দিকে আলীর খেলোয়াড়ি জীবন নিয়ে ব্রিটিশ পরিচালক ক্লেয়ার লিউইন্স নির্মাণ করেছেন ‘আই অ্যাম আলী’ নামের নতুন একটি ছবি। এ সিনেমার প্রিমিয়ারে অংশ নেওয়ার কথা কিংবদন্তি বক্সারের। কিন্তু অসুস্থতার কারণে তিনি অংশ নিতে পারেননি। রহমান বললেন, ‘তিনি (আলী) এতটাই অসুস্থ, সিনেমার ব্যাপারে কোনো কথা বলতে পারেননি।’ ২৮ নভেম্বর যুক্তরাজ্যে সিনেমাটি মুক্তি পাওয়ার কথা রয়েছে। আলীর কন্যা মারিয়াম বললেন, ‘জানি, বাবা এ সিনেমাটা দারুণ পছন্দ করবেন। তিনি এটা দেখলে কাঁদবেন, হাসবেন, গর্বিত হবেন।’১৯৬০ সালের ২৯ অক্টোবর ১৮ বছর ২৮৬ দিনে মোহাম্মদ আলীর বক্সিং রিংয়ে অভিষেক হয়, প্রতিপক্ষ ছিল টানি হানসেকার। ১৯৬৩ সাল পর্যন্ত ১৯টি ম্যাচ খেলে সবগুলোতেই জেতেন। এর মধ্যে ১৫টি জয় ছিল ‘নক আউটে’। সে সময় আলী জিম রবিনসন, হেনরি কুপার, জর্জ লোগান, আলন্সো জনসন ও জনি ফ্লি ম্যানের মতো বক্সারদের হারান। ১৯৭১ সালের এক ঐতিহাসিক লড়াইয়ে নেমেছিলেন আলী। জো ফ্রেজিয়ারের সঙ্গে যে লড়াইটি ইতিহাসের পাতায় জায়গা করে নিয়েছে ‘ফাইট অব দ্য সেঞ্চুরি’ নামে। লড়াকু এ কিংবদন্তি বক্সার এখন লড়ছেন অসুস্থতার সঙ্গেই। সূত্র: মিরর ও জিনিউজ
