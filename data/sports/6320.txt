
টস জিতে বোলারদের হাতে বল তুলে দেওয়ার সময় একটাই আশা ছিল সংযুক্ত আরব আমিরাত অধিনায়ক আমজাদ জাভেদের। শ্রীলঙ্কাকে আটকে রাখতে হবে ১৩০ রানের মধ্যে। সে লক্ষ্য পূরণ হলেও কাল শেষ পর্যন্ত হাসিটা ধরে রাখতে পারেনি তারা। শ্রীলঙ্কাকে ১২৯ রানে আটকে রেখেও মিরপুর শেরেবাংলা স্টেডিয়ামে আরব আমিরাত হেরে গেছে ১৪ রানে।নিজেদের ব্যাটিং সামর্থ্যের কথা বলতে গিয়ে আমিরাত অধিনায়ক সম্ভবত ভুলে গিয়েছিলেন শ্রীলঙ্কার বোলিং সামর্থ্যকে। অধিনায়ক লাসিথ মালিঙ্গা প্রায় ১৪০ কি.মি গতিতে করলেন ইনিংসের প্রথম বলটি, তাতে এলবিডব্লু রোহান মুস্তাফা। ওই ওভারের শেষ বলে মোহাম্মদ শাহজাদকেও ফিরিয়ে আমিরাতের চাপটা দ্বিগুণ করে দেন মালিঙ্গাই। পরের স্পেলে এসে আরও ২ উইকেট নিয়ে শ্রীলঙ্কার জয়ের নায়কও অধিনায়কই।মালিঙ্গার ওই শুরুর পর শ্রীলঙ্কার বোলারদের মধ্যে রীতিমতো উইকেট নেওয়ার প্রতিযোগিতাই শুরু হয়ে যায়। প্রথম ৬টি উইকেট সমানভাগে ভাগ করে নিলেন মালিঙ্গা, নুয়ান কুলাসেকারা ও রঙ্গনা হেরাথ। স্বপ্নীল পাতিল-আমজাদ জাভেদের ৩৮ রানের সপ্তম উইকেট জুটি মাঝে একটু বিরতিই টানল শুধু। ইনিংসের ১৭তম ওভারে দ্বিতীয় স্পেল করতে এসে আবারও মালিঙ্গার আঘাত, শর্ট কাভারে দৌড়ে গিয়ে পাতিলের দেওয়া ফিরতি ক্যাচটা নিজেই লুফে নিলেন অধিনায়ক। আমিরাতের শেষ আশাটুকুরও শেষনিশ্বাস নিশ্চিত হয়ে যায় ওখানেই।দিনেশ চান্ডিমাল-তিলকরত্নে দিলশানের উদ্বোধনী জুটিতেই ৬৮ করে ফেলে শ্রীলঙ্কা, সেটাও ১০ ওভার পুরো না হতেই। কিন্তু এলোমেলো ব্যাটিংয়ে এরপর থেকেই দিগ্ভ্রান্ত হতে থাকে ইনিংস। দশম ওভারের প্রথম বলে আমজাদের শট বলে পুল করতে গিয়ে মুহাম্মদ উসমানকে মিড উইকেটে ক্যাচ দেন দিলশান। মাত্র ৬১ রানের ব্যবধানে পড়ে যায় আরও ৭ উইকেট। ২৫ রানে ৩ উইকেট নিয়ে আসল কাজটা আমজাদ করলেও এত কম রানে অলআউট হওয়ার পেছনে শ্রীলঙ্কান ব্যাটসম্যানদের উইকেট বিলিয়ে দিয়ে আসার ‘কৃতিত্ব’ই ছিল বেশি।সংক্ষিপ্ত স্কোর শ্রীলঙ্কা: ২০ ওভারে ১২৯/৮ (চান্ডিমাল ৫০, দিলশান ২৭, সিরিবর্ধনা ৬, শানাকা ৫, ম্যাথুস ৮, জয়াসুরিয়া ১০, কাপুগেদারা ১০, কুলাসেকারা ৭, চামিরা ১*; নাভিদ ২/২৭, জাভেদ ৩/২৫, শাহজাদ ২/২৭, মুস্তাফা ১/১৭)। আরব আমিরাত: ২০ ওভারে ১১৫/৯ (মুস্তাফা ০, কলিম ৭, শাহজাদ ১, উসমান ৬, আনোয়ার ১৩, পাতিল ৩৭, হায়দার ১, জাভেদ ১৩, নাভিদ ১০, রাজা ৯*, কাদির ২*; মালিঙ্গা ৪/২৬, কুলাসেকারা ৩/১০, হেরাথ ২/২২)। ফল: শ্রীলঙ্কা ১৪ রানে জয়ী।
