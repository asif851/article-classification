

ব্রাজিল ফুটবল দলের অধিনায়ক তিনি। সেই থিয়াগো সিলভা ফিফা ব্যালন ডি’অর পুরস্কারের জন্য নেইমারকে ভোট দিলেন না। দিলেন বার্সেলোনার আর্জেন্টাইন জাদুকর লিওনেল মেসিকে! ব্রাজিলীয় অধিনায়ক ভোট দিয়েছেন পিএসজি সতীর্থ জ্লাতান ইব্রাহিমোভিচ এবং রিয়ালের পর্তুগিজ উইঙ্গার ক্রিস্টিয়ানো রোনালদোকেও। তিন ভোটের একটিও পেলেন না নেইমার!
বিস্ময়কর হলেও সত্যি এটাই। কথাটা জানিয়েছেন সিলভা নিজেই। অধিনায়ক হয়েও নিজ দলের খেলোয়াড়কে তিন ভোটের একটিও দেননি—কথাটা শোনার পর নেইমারভক্তরা চটে যেতেই পারেন। তবে সিলভাকে ভুল বুঝবেন না। নেইমারের প্রতি বৈরী মনোভাবের কারণে নয়, নিছক অজ্ঞতার কারণেই কাজটা করে ফেলেছেন তিনি।
সিলভা ভেবেছিলেন, নিজ দেশের কাউকে ভোট দিতে পারবেন না। কয়েক বছর আগ পর্যন্ত সেটাই নিয়ম ছিল। তবে নিয়ম পাল্টে যাওয়া এখন যে নিজ দেশের খেলোয়াড়কেও ভোট দেওয়া যায়, সেটা মনেই ছিল না তাঁর। তাই তো নেইমারের বদলে সিলভা ভোট দেন মেসিকে। বাকি দুটো ভোটের ক্ষেত্রেও নেইমারকে বেছে নেননি সিলভা।
এমন ভুলের পর আফসোসের যেন শেষ নেই ২৯ বছর বয়সী সিলভার, ‘খুব খারাপ লাগছে, নিজ দেশের একজনকে ভোট দিতে পারলাম না। নিয়মটা জানা থাকলে নেইমারকেই প্রথম ভোটটা দিতাম। নিজের চেয়েও ওকে এগিয়ে রাখতাম। অথচ প্রথম ভোটটা দিলাম মেসিকে। আর দ্বিতীয় ও তৃতীয় ভোট দিয়েছি ইব্রা ও রোনালদোকে।’
গত মাসে ব্যালন ডি’অর পুরস্কারের জন্য ২৩ সদস্যের সংক্ষিপ্ত তালিকা প্রকাশ করা হয়। এবারের পুরস্কারের দৌড়ে মেসি, রোনালদো ও ফ্রাঙ্ক রিবেরিকে এগিয়ে রাখা হচ্ছে। সূত্র: ইএসপিএন
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকেS লিখে এসএমএস করুন ২২২১ নম্বরে।
