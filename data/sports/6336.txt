
কার পক্ষে বাজি ধরবেন? রজার ফেদেরার, নাকি রাফায়েল নাদাল? প্রশ্নটির সঙ্গে সামনে চলে আসে নানা হিসেবও। গ্র্যান্ড স্লামের ফাইনালে দুজনের মুখোমুখি লড়াইয়ে একতরফা এগিয়ে নাদাল। ৮টি ফাইনালের ৬ টিতেই জিতেছেন। আগামীকালের ফাইনাল যে মঞ্চে সেই অস্ট্রেলিয়ান ওপেনে দুজনে এর আগে মুখোমুখি হয়েছিলেন তিনটি ম্যাচে। ৩-০ ব্যবধানে এগিয়ে নাদাল। কিন্তু অতীত পরিসংখ্যান তাঁর কাছে ‘মিছে মায়া’। সেদিকে না তাকিয়ে শুধুই এই ম্যাচ নিয়ে ভাবছেন স্পেনের এই তারকা। একটা সময় ছিল, গ্র্যান্ড স্লামের ফাইনাল মানেই যেন ফেদেরার-নাদাল লড়াই। কিন্তু ২০১১ সালের ফ্রেঞ্চ ওপেনের পর আর ফাইনালে মুখোমুখি হননি তাঁরা। লম্বা এই বিরতি অনেক কিছুই বদলে দিয়েছে। ১৭টি গ্র্যান্ড স্লাম জয়ী ফেদেরারের বিপক্ষে আরেকটি ফাইনালকে তাই একেবারেই ভিন্ন মনে হচ্ছে নাদালের কাছে, ‘ওসব (ফেদেরারের বিপক্ষে গ্র্যান্ড স্লাম সাফল্য) অনেক আগের। এটা ভিন্ন একটি ম্যাচ। আমাদের দুজনের জন্যই ভিন্ন এক মুহূর্ত। আমি মনে করি, আগের ম্যাচগুলোর চেয়ে এটি সম্পূর্ণ আলাদা। এটা বিশেষ এক ম্যাচ। অনেক দিন আমরা এই পরিস্থিতিতে পড়িনি। এ কারণেই এটা আলাদা।’ 
আগামীকালের ফাইনালে তাহলে কি ফেদেরারকেই এগিয়ে রাখছেন নাদাল? ১৪টি গ্র্যান্ড স্লামের মালিক এবার দিলেন কূটনৈতিক উত্তর, ‘অতীতে কী ঘটেছে সত্যি আমি তা নিয়ে ভাবছি না। আমি মনে করি, যে ভালো খেলবে সে-ই জিতবে।’ স্বদেশি স্তানিস্লাস ভাভরিঙ্কাকে হারিয়ে ফেদেরার ফাইনালে উঠেছেন গত পরশু। নাদালের চেয়ে একদিন বিশ্রাম বেশি পাচ্ছেন এই সুইস কিংবদন্তি। আর নাদাল গতকাল ফাইনালে উঠেছেন বুলগেরিয়ার গ্রিগর দিমিত্রভের বিপক্ষে প্রায় ৫ ঘণ্টার কঠিন লড়াই শেষে। এটা কি কোনো পার্থক্য গড়ে দিতে পারে? গত কিছুদিন এমনিতেও চোটের সঙ্গে লড়াই করেই এগোতে হয়েছে তাঁকে। কোনো কিছুতেই অবশ্য হার মানার পাত্র নন নাদাল, ‘আমি কখনোই হাল ছাড়ি না।’ এএফপি।
