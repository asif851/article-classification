
পাকিস্তান প্রিমিয়ার লিগে (পিএসএল) করাচি কিংসের আরেকটি ম্যাচ, আরেকটি হতাশামাখা দিন সাকিব-মুশফিকদের। এই দুই ক্রিকেটারের হতাশা মাখা দিনে কোয়েটা গ্ল্যাডিয়েটরসের কাছে হেরেছে তাঁদের দল করাচিও।প্রথমে ব্যাট করতে নেমে শুরুটা ভালোই করেছিল করাচি। ১২ ওভারেই ৮৪ রান তুলে এগোচ্ছিল বড় এক সংগ্রহের পথেই। কিন্তু শোয়েব মালিক ফিরে যাওয়ার পরই হুড়মুড় করে ভেঙে পড়ে করাচির ইনিংস। সাকিব আল হাসান তো ছিলেন নিজের ছায়া হয়ে। উইকেটে সময় পার করেছেন খুব অস্বস্তি নিয়ে। ১৯ বলে ১০ রান করেই আউট হয়েছেন গ্র্যান্ট এলিয়টের বলে। মুশফিকুর রহিমও পারেননি আঁচর কাটতে। ৫ বলে ৬ রান করেছেন এই উইকেটকিপার ব্যাটসম্যান। নিউজিল্যান্ডের অলরাউন্ডার এলিয়টকে আউট করে বল হাতে শুধু প্রতিশোধই নিতে পেরেছেন সাকিব। তাঁর উইকেট এই ১টিই। কিন্তু এই ১ উইকেটের জন্যই ৪ ওভারে খরচ করেছেন ৩৪ রান। করাচির সবচেয়ে খরুচে বোলারের নাম সাকিব। করাচি হেরেছে ৫ উইকেটে। ক্রিকইনফো।
