
নাওয়া-খাওয়ার সময় নেই, শুধুই ব্যাটিং আর ব্যাটিং। একটানা ২৬ ঘণ্টা! ক্রিকেটে অনেক রথী-মহারথী এসেছেন। কিন্তু টানা এতক্ষণ ব্যাটিং আর কেউই করেননি। সেটাই করলেন ইংল্যান্ডের এক তরুণ। পেশাদার কোনো ক্রিকেট ম্যাচে অবশ্য নয়। স্রেফ বিশ্ব রেকর্ড গড়তেই একটানা ব্যাটিং করে গিনেস রেকর্ড বুকে নাম লিখিয়েছেন অ্যালবি শেল নামের এক ২২ বছর বয়সী।লন্ডনের ওভালে এই কাজটা বেশ কয়েক মাস আগেই করেছিলেন শেল। জুলাই মাসের ১৫ তারিখে সকাল ছয়টা ৪৫ মিনিটে দাঁড়িয়েছিলেন ব্যাট হাতে। শেষ করেছেন পরের দিন সকাল আটটা ৪৫ মিনিটে। একটানা ২৬ ঘণ্টা ব্যাটিংয়ের বিশ্ব রেকর্ডটি গড়ার পথে শেল খেলেছেন ছয় হাজার ৬২টি বল। এক দিনেরও বেশি সময়ে তাঁকে বোলিং করেছেন ২০০ জনেরও বেশি বোলার। যাঁদের মধ্যে ইংল্যান্ডের প্রধানমন্ত্রী ডেভিড ক্যামেরনের নামটাও আছে। ইংল্যান্ডের অলরাউন্ডার রবি বোপারা আর সাবেক অস্ট্রেলিয়ান ক্রিকেটার টম মুডির বলও মোকাবিলা করেছেন শেল। সেটারই আনুষ্ঠানিক স্বীকৃতি মিলল গতকাল।
পূর্ব আফ্রিকার যুদ্ধবিধ্বস্ত দেশ রুয়ান্ডায় নতুন একটি ক্রিকেট স্টেডিয়াম নির্মাণের জন্য অর্থ সংগ্রহের লক্ষ্যেই দীর্ঘ সময় ব্যাটিং করে গেছেন শেল। গিনেস রেকর্ড বুকে নাম ওঠায় অবশ্যই খুশি। তবে শেল তার চেয়েও বেশি খুশি নতুন একটি স্টেডিয়াম নির্মাণে সহায়তা করতে পেরেই, ‘আনুষ্ঠানিকভাবে বিশ্ব রেকর্ড গড়ার স্বীকৃতি পাওয়াতে তো আমি অবশ্যই খুশি। কিন্তু তার চেয়েও বেশি ভালো লাগছে যে আমি একটা সুন্দর দেশে নতুন ক্রিকেট স্টেডিয়াম নির্মাণের ক্ষেত্রে সহায়তা করতে পেরেছি। ১০ বছর পরে নিশ্চিতভাবেই এই রেকর্ডটা আমার দখলে থাকবে না। কিন্তু রুয়ান্ডা দীর্ঘদিনের জন্যই পেয়ে যাচ্ছে একটা আন্তর্জাতিক মানের ক্রিকেট মাঠ। এটাই আমার জন্য গুরুত্বপূর্ণ।’
টানা ২৬ ঘণ্টা ব্যাটিংয়ের এই রেকর্ডটি ভাঙার উদ্যোগ ইতিমধ্যেই নিয়ে ফেলেছেন অস্ট্রেলিয়ান ব্যাটসম্যান জেড চাইল্ড। এর আগের ২৫ ঘণ্টা ব্যাটিংয়ের রেকর্ডটিও ছিল তাঁরই দখলে। সেই রেকর্ড হাতছাড়া হওয়ার পর এবার একটানা ৩০ ঘণ্টা উইকেটে থাকার পরিকল্পনা করছেন চাইল্ড।
আন্তর্জাতিক ক্রিকেটে ১৬ ঘণ্টারও বেশি সময় ধরে ব্যাটিংয়ের রেকর্ডটি আছে পাকিস্তানের কিংবদন্তি ব্যাটসম্যান হানিফ মোহাম্মদের দখলে। হানিফকে অবশ্য টানা ব্যাটিং করতে হয়নি। মাঝখানে খাওয়া ঘুম সবই সেরেছেন।
