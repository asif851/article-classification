
একটা দল ম্যাচ হারতেই পারে। ৪-০ গোলেও হারতে পারে। যেমন চ্যাম্পিয়নস লিগে শেষ ষোলোর প্রথম লেগে বার্সেলোনা হেরেছে পিএসজির কাছে। কিন্তু অন্য হারের সঙ্গে এটার পার্থক্য, এই ম্যাচের পর শুধু বার্সা কোচ লুইস এনরিকের চাকরিতেই টান পড়েনি, বলা হচ্ছে, বার্সেলোনার একটা অধ্যায়েরও শেষ হয়ে গেছে।হারটা বিশাল ধাক্কা হয়ে এসেছে শুধু ব্যবধানের কারণে নয়, প্যারিসে সেদিন পিএসজির কৌশলের কাছেও ভীষণ মার খেয়েছে বার্সেলোনা। সোজা কথায়, স্প্যানিশ চ্যাম্পিয়নদের দাঁড়াতেই দেয়নি উনাই এমেরির দল। কিন্তু এতেই একটা যুগের শেষ কি না, সেটি বিতর্কের বিষয়। তবে এনরিকে যে আগামী মৌসুমে বার্সেলোনার কোচ আর থাকছেন না, সেই গুঞ্জনে লেগেছে জোর বাতাস। এমনও শোনা যাচ্ছে, এরই মধ্যে সম্ভাব্য পরবর্তী কোচ হিসেবে তিনজনের একটা সংক্ষিপ্ত তালিকাও তৈরি বার্সেলোনার হাতে।এমনিতেই বার্সার সঙ্গে এনরিকের বর্তমান চুক্তিটা শেষ হয়ে যাবে মৌসুম শেষে। প্রথম মৌসুমেই ‘ট্রেবল’ জিতিয়েছেন এনরিকে, পরের মৌসুমে ঘরোয়া ‘ডাবল’। এবারও তাঁর দল কোপা ডেল রের ফাইনালে উঠে গেছে, যেখানে প্রতিপক্ষ আলাভেস। তবে শুধু কাপ জিতিয়ে চুক্তি নবায়নের আশা করা যে বাড়াবাড়ি, সেটা এনরিকে ভালোই জানেন। অবিশ্বাস্য কিছু না হলে বার্সার চ্যাম্পিয়নস লিগ শেষ হচ্ছে শেষ ষোলোতেই। তার মানে বাকি আর লা লিগা। যেখানে শীর্ষে থাকা রিয়াল মাদ্রিদের চেয়ে আপাতত ১ পয়েন্ট পিছিয়ে বার্সা, তবে রিয়াল বার্সার চেয়ে দুটি ম্যাচ কম খেলেছে। প্রকৃত ব্যবধান তাই ৭ পয়েন্টের। লিগ জিতিয়ে চাকরি বাঁচানোর আশাও তাই এনরিকের জন্য ‘মিশন ইম্পসিবল’। তাহলে কে হচ্ছেন পরবর্তী বার্সা কোচ?স্প্যানিশ সংবাদমাধ্যমে যা গুঞ্জন, তাতে তিনটি নামই বেশি শোনা যাচ্ছে—আরনেস্তো ভালভার্দে, ইউসেবিও স্যাক্রিস্টান ও রোনাল্ড কোম্যান। তিনজনই বার্সেলোনার সাবেক খেলোয়াড়। অ্যাথলেটিক বিলবাও কোচ ভালভার্দে লা লিগায় দীর্ঘ অভিজ্ঞতাসম্পন্ন। এর আগে এসপানিওল, ভিয়ারিয়াল ও ভ্যালেন্সিয়ার কোচ ছিলেন। রিয়াল সোসিয়েদাদ কোচ স্যাক্রিস্টান তো খেলেছেন ইয়োহান ক্রুইফের সেই ‘ড্রিম টিমে’ই। পরে বার্সেলোনা ‘বি’ দলকে কোচিং করিয়েছেন। গত বছর নভেম্বরে সোসিয়েদাদের মুখোমুখি হওয়ার আগে এনরিকেই বলেছিলেন, ‘ইউসেবিও অসাধারণ একজন কোচ, যিনি সব সময় সবকিছুর জন্য তৈরি থাকেন। তিনি বার্সেলোনার ফুটবল-দর্শনও শতভাগ ধারণ করেন।’আর তৃতীয় জনের বিখ্যাত ফ্রি-কিকেই ১৯৯২ সালে প্রথম ইউরোপিয়ান কাপ জিতেছিল বার্সা। ড্রিম টিমের অন্যতম ডাচ কিংবদন্তি রোনাল্ড কোম্যান। কোচ হিসেবে কোম্যানেরও দীর্ঘ অভিজ্ঞতা—আয়াক্স ও পিএসভিকে ডাচ লিগ জিতিয়েছেন। বেনফিকা, ভ্যালেন্সিয়া, সাউদাম্পটন ঘুরে এখন এভারটনে। ভ্যালেন্সিয়ার সাবেক স্প্যানিশ মিডফিল্ডার আলবেলদা ২০১৪ সালেই বলেছিলেন, ‘রোনাল্ড (কোম্যান) একদিন বার্সেলোনার কোচ হবে।’ কোম্যান নিজেও কয়েক মাস আগে বলেছেন, ‘আমি বার্সেলোনার প্রেমে পড়ে আছি অনেক দিন ধরেই। আমার ক্যারিয়ারের সেরা সময়টুকু কেটেছে সেখানে।’ ১৯৯৮ থেকে ২০০০ সাল পর্যন্ত বার্সেলোনায় কোচ লুই ফন গালের সহকারীও ছিলেন। পরবর্তী বার্সা কোচ হিসেবে তাঁর সম্ভাবনাই নাকি সবচেয়ে বেশি।এই তিনজনের বাইরে নাম আসছে হোর্হে সাম্পাওলির। ২০১৫ সালে চিলিকে কোপা আমেরিকা জেতানো আর্জেন্টাইন কোচ সেভিয়ার দায়িত্ব নিয়ে প্রথম মৌসুমটাই দারুণ কাটাচ্ছেন। লিগে তাঁর দল এ মুহূর্তে তিন নম্বরে, দ্বিতীয় স্থানে থাকা বার্সেলোনার চেয়ে মাত্র ২ পয়েন্ট পিছিয়ে। তবে সেভিয়ার সঙ্গে তাঁর চুক্তিটা দুই বছরের এবং সেটিকে সম্মান করবেন বলেই আর্জেন্টিনার কোচ হওয়ার প্রস্তাবও ফিরিয়ে দিয়েছেন।এখন দেখার অপেক্ষা বার্সা তাঁকে চায় কি না, কিংবা প্রস্তাব পেলে সাম্পাওলি রাজি হন কি না! গোলডটকম।
