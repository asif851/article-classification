
আন্দ্রেস ইনিয়েস্তার সঙ্গে এ মাসের শুরুতে ‘আজীবন চুক্তি’ করেছে বার্সেলোনা। এবার লিওনেল মেসির সঙ্গেও একই রকম সম্পর্কের বাঁধনে জড়ানোর প্রস্তুতি নিচ্ছে কাতালান ক্লাবটি। বার্সার প্রধান নির্বাহী কর্মকর্তা অস্কার গ্রাউ জানিয়েছেন, মেসিকে ‘আজীবন চুক্তি’র প্রস্তাব দেওয়া হবে।
ক্লাব সদস্যদের নিয়ে শনিবার বার্ষিক সাধারণ সভায় বসেছিলেন বার্সা কর্মকর্তারা। সেখানে গ্রাউ বলেছেন, ‘গত জুনে মেসি চার বছরের চুক্তিপত্রে সই করেছেন। কিন্তু ক্লাব তাঁকে আজীবন চুক্তির প্রস্তাব দেবে। লিওর জন্য এ পরিকল্পনার কারণ, শৈশব থেকে সে এখানে আছে এবং আজীবনই থাকবে। কারণ, সে একজন আইকন। আমরা চাই, খেলোয়াড়ি জীবন শেষে সে ক্লাবের সঙ্গে সংযুক্ত থাকুক।’
গত জুলাইয়ে বার্সার সঙ্গে চার বছরের চুক্তি নবায়নে সম্মত হয়েছিলেন মেসি। কিন্তু আর্জেন্টাইন ফরোয়ার্ড এখনো আনুষ্ঠানিকভাবে চুক্তিপত্রে সই করেননি। কিংবা ক্লাব সভাপতি হোসে মারিয়া বার্তোমেউয়ের পাশে বসে মেসির চুক্তিপত্রে স্বাক্ষর করার আনুষ্ঠানিক কোনো ছবিও বার্সা প্রকাশ করেনি। যদিও বার্তোমেউ ​এ নিয়ে বার্সা–ভক্তদের দুশ্চিন্তা করতে মানা করেছেন। তাঁর ভাষ্য, সবকিছু ভালোভাবেই এগিয়ে যাচ্ছে। এর আগে বার্সা সভাপতি জানিয়েছিলেন, মেসির হয়ে চুক্তিপত্রে সই করেছেন তাঁর বাবা। মেসির সই করার আনুষ্ঠানিকতা সারতে দেরি হওয়ার কারণ স্রেফ সঠিক সময়ের অপেক্ষা।
এবার গ্রাউ জানালেন, মেসিকে আজীবন ধরে রাখতে চায় বার্সা। রোনালদিনহোর পদাঙ্ক অনুসরণ করে মেসি একদিন বার্সার দূত হবেন বলেও আশা প্রকাশ করেন গ্রাউ। গত জুনে ৩০ বছর বয়স ছুঁয়ে ফেলা মেসির সঙ্গে ক্লাবটির বর্তমান চুক্তির মেয়াদ শেষ হবে ২০১৮ সালে। ১৩ বছর বয়সে বার্সায় যোগ দিয়ে এ পর্যন্ত ৩০টি শিরোপা জিতেছেন মেসি। বার্সা ও লা লিগার ইতিহাসে তিনি সর্বোচ্চ গোলদাতাও। এ ছাড়া ‘ফোর্বস’-এর জরিপে বিশ্বের দ্বিতীয় সর্বো​চ্চ পারিশ্রমিকপ্রাপ্ত ফুটবলারও মেসি। সূত্র: ইএসপিএন, মার্কা, এএস।
 
