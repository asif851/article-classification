

ম্যাচ শেষে সেল্টিক কোচ ব্রেন্ডন রজার্স অদ্ভুত এক কথাই বললেন, ‘সেল্টিকে যদি মেসি থাকত, তবে তারা অবশ্যই বার্সেলোনাকে হারাতো।’ আর্জেন্টাইন তারকাকে প্রশংসায় ভাসিয়ে কেন তিনি এ কথা বললেন, সেটি না বোঝার কোনো কারণ নেই। গত রাতে চ্যাম্পিয়নস লিগের গ্রুপ ‘সি’র ম্যাচে মেসির জোড়া গোলেই যে সেল্টিক ২-০ গোলে হেরে গেছে বার্সেলোনার কাছে।রজার্স তো বলেই ফেললেন, মেসি খুব সম্ভবত এই গ্রহের সর্বকালের সেরা ফুটবলারই। তিনি মোটামুটি নিশ্চিত মেসি দলে থাকলে সেল্টিকের বড্ড উপকারই হতো, ‘তর্ক হতে পারে, কিন্তু মেসি হচ্ছে ফুটবলে আবির্ভূত সর্বকালের অন্যতম সেরা ফুটবলার। মেসির মতো খেলোয়াড় যদি কোনো দলে খেলে, তাহলে সে অন্য খেলোয়াড়দের পারফরম্যান্সেও উন্নতি ঘটায়। সুতরাং আজ রাতে মেসি সেল্টিকে খেললে আমাদের জয়ের একটা সম্ভাবনা কিন্তু থেকে যেত।’গ্লাসগোয় অনুষ্ঠিত এই ম্যাচে ২৪ মিনিটে এগিয়ে গিয়েছিল বার্সেলোনা। নেইমারের দারুণ এক পাস ধরে দলকে এগিয়ে দেন মেসি। ন্যু ক্যাম্পের সেই ৭-০ গোলে জয়ের ম্যাচে হ্যাটট্রিক করেছিলেন মেসি। ৫৬ মিনিটে পেনাল্টি থেকে করেন তাঁর দ্বিতীয় গোলটি। সেল্টিক ডিফেন্ডার এমিলিও আর্তুরো বক্সের মধ্যে লুইস সুয়ারেজকে ফেলে দিলে পেনাল্টি পেয়েছিল বার্সেলোনা।এর আগে অবশ্য ম্যাচের ৩৫ ও ৪১ মিনিটে দুটি দুর্দান্ত গোলের সুযোগ নষ্ট করেন নেইমার ও সুয়ারেজ। সেল্টিক রক্ষণসীমার মধ্যে ফাঁকায় বল পেয়ে গিয়ে নিজে শট না নিয়েই ভুলটা করেন নেইমার। অন্যদের বল বাড়ালেও সেই বল সতীর্থদের কাছে যায়নি। পাল্টা আক্রমণে উল্টো গোল খেয়ে যেতে পারত বার্সেলোনা। সুয়ারেজের হেড দারুণভাবে ঠেকিয়ে দেন গোলকিপার ক্রেইগ গর্ডন।সেপ্টেম্বরেই বার্সেলোনার কাছে উড়ে যাওয়া সেল্টিক এই ম্যাচে কিন্তু ভালোই খেলেছে। বেশ কয়েকবার বার্সা সীমানায় প্রবেশও করেছে তারা দারুণ শৌর্যে। গোলের সুযোগও তৈরি করেছে দু-একটি। কোচ রজার্স ম্যাচ শেষে কেবল মেসির প্রশংসাতেই মেতে থাকেননি। প্রশংসা করেছেন নিজ দলেরও। বিশেষ করে ন্যু ক্যাম্পের ম্যাচে ৭ গোলে হারার পর গ্লাসগোর এই ম্যাচের পারফরম্যান্সের প্রশংসা তো করতেই হয়, ‘আমি আমার দলের পারফরম্যান্সে গর্বিত। আজকের ম্যাচটি দেখে মনে হয়েছে শক্তিশালী বার্সেলোনার বিপক্ষে আমার দল কোনো ধরনের ভয়ভীতি ছাড়াই খেলছে। ম্যাচে কিন্তু আমরা প্রেসিং করেও খেলেছি।’সেল্টিকের প্রতিরোধ ও ভালো ফুটবল খুব একটা অপ্রত্যাশিত ছিল না বার্সেলোনা কোচ লুইস এনরিকের কাছে, ম্যাচ শেষে সেটি বললেনও, ‘ম্যাচটা কঠিনই হলো। আমরা কিন্তু ভেবেছিলাম যে সেল্টিক আজ ভালো খেলে ম্যাচটা আমাদের জন্য কঠিন করে তুলবে। তবে আমরা রক্ষণে ভালো করেছি। সময় যত গড়িয়েছে, ততই ম্যাচের নিয়ন্ত্রণ নিজেদের হাতে তুলে নিয়েছি।’এই ম্যাচে জিতে গ্রুপ ‘সি’র শীর্ষে থেকেই শেষ ষোলো নিশ্চিত করল বার্সেলোনা। কালকের ২ গোলে চ্যাম্পিয়নস লিগে নিজের গোলসংখ্যা ৯২-এ নিয়ে গেলেন মেসি। এবারের চ্যাম্পিয়নস লিগে তাঁর গোলসংখ্যা এখন পর্যন্ত ৯। সূত্র: এএফপি, রয়টার্স, বিবিসি।
