
মাঠে যখন নামলেন, ওয়েলিংটনের বেসিন রিজার্ভ পার্কে হর্ষধ্বনির তুমুল কোরাস। ব্রেন্ডন ম্যাককালামের শেষের শুরু বলেই শুধু নয়, নিউজিল্যান্ড অধিনায়কের যে এটাই শততম টেস্ট। তাও আবার টেস্ট ইতিহাসে প্রথম খেলোয়াড় হিসেবে অভিষেকের পর থেকে টানা ১০০ ম্যাচ খেলার কীর্তি! কিন্তু কে জানত, এমন একটা ম্যাচে প্রথম ইনিংসের আয়ু মাত্র সাত বলের হবে!
শততম টেস্টে কোনো রান না করেই ফিরে যাবেন, ম্যাককালাম নিশ্চয় সেটা আশা করেননি! শততম টেস্টে নতুন বিশ্ব রেকর্ড গড়ার পর একটি বিরল রেকর্ডও নাম উঠে গেল তাঁর। ইতিহাসে এত এত ক্রিকেটারের মধ্যে ১০০ টেস্ট খেলার সৌভাগ্যই এর আগে হয়েছে মাত্র ৬৩ জনের। এঁদের মধ্যে শততম ম্যাচটি অধিনায়ক হিসেবে খেলতে নেমে শূন্য মেরেছিলেন মাত্র পাঁচজন। সংখ্যাটি ‘ছয়’ বানিয়ে দিলেন ম্যাককালাম। অধিনায়কদের বাইরে শততম টেস্টে শূন্য করেছেন আর একজনই, কোর্টনি ওয়ালশ। সব মিলিয়েই শততম টেস্টে শূন্য মাত্র সাতজনের।অধিনায়কের ইতিহাস গড়া ম্যাচের প্রথম দিনে দলও তথৈবচ। ১৮৩ রানে অলআউট হয়েছে নিউজিল্যান্ড। জবাবে ৩ উইকেটে ১৪৭ করেছে অস্ট্রেলিয়া। প্রথম ইনিংসে পিছিয়ে ৩৬ রানে। উসমান খাজা ৫৭ রানে অপরাজিত। অন্য অধিনায়ক কিন্তু আলো ছড়ালেন। স্টিভ স্মিথ ৭১ রান করে আউট হয়েছেন।ওয়েলিংটনের সবুজে ঢাকা উইকেট সকাল থেকেই পেসারদের জন্য বাড়িয়ে দিয়েছে সাহায্যের হাত। টসে জিতে ফিল্ডিং নিতে দুবার ভাবেননি অস্ট্রেলিয়া অধিনায়ক স্টিভেন স্মিথ, বোলাররাও তাঁর আস্থার প্রতিদান শুরু থেকেই দেওয়া শুরু করেছেন। ম্যাককালাম যখন ক্রিজে এলেন, ৪৪ রানেই ৩ উইকেট হারিয়ে নিউজিল্যান্ড বিপদে। মার্টিন গাপটিল (১৮), টম ল্যাথাম (৬) ও কেন উইলিয়ামসন (১৬)—তিনজনই আউট হয়েছেন উইকেটের পেছনে ক্যাচ দিয়ে। কোথায় বিপদ থেকে দলকে টেনে তুলবেন, ম্যাককালাম নিজেই বাকি তিনজনের পথে খুব তাড়াতাড়িই হাঁটলেন।প্রথম ছয় বলে কোনো রান পাননি। নিজের মুখোমুখি সপ্তম বলেই সর্বনাশ ম্যাককালামের। সকালে দুর্দান্ত বল করে যাওয়া জশ হ্যাজলউডের বলটা কিউই অধিনায়কের ব্যাট ছুঁয়ে চলে যায় স্লিপে। তৃতীয় স্লিপে ক্যাচটা নিতে ভুল করেননি ডেভিড ওয়ার্নার। তাতেই গড়া হলো আরেক ‘ইতিহাস’, যেটি ম্যাককালাম চাননি নিশ্চয়ই।অধিনায়ক হিসেবে শততম টেস্টে ডাক মেরেছেন দিলীপ ভেংসরকার, অ্যালান বোর্ডার, মার্ক টেলর, স্টিভেন ফ্লেমিং ও অ্যালিস্টার কুক। ম্যাককালামের পূর্বসূরি হিসেবে ফ্লেমিংয়ের উচিত সান্ত্বনা দেওয়া। অবশ্য ফ্লেমিংকে দ্বিতীয় ইনিংসে অনুসরণ না করলেই ভালো হবে। ফ্লেমিং যে সেবার আরেক ইনিংসে করেছিলেন ৬। ম্যাককালাম বরং একই টেস্টে শূন্য ও ​সেঞ্চুরির রেকর্ডটা দিয়েই স্মরণীয় করে রাখতে পারেন ম্যাচটি। তবে এর আগে অস্ট্রেলিয়াকে তো নাগালের মধ্যে রাখতে হবে! বড় লিডের দিকেই যে ছুটছে তাসমান প্রতিবেশীরা।অস্ট্রেলিয়াও নিউজিল্যান্ডের মতো বিপর্যয়ে পড়বে বলেই মনে হচ্ছিল। ৫ রানের ভেতরেই ফিরে গিয়েছিলেন দুই ওপেনার জো বার্নস ও ওয়ার্নার। এরপর হাল ধরেছেন খাজা ও স্মিথ। তৃতীয় উইকেটে দুজনের ১২৮ রানের জুটিতেই ঘুরে দাঁড়িয়েছে অস্ট্রেলিয়া। স্মিথ ৭১ রানে আউট হয়ে গেছেন, খাজা অপরাজিত আছেন ৫৮ রানে। ক্যারিয়ারের পুনর্জন্ম হওয়ার পর গত তিন টেস্টে সেঞ্চুরি করেছেন খাজা। এবারও কি সেই পথেই ছুটছেন?
