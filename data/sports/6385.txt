
যেহেতু অধিনায়ক, তাঁকে কথা বলতে হয় দলের সবকিছু নিয়েই। তবে ইদানীং মাশরাফি বিন মুর্তজাকে কথা বলতে হচ্ছে নিজের ব্যাটিং নিয়ে! কারণও আছে। মাঠে বোলার পরিচয় ছাপিয়ে মাশরাফি যে প্রায়ই আবির্ভূত হচ্ছেন খাঁটি ব্যাটসম্যান হিসেবে! আজ চিটাগং ভাইকিংসকে উড়িয়ে দেওয়ার নেপথ্যেও মাশরাফির ব্যাটিং। সংবাদ সম্মেলন জুড়ে তাই থাকল তাঁর ব্যাটসম্যান হওয়ার গল্প।
জিম্বাবুয়ে সিরিজ থেকে বিপিএল-প্রতি ম্যাচেই মাশরাফির ব্যাট কথা বলছে। ধারাবাহিকভাবে ব্যাটে রান পাওয়ার রহস্য কী? তারও আগে প্রশ্ন, সাধারণত নামেন আটে। আজ কেন পাঁচে? জানালেন, প্রতিপক্ষের বোলিং পরিকল্পনা হঠাৎই এলোমেলো করে দিতেই এমন সিদ্ধান্ত, ‘ওদের বোলারদের একটু এলোমেলো করতে ব্যাটিং অর্ডারে ওপরে নেমেছিলাম। ওদের একটা পরিকল্পনা হয়তো ছিল, আমির শেষদিকে বোলিং করবে। সে পরিকল্পনা পরিবর্তনের জন্যেই নিজেকে একটু উঠিয়ে নিয়ে আসি। ওই সময়ে স্পিনারদের বোলিং করাতে হতো। আমি যদি আউট হয়েও যেতাম, ওদের স্পিনারদের দিয়ে বোলিং করাতে হতো। এই পরিকল্পনা করেই নেমেছি।’মাঠের রণকৌশলে মাশরাফি বরাবরই পেয়েছেন এ-প্লাস। আজ কেন তার ব্যতিক্রম হবে? ব্যাটিংয়ে ওপরে ওঠার কারণ না হয় জানা গেল। কিন্তু নিজের ওপর কতটা আত্মবিশ্বাস থাকলে এভাবে হুট করে ব্যাটিং অর্ডার পরিবর্তন করা যায়, ভাবা যায়! কীভাবে মাশরাফি ফিরে পেলেন হারিয়ে যাওয়া ব্যাটিংয়ের ধার, খুলেই বললেন। যে উত্তরটা দিলেন, দুই শব্দে বললে ‘চন্ডিকা হাথুরুসিংহে’, বাংলাদেশ দলের কোচ। হাথুরুই মূলত উৎসাহিত করেছেন মাশরাফির হারিয়ে যাওয়া ব্যাটিং ধারটা ফিরিয়ে নিয়ে আসার, ‘হাথুরুসিংহেকে ধন্যবাদ। তিনি আমাকে অনেক সহায়তা করেছেন। আমরা এখন সাধারণত সাতজন ব্যাটসম্যান নিয়ে খেলি। আমি সাধারণ আট নম্বরে নামি। তিনি এ নিয়ে আমার সঙ্গে অনেক কথা বলেছেন। আমার ব্যাটিংটা কীভাবে আরও ভালো হয়, তা নিয়ে কথা হয়েছে। হয়তো বা আমি খুব বেশি ব্যাটিং অনুশীলন করি না। তারপরও তিনি আমাকে অনেক সুযোগ দিয়েছেন। সহায়তা করেছেন, উদ্বুদ্ধ করেছেন। যাতে আমার ব্যাট থেকে ১৫-২০ রান আসে। এটা আমার মাথায় ঢুকেছে, চেষ্টা করলে, শটস না খেলে দলকে ১০-১৫ রান করে দিতে পারি। এতে শেষ দিকে অন্য ব্যাটসম্যানদের সঙ্গে ৩০ রানের জুটি হয়। কোচ আমাকে সব সময় ব্যাটিংয়ের সুযোগ দেন। অনেক সময় দেখা যায় ইচ্ছে করেই করি না, তবে তিনি আমাকে সব সময় সুযোগ দেন।’বোলার পরিচয় তো আছেই, যোগ হচ্ছে ব্যাটিং ক্যারিশমাও। এমন ‘অলরাউন্ডার’ থাকলে প্রতিপক্ষের ঘুম হারাম হতে আর কী লাগে!
অারও পড়ুন
ব্যাটসম্যান মাশরাফি
