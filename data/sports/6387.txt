
জাতীয় সাঁতারের জন্য ছাপানো স্যুভেনিরের ঝকঝকে প্রচ্ছদে তিনি নেই। মিরপুরের সুইমিংপুলের চারপাশে টাঙানো ডিজিটাল বিলবোর্ডেও অণুবীক্ষণযন্ত্র দিয়ে খুঁজতে হয় গত এসএ গেমসে জোড়া সোনাজয়ী মাহফুজা খাতুন শিলাকে। গ্যালারির ওপরে বসানো হয়েছে রাজনৈতিক ব্যক্তিদের বেশ কিছু ছবি। ক্রীড়া সংগঠক না হয়েও একই বোর্ডে ঠাঁই হয়েছে উত্তরা বিশ্ববিদ্যালয়ের সহ-উপাচার্য অধ্যাপক ইয়াসমিন আরার ছবি; যিনি ফেডারেশনের একজন যুগ্ম সম্পাদকের বড় বোন। অথচ বাংলাদেশকে আন্তর্জাতিক অঙ্গনে গৌরব বয়ে আনা শিলার ছবি নেই কোথাও।পুলে ঝড় তুলে তাঁর কথা সবাইকে মনে করিয়ে দেবেন, সেটাও পারলেন না শিলা। উল্টো হাঁটুর ব্যথায় নিজের প্রিয় ইভেন্ট ১০০ মিটার ব্রেস্ট স্ট্রোক শেষ করতে না পেরে ভেঙে পড়লেন কান্নায়। পরে অবশ্য আবার নেমেছেন পুলে। ৪x২০০ মিটার ফ্রিস্টাইল রিলেতে নৌবাহিনীর হয়ে সোনাও জিতেছেন। কিন্তু তাতে কি আর ব্যক্তিগত সোনা জিততে না পারার দুঃখ ঘোচে!গত ফেব্রুয়ারিতে এসএ গেমসে ১০০ মিটার ব্রেস্টস্ট্রোকেই জিতেছিলেন দুই সোনার প্রথমটি। কাল ৫০ মিটারে টার্নিংয়ের পর অন্যদের চেয়ে অনেকটাই এগিয়ে গিয়েছিলেন। কিন্তু হঠাৎ করেই থমকে গেলেন। পুলেই শুরু করেন কান্না। ইভেন্ট শেষ হওয়ার পর সবাই ধরাধরি করে তাঁকে নিয়ে গেলেন ড্রেসিংরুমে। জানা গেল, হাঁটুর মালাইচাকি একটু সরে গিয়েছিল তাঁর। পরে যখন তাঁর সঙ্গে কথা হলো, শিলার কণ্ঠে যেন ঝরে পড়ছিল কান্না, ‘ভাগ্যটাই খারাপ। মাঝেমধ্যেই অনুশীলনে এমন সমস্যা হয়েছে। কিন্তু আজ এমন একটা সময়ে এটা হলো!’
শিলা ছিটকে পড়ার পর ১০০ মিটারে সোনা জিতেছেন সেনাবাহিনীর রুমানা আক্তার। ১ মিনিট ১৯.৫৩ সেকেন্ড সময় নিয়ে গড়েছেন নতুন জাতীয় রেকর্ড। গতবার যেটি গড়েছিলেন শিলাই। কিশোরগঞ্জের নিকলির কিশোরী রুমানাকে ঘিরেই ছিল জাতীয় সাঁতারের প্রথম দিনের সব আলো। ১০০ মিটার জেতার আগে ২০০ মিটার ব্যক্তিগত মিডলেতেও গড়েছেন নতুন জাতীয় রেকর্ড।
কাল রেকর্ড হয়েছে আরও তিনটি ইভেন্টে। ছেলেদের ২০০ মিটার ফ্রিস্টাইলে নৌবাহিনীর মাহফিজুর রহমান সাগর ও মেয়েদের ১০০ মিটার ব্যাকস্ট্রোকে সেনাবাহিনীর নাঈমা আক্তার রেকর্ড গড়ে সোনা জেতেন। মেয়েদের ৪x২০০ মিটার ফ্রিস্টাইল রিলেতেও রেকর্ড গড়ে সোনা জিতেছে নৌবাহিনী। ছেলেদের ২০০ মিটার ব্যক্তিগত মিডলে ও ১০০ মিটার ব্যাকস্ট্রোকে সোনা সেনাবাহিনীর জুয়েল আহমেদের। ছেলেদের ১০০ মিটার ব্রেস্টস্ট্রোকে বিকেএসপির আরিফুল ইসলাম, ১০০ মিটার বাটারফ্লাইয়ে নৌবাহিনীর মাহমুদুন নবী সোনা জেতেন। মেয়েদের ২০০ মিটার ফ্রিস্টাইলের সোনা নৌবাহিনীর নাজমা খাতুনের, ১০০ মিটার বাটারফ্লাইয়ে জিতেছেন একই দলের সোনিয়া আক্তার টুম্পা।
 
