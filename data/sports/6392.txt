
কদিন আগে শহীদ আফ্রিদিকে নিজের সই করা একটা ব্যাট পাঠিয়েছেন বিরাট কোহলি। সেই উপহার ছিল আন্তর্জাতিক ক্রিকেট থেকে অবসর নেওয়া পাকিস্তানি অলরাউন্ডারের দাতব্য সংস্থার তহবিলে সহায়তা করতেই। প্রশ্ন আসতেই পারে সবার মনে, কত হতে পারে কোহলির সেই ব্যাটের মূল্য?
উপহারের যদিও কোনো আর্থিক মূল্য থাকে না, তবে আফ্রিদি হয়তো ভারতীয় ব্যাটসম্যানের ব্যবহার করা ব্যাট নিলামে তুলে তাঁর দাতব্য সংস্থাকে আর্থিকভাবে লাভবান করতে পারেন। কিন্তু সত্যিকার অর্থে কোহলি কত দামের ব্যাট দিয়ে খেলেন? তাঁর ব্যবহার করা ব্যাট সাধারণ হয় ৮ থেকে ১২ গ্রেইনের। এ ধরনের ব্যাটের বাজারমূল্য ২০ হাজার রুপি। কিন্তু এই ২০ হাজার রুপির ব্যাট দিয়েই যে ভারতীয় অধিনায়কের আয় কোটি ছাড়িয়ে যায়, সে খবর রাখেন কয়জন?
কোহলির ব্যাটের স্পনসর ভারতীয় টায়ার প্রস্তুতকারী প্রতিষ্ঠান এমআরএফ। গত জুন পর্যন্ত তিন বছরের জন্য এমআরএফের সঙ্গে ৮ কোটি রুপির চুক্তি ছিল তাঁর। প্রতিষ্ঠানটির সঙ্গে আট বছরের নতুন যে চুক্তি করেছেন কোহলি, সেটি ছাড়িয়েছে ১০০ কোটি রুপি। প্রতিবছর এমআরএফ থেকে ১২ কোটি রুপির বেশিই পাবেন ভারতের সেরা এই ব্যাটিং তারকা।
২০ হাজার রুপির ব্যাট দিয়ে কোহলির কোটি টাকা আয়ের খবরে অবশ্য চমকে ওঠার কিছু নেই! ব্যাট তাঁর নিয়মিত হাসে বলেই তো এখন ভারতের সবচেয়ে দামি খেলোয়াড় তিনি। দুই মাস আগে ১১০ কোটি রুপির চুক্তি করেছেন বিশ্বখ্যাত ক্রীড়াসামগ্রী প্রস্তুতকারী প্রতিষ্ঠান পিউমার সঙ্গে। ২০১৭ সালের জুনের হিসাব অনুযায়ী, কোহলির ‘ব্র্যান্ডভ্যালু’ ১২০ মিলিয়ন মার্কিন ডলারেরও বেশি। সূত্র: ইকোনমিক টাইমস, স্পোর্টস ক্রীড়া।
