
আইপিএলে তাঁর দুর্দান্ত লেগ স্পিন দেখেছে ক্রিকেট বিশ্ব। আফগানিস্তানের রশিদ খান যে দিনে দিনে নিজেকে অন্য উচ্চতায় নিয়ে যাচ্ছেন তার প্রমাণ আবারও পাওয়া গেল সেন্ট লুসিয়ার গ্রস ইসলেটে। ক্যারিবীয় তারকা ড্যারেন স্যামির নামে নামকরণ করা ন্যাশনাল ক্রিকেট স্টেডিয়ামে রশিদের দুর্দান্ত বোলিংয়েই ওয়েস্ট ইন্ডিজ হেরে গেছে আফগানিস্তানের কাছে।
টি-টোয়েন্টি সিরিজে আফগানরা ধবল ধোলাই হওয়ার পর ওয়ানডে সিরিজের প্রথম ম্যাচেও ওয়েস্ট ইন্ডিজের জয়টা প্রত্যাশিত ছিল। টসে জিতে প্রথমে ব্যাট করা আফগানিস্তান ৫০ ওভারে ৬ উইকেটে মাত্র ২১২ রান করলে জয়টা মোটামুটি চোখের সামনে দেখছিল ক্যারিবীয়রা। কিন্তু আফগান লেগ স্পিনার রশিদ ভাবছিলেন অন্য কিছু। তাঁর ঘূর্ণিতে মুহূর্তেই ধ্বংসস্তূপ ওয়েস্ট ইন্ডিজের ব্যাটিং। উইন্ডিজদের মিডলঅর্ডার ধসিয়ে দিয়েছেন মাত্র ১০ বলের মধ্যে ৪ উইকেট তুলে নিয়ে। এর মাঝে রান খরচ করেছেন মাত্র ১টি, সেটিও এসেছে ওয়াইড থেকে! শেষ পর্যন্ত ১৮ রানে ৭ উইকেট নিয়ে ওয়ানডে ইতিহাসেরই চতুর্থ সেরা বোলিং-কীর্তি গড়েছেন তিনি।রশিদের পাশাপাশি দৌলত জারদান ও গুলবাদিন নাইব নিজেদের মধ্য ভাগাভাগি করেছেন ৩ উইকেট। কৃতিত্ব পাচ্ছেন এই দুই বোলারও। তবে রশিদের এমন বোলিং পারফরম্যান্সের পর জারদান কিংবা নাইব নিজেদের আড়ালে রাখতেই পছন্দ করবেন।নাইব অবশ্য দারুণ ভূমিকা রেখেছেন ব্যাটিংয়েই। শেষের দিকে তাঁর ৪১ রানের ইনিংসটির কারণেই আফগানদের সংগ্রহ দুই শ পেরিয়েছিল। আফগানিস্তানের ইনিংসের সর্বোচ্চ সংগ্রহ জাভেদ আহমাদির—৮১। তবে মোহাম্মদ নবীর ২৭, সামিউল্লাহ শেনওয়ারির ২২ আর রহমত শাহর ১৭ রানের ইনিংস তিনটি বড় হতেও পারত। তবে আফগান ব্যাটসম্যানদের ব্যর্থতা শেষ পর্যন্ত পুষিয়ে দিয়েছেন তরুণ রশিদ। ২১২ রানের জবাবে ওয়েস্ট ইন্ডিজের ইনিংস গুটিয়ে গেছে ১৪৯ রানে।ওয়েস্ট ইন্ডিজের পক্ষে সর্বোচ্চ সংগ্রহ শাই হোপের (৩৫)। আলজারি জোসেফ করেছেন ২৭। ওপেনার এভিন লুইসের ব্যাট থেকে এসেছে ২১। জোনাথন কার্টার করেছেন ১৯, অ্যাশলি নার্স ১২—এর বাইরে বাকিদের রান দুই অঙ্কও পেরোয়নি।ম্যাচ শেষে নিজের এই দুর্দান্ত বোলিং পারফরম্যান্সকে কাবুলে সন্ত্রাসী হামলায় নিহত ও আহতদের উদ্দেশে উৎসর্গ করেছেন রশিদ। বড় মঞ্চে এমন পারফরম্যান্স যে তাঁর কাছে সব সময়ই আনন্দের, জানিয়েছেন সেটিও, ‘বড় মঞ্চে ভালো করা আমি দারুণ উপভোগ করি। গ্রস ইসলেটের এই উইকেটে রান করাটা খুব সহজ নয়। আমি এটা জানতাম। কিছু পরিকল্পনা ছিল। বোলিংটা আমি সে অনুযায়ীই করেছি। আমার এই পারফরম্যান্স আমি কাবুলে সন্ত্রাসী হামলায় নিহত ও আহতদের উদ্দেশে উৎসর্গ করছি। আমরা আফগান জনগণের মুখে হাসি ফোটানোর সব চেষ্টাই করে যাচ্ছি। আমরা সবার আশীর্বাদ চাই।’ সূত্র: ক্রিকইনফো।
 
