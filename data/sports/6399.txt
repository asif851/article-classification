


• লিগে ২৭ ম্যাচ অপরাজিত বার্সেলোনা।• আর ১১ ম্যাচ হার এড়াতে পারলেই পেয়ে যাবে ‘ইনভিন্‌সিবল’ ট্যাগ।• ইউরোপের শীর্ষ পাঁচ লিগে শুধু তিনটি দল অপরাজিত চ্যাম্পিয়ন হতে পেরেছে।

শেষ হার্ডলটা কি পার করে ফেলল বার্সেলোনা? রোববার লা লিগা শিরোপা দৌড়ে ধারে কাছে থাকা অ্যাটলেটিকো মাদ্রিদকে মেসির বাঁ পায়ের জাদুতে হারিয়েছে তারা। অ্যাটলেটিকোর চেয়ে ৮ পয়েন্টে এগিয়ে আছে বার্সেলোনা। রিয়াল মাদ্রিদ তো পিছিয়ে ১৫ পয়েন্টে। লা লিগায় ১১ ম্যাচ বাকি থাকা অবস্থায় ৮ পয়েন্টে এগিয়ে যাওয়া দল কখনো শিরোপা ছাড়া মৌসুম শেষ করেনি। তাই কাগজে-কলমে লিখে দেওয়া না গেলেও, বলা যায় এবারের স্প্যানিশ লিগ বার্সেলোনার কাছেই যাচ্ছে।
আরনেস্তো ভালভার্দের দলের দৃষ্টি আরও দূরে। অ্যাটলেটিকোর ম্যাচটি ছিল এ মৌসুমে লা লিগায় বার্সেলোনার ২৭তম ম্যাচ। এই ২৭ ম্যাচে ২১ ম্যাচেই জয় পেয়েছেন মেসি-সুয়ারেজরা। শুধু ছয় ম্যাচেই তাঁদের জিততে দেয়নি প্রতিপক্ষ। লুইস এনরিকের বার্সেলোনাও গত মৌসুমের শেষ ৭ ম্যাচে হারেনি। এ নিয়ে লা লিগায় টানা ৩৪ ম্যাচে অপরাজিত থাকল মেসি-সুয়ারেজদের দল। এর মাঝেই পেপ গার্দিওলার গড়া টানা ৩২ ম্যাচ অপরাজিত থাকার ক্লাব রেকর্ড ভেঙে দিয়েছে তারা। তবে স্প্যানিশ রেকর্ড ভাঙতে আরও ৫ ম্যাচ অপেক্ষা করতে হবে বার্সেলোনাকে। ১৯৮০ সালে নিজেদের প্রথম লা লিগা শিরোপা জেতার পথে টানা ৩৮ লিগ ম্যাচে অপরাজিত ছিল রিয়াল সোসিয়েদাদ। সে রেকর্ড গড়তে গিয়ে প্রথম মৌসুমে রানার্সআপ হয়েছিল সোসিয়েদাদ, দ্বিতীয় মৌসুমে চ্যাম্পিয়ন। বার্সেলোনাও সে পথেই হাঁটছে।
বার্সেলোনার নজর থাকবে আরেকটি রেকর্ডে। লিগে আর ১১ ম্যাচ হার এড়াতে পারলেই ‘ইনভিন্‌সিবল’ ট্যাগটা গায়ে লাগাতে পারবে তারা। ইউরোপের শীর্ষ পাঁচ লিগ মিলিয়ে এমন ‘গর্ব’ মাত্র তিনটি ক্লাবের। এদের মধ্যে সবচেয়ে বিখ্যাত অবশ্যই ২০০৩-০৪ মৌসুমের আর্সেনাল। ইংলিশ প্রিমিয়ার লিগে পুরো এক মৌসুম অপরাজিত থাকার রেকর্ড গড়েছিল থিয়েরি অরি, ডেনিস বার্গক্যাম্পদের দল। দুই মৌসুম মিলিয়ে টানা ৪৯ ম্যাচ অপরাজিত ছিল আর্সেন ওয়েঙ্গারের শিষ্যরা।
মজার ব্যাপার হচ্ছে, এর পরে পুরো মৌসুম অপরাজিত থাকা জুভেন্টাসও থেমেছে ৪৯ ম্যাচের পর। ২০১১ থেকে শুরু করে ২০১২ সাল পর্যন্ত এ জয়যাত্রায় ২০১১-১২ এর পুরো লিগটাও পেয়েছিল আন্তোনিও কন্তের জুভেন্টাস। তবে ইতালিতে প্রথম ‘ইনভিন্‌সিবল’ দল কন্তের জুভেন্টাস নয়। এ কাজটা সেই ১৯৯১-৯২ মৌসুমেই করে রেখেছে এসি মিলান। ফ্যাবিও কাপেলোর মিলান টানা ৫৮ লিগ ম্যাচে অপরাজিত ছিল!
এসব তো লিগ ম্যাচের কথা। গত মৌসুমে সেল্টিক যা করেছে সেটি ছিল আরও অবিশ্বাস্য। ঘরোয়া ফুটবলেই (কাপ ও লিগ মিলিয়ে) কোনো ম্যাচ হারেনি ব্রেন্ডন রজার্সের সেল্টিক। ২০১৬-১৭ মৌসুমে ৪৭ ম্যাচ অপরাজিত থেকে ঘরোয়া ডাবল জিতে নিয়েছিল স্কটল্যান্ডের দলটি। ঘরোয়া ফুটবলে হার্টসের কাছে ৪-০ গোলে হারার আগে টানা ৬৯ ম্যাচ অপরাজিত ছিল তারা।
বার্সেলোনা এবার কোপা ডেল রের কোয়ার্টার ফাইনালে এস্পানিওলের মাঠে ১-০ গোলে হেরেছে। ফলে সেল্টিকের কীর্তি গড়ার আশা শেষ হয়ে গেছে মেসিদের। তবে অপরাজিত লিগ জেতার রেকর্ডও তো কম গৌরবের নয়। কাজটা অবশ্য সহজ হবে না। ন্যু ক্যাম্পে রিয়াল মাদ্রিদের সঙ্গে ম্যাচ বাকি আছে এখনো। বার্সাকে পেলেই জ্বলে ওঠে এমন দুই ক্লাব সেভিয়া ও সেল্টা ভিগোর মাঠেও দুটো ম্যাচ খেলতে হবে ভালভার্দের দলকে। দেখাই যাক!
ইউরোপে টানা লিগ ম্যাচ অপরাজেয় থাকার রেকর্ড: 




ম্যাচ সংখ্যা


ক্লাব


দেশ


সময়কাল




১০৪


স্টুয়া বুখারেস্ট


রোমানিয়া


১৯৮৬-১৯৮৯




৬২


সেল্টিক


স্কটল্যান্ড


১৯১৫-১৯১৭




৫৮


এসি মিলান


ইতালি


১৯৯১-১৯৯৩




৫৬


বেনফিকা


পর্তুগাল


১৯৭৬-১৯৭৮




৫৩


এফসি পোর্তো


পর্তুগাল


১৯৯৪-১৯৯৬




৫২


আয়াক্স


নেদারল্যান্ডস


১৯৯৪-১৯৯৬




৪৯


আর্সেনাল


ইংল্যান্ড


২০০৩-২০০৪




জুভেন্টাস


ইতালি


২০১১-২০১২




৪৭


ডায়নামো বুখারেস্ট


রোমানিয়া


১৯৯১-১৯৯২




৪২


নটিংহাম ফরেস্ট


ইংল্যান্ড


১৯৭৭-১৯৭৮




