
এই মুহূর্তে রিয়াল মাদ্রিদ সভাপতি ফ্লোরেন্তিনো পেরেজের ভাবনা জুড়ে নাকি একটিই নাম—নেইমার। বার্সেলোনা ফরোয়ার্ডকে রিয়ালে নিয়ে আসাতেই পেরেজের সব মনোযোগ। গত ডিসেম্বরেই এমন একটি প্রতিবেদন করেছিল স্প্যানিশ দৈনিক স্পোর্ত। নেইমারের বাবার কাছে বৈঠকের অনুরোধ জানিয়ে পেরেজ বারবার ফোন করছিলেন বলেও খবর বেরোয়। এবার নতুন গুঞ্জন, পেরেজের সেই চাওয়া পূরণ হয়েছে। গত ব্যালন ডি’অর অনুষ্ঠানেরই এক ফাঁকে গোপন বৈঠকে বসেছিল দুই পক্ষ!
গুঞ্জনটাকে নতুন করে উসকে দিয়েছে স্প্যানিশ রেডিও চ্যানেল ওন্ডা চেরোর নতুন একটি প্রতিবেদন। গত ১১ জানুয়ারি জুরিখে নাকি রিয়াল কর্মকর্তার সঙ্গে বৈঠকে বসেছিলেন নেইমার ও তাঁর বাবা। এরপর থেকেই স্পেন জুড়ে তোলপাড় চলছে। বিশেষ করে বার্সেলোনার সঙ্গে নেইমারের নতুন চুক্তিটি অনেক দিন ধরেই ঝুলে আছে। দুই পক্ষ এখনো কোনো সমঝোতায় পৌঁছাতে পারেনি। দর-কষাকষি চলছে। তাতে নেইমার এখনো তৃপ্ত নন বলেই সই করেননি। এরই সুযোগ কি নিতে চায় রিয়াল?এমনিতে নেইমারের সঙ্গে বার্সার চুক্তির মেয়াদ এখনো তিন বছর বাকি। এর মধ্যে বার্সার অনুমতি ছাড়া নেইমারকে নিতে চাইলে বাই আউট ক্লজের বিশাল অঙ্কের টাকা গুনতে হবে রিয়ালকে। কিন্তু তাহলে কী নিয়ে বৈঠক হয়েছে দুই পক্ষের?নেইমারের বাবা সরাসরি অস্বীকার করেছেন। মুন্দো দেপোর্তিভোকে বলেছেন, মাদ্রিদের সঙ্গে বৈঠকের ব্যাপারটি হাস্যকর আবিষ্কার। বার্সা ও মাদ্রিদের দুই পক্ষই সেদিন একই হোটেলে ছিলাম। সেখানে সবার সঙ্গেই সাধারণ কথা হয়েছে। কিন্তু বৈঠকের ব্যাপারটি পুরোই বানানো।তবে বৈঠকটির গুঞ্জন আসলে পুরো উড়িয়েও দেওয়া যাচ্ছে না। স্প্যানিশ কিছু সংবাদমাধ্যম দাবি করছে, এটি আসলে নেইমারের প্রতিনিধিদের কৌশল। বার্সেলোনা ফরোয়ার্ডের নতুন চুক্তির বিষয়টি অনেক দিন ধরেই ঝুলে আছে। আর এই সুযোগে রিয়ালের নাম ব্যবহার করে বেতনের অঙ্কটা আরও বাড়িয়ে নিতে চাইছেন নেইমার, এমন দাবিও করছে স্প্যানিশ সংবাদমাধ্যমগুলো।বৈঠকের বিষয় নিয়ে যতই ধোঁয়াশা থাকুক, স্পোর্ত নেইমারের রিয়ালে যোগ দেওয়ার খুব বেশি সম্ভাবনা দেখছে না। এর কয়েকটি কারণও দেখাচ্ছে। বার্সেলোনায় এই মুহূর্তে ক্যারিয়ারের সেরা ফর্মটাই কাটাচ্ছেন নেইমার। লিওনেল মেসি ও সুয়ারেজের সঙ্গে মিলে তর্কসাপেক্ষে ফুটবল ইতিহাসের সেরা আক্রমণভাগের অংশ হয়ে আছেন তিনি। মাঠে ও মাঠের বাইরে তিনজনের বন্ধুত্ব বেশ গভীর। এটি ছাড়তে চাইবেন না নেইমার।এ ছাড়া ব্রাজিল অধিনায়ক নিজেই জানিয়েছেন, বার্সায় তিনি খুশি। এবং এটি যে শুধু কথার কথা নয়, সেটি তাঁর অভিব্যক্তিতেই বোঝা যায়। আরেকটি কারণ হতে পারে শিরোপা। গত মৌসুমেই পাঁচটি শিরোপা জিতেছে বার্সা, যার বড় কৃতিত্ব নেইমারেরও। এর স্বীকৃতি হিসেবে এবার ব্যালন ডি অরের সেরা তিনেও ছিলেন। বার্সা এখন অনেকটাই স্থিতিশীল, তুলনায় রিয়াল এখনো থিতু হতে পারেনি।তা ছাড়া নেইমারকেই আগামীর নেতা ভাবছে বার্সা। দুই পক্ষই এই সম্পর্ক ইতি টেনে দিতে রাজি নয় নিশ্চয়ই।
