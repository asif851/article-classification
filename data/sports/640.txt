
সপ্তাহ খানেক আগে তাঁর অবসর ঘোষণার পর থেকেই প্রশ্নটা ঘুরে বেড়াচ্ছিল বাতাসে, মেসি কি আসলেই আর্জেন্টিনা জাতীয় দলকে চিরতরে বিদায় বলে দিয়েছেন? নাকি এ শুধুই সাময়িক অভিমান, কিছুদিন পরই আবার আকাশি-সাদায় উজ্জ্বল হয়ে ফিরবেন আর্জেন্টিনা অধিনায়ক?আর্জেন্টিনার শীর্ষস্থানীয় পত্রিকা লা ন্যাসিওন-এর প্রতিবেদন অনুযায়ী দ্বিতীয়টিই সত্যি হতে চলেছে। পত্রিকাটি জানিয়েছে, লিওনেল মেসির অবসর ঘোষণাটা আসলে সাময়িক বিরতির মতোই হতে যাচ্ছে। বিরতি শেষে আবারও জাতীয় দলে ফিরবেন আর্জেন্টিনা অধিনায়ক।২০০৬, ২০১০ ও ২০১৪—তিন বিশ্বকাপেই মেসির সঙ্গে খেলেছেন, এমন ঘনিষ্ঠ এক সতীর্থ লা ন্যাসিওনকে বলেছেন, ‘ও ফিরবে। ২০১৮ বিশ্বকাপও ওর ভাবনায় আছে।’শতবার্ষিকী কোপা আমেরিকার ফাইনালে চিলির কাছে টাইব্রেকারে হেরেছে আর্জেন্টিনা। বিশ্বকাপ ও কোপা আমেরিকা মিলিয়ে টানা তিন বছরে তিনটি বড় টুর্নামেন্টের ফাইনালে গিয়েও হারতে হয়েছে। এই যন্ত্রণা থেকেই হয়তো ম্যাচের পরই আর্জেন্টিনার হয়ে আর খেলবেন না বলে জানিয়ে দেন মেসি। এরপর থেকে মেসির সিদ্ধান্ত বদলানোর পক্ষে রীতিমতো আন্দোলনই যেন চলছে। পেলে-ম্যারাডোনার মতো কিংবদন্তিরা তাঁকে সিদ্ধান্ত বদলানোর অনুরোধ জানিয়েছেন। আর্জেন্টিনার মানুষও এরই মধ্যে বুয়েনস এইরেসের রাস্তায় নেমে এসেছেন মেসিকে আর্জেন্টিনার জার্সিতে ফেরানোর দাবি নিয়ে। এমন অবিশ্বাস্য সমর্থনে কি একটু মন গলেছে মেসির? হয়তোবা।কিন্তু মেসি যদি ফেরেন, কখন ফিরবেন? উত্তরটা জানতে অবশ্য একটু অপেক্ষা করতে হচ্ছে। আগামী সেপ্টেম্বর থেকে আবার শুরু হয়ে যাচ্ছে আর্জেন্টিনার বিশ্বকাপ বাছাইপর্বের ম্যাচ। সেপ্টেম্বরের ২ ও ৬ তারিখে উরুগুয়ে ও ভেনেজুয়েলা, অক্টোবরে পেরু ও প্যারাগুয়ের সঙ্গে ম্যাচ। ৭ নভেম্বর ব্রাজিল ম্যাচ, আট দিন পর কলম্বিয়া। মেসি ঠিক এর কোন ম্যাচটি দিয়ে আবারও আলবিসেলেস্তে জার্সিতে ফিরবেন, সেটি এখনই নির্দিষ্ট করে বলা যাচ্ছে না।তবে লা ন্যাসিওনই আবার লিখেছে, ‘এ মুহূর্তে পরিবারের সঙ্গে বাহামাতে ছুটি কাটাচ্ছেন মেসি। এখনই তাঁর ফেরার তারিখ নিয়ে ঠিকঠাক বলা যাচ্ছে না। কিছুদিন অপেক্ষা করতেই হচ্ছে। তবে এটাও জেনে রাখুন, নাটকের শেষটা ঠিক হয়েই আছে—মেসি ফিরে আসবেন।’
