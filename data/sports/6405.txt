
স্প্যানিশ রেকর্ড ৪০ ম্যাচ অপরাজিত থাকার আনন্দটা হঠাৎই উধাও হয়ে গেছে রিয়াল মাদ্রিদের। তিন দিনের মধ্যেই যে টানা দুই ম্যাচ হারতে হলো জিনেদিন জিদানের দলকে! প্রথমে লিগে সেভিয়ার কাছে। এরপর গতকাল কোপা ডেল রেতে সেল্টা ভিগোর কাছে। এটিও আবার ঘরের মাঠে,২-১ গোলে! এই এক হারেই সব শেষ হয়ে যায়নি। এখনো দ্বিতীয় লেগ বাকি আছে। তবে সেটি সেল্টার মাঠ ভ্যালাইদোসে, তাতে জিততে হবে কমপক্ষে দুই গোলের ব্যবধানে। তা করার সামর্থ্য বেশ ভালোই আছে রোনালদোদের, তবে তাঁদের বেশি ভয় দেখাচ্ছে ইতিহাস। আর অন্য কোনো স্কোরলাইনে হারলেও হতো, এই ২-১ ব্যবধানটাই যত ভয় দেখাচ্ছে। এর আগে দুবার কোপা ডেল রেতে প্রথম লেগে ২-১ গোলে হেরেছিল রিয়াল, দুবারই দ্বিতীয় লেগে সেটি পুষিয়ে নিতে ব্যর্থ হয়েছে। প্রথমবার ১৯৯৫ সালে, ভ্যালেন্সিয়ার বিপক্ষে। প্রথম লেগে ২-১ গোলে হেরে যাওয়া রিয়াল শেষ পর্যন্ত সম্মিলিত ফলে হেরেছে ৪-২ গোলে। পরের স্মৃতিটা আরেকটু তরতাজা, আরেকটু বেশি অসহনীয়! চিরপ্রতিদ্বন্দ্বী বার্সার বিপক্ষে, ২০১২ সালে। প্রথম লেগে ঘরের মাঠে ২-১ গোলে হেরে যাওয়া হোসে মরিনহোর রিয়াল দ্বিতীয় লেগে ন্যু ক্যাম্পে ড্র করে ১-১ গোলে। এবার কী হবে, সেটি ভবিষ্যৎই বলবে। তবে প্রথম লেগের পারফরম্যান্স অবশ্য শঙ্কাই জাগাবে রিয়াল সমর্থকদের মনে। ম্যাড়মেড়ে প্রথমার্ধের পর ৬৪ মিনিটে ইয়াগো আসপাসের গোলে এগিয়ে যায় সেল্টা। এই মৌসুমে দুর্দান্ত খেলতে থাকা স্প্যানিশ ফরোয়ার্ডের এটি ১৬ তম গোল। এই গোলের পেছনে কিছুটা দায় ছিল রিয়াল ডিফেন্ডার মার্সেলোর, পাঁচ মিনিট পরই ভুলের প্রায়শ্চিত্ত করেন ব্রাজিলিয়ান লেফট ব্যাক। বক্সের বাইরে থেকে দুর্দান্ত শটে সমতায় ফেরান রিয়ালকে। তবে জিদানের দল মিনিটখানেকও সমতা ধরে রাখতে পারেনি। ডিফেন্ডার জনির গোলে দুর্দান্ত জয় নিয়ে ফিরেছে সেল্টা ভিগো। ক্যালেন্ডারের পাতা উল্টে নতুন বছর আসতে না আসতেই রিয়াল একটু ধুঁকছে। পুরো ২০১৬ সালে যেখানে ম্যাচ হেরেছিল মাত্র দুটি, ২০১৭ সালে ১৮ দিনের মধ্যেই হেরে গেল দুই ম্যাচ! উড়তে থাকা দলটির হঠাৎ এমন ছন্দপতনের দায়ভার নিজের কাঁধেই নিচ্ছেন ‘জিজু’, ‘আমিই এমন পারফরম্যান্সের জন্য দায়ী। আমাকেই এর সমাধান খুঁজে নিতে হবে। সেল্টা যেভাবে খেলেছে তাতে আমি অবাক হইনি, জানতাম ওরা এমন একটা দল যারা প্রতিপক্ষকে ভোগাতে পারে।’ রিয়াল কোচের পরের কথাটায় অবশ্য আশ্বস্ত হতে পারেন সমর্থকেরা, ‘আমি চিন্তিত নই। যদিও সময়টা একটু খারাপ যাচ্ছে, তবে আমরা জানি এ অবস্থা কাটিয়ে উঠতে পারব। উঠবও। ভিগোতে গিয়ে আমরা এটি বদলে দেওয়ার ক্ষমতা রাখি। অবশ্য তার আগে লিগে একটা ম্যাচ আছে আমাদের।’ সূত্র: মার্কা। 
