
পর পর দুটো হারে বিপর্যস্ত বার্সেলোনা। প্রথমে চ্যাম্পিয়নস লিগে আয়াক্সের কাছে হার, এরপর অ্যাথলেটিক বিলবাওয়ের আঘাাত। ২০১২ সালের পর এই প্রথম টানা দুটো ম্যাচে হেরে আত্মবিশ্বাসেও কী চিড় ধরেছে কাতালানদের! আন্দ্রেস ইনিয়েস্তা অবশ্য তেমনটি মনে করেন না। বার্সেলোনার এই তারকা সাফ জানিয়ে দিয়েছেন, ন্যু ক্যাম্পে কোনো আত্মবিশ্বাসের সংকট নেই।লা লিগার আয়োজক সংস্থা—এলএফপির পুরস্কার বিতরণী অনুষ্ঠানে বরং উল্টো ইনিয়েস্তার কণ্ঠে ঘুরে দাঁড়ানোর প্রত্যয়, ‘এটা লড়াই। আমরা জানি, আমাদের ঘুরে দাঁড়াতে হবে, আরও ভালো করার চেষ্টা করতে হবে। তবে বার্সায় আত্মবিশ্বাসের কোনো সংকট নেই। দুই সপ্তাহ আগে যেমন আত্মবিশ্বাস ছিল, এখনো তেমনই আছে। তবে আমি কোনো কিছুরই চরমসীমা পছন্দ করি না। একটা সুন্দর ভারসাম্য অবস্থা আমার পছন্দ।’উত্তুঙ্গ-অপ্রতিরোধ্য বার্সেলোনার হঠাত্ কী হলো? প্রশ্ন উঠেছে স্বাভাবিকভাবেই। ইনিয়েস্তাও মানছেন সবকিছু, ‘টানা দুটো ম্যাচ হারলে প্রশ্ন ওঠাটা স্বাভাবিক। কেউই হারতে চায় না। খারাপ খেললেও আত্মবিশ্বাস ধরে রেখে উন্নতির চেষ্টা করতে হবে। মনোভাবটা থাকতে হবে ইতিবাচক।’চোটের কারণে বেশ কিছুদিন ধরেই দলের সঙ্গে নেই লিওনেল মেসি। আর্জেন্টাইন জাদুকরের অভাবটা যেন হাড়ে হাড়ে টের পাচ্ছে বার্সা। জানুয়ারির মাঝামাঝি সময়ের আগে তাঁর মাঠে ফেরারও কোনো সম্ভাবনা নেই। পাওয়ার সম্ভাবনা নেই। গোল ডটকম জানিয়েছে, সেরে ওঠার প্রক্রিয়ার অংশ হিসেবে এরই মধ্যে অনুশীলন শুরু করেছেন মেসি। আগামী কয়েকটা সপ্তাহ চিকিত্সকদের নিবিড় পর্যবেক্ষণে থাকবেন বর্তমান সময়ের এই সেরা খেলোয়াড়।
