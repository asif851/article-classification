
ইউরোপিয়ান চ্যাম্পিয়নস লিগ, স্প্যানিশ লিগ—কোনোটিতেই সাফল্যের মুখ দেখতে পায়নি রিয়াল মাদ্রিদ। শেষ ভরসা ছিল কিংস কাপ। এই একটি শিরোপা জিতেই এবারের মৌসুমে কিছুটা সান্ত্বনা খুঁজতে চেয়েছিল ইউরোপের সবচেয়ে ধনী ক্লাবটি। কিন্তু দুর্ভাগ্যজনকভাবে সেখানেও ব্যর্থ রিয়াল। উত্তেজনাপূর্ণ ফাইনালে নগর প্রতিদ্বন্দ্বী অ্যাটলেটিকো মাদ্রিদের কাছে ২-১ গোলে হেরে গেছেন হোসে মরিনহোর শিষ্যরা। ১৪ বছর পর রিয়াল মাদ্রিদকে হারের স্বাদ দিয়ে কিংস কাপের শিরোপা জিতেছে অ্যাটলেটিকো মাদ্রিদ।কিংস কাপের এই ফাইনালে রিয়াল মাদ্রিদ যেন আটকা পড়েছিল দুর্ভাগ্যের জালে। নিজেদের মাঠে রিয়ালের তিনটি গোল-প্রচেষ্টা ব্যর্থ হয় প্রতিপক্ষের গোলবারে লেগে। অতিরিক্ত সময়ে ক্রিস্টিয়ানো রোনালদোর লাল কার্ড দেখার ঘটনাটাও যেন সেই দুর্ভাগ্যেরই ধারাবাহিকতা। লাল কার্ড দেখেছেন কোচ হোসে মরিনহোও। সব মিলিয়ে চরম হতাশার মধ্য দিয়েই শেষ হয়েছে রিয়াল মাদ্রিদের এবারের মৌসুম।
নিজেদের মাঠে গতকাল ক্রিস্টিয়ানো রোনালদোর গোলে শুরুতে এগিয়ে ছিল রিয়াল মাদ্রিদ। প্রথমার্ধের ১৪ মিনিটে অ্যাটলেটিকোর জালে বল জড়িয়েছিলেন এই পর্তুগিজ স্ট্রাইকার। ৩৫ মিনিটের মাথায় এই গোল শোধ করে খেলায় সমতা ফেরান অ্যাটলেটিকো মাদ্রিদের মিডফিল্ডার কস্তা ডিয়েগো। প্রথমার্ধ শেষ হওয়ার কয়েক মিনিট আগে জার্মান মিডফিল্ডার মেসুত ওজিলের জোরালো একটি শট ফিরে আসে অ্যাটলেটিকোর গোলপোস্ট কাঁপিয়ে দিয়ে। দ্বিতীয়ার্ধের ৬৯ মিনিটে রোনালদোর একটি ফ্রি-কিকও আঘাত হানে গোলপোস্টে। নির্ধারিত ৯০ মিনিট ১-১ গোলের সমতা নিয়ে শেষ হওয়ার পর খেলা গড়ায় অতিরিক্ত সময়ে। ৯৮ মিনিটের মাথায় অ্যাটলেটিকোর পক্ষে জয়সূচক গোলটি করেন ডিফেন্ডার মিরান্ডা। বাকি সময়ে আর কোনো গোলের দেখা পাননি হোসে মরিনহোর শিষ্যরা। রিয়াল মাদ্রিদের হতাশা চূড়ান্ত পর্যায়ে পৌঁছায় ১১৪ মিনিটের মাথায় রোনালদো লাল কার্ড দেখে মাঠ ছাড়লে। শেষ পর্যন্ত ২-১ গোলের হার নিয়েই মাঠ ছাড়তে হয় রিয়াল মাদ্রিদকে।
এর আগে নগর প্রতিদ্বন্দ্বী রিয়ালের বিপক্ষে অ্যাটলেটিকো শেষবারের মতো জয় পেয়েছিল ১৪ বছর আগে, ১৯৯৯ সালে। এক যুগের বেশি সময় পর এই জয় দিয়ে যেন স্প্যানিশ ফুটবলের নতুন শক্তি হিসেবেই নিজেদের নামটা ঘোষণা করেছে অ্যাটলেটিকো মাদ্রিদ। কিংস কাপের এই শিরোপা লা লিগা বা ইউরোপিয়ান, কোনো প্রতিযোগিতার মতো মর্যাদাপূর্ণ না হলেও অ্যাটলেটিকো মাদ্রিদের সমর্থকদের কাছে এটা অনেক বড় একটা ব্যাপার। ম্যাচ শেষ হওয়ামাত্র শিরোপাজয়ের উল্লাসে ফেটে পড়ে তারা। শুধু শিরোপা জয়ই নয়, ১৪ বছর পর নগর প্রতিদ্বন্দ্বীদের বিপক্ষে জয়টাও হয়ে উঠেছে আনন্দ-উল্লাসের অন্যতম বড় উপলক্ষ। রয়টার্স।
 
