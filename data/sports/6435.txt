
বিসিবিকে বাংলাদেশ প্রিমিয়ার লিগ (বিপিএল) বন্ধ করতে চাপ দিয়েছিলেন এন শ্রীনিবাসন। আইসিসি ও বিসিবির সাবেক সভাপতি আ হ ম মুস্তফা কামালের দাবি এমনই। বিসিবি তাতে রাজি না হওয়ায় বিপিএলের নাম পরিবর্তনের জন্যও নাকি চাপ দিয়েছিলেন সাবেক বিসিসিআই সভাপতি।আজ দুপুরে মুঠোফোনে মুস্তফা কামাল বলেন, ‘কলকাতায় দাঁড়িয়ে শ্রীনিবাসন আমাকে বিপিএল বন্ধ করে দিতে বলেছিলেন। বিপিএলের কারণে নাকি বিভিন্ন মাধ্যম থেকে আইপিএলের আয় কমে যাচ্ছিল। তবে আমি তাঁকে সাফ জানিয়ে দিই, বিপিএল বন্ধ হবে না। বাংলাদেশে এই টুর্নামেন্টের ব্যাপক জনপ্রিয়তা। বাংলাদেশের মানুষ বিপিএল দেখতে চায়। আমি তার চাপে মাথা নত করিনি।’বিসিবির সাবেক এই প্রধান বিপিএল বন্ধ করতে রাজি না হওয়ায় শ্রীনিবাসন নাকি তাঁর ওপর বেশ চটেছিলেন। কামালের ভাষ্য, বিপিএল বন্ধের প্রস্তাবে রাজি না হওয়াতেই শ্রীনিবাসনের সঙ্গে তাঁর দ্বন্দ্বের শুরু। সেটি প্রকাশ্য রূপ নেয় গত বিশ্বকাপে বাংলাদেশ-ভারত কোয়ার্টার ফাইনালের আম্পায়ারিং নিয়ে কামালের কড়া সমালোচনার পর।বিপিএল বন্ধ করতে না পেরে সাবেক বিসিসিআই সভাপতি বাংলাদেশের এই ঘরোয়া টি-টোয়েন্টি টুর্নামেন্টের নাম ‘বাংলাদেশ প্রিমিয়ার লিগ’ থেকে বদলে অন্য কিছু রাখার জন্য চাপ দেন, এমনও দাবি করেছেন মুস্তফা কামাল, “উনি আমাকে বলেন, আমরা যেন ‘প্রিমিয়ার লিগ’ শব্দ দুটি বিপিএলে না রাখি। কারণ তারা আগে আইপিএল করেছেন এবং ‘প্রিমিয়ার লিগ’ নামটির স্বত্ব তাদের। নাম না বদলালে মামলা করার হুমকি দেন শ্রীনিবাসন। ” সেই প্রস্তাবেও রাজি হননি মুস্তফা কামাল। ‘আমি তাকে পাল্টা বলি, প্রিমিয়ার লিগ আমরাই আগে আয়োজন করেছি। ভারতীয় ক্রিকেটার রমন লাম্বা ঢাকায় যে টুর্নামেন্ট খেলতে এসে মারা গিয়েছিলেন, সেটা ছিল ঢাকা প্রিমিয়ার লিগ। কাজেই মামলা করলে আমরা করব’—জানিয়েছেন সাবেক আইসিসি সভাপতি।শ্রীনিবাসন বিসিসিআই প্রতিনিধি হিসেবে আইসিসির চেয়ারম্যান হলেও আজ আইসিসিতে নিজেদের প্রতিনিধি পরিবর্তনের সিদ্ধান্ত নিয়েছে বিসিসিআই। তার মানে শ্রীনিবাসন আর আইসিসির চেয়ারম্যান থাকছেন না। তাঁর পরিবর্তে বিসিসিআইর প্রতিনিধি হিসেবে আইসিসির দায়িত্ব নেবেন শশাঙ্ক মনোহর। ভারতীয় বোর্ডের এই সিদ্ধান্তকে স্বাগত জানিয়েছেন মুস্তফা কামাল, ‘আইসিসি চেয়ারম্যানের পদ থেকে তাঁর পতন হলে ক্রিকেট অভিশাপ মুক্ত হবে। এ রকম একটা সিদ্ধান্তের জন্য আমি অপেক্ষা করে ছিলাম। ক্রিকেট থেকে এটাই আমার সবচেয়ে বড় পাওয়া।’
আরও পড়ুন: 
সরেই যেতে হলো শ্রীনিকে
