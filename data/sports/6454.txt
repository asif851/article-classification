
এক সিরিজেই ৯৭৪ রান। ৪টি সেঞ্চুরি, যার মধ্যে দুটি ডাবল, একটি ট্রিপল। গড়? ১৩৯.৭৪! ১৯৩০-এর অ্যাশেজটি ডন ব্র্যাডম্যানের জন্য ছিল স্বপ্নের মতো। ইতিহাসের সেরা ব্যাটসম্যানের স্বপ্নময় সিরিজের অংশ হওয়ার সুযোগ করে দিয়েছিল নিলামকারী প্রতিষ্ঠান লসনস। ওই অ্যাশেজেরই ওভালে ২৩২ রানের ম্যাচ জেতানো এক ইনিংস খেলেছিলেন স্যার ডন, লসনস নিলামে তুলেছে ইনিংসটি খেলার সময় তাঁর ব্যবহৃত একটি ব্যাট।কিছুদিন আগে ব্র্যাডম্যানের শেষ সিরিজের ক্যাপের মূল্য উঠেছিল ১ লাখ ৭৫ হাজার পাউন্ড! সে তুলনায় এ ব্যাটটি বেশ ‘সস্তা’য় পাওয়ার সুযোগ ছিল সংগ্রাহকদের। এই ব্যাটের জন্য ২৫ থেকে ৩৫ হাজার ডলার আশা করেছিল নিলামকারী প্রতিষ্ঠান। শেষ পর্যন্ত মাত্র ২৭ হাজার ডলারে পরশু তা বিক্রি হয়ে গেছে। যে সিরিজ দিয়ে ক্রিকেট-বিশ্বের সুযোগ হয়েছিল ব্র্যাডম্যানকে দেখার, সেই সিরিজের স্মৃতিচিহ্নের জন্য এ তো খুব বেশি নয়! সূত্র: সিডনি মর্নিং হেরাল্ড।
