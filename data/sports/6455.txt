
শ্রীলঙ্কায় ক্রিকেট অনেকটা বৃষ্টিরই প্রতিশব্দ। বছরের মাস দুয়েক বাদ দিলে সারা বছরই বৃষ্টির সঙ্গে লড়াই চলে ক্রিকেটের। সেই লড়াইয়ে হার মেনেই ড্র হলো বাংলাদেশ-শ্রীলঙ্কার যুব টেস্টও। পরশু দ্বিতীয় দিনে খেলা হয়েছিল ৭ ওভার। কাল শেষ দিনে খেলা হতে পারল মাত্র ৫.৪ ওভার। দ্রুত রান তোলার তাড়ায় অবশ্য এই সময়েই ৪ উইকেট হারিয়েছে বাংলাদেশ অনূর্ধ্ব-১৯। ৫ উইকেটে ১৭৮ রান নিয়ে দিন শুরু করেছিল দল, ৯ উইকেটে ১৯৬ হতেই আবার বৃষ্টি। হিমেশ রমানায়েকে পেয়েছেন ৪ উইকেট। পরে ইনিংস ঘোষণা ওই রানেই। কিন্তু শ্রীলঙ্কা অনূর্ধ্ব-১৯ ব্যাটিংয়েই নামতে পারেনি। শ্রীলঙ্কা সফরে এটিই ছিল বাংলাদেশের যুবাদের শেষ ম্যাচ। পাঁচ ম্যাচের যুব ওয়ানডে সিরিজ বাংলাদেশ জিতেছিল ৩-২-এ। দুটি যুব টেস্টই হলো ড্র।
