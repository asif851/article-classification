
বিকেএসপির ৩ নম্বর মাঠে আজ প্রিমিয়ার লিগে আবাহনীর বিপক্ষে ‘নড়বড়ে নব্বইয়ে’র শিকার হয়েছিল গাজী গ্রুপ ক্রিকেটার্স। ৫০ ওভারে ৯ উইকেটে ২৮২ রানের চ্যালেঞ্জিং স্কোর গড়লেও তাদের দুই ব্যাটসম্যান এনামুল হক ও পারভেজ রসুল আউট হয়েছেন যথাক্রমে ৯৭ ও ৯১ রানে। সেঞ্চুরির খুব কাছে এসে প্রথমে ফেরেন এনামুল। পরে আউট হন ভারতীয় ক্রিকেটার পারভেজ। এই দুই ব্যাটসম্যানের পাশাপাশি ৪১ রান আসে নাদিফ চৌধুরীর ব্যাট থেকে। 
টসে হেরে ব্যাট করতে নেমে শুরুতেই ধাক্কা খায় গাজী ক্রিকেটার্স। দলীয় ১৩ রানের মাথায় ফেরেন জহুরুল হক। এরপর দ্বিতীয় উইকেট জুটিতে মুমিনুল হককে সঙ্গে নিয়ে ৬১ রান যোগ করেন এনামুল। মুমিনুল ২৯ বলে ২৩ রান করে আউট হন। এরপর মুনিম শাহরিয়াল আউট হলে ৯১ রানে ৩ উইকেট হারিয়ে কিছুটা বিপদেই পড়ে এই মুহূর্তে লিগের পয়েন্ট তালিকার শীর্ষে থাকা গাজী। চতুর্থ উইকেটে পারভেজ রসুলের সঙ্গে ৯৩ রানের জুটি গড়েন এনামুল। এনামুল ৯৭ রানে আউট হন মনন শর্মার বলে কাজী অনীকের হাতে ধরা পড়ে। ১০৯ বলের দারুণ এই ইনিংসে চার-ছয়ের ফুলঝুরি ছুটিয়েছিলেন জাতীয় দলের বাইরে থাকা এই ওপেনার। ৭টি বাউন্ডারির পাশাপাশি মেরেছেন ৩টি ছক্কাও। এর আগে লিস্ট ‘এ’ ক্রিকেটে সাতটি সেঞ্চুরি আছে এনামুলের। এনামুলের বিদায়ের পর পারভেজ রসুল চৌধুরীর সঙ্গে পঞ্চম উইকেট যোগ করেন আরও ৮০ রান। দুজনেই দারুণ খেলেছেন। রসুল নিজের প্রথম লিস্ট ‘এ’ সেঞ্চুরির সুযোগ হারান ৯ রানের জন্য। তাঁর ৯১ রান আসে ৮৭ বলে, ৫টি চার ও ৩টি ছয়ের মারে। এবারের লিগে মোহামেডান ও প্রাইম দোলেশ্বরের বিপক্ষে আরও দুটো ফিফটি আছে কাশ্মীরে জন্ম নেওয়া এই ক্রিকেটারের। নাদিফ ৩৪ বলে করেন ৪১। তাঁর ইনিংসে একটি বাউন্ডারির পাশাপাশি ছিল ২টি ছক্কা। আবাহনীর সাইফউদ্দিন ৫৬ রানের নিয়েছেন ৩ উইকেট। ৩ উইকেট নিয়েছেন কাজী অনীকও। পাশাপাশি মনন শর্মা ২টি আর আরিফ হোসেন পেয়েছেন একটি উইকেট। গাজী ক্রিকেটার্সের ২৮২ রানের জবাবে ব্যাট করছে আবাহনী। এই প্রতিবেদন লেখার সময় শুরুটা ভালোই করেছে তারা। ১৩ ওভারে বিনা উইকেটে স্কোরবোর্ডে তুলেছে ৫০ রান। লিটন দাস অপরাজিত ৩৮ রানে, সাইফ হাসানের রান ১২।
