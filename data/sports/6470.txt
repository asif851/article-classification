
আসছে বাংলাদেশ সফরে বিরাট কোহলি থাকছেন কিনা, এ নিয়ে আলোচনা এখন তুঙ্গে। খবরে প্রকাশিত, টানা ক্রিকেট থেকে কোহলি নাকি একটু বিরতি চান, আর সেটা বাংলাদেশ সফরেই। প্রথমে অস্ট্রেলিয়ার বিপক্ষে টেস্ট সিরিজ এরপর বিশ্বকাপ, সবশেষে আইপিএল—কোহলির ক্লান্তির ব্যাপারটা বোধগম্যই, কিন্তু তাঁকে পুরো সিরিজেই বিশ্রাম দেওয়া হবে নাকি কেবল টেস্ট অথবা ওয়ানডেতে বিশ্রাম দেওয়া হবে—সে বিষয়টা পরিষ্কার না হলেও সাবেক ভারতীয় ‘গ্রেট’ সুনীল গাভাস্কার মনে করেন, বাংলাদেশ সফরে কোহলির অন্তত টেস্ট ম্যাচটা খেলা উচিত। ভারতের জনপ্রিয় টেলিভিশন চ্যানেল এনডিটিভিকে দেওয়া এক সাক্ষাৎকারে গাভাস্কার বলেছেন, ‘আমি চাই কোহলি বাংলাদেশ সফরে টেস্ট ম্যাচে মাঠে নামুক। নতুন অধিনায়ক হিসেবে এটা তাঁর দায়িত্ব। এরপর ওয়ানডে সিরিজে সে ছুটি নিক, কোনো অসুবিধা নেই। শুধু কোহলিই নয়, ওয়ানডে সিরিজে রবিচন্দ্রন অশ্বিন, উমেশ যাদবদের মতো ক্রিকেটারদের বিশ্রাম দেওয়া উচিত। গত সাড়ে চার মাস তাঁরা অসম্ভব পরিশ্রম করেছে। একজন ক্রিকেটার হিসেবে এই বিশ্রামটা তাদের প্রাপ্য।’ ক্রিকেটারদের অনেককেই বিশ্রাম দেওয়ার কথা বললেও গাভাস্কার মনে করেন বাংলাদেশ সফরে একটি শক্তিশালী দলই পাঠানো উচিত ভারতের, ‘এটা ঠিক যে গত বছর রীতিমতো “এ” দল খেলিয়ে ভারত বাংলাদেশকে সহজে হারিয়েছিল। কিন্তু ওটা এক বছর আগের কথা। গত এক বছরে দল হিসেবে বাংলাদেশ অনেক বদলে গেছে। পাকিস্তানকে তারা ওয়ানডে সিরিজে ৩-০ ব্যবধানে হারিয়েছে। ভারতীয় নির্বাচকদের উচিত বিষয়টা মাথায় রাখা।’ বাংলাদেশ সফরের জন্য ভারতীয় দল ঘোষণা করার কথা আগামী ২০ মে। একটি টেস্ট ও তিনটি ওয়ানডে খেলতে আগামী ৭ জুন বাংলাদেশে পা রাখার কথা ভারতের। ১০ জুন ঢাকার অদূরে ফতুল্লায় শুরু হবে একমাত্র টেস্ট ম্যাচটি। তিনটি ওয়ানডে ম্যাচই অনুষ্ঠিত হবে ঢাকার মিরপুর শেরেবাংলা স্টেডিয়ামে।
