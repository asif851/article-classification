
নয়নাভিরাম সিলেট বিভাগীয় স্টেডিয়াম নির্মাণের কাজ শেষ হয়েছে আগেই। স্টেডিয়ামটি দেখতে কয়েক দফা সিলেট সফর করেছেন আইসিসির কর্মকর্তারা। অবশেষে গত পরশু আইসিসি এই স্টেডিয়ামকে আন্তর্জাতিক ভেন্যুর মর্যাদা দিল।বিসিবির ভারপ্রাপ্ত প্রধান নির্বাহী কর্মকর্তা নিজাম উদ্দিন চৌধুরী কাল টেলিফোনে জানিয়েছেন, ৪ মার্চ আইসিসির ম্যাচ রেফারি জেফ ক্রো চূড়ান্তভাবে সিলেট স্টেডিয়াম পরিদর্শন করেন। সেটারই ধারাবাহিকতায় কাল (পরশু) আইসিসি স্টেডিয়ামটাকে আন্তর্জাতিক ভেন্যুর মর্যাদা দিয়েছে।সাড়ে ১৩ হাজার দর্শক ধারণক্ষমতার সিলেট স্টেডিয়ামে হবে আসন্ন মহিলা টি-টোয়েন্টি বিশ্বকাপের সব ম্যাচই। তার আগে পুরুষদের টি-টোয়েন্টি বিশ্বকাপের প্রথম পর্বের ছয়টি ম্যাচ এ মাঠে।
