
তামিম ইকবাল বলেছেন, আসন্ন ত্রিদেশীয় সিরিজে বাংলাদেশই ফেবারিট। সাকিব আল হাসানও সতীর্থের কথার পুনরাবৃত্তি করলেন—শ্রীলঙ্কা ও জিম্বাবুয়ের বিপক্ষে এই সিরিজে বাংলাদেশই ফেবারিট।
২০১৮ সালে বাংলাদেশ দলের অভিযান শুরু হচ্ছে দেশের মাঠে ত্রিদেশীয় সিরিজ দিয়ে। বছরের শুরুটা ভালো করতে এ সিরিজ জিততে চায় বাংলাদেশ। প্রতিপক্ষ দুই দলই বাংলাদেশের কন্ডিশন খুব ভালো জানলেও নিজেদের এগিয়ে রাখছেন সাকিব, ‘আমি মনে করি, আমাদের খুব ভালো সম্ভাবনা আছে। কিন্তু প্রতিপক্ষ দুটি দলই ভালো। কেউই দুর্বল নয়। আর যেহেতু দুটি দলই আমাদের খেলোয়াড় ও কন্ডিশন সম্পর্কে ভালো জানে; আমার মনে হয় কঠিন প্রতিদ্বন্দ্বিতাই হবে। যেহেতু আমরা অনেক ভালো একটা দলে পরিণত হয়েছি, আমাদের ভালো করার সম্ভাবনাই বেশি।’চন্ডিকা হাথুরুসিংহে চলে গেছেন, নতুন কোচ কে হবেন, গত দুই মাসেও এটির সমাধান হয়নি। বিসিবি সভাপতি নাজমুল হাসান কদিন আগে মাশরাফি-সাকিবকে ‘কোচ’ বলে আপাত সমাধান দিয়েছেন। নিজের অনুশীলনের পাশাপাশি সতীর্থদের দেখভালের এই দায়িত্বটা কেমন লাগছে সাকিবের? বাংলাদেশ টেস্ট ও টি-টোয়েন্টি অধিনায়ক এটিকে স্বাভাবিক দায়িত্ব হিসেবেই দেখছেন, ‘এসব নিয়ে সবাই খুব বেশি চিন্তা করে বলে মনে হয় না। আমাদের সবারই আলাদা আলাদা দায়িত্ব আছে। সবাই দায়িত্ব সম্পর্কে খুবই ভালোভাবে সচেতন। দায়িত্বগুলো ঠিকঠাক পালনের চেষ্টা করবে সবাই। যদি এটা ঠিকভাবে করতে পারি, অবশ্যই আমরা ভালো করব। যেহেতু আমরা (মাশরাফি ও তিনি) অধিনায়ক, সহ-অধিনায়ক; স্বাভাবিকভাবেই আমাদের ওপর একটু বেশি দায়িত্ব থাকে। সেটা ঠিকঠাক করতে আমরা প্রস্তুত।’
