
গাড়িতে আছেন। অথবা অফিস থেকে ফিরে গা এলিয়ে দিয়েছেন বিছানায়। কিন্তু ওই সময়েই প্রিয় দলের খেলা। ভাবনা কী! হাতের কাছে মোবাইল তো আছে। অনলাইনে কোনো লাইভ স্ট্রিমিংয়ে গিয়ে বিছানায় শুয়ে শুয়েই দেখে নিলেন পুরো ম্যাচ। কিছু ইন্টারনেট ডাটাই তো শুধু খরচ হবে। কিন্তু এভাবে মুফতে খেলা দেখা আর কত দিন? 
অনলাইনের অন্যতম বড় দুই প্রতিষ্ঠান ইবে আর অ্যামাজন অবৈধ এই লাইভ স্ট্রিমিং বন্ধ করার অভিযানে নেমেছে। লাইভ ফুটবল ম্যাচ বা সিনেমা ও বিভিন্ন টিভি শোর লাইভ স্ট্রিমিং দেখানোর জন্য ব্যবহার করা বিভিন্ন অ্যাপ বিক্রেতাদের সতর্ক করে দিয়েছে প্রতিষ্ঠান দুটি। এই সময়ে লাইভ স্ট্রিমিংয়ে খেলা দেখার জন্য কোডি বক্স খুব জনপ্রিয় একটি অ্যাপ। এ ধরনের অ্যাপের বিষয়ে অ্যামাজন একটি বিবৃতি দিয়েছে। অ্যামাজনের মাধ্যমে বিভিন্ন অ্যাপ বা ডিভাইস বিক্রি করাদের হুঁশিয়ার করে দেওয়া হয়েছে, ‘যেকোনো ধরনের স্ট্রিমিং মিডিয়া প্লেয়ার বা নীতিমালা লঙ্ঘন করে এমন কোনো ডিভাইস অ্যামাজনে বিক্রি নিষিদ্ধ। যদি এগুলো বিক্রি করেন তাহলে আমরা হয়তো আপনাদের নিষিদ্ধ করব বা বিক্রির সুবিধা কেড়ে নেব।’ ইবে যেন আরও একধাপ এগিয়ে। তারা পুলিশকে সঙ্গে নিয়ে কাজ করবে বলে জানিয়েছে, ‘ইবেতে সবকিছু যেন আইনসম্মত হয় তা নিশ্চিত করতে আমরা পুলিশের সহায়তাও নেই। আমাদের নিয়মের সঙ্গে যায় না জেনেও কেউ যদি কিছু বিক্রি করে তাহলে তার অ্যাকাউন্ট বন্ধ বা স্থগিত হতে পারে।’ বিভিন্ন খেলার টিভি স্বত্ব বিলিয়ন ডলারের বিক্রি হয়। খেলার সম্প্রচারক চ্যানেলগুলো বিজ্ঞাপন ও দর্শকদের কাছ থেকে টাকা তুলে (পে চ্যানেল) নিজেদের ব্যবসা চালায়। এখন অনেক ওয়েবসাইটের পাশাপাশি ফেসবুক, ইউটিউবের মতো মাধ্যমে কপিরাইট আইনের লঙ্ঘন করে অনেকে খেলা সম্প্রচার করছে। অনলাইন মাধ্যমের এই বিশাল দর্শকদের কাছে পৌঁছাতে চায় বৈধ সম্প্রচারকেরাই। ফেসবুক বা ইউটিউব অবশ্য অবৈধ সম্প্রচারগুলো যত দ্রুত সম্ভব বন্ধ করে দেয়। মোবাইল, ট্যাব বা ল্যাপটপে বিনা মূল্যে সিনেমা, টিভি সিরিজ, প্রামাণ্যচিত্র বা খেলা দেখার দর্শকদের সংখ্যা হু হু করে বাড়ছে। অনেকে টিভির বদলে মুঠোফোনেই ‘টিভি’ দেখতে পছন্দ করেন। কিন্তু এই সুবিধা সংকুচিত হতে যাচ্ছে। সামনে হয়তো এমন দিন আসবে, ইন্টারনেটের মাধ্যমে অনলাইনে আর বিনা মূল্যে খেলা দেখাই যাবে না। তবে লা লিগার এই অঞ্চলের সম্প্রচারক সনি যেমন এরই মধ্যে মোবাইলের জন্য অ্যাপ ছেড়েছে। সেখানে বিজ্ঞাপন দেখিয়ে টাকাটা তারা তুলে নিতে পারে। বিনিময়ে বিনা মূল্যেই হয়তো খেলা দেখতে পারবেন দর্শকেরা।
