
অনেক দিনের রানখরা ঘুচিয়ে মুশফিকুর রহিম আবার পরিচিত রূপে। প্রিমিয়ার লিগের প্রথম ম্যাচে ৭২ রান করেছেন। আজ বিকেএসপিতে ভিক্টোরিয়ার বিপক্ষে করলেন সেঞ্চুরিই। কিন্তু রানে ফেরার এই আনন্দ উপভোগ করতে পারলেন কই! মাঠ ছাড়ার সময় মুশফিকের মুখে হাসির বদলে রাজ্যের অন্ধকার। তাঁর দল মোহামেডান যে হেরে গেছে!
নিজেদের প্রথম ম্যাচে অবিশ্বাস্যভাবে জয় হাতছাড়া হয়েছিল ভিক্টোরিয়া স্পোর্টিং ক্লাবের। শেষ বলে তাইজুলের ছক্কায় টাই মেনে নিয়ে সেদিন মাঠ ছাড়তে হয়েছিল। সেই দুঃখে একটু প্রলেপ পড়ল আজ। যেটির মূল কৃতিত্ব নাদিফ চৌধুরীর।মুশফিকের সেঞ্চুরির পর মোহামেডানের সংগ্রহ তেমন বড় হয়নি। ২৪৭ এমন কোনো স্কোরই নয়। আবদুল মাজিদ (৫৫) ও মুমিনুল হকের (৬৭) ইনিংস দুটিতে ভিক্টোরিয়াও সহজ জয়ই দেখছিল। একটা সময় সমীকরণটা ছিল৫০ বলে ২৮ রান চাই, হাতে ৬ উইকেট। একপেশে সমাপ্তির দিকে যেতে থাকা ম্যাচে নাটকীয় মোড় ৪২তম ওভারে। নাটকের শুরু আল আমিনের আউট দিয়ে। দলকে ২২০ রান রেখে আউট হয়ে গেলেন। তাতেও অবশ্য ভিক্টোরিয়ার দুশ্চিন্তার কিছু ছিল না। জয়ের জন্য ৪৯ বলে দরকার ২৮ রান, হাতে ৫ উইকেট। এরপরই মঞ্চে আবির্ভাব এনামুল হক জুনিয়রের। পরের ওভারে ২টি উইকেট নিয়ে যে চাপে ফেললেন ভিক্টোরিয়াকে, সেটিরই জের পরের ওভারে একটি রান আউট। ১০ বলের মধ্যে মাত্র ১ রানে ৪ উইকেট হারিয়ে হঠাৎই পথহারা হওয়ার দশা ভিক্টোরিয়ার। মরা ম্যাচেও হঠাৎ জেগে ওঠা উত্তেজনা! তবে কী প্রথম ম্যাচের পুনরাবৃত্তি হবে আজও! নাদিফ অবশ্য ম্যাচ সেটির পুনরাবৃত্তি ঘটার মতো জায়গায় যাওয়ার আগেই ম্যাচ শেষ করে দিলেন। শেষ ২ ওভারে প্রয়োজন ছিল ৮ রানের, ভিক্টোরিয়ার অবশ্য রানের চেয়ে বড় চিন্তা ছিল উইকেট নিয়ে। হাতে ছিল মাত্র ২ উইকেট। নাদিফ অবশ্য অন্য কারও সাহায্যই নিলেন না। নাঈম জুনিয়রের করা ৪৯তম ওভারে প্রথম বলেই ছক্কা মেরে দিলেন। পরের দুটি বল ডট দেওয়ার পর চতুর্থ বলে চার মেরে শেষ করে দিলেন ম্যাচ। মুশফিকের সেঞ্চুরির চেয়েও ‘দামি’ হয়ে গেল তাঁর অপরাজিত ৫১।প্রিমিয়ার লিগের অন্য দুই ম্যাচে জয়ী হয়েছে ব্রাদার্স ইউনিয়ন ও লিজেন্ডস অব রূপগঞ্জ। মিরপুরে কলাবাগান ক্রিকেট একাডেমিকে ৬ উইকেটে হারিয়েছে ব্রাদার্স। ফতুল্লায় গাজী গ্রুপ ক্রিকেটার্সকে ৩ উইকেটে হারিয়েছে রূপগঞ্জ।
