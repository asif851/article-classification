
ইউএস ওপেনে এখনো মুখোমুখি হননি ফেদেরার ও নাদাল। সেই সুযোগটা এসেছিল এবার। নিজেদের চতুর্থ রাউন্ডের খেলায় জিতলেই কোয়ার্টার ফাইনালে টেনিসের দুই মহারথীর লড়াই দেখতে পেত নিউইয়র্ক। সেটা আর হলো না। নাদাল জিতেছেন ঠিকই, তবে এবারের আসরের সবচেয়ে বড় অঘটনের শিকার হয়ে বিদায় নিয়েছেন ফেদেরার।কোর্টে প্রথমে নেমেছিলেন ১৭টি গ্র্যান্ড স্লামজয়ী ফেদেরার। প্রতিপক্ষ আহামরি কেউ ছিলেন না, টমি রবরেডো, যার বিপক্ষে আগের ১০টি লড়াইয়েই জিতেছেন সুইস তারকা। সেই রবরেডোর সামনে গত রাতে মুখ থুবড়ে পড়লেন ফেদেরার। হেরে গেলেন সরাসরি ৭-৬ (৩), ৬-৩, ৬-৪ সেটে। ফ্লাশিং মিডোসে গত এক দশকে এই প্রথম কোয়ার্টার ফাইনালের আগেই বিদায় নিলেন সাবেক নাম্বার ওয়ান।ফেদেরারের শোকাবহ রাতে ধাক্কা খেয়েছিলেন নাদালও। ফিলিপ কোলশ্রাইবারের বিপক্ষে প্রথম সেটে হেরে গিয়েছিলেন। আশঙ্কা জেগেছিল আরেকটা অঘটনের। ভাগ্যিস সেই হারের ধাক্কাটা দ্রুতই সামলে নিয়েছিলেন স্প্যানিশ তারকা। পরবর্তী তিনটি সেট নিজের করে নিয়ে নাদাল জেতেন ৬-৭ (৪), ৬-৪, ৬-৩, ৬-১ ব্যবধানে।পরশু তৃতীয় রাউন্ডের খেলায় জয় পাওয়ার পরই ফেদেরার জানান, কোয়ার্টার ফাইনালে নাদালের মুখোমুখি হওয়ার অপেক্ষায় তিনি। চতুর্থ রাউন্ডে জিতবেন, এমনটা ধরেই নিয়েছিলেন টানা পাঁচটি (২০০৪ থেকে ২০০৮ সাল) ইউএস ওপেনজয়ী ফেদেরার। এতটা বাজে খেলতে পারেন, যেন বিশ্বাসই হচ্ছে না সুইস তারকার, ‘মনে হচ্ছে, আমি নিজেই নিজেকে হারিয়েছি। টমিকে কৃতিত্ব দিতে চাচ্ছি না, এমনটা নয়। যেমন আত্মঘাতী খেলা খেলেছি, তাতে আমি প্রচণ্ড হতাশ।’ফেদেরারের বিপক্ষে জয়টা ‘স্বপ্নের মতো’ বলে স্বীকার করেছেন রবরেডো। তবে এটাকে ঠিক ‘অঘটন’ বলতে রাজি নন পুরুষদের এককে ২২তম স্থানে থাকা এই স্প্যানিশ খেলোয়াড়, ‘কখন কী ঘটবে, কেউ জানে না। আমি আমার মতো করেই খেলেছি। হতে পারে ফেদেরার যথেষ্ট আত্মবিশ্বাসী ছিলেন না। আমার কাছে তিনি সর্বকালের সেরা খেলোয়াড়দের অন্যতম। ইউএস ওপেনে তাঁর মতো একজনকে হারানোটা স্বপ্নের মতো। আমি আনন্দিত।’এবারের আসরে এই প্রথম কোনো সেটে হারলেন নাদাল। তবে শেষ পর্যন্ত জিতেছেন, এটাই গুরুত্বপূর্ণ ১২টি গ্র্যান্ড স্লামজয়ীর কাছে, ‘কন্ডিশন সত্যি খুব কঠিন ছিল। বাতাসের আর্দ্রতা খুব বেশি ছিল। প্রচুর ঘাম ঝরেছে আমার। শারীরিকভাবে ম্যাচটা খুব কঠিন ছিল। তবে নিজের সার্ভ নিয়ে আমি খুশি।’কোয়ার্টার ফাইনালে নাদালের প্রতিপক্ষ ফেদেরার-বধের নায়ক রবরেডো। অন্য সময় হলে হয়তো এমন প্রতিপক্ষকে গুরুত্ব দিতেন না স্প্যানিশ তারকা। তবে এখন প্রেক্ষাপট ভিন্ন, ‘ইউএস ওপেনে ফেদেরারকে হারানোটা দারুণ অভিজ্ঞতা। ও (রবরেডো) বেশ আত্মবিশ্বাসী থাকবে। আশা করছি, আমিও এর জন্য প্রস্তুত হতে পারব।’ ছবি: রয়টার্স।
 
