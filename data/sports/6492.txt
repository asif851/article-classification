
ধারাবাহিকতা কাকে বলে—এই মুহূর্তে উত্তরটা সবচেয়ে ভালো দিতে পারবেন তামিম ইকবাল। ক্রিকেটের যে সংস্করণেই হোক, বাঁহাতি ওপেনার প্রতিনিয়ত মুগ্ধ করেছেন ছন্দময় ব্যাটিংয়ে। টি-টোয়েন্টিতে তো অসাধারণ এক বছরই যাচ্ছে তামিমের। 
আন্তর্জাতিক টি-টোয়েন্টিতে এই বছর ১১ ম্যাচে ৪০.৮৮ গড়ে করেছেন ৩৬৮ রান। বাংলাদেশের হয়ে প্রথম সেঞ্চুরিটা করেছেন এ বছরেই (টি-টোয়েন্টি বিশ্বকাপে)। ফেব্রুয়ারিতে পাকিস্তান সুপার লিগেও ‘সুপার’ খেলেছেন। ৬ ম্যাচে ৬৬.৭৫ গড়ে ৩ ফিফটিতে করেছেন ২৬৭ রান করে ছিলেন শীর্ষ পাঁচে। আর এই বিপিএলে নিয়মিতই রানের ফোয়ারা ছোটাচ্ছেন চিটাগং ভাইকিংস অধিনায়ক।৬২* ও ৬৬*—এর পর আজ ঢাকা ডায়নামাইটসের বিপক্ষে ৭৪—টুর্নামেন্টে ফিফটির হ্যাটট্রিক হয়ে গেছে তামিমের! ১১ ম্যাচে ৪২৫ রান করে আছেন সবার ওপরে। এখনো পর্যন্ত তাঁর নামের পাশে পাঁচটি ফিফটি, বিপিএলে এক আসরে সবচেয়ে বেশি ফিফটির রেকর্ডও ছুঁলেন। দারুণ ছন্দে থাকা তামিমের ব্যাটিংয়ে যেন স্তুতি করার বহু উপাদান খুঁজে পাবেন, একটি প্রশ্নও উঁকি দেবে মনে—এ বছর এখনো পর্যন্ত ৯টি হাফ সেঞ্চুরি করেছেন, এর একটি কি তিন অঙ্ক রূপ দিতে পারতেন না? ক্যারিয়ারে যোগ হতে পারত না আরেকটি সেঞ্চুরি?অবশ্য টি-টোয়েন্টিতে সেঞ্চুরি করা যেকোনো ব্যাটসম্যানের জন্যই কঠিনতম এক কাজ। তবে এই বিপিএলে তামিমের সামনেই কিন্তু দুবার সুযোগ এসেছিল তিন অঙ্ক ছোঁয়ার। ১৩ নভেম্বর বরিশাল বুলসের বিপক্ষে তিনি যখন ৭৫ রান করে আউট হলেন তখনো ইনিংসের ৪১ বল বাকি ছিল। আজ অবশ্য প্রেক্ষাপট কিছুটা ভিন্ন ছিল। যখন ফিরেছেন বল বাকি ছিল ১৭টি। তবে তামিম আউট হওয়ার পরই চিটাগংয়ের রানের চাকা হঠাৎই শ্লথ হয়েছে। রান রেট সাত থেকে নেমে শেষ পর্যন্ত সেটি হয়েছে ৬.৭০। তেড়েফুঁড়ে ছুটে চলা চিটাগংয়ের রান শেষ পর্যন্ত ৬ উইকেটে ১৩৪।অবশ্য চিটাগংয়ের হয়ে যা খেলার খেলেছেন তামিমই। এমনকি টি-টোয়েন্টির সবচেয়ে বড় বিজ্ঞাপন ক্রিস গেইলও পার্শ্বচরিত্র হয়ে গেছে! তামিম এখন সত্যিই আশ্চর্য রকমের ধারাবাহিক। টুর্নামেন্ট বদলায়, ফরম্যাট বদলায়, কিন্তু তামিম বদলাচ্ছেন না। সুপারম্যান তামিম রান করেই চলেছেন।
