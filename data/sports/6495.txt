
সাতক্ষীরা থেকে ঢাকায় এসেছেন মোস্তাফিজুর রহমানের মা, বাবা ও বড় ভাই। আজ বুধবার মিরপুর শেরেবাংলা স্টেডিয়ামে বসে খেলা দেখবেন তাঁরা। ভারতের সঙ্গে চলমান তিন ম্যাচ সিরিজের শেষ ম্যাচে আজ মুখোমুখি হচ্ছে বাংলাদেশ।একদিনের আন্তর্জাতিক ক্রিকেটে অভিষেকের দিন থেকেই আলোচিত মোস্তাফিজুর। তাঁর অনুরোধেই পরিবারের তিনজন ঢাকায় এসেছেন। বাবা আবুল কাসেম গাজী, মা মাহমুদা খাতুন ও বড় ভাই মাহফুজার রহমান দুপুর ১২টার দিকে যশোর বিমানবন্দর থেকে বিমানে করে ঢাকায় আসেন।স্টেডিয়ামে বসে খেলা দেখার ইচ্ছা ছিল সাতক্ষীরার আরেক গৌরব সৌম্য সরকারের বাবা কিশোরীমহন সরকারের। সৌম্যর বাবা নড়াইল জেলা শিক্ষা কর্মকর্তা। অফিসে কাজের কারণে শেষ পর্যন্ত তিনি ঢাকায় আসতে পারেননি। পরে ভেবেছিলেন, সাতক্ষীরায় সৌম্যের মাসহ পরিবারের অন্যদের সঙ্গে বসে খেলা দেখবেন। তাও হয়নি। এখন তিনি অফিসে বসেই খেলা দেখবেন বলে পরিবারের পক্ষ থেকে জানানো হয়েছে। তবে সৌম্যর মেজ ভাই পুষ্পেন ঢাকায় স্টেডিয়ামে বসে সরাসরি ছোট ভাইয়ের খেলা দেখবেন। তিনি আগে থেকে ঢাকাতেই আছেন।
