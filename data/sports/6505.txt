
কাঠমান্ডুতে ভুটানের জালে একটি একটি করে গোল ঢুকেছে, ঢাকার ফুটবল মহলে পড়েছে স্বস্তির নিশ্বাস। স্বস্তি নয় তো কী? গত বছর ১০ অক্টোবর এশিয়ান কাপ বাছাইয়ে ফিরতি প্লে-অফে ভুটান জাতীয় দল ৩-১ গোলে হারিয়েছিল বাংলাদেশকে। এরপর ভুটানের বয়সভিত্তিক বা জাতীয় কোনো দলেরই মুখোমুখি হয়নি বাংলাদেশ। অনূর্ধ্ব-১৫ সাফ চ্যাম্পিয়নশিপ কাল ‘প্রতিশোধের’ একটা উপলক্ষই তৈরি করে দিয়েছিল। বয়সভিত্তিক টুর্নামেন্ট হলেও ঘুরেফিরে আসছিল ‘ভুটান বিপর্যয়ের’ কালো ছায়া। শেষ পর্যন্ত বড়দের পথে হাঁটেনি ছোটরা। নেপালের আনফা কমপ্লেক্স মাঠে দাপটের সঙ্গে খেলেই কাল ভুটানকে ৩-০ গোলে হারিয়েছে বাংলাদেশের যুবারা। জোড়া গোল করেছে মিরাজ মোল্লা। অন্যটি গত ম্যাচের হ্যাটট্রিক নায়ক ফয়সালের।
এক ম্যাচ জিতে আগেই সেমিফাইনাল নিশ্চিত করেছিল বর্তমান চ্যাম্পিয়ন বাংলাদেশ। আর টানা দুই জয়ে গ্রুপ চ্যাম্পিয়ন হয়ে উঠল সেমিফাইনালে। শেষ চারের প্রতিপক্ষের জন্য এখন অপেক্ষা। আজ ‘বি’ গ্রুপের নেপাল-ভারত ম্যাচের পরাজিত দলের সঙ্গে খেলবে ‘এ’ গ্রুপের চ্যাম্পিয়ন বাংলাদেশ। ২৫ আগস্ট সেমিফাইনাল।
কাল ভুটানের চেয়ে সবদিক দিয়েই এগিয়ে ছিল বাংলাদেশ। পাসিং, ড্রিবলিং, বল পজেশন, পরস্পরের মধ্যে বোঝাপড়ায় জাতীয় দলেও সাম্প্রতিক সময়ে এমন পারফরম্যান্স দেখা যায়নি! সবচেয়ে বড় কথা এই ভুটানকে হারাতেই হবে—মন্ত্রণা গত কয়েক দিন থেকেই ছেলেদের মাথার মধ্যে ঢুকিয়ে দেওয়া হয়েছিল। কাল সকালে টিম হোটেলে দলের ম্যানেজার অমিত খান ফুটবলারদের উজ্জীবিত করতে অর্থ পুরস্কারের ঘোষণা দেন। টেলিফোনে কাল কাঠমান্ডু থেকে অমিত খান জানালেন, ‘ওদের ডেকে নিয়ে বলেছি, তোমাদের মধ্যে যে আজ গোল করবে অথবা যে গোলে সহায়তা করবে প্রত্যেককেই ডলার দেব আমি।’ আর কোচ মোস্তফা আনোয়ার পারভেজের কণ্ঠে উচ্চারিত হলো প্রতিশোধ শব্দটা, ‘ভুটানের সঙ্গে জাতীয় দল হেরে যাওয়ায় অনেক সমালোচনা সহ্য করতে হয়েছে আমাদের। এই ম্যাচে লক্ষ্যই ছিল ভুটানকে হারিয়ে কিছুটা হলেও সেই প্রতিশোধ নেওয়া।’
বাংলাদেশ আরও বড় ব্যবধানে জিততে পারত বলে মনে হয়েছে কোচের, ‘গত ম্যাচের চেয়ে অনেক উন্নতি করেছে ছেলেরা। তবে তিনটা শট ক্রসবারে না লাগলে আরও গোল হতো।’ সেমিতে নেপালকেই চাইছেন তিনি, ‘আমাদের কাছে এখন গুরুত্বপূর্ণ হচ্ছে সেমিফাইনাল। ভারত যথেষ্ট শক্তিশালী দল, ওদের এড়িয়ে নেপালকে পেলেই ভালো। তবে এটাও সত্যি, চ্যাম্পিয়ন হতে হলে সবাইকে হারাতে হবে।’
২৫ মিনিটে ফয়সালের গোলে প্রথমে এগিয়ে যায় বাংলাদেশ। সিরাজগঞ্জের কিশোর ডান প্রান্ত দিয়ে ভুটানের সীমানায় ঢুকে প্লেসিংয়ে করেন দর্শনীয় এক গোল। মিনহাজুল করিম স্বাধীনের ক্রস থেকে ৫৭ মিনিটে ব্যবধান দ্বিগুণ করা গোলটি মিরাজের। স্বাধীন ও মিরাজ দুজনই উঠে এসেছেন যশোরের শামস উল হুদা ফুটবল একাডেমি থেকে। একই একাডেমিতে খেলার ফলেই কিনা দুজনের বোঝাপড়াটাও মাঠে ছিল চোখে পড়ার মতো। ৮০ মিনিটে দলের তৃতীয় ও নিজের জোড়া গোলটি করার পর ক্রিস্টিয়ানো রোনালদোর মতো উদ্‌যাপনে মেতে ওঠে মিরাজ!
