

নেহাতই এক প্রস্তুতি ম্যাচ। তারপরও ভারতের বিপক্ষে ৮৪ রানে অলআউট হয়ে যাওয়াটা মেনে নেওয়া বেশ কষ্টকরই। বিশেষ করে চ্যাম্পিয়নস ট্রফির মূল লড়াই শুরু হওয়ার ঠিক আগে এমন পারফরম্যান্স ব্যাটসম্যানদের আত্মবিশ্বাসে কি ধাক্কা লাগাবে না? ভরসার জায়গা হয়ে থাকা তিন ব্যাটসম্যানের শূন্য রানে ফেরা, মুশফিক ছাড়া মূল ব্যাটসম্যানদের কারও দুই অঙ্ক ছুঁতে না পারা...ওভালে কালকের ম্যাচটি সতর্কবার্তা দিয়ে গেল। এই ওভালেই বাংলাদেশের দুটি ম্যাচ। বাড়তি পেস, সুইং সামলাতে কি প্রস্তুত বাংলাদেশ?
কাল ধ্বংসস্তূপের মধ্যে দাঁড়িয়ে লড়াই করা মেহেদী হাসান মিরাজের ভাবনাটা অবশ্য এত নেতিবাচক নয়। তিনি মনে করেন, ‘মূল প্রতিযোগিতায় এমন কিছু হওয়ার কোনো শঙ্কা নেই।’
মিরাজ ব্যাপারটিকে দেখছেন এভাবে, ‘আল্লাহ যা করেন ভালোর জন্যই করেন। ৮৪ রানে অলআউট হয়ে দলের সবার মন খারাপ ঠিকই; কিন্তু আত্মবিশ্বাসটা হারিয়ে যায়নি। আজকের দিনটা আমাদের খারাপ গেছে। তবে মূল প্রতিযোগিতায় এমনটা হবে না বলেই মনে করি।’
ভুবনেশ্বর কুমার, উমেশ যাদবদের বোলিং শুরুর দিকে সামলানোটা একটু কঠিনই ছিল বলে জানিয়েছেন মিরাজ। তবে ব্যাপারটিকে অজুহাত হিসেবে দাঁড় করাতে চান না তিনি, ‘ইনিংসের শুরুতে বলের মুভমেন্ট অনেক বেশি ছিল। বল সুইংও করছিল। তবে বল যখন পুরোনো হয়ে, গেছে তখন সমস্যা হয়নি।’
প্রস্তুতি ম্যাচ দুটি মূল প্রতিযোগিতার আগে দলের আত্মবিশ্বাস বাড়াবে বলেই দাবি মিরাজের, ‘এই কন্ডিশনে খেললে আত্মবিশ্বাস বাড়ে। এখানে পেসাররা যথেষ্টই সুবিধা পায়। আমি মনে করি, প্রস্তুতি ম্যাচের অভিজ্ঞতা আসল ম্যাচে কাজে লাগবে।’
