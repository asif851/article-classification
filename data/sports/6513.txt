
‘টক অব দ্য আইপিএল’ বলে যদি কিছু থাকে, সেটি এবার বাংলাদেশের মুস্তাফিজুর রহমান। পাঁচ ম্যাচে ৭ উইকেট বিরাট কিছু হয়তো নয়, তবে মুস্তাফিজের সামনে ব্যাটসম্যানদের অসহায় নাচানাচিটাও তো উপভোগ করার মতোই ব্যাপার! আইপিএলের মুস্তাফিজ তাই প্রতিদিনই ছড়াচ্ছেন বিস্ময়।মাশরাফি বিন মুর্তজা অবশ্য একটুও বিস্মিত নন। মিরপুরে কাল প্রিমিয়ার লিগের খেলা দেখতে দেখতে বলছিলেন, ‘ওদের কাছে মুস্তাফিজের এই পারফরম্যান্স চমক হতে পারে। তবে ও আইপিএলে যাওয়ার আগেই আমি বলেছিলাম, মুস্তাফিজ সর্বোচ্চ উইকেট পাবে অথবা সেরা তিনজনের মধ্যে থাকবে।’ এমন পূর্বানুমানের কারণটাও পরিষ্কার করলেন, ‘ওর বলে আন্তর্জাতিক ব্যাটসম্যানরাই সংগ্রাম করে, আর ওখানে তো বেশির ভাগই স্থানীয় ব্যাটসম্যান! ওদের চিন্তাই করতে পারার কথা নয় মুস্তাফিজের বলে কী হয় কী না হয়। সে জন্যই বলি, ওর বল খেলার মতো ব্যাটসম্যান ওখানে কমই আছে।’মাশরাফির তো এমনও বিশ্বাস, ঠিকভাবে কাজে লাগাতে পারলে এবারের আইপিএলের সর্বোচ্চ উইকেটশিকারি হয়েই ফিরবেন মুস্তাফিজ। সানরাইজার্স হায়দরাবাদ অধিনায়ক ডেভিড ওয়ার্নারও মনে হচ্ছে মুস্তাফিজকে কাজে লাগানোর কৌশলটা শিখে ফেলেছেন। মাশরাফিরও তা চোখে পড়েছে, ‘আমরা ম্যাচের টার্নিং পয়েন্টগুলোতেই মুস্তাফিজকে বেশি ব্যবহার করি। ধরুন, বড় জুটি হয়ে যাচ্ছে, সে জুটি ভাঙতে মুস্তাফিজকে আনা। গত দু-তিনটি ম্যাচে দেখলাম, ওয়ার্নারও সেটা শুরু করেছে।’
