
আজ দিনটিই বোধ হয় লেগ স্পিনারদের। দিনের শুরুতেই ইতিহাস গড়েছেন ওয়ানিদু হাসারাঙ্গা। মাত্র তৃতীয় বোলার হিসেবে ওয়ানডে অভিষেকে হ্যাটট্রিক করেছেন শ্রীলঙ্কান বোলার। প্রথম লেগ স্পিনার হিসেবে হ্যাটট্রিকের রেকর্ডও তাঁর। দিনের শেষভাগে এসে আরেকটি অনন্য রেকর্ড দেখল ক্রিকেট। মেয়েদের বিশ্বকাপে শূন্য রানে ৪ উইকেট পেয়ে নতুন রেকর্ড গড়েছেন দক্ষিণ আফ্রিকার ডেন ভন নিকার্ক।
আজ ওয়েস্ট ইন্ডিজের ব্যাটিংয়ের শুরুটা এমনিতেও ভালো হয়নি। ম্যারিজেন ক্যাপের পেসে ১৬ রানেই ৫ উইকেট হারিয়ে বসে উইন্ডিজ মেয়েরা। ২২ রানের জুটিতে একটু সামলে নিতে না নিতেই লেগ স্পিনের পসরা নিয়ে হাজির হলেন ভন নিকার্ক। প্রথম ওভারের শেষ বলে ম্যারিসা আগুইলেরাকে বোল্ড করে শুরু করলেন, সেটা শেষ হলো চতুর্থ ওভারে কিয়ানা জোসেপকে এলবিডব্লিউর মধ্য দিয়ে। ২০ বলের স্পেলে ওয়েস্ট ইন্ডিজকে ধসিয়ে দিলেন একহাতে। ৪৮ রানে অলআউট ওয়েস্ট ইন্ডিজ। ইনিংস শেষ হওয়ার পর নিকার্কের বোলিং ফিগার: ৩.২-৩-০-৪!মেয়েদের ক্রিকেটের সেরা বোলিং অবশ্যই নয় এটি। ৪ রানে ৭ উইকেট নিয়ে ২০০৩ সালে এ রেকর্ড করে রেখেছেন পাকিস্তানের সাজ্জিদা শাহ। তবে শূন্য রানে সবচেয়ে বেশি উইকেট নেওয়ার রেকর্ড এটি। এর আগে দুবার ০ রানে ৩ উইকেট পাওয়ার রেকর্ড হলেও ৪ উইকেট নিতে পারেননি কেউ। বোলারদের এমন তাণ্ডবের পর ব্যাটাররাও নেমেছিলেন রান উৎসবে। মাত্র ৬.২ ওভারেই কোনো উইকেট না হারিয়েই ম্যাচ জিতে নিয়েছে দক্ষিণ আফ্রিকা। দিনের অন্য ম্যাচেও চলছে বোলারদের দাপট। ভারতকে ১৬৯ রানে আটকে ফেলে নিজেরাও ৭৪ রানে অলআউট হয়েছে পাকিস্তান।
