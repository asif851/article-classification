
ভারতে টেস্ট মানেই তো রবিচন্দ্রন অশ্বিনের মুড়িমুড়কির মতো উইকেট তুলে নেওয়া। সে অশ্বিনই কিনা ম্যাচের পঞ্চম দিনে একটা উইকেটও পাচ্ছেন না, সেটাও আবার নিজের মাঠ চেন্নাইয়ে! কিন্তু সেটাও ভারতের ম্যাচ জয়ে বাঁধা হতে পারল না। রবীন্দ্র জাদেজা আছেন না! জাদেজার স্পিন-বিষে শেষ হয়ে গেল ইংল্যান্ড। সিরিজের শেষ টেস্টে ইনিংস ও ৭৫ রানে হেরেছে সফরকারীরা।
হারের দায়টা চাইলে মঈন আলীর ঘাড়েও ফেলতে পারেন ইংল্যান্ডের সমর্থক দল। চা-বিরতির আগের ধাক্কাটি মাত্র সামলে নিয়েছে ইংল্যান্ড। শেষ সেশনের ৮ ওভারও প্রায় শেষ হতে চলল। হাতে ৬ উইকেট নিয়ে দিনের বাকি সময়টা আরামসে কাটিয়ে দিতে পারত তারা। কিন্তু জাদেজার ওভারের দ্বিতীয় বলটি কেন যেন স্টেডিয়াম ছাড়া করতে চাইলেন মঈন। কিছুই হলো না, বলটি মিড অনই পার হয়নি। জমা পড়ল অশ্বিনের হাতে। ইংল্যান্ডের রান তখন ১৯২। এরপরই হুড়মুড় করে ভেঙে পড়ল ইংলিশ ইনিংস। ১৫ রানে শেষ ৬ উইকেট হারিয়ে ২০৭ রানেই অলআউট ইংল্যান্ড। ভারতের প্রথম ইনিংসের স্কোর ছুঁতেই আরও ৭৫ রান দরকার ছিল অ্যালিস্টার কুকদের। ইংল্যান্ডের এমন সর্বনাশের পুরো কৃতিত্বটা জাদেজার। পঞ্চম দিনেও পিচে বোলাররা কোনো সাহায্য পাচ্ছিলেন না। অশ্বিনের মতো বোলার যেখানে উইকেটের জন্য হাপিত্যেশ করছেন, সেখানে ইংলিশ টপ অর্ডারকে একলাই ধসিয়ে দিলেন এই বাঁহাতি স্পিনার। প্রথম ৬ উইকেটের ৫টিই নিয়েছেন তিনি। আবার উইকেটে থিতু হয়ে যাওয়া জস বাটলার যখন বাকিদের নিয়ে দিন শে​ষ করার অপেক্ষায়, তখন ৪ বলের মধ্যে শেষ ২ উইকেট তুলে নিয়ে ভারতকে এনে দিয়েছেন সিরিজে টানা চতুর্থ জয়। প্রথম ইনিংসে ৩ উইকেটের পর, দ্বিতীয় ইনিংসে ৭ উইকেট—প্রথমবারের মতো ম্যাচে ১০ উইকেটও পেয়ে গেলেন জাদেজা।
