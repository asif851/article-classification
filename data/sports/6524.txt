
ভারত-পাকিস্তান দ্বৈরথ আবার আশার আলো খুঁজে পেয়েছে। ভারতের কেন্দ্রীয় স্বরাষ্ট্র মন্ত্রণালয়ের কাছে দুবাইয়ে পাকিস্তানের বিপক্ষে সিরিজ খেলার অনুমতি চেয়ে আবেদন করেছে ভারতীয় ক্রিকেট বোর্ড (বিসিসিআই)। সিরিজটা দুবাইয়ে খেলতে চায় ভারত।
ভারতীয় ইংরেজি দৈনিক ইন্ডিয়ান এক্সপ্রেস এক প্রতিবেদনে জানিয়েছে, ২০১৪ সালের এফটিপির (ভবিষ্যৎ সফরসূচি) বাধ্যবাধকতার কথা উল্লেখ করে বিসিসিআই এই আবেদন করেছে। এফটিপি অনুযায়ী প্রত্যেক দল নির্দিষ্ট সময়ের মধ্যে হোম-অ্যাওয়ে সিরিজ খেলার কথা। ২০০৭ সালের পর ভারত-পাকিস্তান কোনো টেস্ট হয়নি। ইন্ডিয়ান এক্সপ্রেস জানিয়েছে, অনুরাগ ঠাকুর বিসিসিআইয়ের প্রধান থাকা অবস্থায় পাকিস্তানের বিপক্ষে গত বছরই একটি সংক্ষিপ্ত সিরিজ আয়োজন করার অনুমতি চেয়ে স্বরাষ্ট্র মন্ত্রণালয়ে আবেদন করেছিলেন। কিন্তু সীমান্ত সমস্যার কথা উল্লেখ করে সে সময় অনুমতি দেওয়া হয়নি। বিসিসিআইয়ের একটি সূত্র ইন্ডিয়ান এক্সপ্রেসকে বলেছে, ‘গত বছরই এ ব্যাপারে অনুমতি চাওয়া হয়েছিল। কিন্তু তখন দুই দেশের মধ্যে রাজনৈতিক উত্তেজনা তুঙ্গে। এফটিপি চুক্তি বাস্তবায়ন করার একটা বাধ্যবাধকতা আছে। এখনো আমরা জানি না, এ ব্যাপারে ভারত সরকারের অবস্থানটা কী। আমরা দুবাইয়ে খেলার অনুমতি চেয়ে আবেদন করেছি। সরকারি অনুমোদন ছাড়া আসলে বিসিসিআইয়ের এ ব্যাপারে করণীয় নেই কিছুই।’আগামী সেপ্টেম্বর থেকে নভেম্বরের মধ্যে সুবিধাজনক সময়ে এই সিরিজটা খেলতে চায় ভারত। এর পরপরই দক্ষিণ আফ্রিকা সফরে যাবে তারা। তবে সবকিছুই নির্ভর করছে ভারতের স্বরাষ্ট্র মন্ত্রণালয়ের সবুজ সংকেতের ওপর। সূত্র: ইন্ডিয়ান এক্সপ্রেস।
 
