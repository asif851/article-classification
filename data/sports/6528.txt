
একটা অনুযোগ করতেই পারেন ক্যামেরন হোয়াইট। পুরো দেড়টা দিন ধরে প্যাড পরে বসেছিলেন, ১২১টি ওভার চোখের সামনে দিয়ে চলে গেল, অথচ ব্যাট হাতে আর নামা হলো না। নামবেন কীভাবে! কার্টারস-ফিঞ্চের উদ্ভোধনী জুটিটাই যে পুরোটা সময় ব্যাটিং করে গেছে। তাতেই রেকর্ড!
ওপেনিং জুটিতে এল ৫০৩ রান। প্রথম শ্রেণীর ক্রিকেট এর আগে উদ্ভোধনী জুটিতে পাঁচ শ রান দেখেছেই মাত্র তিনবার! নিউজিল্যান্ডের বিপক্ষে ক্রিকেট অস্ট্রেলিয়া একাদশের প্রস্তুতি ম্যাচে আবার দেখা গেল, সেটিও ৩৮ বছর পর।মজার ব্যাপার হলো, তিন দিনের ম্যাচটিতে কেবল এই দুজনই ব্যাটিং করেছেন। ২০৯ রান করে রায়ান কার্টারস আউট হওয়াতে ভেঙেছে দুজনের দীর্ঘ জুটি। অন্য প্রান্তে কার্টারের সঙ্গী অ্যারন ফিঞ্চ তখন ২৮৮ রানে অপরাজিত। নতুন সঙ্গীকে নিয়ে ক্যারিয়ারে প্রথম ট্রিপল সেঞ্চুরিটা করা হলো না ফিঞ্চেরও। পিচ নিয়ে উদ্বেগের কারণে বাকি সময়ের খেলা বাতিল ঘোষণা করা হয়। ১২ রানের আক্ষেপ নিয়ে ফিরলেন ফিঞ্চ।অবশ্য আক্ষেপ দুজনই করতে পারেন। ফার্স্ট ক্লাস ক্রিকেটে প্রথম উইকেটের বিশ্ব রেকর্ড জুটিটাও তো খুব বেশি দূরে ছিল না! ১৯৭৭ সালে করাচি ন্যাশনাল স্টেডিয়ামে কিটার বিপক্ষে ম্যাচে ৫৬১ রানের জুটি গড়েছিলেন করাচি হোয়াইটসের ওয়াহিদ মির্জা (৩২৪) ও মনসুর আখতার (২২৪*)। শুধু সর্বোচ্চ ওপেনিং জুটির রেকর্ডই নয়, এর পর গত প্রায় চার দশকে ওপেনিং জুটিতে আর পাঁচ শ আসেনি।অবশেষে এল গত ৩০ অক্টোবর। এই প্রথম এমন রেকর্ডে নাম লেখানো হলো অস্ট্রেলিয়ার কারও। সর্বশেষ এমন কীর্তির সময়টায় জন্মই হয়নি কার্টারস কিংবা ফিঞ্চের! এর আগে অস্ট্রেলীয়দের পক্ষে প্রথম শ্রেণিতে সর্বোচ্চ জুটির রেকর্ড ছিল ওয়াহ ভাইদের। স্টিভ ও মার্ক ১৯৯০ সালে নিউ সাউথ ওয়েলসের হয়ে ওয়েস্টার্ন অস্ট্রেলিয়ার বিপক্ষে পঞ্চম উইকেটে ৪৬৪ রানের অবিচ্ছিন্ন জুটি গড়েন।ওপেনিংয়ে বাকি দুটো ৫০০-এর জুটিই ইয়র্কশায়ারের হয়ে। প্রথম এমন কীর্তি সেই ১৮৯৮ সালের ঘটনা। জন টমাস ব্রাউন ও জন টুনিক্লিফ ডার্বিশায়ারের বিপক্ষে ৫৫৪ রানের জুটি গড়েন। ১৯৩২ সালে ঠিক এক রান বেশি যোগ করে এসেক্সের বিপক্ষে ৫৫৫ রানের জুটি গড়েছিলেন পার্সি হোমস ও হার্বার্ট সাটক্লিফ।শুধু এই প্রথম দুই অস্ট্রেলীয় গড়ল বলেই নয়, কার্টারস-ফিঞ্চের জুটিটা আরেক দিক দিয়ে অনন্য। এই প্রথম ওপেনিংয়ের পাঁচশ পেরোনো জুটিতে কোনো ব্যাটসম্যান ট্রিপল সেঞ্চুরিও করেননি। সেই ১২ রান নিয়ে ফিঞ্চ তাই দুঃখ না করলেও করতে পারেন!ওহ, যেকোনো উইকেটে সর্বোচ্চ জুটির রেকর্ডটা কত জানেন তো? নয় বছর আগে দক্ষিণ আফ্রিকার বিপক্ষে ঘরের মাঠে সাঙ্গাকারা-জয়াবর্ধনের ৬২৪ রানের জুটিটা টেস্ট-ফার্স্ট ক্লাস মিলিয়েই বিশ্ব রেকর্ড। উইজডেন ক্রিকেট।
