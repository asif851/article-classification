
স্টেডিয়ামে ঢুকেই দর্শকদের ‘ভি’ চিহ্ন দেখালেন উসাইন বোল্ট। ট্র্যাকে নামার আগেই ‘জয়’! এতে অবশ্য কারও আপত্তি জানানোর কথাও নয়। বোল্ট নামবেন, জিতবেন—এই তো ‘নিয়ম’! পুরুষদের ২০০ মিটার ফাইনালেও ব্যতিক্রম হয়নি। ১৯.৭৮ সেকেন্ড সময় নিয়ে জিতেছেন সোনা। টানা তিনটি অলিম্পিকে ১০০ মিটার জয়ের হ্যাটট্রিক করেছিলেন অাগেই। এবার পুরুষদের ২০০ মিটারে হ্যাটট্রিকও করে ফেললেন ‘বজ্রবিদ্যুৎ’।
২০০ মিটার জিতে আরও কিছু ‘প্রথম’-এর সঙ্গে জড়িয়ে গেছে তাঁর নাম। অলিম্পিক ও বিশ্বচ্যাম্পিয়নশিপ মিলিয়ে একই ইভেন্ট টানা সাতবার জেতার ​এটাই প্রথম কীর্তি। বয়স ২৯ হয়ে যাওয়ার পর ২০০ মিটার জয়ের প্রথম কীর্তিও। বোল্ট জিতেছেন ২৯ বছর ৩৬৩ দিন বয়সে।বোল্ট তাঁর প্রিয় ইভেন্টে জিতবেন, অনুমেয়ই ছিল। তবে সবার আগ্রহ ছিল ১৯.১৯ সেকেন্ডের বিশ্ব রেকর্ডটা ভেঙে দিতে পারেন কি না। বোল্ট নিজেও জানিয়েছিলেন, বিশ্ব রেকর্ডের জন্য চেষ্টা করবেন। তাঁর চেষ্টার অবশ্য কমতিও ছিল না। হিট কিংবা সেমিফাইনালের মতো আয়েশি ভঙ্গিতে দৌড়াননি, হেসেখেলে শেষ করার বিলাসিতাও দেখাননি জ্যামাইকান স্প্রিন্টার। তবুও রেকর্ডটা ভাঙতে পারেননি। ভাঙতে পারেননি ১৯.৩০ সেকেন্ডের অলিম্পিক রেকর্ডও। ২০০ মিটারের সেমিফাইনালে যে সময়টা নিয়েছিলেন (১৯.৭৮ সেকেন্ড) সেটি ফাইনালেও থাকল। যদিও নিকটতম প্রতিদ্বন্দ্বীরা স্পষ্ট ব্যবধানেই পিছিয়ে। ২০.০২ সেকেন্ড সময় নিয়ে দ্বিতীয় হয়েছেন কানাডার স্প্রিন্টার আন্দ্রে দে গ্রাস, ২০.১২ সেকেন্ড সময়ে তৃতীয় ফ্রান্সের ক্রিস্টোফে লেমাত্রে।রেকর্ড না ভাঙতে পারার অতৃপ্তি বোল্টের থাকতে পারে। তবু যা হয়েছে, অমরত্ব পাওয়ার জন্য সেটি যথেষ্ট! এএফপি, রয়টার্স।
