
চন্ডিকা হাথুরুসিংহের বাংলাদেশ-অধ্যায় শেষ হয়ে গেল কি না, সেটি এখনো আনুষ্ঠানিকভাবে জানায়নি বাংলাদেশ ক্রিকেট বোর্ড (বিসিবি)। তবে শ্রীলঙ্কান কোচ যে বিসিবিকে পদত্যাগপত্র দিয়ে দিয়েছেন, এমন খবর চাউর হয়ে গেছে এরই মধ্যে। তাঁকে ফেরানো হবে কি না, সেটিও নিশ্চিত করে বলছে না বিসিবি। তবে হাথুরুর জায়গায় নতুন কে আসতে পারেন, সেটি ভাবতে শুরু করেছে তারা।হাথুরুসিংহের সঙ্গে বিসিবির চুক্তি ছিল ২০১৯ বিশ্বকাপ পর্যন্ত। এর মধ্যে তিনি যদি আর না-ই ফেরেন, নতুন কোচের সন্ধানে নেমে পড়বে বিসিবি। যদিও সামনে শ্রীলঙ্কার বিপক্ষে হোম সিরিজ আছে বাংলাদেশের। স্বল্প সময়ে প্রধান কোচ নিয়োগ না হলে আপাত্কালীন কাউকে হয়তো দায়িত্ব দেবে বিসিবি। তবে নতুন কোচ নিয়ে বিসিবির যে তাড়াহুড়ো নেই, সেটি বললেন বিসিবির পরিচালক জালাল ইউনুস, ‘যদি এটা সিদ্ধান্ত হয়ে যায় যে তিনি (হাথুরুসিংহে) আর আসবেন না, তাহলে আমরা নতুন কোচ খুঁজতে শুরু করব। তবে নতুন কোচের জন্য আমরা খুব একটা তাড়াহুড়ো করব না। দু-এক মাস সময় নেব। বাংলাদেশ দলের সঙ্গে মানিয়ে নিতে পারে এমন কাউকেই কোচ হিসেবে নেওয়ার ইচ্ছা আমাদের। উপমহাদেশের মানসিকতার কেউ হলে আরও ভালো।’জালাল ইউনুস যেহেতু বললেন উপমহাদেশীয় হলে ভালো হয়, মাশরাফি বিন মুর্তজার চাওয়া কী? বাংলাদেশ ওয়ানডে অধিনায়ক অবশ্য এখনই এ নিয়ে কিছু বলতে চান না, ‌‌‘এটা অনেক কিছুর ওপর নির্ভর করে। এর আগে জেমি সিডন্স বা ডেভ হোয়াটমোর, তাঁরাও সফল ছিলেন। কে কখন সফল হয়ে যাবে, এটা বলা খুব মুশকিল। তবে অবশ্যই চিন্তাভাবনা করেই বোর্ড কোচের ব্যাপারে সিদ্ধান্ত নেবে। এখনো এ বিষয়ে পুরোপুরি সিদ্ধান্ত হয়নি।’হাথুরুর পদত্যাগের খবর ছড়িয়ে পড়ার পর থেকেই তাঁর সঙ্গে যোগাযোগ করতে পারছিল না বিসিবি। অবশেষে বিসিবির প্রধান নির্বাহী নিজাম উদ্দিন চৌধুরীর সঙ্গে কথা হয়েছে হাথুরুর। ১৫ নভেম্বর কিংবা এর পরে ঢাকায় আসার কথা বাংলাদেশ দলের শ্রীলঙ্কান এই কোচের। তখনই হয়তো আনুষ্ঠানিকভাবে হাথুরুর বিষয়ে সিদ্ধান্ত জানাবে বিসিবি।
