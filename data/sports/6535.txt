
ক্রিস্টিয়ানো রোনালদোর মতো হতে চান অনেকেই। তাঁর সুদর্শন চেহারা, পেটা শরীর, ফুটবল মাঠের অবিশ্বাস্য দক্ষতা সবাইকে টানে। তাঁর ব্যক্তিত্ব সারা দুনিয়ার কত তরুণের যে আরাধ্য, সে কথা না বললেও চলছে।
কিন্তু ‘রোনালদো’ হতে গিয়ে যে বিপত্তির মধ্যে পড়তে হয়, মাথায় রাখতে হয় সেটিও। গতকাল রিয়াল-গেটাফে ম্যাচে এক তরুণ একটু বাড়াবাড়িই করে ফেলেছিলেন। তাই তাঁর স্থান হয়েছে শ্রীঘরে।
ম্যাচ চলার একপর্যায়ে মাঠে দেখা গেল দুই রোনালদোকে। দর্শকদের মধ্যে বিভ্রান্তি, কে আসল, কে নকল!
গেটাফের মাঠ কলোসিয়াম আলফানসো পেরেজে ম্যাচের তখন ২২ মিনিট। খেলোয়াড়েরা মাঠের লড়াইয়ে ব্যস্ত। ওদিকে সাইডলাইন দিয়ে মাঠে ঢুকছেন অন্য এক ‘রোনালদো’! রিয়ালের জার্সি গায়ে, পুরোদস্তুর ফুটবলার সেজে। প্রিয় রোনালদোর সঙ্গেই দেখা করতে চেয়েছিলেন এই পাগল ভক্ত। কিন্তু গেটাফের বেরসিক নিরাপত্তাকর্মী আর পুলিশের জন্য সেই ভক্তের চেষ্টা বিফলে গেলেও সন্ধ্যাটি তিনি মনে রাখবেন সারা জীবন। আটক হওয়ার আগে আসল রোনালদোর সঙ্গে যে কিছুক্ষণ কথা বলার সৌভাগ্য হয়েছে এই নকল রোনালদোর! সূত্র: মার্কা
 
