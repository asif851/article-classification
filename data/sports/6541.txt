
গত অস্কারে কী এক সেলফি তোলালেন উপস্থাপিকা এলেন ডিজেনারেস। এর পর থেকেই পুরো পৃথিবীই যেন সেলফি-জ্বরে আক্রান্ত। ডিয়েগো ম্যারাডোনাই বা বাদ থাকবেন কেন? গতকাল চ্যাম্পিয়নস লিগের ম্যাচ দেখতে মেয়ে দালমাকে নিয়ে স্টামফোর্ড ব্রিজে এসেছিলেন। এ সময়ই একটি সেলফি তোলেন ম্যারাডোনা। দালমাই পরে ছবিটা টুইটারে পোস্ট করে দেন।কাল স্টামফোর্ড ব্রিজে মুখোমুখি হয়েছিল চেলসি ও অ্যাটলেটিকো মাদ্রিদ। অ্যাটলেটিকোর কোচ ডিয়েগো সিমিওনে ম্যারাডোনার মিতাই শুধু নন, খুব কাছের একজনও। ম্যারাডোনার মতো তাঁকেও আর্জেন্টিনার মানুষ ভালোবেসে ‘এল লোকো’ বা ‘পাগল’ বলে ডাকে। তা ছাড়া ম্যারাডোনা কোচ হোসে মরিনহোরও ভক্ত। চেলসির আমন্ত্রণে তাই ম্যাচটা দেখতে ছুটে এসেছিলেন।তা ছাড়া আল ওয়াসলের কোচের পদ থেকে সরে যাওয়ার পর থেকে এক রকম বেকার জীবন যাপনই করছেন। দুবাইয়ে ফুটবলদূত হিসেবে কাজ করলেও বিশেষ ব্যস্ততা নেই। তবে এখনো ফুটবলটাকে ভীষণ ভালোবাসেন। আমন্ত্রণ পেলে ছুটে যান মাঠে। চেলসিতেও এসেছিলেন। এ সময়ই তোলা হয় এই সেলফি।
