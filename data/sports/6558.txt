
সবার আগে মাঠে নেমে জাফর ইকবাল আপনমনে বল নিয়ে জাগলিং করলেন বেশ কিছুক্ষণ। পরে এক সতীর্থের সঙ্গে ‘ওয়ান-টু’ করে ফাঁকা পোস্টে গোলের অনুশীলন। একটু দূর থেকেই পড়ে নেওয়া যায় জাফরের মনের কথা। গোল ও জয় দুটিই চাই তার। আগামীকাল নেপালকে হারাতে পারলেই অনূর্ধ্ব-১৮ সাফ ফুটবল শিরোপার কাছাকাছি পৌঁছে যাবে বাংলাদেশ।
থিম্পুর চাংলিমিথিাং স্টেডিয়ামে সন্ধ্যা সাতটায় শুরু হবে ম্যাচটি। ভারত ও মালদ্বীপের বিপক্ষে টানা দুই ম্যাচ জিতে ছয় পয়েন্ট নিয়ে টেবিলের শীর্ষে বাংলাদেশ। কাল জিতলে শিরোপার পথে অনেকটাই এগিয়ে যাবে লাল-সবুজ যুবারা। ড্র বা হারলেও থাকবে সম্ভাবনা। বাংলাদেশ কোচ মাহবুব হোসেন রক্সির কাছে ম্যাচটি ফাইনাল, ‘নেপালের ম্যাচটিই আমাদের জন্য ফাইনাল। আমরা যেখানে দাঁড়িয়ে আছি, নেপালকে হারাতে পারলেই শিরোপা অনেকাংশে নিশ্চিত হয়ে যাবে। তাদের বিপক্ষে জয়ের সামর্থ্য আমাদের আছে।’
ভুটানের বিপক্ষে ১-০ গোলে হার ও মালদ্বীপের বিপক্ষে ২-০ গোলে জয় নিয়ে নেপালের পয়েন্ট তিন। তিন গোল হজমের বিপরীতে বাংলাদেশ গোল করেছে ছয়টি। আর নেপাল দুই গোল দেওয়ার বিপরীতে গোল খেয়েছে একটি। নেপাল যে মালদ্বীপকে হারিয়েছে ২-০ গোলে, বাংলাদেশও তাদের হারিয়েছে একই ব্যবধানে। অর্থাৎ হাড্ডাহাড্ডি এক লড়াইয়ের ইঙ্গিত পাওয়া যাচ্ছে।
২০১৫ সালে কাঠমান্ডুতে অনুষ্ঠিত এই টুর্নামেন্টের শেষ আসরে নেপালের বিপক্ষে গ্রুপ পর্বে ২-১ গোলে হেরেছিল বাংলাদেশ। সেই দলে থাকা পাঁচজন ফুটবলার আছে বর্তমান দলে। বাংলাদেশ দলের বর্তমান অধিনায়ক টুটুল হোসেন বাদশাও ছিলেন সেই দলে। তাই বাংলাদেশ অধিনায়কের কাছে আজকের ম্যাচটি প্রতিশোধের উপলক্ষও, ‘২০১৫ সালের দলের সঙ্গে বর্তমান দলের অনেক পার্থক্য। এই দলটি নেপালকে হারানোর ক্ষমতা রাখে। আজকের ম্যাচটি যেমন ফাইনাল, তেমনি আমাদের জন্য প্রতিশোধেরও।’
