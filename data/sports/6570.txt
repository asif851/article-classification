
মোহাম্মদ আমির খুব ভালো করেই বুঝতে পারছেন কলঙ্কের বোঝা মাথায় নিয়ে স্বাভাবিক জীবনে থাকা কতটা কঠিন! স্পট ফিক্সিংয়ের কারণে ক্রিকেট থেকে বহিষ্কৃত হয়েছেন, খেটেছেন জেল। অতীত পেছনে ফেলে আবারও ক্রিকেটে ফিরেছেন। সংগ্রাম করছেন স্বাভাবিক জীবনে ফেরার। এখানেও দেখছেন পদে পদে বাধা। ফেরার সঙ্গে সঙ্গেই তাঁকে জাতীয় দলে না-ফেরানোর পক্ষে বললেন সাবেকেরা। এবার পাকিস্তানের ঘরোয়া ক্রিকেটের এক ম্যাচে ‘চোর’ বলেও গালি দেওয়া হলো তাঁকে। ঘটনাটা কায়েদে আজম ট্রফির বাছাইপর্বের এক ম্যাচে। পাকিস্তান ইন্টারন্যাশনাল এয়ারলাইনস (পিআইএ) ও সাউদার্ন গ্যাস কোম্পানির মধ্যকার এক ম্যাচে তাঁর সঙ্গে কথার লড়াই হয়েছিল সাবেক টেস্ট ব্যাটসম্যান ফয়সাল ইকবালের। কথার লড়াইয়ের একপর্যায়ে ইকবাল দুম করে আমিরকে ‘চোর’ ডেকে বসেন। আমিরও অবশ্য ছেড়ে কথা বলেননি। ইকবালকে পরামর্শ দিয়েছেন তাঁর ‘মামা’র ওপর অতিমাত্রায় নির্ভরশীল না হয়ে নিজের পারফরম্যান্সের ওপর জোর দিতে। উল্লেখ্য, পাকিস্তানের সাবেক অধিনায়ক জাভেদ মিয়াঁদাদ সম্পর্কে ইকবালের মামা। স্পট ফিক্সিংয়ের কারণে নিষেধাজ্ঞার বেড়াজাল ডিঙিয়ে সদ্যই ঘরোয়া ক্রিকেটে ফিরেছেন আমির। পারফরম্যান্সটাও হচ্ছে যথেষ্ট ভালো। পুরোনো ধারে শান দিয়ে আন্তর্জাতিক ক্রিকেটে স্বপ্ন দেখছেন যখন, ঠিক তখনই এমন আক্রমণ আমিরের জন্য এক ধরনের ধাক্কাই। সামনের দিনগুলোতেও যে এমন অপবাদ তাঁকে শুনতে হবে, এই মানসিক প্রস্তুতি বরং নিয়ে রাখাই ভালো। সূত্র: পিটিআই।
