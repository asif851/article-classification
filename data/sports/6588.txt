



আগে ব্যাটিংয়ে নেমে ১১৮ রান তুলেছিল সানরাইজার্স
জবাবে মাত্র ৮৭ রানে গুটিয়ে যায় মুম্বাই ইন্ডিয়ানস
সাকিব-মোস্তাফিজ দুজনেই আজ দারুণ বোলিং করেছেন


সানরাইজার্স হায়দরাবাদের ইনিংসে তখন ষষ্ঠ ওভারের খেলা চলছে। মুম্বাই ইন্ডিয়ানস পেসার মিচেল ম্যাকলেনাহানের অফ কাটার মিড উইকেটে ঠেলেই রান নেওয়ার জন্য দুই ধাপ বেরিয়ে এসেছিলেন সানরাইজার্স হায়দরাবাদ অধিনায়ক কেন উইলিয়ামসন। মুখ দিয়ে বলেও ছিলেন রান নেওয়ার সম্মতিসূচক ‘ইয়েস’। অন্য প্রান্ত থেকে সাকিব পড়িমরি করে ছুটলেন। দুজনের কেউ বুঝতে পারেননি দৌড়টা হতে যাচ্ছে আত্মঘাতী!
সেটা শুধুই সাকিবের জন্য। ওখান থেকে রান চুরি করা দৃশ্যত অসম্ভব। উইলিয়ামসন তা দেরিতে হলেও বুঝতে পেরে ‘নো’ বলে দেন। কিন্তু ততক্ষণে সাকিবের আর নিরাপদে নিজের প্রান্তে ফেরার সুযোগ নেই। তারপরও চেষ্টা করেছিলেন, কিন্তু ফেরার আগেই সূর্যকুমার যাদব সরাসরি থ্রোতে স্টাম্প ভেঙে দেন। মাত্র ২ রানে ভুল বোঝাবুঝির শিকার হয়ে সাকিবের এই রানআউট হওয়াকে সানরাইজার্স ইনিংসের ‘প্রতীক’ হিসেবেও ধরা যায়। দলটি যে পুরো ২০ ওভারও খেলতে পারেনি। ১৮.৪ ওভারে মাত্র ১১৮ রানেই অলআউট। আশ্চর্যের ব্যাপার হলো, মুম্বাই এই সাদামাটা সংগ্রহ তাড়া করতে পারেনি! রশিদ খান-সাকিবদের দুর্দান্ত বোলিংয়ে রোহিত শর্মার দল ম্যাচটা কঠিন করে হেরেছে। সানরাইজার্সের ইনিংসের তুলনায় ১ বল বেশি (১৮.৫ ওভার) খেলে মাত্র ৮৭ রানে গুটিয়ে যায় মুম্বাই। ৩১ রানের এই বড় হারে দলটি আরও চাপে পড়ল। মুম্বাই এ নিয়ে ৬ ম্যাচের ৫টিতেই হারল। অন্যদিকে, টানা দুই ম্যাচ হারের পর জয় দিয়ে ঘুরে দাঁড়াল সানরাইজার্স।তাড়া করতে নেমে ৫.২ ওভারের মধ্যেই ২১ রানে ৩ উইকেট হারিয়ে বিপদে পড়েছিল মুম্বাই। এভিন লুইস (৫) ও ঈশান কিষানকে (০) দ্রুত ফেরান সানরাইজার্সের দুই বোলার সন্দ্বীপ শর্মা ও মোহাম্মদ নবী। এরপর ষষ্ঠ ওভারে মুম্বাই অধিনায়ক রোহিত শর্মাকেও ফিরিয়ে চাপ বাড়ান সাকিব। টি-টোয়েন্টিতে এটা ছিল সাকিবের ৩০০তম উইকেট।চতুর্থ উইকেটে সূর্যকুমার যাদব-ক্রুনাল পান্ডিয়ার ৩৯ বলে ৪০ রানের জুটিতে ঘুরে দাঁড়ানোর চেষ্টা করেছিল মুম্বাই। কিন্তু ১২তম ওভারে ক্রুনালকে (২৪) ফিরিয়ে মুম্বাইকে আবারও ম্যাচে ফেরানোর চেষ্টা করেন স্পিনার রশিদ খান। কাইরন পোলার্ড যখন ব্যাটিংয়ে নামলেন ১২তম ওভার শেষে ৪৮ বলে ৫৭ রান দরকার ছিল মুম্বাইয়ের। পরের ওভারে সাকিবকে ছক্কা মেরে ম্যাচটা দ্রুত শেষ করতে চেয়েছিলেন পোলার্ড। কিন্তু রশিদ খান ১৪তম ওভারের প্রথম বলেই পোলার্ডকে (৯) ফিরিয়ে উল্টো হায়দরাবাদকে ভালোভাবে ম্যাচে ফিরিয়ে আনেন।আফগান এ লেগ স্পিনার আজ দারুণ বোলিং করেছেন (৪-১-১১-২)। শুধু রশিদ খান নয়, সিদ্ধার্থ কাউল (৪-০-২৩-৩) আর সাকিবও (৩-০-১৬-১) নিয়ন্ত্রিত লাইন-লেংথে বোলিং করে মুম্বাইকে সর্বক্ষণ চাপে রেখেছিলেন। জয়ের জন্য শেষ ৩ ওভারে ৩৯ রান দরকার ছিল মুম্বাইয়ের। হাতে ২ উইকেট। ১৮তম ওভারের চতুর্থ বলে সিদ্ধার্থকে উড়িয়ে মারতে গিয়ে ক্যাচ দেন মুম্বাইয়ের জয়ের শেষ আশা পান্ডিয়া (৩)। জসপ্রীত বুমরা (৬*) ও মোস্তাফিজের (১) শেষ উইকেটের জুটি টিকেছে মাত্র ৭ বল।মুম্বাইয়ের মাঠ ওয়াংখেড়ে এর আগে টস হেরে ব্যাটিংয়ে নামা সানরাইজার্সের বিপর্যয় শুরু হয়েছে দ্বিতীয় ওভারে। তিন বলের ব্যবধানে শিখর ধাওয়ান ও ঋদ্ধিমান সাহাকে ফেরান ম্যাকলেনাহান। সর্বোচ্চ ২৯ রানের দুটি ইনিংস খেলেছেন উইলিয়ামসন ও ইউসুফ পাঠান। আগের ম্যাচে চাপের মুখে নিজের শেষ ওভারে ১৫ রান দেওয়া মোস্তাফিজুর রহমান এদিন মুম্বাইয়ের সবচেয়ে ‘কিপটে’ (৩.৪-০-১৮-১) বোলার। অষ্টম ওভারে প্রথম বোলিংয়ে এসে ৭ রান দেন মোস্তাফিজ। এরপর ১৫তম ওভারে আরও ‘কিপটে’—মাত্র ৪ রান দেন।তবে ১৫তম ওভারের চেয়েও ভালো বোলিং করেছেন ১৭তম ওভারে। সানরাইজার্স তখন বেশ কটি উইকেট হারিয়ে রান তোলার বদলে চাপে থাকলেও মোস্তাফিজ মাত্র ১ রান দিয়েছেন। একটি রানআউটও হয়েছে সেই ওভারে। এরপর মোস্তাফিজের করা ১৯তম ওভারের তৃতীয় বলে পাঠান তাঁকে ছক্কা মেরে ঝড়ের ইঙ্গিত দিয়েছিলেন। কিন্তু পরের বলেই তাঁকে তুলে নিয়ে সানরাইজার্সকে গুটিয়ে দেন মোস্তাফিজ। মুম্বাইয়ের বোলিংয়ে আজ সবচেয়ে বেশি ‘ডট’ (১২) দেওয়া বোলারটিও মোস্তাফিজ। আইপিএল যে তাঁকে ধীরে ধীরে পূর্ণ ছন্দে ফেরাচ্ছে, সেটা কিন্তু প্রতি ম্যাচেই আরও স্পষ্ট হয়ে উঠছে।
