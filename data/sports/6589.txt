
শেষ কবে চট্টগ্রাম এমএ আজিজ স্টেডিয়াম এমন ফুটবলানন্দে মেতে উঠেছিল, মনে করা একটু কঠিনই। আজ সন্ধ্যায় স্টেডিয়ামের গ্যালারি উপচে পড়ছিল দর্শকে। ঢাক-ঢোল, বাদ্যির সঙ্গে ছিল আতশবাজির ফোয়ারাও। চট্টগ্রামবাসীকে যে দু হাত ভরেই আনন্দ উপহার দিল স্বাগতিক চট্টগ্রাম আবাহনী। শেখ কামাল আন্তর্জাতিক ক্লাব কাপ টুর্নামেন্টের সেমিফাইনালে আজ চট্টগ্রাম আবাহনী দুর্দান্ত খেলে ৩-১ গোলে হারিয়েছে আফগানিস্তানের ডি স্পিন গর বাজানকে। জোড়া গোল করেছেন এলিটা কিংসলে, অন্যটি ইয়োকা থমাসের। আগামী ৩০ অক্টোবর ফাইনালে প্রতিপক্ষ আজ ঢাকা মোহামেডান ও ইস্টবেঙ্গলের মধ্যকার দ্বিতীয় সেমিফাইনালে জয়ী দল। 
ম্যাচের ২৫ মিনিটে কর্ণার থেকে জাহিদের উড়ে আসা বলে প্রথমে হেড করেন এমিলি। এরপর ইয়োকো থমাসের মাথা ছুঁয়ে বল ঢোকে জালে। গোল করেই হামাগুড়ি দিয়ে কিছু দূর হেঁটে গিয়ে অদ্ভূত উদযাপন করলেন ইয়োকো। চট্টগ্রাম আবাহনী ব্যবধান দ্বিগুণ করেছে ৫৮ মিনিটে। এলিটা কিংসলে বাম প্রান্ত দিয়ে ঢুকে আগুয়ান গোলরক্ষক হামিদুল্লাহ ইউসুফজাইকে ফাঁকি দিয়ে চমৎকার শটে বল জড়ান জালে। গোল শোধে মরিয়া স্পিন গর বাজান অবশ্য একটি গোল শোধ করে ৭৯ মিনিটে। হেডে গোলটি করেছেন ডিফেন্ডার সৈয়দ মোহাম্মদ হাশেমি। ম্যাচের শেষ মিনিটে গর বাজানের কফিনে শেষ পেরেকটি ঠুকে দেন এলিটা। বাম প্রান্ত দিয়ে একক প্রচেষ্টায় ঢুকে গিয়ে মাপা এক কোনাকুনি শটে করেন নিজের দ্বিতীয় গোল। প্রবারণা পূর্ণিমার রাতে চট্টগ্রামকে আরও জোছনায় ভাসিয়ে দিলেন এমিলি-জাহিদরা। 
