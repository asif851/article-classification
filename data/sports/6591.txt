
ক্লাব বিশ্বকাপে সেমিফাইনালে গুয়াংজু এভারগ্রান্ডের মুখোমুখি হবে বার্সেলোনা। কিন্তু ম্যাচের আগেই একটা ধাক্কা খেল কাতালান ক্লাবটি। দলের সেরা খেলোয়াড়কেই পাচ্ছে না বার্সা। কিডনিতে পাথর ধরা পড়ায় এই ম্যাচটি খেলতে নামছেন না লিওনেল মেসি। বার্সেলোনার অফিসিয়াল টুইটার থেকে নিশ্চিত করা হয়েছে এই খবর।জাপানে অনুষ্ঠিত হচ্ছে এবারের ক্লাব বিশ্বকাপ। ১০ ডিসেম্বর থেকেই টুর্নামেন্টের খেলা শুরু হলেও বার্সার প্রথম খেলা হবে আজ। লুইস ফেলিপ স্কলারির দল এভারগ্রান্ডের বিপক্ষে সেমিফাইনাল দিয়েই বছরের পঞ্চম শিরোপার লড়াইয়ে নামার কথা ছিল তাদের। আগেই জানা গিয়েছিল চোটের কারণে নেইমার খেলছেন না সেমিফাইনালে। আজ বার্সা তার সমর্থকদের দিল আরেকটি দুঃসংবাদ।বার্সেলোনা ওয়েবসাইটে বলা হয়েছে, ‘লিওনেল মেসি আজ ‘রেনাল কলিক’-এ আক্রান্ত, কিডনিতে পাথর থাকলে এই ব্যথা ওঠে। কিছু পরীক্ষার পরই নিশ্চিত হওয়া যাবে ফাইনালে তাঁকে পাওয়া যাবে কি না।’ এর আগে বার্সার সাবেক খেলোয়াড় ডেভিড ভিয়াও এই রোগে আক্রান্ত হয়েছিলেন। তিনি অবশ্য বেশ দ্রুত এ রোগ থেকে সেরে উঠেছিলেন। মেসির ক্ষেত্রেও তাই খুব বেশি দুশ্চিন্তার কিছু দেখছেনা ক্লাবটি। তবে চিকিৎসা নিয়ে সেরে উঠতে মেসির কত দিন সময় লাগতে পারে তা এখনো জানা যায়নি। তাই নিশ্চিত নয়, মেসিকে ছাড়া খেলে বার্সা ফাইনালে উঠলেও সেখানে তাঁকে পাওয়া যাবে কিনা। ২০ ডিসেম্বর অনুষ্ঠিত হবে ফাইনালটি।মেসি মাত্রই দুই মাস মাঠের বাইরে থেকে দলে ফিরেছিলেন।
