
হঠাৎই দুই পেসারকে দলে ডেকেছে শ্রীলঙ্কা। দুই ‘নুয়ান’—নুয়ান কুলাসেকেরা ও নুয়ান প্রদীপকে দলে ডাকার অর্থ কি লঙ্কানরা গতি দিয়ে বাংলাদেশকে ঘায়েল করতে চাচ্ছে! শ্রীলঙ্কা দলের ক্রিকেট ম্যানেজার অশাঙ্ক গুরুসিনহা অবশ্য বলেছেন, সুরঙ্গা লাকমালের চোটের কারণে সতর্কতার অংশ হিসেবেই এই দুই পেসারকে দলে ডাকা হয়েছে। মূলত বিকল্প বাড়াতেই কুলাসেকেরা ও প্রদীপকে নেওয়া। 
দ্বিতীয় ওয়ানডের উইকেট যে কিছুটা পেস-বান্ধব হচ্ছে সেটি গুরুসিনহার কথা আঁচ করা গেলেও একটু রহস্যও রাখছেন তিনি, ‘উইকেটে ঘাস দেখে মনে হচ্ছে আমাদের একজন অতিরিক্ত পেস বোলার নেওয়া দরকার। তবে আমরা ভালো একজন অফ স্পিনারের প্রয়োজনীয়তাও অনুভব করেছিল। এটিও আলাপ-আলোচনায় এসেছে।’তবে বাংলাদেশ অধিনায়ক মাশরাফি বিন মুর্তজা এসব নিয়ে মাথা ঘামাতে চান না। উইকেটে ঘাস নিয়েও খুব একটা চিন্তিত নন তিনি, ‘ঘাস একটু থাকলেও থাকতে পারে। তবে আমি মনে করি উইকেট ব্যাটিংয়ের জন্য ভালো হবে। উপমহাদেশে আপনি যতই চেষ্টা করেন না ঘাসের উইকেট বানাতে হলে অনেক ঘাস রাখতে হবে। আমাদের মনে হচ্ছে, এটি ব্যাটিং-বান্ধব উইকেট। তারপরেও কালকে বোঝা যাবে কোন অবস্থায় ঘাস আছে। উইকেট কী অবস্থায় আছে, কতটুকু শক্ত-নরম, পানি কতটুকু দেওয়া হয়েছে সবই বোঝা যাবে কাল সকালে।’
