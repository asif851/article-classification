
সেই আরাধ্য ট্রফিটায় চুমু আঁকার কত কাছে চলে গিয়েছিলেন! শেষ পর্যন্ত ২০১৪ বিশ্বকাপের ম্যাচ শেষে লিওনেল মেসির হাতে একটা ট্রফি উঠল। কিন্তু সেই সোনালি ট্রফিটা মেসি চাননি, চেয়েছিলেন অন্য আরেকটা। বিশ্বকাপের বদলে মেসির হাতে উঠেছিল টুর্নামেন্টের সেরা খেলোয়াড়ের ট্রফি। মেসি সেদিন বিড়বিড় করে কী যেন বলছিলেন। এত দিন পর মেসির সেই কথাগুলো জানা গেল। জানালেন সেপ ব্ল্যাটার।
ফিফার ক্ষমতাচ্যুত প্রেসিডেন্ট সেদিন সবার হাতে পুরস্কার তুলে দিয়েছেন। মেসিকেও পদক পরিয়েছেন। সেদিন অতিথিদের মঞ্চে দাঁড়িয়ে কাছ থেকে দেখেছেন মেসির হতাশা। জার্মানির কাছে অতিরিক্ত সময়ে ১-০ গোলে হেরে গিয়েছিল আর্জেন্টিনা।ব্ল্যাটার বলেছেন, ‘মেসি তখন নিজের সঙ্গেই কথা বলে যাচ্ছিল। নিজেই বিড়বিড় করে বল​ছিল, টুর্নামেন্টের সেরা খেলোয়াড়ের পুরস্কার, কিন্তু চ্যাম্পিয়ন তো নয়।’
