
জেপি ডুমিনির বলটি আলতো করে বিরাট কোহলির ব্যাট ছুঁয়ে আশ্রয় নিল এবি ডি ভিলায়ার্সের গ্লাভসে। মুহূর্তেই থেমে গেলে অনবদ্য এক ইনিংসের হূত্স্পন্দন! রেকর্ডটি নাকের ডগা দিয়ে ফসকে যাওয়ায় আক্ষেপের আগুনে পুড়লেন কোহলি।ভারতীয়দের মধ্যে ম্যাচের দুই ইনিংসেই শতক হাঁকানোর অনন্য কীর্তি আছে কেবল বিজয় হাজারে, সুনীল গাভাস্কার ও রাহুল দ্রাবিড়ের নামের পাশে। চতুর্থ ভারতীয় হিসেবে সেই কীর্তিতে ভাগ বসানোর একদম নিঃশ্বাস দূরত্বে চলে গিয়েছিলেন কোহলি। কোহলির জন্য সেটা নতুন ইতিহাস গড়াই হতো, কারণ দক্ষিণ আফ্রিকায় এই কীর্তি গড়তে পারেননি কোনো ভারতীয়। কিন্তু প্রথম ইনিংসে ১১৯ করা কোহলি আজ লাঞ্চের আগে আউট হয়ে গেলেন ৯৬ রান করে! ব্যাট দিয়ে কপাল চাপড়াতে চাপড়াতে সাজঘরে ফিরলেন কোহলি। নার্ভাস নাইনটিজে কাটা পড়ার অভিজ্ঞতাও তাঁর জন্য এই প্রথম।  কোহলির না পারলেও দক্ষিণ আফ্রিকায় বিরল এক টেস্ট জয়ের সম্ভাবনার সামনে ভারত। আজ চতুর্থ দিনে ৪৫৭ রানের লিড পেয়ে গেছে ধোনির দল। দ্বিতীয় ইনিংসে ভারত অল আউট হয়েছে ৪২১ রানে। প্রথম ইনিংসে দক্ষিণ আফ্রিকাকে ধসিয়ে দিতে ৭৫.৩ ওভার লেগেছিল ভারতীয় বোলারদের। দ্বিতীয় ইনিংসে প্রোটিয়দের অল আউট করতে  ভারত পাচ্ছে প্রথম ইনিংসের চেয়েও দ্বিগুণ ওভার।  
চতুর্থ ইনিংসে চার শর বেশি বেশি রান তাড়া করে একবারই জিতেছে দক্ষিণ আফ্রিকা। সেটিও ছিল ৪১৪ করে জেতার রেকর্ড। তা ছাড়া টেস্টের ১৩৬ বছরের দীর্ঘ ইতিহাসে চতুর্থ ইনিংসে সর্বোচ্চ রান তাড়া করে জেতার রেকর্ডটিও ৪১৮ রানের। জয়ের জন্য ৪৫৭-ই যথেষ্ট বিবেচিত হওয়া উচিত ভারতের জন্য। বিশেষ করে দক্ষিণ আফ্রিকা যখন প্রথম ইনিংসে ২৪৪ রানে আউট হওয়ার মানসিক চাপ সঙ্গে নিয়েই ব্যাট করতে নামবে। তা ছাড়া ভারতীয় বোলারদের হাতে যথেষ্ট ওভারও রয়েছে।
জোহানেসবার্গের এই টেস্টটা যেন ভারতের জন্য কোহলিময়। তাঁর শতকে সুনীল গাভাস্কার এতটাই আপ্লুত হয়েছেন, বলেই ফেলছেন, ‘আজ বিরাট কোহলির ইনিংসটা শচীন টেন্ডুলকারকেও গর্বিত করত।’ লিটল মাস্টার কোহলির ম্যাচটি স্বচক্ষে দেখেছেন কি না জানার উপায় নেই। যদি দেখেও থাকেন নিশ্চিত তাঁকে গর্বিতই করেছে। প্রথম ইনিংসে শতকের পর যদি সুখস্মৃতিতে আপ্লুত হন, তবে নিশ্চিত দ্বিতীয় ইনিংসটি বড্ড পোড়াবে কোহলিকে!
ও দিকে টেন্ডুলকার-পরবর্তী যুগের প্রথম ম্যাচেই সবাই যখন কোহলির মধ্যে টেন্ডুলকারের ছায়া খুঁজছেন, তখন নিভৃতে আলোক রেখা হয়ে ফুটে উঠেছে চেতেশ্বর পূজারা। মাটি আঁকড়ে ঘণ্টার পর ঘণ্টা পড়ে থেকে তুলে নিলেন দুর্দান্ত এক শতক। তাঁর ১৫৩ রানের ইনিংসটির সুবাদে এই প্রশ্নও উঠছে, ওয়ান্ডারার্সে আরেকটি রাহুল দ্রাবিড়ও খুঁজে পেল ভারত? টেন্ডুলকার-দ্রাবিড়ের যোগ্য উত্তরসূরি আদৌ পাওয়া গেল কি না, সে উত্তর জানতে অপেক্ষা করতে হবে আরও অনেক দিন।
তবে দক্ষিণ আফ্রিকার মাটিতে ভারত যদি তৃতীয় টেস্ট জয়ের স্বাদ পেয়েই যায়, সেটি হবে কোহলি-পূজারার সৌজন্যেই। ভারতের ইনিংসে আর কোনো ফিফটিও নেই। 
