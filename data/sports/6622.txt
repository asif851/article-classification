
দুই ম্যাচের একটি জিতলেই প্লে-অফ খেলার সুযোগ পেত কলকাতা নাইট রাইডার্স (কেকেআর)। সেই দুটোর একটাও জেতা হলো না কেকেআরের। উড়তে থাকা দলটা ধপাস করে ভূপাতিত! টুর্নামেন্ট থেকে ছিটকে পড়ে স্বাভাবিকভাবেই হতাশায় পুড়ছে বর্তমান চ্যাম্পিয়ন কেকেআর। কলকাতার পত্র-পত্রিকায় চলছে দলের ব্যবচ্ছেদ।
মূল দুটো কারণ চিহ্নিত করা হয়েছে। সুনীল নারাইন আর সাকিব আল হাসানকে ঠিকমতো না-পাওয়া। গতবার ২১ উইকেট নিয়েছিলেন নারাইন। আর নিচের দিকে নেমেও ২২৭ রান করার পাশাপাশি সাকিব বল হাতে নিয়েছিলেন ১১ উইকেট। এবার ধারাবাহিকভাবে খেলতে পারেননি এ দুজনের কেউই। দুই ম্যাচ খেলেই সাকিব দেশের দায়িত্ব পালনে ফিরে গিয়েছিলেন। খেলেছেন শেষ দুই ম্যাচ। নারাইন অবশ্য আটটি ম্যাচ খেলেছেন। তবে আবারও অ্যাকশন প্রশ্নবিদ্ধ হওয়া, অ্যাকশন শোধরানোর পর আগের সেই ধার না থাকা ভুগিয়েছে। এবার তাঁর উইকেট মাত্র সাতটি। আর সাকিব ৩৬ রানের পাশাপাশি নিয়ে​ছেন ৪ উইকেট। দলের অন্যতম দুই ভরসার শূন্যতার কারণে মুকুট হারিয়েছে কলকাতা। কলকাতার শীর্ষ দৈনিক ‘আনন্দবাজার পত্রিকা’ আজ বিশেষ বিশ্লেষণ ছেপেছে সাবেক দীপ দাশগুপ্তের। ‘সাকিব-নারিন জট আর একটা ভুল স্ট্র্যাটেজিতে শেষ কেকেআর’ শিরোনামে। সাকিব প্রসঙ্গে দীপ লিখেছেন, ‘আইপিএল সেভেনে কেকেআর যে চ্যাম্পিয়ন হয়েছিল, তার পেছনে সবচেয়ে গুরুত্বপূর্ণ ভূমিকা বাংলাদেশ অলরাউন্ডারের ছিল। ও থাকা মানে মিডল অর্ডার ব্যাটিংটা শক্তিশালী হবে। আবার বোলিংয়েও চারটি ওভার করিয়ে দেওয়া যাবে। আর সেই সাকিবকেই এ বার সাত-আটটা ম্যাচ পেল না কেকেআর। মাঝের এই সময়টায় নাইটরা কয়েকটা ম্যাচ হেরে গেল। কখনো কখনো দেখলাম, ইয়োহান বোথাকে নামানো হলো ওর বদলি হিসেবে। কিন্তু লাভ হলো না। ধাক্কাটা যেমন ছিল, তেমনই থেকে গেল।’শেষ দুই ম্যাচ খেলেছেন। শেষ দুই ম্যাচের একটিতে জিতলেও প্লে অফে চলে যেত কলকাতা। কিন্তু দুই ম্যাচে সুযোগ পেয়েও সাকিব নায়ক হতে পারেননি। মুম্বাইয়ের​ বিপক্ষে দুর্দান্ত বোলিং অবশ্য করেছিলেন। কিন্তু রাজস্থানের বিপক্ষে শেষ ম্যাচে শেষ ওভারে দরকার ছিল ১৬ রান। আর ২০তম ওভারের প্রথম বলেই আউট হয়ে ফিরেছেন সাকিব।
