
লর্ডস টেস্টে দক্ষিণ আফ্রিকার বিপক্ষে দারুণ এক রেকর্ডের অংশ হয়েছেন ইংলিশ অলরাউন্ডার মঈন আলী। ৩৮টি টেস্ট খেলে দুই হাজার রানের পাশাপাশি নিয়েছেন ১০০ উইকেট। এমন রেকর্ডের অধিকারী ইয়ান বোথাম, ইমরান খান, কপিল দেব, জ্যাক ক্যালিস কিংবা সাকিব আল হাসানের মতো অলরাউন্ডার। তবে এই তালিকায় সবার ওপরে আছেন বাংলাদেশের সাকিব। সবচেয়ে দ্রুততম সময়ে, ৩১ টেস্ট খেলে দুই হাজার রান ও ১০০ উইকেট নিয়েছেন সাকিবই।লর্ডস টেস্টের প্রথম দিন মঈন শেষ করেছিলেন ৬১ রান নিয়ে। গতকাল শুক্রবার ইংলিশ অলরাউন্ডার নিজের স্কোর নিয়ে যান ৮৭-তে। ২ হাজার ১৪ রান করে টেস্টে দুই হাজার রানের মাইলফলক অতিক্রম করেন তিনি। ৯৮ উইকেট নিয়ে লর্ডস টেস্ট শুরু করে কালই আবার ২ উইকেট তুলে নিয়ে বসে যান বোথাম-ইমরান-কপিল-সাকিবদের পাশে।দুই হাজার রান ও ১০০ উইকেট নিতে সবচেয়ে কম সময় নিয়েছেন সাকিব। ৩৬ টেস্ট খেলে সাকিবের পরপরই আছেন দক্ষিণ আফ্রিকার ট্রেভর গডার্ড। তৃতীয় স্থানে আছেন ইংলিশ অলরাউন্ডার টনি গ্রেগ। কিথ মিলারও দুই হাজার রান ও ১০০ উইকেট নেন ৩৭তম টেস্টে। মঈনের অবস্থান পঞ্চম। বিশ্বসেরা অন্য অলরাউন্ডারদের মধ্যে ইয়ান বোথাম ৪২ টেস্ট খেলে দুই হাজার রান ও ১০০ উইকেট নিলেও এমন কীর্তি গড়তে ইমরান খান ও কপিল দেব, দুজনই খেলেছেন ৫০টি করে টেস্ট। জ্যাক ক্যালিস খেলেছেন ৫৩ টেস্ট আর নিউজিল্যান্ডের রিচার্ড হ্যাডলি খেলেছেন ৫৪ টেস্ট। সাকিবের সাত বছর পর (২০১৪) টেস্ট অভিষেক হলেও বাংলাদেশি অলরাউন্ডারের চেয়ে মাত্র ১১ টেস্ট পিছিয়ে আছেন তিনি। ২০০৭ সালে অভিষিক্ত সাকিব গত ১০ বছরে খেলেছেন ৪৯টি টেস্ট।৪০.৯২ গড়ে এই ৪৯ টেস্টে সাকিবের রান ৩ হাজার ৪৭৯। উইকেট ১৭৬। ২১টি ফিফটির পাশাপাশি সেঞ্চুরি আছে পাঁচটি। সর্বোচ্চ ব্যক্তিগত সংগ্রহ ২১৭।
