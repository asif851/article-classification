
মার্টিন গাপটিল ক্রিকেট বিশ্বের খুব বড় কোনো তারকা কখনোই ছিলেন না। বিশেষ করে এবি ডি ভিলিয়ার্স, ক্রিস গেইলদের মতো ‘খুনে’ হিসেবে কখনোই পরিচিতি ছিল না তাঁর। কিন্তু সেই গেইল, ডি ভিলিয়ার্সদের মতোই এক অসাধারণ ইনিংস খেলে মাত করে দিলেন গাপটিল। ওয়েলিংটনে ওয়েস্ট ইন্ডিজের বিপক্ষে কোয়ার্টার ফাইনালে তাঁর ব্যাট থেকে এসেছে ২৩৭ রানের অতিমানবীয় এক ইনিংস। গাপটিলের রানের ইনিংসটি বিশ্বকাপ ইতিহাসের দ্বিতীয় ডাবল সেঞ্চুরি। তবে রানের হিসেবে এটি বিশ্বকাপের সর্বোচ্চ ইনিংস। এবারের বিশ্বকাপেরই গ্রুপ পর্বে জিম্বাবুয়ের বিপক্ষে বিশ্বকাপের প্রথম ডাবল সেঞ্চুরিটি (২১৫) পেয়েছিলেন ক্রিস গেইল। আজ গেইলের দলকে কাঁদিয়েই গাপটিল তুলে নিলেন আরও একটি দ্বি-শতক। এটি নিউজিল্যান্ডের পক্ষেও সর্বোচ্চ ওয়ানডে ইনিংস। ওয়ানডে ক্রিকেটের ইতিহাসেতাঁর ২৩৭ রানের ইনিংসটি এসেছে মাত্র ১৬৩ বলে। ২৪টি চার ও এগারোটি ছয়ে সাজানো দুর্দান্ত এই ইনিংসটিতে ছিল না হিংস্র-চাঞ্চল্য। বরং ক্রিকেটীয় প্রজ্ঞা ও ব্যাকরণের ওপর জোর দিয়েই গাপটিলের ব্যাট থেকে বেরিয়ে এসেছে ক্রিকেট ইতিহাসেরই অন্যতম সেরা এক ইনিংস। একজন ব্যাটসম্যান একাই পেয়েছেন ২৩৭। দলের সংগ্রহটাও পাহাড় ছুঁয়েছে। অল্পের জন্য দলীয় সংগ্রহটাকে ৪০০ ’তে নিয়ে যেতে পারেনি নিউজিল্যান্ড। ৫০ ওভারে ৩৯৩ রানের সংগ্রহটাও নিশ্চয়ই পাহাড়ের কাছাকাছিই।  ক্রিকেট ইতিহাসে অমরত্বই পেয়ে গেলেন এই কিউই।
