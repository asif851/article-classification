
অস্ট্রেলিয়ার বিপক্ষে প্রথম টেস্টের একাদশ নিয়ে রীতিমতো ‘ঘুম হারাম’ চন্ডিকা হাথুরুসিংহের! ভোররাতে টুইট করে সেটি জানিয়েছেন তিনি নিজেই। টুইটারে হাথুরু জানিয়েছেন, ক্রিকেটারদের নিয়ে মানুষের ‘আবেগ’ নাকি সঠিক ‘কম্বিনেশন’—দল নির্বাচন নিয়ে এমন সিদ্ধান্তহীনতায় ভুগছেন তিনি!
হাথুরু লিখেছেন, ‘উভয়সংকটে পড়েছি । একটি জাতির আবেগ নাকি টিম কম্বিনেশন! নির্ঘুম রাত।’ টেস্ট সিরিজের আগে হাথুরু কেন এমন টুইট করলেন, সেটি অজানা নয় কারওরই। প্রথম টেস্টে মুমিনুল হকের স্কোয়াডে না থাকা নিয়ে কড়া প্রতিক্রিয়া হয়েছে চারদিকে। শেষ পর্যন্ত অবশ্য অস্ট্রেলিয়ার বিপক্ষে প্রথম টেস্টের দলে জায়গা হয়েছে মুমিনুলের। এবার বাংলাদেশ কোচের সামনে একাদশ সাজানোর চ্যালেঞ্জ। সেই চ্যালেঞ্জ উতরে যেতে তাঁর যে গলদঘর্ম অবস্থা, সেটিই উঠে এসেছে টুইট বার্তায়। বিষয়টা উঠল আজ মুশফিকুর রহিমের সংবাদ সম্মেলনেও। বাংলাদেশ টেস্ট অধিনায়ক উত্তরও দিলেন রসিকতার সুরে, ‘টুইট আমি কমই অনুসরণ করি। ভোর চারটা তো আরও অসম্ভব ব্যাপার। হ্যাঁ, হতে পারে। যে ১৪ জন স্কোয়াডে আছি, সেখান থেকে যেকোনো ১১ জনকে নিয়ে একাদশ সাজানো হবে। কোচের জন্য এমন সমস্যা খারাপ কিছু নয়। যদি কেউ চোটে পড়ে বা সমন্বয়ের কারণে বাদ পড়ে, তবে হাতে ভালো বিকল্প থাকবে। কম দলেই এমন থাকে।’
