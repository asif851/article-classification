
পাকিস্তানের সঙ্গে ম্যাচে নিজের ৪৯তম রানটা নিতে গিয়েই চোট পেয়েছিলেন বাঁ হ্যামস্ট্রিংয়ে। সেই যে মাঠ থেকে বেরিয়ে গেলেন ড্যারেন ব্রাভো, বাকি বিশ্বকাপেই তাঁর আর থাকা হলো না। গতকাল ফিটনেস পরীক্ষা উতরাতে পারেননি এই বাঁহাতি ক্যারিবীয় ব্যাটসম্যান। ওয়েস্ট ইন্ডিজের খেলোয়াড়দের সংস্থা ‘ডব্লুআইপিএ’ টুইট করেছে এ তথ্য জানিয়ে, ‘ড্যারেন ব্রাভো বিশ্বকাপ থেকে ছিটকে গেছে। তার বদলি হিসেবে আরেকজনকে নেওয়া হবে। তাড়াতাড়ি সুস্থ হও, ড্যারেন!’ পাকিস্তানের বিপক্ষে ম্যাচে ইউনিস খানের থ্রোতে হেলমেটেও আঘাত পেয়েছিলেন। কটূক্তির কারণে আইসিসির তিরস্কারও পেতে হয়েছিল। নিশ্চিতভাবেই দিনটা ভালো ছিল না ব্রাভোর। তবে ওই দিনটি যে এত অশুভ বার্তা নিয়ে এসেছিল তাঁর কাছে, সেটি বোধ হয় ব্রাভো ভাবতে পারেননি। এএফপি।ভাই ডোয়াইন ব্রাভো দলে জায়গায় পাননি, জায়গা পেয়েও বিশ্বকাপের শেষ করে যেতে পারলেন না ড্যারেন। ব্রাভো পরিবারের বিশ্বকাপ-রোমাঞ্চই না হারিয়ে যায়!
