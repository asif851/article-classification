
যেকোনো সিরিজের আগে দলগুলো আত্মবিশ্বাস বাড়ানোর টোটকা নেয়। সে ক্ষেত্রে স্টিভ স্মিথরা যেকোনো মূল্যে চাইবেন, হরভজন সিংয়ের কথাবার্তা না শুনতে। ভারতীয় এই অফ স্পিনারের কথা শোনার পর নেতিবাচক প্রভাব পড়লে যে আত্মবিশ্বাসে চিড় ধরতেও পারে। এ সিরিজের ফল নিয়ে ভবিষ্যদ্বাণী করতে গিয়ে হরভজনের বুলি, ‘অস্ট্রেলিয়া ভালো খেললেও ভারত ৩-০তে জিতবে!’
টেস্টে অবিশ্বাস্য সাফল্যের মধ্য দিয়ে যাচ্ছে ভারত। টানা ১৯ টেস্ট অপরাজিত তারা। এর মাঝে দেশে মাত্র ২টি টেস্ট ড্র হয়েছে, বাকি সবগুলোতেই জয়। উল্টো দিকে অস্ট্রেলিয়া নিজেদের মাঠেই দক্ষিণ আফ্রিকার কাছে সিরিজ হেরেছে। নিউজিল্যান্ডেও হেরে এসেছে ওয়ানডে সিরিজ। এশিয়াতে সর্বশেষ সিরিজ জয়ের স্মৃতিও ভোলার পথে। গত বছর দুর্বল শ্রীলঙ্কার কাছেই ধবল ধোলাই হয়েছে টেস্ট। তাই ভারতের বিপক্ষে অস্ট্রেলিয়া সিরিজ শুরু করবে অনেক পিছিয়ে থেকে।তাই এ সিরিজে ভারতের জয়কেই নিরাপদ ভবিষ্যদ্বাণী মেনে নিচ্ছেন অনেকে। হরভজন ধবল ধোলাই দেখছেন সম্ভাব্য ফল হিসেবে, ‘যদি অস্ট্রেলিয়া ভালো খেলে, তবুও ভারত সিরিজ জিতবে ৩-০ ব্যবধানে। যদি অস্ট্রেলিয়া খুব ভালো খেলেও। না হলে, ৪-০।’ অর্থাৎ এ সিরিজে অস্ট্রেলিয়াকে সর্বোচ্চ একটা টেস্ট ড্র করতে দেখলেই অবাক হবেন হরভজন!অস্ট্রেলিয়ার এমন অবস্থার জন্য ব্যাটিংয়ে অভিজ্ঞতা ও আত্মবিশ্বাসের অভাবকে কারণ বলছেন হরভজন, ‘প্রথম থেকেই যদি বল ঘোরে, মনে হয় না খুব বেশি ক্ষণ টিকতে পারবে ওরা। ওয়ার্নার ও স্মিথ ছাড়া এ কন্ডিশনে ভালো করার কেউ নেই এ দলে। অতীতের অস্ট্রেলিয়ান দলগুলো নিজেদের ওপর বিশ্বাস রাখত। এ দলের সে বিশ্বাস আছে বলে মনে হয় না!’শুধু ব্যাটসম্যান নন, অস্ট্রেলিয়ার স্পিনারদের মান নিয়েও প্রশ্ন আছে হরভজনের। তাঁর মতে ভারতে বল করার মতো স্কিলই নেই নাথান লায়ন, স্টিভ ও’কিফ কিংবা অ্যাশটন অ্যাগারদের, ‘আমার মনে হয় না তাদের সে দক্ষতা আছে। অস্ট্রেলিয়ার চেয়ে এখানে বল করার মধ্যে অনেক তফাৎ।’ সূত্র: ইয়াহু নিউজ।
