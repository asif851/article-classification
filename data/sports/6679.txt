
বাংলাদেশ ‘এ’ দল এক দিনের ম্যাচের সিরিজ জিতেছে জিম্বাবুয়ে ‘এ’ দলের বিপক্ষে। বাংলাদেশ মূল দলও নিশ্চিত করে ফেলেছে জিম্বাবুয়ের বিপক্ষে ওয়ানডে সিরিজ জয়। অগ্রজদের দেখানো পথেই কি এবার জিম্বাবুয়ে অনূর্ধ্ব-১৯ দলের বিপক্ষে সিরিজ জিতবে বাংলাদেশ অনূর্ধ্ব-১৯ দল?সে পথে প্রথম পদক্ষেপটা কিন্তু দিয়ে ফেলেছে বাংলাদেশের তরুণেরা। কাল চট্টগ্রামে শুরু হওয়া চার ম্যাচের যুব ওয়ানডে সিরিজের প্রথম ম্যাচটা সহজেই জিতে নিয়েছে বাংলাদেশ অনূর্ধ্ব-১৯। জহুর আহমেদ চৌধুরী স্টেডিয়ামে ১১৫ বল ও ৫ উইকেট হাতে রেখেই জিম্বাবুয়ে অনূর্ধ্ব-১৯ দলের ১৪৫ রান পেরিয়ে গেছে মেহেদী হাসান মিরাজের দল। অধিনায়ক নেতৃত্ব দিলেন সামনে থেকেই। অফ স্পিন বোলিংয়ে ১ উইকেট নেওয়ার পর ব্যাট হাতে সর্বোচ্চ ৬৫ রান মিরাজের (৭৩ বল, ৮ চার)। ৭ রানেই ৩ উইকেট পড়ে যাওয়ার পর ওপেনার সাইফ হাসানকে নিয়ে চতুর্থ উইকেটে ২০.৪ ওভারে ১০১ রানের জুটি গড়েছেন তিনি। ৮০ বলে ৪ চারে ৫১ রান সাইফের। মিরাজ আউট হয়েছেন জয় থেকে ৬ রানের দূরত্বে। বাংলাদেশের ৫টি উইকেট নিয়েছেন জিম্বাবুয়ের অফ স্পিনার উইলিয়াম মাশিঙ্গে। ব্যাটিংয়েও ৩৮ রান করে ম্যাচ-সেরাও মাশিঙ্গে। বোলিংয়ে বাংলাদেশের যুবাদের হয়ে সবচেয়ে বেশি ৩টি করে উইকেট নিয়েছেন দুই বাঁহাতি স্পিনার সালেহ আহমেদ (৩/১৯) ও আরিফুল ইসলাম (৩/২৩)। যুব ওয়ানডেতে কালই অভিষেক হলো আরিফের। আগামীকাল একই মাঠে দ্বিতীয় ম্যাচ।
