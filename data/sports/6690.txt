
 
২০১৩ সালের অক্টোবরে প্রথম নির্বাচিত সভাপতি হিসেবে বাংলাদেশ ক্রিকেট বোর্ডের (বিসিবি) দায়িত্ব নিয়েছিলেন নাজমুল হাসান। গঠনতন্ত্র অনুযায়ী নাজমুলের সভাপতিত্বে বর্তমান পরিচালনা পর্ষদের মেয়াদ শেষ হচ্ছে আগামী অক্টোবরে। নতুন করে আবারও নির্বাচন করবেন বর্তমান সভাপতি—প্রসঙ্গটা গত কিছুদিন ধরে ঘুরেফিরে আসছে ক্রিকেটাঙ্গনে।নাজমুল অবশ্য সংবাদমাধ্যমকে এ নিয়ে সরাসরি কোনো উত্তর দিচ্ছেন না। তবে আজ নাজমুলের কথায় নির্বাচন না করার ইঙ্গিতই পাওয়া গেল, ‘আমি করব কি করব না কিছুই বলিনি...আমি ইচ্ছুক নই। মনে করি নতুন কারও আসা উচিত। নতুন কারও দায়িত্ব নেওয়া উচিত। বিশেষ করে তরুণ প্রজন্ম থেকে। একটা সিস্টেম যদি হয়ে যায়, সেটা উচিত সামনে এগিয়ে নেওয়া। যে-ই আসুক, ক্রিকেট বোর্ডে এখন যে অবস্থা আছে সেটা সামনে ভালো হওয়া উচিত, ভালো হবে।’বিসিবির নির্বাচন এখনো বেশ দেরি আছে। আপাতত ক্রিকেটের ব্যস্ততা অস্ট্রেলিয়া সিরিজ নিয়ে। স্মিথদের বাংলাদেশ সফর নিশ্চিত হলেও নতুন চিন্তা হয়ে দাঁড়িয়েছে প্রস্তুতি ম্যাচের মাঠ। ২২-২৩ আগস্ট ফতুল্লায় দুদিনের প্রস্তুতি ম্যাচ খেলার কথা অস্ট্রেলিয়ার। কিন্তু জলমগ্ন হয়ে পড়া ফতুল্লার মাঠের যে দুরবস্থা তাতে প্রস্তুতি ম্যাচ কোথায় হবে, সেটি নিয়ে অনিশ্চয়তা থেকেই যাচ্ছে।বিসিবি সভাপতি অবশ্য এ নিয়ে মোটেও উদ্বিগ্ন নন, ‘আমরা চিন্তিত ছিলাম, এখন নয়। ফতুল্লায় পরিদর্শক দল পাঠিয়েছি, তারা প্রতিবেদন দেবে। বিকল্প মাঠ হিসেবে বিকেএসপিকে রেখেছি। কিন্তু দূরত্বের কারণে অস্ট্রেলিয়া সেখানে খেলতে রাজি নয়। বিকল্প হিসেবে আমরা ঢাকায় দুটি মাঠের সঙ্গে সিলেটকেও রেখেছি। তবে আমাদের প্রথম পছন্দ ফতুল্লা। যদি টানা বৃষ্টি না হয় আমরা এখনো মনে করি সেখানে ম্যাচ আয়োজন সম্ভব।’
 
