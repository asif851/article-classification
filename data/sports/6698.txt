
চেক প্রজাতন্ত্রের টমাস বার্ডিচকে হারিয়ে উইম্বলডনের ফাইনালে উঠে গেলেন রজার ফেদেরার। আগামীকাল ফাইনাল জিতলেই গড়বেন নতুন ইতিহাস। উন্মুক্ত যুগের টেনিসে হবেন উইম্বলডনের সবচেয়ে বয়োজ্যেষ্ঠ চ্যাম্পিয়ন। সবচেয়ে বেশি ১৮টি গ্র্যান্ড স্লাম জয়ের রেকর্ডটিকেও উন্নীত করবেন ১৯-এ। সেমিফাইনালে ফেদেরার জিতেছেন ৭-৬ (৭/৪), ৭-৬ (৭/৪), ৬-৪ গেমে। এ নিয়ে ১১ বারের মতো উইম্বলডনের ফাইনাল খেলবেন ফেদেরার।
ফাইনালে বাজিকরদের ফেবারিট ফেদেরারের প্রতিপক্ষ ক্রোয়েশিয়ার মারিন চিলিচ। টুর্নামেন্টের আরেক সেমিফাইনালে যিনি হারিয়েছেন যুক্তরাষ্ট্রের স্যাম কোয়েরিকে। সপ্তম বাছাই চিলিচ জিতেছেন ৬-৭ (৬/৮), ৬-৪, ৭-৬ (৭/৩), ৭-৫ গেমে। সাড়ে ছয় ফুট উচ্চতার দুই দৈত্য চিলিচ ও কোয়েরি মেতেছিলেন সার্ভের লড়াইয়ে। প্রথম সেটে দুজনের কেউই একে অপরের সার্ভিস ব্রেক করতে পারেননি। টাইব্রেকে কোয়েরি প্রথম সেটটা জেতার আগে কিছু সময়ের জন্য বন্ধ ছিল খেলা। গ্যালারিতে এক নারী দর্শক অসুস্থ হয়ে পড়ায় টাইব্রেক শুরু করতে দেরি হয়।
পরের তিন সেট জিতে মাত্র দ্বিতীয় ক্রোয়াট হিসেবে উইম্বলডনের পুরুষ এককের ফাইনালে উঠলেন চিলিচ। প্রথমজন ইভানিসেভিচ, চিলিচের সাবেক কোচ ২০০১ সালে চ্যাম্পিয়নই হয়েছিলেন অল ইংল্যান্ড ক্লাবে। এএফপি
 
 
