



আইপিএল অভিষেকে ২৮ রানে ২ উইকেট মুজিবের
প্রথমে ব্যাট করে দিল্লি ডেয়ারডেভিলস ৭ উইকেটে ১৬৬ রান তুলেছে


মাঠে নেমেই রেকর্ড গড়ে ফেলেছেন মুজিব-উর-রহমান। ক্রিস গেইলের বদলে এই অফ স্পিনারকে একাদশে রেখে নেমেছে কিংস ইলেভেন পাঞ্জাব। তাতেই সবচেয়ে কম বয়সে আইপিএল খেলার রেকর্ড করে ফেলেছেন আফগান স্পিনার। ১৭ বছর ১১ দিন বয়সেই আইপিএল অভিষেক হয়ে গেল এই রহস্য স্পিনারের।
এমন উপলক্ষ রাঙাতে খুব একটা সময়ও নেননি মুজিব। নিজের তৃতীয় বলেই এলবিডব্লু করে দিয়েছেন কলিন মানরোকে। পরে ঋষভ পন্তকেও ক্যাচ দিতে বাধ্য করেছেন। দুটি আউটই ছিল দুই রকমের। মানরো মুজিবের ক্যারম বল খেলতে গিয়ে বিভ্রান্ত হয়েছেন। আর পন্ত আউট হয়েছেন গুগলি বুঝতে না পেরে।
এটুকু পড়েই প্রশ্ন জাগতে পারে, ক্যারম ও গুগলি দুটি তো দুই ধরনের বোলিং অস্ত্র। একটি অফ স্পিনারের, আরেকটি লেগ স্পিনারের। তাহলে কীভাবে দুটিই করছেন মুজিব? এ জন্যই তো রহস্য স্পিনার ট্যাগ লাগিয়ে দেওয়া। অনূর্ধ্ব-১৯ বিশ্বকাপ খেলার সময়ও তাঁকে সবাই চিনত মুজিব জাদরান নামে। এর চেয়েও গুরুত্বপূর্ণ, তাঁকে সবাই লেগ স্পিনার হিসেবেই মানত! রশিদ খানের পর আরেকটি দুর্দান্ত লেগ স্পিনার পেয়ে গেছে আফগানিস্তান—এমন কথাও অনেক বলা হয়েছে।
ওই বিশ্বকাপেই দেখা গেল জোরের ওপর দুর্দান্ত গুগলি করেন মুজিব, সে সঙ্গে ক্যারম বল। ফলে তাঁকে খেলা খুবই কঠিন। ১৭ বছর পূর্ণ হওয়ার আগেই তাই আন্তর্জাতিক অভিষেক হয়ে গেছে। বিশ্বকাপ বাছাইপর্বে আফগানিস্তানকে চ্যাম্পিয়ন করার পথে দারুণ ভূমিকাও ছিল। তবুও আন্তর্জাতিক ক্রিকেট অঙ্গনে ততটা প্রচার পাননি। এবার আইপিএলের শুরুতেই নজর কাড়তে বাধ্য করলেন।
কে জানে, এবারের আইপিএলের সেরা তারকাও হয়ে যান কি না। সে হোক আর না হোক, আফগানরা যে ক্রিকেট অঙ্গনে একের পর এক প্রতিভা নিয়ে হাজির হচ্ছে, তা কিন্তু মানতেই হবে।
