
গত সপ্তাহেই তিরটি ছুড়েছিলেন ডিয়েগো ম্যরাডোনা। বলেছিলেন, ‘আমার মতে, ফুটবলে পেলে সব সময়ই দ্বিতীয় স্থানে ছিল।’ ম্যারাডোনার তিরের জবাব আসবে, সেটি অনুমিতই ছিল। কবে আসবে, সেটিই কেবল জানা ছিল না। এসেছে পেলের জবাব! ব্রাজিলীয় কিংবদন্তি বলেছেন, এমন তুলনার রীতি আর্জেন্টিনায় বহু আগ থেকেই চালু, যা কিনা চরম হাস্যকর।পুরোনো খোঁচাটা বহাল রেখেই পেলে ম্যারাডোনার উদ্দেশে বলেন, ‘ম্যারাডোনাকে বড্ড ভালোবাসি, কেননা ও যে সব সময় আমার নামটা মুখে নেয়। এটি আমার জন্য ভালো। কারণ মানুষ আমাকে ভুলে যেতে পারে। কিন্তু ম্যারাডোনা সেটি না হতে দিতে সব সময়ই তত্পর।’প্রতিদ্বন্দ্ব্বীর নাম বলতে গিয়ে বেশির ভাগ খেলোয়াড় বিনয়ী হন। পেলে কিংবা ম্যারাডোনা অবশ্য বিনয়ের ধার ধারেননি কখনোই। সর্বকালের সেরার প্রশ্নে দুজনেই নিজেদের অবস্থানে সব সময়ই কঠোর। ব্রাজিলিয়ান কিংবদন্তি কৌতুকের সুরেই বলেন, আলফ্রেডো ডি স্টেফানো থেকে ওমর সিভোরি—যে যখন খেলেছেন, তখনই তাদের শ্রেষ্ঠত্ব বোঝাতে আর্জেন্টাইনরা তুলনা করেছে পেলের সঙ্গে।পেলে বললেন, ‘এরপর ম্যারাডোনা যখন এল, আর্জেন্টিনার মানুষ বলল ‘‘পেলের চেয়ে ম্যারাডোনা সেরা’’। যখন মেসি এল, তখন তারাই বলল, “পেলের চেয়ে মেসিই সেরা।” ব্রাজিলে আমরা বলি, “আজেন্টিনায় যে ভালো খেলবে, তাঁকে তুলনা করতে হবে পেলের সঙ্গে।” যখন ফুটবল খেলা শুরু করেছি, তখন থেকে সব সময়ই আর্জেন্টিনার কোনো না কোনো খেলোয়াড়কে আমার সঙ্গে তুলনা করা হয়েছে। এটা হাস্যকর।’ ওয়েবসাইট।
 
