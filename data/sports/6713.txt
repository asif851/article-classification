
গতকালই কি পাকিস্তানের হয়ে শেষ ম্যাচটা খেলে ফেললেন শহীদ আফ্রিদি? এখনো নিশ্চিত না হওয়া গেলেও, একটা ব্যাপার কিন্তু প্রায় নিশ্চিত- পাকিস্তানের অধিনায়ক হিসেবে তাঁকে আর দেখা যাওয়ার সম্ভাবনা কম। আফ্রিদি নিজেই বলেছেন, অধিনায়ক হিসেবে তিনি নিজেকে মোটেও যোগ্য মনে করেন না।অস্ট্রেলিয়ার বিপক্ষে ২১ রানে হেরে টি-টোয়েন্টি বিশ্বকাপ থেকে ছিটকে পড়ার পর সংবাদ সম্মেলনে অনেকেই অপেক্ষায় ছিলেন আফ্রিদির ‘শেষ’ ঘোষণার। তবে নিজের বিদায়ের ঘোষণাটা আপাতত দেশে গিয়েই দিতে চান বলে জানিয়েছেন তিনি, ‘বিদায় নেব কখন, কবে, সেটা দেশে গিয়েই সিদ্ধান্ত নিয়ে জানাতে চাই। দেশের জন্য যেটা ভালো হয়, সে অনুযায়ীই সিদ্ধান্ত নেব।’নিজের অবসরের ঘোষণাটা তিনি নিজের দেশে গিয়ে নেবেন, সেটাতে কারও কিছু বলার নেই। তবে অধিনায়ক হিসেবে যে আর থাকছেন না সেই আভাস পাওয়া গেল তাঁর কথাতেই। কেন নিজেকে অধিনায়ক হিসেবে যোগ্য মনে করেন না, সেই ব্যাখ্যাও দিয়েছেন আফ্রিদি, ‘অধিনায়ক হলে অনেক কিছুই সামলাতে হয়। অধিনায়কত্বের দায়িত্বটি তো অবশ্যই চাপের। এর ওপর গণমাধ্যমের চাপ তো আছেই। আমার মনে হয় না আমি অধিনায়ক হিসেবে যোগ্য। তবে বিশ্বাস করুন, খেলোয়াড় হিসেবে খেলে যাওয়ার সব যোগ্যতাই আমার আছে।’ সূত্র: এএফপি।
