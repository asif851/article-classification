
টেস্ট-ওয়ানডে দুই ফরম্যাটে অধিনায়কত্ব ভাগের সিদ্ধান্তটা নেওয়া হয়ে গিয়েছিল আগেই। এই দুই ফরম্যাটে অধিনায়ক কাদের করা হচ্ছে, সেটাও একপ্রকার চূড়ান্তই ছিল। বাকি ছিল কেবল আনুষ্ঠানিক ঘোষণাটাই। আজ বাংলাদেশ ক্রিকেট বোর্ডের সভার পর এসেছে সেই আনুষ্ঠানিক ঘোষণা। নেতৃত্ব ভাগ হয়ে গেছে জাতীয় ক্রিকেট দলের। ওয়ানডে ক্রিকেটে দেশকে নেতৃত্ব দেবেন মাশরাফি বিন মুর্তজা আর টেস্টে মুশফিকুর রহিম।মাশরাফি তো বাংলাদেশের সাবেক অধিনায়কই। আগের মেয়াদে যাঁকে ডেপুটি হিসেবে পেয়েছিলেন মাশরাফি, সেই সাকিব আল হাসান এবার সংক্ষিপ্ত সংস্করণে সহ-অধিনায়ক। মুশফিকের ডেপুটির দায়িত্ব পেয়েছেন তামিম ইকবাল।আপাতত অক্টোবরে ঘরের মাঠে জিম্বাবুয়ের বিপক্ষে সিরিজের জন্যই এই অধিনায়কত্ব-ভাগের সিদ্ধান্তটি নেওয়া হয়েছে বলে জানা গেছে।
