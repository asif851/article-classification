
গত অক্টোবরের ঘটনা। ভ্যালেন্সিয়ার বিপক্ষে যোগ করা সময়ে পেনাল্টি থেকে বার্সেলোনার জয়সূচক গোলটি করেছিলেন লিওনেল মেসি। গোলটি করে উচ্ছ্বাসে ভেসেছিলেন আর্জেন্টাইন তারকা। উচ্ছ্বাসটা এতটাই বেশি ছিল যে তা সহ্য হয়নি স্বাগতিক ভ্যালেন্সিয়ার সমর্থকদের। মেসি-নেইমারদের দিকে বোতল ছুড়ে মেরেছিল তারা। গতকাল নিজেদের মাঠে লেগানেসের বিপক্ষে ম্যাচের অন্তিম মুহূর্তে পেনাল্টি থেকে গোল করে দলকে জয় এনে দিয়েছেন। কিন্তু কেন যেন কোনো উচ্ছ্বাসই দেখাননি মেসি।গত মঙ্গলবার চ্যাম্পিয়নস লিগের শেষ ষোলোর প্রথম লেগে পিএসজির মাঠ থেকে ৪-০ গোলে হেরে ফিরেছে বার্সা। ন্যু ক্যাম্পে কাল জয় পেলেও নিজেদের আসল রূপটা দেখাতে পারেনি গত মৌসুমের স্প্যানিশ লিগ জয়ীরা। গত নভেম্বর থেকে লিগে কোনো ম্যাচ জিততে না পারা লেগানেসকে মেসির জোড়া গোলে ২-১ ব্যবধানে হারিয়েছে লুইস এনরিকের দল। খেলোয়াড়দের কাউকে কাউকে সমর্থকেরা দুয়োও দিয়েছে। এর প্রতিবাদেই কি মেসি জয়সূচক গোলের উদ্‌যাপন করেননি? নাকি তিনি পিএসজি-শোক এখনো কাটিয়ে উঠতে পারেননি?মেসির উচ্ছ্বাস না দেখানো নিয়ে চারদিকে আলোচনা চলছে। ম্যাচ শেষের সংবাদ সম্মেলনে প্রশ্নটি করা হয়েছিল লুইস এনরিকেকেও। কূটনৈতিক উত্তরই দিলেন বার্সা কোচ, ‘মেসি উদ্‌যাপন করেছি কী করেনি তা আমি দেখিনি। এটি নিয়ে কথা বলার জন্য সঠিক লোকও আমি নই।’ সূত্র: মার্কা।
