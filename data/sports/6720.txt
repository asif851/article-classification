
হাভিয়ের ‘চিচারিতো’ হার্নান্দেজের সুযোগ-সন্ধানী গোলে প্রতিদ্বন্দ্বী লিভারপুলকে ১-০ গোলে হারিয়ে ক্যাপিটাল ওয়ান কাপের চতুর্থ রাউন্ডে জায়গা করে নিয়েছে ম্যানচেস্টার ইউনাইটেড।ম্যাচের ৪৬ মিনিটের সময় ভারপ্রাপ্ত অধিনায়ক ওয়েইন রুনির কর্নার থেকে চাতুর্যের সঙ্গে পা ছুঁইয়ে ম্যাচের একমাত্র ও জয়সূচক গোলটি করেন হার্নান্দেজ।ম্যানচেস্টার ডার্বিতে বিধ্বস্ত হওয়া ইউনাইটেড কাল বেশ কিছু পরিবর্তন নিয়ে মাঠে নেমেছিল। নেমেনজা ভিদিচ, রিও ফার্ডিন্যান্ড, মিচের ক্যারিক কাল মাঠের বাইরে ছিলেন। ডেভিড ময়েসের পরিবর্তিত কৌশল বিফলে যায়নি। যোগ্যতর দল হিসেবে, ভালো খেলেই কাল লিভারপুলের বিপক্ষে জয় পেয়েছে ম্যানচেস্টার ইউনাইটেড।লিভারপুলের পক্ষে কাল ১০ ম্যাচ পর মাঠে ফিরেছেন লুইস সুয়ারেজ। গত মৌসুমে চেলসির বিপক্ষে ম্যাচে ব্রানিস্লাভ ইভানোভিচকে কামড় দেওয়ার অপরাধের সাজা কাটিয়ে কালই মাঠে ছিলেন উরুগুইয়ান এই স্ট্রাইকার। তবে ফেরার দিন দুর্ভাগ্যই সঙ্গী হয়েছে তাঁর। দারুণ এক ফ্রি-কিক ক্রসবারে লেগে প্রতিহত হলে লিভারপুল আর ফিরতে পারেনি ম্যাচে।খেলার শুরু থেকে অবশ্য ম্যানচেস্টার ইউনাইটেডেরই প্রাধান্য ছিল। ম্যাচের পাঁচ মিনিটের মধ্যেই এগিয়ে যেতে পারত ইউনাইটেড। কিন্তু নানির তীব্র শটের সামনে মানব-বাধা হয়ে দাঁড়ান মার্টিন স্কার্টেল।এরপরই লিভারপুল নষ্ট করে তিনটি সহজ সুযোগ। প্রথমে ড্যানিয়েল স্টারিজের নিখুঁত ক্রসে পা লাগাতে ব্যর্থ হন স্টিভেন জেরার্ড। সুয়ারেজ নষ্ট করেন পর পর দুটি সুযোগ। প্রথমে পাস না দিয়ে নিজে পোস্টে মেরে বল নষ্ট করেন সুয়ারেজ। পরের বার শট না নিয়ে অপরজনকে বাড়িয়ে দিলে ব্যর্থ হয় সেই প্রচেষ্টা।
ম্যানচেস্টার ইউনাইটেড গোল পায় দ্বিতীয়ার্ধের একেবারে শুরুতে। ওয়েইন রুনির কর্নার থেকে হার্নান্দেজ বলে পা ছুঁয়ে দিলে বোকার মতো দাঁড়িয়ে থাকতে হয় লিভারপুল রক্ষণভাগকে। হাভিয়ের হার্নান্দেজের বুদ্ধিদীপ্ত এই গোলই শেষ পর্যন্ত ম্যাচে মহাগুরুত্বপূর্ণ বিবেচিত হয়। ৭০ মিনিটে ভিক্টর মোসেসের হেড ঠেকিয়ে দেন গোলরক্ষক ডেভিড ডি গিয়া।
ম্যাচের শেষ দিকে দুর্ভাগ্য ছায়া ফেলে ম্যানচেস্টার ইউনাইটেডের ওপরও। শিনজি কাগওয়ার শট পোস্টে লেগে প্রতিহত হয়। সুয়ারেজের দুর্ভাগের কথাটা তো বলা হয়েছে আগেই। তাঁর ফ্রি-কিক ক্রসবারে লেগে প্রতিহত হলে পরাজয়ই সঙ্গী হয় লিভারপুলের। সূত্র: রয়টার্স।
