
একের পর এক ক্যাচ উঠেছে আর তা ভূমিশয্যা নিচ্ছে! বাংলাদেশের ফিল্ডারদের হাত গলে ক্যাচ ফসকানোর দৃশ্য নিয়মিত দেখা গেছে নিউজিল্যান্ড সফরজুড়েই। তিন ওয়ানডে, তিন টি-টোয়েন্টি ও দুই টেস্টে সহজ-কঠিন মিলিয়ে গোটা বিশেক ক্যাচ হাতছাড়া তো বাংলাদেশ করেছেই। হতাশার সিরিজ শেষ। চলছে ব্যবচ্ছেদ। কারণ অনুসন্ধান। ক্রিকেটের সেই আপ্তবাক্যটা নিশ্চয়ই জানেন—ক্যাচ মিস তো...?দুই টেস্টে গোটা দশেক শুরু থেকেই অস্বস্তিতে ভুগেছেন জিত রাভাল। ওয়েলিংটন টেস্টে তাসকিন আহমেদের বলে থার্ড স্লিপে সাকিব আল হাসানের হাতে ক্যাচ দিয়ে যখন ভারতীয় বংশোদ্ভূত এ কিউই ওপেনার বেঁচে গেলেন তাঁর রান ২৪। সুযোগ পেয়েও অবশ্য খুব বেশি এগোতে পারেননি রাভাল, কামরুল ইসলামের শিকার হওয়ার আগে করেছেন ২৭ রান। প্রথম টেস্টে প্রথম ইনিংসে বাংলাদেশের রানের পাহাড়ের জবাবটা দারুণভাবে দিয়েছে নিউজিল্যান্ড। টম লাথাম করেন ১৭৭ রান। কিউই ওপেনার অবশ্য ৮৩ রানে সুযোগ দিয়েছিলেন। ক্যাচটা যদিও কঠিন ছিল। কিন্তু সাকিব অবিশ্বাস্য কিছু করতে পারলে ম্যাচের গল্পটা অন্যরকম হতে পারত। মেহেদী হাসান মিরাজের বলে সিলি পয়েন্টে ক্যাচ যখন সাব্বির রহমান হাতছাড়া করেন নিকোলসের রান ৩৫। পরে তিনি ফিরেছেন ৫৩ করে। লাথাম আরেকটি ‘জীবন’ পেয়েছেন ১৫৯ রানেও, কামরুলের বলে ক্যাচটা হাতছাড়া করেছেন দ্বিতীয় স্লিপে থাকা মিরাজ।ক্যাচ ছাড়ার মিছিল দেখা গেছে ক্রাইস্টচার্চ টেস্টেও। রাভাল ক্যাচ তুলবেন, বাংলাদেশের ফিল্ডাররা ছাড়বেন—এটাই যেন ‘নিয়ম’ হয়ে গেল টেস্ট সিরিজে! ক্রাইস্টচার্চে দুবার ক্যাচ তুলে দিয়ে বেঁচে গেছেন কিউই ওপেনার। কয়েকবার জীবন পেয়েও রাভাল নিষ্প্রভ থেকেছেন।  নিউজিল্যান্ডের প্রথম ইনিংসে ৭৭ রান করা টেলরের ক্যাচ যখন ডিপ স্কয়ার লেগে কামরুল ছাড়লেন তাঁর রান ৭৫। ক্যাচ ছাড়ার মিছিলে যোগ দিয়েছেন মিরাজও। টিম সাউদির ক্যাচটা তিনি ফসকেছেন দ্বিতীয় স্লিপে। ম্যাচের নবম ক্যাচটা ছেড়েছেন নাজমুল হোসেন। গালিতে যখন অভিষিক্ত নাজমুল ওয়াগনারের ক্যাচ ছাড়েন, কিউই ব্যাটসম্যানের রান ৭। ওয়েগনার আউট হয়েছেন ১৯ রানে।সীমিত ওভারেও সীমাহীন বাজে ফিল্ডিংপ্রথম ওয়ানডেতেই ক্যাচ ফসকেছে তিনটি। ২২.৩ ওভারে সাকিব আল হাসানের বলে নিল ব্রুম যখন মাহমুদউল্লাহর হাত গলে বেঁচে গেলেন, তাঁর রান ১৭। কিউই ব্যাটসম্যান অবশ্য ফিরেছেন আরও ৫ রান যোগ করে। ৪২.৬ ওভারে মাশরাফি বিন মুর্তজার বলে বেঁচে যান লাথাম। তার আগেই তিন অঙ্ক ছুঁয়ে ফেলেন কিউই ওপেনার। দ্বিতীয় ওয়ানডেতে পড়েছে দুটি ক্যাচ। ১৩ রানে বেঁচে যাওয়া উইলিয়ামসন খুব একটা বিপজ্জনক না হয়ে উঠলেও ব্রুম খুব ভুগিয়েছেন। সেঞ্চুরি করে ফিরেছেন কিউই টপ অর্ডার ব্যাটসম্যান। তৃতীয় ম্যাচেও এই দুজনের ক্যাচ ফসকেছেন বাংলাদেশের ফিল্ডাররা। মোস্তাফিজুর রহমানের বলে স্লিপে  ইমরুল কায়েসের হাতে শূন্য রানে জীবন পাওয়া ব্রুম পরে ৯৭ রান করে ম্যাচের চেহারা পাল্টে দিতে রেখেছেন গুরুত্বপূর্ণ ভূমিকা। মাশরাফির বলে ৬৮ রানের ক্যাচ তুলে দেওয়া উইলিয়ামসন ৯৫ রানে অপরাজিত থেকে ম্যাচ জিতিয়েই ফিরেছেন।
টি-টোয়েন্টিতে তুলনামূলক কম ক্যাচ পড়েছে। সিরিজের শেষ টি-টোয়েন্টি উইলিয়ামসনের দুটি ক্যাচ হাতছাড়া হলেও সেটি অবশ্য ম্যাচে খুব একটা প্রভাব ফেলেনি।হতাশ তামিমও
ম্যাচে ক্যাচ হাতছাড়া হতেই পারে। কিন্তু বাংলাদেশের ফিল্ডাররা যেভাবে একই ভুল বারবার করেছেন, কাঠগড়ায় তাঁদের তুলতেই হবে। এই ব্যর্থতা স্পর্শ করছে ক্রাইস্টচার্চে বাংলাদেশের অধিনায়ক তামিমকেও, ‘আমরা যখন দেশে খেলি, এটা কোনোভাবে সামলে নিতে পারি। একটা ক্যাচ হাতছাড়া করলেও কন্ডিশন আমাদের পক্ষে থাকে। কিন্তু যখন বিদেশে এসে খেলি, একটা ক্যাচও ছাড়া উচিত না। আমরা তো ওদের মতো এত সুযোগ তৈরি করতে পারব না। আমাদের বোলারদের একটা সুযোগ তৈরি করতে অনেক চেষ্টা করতে হয়। ৭০ শতাংশ ক্যাচ ধরতে পারলেও ফল অন্য রকম হতো।’
