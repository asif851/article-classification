
ভয়াবহ এক বিপর্যয়ের শিকার হয়েছে বার্সেলোনা। স্পেনের এই উপকূলবর্তী শহরের জনপ্রিয় পর্যটন এলাকা লাস র‍্যামব্লাসে পথচারীদের ওপর গাড়ি তুলে দিয়েছে জঙ্গিরা। অন্তত ১৩ জন নিহত এবং শতাধিক আহত হয়েছেন এ ‘সন্ত্রাসী হামলা’য়। হামলার দায় স্বীকার করেছে জঙ্গিগোষ্ঠী ইসলামিক স্টেট (আইএস)। এমন ঘটনার শোকে মুহ্যমান খেলার জগৎও।
স্প্যানিশ পত্রিকা এএস এমন দিনেও দায়িত্ব থেকে সরে আসেনি। তারা কর্তব্য মেনে ঠিকই আজ পত্রিকা বের করেছে, খেলার খবর দিয়েছে। সবাইকে খেলার দুনিয়ার সর্বশেষ আপডেট দেওয়ার চেষ্টা করেছে। কিন্তু এটাও স্বীকার করে নিয়েছে যে এমন দিনে খেলার খবর দেওয়াটা অর্থহীন। আজ পত্রিকা ছাপানোর বিষয়টি নিয়েই একটি প্রতিবেদন লেখা হয়েছে, শিরোনাম—‘বেদনা দিয়ে বানানো এ খেলার পাতা’।এমন দিনে তাই মেসিকে ভুলে যেতে হয় দলের খারাপ অবস্থার কথা। তাঁকে দেখা দিতে হয় একজন প্রতিবাদী হিসেবে। এমন ঘটনার সামনে দাঁড়িয়ে অসহায়ত্ব প্রকাশ করতে হয়। ধ্বংসস্তূপে দাঁড়িয়েও সাহস জোগাতে হয়, ‘ভালোবাসার বার্সেলোনায় এমন ভয়াবহ হামলার শিকার সব পরিবারের জন্য সহমর্মিতা প্রকাশ করছি। সেই সঙ্গে সর্বাত্মক সহযোগিতা করার ঘোষণা দিচ্ছি। এমন ধ্বংসাত্মক আচরণের নিন্দা জানাচ্ছি। আমরা যারা শান্তিপ্রিয়, হিংসা-বিদ্বেষহীন জীবন ও সহনশীলতায় বিশ্বাসী, যারা পরস্পরকে সম্মান করি—তারা হাল ছাড়ব না।’এমন দিনেই তো রোনালদোর মুখে শোনা যায় বার্সেলোনার জন্য ভালোবাসা। রোনালদো লিখেছেন, ‘বার্সেলোনার এমন খবরে আমি আতঙ্কিত। হতাহত ব্যক্তিদের পরিবারের জন্য রইল সমবেদনা। সব ধরনের সহযোগিতা দিতে প্রস্তুত।’ এ কারণেই এখন প্যারিসে আবাস নিলেও ভালোবাসা জানিয়েছেন নেইমারও, ‘ঈশ্বর পরিবারগুলোকে (হতাহতের) শান্তি দিক। বার্সেলোনার জন্য প্রার্থনা করি। বার্সেলোনার জন্য ভালোবাসা।’জেরার্ড পিকে, সার্জিও রামোসসহ অধিকাংশ ফুটবলারই সামাজিক যোগাযোগমাধ্যমে সন্ত্রাসের বিরুদ্ধে নিজেদের অবস্থান জানিয়ে দিয়েছে। শুধু ফুটবলারই নন, খেলার জগতের অন্য অ্যাথলেটরাও সন্ত্রাসের বিরুদ্ধে নিজেদের অবস্থান জানিয়ে দিচ্ছেন। এমন দিনে সর্বশেষ এল ক্লাসিকোর বিশ্লেষণ কিংবা কোন খেলোয়াড় বার্সেলোনায় এলেন কিংবা কে যাচ্ছেন রিয়াল মাদ্রিদ ছেড়ে—এমন খবর যে বাহুল্য মনে হয়!তবু জীবন তো নিজের গতিতে চলে। আজ তাই পূর্বনির্ধারিত সূচি অনুযায়ী শুরু হচ্ছে লা লিগা। হামলায় হতাহত ব্যক্তিদের শ্রদ্ধায় প্রতিটি ম্যাচের আগে এক মিনিট নীরবতা পালন করবে দলগুলো। সন্ত্রাস কিংবা জঙ্গিবাদের বিরুদ্ধে ফুটবলের প্রতিবাদের একমাত্র ভাষা যে এটাই।তবে, জঙ্গিবাদের বিষয়ে নীরবতা পালনের দিন ফুরিয়ে গেছে অন্যদের।
