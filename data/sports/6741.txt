



লা লিগায় বার্সেলোনার অপারেজয় যাত্রা চলছেই।
৩-১ গোলের জয় পেয়েছে বার্সেলোনা।
হ্যাটট্রিক করেছেন মেসি।


লা লিগায় এই মৌসুমে এখনো হারের তিক্ত স্বাদ পায়নি বার্সেলোনা। চ্যাম্পিয়নস লিগে গত ম্যাচে রোমার বিপক্ষে ৪-১ গোলর জয়। দুর্দান্ত ফর্মে থাকা ভালভার্দের বার্সেলোনা লা লিগায় রোববার রাতে ন্যু ক্যাম্পে লেগানেসের বিপক্ষে ৩-১ গোলের জয় পেয়েছে। মেসির হ্যাটট্রিকে জয়ের ধারা অব্যাহত রেখে শিরোপার আরও কাছাকাছি গেল কাতালানরা।
প্রথমার্ধের ২৭তম মিনিটেই লেগানেসের ডি-বক্সের বাইরে ফ্রি কিক পায় বার্সেলোনা। মেসির দুর্দান্ত ফ্রি কিকে ১-০ গোলে এগিয়ে যায় কাতালানরা। ৩২তম মিনিটে মেসির দ্বিতীয় গোলে জয় প্রায় নিশ্চিত করে ফেলে বার্সা (২-০)। এরপর কোনো দলই আর গোল করতে না পারলে প্রথমার্ধে স্কোরলাইন ২-০–তেই স্থির থাকে।
দ্বিতীয়ার্ধে বেশ কিছু সুযোগ তৈরি করে লেগানেস। ম্যাচের ৬৮তম মিনিটে লেগানেসের এলঝার গোল ব্যবধান কমিয়ে ম্যাচে ফিরে আসার চেষ্টা করে। তবে পাল্টা-আক্রমণের ফাঁদে পড়ে ভালো চাপে পড়ে যায় লেগানেস। ম্যাচের ৭২তম মিনিটে গোলরক্ষককে একা পেয়েও হ্যাটট্রিকের সুযোগ হারান মেসি। তবে খুব বেশি অপেক্ষা করতে হয়নি আর্জেন্টাইন এই গোলমেশিনকে। ৮৭তম মিনিটে হ্যাটট্রিক পূরণ করেন, ৩-১ গোলের জয় নিয়ে মাঠ ছাড়েন ভালভার্দের শিষ্যরা।
