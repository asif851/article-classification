
লিসবনের সেই রাতটিকে হয়তো সারাজীবন মনে রাখবেন অ্যাঙ্গেল ডি মারিয়া। যে রাতে রিয়াল মাদ্রিদকে বহুকাঙ্ক্ষিত ‘লা ডেসিমা’ জেতানোর জেতার অন্যতম কারিগর যে ছিলেন ডি মারিয়াই। কিন্তু তার পর পরই স্প্যানিশ ক্লাবটি ছেড়ে যোগ দেন ম্যানচেস্টার ইউনাইটেডে। এখন খেলছেন প্যারিস সেন্ট জার্মেইয়ে। কিন্তু রিয়ালকে এখনো ভোলেননি ডি মারিয়া। এক মৌসুম পর বার্নাব্যুতেই অন্য দলের জার্সি গায়ে ফেরার আগে জানালেন, রিয়ালেই থাকতে চেয়েছিলেন তিনি।রিয়াল মাদ্রিদে এসেই পরিপূর্ণ এক ফুটবলারে পরিণত হয়েছিলেন ডি মারিয়া। চার বছর রিয়াল মাদ্রিদে থেকে জিতেছেন সব বড় শিরোপা। নিজের সর্বশেষ মৌসুমে তো রিয়াল মাদ্রিদকে এনে দিলেন চ্যাম্পিয়নস লিগের ট্রফি। অথচ এক যুগ পরে ক্লাবকে চ্যাম্পিয়নস লিগ জিতিয়ে দেওয়া খেলোয়াড়কেই কি না পরের মৌসুমে দল ছাড়তে হলো! তখন বলা হয়েছিল ডি মারিয়া নিজেই দল ছাড়তে চেয়েছিলেন। কিন্তু ডি মারিয়া বলছেন উল্টো কথা। গতকাল স্প্যানিশ ক্রীড়া দৈনিক মার্কাকে দেওয়া এক সাক্ষাৎকারে তিনি জানালেন, ‘আমি ঠিক জানি না নেপথ্যে কি হচ্ছিল, ওসব দেখার দায়িত্ব এজেন্টদের। কিন্তু আমার রিয়ালে থাকার ইচ্ছে ছিল। এখান থেকে যাওয়ার কোনো ইচ্ছেই আমার ছিল না। শেষ পর্যন্ত আমাকে বিদায় নিতে হয়েছে, কিন্তু পুরো স্টেডিয়াম তালি দিয়ে যেভাবে আমাকে বিদায় জানিয়েছিল সেটি ছিল অসাধারণ।’২০১৪-১৫ মৌসুমের শুরুতে স্প্যানিশ সুপার কাপের ম্যাচেই শেষবারের মতো বার্নাব্যুতে মাঠে নেমেছিলেন ডি মারিয়া। তার আগেই এই আর্জেন্টাইন উইঙ্গারের রিয়াল ছাড়ার খবর চলে আসায় সেদিন পুরো স্টেডিয়ামের দর্শক তাঁকে করতালি দিয়ে বিদায় জানান। এক বছর পর আবারও বার্নাব্যুতে খেলতে যাচ্ছেন ডি মারিয়া। তবে এবার প্রতিপক্ষ হিসেবে। আগামী ৪ নভেম্বর চ্যাম্পিয়নস লিগের অ্যাওয়ে ম্যাচে রিয়ালের সামনে দাঁড়াচ্ছে ডি মারিয়ার দল পিএসজি। চ্যাম্পিয়নস লিগের ড্রয়ে যখন নিশ্চিত হলো রিয়ালের মুখোমুখি হবে পিএসজি, তখন থেকেই এই ম্যাচের অপেক্ষায় আছেন ডি মারিয়া।প্রিয় বার্নাব্যুতে খেলতে নামার আগে অবশ্য আরেকটা প্রতিজ্ঞা করেছেন তিনি। মাঠে যদি রিয়ালের বিপক্ষে গোলও পান, সেটি উদ্যাপন করবেন না। তাঁকে যাঁরা সশ্রদ্ধ বিদায় জানিয়েছেন, গোল উদ্যাপন করে তাঁদের অসম্মান করতে চান না তিনি।
