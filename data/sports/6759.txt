
ফুটবলে হ্যাটট্রিক করতে কে না চায়! তবে ‘পারফেক্ট’ হ্যাটট্রিক বোধ হয় আরও বেশি কাঙ্ক্ষিত। প্রতিপক্ষের জালে মাথা এবং দুটি পা দিয়ে তিনবার বল পাঠানোই ‘পারফেক্ট’ হ্যাটট্রিক। ২০১৫ সালের অক্টোবরে নিউক্যাসল ইউনাইটেডের বিপক্ষে এমন হ্যাটট্রিকের দেখা পেয়েছিলেন সার্জিও আগুয়েরো। প্রায় তিন বছর পর তাঁর সৌজন্যে ইংলিশ প্রিমিয়ার লিগে দেখা গেল আরও একটি ‘পারফেক্ট’ হ্যাটট্রিক—এবারও প্রতিপক্ষ সেই নিউক্যাসল!
ইংলিশ প্রিমিয়ার লিগে গতকাল নিউক্যাসলকে ৩-১ গোলে হারিয়েছে ম্যানচেস্টার সিটি। পেপ গার্দিওলার দলের তিনটি গোলই আগুয়েরোর। ৩৪ মিনিটে হেড থেকে করেন প্রথম গোল। বিরতির পর ৬৩ মিনিটে পেনাল্টি থেকে ডান পায়ের শটে আসে দ্বিতীয় গোল। এরপর নির্ধারিত সময়ের ৭ মিনিট আগে বাঁ পায়ের শটে সিটির জার্সিতে লিগে নিজের ২০০তম ম্যাচে হ্যাটট্রিক তুলে নেন আর্জেন্টাইন এ স্ট্রাইকার। আগুয়েরোর শেষ গোলটি আবার গার্দিওলার অধীনে সিটির ১৫০তম গোল। ক্লাব ও জাতীয় দলের হয়ে এ নিয়ে ৩৫০ গোল করলেন আগুয়েরো। চলতি মৌসুমে এটা আগুয়েরোর দ্বিতীয় হ্যাটট্রিক এবং সিটি ক্যারিয়ারে ১১তম। আগুয়েরো ২০১১ সালে সিটিতে যোগ দেওয়ার পর ইংলিশ প্রিমিয়ার লিগে হ্যাটট্রিকসংখ্যায় তিনি দ্বিতীয় (৭)। এ সময় তাঁর চেয়ে একটি হ্যাটট্রিক বেশি করেছেন হ্যারি কেন। প্রিমিয়ার লিগে ৭টি হ্যাটট্রিক আছে ওয়েইন রুনিরও, তবে আগুয়েরোর চেয়ে ২৭৭টি ম্যাচ বেশি খেলেছেন ইংলিশ ফরোয়ার্ড।২৪ ম্যাচে ৫৩ পয়েন্ট নিয়ে টেবিলে দ্বিতীয় ম্যানচেস্টার ইউনাইটেডের চেয়ে ১২ পয়েন্ট ব্যবধানে এগিয়ে শীর্ষে সিটি (৬৫)। ২০০৪-০৫ মৌসুমে ৯৫ পয়েন্ট নিয়ে চ্যাম্পিয়ন হয়েছিল চেলসি। ইংলিশ প্রিমিয়ার লিগের এক মৌসুমে এটি সর্বোচ্চ পয়েন্ট নিয়ে শিরোপা জয়ের রেকর্ড। বাকি ১৪ ম্যাচের মধ্যে ১০ জয় আর ১ ড্র করলেই চেলসির রেকর্ডটি নতুন করে লেখাবে গার্দিওলার দল।
