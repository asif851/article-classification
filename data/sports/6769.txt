
সাসেক্সে নয় দিনের অনুশীলন ক্যাম্প করতে বাংলাদেশ দল রওনা দেবে কাল রাত একটায়। আইপিএল খেলতে যাওয়া সাকিব আল হাসান দলের সঙ্গে যে কাল যাচ্ছেন না, আগেই জানা গেছে। তবে শোনা যাচ্ছিল আজ ফিরে দলের সঙ্গেই লন্ডনের বিমান ধরবেন মোস্তাফিজুর রহমান। কিন্তু বিসিবি ও মোস্তাফিজের পারিবারিক সূত্র জানিয়েছে, আপাতত আইপিএল থেকে ফিরছেন না বাঁহাতি পেসার। ফিরতে পারেন ৩ মে।দেশে ফেরার পরের দিন বিকেলেই লন্ডনে রওনা দেওয়ার কথা মোস্তাফিজের। বাংলাদেশ দলের নতুন টি-টোয়েন্টি অধিনায়ক সাকিবও তাঁর সঙ্গী হবেন। ভারত থেকে সাকিবের দেশে ফেরার কথা ৪ মে সকালে। ৩ মে পুনের সঙ্গে কলকাতা নাইট রাইডার্সের ম্যাচ থাকায় এক দিন পর দেশে ফিরবেন সাকিব। দেশে ফিরে কয়েক ঘণ্টার বিরতি দিয়েই ধরবেন লন্ডনের বিমান।মোস্তাফিজ ৩ মে ফিরলে আরও চারটি ম্যাচ খেলার সুযোগ পাবেন। ১১ এপ্রিল বাংলাদেশ থেকে ভারতে পৌঁছে পরদিনই মুম্বাই ইন্ডিয়ানসের সঙ্গে ম্যাচটা খেলেছিলেন। ২.৪ ওভারে ৩৪ রান দিয়ে উইকেটশূন্য থাকার পর পরে টানা চার ম্যাচে আর সুযোগই পাননি গত আইপিএলের ‘সেরা উদীয়মান’ খেলোয়াড়। তাঁর জায়গায় খেলছেন অস্ট্রেলীয় পেসার ময়েজেস হেনরিকেস।একই অভিজ্ঞতা হচ্ছে সাকিবেরও। এখনো পর্যন্ত একটি ম্যাচই খেলার সুযোগ পেয়েছেন বিশ্বসেরা অলরাউন্ডার। ২১ এপ্রিল ইডেন গার্ডেনে পুনের বিপক্ষে সাকিব ৩ ওভারে ৩১ রান দিয়ে ছিলেন উইকেটশূন্য। মোস্তাফিজের মতো তাঁর সামনেও আছে চারটি ম্যাচ খেলার সুযোগ। কলকাতার হয়ে নিয়মিত ওপেন করছেন সুনীল নারাইন। তবে একাদশে ঠাঁই পেতে ক্যারিবীয় এই অফ স্পিনারেরর চেয়ে কিউই পেসার কলিন ডি গ্রান্ডহোমের সঙ্গেই বেশি প্রতিদ্বন্দ্বিতা হচ্ছে সাকিবের।সাকিব-মোস্তাফিজের মতো চন্ডিকা হাথুরুসিংহেসহ দলের পুরো কোচিং স্টাফ সাসেক্সেই যোগ দেবে দলের সঙ্গে।
