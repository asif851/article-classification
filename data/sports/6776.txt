
শহীদ আফ্রিদি আর মিসবাহ-উল-হক, দুজনের ব্যক্তিত্বের সংঘাত এখন একরকম প্রকাশ্যই হয়ে গেছে। তবে দ্বন্দ্ব থাকলেও একটা বিন্দুতে মিলে যাচ্ছেন দুই পাকিস্তানি ক্রিকেটার। বিশ্বকাপের পরই ওয়ানডে থেকে অবসর নেবেন বলে আগেই ঘোষণা দিয়েছেন আফ্রিদি। এবার তাঁর পথে হাঁটলেন ওয়ানডে ও টেস্ট অধিনায়ক মিসবাহও। রঙিন পোশাকে বিশ্বকাপেই শেষ ম্যাচটা খেলবেন ৪০ বছর বয়সী এই ব্যাটসম্যান। তবে বিশ্বকাপের পরও খেলে যেতে চান টেস্ট। অনেক চিন্তাভাবনা করেই সীমিত ওভারের ক্রিকেটকে বিদায় জানানোর সিদ্ধান্ত নিয়েছেন মিসবাহ, ‘বিশ্বকাপ ভালোভাবে খেলে অবসর নিতে চাই। এটাই আমার চূড়ান্ত সিদ্ধান্ত। পাকিস্তান ক্রিকেট বোর্ডকেও আমি এরই মধ্যে এটি জানিয়ে দিয়েছি।’ ১৫৩ ওয়ানডেতে ৪২.৮৩ গড়ে ৪ হাজার ৬৬৯ রান করা মিসবাহ দলকে ৭৮ ম্যাচে নেতৃত্ব দিয়ে জিতিয়েছেন ৪১টিতে। চাইছেন রঙিন পোশাকে শেষটাও স্মরণীয় করে রাখতেও, ‘বিশ্বকাপ জয় দিয়ে শেষ করার চেয়ে ভালো কিছু তো আর হতে পারে না। আমি সেটার জন্য সর্বোচ্চ চেষ্টাই করব।’ এএফপি, ক্রিকইনফো।
