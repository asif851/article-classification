
হারতে হারতে দেয়ালে পিঠ ঠেকে যাওয়া শেখ রাসেল ক্রীড়াচক্র অবশেষে অন্তত একটা পয়েন্টের মুখ দেখল। আজ ময়মনসিংহ স্টেডিয়ামে বিজেএমসির সঙ্গে ড্র করেছে এবার ঘরোয়া ফুটবলে সবচেয়ে বড় বাজেটের দলটি। যদিও ম্যাচের প্রথম গোলটা করে জয়ের আশা জাগিয়েছিল শেখ রাসেল, কিন্তু এগিয়ে গিয়েও জিততে পারল না।২৪ মিনিটে ফ্রিকিক থেকে হেডে ইকাঙ্গার করা গোলটি ৫০ মিনিটে শোধ করে দেন ময়মনসিংহেরই ছেলে জিকু। জয়সূচক গোলের জন্য একাধিক সুযোগ পেয়েও তা কাজে লাগাতে পারেননি শেখ রাসেলের স্ট্রাইকার শাখাওয়াত রনিসহ অন্যরা। তবে জিততে না পারলেও প্রিমিয়ার লিগের প্রথম চার ম্যাচেই হেরে যাওয়ার দুঃস্বপ্নের ঘেরাটোপ থেকে পঞ্চম ম্যাচে এসে দলটি বেরোতে পেরেছে, সেটাও কম নয়। উত্তর বারিধারার কাছে প্রথম ম্যাচে ১-০ গোলে, পরের ম্যাচে রহমতগঞ্জের কাছে ২-০, চট্টগ্রাম আবাহনী ২-১ ও ময়মনসিংহ পর্বের প্রথম ম্যাচে ফেনী সকারের কাছে ২-০ গোলে হার দলটির অন্দরে ছড়িয়ে দিয়েছে শুধুই হতাশা। সেই হতাশা মুছে আজ ম্যাচের পর শেখ রাসেল একটু হলেও স্বস্তি পেয়েছে। যদিও জিততে না পারার আক্ষেপটাই বেশি। ম্যাচের পর কোচ মারুফুল হক এর সঙ্গে যোগ করেন, ‘এটাই আসলে আমার খেলোয়াড়দের মান। এর বেশি কিছু করার সামর্থ্যই হয়তো তাদের নেই। তবে একটা পয়েন্ট পেয়েছি, আশা করি সামনের ম্যাচে জয় পাব।’
