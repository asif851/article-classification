
লিগে দশ ম্যাচে আট গোল। যেকোনো ফুটবলারের জন্যই দুর্দান্ত একটা রেকর্ড। কিন্তু যদি বলা হয়, রেকর্ডটা ক্রিস্টিয়ানো রোনালদোর? মনে হতে পারে, এ আর এমন কী! সেপ্টেম্বরে এসপানিওলের বিপক্ষে এক ম্যাচে ৫টি, আর মাঝে তিন ম্যাচে একটি করে গোল। নাহ, মৌসুমে এখনো ঠিক স্বরূপে দেখা দেননি রিয়াল ফরোয়ার্ড।আক্ষেপ যদি একটু থেকে থাকে, সেটি মুছে যাওয়ার সুযোগ আছে আজই। লা লিগায় আজ রিয়াল মাদ্রিদের প্রতিপক্ষ সেভিয়া, আর সেভিয়ার জার্সি সামনে দেখলেই যে গোলের নেশা পেয়ে বসে ক্রিস্টিয়ানো রোনালদোর।২০০৯ সালে তিনি লা লিগায় আসার পর থেকে প্রায় সবগুলো দলই পড়েছে রোনালদো-ঝড়ের সামনে। তবে ঝড়ে সবচেয়ে বেশি ‘ক্ষতিগ্রস্ত’ হয়েছে সেভিয়াই। রিয়ালে আসার পর থেকে অন্য যেকোনো দলের চেয়ে এই আন্দালুসিয়ানদের বিপক্ষেই সবচেয়ে বেশি গোল রোনালদোর। ১২ বার মাঠে নেমেছেন সেভিয়ার বিপক্ষে, তাতে ১৯টি গোল!শুধু তো গোলের হিসাবই একমাত্র ব্যাপার নয়। সেভিয়ার বিপক্ষে গোল করলে সেটিকে হ্যাটট্রিকে রূপ না দিয়ে যেন মাঠ ছাড়তে চান না সিআর-৭! এরই মধ্যে হয়ে গেছে ৫টি হ্যাটট্রিক। লা লিগায় একই দলের বিপক্ষে পাঁচটি হ্যাটট্রিক করার কীর্তি নেই অন্য কারও। দুই দলের সর্বশেষ লড়াইয়েও হ্যাটট্রিক নিয়ে মাঠ ছেড়েছিলেন রোনালদো। মাস ছয়েক আগের সে স্মৃতি নিশ্চয়ই এখনো ভোলেনি সেভিয়ার রক্ষণভাগ।
