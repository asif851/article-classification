
ডাবলিনের মালাহাইড মাঠে উইকেট আর আউটফিল্ডের কোনো পার্থক্য বোঝা যাচ্ছিল না কাল। অনেকে তো মজা করেই বলছিলেন ক্রিকেট আয়ারল্যান্ড উইকেট বানাতে ভুলে গিয়ে সবুজ মাঠেই স্টাম্প গেড়ে খেলা শুরু করে দিয়েছে। শ্যামল-সবুজ উইকেটে টসে হেরে বাংলাদেশ যখন ব্যাটিংয়ের নামল, তখনই বুক দুরুদুরু বাংলাদেশের ক্রিকেটপ্রেমীদের। এমন উইকেটে দাঁড়াতে পারবে তো বাংলাদেশ!এমনিতেই কনকনে ঠান্ডা, তার ওপর উইকেটের এই চেহারা। কাল আয়ারল্যান্ডের বিপক্ষে ত্রিদেশীয় সিরিজের প্রথম ম্যাচটি বৃষ্টিতে পরিত্যক্ত হওয়ার আগে ‘কঠিন পরীক্ষা’ই ছিল বাংলাদেশের জন্য। সে পরীক্ষায় শুরুর দিকে বিপর্যয় হলেও পরে তামিম ইকবাল আর মাহমুদউল্লাহর ৮৭ রানের জুটিতে ভালোই ঘুরে দাঁড়িয়েছিল দল। এই দুই ব্যাটসম্যান যেভাবে ব্যাট করছিলেন, তাতে ম্যাচটা শেষ পর্যন্ত হলে বাংলাদেশই হয়তো–বা এগিয়ে থাকত আয়ারল্যান্ডের চেয়ে। বাংলাদেশের ভারপ্রাপ্ত অধিনায়ক সাকিব আল হাসান অবশ্য আশাবাদীই দলকে নিয়ে। তাঁর আশাবাদ মূলত তামিম-মাহমুদউল্লাহর ব্যাটিং দেখেই। আয়ারল্যান্ড-কন্ডিশনে এই সিরিজের সময় যত গড়াবে, বাংলাদেশ ততই ভালো খেলবে বলে বিশ্বাস তাঁর। প্রথম ম্যাচে এমন কন্ডিশনের অনভ্যাসটাই দলকে ভুগিয়েছে বলে অভিমত তাঁর, ‘যে কন্ডিশনে খেলে আমরা অভ্যস্ত, প্রথম দিকের পরিস্থিতি ছিল পুরোপুরিই ভিন্ন। খুব কঠিন ছিল কন্ডিশনটা। তবে সময় যত গড়িয়েছে, বল যত পুরোনো হয়েছে, সেটা তত সহজেই ব্যাটে এসেছে। অভিজ্ঞতা ভালোই হলো। আমরা এখন নিউজিল্যান্ডের বিপক্ষে পরের ম্যাচের অপেক্ষায় আছি।’তামিম-মাহমুদউল্লাহর ব্যাটিংয়ে মুগ্ধ সাকিব, ‘তামিম দারুণ খেলেছে। এই উইকেটে সে দারুণভাবে নিজেকে প্রয়োগ করেছে। মাহমুদউল্লাহর ক্ষেত্রেও একই কথা প্রযোজ্য। ওদের জুটিটা ম্যাচের চেহারা পুরোপুরি পাল্টে দিয়েছিল। ম্যাচের নিয়ন্ত্রণটাও আমরা হাতে তুলে নিয়েছিলাম।’নিউজিল্যান্ডের বিপক্ষে পরের ম্যাচটা বাংলাদেশের জন্য বড় পরীক্ষা। যদিও আইপিএলের কারণে ১০ ক্রিকেটার ছাড়া আয়ারল্যান্ডে সিরিজ খেলতে এসেছে নিউজিল্যান্ড। তারপরও সাকিবের শতভাগ সমীহই পাচ্ছে তারা, ‘নতুন চেহারার একটা দল খেলছে নিউজিল্যান্ডের। আইপিএলের কারণে বেশ কয়েকজন খেলোয়াড়কে তারা পাচ্ছে না। অভিজ্ঞতায় ঘাটতি থাকলেও দ্বিতীয় বাছাই দল তারা। নিউজিল্যান্ড আমাদের কঠিন পরীক্ষাই নেবে।’নিউজিল্যান্ডের বিপক্ষে গত ডিসেম্বর-জানুয়ারি মাসের সিরিজের কথা উল্লেখ করলেও সাকিব সে স্মৃতি ভুলেই ডাবলিনে কিউদের বিপক্ষে নামতে চান, ‘কয়েক মাস আগে আমরা নিউজিল্যান্ডের মাঠে নিউজিল্যান্ডের বিপক্ষে খেলেছি। তবে সেই স্মৃতি ভুলে যেতে চাই আমরা, সেখানে খুব একটা ভালো অভিজ্ঞতা হয়নি আমাদের। খুব ভালোও খেলিনি। তবে এবার ভিন্ন কন্ডিশনে, ভিন্ন পরিস্থিতিতে আমরা ভালো করব বলেই বিশ্বাস করি আমি।’
