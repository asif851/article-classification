
আগামী বছরের জানুয়ারিতে দেওয়া হবে ব্যালন ডি’অর পুরস্কার। কিন্তু এখনই ফ্রান্স ফুটবল ম্যাগাজিনের দেওয়া বর্ষসেরা ফুটবলারের পুরস্কারটি নিয়ে মাতামাতির শেষ নেই। কারও চোখে চ্যাম্পিয়নস লিগ ও ইউরোজয়ী ক্রিস্টিয়ানো রোনালদো এগিয়ে, কেউ ভাবছেন ব্যক্তিগত দুর্দান্ত একটি বছর কাটাতে থাকা লিওনেল মেসি। এ দুজনের কেউ জিতবেন, নাকি অন্য কেউ—সেটি জানা যাবে জানুয়ারিতে। তবে সেভিয়া কোচ হোর্হে সাম্পাওলি ওসব হিসাবের ধারই ধারেন না। তাঁর সোজা হিসাব, মেসির জন্যই ব্যালন ডি’অর বরাদ্দ; এরপর আসবে অন্যদের কথা। একটা প্রস্তাবও দিয়েছেন ৫৬ বছর বয়সী আর্জেন্টাইন, ‘দুটি ব্যালন ডি’অর দেওয়া হোক। একটি মেসির জন্য, অন্য সবার জন্য বাকিটি।’ রোনালদো-ভক্তরা নিশ্চয়ই ভাবছেন, ভাগ্য ভালো পুরস্কারটা সাম্পাওলি দেন না!
