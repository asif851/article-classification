
শেষ বাঁশি বেজে উঠতে পারে যে কোনো মুহূর্তে। ৯০ মিনিটের খেলা ফুরিয়ে গেছে। যোগ করা সময়েরও খেলা গড়িয়েছে পঞ্চম মিনিটে। তবে কি টাইব্রেকারেই গড়াবে ম্যাচ? গড়াত, ঠিক সেই মুহূর্তে কোত্থেকে যে ফুঁড়ে বেরোলেন মোহাম্মদ রফিক।তাঁর শেষ মুহূর্তের গোলে ইন্ডিয়ান সুপার লিগের (আইএসএল) প্রথম মৌসুমের শিরোপা জিতল অ্যাটলেটিকো ডি কলকাতা। আজ মুম্বাইয়ের ডিওয়াই পাতিল স্টেডিয়ামে কেরালা ব্লাস্টার্সকে ১-০ গোলে হারিয়েছে সৌরভ গাঙ্গুলীর মালিকানাধীন দলটি।গত ১২ অক্টোবর পর্দা উঠেছিল আইপিএলের ধাঁচে তৈরি করা ভারতের প্রথম ফ্রাঞ্চাইজিভিত্তিক ফুটবল সুপার লিগ। অংশ নিয়েছিল আটটি দল। প্রথম আসরেই লিগটি বেশ সাড়া ফেলে দিয়েছিল ক্রিকেট-উন্মাদনার দেশে। প্রতি ম্যাচেই প্রচুর দর্শক হয়েছে। টিভি সম্প্রচারও ছিল আলাদা মাত্রার।হোম-অ্যাওয়ে ভিত্তিতে প্রথমে সাত প্রতিপক্ষের বিপক্ষে ১৪টি করে ম্যাচ খেলেছিল দলগুলো। সেখান থেকে পয়েন্ট টেবিলের সেরা চারটি দলকে নিয়ে হয়েছে দুই লেগের সেমিফাইনাল। দুই লেগেই গোলশূন্য থাকার পর গোয়াকে টাইব্রেকারে ৪-২ ব্যবধানে হারিয়ে ফাইনালে উঠেছিল কলকাতা। শচীন টেন্ডুলকারের মালিকানাধীন কেরালা হারিয়েছিল চেন্নাইকে। অবশেষে সেই কেরালাকে হারিয়ে ভারতের ফুটবলের অন্যতম সূতিকাগার কলকাতা রেখে দিল প্রথম শিরোপাটি।নিজ নিজ দলকে সমর্থন দিতে আজ মাঠে উপস্থিত ছিলেন টেন্ডুলকার ও সৌরভ দুজনেই। শেষ পর্যন্ত বিজয়ের হাসি সৌরভের মুখে।
