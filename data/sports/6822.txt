
টি-টোয়েন্টি মানে ধুমধাড়াক্কা ব্যাটিং। কিন্তু এতটা আশা হয়তো করেনি নটিংহ্যাম্পশায়ারও। ইংলিশ ওপেনার অ্যালেক্স হেলসের অতিমানবীয় ব্যাটিংয়ে স্রেফ ১৩ ওভার ৫ বলে তাড়া করেছে ১৮৩ রান, উঠে এসেছে টেবিলের শীর্ষে। ১০৬ রানই এসেছে পাওয়ার প্লের ৬ ওভারে!
কাল ন্যাটওয়েস্ট টি-২০ ব্লাস্টে ডারহামের মুখোমুখি হয়েছিলেন হেলসরা। টেন্ট ব্রিজে প্রথমে ব্যাট করে ১৮৩ রান করে ডারহাম। জবাবে ৪.১ ওভারেই ৫৫ রান তুলে নিয়েছিল নটিংহ্যাম্পশায়ার। এরপর বৃষ্টি। কে জানত, বৃষ্টি নয়; আসছে হেলস-ঝড়!
অষ্টম ওভারের প্রথম বলে সেই ঝড়টা যখন থামল, ততক্ষণে হেলসের নামের পাশে ৯৫ রান। দলের রান ১২৬ আর হেলসের ওপেনিং-সঙ্গী রিকি ওয়েসেলসের রান মাত্র ২২!
এমন একটা ইনিংস খেলেও অতৃপ্তি নিয়ে ফিরতে পারেন হেলস। নয়-নয় ১৮টি চার আর ছক্কা মেরেছেন! ৩০তম বলটায় আউট না হয়ে যদি আরেকটা ছক্কা মেরে দিতে পারতেন, গেইলের বিশ্ব রেকর্ডটায় বসে যেত তাঁরও নাম। টি-টোয়েন্টির দ্রুততম সেঞ্চুরি ক্রিস গেইলের দখলে। আইপিএলে বেঙ্গালুরুর হয়ে ৩০ বলে সেঞ্চুরি করেছিলেন এই ক্যারিবীয় বুলডোজার।
সেই রেকর্ড ভাঙতে না পারলেও দলীয় একটা রেকর্ড নিজেদের করে নিয়েছে নটিংহ্যাম্পশায়ার। সর্বশেষ আইপিএলে রয়্যাল চ্যালেঞ্জার্সের বেঙ্গালুরুর বিপক্ষে পাওয়ার প্লেতে ১০৫ রান তুলেছিল কলকাতা নাইট রাইডার্স।
