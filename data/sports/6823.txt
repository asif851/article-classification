
আইসিসির পরীক্ষায় অবতীর্ণ হওয়ার মানসিক প্রস্তুতিটা এবার নিয়ে নিতে পারেন তাসকিন আহমেদ। বোলিং অ্যাকশন পরীক্ষার জন্য এ মাসেই তাঁকে পাঠানো হবে ইংল্যান্ড বা অস্ট্রেলিয়ার অনুমোদিত গবেষণাগারে। বিসিবির বোলিং অ্যাকশন রিভিউ কমিটির নেওয়া পরীক্ষায় পাস করে গেছেন জাতীয় দলের এই পেসার।
গত ৩১ জুলাই মিরপুরের একাডেমি মাঠে চারটি ক্যামেরার সামনে তাসকিনের বোলিং অ্যাকশন পরীক্ষা করে বোলিং রিভিউ কমিটি। এর আগে এক দিন ছয় ক্যামেরার সামনে বোলিং করেছেন ইনডোরেও। এসব ফুটেজের কোনোটাতেই তাঁর হাত ১৫ ডিগ্রি বা তার চেয়ে বেশি বাঁকা হতে দেখা যায়নি বলে জানিয়েছে সূত্র। কয়েকটি ডেলিভারিতে হাত ১৩-১৪ ডিগ্রি বাঁকা হলেও বেশির ভাগ ডেলিভারিতেই নাকি তার চেয়েও কম বাঁকা হয়েছে। বিসিবির এমআইএস ম্যানেজার নাসির আহমেদ অবশ্য একাডেমি মাঠের পরীক্ষার দিনই বলেছিলেন, তাদের সাধারণ টুডি ক্যামেরার পরীক্ষার চেয়ে আইসিসির থ্রিডি ক্যামেরার পরীক্ষায় সবকিছু অনেক বেশি পুঙ্খানুপুঙ্খ ধরা পড়বে। ফলাফলও হতে পারে উনিশ-বিশ।
তবে নিজেদের নেওয়া পরীক্ষার ফলাফল এতই ভালো এসেছে যে, বোলিং অ্যাকশন রিভিউ কমিটি আশাবাদী, তাসকিন আইসিসির গবেষণাগার থেকে মুক্তির বার্তা নিয়েই ফিরবেন। আজকালের মধ্যে বোলিং অ্যাকশন রিভিউ কমিটির নেওয়া পরীক্ষার ফলাফল দেখে কোচ চন্ডিকা হাথুরুসিংহে ঠিক করবেন তাসকিনকে কবে, কোথায় চূড়ান্ত পরীক্ষার জন্য পাঠানো হবে।
তাসকিনের সঙ্গে অবৈধ অ্যাকশনের কারণে বোলিং নিষেধাজ্ঞা কাটাচ্ছেন আরাফাত সানিও। একাডেমি মাঠে আজ এই বাঁহাতি স্পিনারের বোলিং অ্যাকশনও পরীক্ষা করা হবে ক্যামেরার সামনে।
