
ব্যাট হাতে নিজেকে যেন হারিয়ে খুঁজছিলেন সাকিব। ব্যাটের ধার ফেরাতে দেশে এসে নিয়ে গেলেন গুরুর পরামর্শ। সেটি যে এত দ্রুতই কাজে আসবে কে জানত? কাল কলকাতা নাইট রাইডার্সের হয়ে ৬৬ রানের অপরাজিত এক ইনিংসে শুধু নিজেকেই ফিরে পেলেন না, দলের মানও বাঁচালেন সাকিব আল হাসান। তাতেই কলকাতা পেয়েছিল ১৫৮ রানের পুঁজি। বল হাতেও পেয়েছেন ১ উইকেট, তবে গুজরাট লায়ন্সের কাছে দল ৫ উইকেটে হেরে যাওয়ায় ফর্ম ফিরে পাওয়ার আনন্দ পূর্ণতা পেল না সাকিবের।আগের ম্যাচে আলো ছড়িয়েছেন মুস্তাফিজুর রহমানও। আইপিএলে করেছেন নিজের সেরা বোলিং, পেয়েছেন ১৬ রানে ৩ উইকেট। কাল নিয়ম ভেঙে দশম ওভারে বোলিং করতে আসেন মুস্তাফিজ। ততক্ষণে ম্যাচের উত্তেজনা শেষ। রান তাড়া করতে নেমে ৯ ওভারে মুম্বাইয়ের স্কোর ৬ উইকেটে ৫০। সেটি ৭ উইকেটে ৫০ হয়ে গেল মুস্তাফিজের প্রথম বলে। পরের ওভারের প্রথম বলেও উইকেট। শেষ উইকেটটি এল তৃতীয় ওভারের শেষ বলে।
এর আগে ধাওয়ানের ৮২ রানের ইনিংস সানরাইজার্স হায়দরাবাদকে এনে দিয়েছিল ১৭৭ রান। সেটিই দূরতিক্রম্য পাহাড় বানিয়ে দেন হায়দরাবাদের বোলাররা। বোলারদের কৃতিত্বেই মুম্বাই ইন্ডিয়ানসকে ৯২ রানে অলআউট করে ৮৫ রানের জয় পেয়েছে হায়দরাবাদ। স্টার স্পোর্টস।
 
