
ঘরে-বাইরে সব জায়গায় এখন বল করছেন তাসকিন আহমেদ। বাইরে করছেন মিরপুর শেরেবাংলা স্টেডিয়ামে এসে। কাল যেমন ইনডোরে আশিটা বল করলেন। ঘরে বোলিং করেন আয়নার সামনে দাঁড়িয়ে। ‘আমি এখন ঘরেও বল করি। আয়নার সামনে ড্রিল করে দেখি অ্যাকশন ঠিক হচ্ছে কি না। বোলিং অ্যাকশনের ড্রিল করার জন্য আলাদা একটা আয়না লাগিয়েছি বাসায়’, বলছিলেন তাসকিন।গত টি-টোয়েন্টি বিশ্বকাপে আরাফাত সানির সঙ্গে প্রশ্ন ওঠে তাসকিনের বোলিং অ্যাকশন নিয়েও। চেন্নাইয়ের পরীক্ষায় ত্রুটি ধরা পড়ার পর একসঙ্গে দুজনের বোলিংয়ের ওপর নিষেধাজ্ঞা দেয় আইসিসি। বিসিবির কোচদের তত্ত্বাবধানে এরপর থেকেই চলছে তাঁদের অ্যাকশন শোধরানোর কাজ। হাতের বাঁক ১৫ ডিগ্রির চেয়ে অল্পই বেশি বলে শোধরানোর প্রক্রিয়ায় সানির চেয়ে একটু এগিয়ে তাসকিন। তাঁর আশা, অক্টোবরের আগেই ভাঙতে পারবেন বোলিং নিষেধাজ্ঞার শৃঙ্খল, ‘আমার বিশ্বাস, ইংল্যান্ড সিরিজের আগেই অ্যাকশন শুধরে খেলায় ফিরতে পারব।’তার আগে আইসিসির অনুমোদিত পরীক্ষাগারে অ্যাকশনের বৈধতা প্রমাণ করতে হবে। বিসিবির পরিকল্পনা, চূড়ান্ত পরীক্ষার জন্য তাসকিনকে ইংল্যান্ড বা অস্ট্রেলিয়ার কোনো পরীক্ষাগারে পাঠানোর। তবে সেটিরও আগে এই পেসার দিতে পারেন একটা ‘প্রি-টেস্ট’ পরীক্ষা। সে জন্য আইসিসির অনুমোদিত পরীক্ষাগারের কাছাকাছি মানের কোনো পরীক্ষাগারে পাঠানো হতে পারে তাঁকে। আইসিসির পরীক্ষাগারে পাঠানোর আগে অ্যাকশনের ব্যাপারে শতভাগ নিশ্চিত হতেই নাকি এই চিন্তা।
বিসিবির প্রধান নির্বাহী কর্মকর্তা নিজাম উদ্দিন চৌধুরী ‘প্রি-টেস্টে’র বিষয়টি এখনো চূড়ান্ত নয় বলেও জানিয়েছেন, ‘ইংল্যান্ড সিরিজে আমরা যেকোনো মূল্যে তাসকিনকে চাই। তার আগে আইসিসির পরীক্ষাগার থেকে ছাড়পত্র পেতে যা যা করা দরকার, বোর্ড সবই করবে। এ রকম কিছু বিষয় আলোচনায় আছেও।’
জাতীয় দলের কোচদের ব্যবস্থাপত্র অনুযায়ী তাসকিনের পুনর্বাসনের কাজটা করছেন বিসিবির বোলিং কোচ মাহবুব আলী জাকি। এই কয় দিনে অ্যাকশনে যেটুকু উন্নতি দেখেছেন, তাতেই তাঁর মনে হচ্ছে ইংল্যান্ড সিরিজের আগে তাসকিন বোলিংয়ে ফিরতে পারবেন। আশাবাদী তাসকিন নিজেও, ‘আমার আত্মবিশ্বাস বাড়ছে। আমাকে নিয়ে জাকি স্যার কাজ করছেন। তিনিও বলছেন উন্নতি হচ্ছে। তাদের নির্দেশনা মেনে কাজ করছি। আশা করি, যে সমস্যাগুলো ছিল সেগুলো থাকবে না।’ পুনর্বাসনে করা বোলিং ভিডিও হচ্ছে। পরে সেই ফুটেজ দেখে তাসকিন বোঝার চেষ্টা করেন আর কী কাজ করতে হবে। এগুলো যেমন কাজে দিচ্ছে, তিনি সুবিধা খুঁজে পাচ্ছেন পুনর্বাসন শুরুর সময়টায় প্রিমিয়ার লিগে খেলারও, ‘প্রিমিয়ার লিগে অনেকগুলো ভিডিও সেশন হয়েছে, রিহ্যাবও হয়েছে পাঁচ সেশন। মাঠে সেগুলো কাজে লাগিয়েছি। কোচরা ফুটেজ দেখে বলেছেন কোথায় কোথায় সমস্যা।’
অ্যাকশন ঠিক করতে গিয়ে বোলিং ভঙ্গিমা কিছুটা বদলে যেতে পারে। কিন্তু তাসকিন স্বভাবজাত ফাস্ট বোলার। গতির প্রশ্নে কোনো কিছুর সঙ্গেই সমঝোতায় রাজি নন, ‘গতির ব্যাপারে কোনো আপস করব না। আমি ফাস্ট বোলার, গতিই আমার মূল শক্তি।’ সেই শক্তিটা ধরে রাখতেই ঘরে-বাইরে তাঁর বোলিং করে যাওয়া। নিজের ফেসবুক পেজে যে কাল ‘বিশ্বাস করুন, আমি কঠোর পরিশ্রম করছি’ স্ট্যাটাসটা দিলেন, সেটাও জানান দিচ্ছে তাসকিনের মাঠে ফেরার ব্যাকুলতা।
