
পাকিস্তান সুপার লিগে অন্তত তিন বাংলাদেশি ক্রিকেটার থাকবেন, এটা এখন ধরে নেওয়াই যায়। প্রথমবার সাকিব আল হাসান ও তামিম ইকবালের সঙ্গী ছিলেন মুশফিকুর রহিম। গতবার মুশফিক দল পাননি, তবে মাহমুদউল্লাহ তৃতীয় বাংলাদেশির ‘কোটা’ পূরণ করেছেন। এবার অবশ্য সবকিছু ঠিক থাকলে বাংলাদেশি ক্রিকেটারের সংখ্যা বাড়ছে—তিন থেকে চারে। পিএসএল ড্রাফটে লাহোর কালান্দার্স দলে ডাক পেয়েছেন মোস্তাফিজুর রহমান।
প্লেয়ার্স ড্রাফটে ‘ডায়মন্ড’ ক্যাটাগরিতে লাহোর ডেকে নিয়েছে বাংলাদেশি পেসারকে। তাঁর দলে আরও আছেন ক্রিস লিন, ব্রেন্ডন ম্যাককালাম, সুনীল নারাইন, ইয়াসির শাহরা। প্লেয়ারস ড্রাফট থেকে নির্বাচিত অপর বাংলাদেশি খেলোয়াড় হলেন তামিম ইকবাল। গতবার পেশোয়ার জালমিতে খেলেছিলেন এই ওপেনার, এবারও তাঁকে প্রথমে ছেড়ে দিয়ে পরে দলে টেনেছে পেশোয়ার। তবে অপর বাংলাদেশি সাকিবকে ঠিকই ধরে রেখেছে পেশোয়ার। মাহমুদউল্লাহকেও ধরে রেখেছে তাঁর দল কোয়েটা গ্ল্যাডিয়েটর্স। গতবার পিএসএলের ফাইনাল খেলে ফেললেও এনামুল হককে এবার ডাকেনি কোনো দল। ষষ্ঠ দল হিসেবে পিএসএলে নাম লিখিয়েছে মুলতান সুলতানস। আগের দুবার পাঁচ দল নিয়েই আয়োজিত হয়েছিল পিএসএল।
