
ঢাকায় আজ এসে গেলেই ভালো হতো ভারতীয় দলের জন্য। বিমানবন্দর থেকে হোটেল পর্যন্ত যতগুলো বাংলাদেশের পতাকা তারা দেখতে পেত, ঠিক ততগুলোই দেখত ভারতের তেরঙ্গা পতাকাও। যতবার দেখত বাংলাদেশের প্রধানমন্ত্রী শেখ হাসিনার হাসি মুখ, পাশেই দেখত নরেন্দ্র মোদির শ্মশ্রুমণ্ডিত চেহারা।কিন্তু আগেই জানিয়ে দেওয়া হয়েছে, ভারত আজ আসছে না। নরেন্দ্র মোদি আজ ঢাকা ছেড়ে যাবেন, আগামীকাল আসবে বিরাট কোহলির নেতৃত্বে ভারতীয় টেস্ট দল। মূলত ভারতের প্রধানমন্ত্রীর নিরাপত্তাব্যবস্থার ওপর চাপ কমাতেই ধোনি-কোহলিদের এক দিন পরে আসা। ভারতের টেস্ট দল গতকালই কলকাতায় একত্র হয়েছে। ঢাকার বিমানে ওঠার আগে সেখানেই দুদিনের ফিটনেস ক্যাম্প।কাল সকালে ঢাকায় এসে টেস্টের আগে শুধু পরশুই অনুশীলন করবে ভারত, আগে এমনই কথা ছিল। কিন্তু গত পরশু রাতে বিসিসিআই থেকে আসা এক জরুরি ফোন কলে বিসিবিকে জানানো হয়, সকালে ঢাকায় নেমে দুপুরেই কোহলিরা অনুশীলন করতে চান এবং সেটাও একমাত্র টেস্টের ভেন্যু ফতুল্লায়। কিন্তু ওই সময় যে ফতুল্লা স্টেডিয়ামে অনুশীলন করবে বাংলাদেশ দলও! কাল দুপুরে অনুশীলন করতে চাইলে তাই ভারতীয় দলকে তা করতে হবে মিরপুরেই। তা-ও মূল স্টেডিয়ামে নয়, একাডেমি মাঠে। মূল স্টেডিয়ামে কাল-পরশু দুদিনই আছে হাই পারফরম্যান্স ইউনিটের টি-টোয়েন্টি ম্যাচ।ধোনি-কোহলিদের জন্য অপেক্ষার মধ্যেই কাল গুরুত্বপূর্ণ টিম মিটিং সেরে ফেলেছে বাংলাদেশ দল। মিটিংয়ের বিষয়ে অবশ্য নতুনত্ব নেই। সব সিরিজের আগেই যা হয়, তেমন রুটিন মিটিংই। বোলার-ব্যাটসম্যানদের সঙ্গে কোচিং স্টাফদের আলাদা আলাদা সভায় ভারতীয় বোলার-ব্যাটসম্যানদের ভিডিও ফুটেজ বিশ্লেষণ করা হয়েছে। খোঁজা হয়েছে তাদের দুর্বলতা আর শক্তিমত্তার জায়গাগুলো। বিরাট কোহলির যেমন দুর্বলতা আবিষ্কৃত হলো অফ স্টাম্পের বাইরে থেকে ভেতরে ঢোকা বলে। ব্যাটসম্যানদেরও দেখানো হলো নতুন বা পুরোনো বলে ভারতীয় বোলারদের কার কতটা দক্ষতা এবং এ রকম আরও অনেক কিছুই।টিম মিটিংয়ের বাইরে কাল শুধু জিমই করেছেন ক্রিকেটাররা। তবে মুশফিকুর রহিম ব্যতিক্রম। মিটিং শেষে বেশ কয়েক ঘণ্টা ব্যাটিং অনুশীলন করলেন ইনডোরের বাইরের মাঠের নেটে। পাকিস্তানের বিপক্ষে টেস্ট সিরিজে ব্যাটিংয়ে নিজের ছায়া হয়েছিলেন। সেই অতৃপ্তি থেকেই এবার বাড়তি কিছুর জন্য বাড়তি পরিশ্রম।ভারতের মতো দলের বিপক্ষে ভালো কিছু পেতে হলে অবশ্য এই বাড়তি পরিশ্রমটা করতে হবে দলের সবাইকেই।
