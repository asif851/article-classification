
প্যারিস সেন্ট জার্মেইয়ে যোগ দিয়ে তবে কি ভুল করছেন অ্যাঙ্গেল ডি মারিয়া? নেইমার ও কিলিয়ান এমবাপ্পে পিএসজিতে আসার পর থেকেই তিনি দলে অনিয়মিত। ফ্রেঞ্চ লিগ ওয়ানে পিএসজির ১৯ ম্যাচের মাত্র ৯টিতে খেলার সুযোগ পেয়েছেন। আর্জেন্টাইন এ উইঙ্গার তাই কিছুদিন আগে সরাসরি ক্ষোভ উগরে বলেছিলেন, প্যারিস তাঁর ভালো লাগছে না। বার্সা এ সুযোগটাই নিতে চাচ্ছে? কাতালান ক্লাবটির রাডারে যে এখন অ্যাঙ্গেল ডি মারিয়া!
ফ্রান্সের ওয়েবসাইট ‘প্যারিসফ্যানস’ জানিয়েছে, জানুয়ারিতে ডি মারিয়াকে দলে টানতে পিএসজির সঙ্গে আলোচনা শুরু করেছে বার্সা। পিএসজি উইঙ্গারকে গত দলবদলের মৌসুমেও কেনার চেষ্টা করেছিল কাতালানরা। তখন যে ট্রান্সফার ফি (৪ কোটি ৫০ লাখ ইউরো) বলা হয়েছিল, এবারও সেই একই দাম হাঁকানোর সঙ্গে আরও দেড় কোটি ইউরো ‘অ্যাড-অনস’ হিসেবে দেওয়ার প্রস্তাব করেছে বার্সা।
তবে স্প্যানিশ সংবাদমাধ্যম ‘স্পোর্ত’ জানিয়েছে, বার্সা ডি মারিয়ার জন্য ছুটছে আসলে একটি বিকল্প পথ খোলা রাখার অভিপ্রায় নিয়ে। ফিলিপ কুতিনহোকে কিনতে মরিয়া চেষ্টা চালাচ্ছে লা লিগা টেবিলে শীর্ষস্থানীয় দলটি। সংবাদমাধ্যমের খবর ব্রাজিলিয়ান মিডফিল্ডারকে ১৫ কোটি ইউরোর নিচে বেচতে রাজি নয় লিভারপুল। এখন কোনোভাবে কুতিনহো হাত ফসকে গেলেই কেবল ডি মারিয়াকে দলে ভেড়াবে বার্সা। তবে ডি মারিয়া কিন্তু বার্সায় যেতে আগ্রহী। সংবাদমাধ্যম জানিয়েছে, বার্সা-পিএসজি আলোচনায় ডি মারিয়া নাকি সবুজসংকেত দিয়েছেন। শুধু তা-ই নয়, এল ক্লাসিকোর পর বার্সার সব কটি সামাজিক মাধ্যমের পোস্টে নাকি ডি মারিয়ার দেওয়া লাইকে ভরে গেছে!
