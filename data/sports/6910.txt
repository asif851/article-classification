
নেইমারকে নিয়ে অনেক জল্পনা। তিনি নাকি রিয়াল মাদ্রিদে আসছেন! ক্রিস্টিয়ানো রোনালদোর সঙ্গে ব্রাজিলীয় তারকার জুটি গড়তে মাদ্রিদ জায়ান্টরা নাকি রীতিমতো মরিয়া। পরের কথা পরে। আপাতত নেইমার নিজেই রিয়াল-বধের ছক কষছেন।
এই তো গত গ্রীষ্মেই রেকর্ড পরিমাণ ট্রান্সফার ফির বিনিময়ে বার্সেলোনা ছেড়ে ফরাসি শক্তি প্যারিস সেন্ট জার্মেইঁয়ের (পিএসজি) অংশ হয়েছেন নেইমার। সেখানে তিনি স্বমহিমায় উজ্জ্বল। গোল করছেন একের পর এক, গোল করাচ্ছেনও। কিন্তু কিছুদিন যেতে না যেতেই তাঁর রিয়াল-যাত্রার গুজবটা কেন উঠল, সেটি এক রহস্য। নেইমারকে রিয়াল দলে টানতে নাকি এতটাই মরিয়া, তাঁকে রীতিমতো ব্যালন ডি’অর এনে দেওয়ারই লোভ দেখানো হয়েছে।
তবে স্প্যানিশ সংবাদমাধ্যম ডন ব্যালনের দাবি, আগামী ফেব্রুয়ারিতে অনুষ্ঠেয় চ্যাম্পিয়নস লিগে রিয়াল ও পিএসজির মধ্যকার ‘আগুনে লড়াই’কে সামনে রেখে নেইমার নাকি মনে মনে ছক কষছেন কীভাবে রিয়ালকে ছিটকে ফেলবেন ইউরোপসেরা লড়াইয়ের দৃশ্যপট থেকে। তাদের হারিয়েই পিএসজির চ্যাম্পিয়নস লিগ-মিশনের পথটা পরিষ্কার রাখতে চান। ডন ব্যালনের দাবি অনুযায়ী নিজের মনের গহিনে লালন করা ইচ্ছাটা নাকি তিনি জানিয়েছেন বার্সেলোনায় তাঁর দুই প্রিয় বন্ধু লিওনেল মেসি আর লুইস সুয়ারেজকে।
নেইমারের মতে, রিয়াল-পিএসজি ম্যাচে পিএসজিই ফেবারিট। কেন, সেটিরও ব্যাখ্যা দিয়েছেন। তাঁর মতে, এডিনসন কাভানি, কিলিয়েন এমবাপ্পে আর তাঁর আক্রমণভাগের সামনে রিয়ালের অধারাবাহিক রক্ষণ উড়ে যাবে এক ফুৎকারেই। রিয়ালের ‘আপাতদুর্বল’ রক্ষণকেই এই মুহূর্তে লক্ষ্যবস্তু বানিয়েছেন তিনি। ডন ব্যালন আরও বলেছে, মেসি আর সুয়ারজেকে নেইমার নাকি আশ্বস্ত করেছেন, চ্যাম্পিয়নস লিগ থেকে রিয়ালের রাজত্ব শেষ করে দিতে তিনি মাঠে সম্ভব সবকিছুই করবেন।
এদিকে ফ্রান্সের বিশ্বকাপজয়ী তারকা ইউরি ডিওরকায়েফ মনে করেন, রিয়ালকে হারাতে পারলেই এবারের চ্যাম্পিয়নস লিগ জয়ে অনেকটা পথ এগিয়ে যাবে পিএসজি। চ্যাম্পিয়নস লিগ জেতাটা পিএসজিকে আত্মবিশ্বাসী হতে দারুণ সহায়ক হবে। উল্টো দিকে, যেকোনো ব্যর্থতা কিন্তু ভয়াবহ আঘাত হয়েই আসবে। পিএসজি যে ব্যাংক ভেঙে এত এত টাকা ঢেলেছে, তা চ্যাম্পিয়নস লিগ ট্রফির জন্যই। আর নেইমার যে ব্যালন ডি’অরের স্বপ্ন দেখছেন, সেটিও পূরণ করতে প্রয়োজন হবে এই ট্রফির।
দ্বিতীয় রাউন্ডে রিয়াল-বাধা টপকাতে তাই পিএসজির দরকার হবে নেইমার-জাদু।
