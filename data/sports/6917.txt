
সাতে কিংবা আটে ব্যাট করেন। আজ এক ধাপ অবনমন হয়েছে ব্যাটিং অর্ডারে। খেলেছেন নয় নম্বরে। নয়ে নামা সেই ‘ব্যাটসম্যানটি’ই ম্যাচ শেষে রীতিমতো একরকম গার্ড অব অনার পেয়ে গেলেন সতীর্থদের কাছ থেকে। পুরো গ্যাবা তখন তাঁর নামে জয়ধ্বনি দিচ্ছে। সেই চিত্কারে কান পাতানো দায়। নয়ে নেমে যে অসাধ্য সাধন করেছেন জেমস ফকনার। অনেক আগেই হেরে বসা ম্যাচটি অস্ট্রেলিয়াকে জিতিয়ে দিয়েছেন অবিশ্বাস্যভাবে। সফরে প্রথমবারের মতো জয় পেতে পেতেও শেষ পর্যন্ত ‘আনলাকি’ সপ্তম পরাজয় নিয়ে মাঠ ছেড়েছে অ্যালিস্টার কুকের দল।এউইন মরগানের সেঞ্চুরি, ইয়ান বেলের ৬৮ এবং জস বাটলালের ৪৯ রানের ইনিংসে ভর করে ইংল্যান্ড তুলেছিল ৩০০ রানের পুঁজি। ব্যাটসম্যানদের পাশাপাশি এদিন ইংলিশ বোলাররাও জ্বলে উঠেছিলেন। নিয়মিত বিরতিতে তুলে নিচ্ছিলেন অস্ট্রেলীয় উইকেট। কিন্তু ৪৭ বলে ৩টি চার ও লং অন আর স্কয়ার লেগের ওপর দিয়ে হাঁকানো ৫ ছক্কায় ৬৯ রানের ইনিংস খেলে ম্যাচটা এক হাতেই ঘুরিয়ে দিয়েছেন ফকনার। অস্ট্রেলিয়ার নবম উইকেট পড়ে গিয়েছিল ২৪৪ রানে। জয় তখনো ৫৭ রান দূরে। কিন্তু শেষ ব্যাটসম্যান ক্লিন্ট ম্যাকাইকে নিয়ে এত রান তুলে দেন ফকনার। জুটিতে ম্যাকাইয়ের রান মাত্র ২—বোঝাই যাচ্ছে ফকনারের কৃতিত্ব।
১২০ রানেই প্রথম পাঁচ ব্যাটসম্যানকে হারিয়ে ফেলেছিল অস্ট্রেলিয়া। ম্যাচটা তখনই এক রকম শেষ। ষষ্ঠ উইকেটে ব্র্যাড হাডিন ও ম্যাক্সওয়েলের ৮০ রানের জুটিটা দলকে আবার কক্ষপথে ফিরিয়ে আনলেও আস্কিং রান রেটের পারদ চড়চড় করে চড়ছিল। এর ওপর ৪৪ রানের মধ্যেই অস্ট্রেলিয়া হাডিন, ম্যাক্সওয়েল, কোল্টার-নিল এবং মিচেল জনসনের উইকেট হারিয়ে ফেলে সমীকরণ আরও জটিল করে তোলে।
এরই মধ্যে ৩৫তম ওভারে যখন ফকনার ব্যাট করতে নামেন, সেই ওভারেই ২ উইকেট হারিয়েছে অস্ট্রেলিয়া। ৪৫তম ওভার থেকেই আসলে দৃশ্যটপে ভালোভাবে আবির্ভূত হন ফকনার। ওই ওভারে স্টোকসের প্রথম দুই বলেই দুটো ছক্কা হাঁকিয়ে বুঝিয়ে দেন, এখনো হাল ছাড়তে তিনি নারাজ। স্টোকসের পরের ওভারেই তাঁর ক্যাচ হাতে লুফে নিয়েছিলেন রুট। কিন্তু বলসহ রুট গিয়ে পড়েন দড়ির ওপারে—আরও একটি ছক্কা। স্টোকসকে এতটাই পছন্দ হয়েছিল, তার পরের ওভারে আবারও পর পর দুটো ছয়। ৪৪ ওভার শেষে অস্ট্রেলিয়ার দরকার ছিল ৩৬ বলে ৫৭। স্টোকসের করা ২২ বলের মুখোমুখি হয়ে ৪১ রান তুলে ফকনার শেষ ওভারে জয়ের জন্য সমীকরণটিনে নামিয়ে আনেন ১২ রানে। ব্রেসনানের করা প্রথম তিন বলেই তিনটি চার সেই প্রয়োজনীয় ১২ রান এনে দেয়। ম্যাচ জিতে যায় অস্ট্রেলিয়া!
গত অক্টোবরে মোহালিতে ভারতের বিপক্ষে ২৯ বলে ৬৪ করে এমনই একটা ম্যাচ জিতিয়েছিলেন। তাঁর সর্বশেষ ইনিংসটাতেও আছে সেঞ্চুরি (বেঙ্গালুরুতে, ভারতের বিপক্ষে সিরিজেই)। আজ ৬৯ রানের ইনিংস খেলে ঠিক ৫৩ ব্যাটিং গড় নিয়ে ফকনার যেন জানিয়ে দিলেন, ব্যাটিং অর্ডারে প্রমোশন তাঁর চাই-ই চাই।
