
দলটা আগের তুলনায় তারকা দ্যুতিহীন। এজবাস্টনে ভারতের কাছে ১২৪ রানে হেরে চ্যাম্পিয়নস ট্রফিতে শুরুটা হলো বাজে—এই পাকিস্তান শেষ পর্যন্ত শিরোপা জিতবে কে ভেবেছিল? সবাইকে চমকে দিয়ে আজ ওভালে চ্যাম্পিয়নস ট্রফির ফাইনালে ভারতকে উড়িয়ে শেষ পর্যন্ত বিজয়ীর হাসি হেসেছে পাকিস্তানই। ম্যাচ শেষে পুরস্কার বিতরণী অনুষ্ঠানে সরফরাজ আহমেদ বললেন, ভারতের কাছে ওই হারটা বদলে দিয়েছে পাকিস্তানকে। জেগে উঠেছে পাকিস্তান। 
টুর্নামেন্টে নিজেদের প্রথম ম্যাচে ভারতের কাছে হেরে পাকিস্তানের সেমিফাইনাল ওঠা নিয়ে ছিল অনিশ্চয়তা। একে একে দক্ষিণ আফ্রিকা, শ্রীলঙ্কা, ইংল্যান্ডকে হারিয়ে ফাইনালে পা রাখা দলটি টুর্নামেন্টের হট ফেবারিট ভারতকে উড়িয়ে জিতে নিল শিরোপা। এই সাফল্যের রহস্য কিছুটা উন্মোচন করলেন পাকিস্তান অধিনায়ক সরফরাজ, ‘ভারতের কাছে হারের পর দলের সবাইকে বলেছিলাম, টুর্নামেন্ট শেষ হয়নি এখনো। আমরা অসাধারণ খেলেছি। শেষ পর্যন্ত জিতেছি ফাইনাল।’ তারুণ্যনির্ভর একটা দল, যাদের শুরুতে গোনায় ধরেনি কেউ, সেই পাকিস্তান জিতল শিরোপা। এই সাফল্য ভবিষ্যতে তাদের আরও সামনে এগিয়ে নেবে বলে মনে করছেন সরফরাজ, ‘তরুণ একটা দল আমাদের, ছেলেদের কৃতিত্ব দিতে হবে। টুর্নামেন্টটা সামনে আমাদের ভীষণ উজ্জীবিত করবে। আমাদের হারানোর কিছু নেই, এটা ভেবে খেলেছি। এখন আমরা চ্যাম্পিয়ন। আমি ও আমার দেশের জন্য এটা গৌরবের মুহূর্ত।’ চ্যাম্পিয়নস ট্রফিতে আন্তর্জাতিক অভিষেক ফখর জামানের। ফাইনালে যে ইনিংসটা খেললেন ২৭ বছর বয়সী ব্যাটসম্যান, দুর্দান্ত! ম্যাচ শেষে তাই অধিনায়কের প্রশংসার বৃষ্টিতে ভাসলেন জামান, ‘ও ম্যাচ বদলে দেওয়া খেলোয়াড়। ওর প্রথম আইসিসি টুর্নামেন্ট। কিন্তু খেলল চ্যাম্পিয়নের মতো। এটা ধরে রাখতে পারলে পাকিস্তানের দুর্দান্ত ব্যাটসম্যান হতে পারবে সে।’ ব্যাটসম্যানরা রানের পাহাড় গড়ে দেওয়ার পর বাকি কাজটা সুনিপুণভাবে করেছেন পাকিস্তানের বোলাররা। বোলারদের কৃতিত্ব দিতে তাই ভুলছেন না সরফরাজ, ‘সব কৃতিত্ব বোলারদের। আমির, হাসান আলী, শাদাব, জুনায়েদ, হাফিজ অসাধারণ বোলিং করেছে।’
 
