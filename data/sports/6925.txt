
এবারের টি-টোয়েন্টি বিশ্বকাপের আগে ব্যাটসম্যানদের র‍্যাঙ্কিংয়ের ২০ তম স্থানে ছিলেন সাব্বির রহমান। বিশ্বকাপে তাঁর দারুণ পারফরম্যান্সে তিনি ৪ ধাপ এগিয়ে উঠে এসেছেন ১৬ তম স্থানে। বিশ্বকাপে ৭টি ম্যাচ খেলে ২৪.৫০ গড়ে তাঁর ব্যাট থেকে এসেছে ১৪৭ রান। এই মুহূর্তে আইসিসির টি-টোয়েন্টি র‍্যাঙ্কিংয়ের বাংলাদেশি ব্যাটসম্যানদের মধ্যে সবার ওপরে আছেন সাব্বিরই।
সাব্বিরের রেটিং পয়েন্ট ৬৩২। টি-টোয়েন্টি বিশ্বকাপে তাঁর রেটিং পয়েন্ট বেড়েছে ৫৮। ব্যাটসম্যানদের র‍্যাঙ্কিংয়ে প্রথম ১০০ জনের মধ্যে আছেন সাকিব আল হাসান (২৭), তামিম ইকবাল (৩৫), মাহমুদউল্লাহ (৬১) ও মুশফিকুর রহিম (৭৩)।টি-টোয়েন্টি বোলারদের র‍্যাঙ্কিংয়ে সাকিবের অবস্থান ১৩ তম। এটি ব্যাটসম্যান-বোলার মিলিয়ে বাংলাদেশি ক্রিকেটারদের মধ্যে সর্বোচ্চ অবস্থান। ৬৩১ রেটিং পয়েন্ট নিয়ে টি-টোয়েন্টি বিশ্বকাপ শেষ করেছেন। তবে ভারতের বিপক্ষে ম্যাচ শেষে সাকিবের রেটিং পয়েন্ট ছিল ৬৪৪।বোলারদের তালিকায় সাকিবের পর আছেন আল আমিন হোসেন। তাঁর অবস্থান ১৭। মুস্তাফিজুর রহমান এই প্রথমবারের মতো বোলারদের তালিকার প্রথম ২০ জনের মধ্যে উঠে এসেছেন। এবারের বিশ্বকাপে ৩টি ম্যাচ খেলে মুস্তাফিজ ৯.৫৫ গড়ে তুলে নিয়েছেন ৯ উইকেট। ৬০০ রেটিং পয়েন্ট নিয়ে তাঁর অবস্থান ১৯-এ। আল আমিনের রেটিং পয়েন্ট ৬১২।টি-টোয়েন্টি র‍্যাঙ্কিংয়ে ব্যাটসম্যানদের তালিকায় শীর্ষে উঠে এসেছেন বিরাট কোহলি। ভারতীয় ব্যাটিং সেনসেশন বিশ্বকাপ শুরুর আগে অস্ট্রেলীয় ব্যাটসম্যান অ্যারন ফিঞ্চের চেয়ে ২৪ রেটিং পয়েন্ট পেছনে থাকলেও বিশ্বকাপের ৪ ম্যাচে ১৮৪ রান করে তিনি পেছনে ফেলেছেন ফিঞ্চকে। বোলারদের তালিকায় শীর্ষে আছেন ওয়েস্ট ইন্ডিজের স্পিনার স্যামুয়েল বদ্রি।
