
প্রাপ্তি-অপ্রাপ্তি মিলিয়ে টেস্টে মিশ্র অভিজ্ঞতার এক বছর কাটিয়েছে বাংলাদেশ ক্রিকেট দল। দল হিসেবে শ্রীলঙ্কা ও অস্ট্রেলিয়ার মতো দলের বিপক্ষে জয় পেয়েছে মুশফিকুর রহিমের বাংলাদেশ। তবে ব্যক্তিগত নৈপুণ্যে আরও উজ্জ্বল ছিলেন সাকিব-তামিমরা। সেই নৈপুণ্যের পুরস্কারই পেয়েছেন বাংলাদেশের দুই সেরা ক্রিকেটার। বিখ্যাত ব্রিটিশ সংবাদমাধ্যম দ্য গার্ডিয়ানের বর্ষসেরা টেস্ট একাদশে জায়গা পেয়েছেন অলরাউন্ডার সাকিব আল হাসান ও উইকেটকিপার-ব্যাটসম্যান মুশফিকুর রহিম।
বছরের সেরা টেস্ট ক্রিকেটারদের বেছে নিয়ে টেস্ট একাদশ গড়েছে এই ব্রিটিশ পত্রিকা। ডিন এলগার, মিচেল স্টার্ক, বিরাট কোহলিরা অনুমিতভাবেই একাদশে জায়গা পেয়েছেন। বিশেষজ্ঞ অলরাউন্ডার হিসেবে দলে নেওয়া হয়েছে সাকিবকে। ২০১৭-এর শুরুতেই ওয়েলিংটন টেস্টে টিম সাউদি, ট্রেন্ট বোল্টের বিপক্ষে ২১৭ রান করেছিলেন এই বাঁহাতি অলরাউন্ডার। টেস্টে বাংলাদেশের পক্ষে সর্বোচ্চ ইনিংসকে গুরুত্ব দিয়েছে গার্ডিয়ান। তবে পত্রিকাটির চোখে সাকিবের বর্ষসেরা পারফরম্যান্স এসেছে ঢাকায়। অস্ট্রেলিয়ার বিপক্ষে প্রথম টেস্টে ৮৪ রান করার পাশাপাশি ১৫৩ রানে ১০ উইকেট নিয়েছিলেন সাকিব। এ বছর ৪৭.৫ গড়ে ৬৬৫ রান করেছেন তিনি, উইকেট নিয়েছেন ২৯টি।
টেস্ট দলে উইকেটরক্ষকের চেয়েও ব্যাটসম্যান হিসেবেই মুখ্য ভূমিকা পালন করেন মুশফিক। এ বছর টেস্টে বাংলাদেশের পক্ষে সর্বোচ্চ রান করেছেন সদ্য-সাবেক টেস্ট অধিনায়ক। ৫৪.৭১ গড়ে ৭৬৬ রান করার পাশাপাশি ১২টি ক্যাচ ও ২টি স্টাম্পিং করেছেন মুশি। বর্ষসেরা টেস্ট দলের উইকেটরক্ষকও তিনিই। ওয়েলিংটনে সেই টেস্টে ১৫৯ রান করেছিলেন এই ডানহাতি ব্যাটসম্যান। ভারতের বিপক্ষে একমাত্র টেস্টেও ১২৭ রান করেছিলেন তিনি। শ্রীলঙ্কা ও অস্ট্রেলিয়ার বিপক্ষে জয় পাওয়া দুই টেস্টেও ফিফটি করেছিলেন মুশফিক।
বছর শেষে দুঃস্বপ্নের দক্ষিণ আফ্রিকা সফরের ব্যর্থতার দায় মাথায় নিয়ে টেস্ট অধিনায়কত্ব থেকে সরিয়ে দেওয়া হয়েছে মুশফিককে। আবারও বাংলাদেশের নেতৃত্বে এসেছেন সাকিব। ব্যাটিং-বোলিংয়ে এই দুজনই বাংলাদেশের সেরা ক্রিকেটার। আসছে বছরও দুজন এমন ভালো খেলা ধরে রাখুন, সবার প্রত্যাশা এমনই।
গার্ডিয়ানের বর্ষসেরা একাদশ: ডেভিড ওয়ার্নার, ডিন এলগার, চেতেশ্বর পুজারা, স্টিভ স্মিথ, বিরাট কোহলি, সাকিব আল হাসান, মুশফিকুর রহিম, মিচেল স্টার্ক, নাথান লায়ন, জেমস অ্যান্ডারসন, কাগিসো রাবাদা।
