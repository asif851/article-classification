
এর চেয়ে ভালো লাগার বিষয় জেমস অ্যান্ডারসনের জন্য কী হতে পারত! নিজের নামে নামকরণ হওয়া প্রান্ত থেকে কালই দলের বোলিং ওপেন করেছেন। তৃতীয় বলেই নিয়েছেন উইকেট। অ্যান্ডারসনের নামে ওল্ড ট্রাফোর্ডের একটি বোলিং প্রান্তের নামকরণ করেছে ল্যাঙ্কাশায়ার সিরিজের চতুর্থ ও শেষ টেস্টটি শুরুর আগেই।
দলের ১ রানেই অ্যান্ডারসনের বলে এলবিডব্লু হয়ে ফেরেন ডিন এলগার। সেই ধাক্কা সামাল দিয়ে একসময় ৩ উইকেটে ১৩১ করেছিল দক্ষিণ আফ্রিকা। কিন্তু অ্যান্ডারসনের একই ওভারে টেমবা বাভুমা (৪৬ রান) ও ডু প্লেসি ফিরে গেলে আবার বিপদে পড়ে যায় প্রোটিয়ারা। পরে ডি ব্রুইনের উইকেটটাও তুলে নিয়ে টেস্টটা স্মরণীয়ই করে রাখলেন অ্যান্ডারসন। নিয়মিত উইকেট হারাতে থাকা দক্ষিণ আফ্রিকা দিনটা শেষ করেছে ৯ উইকেটে ২২০ রান নিয়ে।
এর আগে ইংল্যান্ডের প্রথম ইনিংসটা সাড়ে তিন শ পেরোয় মূলত জনি বেয়ারস্টোর ব্যাটিংয়ে। তবে দুর্ভাগ্য তাঁর, ৯৯ রানে মহারাজের বাঁহাতি স্পিনে হয়েছেন এলবিডব্লু। ইংল্যান্ডের ১৫তম ব্যাটসম্যান হিসেবে ৯৯ রানে আউট তিনি। এর আগে একবারই নব্বইয়ের ঘরে (৯৫) আউট হয়েছেন ইংল্যান্ডের উইকেটকিপার, এই দক্ষিণ আফ্রিকারই বিপক্ষে। স্টার স্পোর্টস।
