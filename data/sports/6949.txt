
আল্পসের সেই দুর্ঘটনার পর প্রায় নয় মাস পেরিয়ে গেছে। অবশেষে হাসপাতাল থেকে ছাড়া পেলেন মাইকেল শুমাখার। না, সুস্থ হয়ে ওঠেননি, এখনো অচেতনই আছেন। তবে এখন আর চিকিৎসার জন্য হাসপাতালে থাকার দরকার নেই বলে জানিয়েছেন চিকিৎসকেরা। জার্মান ফর্মুলা ওয়ান রেসারের ম্যানেজার স্যাবাইন কেম জানিয়েছেন, ‘দুর্ঘটনার ভয়াবহতা বিবেচনা করলে গত কয়েক মাসে বেশ উন্নতি করেছেন শুমাখার। পরবর্তী চিকিৎসা তাঁর বাড়িতেই হবে। তবে পুরোপুরি সুস্থ হয়ে উঠতে সামনে এখনো কঠিন ও দীর্ঘ পথ অপেক্ষা করছে।’গত বছর ডিসেম্বরে ফ্রেঞ্চ আল্পসে ছেলে ও বন্ধুদের নিয়ে স্কিয়িং করার সময় দুর্ঘটনায় পড়েন শুমাখার। হেলমেট পরা থাকলেও মাথায় আঘাত পেয়ে জ্ঞান হারান ফর্মুলা ওয়ানে সাতবারের চ্যাম্পিয়ন। দীর্ঘদিন ফ্রান্সের গ্রেনোবেল হাসপাতালে চিকিৎসার পর গত জুনে সুইজারল্যান্ডের একটি হাসপাতালে নেওয়া হয়েছিল শুমাখারকে। স্কাই নিউজ।
