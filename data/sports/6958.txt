
সেই ন্যু ক্যাম্প, সেই পরিচিত দর্শক। সব ঠিকই আছে, শুধু বদলে গেছেন নেপথ্য নায়ক। ডাগ-আউটে টিটো ভিলানোভার জায়গা নিয়েছেন জেরার্ডো ‘টাটা’ মার্টিনো। কিন্তু বদলায়নি বার্সেলোনা, মরচে ধরেনি টিকি-টাকার জাদুতে। সান্তোসকে ৮-০ গোলে বিধ্বস্ত করে ন্যু ক্যাম্প অভিষেকটা স্মরণীয় করে রাখলেন বার্সেলোনার নতুন কোচ। এই জয়ের সঙ্গে জিতলেন প্রাক-মৌসুমের নিয়মিত আয়োজন হুয়ান গাম্পার ট্রফিও।নেইমারকে কিনতে সান্তোসের সঙ্গে হওয়া চুক্তির অংশ হিসেবেই ম্যাচটি খেলেছে বার্সা। বার্সার জার্সিতে ঘরের মাঠে নেইমারের অভিষেকও হলো স্মরণীয়। তাঁর নামের সঙ্গে এমন দাপুটে জয়ই তো যায়! না, পুরোনো ক্লাবের বিপক্ষে গোল পাননি। তবে ৫ কোটি ৭০ লাখ ইউরোয় বার্সেলোনা কেন তাঁকে কিনেছে সেটা খানিকটা বুঝিয়েছেন। ফ্যাব্রিগাসের দ্বিতীয় গোলটি বানিয়ে দিয়েছেন নেইমার।সাবেক ক্লাবের এমন অসহায়ত্ব চাক্ষুষ করার অনুভূতিটা নেইমারের কাছে সুখকর হওয়ার কথা নয়। যে অনুভূতিই হোক, সেটা প্রকাশ করেননি। মেসির সঙ্গে এই প্রথম হলো তাঁর যুগলবন্দি। সুযোগ পেলেন জাভি-ইনিয়েস্তার সঙ্গে খেলার। আপপাত এটাই বড় খুশির কারণ ব্রাজিল-তারকার কাছে, ‘গোল করা নিয়ে আমি উদ্বিগ্ন নই। বার্সেলোনার হয়ে খেলতে পারাটাই দারুণ। আর জাভি, সেস্ক (ফ্যাব্রিগাস), মেসিদের সঙ্গে খেলতে পারাটা তো আছেই।’ মার্টিনো আভাস দিলেন, সেরা ফর্মের মেসির দেখা পাওয়াটা শুধুই সময়ের ব্যাপার, ‘শারীরিকভাবে নিজের সেরা অবস্থায় আসতে তার আরও কিছু সময় লাগবে। কিন্তু নেইমার ভালোই করেছে।’নেইমার খেলেছেন দ্বিতীয়ার্ধে। মেসি, ইনিয়েস্তা, জাভি, পেদ্রো, বুসকেটসরা খেলেছেন শুরু থেকেই। আট মিনিটে মেসির গোল দিয়ে সেই যে ‘গোল রাশ’ শুরু হলো বার্সার, সেটি যেন থামাতেই পারছিল না ব্রাজিলের দলটি! বিরতির আগেই সানচেজ, পেদ্রো ও লিওর আত্মঘাতী গোলে বার্সা এগিয়ে যায় ৪-০-তে। প্রথমার্ধটা যেখানে শেষ করেছিল, দ্বিতীয়ার্ধ যেন সেখান থেকেই শুরু করল বার্সা। আদ্রিয়ানো, ডংগু ও ফ্যাব্রিগাসের জোড়া গোলে ৮-০ ব্যবধানে জিতে মাঠ ছাড়ে বার্সেলোনা। এএফপি, ওয়েবসাইট।
