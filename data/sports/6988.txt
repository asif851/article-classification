
এবারের আইপিএলে ১০ ম্যাচে ২২.৮০ গড়ে সাকিব আল হাসানের রান ১১৪, উইকেট নিয়েছেন ৬টি। মাঠে নামার সুযোগ পাননি ৫ ম্যাচে। সব মিলিয়ে আইপিএল খুব একটা ভালো যায়নি সাকিবের। পারফরম্যান্স ভালো না হওয়ায় বাঁহাতি অলরাউন্ডার নিজেও অসন্তুষ্ট। 
আইপিএল শেষে আজ বিকেলে দেশে ফিরেছেন সাকিব। বিমানবন্দরে সংবাদমাধ্যমকে বললেন নিজের পারফরম্যান্স নিয়ে অসন্তুষ্টির কথা, ‘আসলে যে যত ভালোই করুক না কেন, সন্তুষ্টি আসে না। আর সন্তুষ্ট হওয়ার মতো তেমন ভালো করতেও পারিনি।’ সাকিবের দল কলকাতা নাইট রাইডার্স উঠেছিল শেষ চারে। দলের ফাইনালে না ওঠার সঙ্গে নিজের বাজে পারফরম্যান্স, আফসোসই বাড়াচ্ছে তাঁকে, ‘ব্যক্তিগত দিক থেকে আরও ভালো করার সুযোগ ছিল। মানুষ যেমন চায়, সব সময় তেমনটা হবে না। আমাদের প্রথম লক্ষ্য ছিল, সেরা চারে ওঠা। সেটা আমরা করতে পেরেছিও। দুর্ভাগ্য, আমরা ফাইনাল খেলতে পারিনি।’ সাকিব আইপিএল খেলছেন ২০১১ থেকে। তাঁর জাতীয় দলের সতীর্থ মুস্তাফিজের আইপিএলে অভিষেক হলো এবারই। ভারতের ঘরোয়া টি-টোয়েন্টি টুর্নামেন্টে একসঙ্গে দুজনের খেলাটা বড় করেই দেখছেন সাকিব, ‘মুস্তাফিজের জন্য নতুন অভিজ্ঞতা ছিল। দুজন বাংলাদেশি খেলোয়াড়ের এমন বড় টুর্নামেন্টে খেলা দেশের জন্য গর্বেরই ব্যাপার।’ দেশে ফিরে অবশ্য সাকিব বিশ্রাম পাচ্ছেন না। কাল বিকেএসপিতে আবাহনীর হয়ে প্রাইম দোলেশ্বরের বিপক্ষে খেলার কথা তাঁর।
