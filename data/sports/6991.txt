



ত্রিদেশীয় টুর্নামেন্টে বিশ্রাম পেতে পারেন কোহলি ও ধোনি।
মোট পাঁচ শীর্ষ ক্রিকেটারকে বিশ্রাম দিতে পারে ভারতীয় টিম ম্যানেজমেন্ট।
তাঁদের অনুপস্থিতিতে ভারতীয় দলে দেখা যেতে পারে নতুন মুখ।
আসরটির বাকি দুই দল শ্রীলঙ্কা ও বাংলাদেশ।
আগামী ৬ মার্চ থেকে শ্রীলঙ্কায় শুরু হবে এ আসর।


শ্রীলঙ্কায় ত্রিদেশীয় টি-টোয়েন্টি টুর্নামেন্টে বিরাট কোহলির না খেলার গুঞ্জনটা আগেই উঠেছিল। ভারতের সংবাদমাধ্যম সেই গুঞ্জনকে আরও উসকে দিচ্ছে। কোহলিছাড়া আরও চার শীর্ষ ক্রিকেটার ছাড়াই ভারতীয় টিম ম্যানেজমেন্ট ত্রিদেশীয় সিরিজের দল গঠন করতে পারে বলে জানিয়েছে ‘টাইমস অব ইন্ডিয়া’।বিসিসিআইয়ের সূত্র মারফত সংবাদমাধ্যমটি শুক্রবার জানিয়েছে, বিরাট কোহলি, মহেন্দ্র সিং ধোনি, ভুবনেশ্বর কুমার, জাসপ্রীত বুমরাহ এবং হার্দিক পান্ডিয়াকে ত্রিদেশীয় সিরিজে বিশ্রাম দিতে পারে টিম ম্যানেজমেন্ট। সে ক্ষেত্রে কোহলির অনুপস্থিতিতে ভারতের নেতৃত্ব দেবেন রোহিত শর্মা। এ ছাড়া কিছু নতুন মুখের অভিষেকও ঘটতে পারে। কোহলির নেতৃত্বে ভারতীয় দল এখন দক্ষিণ আফ্রিকায়। আজ টি-টোয়েন্টি সিরিজের তৃতীয় ও শেষ ম্যাচে দক্ষিণ আফ্রিকার মুখোমুখি হবে ভারত। এটাই ভারতীয় দলের এ সফরের শেষ ম্যাচ। প্রায় দুই মাসব্যাপী এ সফর শেষে দেশে ফিরবেন কোহলিরা। ‘টাইমস অব ইন্ডিয়া’ জানিয়েছে, দক্ষিণ আফ্রিকা সফরের ক্লান্তি বিবেচনায় বিশ্রাম দেওয়ার ব্যাপারে খেলোয়াড়দের সঙ্গে একমত হয়েছে বিসিসিআই। সংবাদমাধ্যমটিকে ভারতীয় দলের এক সূত্র বলেছেন, ‘দক্ষিণ আফ্রিকায় ব্যস্ত সূচি শেষে এসব ক্রিকেটারকে সেখানে (ত্রিদেশীয় টুর্নামেন্ট) পাঠানোর কী লাভ হবে?’দলে নতুন মুখের সুযোগ দেওয়ার ব্যাপারেও ভাবছে বিসিসিআই। আগামীকাল কয়েকজনের নাম ঘোষণা করা হতে পারে। ধোনি বিশ্রাম পেলে তাঁর জায়গায় দিল্লির উইকেটরক্ষক-ব্যাটসম্যান রিষভ পান্ডের খেলা মোটামুটি নিশ্চিত। চলতি বিজয় হাজারে টুর্নামেন্টে প্রধান নির্বাচক এম এস কে প্রসাদ নাকি এ নিয়ে তাঁর সঙ্গে কথাও বলেছেন।ত্রিদেশীয় টুর্নামেন্টের বাকি দুই দল শ্রীলঙ্কা এবং বাংলাদেশ। শ্রীলঙ্কার প্রেমাদাসা স্টেডিয়ামে ৬ মার্চ থেকে শুরু হবে এ আসর। গ্রুপপর্বে প্রতিটি দল একে-অপরের বিপক্ষে দুটি করে ম্যাচ খেলবে। কোহলি-ধোনির অনুপস্থিতিতে শ্রীলঙ্কা ও বাংলাদেশ দলের যে কিছুটা সুবিধা হবে, সে কথা বলাই বাহুল্য। ঘরের মাঠে শ্রীলঙ্কার বিপক্ষে সর্বশেষ টি-টোয়েন্টি সিরিজে ভালো করতে পারেনি বাংলাদেশ। এখন শ্রীলঙ্কার মাটিতে কী ঘটে, সেটাই দেখার বিষয়।
