
নিউজিল্যান্ড সফরের শুরুটা ভালো হলো না বাংলাদেশের। ওয়ানডে সিরিজ শুরুর আগে প্রস্তুতি ম্যাচে হার সঙ্গী মাশরাফিদের। ওয়াঙ্গাইনুর কোবহাম ওভালে আজ নিউজিল্যান্ড একাদশের কাছে বৃষ্টি আইনে ৩ উইকেটে হেরেছে বাংলাদেশ।
টসে জিতে প্রথম ব্যাট করা বাংলাদেশের সংগ্রহটা যথেষ্ট ছিল না। বৃষ্টির কারণে ৪৩ ওভারে সীমিত ইনিংসে ২৪৫ রানে শেষ হয় বাংলাদেশের ইনিংস। ডাকওয়ার্থ লুইস পদ্ধতিতে নিউজিল্যান্ড একাদশের লক্ষ্য ছিল ওই ২৪৫ রানই। ৮ বল বাকি থাকতে ম্যাচটা বেশ সহজেই বের করে নেয় তারা।বাংলাদেশের জন্য সুখবর হয়ে বোলিং করেছেন মোস্তাফিজুর রহমান। চোট কাটিয়ে মোস্তাফিজ আজই প্রথম প্রতিযোগিতামূলক ম্যাচে বল করলেন। খুব খারাপ করেননি তিনি। ৭ ওভারে ৩৯ রান দিয়ে নিয়েছেন ২ উইকেট। বাংলাদেশকে ম্যাচে রেখেছিলেন সাকিব আল হাসান। তিনি ৭ ওভারে ৪১ রান দিয়ে ৩ উইকেট তুলে নিলেও তা দলের জন্য যথেষ্ট হয়নি। অধিনায়ক মাশরাফি বিন মুর্তজা, রুবেল হোসেন, তানভীর হায়দার—সবাই ছিলেন খরুচে। সে তুলনায় ৩.৪ ওভার বল করলেও তাসকিন দিয়েছেন ১৯ রান। মেহেদী হাসান মিরাজের ২ ওভারে ১২ রান, মাহমুদউল্লাহর ২ ওভার থেকে এসেছে ১৪ রান।নিউজিল্যান্ড একাদশের সেরা ব্যাটসম্যান দুই ‘বেন’—স্মিথ ও হর্ন। হর্ন করেছেন সর্বোচ্চ ৬০ রান, ৫৩ বলের অপরাজিত ইনিংসে দলকে জয় এনে দিয়েছেন এই মিডল অর্ডার ব্যাটসম্যান। স্মিথ করেছেন ৫০। লোয়ার অর্ডারের ব্যর্থতা যেখানে বাংলাদেশকে বড় সংগ্রহ গড়তে দেয়নি, নিউজিল্যান্ড একাদশের নিচের দিকের ব্যাটসম্যানরাই দারুণ খেলে দলের জয়ে অবদান রেখেছেন। ১৯ বলে হেনরি শিপলি করেছেন ২৪ রান, ২১ বলে ২৯ রান করা ব্রেট হ্যাম্পটন অপরাজিত ছিলেন শেষ পর্যন্ত।
