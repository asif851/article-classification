
২০১১ বিশ্বকাপের পার্শ্বনায়ক ছিলেন তিনি। পর্দার পেছনে থেকে ২৮ বছর পর দলকে জিতিয়েছিলেন বিশ্বকাপ। গত বিশ্বকাপের ভারতীয় দলের কোচ গ্যারি কারস্টেন দলের সঙ্গে না থাকলেও একসময়ের শিষ্যদের দিকে নজর আছে তাঁরও। কারস্টেন এবারের বিশ্বকাপে ভারতকে শক্ত প্রতিপক্ষ হিসেবেই দেখেন।গ্যারি কারস্টেনের মতে, ভারতীয় বিশ্বকাপ দল ‘অবিশ্বাস্যভাবে শক্তিশালী’, যাদের হারানো যেকোনো প্রতিপক্ষের জন্য হবে যথেষ্ট কষ্টসাধ্য। তিনি বলেন, ‘ভারতের বিশ্বকাপ ধরে রাখার যথেষ্ট সম্ভাবনা রয়েছে। ২০১১ বিশ্বকাপের পর তারা সম্পূর্ণ নতুন একটি দল গঠন করেছে এবং দলটি সাফল্যও পেয়েছে।’ কলকাতায় একটি প্রচারণামূলক অনুষ্ঠানে এসে গতকাল শনিবার তিনি এ কথা বলেন।ভারতীয় দল বর্তমানে যে চোট-সমস্যায় জর্জরিত, সেটা নিয়েও কথা বলেছেন তিনি। এ সমস্যাটাকে খুব একটা গুরুত্বপূর্ণ মনে করছেন না কারস্টেন। তাঁর মতে, দলের গুরুত্বপূর্ণ সদস্যাটাই চোটে জর্জরিত কি না, সেটা দেখার বিষয়।কারস্টেনের মতে, নকআউট পর্বের আগে দল নিয়ে পরীক্ষা-নিরীক্ষা করা চলে। তবে চূড়ান্ত পর্বে গিয়ে অবশ্যই ভারসাম্যপূর্ণ একটা দল তৈরি করে ফেলতে হবে।ভারতীয় দলের প্রতি শুভকামনা জানিয়ে কারস্টেন বলেন, ‘নতুন সময়, তাই নতুন আশা। ২০১১-কে এত দিনে তারা হয়তো ভুলে গেছে। তাই তাদের ধ্যান-ধারণা ও চিন্তা ভাবনা হওয়া উচিত নতুন বিশ্বকাপ ঘিরে। আশা করি তারাই এবার বিশ্ব জয় করবে।’
