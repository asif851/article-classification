
লিওনেল মেসি আর ক্রিস্টিয়ানো রোনালদো কি ফুটবল বোঝেন না? এমন প্রশ্ন করাও আহাম্মকি। কিন্তু প্রশ্নটা অযৌক্তিকও নয়। প্রতিবার ব্যালন ডি’অরের ভোটাভুটির তালিকা প্রকাশিত হওয়ার পর দেখা যায়, মেসি ভোট দেননি রোনালদোকে। রোনালদো ভোট দেননি মেসিকে! গত আট বছর ধরেই এই দুজনের মধ্যেই ব্যালন ডি’অর ট্রফিটা হাত বদল হচ্ছে। সারা পৃথিবী মনে করে, এই দুজনই সেরা। কেউ একে, কেউ দুইয়ে। অথচ সব সময়ই দেখা যায়, আর্জেন্টিনার অধিনায়ক হিসেবে মেসি তাঁর তিনটি ভোটে সাধারণত রোনালদোকে বেছে নেন না। পর্তুগাল অধিনায়ক রোনালদোও তা-ই করেন। অর্থাৎ বছরের সেরা তিনের মধ্যে দুজনই মনে করেন না দুজনের থাকা উচিত!এবার মেসি তাঁর তিনটি ভোট দিয়েছেন যথাক্রমে লুইস সুয়ারেজ, নেইমার ও আন্দ্রেস ইনিয়েস্তাকে। মেসি যেমন তাঁর তিন ক্লাব সতীর্থের বাইরে যেতে পারেননি, রোনালদোও তা-ই। তাঁর তিনটি ভোট পেয়েছেন করিম বেনজেমা, হামেস রদ্রিগেজ ও গ্যারেথ বেল। গত বছরের সেরা তিনের মধ্যে মেসি-রোনালদো নেই! এবং এই ভোট মেসি-রোনালদোরই দেওয়া। মেসি-রোনালদোর বেছে নেওয়া দুজনই সেরা তিনেই জায়গা পায়নি। শুধু তাই নয়। দুজনের বেছে নেওয়া মোট ছয় ফুটবলারের মধ্যে কেবল একজনই সেরা তিনে জায়গা পেয়েছেন—নেইমার। রোনালদো-মেসি কি ফুটবল আসলেই বোঝেন না?রোনালদো সরাসরিই স্বীকার করেন, মেসি করেন না। তবে দুজনের মধ্যে যে তীব্র প্রতিদ্বন্দ্বিতা আছে, সেটা ‘ফাঁস’ হয়ে যায় ভোটের এই তালিকা প্রকাশ হওয়ার পর। দুজনই সচেতনভাবে দুজনকে এড়িয়ে যান। একটা পয়েন্টও দেন না। অথচ রোনালদো নিজে এবারের ব্যালন ডি’অরের নাম ঘোষণার আগে নিজে বলেছেন, এবারের ব্যালন ডি’অর মেসির প্রাপ্য। মুখে বলেছেন, কিন্তু ভোট দেননি। 
মেসি অবশ্য সেরা তিনে সুয়ারেজের থাকা উচিত ছিল মনে করেছেন। বরং বার্সার হয়ে প্রথম মৌসুমেই দ্রুত মা​নিয়ে নিয়ে ট্রেবল জয়ে বড় ভূমিকা রাখায় সুয়ারেজকে নেইমারের চেয়ে এগিয়েও রেখেছেন। তবে তাঁর তিনজনের মধ্যে রোনালদোর নাম না-থাকায় অবাক হতে পারেন, নাও হতে পারেন।ব্রাজিল অধিনায়ক হিসেবে নেইমার কিন্তু তাঁর প্রথম ভোটটি মেসিকেই দিয়েছেন। বাকি দুটো ভোট পেয়েছেন সুয়ারেজ আর ইভান রাকিতিচ।
