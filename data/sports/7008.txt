
লিওনেল মেসি প্রায়ই বলেন, ‘আমি পৃথিবীর সেরা ফুটবলার হওয়ার চেয়ে একজন ভালো মানুষ হতেই বেশি আগ্রহী।’ আর্জেন্টিনার অধিনায়ক এখানেই অনন্য। তাঁর দলেও এ দর্শনের প্রভাব পড়বে, সেটিই স্বাভাবিক। আর্জেন্টিনা দল বিশ্বকাপ থেকে পাওয়া প্রাইজমানির  এক কোটি ছয় লাখ ৪৪ হাজার টাকা দান করেছে বুয়েনস এইরেসের একটি হাসপাতালে।
বিশ্বকাপের রানার্সআপ দল হিসেবে আর্জেন্টিনা প্রাইজমানি পেয়েছে ১৮৬ কোটি টাকা। দেশে ফিরে খেলোয়াড়েরা সিদ্ধান্ত নেন, প্রাইজমানির একটি অংশ দান করা হবে বুয়েনস এইরেসের গারাহান হাসপাতালের শিশু ক্যানসার কেন্দ্রে। যেই কথা সেই কাজ। এর আগে অবশ্য ব্যক্তিগত উদ্যোগে নিজের ফাউন্ডশনে প্রাইজমানি দান করেছেন মেসি।
অন্যদিকে জার্মানির মিডফিল্ডার মেসুত ওজিলও বোনাসের একটা অংশ দান করেছেন দুস্থ শিশুদের। সেরা খেলোয়াড়েরা কেবল মাঠে নন, মাঠের বাইরেও অসাধারণ—সেটিই প্রমাণ করলেন মেসি-ওজিলরা।
