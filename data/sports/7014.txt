
কদিন আগেই ভারতীয় ক্রিকেট বোর্ডকে (বিসিসিআই) আইনি নোটিশ পাঠিয়েছে পাকিস্তান ক্রিকেট বোর্ড (পিসিবি)। বিসিসিআইও সেটির জবাব দিয়েছে। উত্তর জানার পর ভারতকে আবার পাল্টা জবাব দিয়েছে পিসিবি। ২০১৫ থেকে ২০২৩ সাল পর্যন্ত ছয়টি দ্বিপাক্ষিক সিরিজ খেলার ব্যাপারে ২০১৪ সালে বিসিসিআইয়ের সঙ্গে সমঝোতা চুক্তি করে পিসিবি। কিন্তু দুই দেশের রাজনৈতিক টানাপোড়েনে যতগুলো সিরিজ হওয়ার কথা, এখনো পর্যন্ত হয়নি তার একটিও। কদিন আগে আর্থিক ক্ষতিপূরণ চেয়ে আইনি নোটিশ পাঠিয়েছে পিসিবি। সেই নোটিশের যে জবাব ভারত দিয়েছে, তাতে দুটি আপত্তি তুলেছেন পিসিবির চেয়ারম্যান শাহরিয়ার খান। তিনি মনে করেন, ‘প্রথমত, যে চুক্তি হয়েছিল সেখানে কোথাও উল্লেখ নেই সরকারের অনুমতি নেওয়ার বিষয়টি। দ্বিতীয়ত, ২০১৪ সালে সমঝোতা সই নয়, চুক্তিই হয়েছিল। ‘‘তিন মোড়ল’’ নীতিকে পাকিস্তান সমর্থন দেওয়াতেই চুক্তিতে রাজি হয়েছিল ভারত। তিন মোড়লের একজন হওয়ায় এতে ভারতের প্রচুর আর্থিক লাভ হতো।’শুধু ভারত নয়, আর্থিকভাবে লাভবান হতো পাকিস্তানও। ওই চুক্তি অনুযায়ী এত দিনে তিনটি সিরিজ হয়ে যাওয়ার কথা ছিল। যার দুটির স্বাগতিক হতো পাকিস্তান। সিরিজ আয়োজনে টিভি স্বত্ব থেকেই প্রচুর আয়ের সম্ভাবনা ছিল পিসিবির। কদিন আগে পিসিবি দাবি করে, সিরিজগুলো না হওয়ায় তারা ২০ থেকে ৩০ কোটি ডলারের মতো আর্থিক ক্ষতির মুখে পড়েছে। বিচারের জন্য প্রয়োজনে আইসিসির কাছেও যাবেন বলে জানিয়েছেন শাহরিয়ার। তবে দ্বিপক্ষীয় সিরিজ আবার শুরু না হওয়ার পেছনে ভারতের কেন্দ্রীয় সরকারকে দায়ী করেছেন পিসিবি প্রধান, ‘এটি আমাদের নয়, ভারত সরকারের দায়। দুই দেশের দ্বিপক্ষীয় সিরিজগুলো না হওয়ার পেছনে প্রতিবন্ধকতা সৃষ্টি করেছেন তারাই। যদিও চুক্তিতে সরকারের অনুমতি লাগবেই—এমন কোনো বিষয় উল্লেখ নেই। ভারতীয় সরকারের অনুমতি না পাওয়ার দায় সে কারণে আমাদের নয়।’ 
