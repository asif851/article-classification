
চ্যাম্পিয়নস ট্রফির সেমিফাইনালে খেলা এ দেশের ক্রিকেট ইতিহাসের এক স্মরণীয় অধ্যায়। এই স্মরণীয় ম্যাচে ক্রিকেটপ্রেমীরা বাংলাদেশের একাদশ কেমন দেখতে চান, তার একটা চিত্র পাওয়া গেছে প্রথম আলোর দল নির্বাচনের খেলা ‘আমার বাংলাদেশ দল’-এ। মোট ৯০ হাজার ৪৫ জন পাঠক অংশ নিয়েছেন দল নির্বাচনের এই খেলায়। এর মধ্যে ৫১ হাজার ১৪ জন নিউজিল্যান্ডের বিপক্ষে অবিস্মরণীয় জয়ের সেই একাদশটিকেই ভারতের বিপক্ষে সেমিফাইনালে খেলানোর পক্ষে ভোট দিয়েছেন।‘আমার বাংলাদেশ দল’ নামের এই প্রতিযোগিতায় পাঠকেরা সেমিফাইনালের জন্য বাংলাদেশের একাদশ নির্বাচন করেছেন। মাঠের বাংলাদেশ দলের সঙ্গে পাঠকের দল মিলে গেলে থাকছে আইফোন-৭-সহ তিনটি স্মার্টফোন জিতে নেওয়ার সুযোগ। সর্বাধিক ভোটপ্রাপ্তির ভিত্তিতে বাছাই করা হয়েছে পাঠকের এই একাদশ। আপনার নির্বাচিত একাদশ সর্বোচ্চ ভোটে নির্বাচিত একাদশের সঙ্গে মিলে গেলেই আপনি এই খেলায় বিজয়ীর জন্য যোগ্য হবেন। সে ক্ষেত্রে লটারির মাধ্যমে বেছে নেওয়া হবে পুরস্কার বিজয়ীদের।পাঠকের নির্বাচিত একাদশে সবচেয়ে বেশি ভোট পেয়েছেন সাকিব আল হাসান ও তামিম ইকবাল—দুজনেই পেয়েছেন ৮৯ হাজার ৯৭০ ভোট। দ্বিতীয় সর্বোচ্চ ৮৯ হাজার ৯৬৮ ভোট পেয়েছেন মুশফিকুর রহিম। অধিনায়ক মাশরাফি বিন মুর্তজা পেয়েছেন ৮৯ হাজার ৯৩৩ ভোট। মাহমুদউল্লাহর ভোট ৮৯ হাজার ৯১০।একাদশের অন্য সদস্যরা ভোট পেয়েছেন— মোস্তাফিজ ৮৯ হাজার ২০৭, সাব্বির ৮৩ হাজার ৮৮৪, তাসকিন ৮১ হাজার ৫২০, মোসাদ্দেক ৮১ হাজার ৫২০, রুবেল ৮০ হাজার ৫৫৭ ও সৌম্য ৭৭ হাজার ৪১৪।১৫ সদস্যের স্কোয়াডের অন্য সদস্যদের মধ্যে মেহেদী হাসান মিরাজ ভোট পেয়েছেন ২২ হাজার ৯৬৮, ইমরুল কায়েস ২ হাজার ৩০৯, শফিউল ইসলাম ২ হাজার ৬৬০ ও সানজামুল ইসলাম ৯৯৪।
পাঠকের নির্বাচিত একাদশ: তামিম ইকবাল, সৌম্য সরকার, সাব্বির রহমান, মুশফিকুর রহিম, সাকিব আল হাসান, মাহমুদউল্লাহ, মাশরাফি বিন মুর্তজা, মোসাদ্দেক হোসেন, রুবেল হোসেন, তাসকিন আহমেদ ও মোস্তাফিজুর রহমান।
 
