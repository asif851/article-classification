
রুদ খুলিত ভেবে পাচ্ছেন না ম্যানচেস্টার ইউনাইটেডের কর্মকর্তাদের বুদ্ধিসুদ্ধি হঠাৎ লোপ পেল কীভাবে? কীভাবে তাঁরা অন্ধের মতো কোচ লুই ফন গালের কথায় অপরিকল্পিতভাবে খরচ করে ফেললেন এতগুলো টাকা! হল্যান্ডের ইউরো-জয়ী অধিনায়ক মনে করেন, দুর্বল পরিকল্পনার মধ্য দিয়ে ফন গাল ম্যানচেস্টার ইউনাইটেডের অর্থের অপচয়ই করেছেন শুধু।এবারের দলবদলে বিপুল অর্থ খরচ করলেও মাঠে একেবারেই তার প্রতিফলন দেখতে পাচ্ছে না ইউনাইটেড। ইংলিশ প্রিমিয়ার লিগের ছয় ম্যাচ থেকে এখন পর্যন্ত মাত্র আট পয়েন্ট সংগ্রহ করা ম্যানচেস্টার ইউনাইটেড ধুঁকছে যোগ্য রক্ষণভাগের অভাবেই। আর খুলিতের মতে, এর সম্পূর্ণ দায়ভার ওই ফন গালেরই, ‘আমি খুব অবাক হচ্ছি—কীভাবে ফন গালের মতো একজন অভিজ্ঞ কোচ ভাবতে পারেন যে তিনি পুরো মৌসুম কাটিয়ে দেবেন দুজন শক্তিশালী সেন্ট্রাল ডিফেন্ডার ছাড়াই।’ ফন গালের পরিকল্পনা নিয়েও প্রশ্ন তুলেছেন ডাচ ফুটবলের অন্যতম সেরা এই তারকা, ‘আপনি আপনার দলের আক্রমণভাগ শক্তিশালী করবেন, মধ্যমাঠকে আঁটসাঁট করবেন কিন্তু রক্ষণকে দুর্বল রাখবেন—এমন পরিকল্পনা থাকলে আমি বলব, ইংলিশ লিগকে আপনি দুর্বল ও সহজ লিগ মনে করেন। এতে ভালোভাবে টিকে থাকতে হলে আপনার দলের রক্ষণভাগকে অবশ্যই শক্তিশালী করতে হবে। তাই আমি মনে করি, ম্যানচেস্টার ইউনাইটেডের কোচ হিসেবে ফন গালের পুরো পরিকল্পনাই ভুল।’খুলিতের মতে, ম্যানচেস্টার ইউনাইটেডের কোচ হিসেবে চাকরি নিয়ে বিশ্বের অন্যতম সফল এই কোচ গভীর গাড্ডার মধ্যেই পড়েছেন, ‘শুরুর পরিকল্পনাটা ভুল হওয়া এই মুহূর্তে ভয়াবহ বিপদে পড়ে গেছেন ফন গাল। এমনিতেই দলের রক্ষণভাগ দুর্বল, তার ওপর এতে আছে চোট-সমস্যা। ফন গালকে যেন সমস্যার পাহাড়ই ডিঙাতে হচ্ছে। খুলিতের মতে, ইংলিশ ফুটবলে কোচিং করাতে এসে এই বয়সে ফন গালকে অনেক কিছুই শিখতে হচ্ছে, দুঃখের বিষয় এটিই। তিনি বোধ হয় জানতেন না যে এটা ইংলিশ ফুটবল, এখানে ছকবাঁধা নিয়মের অনেক কিছুই চলে না।’নিজে চেলসির কোচ ছিলেন, ছিলেন নিউক্যাসল ইউনাইটেডের দায়িত্বে। ইংলিশ ফুটবলটা হাতের তালুর মতোই চেনা খুলিতের। সেই অভিজ্ঞতা থেকে ফন গালকে কিছু পরামর্শই দিয়েছেন এই ডাচম্যান, ‘ইংলিশ ফুটবলে আগে আপনাকে বাড়ির ভিত্তিটা শক্ত করে গড়ে তুলতে হবে। এরপর কাঠামোটা নির্মাণ করতে হবে। সবশেষে যেতে হবে বাড়ির ছাদ তৈরিতে। ফন গাল করেছেন এর ঠিক উল্টো কাজটা।সমালোচনা করলেও স্বদেশী কোচ ফন গালের সাফল্যই চান খুলিত, ‘আমি তাঁর সাফল্য চাই। প্রাথমিক ভুলটা তিনি করেছেন। তবে হাতে কিছু সময় এখনো আছে। পরের তিনটি মাস খুবই গুরুত্বপূর্ণ। এই তিন মাস পরিকল্পনাটা ঠিকঠাক হলে ম্যানচেস্টার নিজেদের লড়াইয়েও ফেরাতে পারে।’ সূত্র: সানডে এক্সপ্রেস।
