
পিসিবির কারণে গতবার বিপিএলে কোনো পাকিস্তানি ক্রিকেটারকে দেখা যায়নি। তবে এবার সর্বোচ্চ ৫২ জন পাকিস্তানি ক্রিকেটার বিপিএল খেলার জন্য আগ্রহ প্রকাশ করেছেন। আজ বিপিএল খেলতে আগ্রহী বিদেশি খেলোয়াড়দের তালিকা প্রকাশ করেছে গভর্নিং কাউন্সিল। সব মিলে প্রায় ২০০ জন বিদেশি খেলোয়াড় বাংলাদেশ প্রিমিয়ার লিগ খেলতে চান। পাকিস্তানি তারকাদের মধ্যে আছেন শহীদ আফ্রিদি, মিসবাহ-উল হক, ইউনুস খান, মোহাম্মদ হাফিজ, মোহাম্মদ আমির। পাকিস্তানের পর দ্বিতীয় সর্বোচ্চ ৪৮ জন ইংলিশ ক্রিকেটার বিপিএল খেলার জন্য আগ্রহ দেখিয়েছেন। এঁদের মধ্যে আছেন রবি বোপারা, পল কলিংউড, সমিত প্যাটেল। ৩৩ জন আছেন ওয়েস্ট ইন্ডিজের। ক্রিস গেইল এঁদের মধ্যে সবচেয়ে বড় তারকা।তালিকায় অাছেন লঙ্কান কিংবদন্তি কুমার সাঙ্গাকারাও। শ্রীলঙ্কার ২৫ জন, জিম্বাবুয়ের পাঁচজন, অস্ট্রেলিয়া ও দক্ষিণ আফ্রিকার চারজন করে, নিউজিল্যান্ডের দুজন এবং আইসিসির সহযোগী দেশগুলো থেকে ১৩ জন ক্রিকেটার এই লিগে খেলার আগ্রহ প্রকাশ করেছেন। প্রথম দুই আসরের মতো এবারও বিপিএলে কোনো ভারতীয় ক্রিকেটার নেই।এবারের বিপিএলে খেলোয়াড়দের নিলাম থাকছে না। এর বদলে ৩১ অক্টোবর খেলোয়াড়দের লটারি অনুষ্ঠিত হবে। যেটিকে বলা হচ্ছে ‘প্লেয়ার্স বাই চয়েস’। খেলোয়াড়দের পারিশ্রমিক নিয়ে আগের তিক্ত অভিজ্ঞতা থেকে এবার সর্বোচ্চ দামও বেঁধে দিয়েছি গভর্নিং কাউন্সিল। বিদেশি খেলোয়াড়রা সর্বোচ্চ ৭০ হাজার ডলার এবং সর্বনিম্ন ৩০ হাজার ডলার পাবেন। ছয়টি দল সর্বোচ্চ সাতজন করে বিদেশি খেলোয়াড় নিবন্ধন করাতে পারবে। ম্যাচের একাদশে থাকতে পারবে সর্বোচ্চ চারজন।
