
আজ রিয়াল মাদ্রিদকে আতিথ্য দিচ্ছে সুইডিশ ক্লাব মালমো। চ্যাম্পিয়নস লিগে স্প্যানিশ জায়ান্টদের বিপক্ষে মালমোর এই খেলা যেন ‘ডেভিড বনাম গোলিয়াথ’ এর গল্পের পুনর্লিখন। আজকের খেলায় তাই সবার দৃষ্টি খেলার ফলাফলের দিকে নয়, বরং ক্রিস্টিয়ানো রোনালদোর দিকেই থাকবে। চ্যাম্পিয়নস লিগের সর্বশেষ ম্যাচেই হ্যাটট্রিক করা সি আর সেভেনের সামনে যে আজ তিন তিনটি রেকর্ড গড়ার সুযোগ! ১-পর্তুগিজ তারকা এখনো পর্যন্ত পেশাদার ফুটবলে করেছেন ৪৯৯ গোল। আজ যদি একটি গোল করতে পারেন তাহলে তাঁর গোল সংখ্যা হবে ৫০০। ২-সি আর সেভেন যদি দুটি গোল করতে পারেন, তবে স্পেনের রাউল গঞ্জালেসের রেকর্ড ধরে ফেলবেন আজ। রাউল রিয়াল মাদ্রিদের হয়ে ৩২৩ গোল করেছেন। আর রোনালদোর আজ পর্যন্ত ‘লস ব্লাঙ্কোসে’র হয়ে গোল সংখ্যা ৩২১টি। কেবল দুটি গোল করলেই রাউলের পাশে বসবেন পর্তুগিজ তারকা। ৩-এই মৌসুমে রোনালদো দুটি ম্যাচেই কেবল গোল পেয়েছেন আর দুটিতেই পেয়েছেন হ্যাটট্রিক। তাই আজ যদি গোলের দেখা পেয়েই যান রোনালদো, তবে পর পর তিন ম্যাচে হ্যাটট্রিকের দেখা পাওয়াও বিস্ময়কর কিছু হবে না। আর তাহলেই রাউলকে টপকে রিয়াল মাদ্রিদের হয়ে সর্বোচ্চ গোলদাতার আসনে বসবেন এই পর্তুগিজ।রিয়াল মাদ্রিদের হয়ে গোল পাওয়াকে ছেলেখেলা বানিয়ে ফেলেছেন রোনালদো। টানা তিন ম্যাচে গোল পাননি রোনালদো। তাই তিনটি খেলাতেই রেকর্ড ভাঙার অপেক্ষায় ছিল সবাই। আজ কি রোনালদো পারবেন তিনটি রেকর্ডই নিজের করে নিতে?
