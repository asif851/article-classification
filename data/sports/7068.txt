
বিসিবি হাইপারফরম্যান্স (এইচপি) ইউনিটের বোলিং পরামর্শক হিসেবে আসা আকিব জাভেদের এক সপ্তাহের কাজ শেষ হয়েছে আজ। এই কদিনে তিনি কাজ করেছেন এইচপির ১৭ ও জাতীয় দলের ৮ পেসারের সঙ্গে। বোলারদের সঙ্গে কাজ শেষে আজ একটা কাগজ নিয়ে সংবাদমাধ্যমের সামনে এলেন আকিব। কাগজে লেখা চার তরুণ পেসারের নাম, আকিবের চোখে যাঁরা ভবিষ্যতে দিতে পারেন বাংলাদেশের পেস বোলিংয়ে নেতৃত্ব।
আকিবের নজর কেড়েছেন এইচপির সেই চার পেসার হচ্ছেন—ইবাদত হোসেন চৌধুরী, আবু হায়দার, আবু জায়েদ চৌধুরী ও আবুল হাসান। ৩ টেস্ট, ৬ ওয়ানডে ও ৪ টি-টোয়েন্টি খেলা আবুল হাসানকে নিয়ে আকিবের পর্যবেক্ষণ, ‘রাজুর (আবুল) অনেক সম্ভাবনা আছেন, সন্দেহ নেই। তবে তার কিছু সমস্যা আছে। চোট, আত্মবিশ্বাসে বেশ ঘাটতি। কিন্তু তার বলের গতি, শারীরিক গঠন ও অ্যাকশন ভালো। ওকে সমস্যাগুলো থেকে বেরিয়ে আসতে হবে।’চার পেসারের মধ্যে ইবাদতের প্রতি আকিবের মুগ্ধতা যেন সবচেয়ে বেশি। সর্বশেষ পেসার হান্ট কর্মসূচিতে সবচেয়ে দ্রুততম বোলার ইবাদত লিস্ট ‘এ’, প্রথম শ্রেণি কিংবা বয়সভিত্তিক ক্রিকেটের সিঁড়ি না ভেঙেই সুযোগ পেয়েছেন এইচপিতে। তাঁর ভেতর বিরাট সম্ভাবনাই দেখতে পাচ্ছেন আকিব, ‘তাকে দেখে আমার মোহাম্মদ ইরফানকে মনে পড়ছে। ইরফানকে যখন তুলে এনেছিলাম, ওর মতোই লম্বা ছিল। সেভাবে ফিট ছিল না। এক বছর ধরে আমরা তাকে পরবর্তী পর্যায়ে নিয়ে যেতে তৈরি করেছি। এই ছেলেটারও সমর্থন দরকার। তার ফিটনেস নিয়ে কাজ করতে হবে। যদি শরীরটা ঠিকঠাক প্রস্তুত করতে পারে, তবে বাংলাদেশের ফাস্ট বোলারদের নতুন প্রজন্মকে সে প্রতিনিধিত্ব করতে পারবে।’আকিবের কাছে এমন প্রশংসায় ইবাদতের আত্মবিশ্বাসটা বেড়ে গেছে অনেকটাই। জানালেন, গত কদিনে পাকিস্তানের সাবেক এই পেসারের কাছ থেকে তাঁর পাঠটা ভালোই হয়েছে, ‘তিনি যে চারটা দিন কাজ করেছেন, আমি অনেক উপকৃত হয়েছি। এখন আমার গতি, রান আপ নিয়ে কাজ করব। কীভাবে রিভার্স সুইং করাতে হয় সেটি নিয়ে অনুশীলন করব।’
