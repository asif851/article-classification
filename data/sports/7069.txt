

তিনবারের বিশ্বকাপজয়ী। যে কীর্তি আর কারোরই নেই। পেলের এমন অনেক কীর্তি আছে, যা ছাপিয়ে যাওয়া তো দূরের কথা, কেউ ছুঁতেই পারেননি। সেই পেলের মুখে কাল ঘোষিত হলো ফিফা ব্যালন ডি’অরজয়ী হিসেবে ক্রিস্টিয়ানো রোনালদোর নাম। শুধু তা-ই নয়, কিংবদন্তিদের কাতারে নিজের নাম লেখাতে হলে কী করতে হবে, সেই পথও বাতলে দিয়েছেন সর্বকালের সেরা এই ফুটবলার।
বর্তমান সময়ের কাউকেই কিংবদন্তির মর্যাদা দিতে নারাজ পেলে বলেছেন, ‘আমার কাছে সর্বশেষ সত্যিকারের গ্রেট খেলোয়াড় হলো জিদান। কমপক্ষে ১০ বছর ও সেরা ফর্মে ছিল।’ রোনালদো ঠিক পথেই আছেন। তবে এই পথ ধরে আরও বহুদূর তাঁকে এগোতে হবে বলেও মনে করেন কাল বিশেষ ব্যালন ডি’অর জিতে আবেগে কেঁদে ফেলা পেলে, ‘বর্তমানে মেসি আর রোনালদো বাকিদের চেয়ে অন্য উচ্চতায় নিজেদের প্রতিষ্ঠিত করেছে। রোনালদোর খেলা দেখলে তো আমার ইউসেবিওর কথাই মনে পড়ে। সেও একই প্রজাতির খেলোয়াড়। গ্রেট খেলোয়াড়দের রাজকীয়তা আর সৃজনশীলতা ওর মধ্যে আছে।’
সর্বশেষ ছয়বার ব্যালন ডি’অর এমন দুই খেলোয়াড়ের মধ্যে হাতবদল হয়েছে, যাঁদের কাছে বিশ্বকাপ এখনো অধরা। সর্বকালের সেরাদের কাতারে নিজেদের প্রতিষ্ঠা করতে চাইলে এই অধরা সোনালি ট্রফিটায় চুমু তাঁদের এঁকে দিতেই হবে। এ সময় বর্ষসেরা খেলোয়াড় নির্বাচনে বিশ্বকাপের ফল অনেক প্রভাব ফেলত। তবে পেলে মনে করেন, ব্যালন ডি’অর জিততে চাইলে এখন বিশ্বকাপ জিততেই হবে, এমন কোনো কথা নেই।
‘আমার সময়ে যতটা গুরুত্ব ছিল, তার চেয়ে কিছুটা গুরুত্ব তো কমেছেই। আমি বলছি না বিশ্বকাপ না জিতলেও এখন চলে। তবে চ্যাম্পিয়নস লিগও এখন সেই পর্যায়ের একটি টুর্নামেন্ট হয়ে দাঁড়িয়েছে, বিশ্বকাপ জয়ের পর যে তারকাখ্যাতি আসত, এখন এই টুর্নামেন্ট জিতলেও তা আসে।’
