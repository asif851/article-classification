
পাঁচজন বিদেশি খেলানোর নিয়মে বিপিএলে খেলার সুযোগ পাচ্ছেন না স্থানীয় অনেক ক্রিকেটার। এ নিয়ে অসন্তুষ্টি আছে তাঁদের মধ্যে। আবার যাঁরা খেলার সুযোগ পাচ্ছেন, তাঁদের পারফরম্যান্সেও নেই আলো। স্থানীয় ক্রিকেটারদের টি-টোয়েন্টি সামর্থ্য বাড়াতে তাই নতুন চিন্তা করছে বিপিএল গভর্নিং কাউন্সিল।
বিপিএল গভর্নিং কাউন্সিলের সদস্যসচিব ইসমাইল হায়দার মল্লিক জানিয়েছেন, আগামী মৌসুমে বিপিএলের পাশাপাশি শুধু স্থানীয় ক্রিকেটারদের নিয়ে একটি টি-টোয়েন্টি টুর্নামেন্ট আয়োজনের চিন্তা করছেন তাঁরা। এটি হতে পারে বিপিএলের দলগুলোকে নিয়েই। অথবা নতুন করে চার-পাঁচটি দল নিয়েও অনুষ্ঠিত হতে পারে টুর্নামেন্টটি।মুঠোফোনে বিপিএল সচিব বলেছেন, ‘বিপিএলে স্থানীয় ক্রিকেটাররা ভালো খেলছে না, এটা একটা চিন্তার বিষয়। তাদের টি-টোয়েন্টি সামর্থ্য বাড়াতে আমরা আগামী মৌসুমে শুধু স্থানীয় ক্রিকেটারদের নিয়ে একটা টি-টোয়েন্টি টুর্নামেন্ট আয়োজনের পরিকল্পনা করছি।’ তিনি জানিয়েছেন, টুর্নামেন্টটি এমন সময়ে আয়োজন করা হবে, যাতে জাতীয় দলের খেলোয়াড়েরা এতে খেলতে পারেন।
