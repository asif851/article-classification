
কলম্বিয়াকে হারাতে পারেনি আর্জেন্টিনা। বিশ্বকাপ বাছাইপর্বের লাতিন অঞ্চলের খেলায় বুয়েনস এইরেসে অনুষ্ঠিত ম্যাচটি ড্র হয়েছে গোলশূন্যভাবে। গোল ছাড়া খেলাটিতে ছিল উত্তেজনার সব রসদই। হাতাহাতিতে জড়িয়ে লাল কার্ড দেখে মাঠ ছেড়েছেন দুই দলের দুই খেলোয়াড়। অফসাইডের অজুহাতে বাতিল হয়েছে আর্জেন্টিনার দুটি গোল। আর্জেন্টিনার খেলোয়াড় ও কর্মকর্তাদের প্রতিবাদমুখর হয়ে ওঠার সমর্থনে ফুঁসে উঠেছিল বুয়েনস এইরেসের মনুমেন্টাল স্টেডিয়ামের গ্যালারি। ফলে পুলিশের সহায়তায় মাঠ ছাড়তে হয় ম্যাচের ভেনেজুয়েলান রেফারি মারলন এসক্যালেন্তেকে।
লিওনেল মেসি কাল পুরো সময় খেলেননি। হ্যামস্ট্রিং ইনজুরির কারণে বেশ কিছুদিন মাঠের বাইরে কাটানোর পর কালই তাঁর ফেরার কথা ছিল। কিন্তু প্রথমার্ধটা তিনি বেঞ্চে বসেই কাটান। দ্বিতীয়ার্ধে তিনি মাঠে নামলেও কলম্বিয়ান রক্ষণব্যুহের তীব্র প্রতিরোধ তিনি ভেঙে দিতে পারেননি।
বিশ্বকাপ বাছাইয়ের লাতিন অঞ্চলে বেশ ভালো অবস্থানে আছে আর্জেন্টিনা-কলম্বিয়া, দুই দলই। গ্রুপের শীর্ষে থেকে আর্জেন্টিনা আছে বিশ্বকাপের চূড়ান্ত পর্বে পা রাখার লগ্নে। ইকুয়েডরকে গোলগড়ে পেছনে ফেলে কলম্বিয়াও উঠে এসেছে লাতিন অঞ্চলের দ্বিতীয় স্থানে। তবে কালকের ম্যাচটি জিততে না পারায় ভাগ্যের সঙ্গে ভেনেজুয়েলান রেফারিকেও দুষতে পারে আর্জেন্টিনা। অ্যাগুয়েরোর দুটো গোল রেফারি অফসাইডের অজুহাতে বাতিল না করলে হয়তো ঘরের মাঠে আনন্দের সঙ্গেই খেলাটি শেষ করতে পারত আর্জেন্টাইনরা। বাতিল হওয়া দুটি গোলের মধ্যে দ্বিতীয় গোলটি রেফারি কেন অফসাইড দিলেন, সেটা বোধগম্য নয় কারোরই, যারা খেলাটি দেখেছেন।
খেলার প্রথম থেকেই কলম্বিয়ার ওপর আক্রমণে ঝাঁপায় আর্জেন্টিনা। কিন্তু, আর্জেন্টিনার আক্রমণগুলো বারবারই ব্যর্থ হচ্ছিল কলম্বিয়ার রক্ষণব্যুহের সামনে এসে। কলম্বিয়ার রক্ষণভাগের পাশাপাশি আর্জেন্টিনার সামনে বাধার পাহাড় হয়ে দাঁড়ান কলম্বিয়ান গোলরক্ষক ডেভিড ওসপিনা। চীনের প্রাচীরের মতো ওসপিনা কাল পুরো ম্যাচেই নিরাপত্তাবলয় হয়ে ছিলেন কলম্বিয়ান গোলবারে।
খেলার ২৬ মিনিটে নিজেদের মধ্যে হাতাহাতিতে জড়িয়ে লাল কার্ড দেখেন আর্জেন্টিনার গঞ্জালো হিগুয়েইন ও কলম্বিয়ার ক্রিস্টিয়ান জাপাতা।
এর আগে, খেলার ১৩ মিনিটের সময়ই অবশ্য এগিয়ে যেতে পারত আর্জেন্টিনা। বক্সের মাথা থেকে অ্যাঙ্গেল ডি মারিয়ার ভলি দারুণভাবে ধরে ফেলেন ওসপিনা। এর এক মিনিট বাদেই এগিয়ে যাওয়ার সুযোগ এসেছিল কলম্বিয়ার সামনেই। হুয়ান জুনিগার বাড়ানো ক্রস থেকে গোল করতে ব্যর্থ হন সদ্যই ফরাসি ক্লাব মোনাকোতে যোগ দেওয়া রাদামেল ফ্যালকাও। ১৭ মিনিটের সময় ভাগ্য ও গোলরক্ষক ওসপিনার কারিশমায় গোল খাওয়ার হাত থেকে বেঁচে যায় কলম্বিয়া। প্রথমে হিগুয়েইন ও পরে মার্কোস রোজোর দুটি শট পর পর ঠেকিয়ে দেন ওসপিনা। হিগুয়েইনের শটটি ঠেকানোর পর ফিরতি বলে ওসপিনা কীভাবে রোজোর শট ফেরালেন, সেটা নিয়ে গবেষণায় বসতে পারেন যে কেউই।
২০ মিনিটে আর্জেন্টিনার জালে বল পাঠিয়েছিল কলম্বিয়া। কিন্তু জ্যাকসন মার্টিনেজের প্রচেষ্টা অফসাইডের অজুহাতে বাতিল করে দেন রেফারি এসক্যালেন্তে।
খেলার ৫৪ ও ৭২ মিনিটে আর্জেন্টিনার ম্যানচেস্টার সিটি তারকা সার্জিও অ্যাগুয়েরোর দুটি গোল বাতিল করে দেন রেফারি। ৭২ মিনিটের সময় বাতিল হওয়া গোলটির ব্যাপারে টেলিভিশন রিপ্লেতে অফসাইডের কোনো প্রমাণ পাওয়া যায়নি। প্রতিবাদে ডাগ আউটে বসে থাকা আর্জেন্টাইন খেলোয়াড় ও কর্মকর্তারা লাইন্সম্যানকে ঘিরে ধরে প্রতিবাদ জানালেও রেফারি এসক্যালেন্তে ছিলেন নিজের সিদ্ধান্তে অটল। রয়টার্স।
