
চলতি অ্যাশেজ তো ইংল্যান্ড জিতে গেল অনায়াসে। তার রেশ থাকতে থাকতেই আরেকটি অ্যাশেজের গল্প বলে নেওয়া যাক। ঠিক দশ বছর আগে এই দিনেই ওল্ড ট্রাফোর্ডে সিরিজের তৃতীয় টেস্টে খেলতে নেমেছিল দুই দল। দিনের মধ্যভাগে শেন ওয়ার্নের বলে মার্কাস ট্রেসকোথিক সুইপ করতে গেলেন। কিন্তু টাইমিংয়ে গরমিল আর গিলক্রিস্টের হাতে ক্যাঁচ দিয়ে ফিরে গেলেন ট্রেসকোথিক। আর সঙ্গে সঙ্গে ইতিহাসের পাতায় নাম লেখালেন শেন ওয়ার্ন। ইতিহাসের প্রথম বোলার হিসেবে ৬০০ টেস্ট উইকেটের মাইলফলক ছুঁয়ে ফেললেন এই স্পিন জাদুকর।ক্রিকেট রহস্য করতে ভালোবাসে। না হলে এতসব মাঠ থাকতে ওল্ড ট্রাফোর্ডেই ওয়ার্নের রেকর্ড গড়তে হবে? এই সেই মাঠ যেখানে মাইক গ্যাটিংকে শতাব্দীর সেরা বলে বোল্ড করেছিলেন। সেটি আবার ছিল অ্যাশেজে ওয়ার্নের একেবারে প্রথম ডেলিভারি! এরপর পুরো এক যুগ ইংলিশ ব্যাটসম্যানদের ত্রাসে পরিণত হয়েছিলেন এই সোনালি চুলো। ক্যারিয়ারে যতি টানবার আগে ঝুলিতে নিয়েছেন ১৯৫টি ইংলিশ উইকেট। তাই ইতিহাস গড়ার পথে একজন ইংলিশ ব্যাটসম্যানকে আউট করবেন এটি যেন নিয়তি নির্ধারিত।ওয়ার্ন নিজেও এই মাঠেই রেকর্ডটি গড়তে পেরে ছিলেন উৎফুল্ল। সেদিন বলেছিলেন, ‘৬০০ উইকেট পেলাম, যেটি আগে কেউ করে দেখাতে পারেনি। এই অর্জনে আমি গর্বিত। আর এই মাঠেই সেটি হলো, এটি অবশ্যই অসাধারণ।’৬০০ উইকেট পাওয়ার দিনে অবশ্য শুধু এক উইকেট নিয়েই সন্তুষ্ট থাকতে হয়েছিল তাঁকে। ২০০৫ এর ওই সিরিজেই প্রথমবারের মতো অ্যাশেজ হারের স্বাদও পান ওয়ার্ন। ওই সিরিজে বল হাতে ৪০ উইকেট নিয়েও দলের হার ঠেকাতে পারেননি। পুরো ক্যারিয়ারে ওই একবারই অ্যাশেজ হেরেছেন তিনি। তার দেড় বছরের মাথায় ফিরতি অ্যাশেজে ইংল্যান্ডকে হোয়াইটওয়াশ করে ঠিকই তার শোধ তুলেছিলেন ওয়ার্নরা। বিদায়ী সেই সিরিজেই আরেক ইংলিশ ওপেনার অ্যান্ড্রু স্ট্রাউসকে নিজের ৭০০তম শিকার বানিয়ে আরেকবার ইতিহাসের পাতায় নিজের নাম লিখে নেন এই ক্ষণজন্মা ক্রিকেটার। সেটিও ছিল কোনো বোলারের ৭০০ টেস্ট উইকেট নেওয়ার প্রথম কীর্তি।
