
যে রাঁধে, সে চুলও বাঁধে। যে ক্রিকেট খেলে, তার ফুটবল খেলতেও তো বাধা নেই। চেন্নাই সুপার কিংসের হয়ে আগের রাতে ব্যাটে ঝড় তোলার পরদিন মহেন্দ্র সিং ধোনি খেললেন একটি প্রীতি ফুটবল ম্যাচ। তাতে গোলও করেছেন ভারত ক্রিকেট দলের অধিনায়ক।সেই চ্যাম্পিয়নস লিগ টি-টোয়েন্টিতে থিসারা পেরেরার এক ওভারে পাঁচ ছক্কা হাঁকিয়েছেন ধোনি। ১৯ বলে করেছেন অপরাজিত ৬৩। ব্যাট হাতে এই ফর্ম তাঁর দেখা গেল ফুটবল মাঠেও। ক্রিকেট খেলতেই নিজের শহর রাঁচিতে গেছেন ধোনি। সেই রাঁচি থেকে ৫৫ কিলোমিটার দূরে রাজ্যের সাবেক উপমুখ্যমন্ত্রী সুদেশ মাহাহোর নির্বাচনী এলাকা সিল্লিতে এই ম্যাচটি খেলেছেন ধোনি। মাহাতোর দলের হয়েই স্থানীয় একটি ফুটবল একাডেমি দলের বিপক্ষে নিজের ফুটবলপ্রতিভা দেখিয়েছেন বিশ্বকাপজয়ী অধিনায়ক। ধোনির দল ম্যাচটিও জিতেছে ৪-১ গোলে।ম্যানচেস্টার ইউনাইটেডের ভক্ত ধোনি ফুটবলটাও ভীষণ ভালোবাসেন। ইংলিশ প্রিমিয়ার লিগের দূত হিসেবে কাজ করছেন তিনি। স্কুলজীবনে গোলকিপার হিসেবে খেলা ধোনি অবশ্য এখন উইকেটকিপার।
সিল্লি স্টেডিয়ামে ধোনির খেলা দেখার জন্য বেশ ভিড় হয়েছিল। দর্শকেরা ধোনির ফুটবলে মুগ্ধ। তবে তাদের একটা আবদারও আছে। এবার এক ওভারে ছয় ছক্কা হাঁকাতে হবে ধোনিকে। ধোনি অবশ্য কথা দিয়েছেন। তবে এর জন্য অপেক্ষা করতে হবে ভক্তদের।
