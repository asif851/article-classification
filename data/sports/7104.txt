
স্পোর্টিং গিজন কঠিন কোনো প্রতিপক্ষ ছিল না। অ্যাওয়ে ম্যাচে তাদের ৫-০ গোলে হারিয়েছিল বার্সেলোনা। নিজেদের মাঠেও গোল-উৎসব করেই গিজনকে হারিয়েছে তারা। ৬-১ গোলে জয়ের এই রাতে অবশ্য কোচ লুইস এনরিকের জানিয়ে দিলেন, বার্সেলোনায় এটাই তাঁর শেষ মৌসুম। মৌসুম শেষেই বার্সেলোনার কোচের পদ থেকে বিদায় নেবেন তিনি।
কানাঘুষা একটা ছিলই। এনরিকের কৌশল নিয়েই খুশি ছিল না অনেকেই। তবে এনরিকে নিজের বিদায়ের ঘোষণাটা দিয়ে দিলেন বেশ আচমকাই। আগামী জুনে তাঁর চুক্তির মেয়াদ শেষ হচ্ছে। এরপর বার্সেলোনার কোচ হিসেবে তাঁর অধ্যায় শেষ হয়ে যাবে। চুক্তি নবায়ন আর করা হচ্ছে না।বার্সেলোনার সঙ্গে চুক্তি নবায়ন না করার কারণ হিসেবে বলেছেন ক্লান্তির কথা। আপাতত কিছুদিনের বিশ্রামটা তাঁর নাকি বড় প্রয়োজন, ‘আমি ঘোষণা করতে চাই, এই মৌসুম শেষে আমি বার্সেলোনার কোচ থাকছি না। এটি একটি কঠিন সিদ্ধান্ত। কিন্তু আমি এটি নিয়ে ভাবছি।’ এরপরই এনরিকে বলেছেন বার্সেলোনা ছাড়ার কারণটা, ‘আমার বিশ্রাম দরকার। এটাই বার্সেলোনা ছাড়ার কারণ।’সিদ্ধান্তটা আকস্মিক বা আবেগপ্রবণ নয় বলেও দাবি তাঁর, ‘সিদ্ধান্তটা অনেক ভেবেচিন্তেই নেওয়া। আমি মনে করি, অনেক ভেবে নেওয়া এই সিদ্ধান্ত বদলানো উচিত হবে না।’খেলোয়াড় হিসেবেও বার্সেলোনায় ছিলেন এনরিকে। ১৯৯৬ সালে যোগ দিয়ে বার্সার জার্সিতে খেলেছেন ২০৭টি ম্যাচ। ২০০৪ সালে তিনি অবসরে যান।২০০৮ থেকে ২০১১ পর্যন্ত কোচিং করিয়েছেন বার্সেলোনা ‘বি’ দলকে। ২০১৪ সালে বার্সার মূল দলের কোচ হওয়ার আগে রোমা ও সেল্টা ভিগোর কোচ হিসেবেও দায়িত্ব পালন করেছেন। সূত্র: গোল ডটকম।
