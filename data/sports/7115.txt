
নিজের সেরাটা কি দিয়ে ফেলেছেন লিওনেল মেসি? নাকি হারিয়ে ফেলেছেন বার্সেলোনার হয়ে শিরোপা জয়ের আকাঙ্ক্ষা? সাম্প্রতিক সময়ে এই প্রশ্নগুলো বেশ জোরেশোরেই উঠেছে বিশ্ব ফুটবল অঙ্গনে। চ্যাম্পিয়নস লিগ, স্প্যানিশ লিগ ও কোপা ডেল রের টানা তিনটি ম্যাচে আর্জেন্টাইন এই তারকাকে যেরকম নিষ্প্রভ অবস্থায় দেখা গেছে তাতে প্রশ্নগুলো না ওঠারও কোনো কারণ নেই। তিনটি ম্যাচেই মেসি ছিলেন নিজের ছায়া হয়ে। খেলা দেখে বিশ্বাস করতেই কষ্ট হয়েছে যে এই মেসিই টানা চারবার জিতেছিলেন বর্ষসেরা ফুটবলারের পুরস্কার। নিজেকে নতুন করে খুঁজে পাওয়ার জন্য মেসির বার্সেলোনা ছেড়ে নতুন কোনো ক্লাবে পাড়ি জমানো উচিত বলেই মনে করছেন অনেকে। সত্যিই কী বার্সেলোনা ছেড়ে যাবেন আর্জেন্টাইন অধিনায়ক?মেসির বার্সা ছাড়ার গুঞ্জনটাও বেশ জোরালো হয়েছে এবারের মৌসুমে। নতুন চুক্তির শর্তাবলি নিয়ে নাকি ক্লাব কর্তৃপক্ষের সঙ্গে একমত হতে পারছিলেন না এসময়ের অন্যতম সেরা এই ফুটবলার। নতুন এই চুক্তি স্বাক্ষর সম্পন্ন হলে মেসিই নাকি হবেন বিশ্বের সবচেয়ে বেশি বেতনভোগী খেলোয়াড়। কিন্তু সাম্প্রতিক পারফরম্যান্স দেখে তাঁর বেতন বৃদ্ধির যৌক্তিকতা নিয়ে প্রশ্ন তুলতে পারে বার্সেলোনাও। চলতি সপ্তাহে স্প্যানিশ পত্রপত্রিকাগুলোও সরগরম হয়ে উঠেছে মেসির সম্ভাব্য বিদায় নিয়ে। সত্যিই এমনটা হলে সেটা হবে ফুটবল ইতিহাসের সবচেয়ে দামি ট্রান্সফার।
মেসিকে দলে ভেড়ানোর ইঙ্গিত ইতিমধ্যে দিয়েই রেখেছে প্যারিস সেইন্ট জার্মেইন ও ম্যানচেস্টার সিটি। দলের সেরা এই খেলোয়াড়কে বিক্রি করে দিলে বার্সেলোনা আয় করতে পারবে ২০০ মিলিয়ন ইউরো। বিপুল পরিমাণ এই অর্থ দিয়ে একেবারে ঢেলেই সাজাতে পারবে বার্সা স্কোয়াড। মেসিকে যে বার্সার বিক্রি করে দেওয়া উচিত এমন কথা এবারের মৌসুমের শুরুতে বলেওছিলেন ডাচ কিংবদন্তি ইয়োহান ক্রুইফ। নেইমারকে আরও ভালোভাবে ব্যবহারের জন্যই বার্সার এমনটা করা উচিত বলে মত দিয়েছিলেন বার্সেলোনার সাবেক এই খেলোয়াড় ও কোচ। মেসির সঙ্গে নেইমারের জুটি যে খুব বেশি জমবে না, এমন আশঙ্কাও করেছিলেন ক্রুইফ। কথাটা যে খুব একটা মিথ্যা ছিল না, সেটা তো মৌসুমের শেষের দিকে এসে টের পাওয়াই যাচ্ছে।
দল বদল করাটা মেসির জন্যও জরুরি বলে মনে করছেন অনেক ফুটবল বিশেষজ্ঞ। নতুন কোথাও গিয়ে নতুন চ্যালেঞ্জের মুখোমুখি হলেই হয়তো আবার পুরোনো ফর্মে ফিরতে পারবেন এই আর্জেন্টাইন তারকা। তাঁরই সাবেক কোচ পেপ গার্দিওলার মতো। কাতালান ক্লাবে দুর্দান্ত চারটি মৌসুম কাটিয়ে নতুন চ্যালেঞ্জ নিয়ে বায়ার্ন মিউনিখে যেতে দ্বিধা করেননি গার্দিওলা। মেসিরও ঠিক তেমনই করা উচিত বলে মনে করছেন অনেকে। কিন্তু সত্যিই কী ছোটবেলার ক্লাব ছেড়ে যাবেন এ সময়ের অন্যতম সেরা এই ফুটবলার? গোল ডটকম
