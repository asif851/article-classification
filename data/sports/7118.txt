
ডাম্বুলায় চলছে বাংলাদেশ-শ্রীলঙ্কা সিরিজের প্রথম ওয়ানডে। টসে হেরে ব্যাটিংয়ে নেমে ৫০ ওভারে ৫ উইকেটে ৩২৪ রান তুলেছে বাংলাদেশ। তামিম ইকবালের অনবদ্য এক শতক (১২৭) আর সাকিব আল হাসান ও সাব্বির রহমানের দারুণ ব্যাটিংয়ে বাংলাদেশের এই সংগ্রহে আছে দারুণ কিছু অর্জন...*** এটি ওয়ানডে ক্রিকেটে বাংলাদেশের তৃতীয় সর্বোচ্চ সংগ্রহ। সবচেয়ে বড় সংগ্রহ পাকিস্তানের বিপক্ষে (৩২৯/৬) ঢাকায় ২০১৫ সালের এপ্রিলে। দ্বিতীয় সর্বোচ্চ সংগ্রহও পাকিস্তানের বিপক্ষে ঢাকাতেই, ২০১৪ সালের মার্চে—৩২৬/৩।*** এর আগে শ্রীলঙ্কার বিপক্ষে সর্বোচ্চ সংগ্রহ ছিল ২৬৫, ২০০৬ সালে মোহালিতে।*** তামিমের ১২৭ রান শ্রীলঙ্কার বিপক্ষে ওয়ানডেতে বাংলাদেশের দ্বিতীয় সেঞ্চুরি। প্রথম সেঞ্চুরিটিও তামিমেরই—২০১৩ সালে ১১২, হাম্বানটোটায়।*** চতুর্থ উইকেটে সাকিব আল হাসান ও তামিম ইকবালের ১৪৪ রান, শ্রীলঙ্কার বিপক্ষে যেকোনো উইকেটেই বাংলাদেশের সর্বোচ্চ ও দ্বিতীয় শতরানের জুটি। ২০০৪ সালে কলম্বোয় পঞ্চম উইকেটে ১০০ রান যোগ করেছিলেন মোহাম্মদ আশরাফুল ও মানজারুল ইসলাম রানা।*** বাংলাদেশের ৩২৪ রান ডাম্বুলার রণগিরি আন্তর্জাতিক স্টেডিয়ামের দ্বিতীয় সর্বোচ্চ সংগ্রহ। মজার ব্যাপার হচ্ছে এই মাঠে সর্বোচ্চ তিনটি ইনিংসের সঙ্গে জড়িয়ে আছে বাংলাদেশের নাম। সর্বোচ্চ ইনিংসটি পাকিস্তানের—৩৮৫, ২০১০ এশিয়া কাপে বাংলাদেশের বিপক্ষে। তৃতীয় সর্বোচ্চ ইনিংস (৩১২) একই টুর্নামেন্টে বাংলাদেশের বিপক্ষেই শ্রীলঙ্কার।
*** এই মাঠে প্রথমে ব্যাটিং করে ৩০০ রান তুলে কোনো দল এখনো হারেনি।
*** শ্রীলঙ্কার মাটিতেই ৩০০ রান তাড়া করে এখনো কেউ জেতেনি।
