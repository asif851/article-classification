
ফর্ম ভালো যাচ্ছিল না। চোট ভোগাচ্ছিল তার চেয়েও বেশি। রাফায়েল নাদাল যেন নিজেকে হারিয়ে খুঁজছিলেন। আবার কখনো ফিরে পাবেন স্প্যানিশ গ্ল্যাডিয়েটর, সেটিও ভাবার মতো লোকের সংখ্যা কমছিল দিনকে দিন। আর তখনই অস্ট্রেলিয়ান ওপেনে আবার দেখা যাচ্ছে আগের নাদালকে। কোর্টে প্রতিটি সেকেন্ডে, প্রতিটি ইঞ্চির জন্য যিনি লড়েন। যার সামনে দাঁড়ানোর চেয়ে ঝড়ের সামনা করা ভালো!আজ অস্ট্রেলিয়ান ওপেনের কোয়ার্টার ফাইনালে কানাডার মিলোস রাওনিচের সঙ্গে লড়াইয়েও চোখে পড়ল একই প্রত্যয়। ফলও পেলেন নাদাল, রাওনিচকে ৬-৪, ৭-৬ (৯-৭), ৬-৪ গেমে হারিয়ে উঠে গেলেন সেমিফাইনালেও। মাঝে ১০ গ্র্যান্ড স্লামের বিরতি দিয়ে আবার কোনো গ্র্যান্ড স্লামের সেমিফাইনালে উঠলেন স্প্যানিশ টেনিস তারকা। ২০১৪ সালে ফ্রেঞ্চ ওপেন জিতেছিলেন, তাঁর ১৪তম গ্র্যান্ডস্লাম। এরপর থেকেই যেন পথ হারানো শুরু নাদালের। চোটের কারণে ২০১৪ ইউএস ওপেন ও ২০১৬ উইম্বলডনে খেলতেই পারেননি। যেগুলোতে খেলেছেন, তাতে দুবারই মাত্র উঠতে পেরেছিলেন কোয়ার্টার ফাইনাল পর্যন্ত। র‍্যাঙ্কিংয়েও এখন আছেন ৯-এ। তবে আজ র‍্যাঙ্কিংয়ে ৩-এ থাকা রাওনিচের বিপক্ষে সেটি বুঝতে দিলে তো! প্রথম সেটের প্রথম গেমেই সেটি বুঝিয়ে দিয়েছিলেন। সার্ভ করছিলেন রাওনিচ, এগিয়ে ছিলেন ৩০-৪০ পয়েন্টে। এমন সময়ে কানাডিয়ান তারকা একটি সার্ভ করলেন ২২৫ কিমি গতিতে, কিন্তু সেটিও দুর্দান্ত এক ব্যাকহ্যান্ড রিটার্নে ফিরিয়ে দিলেন নাদাল! সেই শুরু, এরপর পুরো সেট জুড়ে কখনো স্পিনিং রিটার্ন, কখনো গতি দিয়ে রাওনিচকে বিভ্রান্ত করে গেছেন। সঙ্গে তো ছিলই, ‘স্প্যানিশ ষাঁড়ে’র মতো কোর্টের প্রতিটি ইঞ্চি চষে বেড়ানো। প্রথম সেটে সহজেই জিতলেন ৬-৪ গেমে। দ্বিতীয় সেটে রাওনিচ যা একটু লড়াই করেছিলেন, সেট গিয়েছিল টাইব্রেকারে। কিন্তু সেখানেও শেষ পর্যন্ত ৩০ বছর বয়সী নাদালের অভিজ্ঞতা আর নতুন করে জেগে ওঠা প্রত্যয়ের কাছে হার মানলেন, সেট হেরে গেলেন ৭-৬ (৯-৭)এ। দিনটাকে নাদালের করতেই কি না, শেষটাও হলো তেমনই। শেষ সেটে রাওনিচের সার্ভ ব্রেক করেই ম্যাচ জিতে নিলেন।
নাদাল ফিরেছেন। ওদিকে রজার ফেদেরারও যেন ঘড়ির কাঁটার উল্টো দিকে চলছেন। ফিরিয়ে আনছেন পুরোনো ফেডেক্সের স্মৃতি। টেনিস রোমান্টিকদের অপেক্ষা এখন আর একটি ম্যাচের। কাল সেমিফাইনালে ফেদেরার খেলবেন স্বদেশি স্তানিসলাস ভাভরিঙ্কার সঙ্গে। পরশু নাদাল সেমিফাইনাল খেলবেন গ্রিগর দিমিত্রভের বিপক্ষে। ব্যাস, নিজেদের ওই একটা ম্যাচে জিতলেই তো হলো। তাহলেই অস্ট্রেলিয়ান ওপেনে দেখা মিলবে স্বপ্নের ফাইনালের—ফেদেরার বনাম নাদাল!
