
অপেক্ষায় ছিলেন আগের রাউন্ডেই। তুষার ইমরানের সঙ্গে অপেক্ষায় ছিল বাংলাদেশের ক্রিকেটও। বাংলাদেশ ক্রিকেট লিগের (বিসিএল) দ্বিতীয় রাউন্ডে এসে ফুরাল সেই অপেক্ষা। তুষার ইমরান এখন প্রথম শ্রেণির ক্রিকেটে ১০ হাজার রানের মাইলফলক গড়া বাংলাদেশের প্রথম এবং একমাত্র ব্যাটসম্যান!
বিকেএসপিতে আজ দ্বিতীয় রাউন্ডের ম্যাচের প্রথম দিনে ৪০ রানের অপরাজিত ইনিংসটি দিয়ে অনন্য মাইলফলকটি গড়লেন তুষার। ওয়ালটন মধ্যাঞ্চলের বিপক্ষে এ ম্যাচে আগে ব্যাটিংয়ে নেমে প্রথম ইনিংসে ২ উইকেটে ১০৮ রান নিয়ে প্রথম দিনের খেলা শেষ করেছে প্রাইম ব্যাংক দক্ষিণাঞ্চল। উইকেটে রয়েছেন শাহরিয়ার নাফীস (৫৩*) ও তুষার ইমরান (৪০*)।
আগের রাউন্ডে ইসলামি ব্যাংক পূর্বাঞ্চলের বিপক্ষে ১০৫ রানের ইনিংস খেলেছেন। সে ইনিংস দিয়েই ‘দশ হাজারি’ ক্লাব থেকে ৩৫ রান দূরে দাঁড়িয়ে ছিলেন ৩৪ বছর বয়সী এ ব্যাটসম্যান। আজ মাইলফলকটি ছুঁয়ে ফেলার মধ্য দিয়ে বাংলাদেশের প্রথম শ্রেণির ক্রিকেটে মোট তিনটি রেকর্ড নিজের করে নিলেন তুষার—সর্বোচ্চ ম্যাচ (১৫৪), সর্বোচ্চ সেঞ্চুরি (২৫) আর সর্বোচ্চ রান। বাংলাদেশের হয়ে প্রথম শ্রেণির ক্রিকেটে ৯ হাজার রানের মাইলফলকও টপকাতে পারেননি আর কোনো ক্রিকেটার। ১৫১ ম্যাচে ৮৪৪০ রান করে দুইয়ে আছেন অলক কাপালি।
সিলেট আন্তর্জাতিক স্টেডিয়ামে দিনের অপর ম্যাচে ইসলামি ব্যাংক পূর্বাঞ্চলের বিপক্ষে প্রথম ইনিংসে মাত্র ১৮৭ রানে গুটিয়ে যায় বিসিবি মধ্যাঞ্চল। ৫ উইকেট নেন পূর্বাঞ্চলের পেসার আবু জায়েদ। জবাবে ৪ উইকেটে ২৪ রান নিয়ে প্রথম দিনের খেলা শেষ করে পূর্বাঞ্চল।
