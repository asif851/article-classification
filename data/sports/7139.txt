
দুদিন আগেই স্পেনের সুপ্রিম কোর্ট নিশ্চিত করেছেন, কর ফাঁকির দায়ে লিওনেল মেসির ২১ মাসের জেলের শাস্তি বহাল থাকছে। তবে শাস্তিটা দুই বছরের কম হওয়ায় সে শাস্তিটা আক্ষরিকভাবেই ভোগ করতে হবে না মেসিকে। তবে ক্রিস্টিয়ানো রোনালদো অতটা সৌভাগ্যবান নাও হতে পারেন। কারণ, তাঁর বিরুদ্ধে ওঠা অভিযোগ প্রমাণিত হলে যে পাঁচ বছরের জেলে শাস্তি হতে পারে পর্তুগিজ অধিনায়কের!
স্পেনের কর কর্তৃপক্ষ দাবি তুলেছে, ২০১১ থেকে ২০১৩ সালের মধ্যে নিজের ইমেজ স্বত্বের আয় গোপন করেছেন রোনালদো। রিয়াল মাদ্রিদ ফরোয়ার্ড নাকি মূল আয় থেকে ৮ থেকে ১৫ মিলিয়ন ইউরো কম দেখিয়েছেন এ সময়ে। স্পেনের আইন অনুযায়ী ৬ লাখ ইউরোর সীমা অতিক্রম করায় প্রতিবছরের জন্য রোনালদোর বিপক্ষে মামলা করার এখতিয়ার আছে। প্রতি বছরের জন্য দু বছরের জেলের শাস্তি হতে পারে তাঁর। তবে তিন অপরাধ মিলিয়ে পাঁচ বছরের শাস্তিও হতে পারে। স্পেনের অর্থ মন্ত্রণালয়ও এ ব্যাপারে তাদের সমর্থন জানিয়ে দিয়েছে।
তবে রোনালদো এ ব্যাপারে নিজেকে নির্দোষ দাবি করেছেন। ২০০৯ সালের আগে যারা স্পেনে এসেছেন, সেসব খেলোয়াড় তথাকথিত ‘বেকহাম-আইন’ এর সুযোগ নিয়ে থাকেন। করের হার কমিয়ে বাইরের তারকা খেলোয়াড় আকর্ষণ করার একটা ব্যবস্থা রাখা হয়েছিল ২০০৩ সালের পর। সেটিরই সুবিধা নিচ্ছিলেন রোনালদো। তাই এ ক্ষেত্রে রিয়াল ফরোয়ার্ডকে সরাসরি দায় দিচ্ছে না কর্তৃপক্ষ। এমনকি তাঁকে এখনো সরাসরি কোনো আইনি নোটিশও পাঠানো হয়নি। তাঁর আর্থিক দেখভালকারী প্রতিষ্ঠানের দায়ই দেখছে সবাই। এমনকি জরিমানার অঙ্কটা পরিশোধ করে দিলে শাস্তিটা ১৫ মাসেও নামিয়ে দেওয়ার ইঙ্গিত দিয়েছে কর্তৃপক্ষ। তবে অনেকের ধারণা, এই পাঁচ বছরে জেলের কোনো আশঙ্কা শুরুতেও ছিল না রোনালদোর। এ হুমকি আসলে আলোচনা জন্ম দিতে ও দ্রুত জরিমানা আদায় করতেই সৃষ্টি করা হয়েছিল! মার্কা, এএস।
