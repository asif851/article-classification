
উয়েফা সুপার কাপে মিনিট দশেক, স্প্যানিশ সুপার কাপে প্রায় ২৫ মিনিট, আর চ্যাম্পিয়নস লিগে পুরো একটা ম্যাচ। মাঝে পর্তুগালের হয়ে ফারো আইল্যান্ডের বিপক্ষে বিশ্বকাপ বাছাইপর্বের একটি ম্যাচও খেলেছেন। এই মৌসুমে ফুটবলপ্রেমীদের ‘ক্রিস্টিয়ানো রোনালদো দর্শন’ বলতে এতটুকুই। আজ বাংলাদেশ সময় রাত দুইটায় নিজেদের মাঠে রিয়াল বেটিসের বিপক্ষে ম্যাচেই ফিরছেন রোনালদো। স্প্যানিশ লিগে যেটি হবে মৌসুমে তাঁর প্রথম ম্যাচ! 
দেখা যাবে কী করে? স্প্যানিশ সুপার কাপের প্রথম লেগে বার্সেলোনার মাঠে রেফারিকে ধাক্কা দিয়ে স্প্যানিশ টুর্নামেন্টগুলোতে পাঁচ ম্যাচের নিষেধাজ্ঞা পেয়েছিলেন রিয়াল মাদ্রিদ ফরোয়ার্ড। রিয়াল-ভক্তদের জন্য সুখবর, সেই নিষেধাজ্ঞা শেষ হয়েছে। আজই বার্নাব্যুতে বেটিসের বিপক্ষে নামবেন রোনালদো। তাঁর অনুপস্থিতির সর্বোচ্চ সুযোগ নিয়েছেন লিওনেল মেসি। পাঁচ ম্যাচেই ৯ গোল করে পিচিচি ট্রফির দৌড়ে অনেক এগিয়ে গেছেন মেসি। রিয়াল কোচ জিনেদিন জিদান এতে কতটা খুশি, তা নিশ্চয়ই বলে বোঝানোর দরকার পড়ছে না। লিগে প্রতিপক্ষের মাঠের ম্যাচ দুটিতে জিতলেও ঘরের মাঠে ভ্যালেন্সিয়া ও লেভান্তের সঙ্গে টানা দুই ম্যাচে ড্র করেছে রিয়াল। জয় না পাওয়ার কারণ? একের পর এক গোল মিস। ফুটবল পরিসংখ্যান-ভিত্তিক ওয়েবসাইট অপ্টা জানাচ্ছে, রোনালদোহীন এই চার ম্যাচে গোল করার ১৩টি ‘বড় সুযোগ’ হেলায় হারিয়েছেন বেনজেমা-বেলরা। বড় সুযোগ বলতে যেসব সুযোগে একজন স্ট্রাইকার গোল করবেন বলেই ধরে নেওয়া হয়, সেগুলো। রোনালদো থাকলে ওই সুযোগগুলোতে কত গোল হতো, সেটি তো নিশ্চিত করে বলা সম্ভব নয়। তবে লেভান্তের বিপক্ষে লিগে ঘরের মাঠে সর্বশেষ ম্যাচে ড্র করার পর রিয়াল মিডফিল্ডার মার্কোস ইয়োরেন্তেও বলেছিলেন, ‘ও (রোনালদো) থাকলে আজ আমরা জিততাম।’ এদিকে চোটে পড়ে বেনজেমাও মাঠের বাইরে চলে গেছেন। সোসিয়েদাদের মাঠে গত্যন্তর না দেখে তাই তরুণ বোর্হা মায়োরালকেই নামিয়ে দিয়েছিলেন জিদান। রোনালদোর ফেরাটা আসলে খুবই দরকার ছিল জিদানের জন্য। পর্তুগিজ ফরোয়ার্ড নিজেও কি ছটফট করছেন না ফিরতে? মেসি এরই মধ্যে লিগে ৫ ম্যাচে ৯ গোল করে ফেলেছেন, বার্সেলোনাও রিয়ালের চেয়ে এগিয়ে গেছে ৭ পয়েন্টে। মেসিকে, বার্সেলোনাকে ধরতে হবে না! প্রস্তুতিতে অবশ্য ঘাটতি রাখেননি রোনালদো। মৌসুমে যে দুটি ম্যাচে পুরো ৯০ মিনিট খেলেছেন, তাতে চ্যাম্পিয়নস লিগে আপোয়েলের বিপক্ষে করেছেন ২ গোল, আর পর্তুগালের হয়ে ফারো আইল্যান্ডের বিপক্ষে করেছেন হ্যাটট্রিক। মানে বুটজোড়ায় শাণ দেওয়াই আছে। এখন লিগেও গোলের বান ছোটানোর পালা! রিয়াল বেটিস আজ তাতে ভেসে যায় কি না, কে জানে! এএফপি।
