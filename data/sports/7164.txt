
গায়ে ছাইরঙা পোলো শার্ট। সবার চোখে কালো রোদচশমা। মেলবোর্নের সূর্যালোক সেই রোদচশমাগুলোয় প্রতিফলিত হয়ে ছড়িয়ে পড়ল যেন আরও উদ্ভাসিত হাসিতে। ওই তো ট্রফি হাতে মাইকেল ক্লার্ক, পাশে সহযোদ্ধারা। মেলবোর্নবাসীর চোখের সামনে, হাতের নাগালে বিশ্বজয়ী সব বীর!ফাইনাল ম্যাচ শেষে মাঠে ও ড্রেসিংরুমে উৎসব তো হয়েছেই। অস্ট্রেলিয়ান ক্রিকেটারদের রাত ফুরোয়নি তাতেই। হোটেলে ফিরে আরও লম্বা হয়েছে রাত, বাঁধনহারা উদ্যাপন হয়েছে সেখানেও। একেকজনের বিছানায় যেতেই ভোরের আলো ফুটেছে প্রায়। তবে খুব বেশি সময় চোখ জোড়া বন্ধ রাখার জো ছিল না। বিশ্বজয়ের পরদিনই যে গণসংবর্ধনা! অস্ট্রেলিয়াকে পঞ্চম বিশ্বকাপ এনে দেওয়া ক্রিকেটারদের সংবর্ধনা দেওয়া হলো কাল মেলবোর্নের ফেডারেশন স্কয়ারে। হাজারো জনতার ভিড়ে ছিলেন মেলবোর্নের মেয়র রবার্ট ডয়েলও। মাইক্রোফোন হাতে প্রতিক্রিয়া জানাতে গিয়ে মাইকেল ক্লার্ক হাসিমুখে বললেন, ‘খানিকটা হ্যাংওভার এখনো আছে...আমার মনে হয়, সবারই একই অবস্থা!’ মন ফুরফুরে থাকলে যা হয় আর কী!কৌতুকে শুরু করে পরে অবশ্য তৃপ্তির কথাই বলেছেন অস্ট্রেলিয়ান অধিনায়ক, ‘আমরা যারপরনাই গর্বিত। প্রত্যাশার কোনো কমতি ছিল না, টুর্নামেন্ট শুরুর আগে থেকেই ছিল প্রচণ্ড চাপ। দেশের মাটিতে বিশ্বকাপের চাপটা টের পেয়েছি বিশ্বকাপে প্রথম বলটি থেকেই। শেষ পর্যন্ত তাই যা অর্জন করেছি আমরা, ছেলেরা তাতে সত্যিই গর্ব করতে পারে।’বোর্ডার-গাভাস্কার ট্রফি, ত্রিদেশীয় সিরিজের পর দীর্ঘ বিশ্বকাপ, দারুণ সফল ও ক্লান্তিকর এক মৌসুম শেষ হলো অস্ট্রেলিয়ার। কিন্তু বিশ্রাম নেওয়ার সুযোগ বেশি নেই। ৮ এপ্রিল থেকে শুরু হয়ে যাচ্ছে আইপিএল। অস্ট্রেলিয়ার বিশ্বকাপ স্কোয়াডের ১১ জনই খেলবেন আইপিএলে। দু-এক দিনের মধ্যে ছুটতে হবে ভারতে। ক্লার্ক, ব্র্যাড হাডিন, মিচেল মার্শ ও জেভিয়ার ডোহার্টিই শুধু নেই আইপিএলে। বিশ্বকাপ দলের ও দলের বাইরে মিলিয়ে মোট ২৫ জন অস্ট্রেলিয়ান খেলবেন আইপিএলে। রিকি পন্টিং, টম মুডি, ট্রেভল বেলিসরা আছেন কোচিংয়ে। মে মাসের শেষ দিকে আইপিএল থেকে ফেরার পরও বিশ্রামের ফুরসত খুব একটা মিলবে না ওয়ার্নার-ওয়াটসনদের। জুনে ওয়েস্ট ইন্ডিজ সফর, জুলাইয়ে অ্যাশেজ। ওই দুই সফরের দল ঘোষণাও হয়ে যাবে আবার আজকেই!টেস্ট দল নিয়ে খুব বেশি আগ্রহ দেখানোর কিছু নেই। কৌতূহল থাকবে বিশ্ব চ্যাম্পিয়নদের ওয়ানডে দল নিয়ে। ক্লার্ক অবসর নিয়েছেন, কাল ওয়ানডেকে বিদায় বলে দিয়েছেন ব্র্যাড হাডিনও। ওয়ানডেতে অস্ট্রেলিয়া এগোবে নতুন অধিনায়ক ও নতুন উইকেটকিপার নিয়ে। অধিনায়কের নামটি অনেকটাই অনুমিত। সাবেক অধিনায়ক রিকি পন্টিংও কাল সমর্থন জানিয়েছেন স্টিভেন স্মিথকে। ক্লার্কের পর টেস্ট ক্রিকেটেও অস্ট্রেলিয়ার সম্ভাব্য অধিনায়ক স্মিথই। এই দলের ওয়াটসন ও মিচেল জনসনও সম্ভবত থাকবেন না ২০১৯ বিশ্বকাপে। দুজনেরই বয়স এখন ৩৩। তবে এখনই ওয়ানডে ছাড়ছেন না এই দুজন। টেস্ট দলে জায়গা নড়বড়ে হয়ে পড়া ওয়াটসনের তো ওয়ানডেই ভরসা।তবে ক্লার্ক-হাডিনরা না থাকলেও অস্ট্রেলিয়ার ভবিষ্যৎ রোমাঞ্চকরই। মিচেল স্টার্কের বয়স ২৫, জশ হ্যাজলউড ও জেমস ফকনারের ২৪, মিচেল মার্শের ২৩, প্যাট কামিন্সের ২১। এমনকি স্মিথ (২৫), ম্যাক্সওয়েল (২৬), ওয়ার্নাররাও (২৮) খেলবেন অনেক দিন। দলের বাইরে থাকা আরেক পেসার জেমস প্যাটিনসনও (২৪) চোট কাটিয়ে ফেরার অপেক্ষায়। এই তারুণ্যের মিছিল জানিয়ে দিচ্ছে, ক্রিকেট-বিশ্বে অস্ট্রেলিয়া-রাজ শুরু হলো! এএফপি, রয়টার্স, ক্রিকইনফো, ক্রিকেট অস্ট্রেলিয়া, সিডনি মর্নিং হেরাল্ড।
