
দুজনের দেখা হয়েছিল টি-টোয়েন্টি বিশ্বকাপে। মুস্তাফিজুর রহমানকে তখনই খুব কাছ থেকে দেখেছিলেন টম মুডি। হায়দরাবাদ সানরাইজার্সের কোচ হিসেবে বাংলাদেশি পেসারকে আগে থেকেই জানতেন, তবে পরিচয় ছিল না। এরপর মুস্তাফিজ এলেন আইপিএলে, আর সেখানেই তাঁকে খুব কাছ থেকে দেখা। বোলার মুস্তাফিজ আইপিএলে কী করেছেন, সেটা সবাই জেনে গেছেন। শুধু একজন ক্রিকেটার মুস্তাফিজেই নন, মানুষ মুস্তাফিজেও মুগ্ধ মুডি।আইপিএল শুরুর আগেই মুডি বলেছিলেন, মুস্তাফিজের দলের সঙ্গে খাপ খাইয়ে নিতে সমস্যা হবে না। মুডির কথা যে ঠিক, মুস্তাফিজের মাঠের পারফরম্যান্সই তো সেই কথা বলে। কাল ২ উইকেট নিয়ে গুজরাট লায়ন্সের বিপক্ষে দলকে জেতাতে বড় অবদান রেখেছেন। সাবেক অস্ট্রেলিয়ান অলরাউন্ডার নিজের আগের কথাটাই মনে করিয়ে দিলেন, ‘মানুষ হিসেবে সে দারুণ। সে খুবই সুন্দরভাবে দলের সঙ্গে মানিয়ে নিয়েছে। সে বেশ মজার ছেলে।’আইপিএলে মুস্তাফিজের ইংরেজি নিয়ে শুরু থেকেই কী সব মজার গল্প চলছে। মুডি তো আছেনই, অধিনায়ক ওয়ার্নার ও মেন্টর ভিভিএস লক্ষ্মণও মুস্তাফিজের জন্য বাংলায় টুইট করেন। কাল পুনের সঙ্গে ম্যাচ শেষে সংবাদ সম্মেলনে মুডি অবশ্য দাবি করেছেন, এই ব্যাপারটা এখন বড় কিছু নয়, ‘ওর ভাষা নিয়ে অনেক কথা হচ্ছে। সে ইংরেজিতে ঠিক স্বচ্ছন্দ নয়, আমরাও সেভাবে বাংলা বলতে পারি না। তবে ক্রিকেটের ভাষা সর্বজনীন, দিন শেষে আমাদের যোগাযোগ করতে তাই কোনো সমস্যা হয় না।’হায়দরাবাদ দলের সঙ্গে অনেক দিন হয়ে গেল মুস্তাফিজের। মুডি তাই মানুষ হিসেবেও মুস্তাফিজকে দেখার সুযোগ পেয়েছেন। তাঁর সেই অভিজ্ঞতায়ও মুগ্ধতার রেশ, ‘তার রসবোধ দারুণ। সহজেই সবার সঙ্গে মিশে যেতে পারে। মাঠে সে যা করেছে, সেটা এরই মধ্যে সবার নজর কেড়েছে। আর মাঠের বাইরে সে যা করছে, সেটাও দলের জন্য দারুণ।’
