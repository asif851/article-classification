
জুভেন্টাস তাঁকে কিনতে ৯০ মিলিয়ন ইউরো খরচ করেছে। কোনো স্ট্রাইকারের পেছনে ক্লাবগুলোর সবচেয়ে বেশি টাকা খরচ করার বিশ্ব রেকর্ড। ৯ ম্যাচে ৭ গোল করে গঞ্জালো হিগুয়েইন তাঁর দামটা বুঝিয়েও দিয়েছেন, তা–ও বেশ কয়েকটি ম্যাচে মাঠে নেমেছিলেন বদলি হয়ে। 
সার্জিও আগুয়েরো তো এবার ম্যানচেস্টার সিটির হয়ে বিস্ফোরক শুরু করেছেন। ৬ ম্যাচে ১১ গোল, ভাবা যায়! পাওলো দিবালা এত কম বয়সেই আলো ছড়িয়ে চলেছেন। অ্যাঙ্গেল ডি মারিয়ার কথা নতুন করে বলারই বা কী দরকার।এঁদের নিয়ে আর্জেন্টিনার আক্রমণভাগ। সেই আর্জেন্টিনা বিশ্বকাপ বাছাইপর্বে টানা তিন ম্যাচে জয় পেল না। ৯ পয়েন্টের সাতটিই হারিয়ে ফেলল! লিওনেল মেসি যে এই তিন ম্যাচে খেলেননি!আর্জেন্টিনা দলে তারকার কমতি নেই। এই দলটা গত তিনটি বড় টুর্নামেন্টের ফাইনালেও উঠেছে। ফাইনালে ওঠা সাফল্য। কিন্তু এত কাছে গিয়েও ট্রফি জিততে না পারা অবশ্যই ব্যর্থতা। আর সেই ব্যর্থতার গল্প রচিত হয় শুধু মেসিকে নিয়ে। কিন্তু যদি প্রশ্ন করা হয়, বাকিরা তাহলে কী করেন?বাকিরা যে কী করে, তার সচিত্র প্রমাণ হয়ে থাকল বাছাইপর্বের গত তিনটি ম্যাচ। এই তিন ম্যাচে মেসি খেলতে পারেননি চোটের কারণে। আর আর্জেন্টিনাও খোঁড়াতে খোঁড়াতে চলে গেছে পাঁচে। গত ম্যাচে নিজেদের মাঠে হেরেছে প্যারাগুয়ের কাছে।সিজার লুই মেনত্তির ভবিষ্যদ্বাণীই যেন ঠিক হচ্ছে।​ মেসি যখন অবসরের ঘোষণা দিয়ে দিলেন, আর্জেন্টিনাকে প্রথম বিশ্বকাপ এনে দেওয়া এই কোচ তখন বলেছিলেন, আবেগটাবেগ দূরে সরিয়ে রাখো। বাস্তবতার জন্যই মেসিকে দরকার। মেসি না থাকলে যে বিশ্বকাপেই খেলতে পারবে না আর্জেন্টিনা। বাছাইপর্বেই বাদ পড়বে আর্জেন্টিনা।বিশ্বকাপ বাছাইপর্বে মাত্র তিনটি ম্যাচ খেলতে পেরেছেন মেসি। এই তিন ম্যাচেই জয় পেয়েছে আর্জেন্টিনা। আর মেসি খেলেননি এমন বাকি ৭ ম্যাচে আর্জেন্টিনা একটি জিতেছে, চারটি ড্র। দুটি হার। বাছাই পর্বে ১০ ম্যাচে ১৬ পয়েন্ট। মেসি খেলেছেন এমন তিন ম্যাচেই ৯ পয়েন্ট। মেসি খেলেননি এমন ৭ ম্যাচে ৭ পয়েন্ট।অবসর আর অভিমান দুটিই ভেঙে কোপা আমেরিকার পর উরুগুয়ে ম্যাচেই ফিরেছিলেন মেসি। তাঁর গোলে সেবার কোনোমতে জিতেছিল ১০ জনের আর্জেন্টিনা। পরের ম্যাচে মেসি নেই। শুরু হলো খোঁড়ানো। ভেনেজুয়েলার বিপক্ষে দুবার পিছিয়ে পড়েও শেষ পর্যন্ত ড্র করল দল। আবার পেরুর বিপক্ষে ২-০ গোলে এগিয়ে থেকেও শেষ পর্যন্ত ২-২ ড্র। সর্বশেষ প্যারাগুয়ের কাছে হার!নতুন কোচ তিতে আসার পর বাছাইপর্বে টানা চার ম্যাচ জিতেছে ব্রাজিল। আর নতুন কোচ বাউজা আসার পর বাছাইপর্বে চার ম্যাচের মাত্র একটি জিতেছে আর্জেন্টিনা।
