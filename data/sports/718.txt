
ব্লুমফন্টেইনে চলছে দ্বিতীয় টেস্ট। ওয়ানডে সিরিজ শুরু হবে ১৫ অক্টোবর। কিন্তু এরই মধ্যে ওয়ানডে নিয়ে শুরু হয়ে গেছে তোড়জোড়। বৃহস্পতিবারই দিয়ে দেওয়া হয়েছে ওয়ানডে সিরিজের বাংলাদেশ দল।১২ অক্টোবর ব্লুমফন্টেইনেই ওয়ানডে সিরিজের আগে একমাত্র প্রস্তুতি ম্যাচ। এরপর ১৫, ১৮ ও ২২ অক্টোবর যথাক্রমে কিম্বার্লি, পার্ল ও ইস্ট লন্ডনে দক্ষিণ আফ্রিকার বিপক্ষে তিনটি ওয়ানডে ম্যাচে মাঠে নামবে বাংলাদেশ। সীমিত ওভারের সিরিজে টেস্ট স্কোয়াডেরই ১২ ক্রিকেটারের জায়গা হয়েছে। এর বাইরে আছেন ওয়ানডে অধিনায়ক মাশরাফি বিন মুর্তজা, প্রোটিয়াদের বিপক্ষে টেস্টে সিরিজে বিশ্রামে থাকা সাকিব আল হাসান, নাসির হোসেন ও সাইফউদ্দিন। আজ শনিবার সকালে দক্ষিণ আফ্রিকার উদ্দেশে রওনা দিয়েছেন এই চার ক্রিকেটারই।টেস্ট সিরিজ খুব ভালো যাচ্ছে না বাংলাদেশের। পচেফস্ট্রুমে সিরিজের প্রথম টেস্টে মাথায় নিতে হয়েছে ৩৩৩ রানের বিরাট বড় হার। ব্যাটিং-বোলিং ব্যর্থতায় জর্জরিত পচেফস্ট্রুম টেস্টের কলঙ্ক মেটাতে ব্লুমফন্টেইনে পা রাখলেও দ্বিতীয় টেস্টে প্রথম দিনটা বাংলাদেশের জন্য ভুলে যাওয়ার মতোই।মাশরাফি, সাকিব, নাসির, সাইফউদ্দিনরা দক্ষিণ আফ্রিকা সফরে বাংলাদেশের ভাগ্য বদলের অনুষঙ্গ হবেন কি না, সেটা সময়ই বলে দেবে। আপাতত এঁদের সঙ্গ পেয়ে দলের বাকি খেলোয়াড়েরা কিছুটা উদ্বুদ্ধ তো হতেই পারেন।দক্ষিণ আফ্রিকা যাত্রার ছবি ফেসবুকে পোস্ট করেছেন সাইফউদ্দিন। গত এপ্রিলে শ্রীলঙ্কার বিপক্ষে টি-টোয়েন্টি সিরিজে বাংলাদেশের জার্সিতে অভিষিক্ত এই তরুণ পেস বোলিং অলরাউন্ডার এই প্রথম জাতীয় দলের হয়ে ৫০ ওভারের ক্রিকেট খেলার সুযোগ পাচ্ছেন।শ্রীলঙ্কার বিপক্ষে টি-টোয়েন্টি সিরিজ খেলেই ২০ ওভারের ক্রিকেটকে বিদায় জানিয়েছেন মাশরাফি। দক্ষিণ আফ্রিকার বিপক্ষে টি-টোয়েন্টি সিরিজে ক্রিকেটের ছোট সংস্করণে নতুন অধিনায়কও পেতে যাচ্ছে বাংলাদেশ। সাকিব আল হাসানের নেতৃত্বে ২৬ অক্টোবর ব্লুমফন্টেইনে প্রোটিয়াদের বিপক্ষে প্রথম টি-টোয়েন্টি ম্যাচে মাঠে নামবে বাংলাদেশ। ২৯ অক্টোবর পচেফস্ট্রুমের টি-টোয়েন্টিটি দিয়ে বাংলাদেশ শেষ করবে দক্ষিণ আফ্রিকা সফর।
