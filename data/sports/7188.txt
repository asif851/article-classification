
জ্যোতিষীর ভূমিকায় আরও একবার ভুল প্রমাণিত হলেন রোনালদো! নেইমার-থিয়াগো সিলভা না থাকার পরও ব্রাজিল কিংবদন্তি ভবিষ্যদ্বাণী করেছিলেন, সেমিফাইনালে ব্রাজিল ১-০ গোলে জিতবে। কিন্তু বাস্তবতা হলো, ব্রাজিল ৭-১ গোলে বিধ্বস্ত হয়েছে জার্মানির কাছে! সঙ্গে রোনালদোর বিশ্বকাপের সর্বোচ্চ গোলের রেকর্ডও কেড়ে নিয়েছেন মিরোস্লাভ ক্লোসা। তবে হতাশা পেছনে ফেলে উত্তরসূরিদের ঘুরে দাঁড়ানোর ডাক দিলেন সাবেক এই স্ট্রাইকার। জার্মান-বিপর্যয়ের পর গোটা ব্রাজিলই শোকের চাদরে ঢাকা। কথা বলার শক্তি হারিয়ে ফেলেছেন সবাই। তার পরও নিজেকে সামলে নিয়ে পর্তুগিজ ক্রীড়া দৈনিক এ বোলাকে রোনালদো বলছেন, ‘সেলেসাওরা নিজেদের ভুলের চড়া মূল্য দিয়েছে। এখন তাদের অবশ্যই তৃতীয় হতে হবে।’ শুধু তাই নয়, রোনালদো এখন থেকেই পাখির চোখ করছেন ২০১৮ রাশিয়া বিশ্বকাপকে। নিজের টুইটারে সেটাই জানালেন, ‘আমি সব সময়ই বলি, ফুটবল বিস্ময়ে ভরা। কেউই এই ফল প্রত্যাশা করতে পারেনি। যাহোক, ষষ্ঠ শিরোপা জিতবে হবে রাশিয়ায়।’ গোলডটকম।
