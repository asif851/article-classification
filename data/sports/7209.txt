
ডিয়েগো কার্লোস এখন স্বস্তি নিয়ে বলতেই পারেন, ‘যাক বাবা, রেফারির লাথি খেয়েই রক্ষা, অন্তত লাল কার্ড থেকে তো বাঁচা গেল!’
ফ্রেঞ্চ লিগে নঁতের এই ব্রাজিলিয়ান ডিফেন্ডার রোববার পিএসজির বিপক্ষে রেফারির লাথি খেয়েছেন। শুধু কি তা–ই? লাথি হজমের পর মাঠ ছাড়তে হয়েছে দ্বিতীয় হলুদ কার্ড, মানে লাল কার্ড দেখে! কিন্তু শেষ পর্যন্ত লাল কার্ডের খড়্গ থেকে মুক্তি মিলেছে কার্লোসের।লিগ কর্তৃপক্ষ কার্লোসের এ ঘটনা গভীরভাবে পর্যবেক্ষণ করে মত দিয়েছে, তাঁর কোনো দোষ ছিল না। ফলে লাল কার্ড থেকে মুক্তি দেওয়া হয়েছে কার্লোসকে। লিগ ওয়ান কর্তৃপক্ষের ভাষ্য, ‘রেফারি টনি শ্যাপরনের প্রতিবেদন দেখে আমরা নিশ্চিত হয়েছি, কার্লোস ইচ্ছাকৃতভাবে এ কাজটি করেননি। কর্তৃপক্ষ তাই দ্বিতীয় হলুদ কার্ড তুলে নেওয়ার সিদ্ধান্ত নিয়েছে।’ এতে নঁতের হয়ে পরের ম্যাচে মাঠে নামতে কার্লোসের আর কোনো বাধা রইল না।রোববার নঁতের বিপক্ষে ১-০ গোলে জিতেছে পিএসজি। প্যারিস সেন্ট জার্মেই। ম্যাচের শেষ মুহূর্তে পিএসজির ‘কাউন্টার অ্যাটাক’ দৌড়াচ্ছিলেন কার্লোস। তখন অনাকাঙ্ক্ষিতভাবে তাঁর পায়ে লেগে পড়ে যান রেফারি টিন শ্যাপরন। রেফারি মাঠে বসে থাকা অবস্থাতেই প্রথমে কার্লোসকে লাথি মারেন। পরে দ্বিতীয় হলুদ কার্ড দেখিয়ে তাঁকে মাঠ থেকে বের করে দেন। কিন্তু শ্যাপরন কাজটি ঠিক করেননি। সেই খেসারতগুণে ‘পরবর্তী নির্দেশ না দেওয়া পর্যন্ত’ নিষিদ্ধ হয়েছেন অনির্দিষ্টকালের জন্য।
