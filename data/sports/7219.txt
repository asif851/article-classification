
একজনের কণ্ঠে হতাশা, আরেকজনের পরিমিত প্রতিক্রিয়া।এনামুল হক আর আল আমিন হোসেন দুজনই ছিলেন বিশ্বকাপ স্কোয়াডে। দুজনই ফিরে এসেছিলেন বিশ্বকাপের মাঝপথে। আল আমিন ফিরেছিলেন ‘দলীয় শৃঙ্খলা ভঙ্গে’র অভিযোগে আর এনামুল চোটের কারণে। পাকিস্তানের বিপক্ষে সিরিজ সুযোগ না পেলেও ভারতের বিপক্ষে ২৩ সদস্যের প্রাথমিক দলে ডাক পেয়েছেন এনামুল। তবে এ সিরিজেও ব্রাত্য থেকে গেলেন আল আমিন। এনামুলের মতো প্রাথমিক দলে আছেন পেসার শফিউল ইসলামও। এ দুটি বাদে অনেকটা পাকিস্তান সিরিজের স্কোয়াডই রেখেছে নির্বাচক কমিটি।এমনিতেই পেসার সংকটে বাংলাদেশ। যে সংকটটা প্রকট হয়ে দে​খা দিয়েছিল পাকিস্তানের বিপক্ষে টেস্ট সিরিজে। সেই সময় দলে নেই ২০১৪ সালে বাংলাদেশ দলের সেরা পেসারটিই। গত বছর আন্তর্জাতিক ক্রিকেটে বাংলাদেশের হয়ে সর্বোচ্চ ৫৯টি উইকেট নিয়েছেন সাকিব আল হাসান। স্পিন-নির্ভর আক্রমণ একটা দলে খেলেও আল-আমিন নিয়েছেন দ্বিতীয় সর্বোচ্চ ৩২ উইকেট।  গত ওয়েস্ট ইন্ডিজ সফরে ওয়ানডে সিরিজে সর্বোচ্চ ১০ উইকেট নিয়েছেন। টি-টোয়েন্টি বিশ্বকাপেও বাংলাদেশের পক্ষে সর্বোচ্চ উইকেট তাঁর। সেই আল-আমিন ফর্ম নয়, কী এক রহস্যজনক কারণে দলের বাইরে। যে কারণ এখনো খোলাসা করে বলা হয়নি বিসিবির পক্ষ থেকে।
ভেবেছিলেন ভারতের বিপক্ষে অন্তত ডাক পাবেন। কিন্তু প্রাথমিক দলেই সুযোগ না পাওয়ার খবরটা শুনলেন প্রথম আলোর কাছ থেকেই। ফোনের এ প্রান্ত থেকে স্পষ্ট বোঝা যাচ্ছিল তাঁর হতাশামাখা মুখটা, ‘স্বাভাবিকভাবেই খারাপ লাগে...। বুঝতে পারছি না কেন এমন হচ্ছে।’ আল আমিন হতাশায় ডুবে গেলেও এনামুলের কণ্ঠে বেশ আত্মবিশ্বাস। বাংলাদেশ ক্রিকেট লিগে (বিসিএল) উত্তর ও মধ্য অঞ্চলের বিপক্ষে দারুণ খেলেছেন এ ওপেনার। বিসিএলে এনামুলের সর্বশেষ তিন ইনিংস—৮৩, ৯৪ ও ১১১। ঘরোয়া ক্রিকেটে দারুণ ফর্মে থাকা এনামুল তাই বললেন, ‘দলে সুযোগ পাওয়াটা প্রত্যাশিতই ছিল। আমি বিসিএলে ভালো খেলেছি।’ মাঝে দলে না থাকায় আত্মবিশ্বাসে একদম ধাক্কা দেয়নি এনামুলকে, ‘কোনো রকম চাপে ছিলাম না। সামনে বিসিএলের আরেকটা ম্যাচ আছে। ওটা ভালোভাবে খেলতে চাই।’প্রাথমিক দলে ডাক পাওয়া খেলোয়াড়দের আগামী ২০মে শেরেবাংলা স্টেডিয়ামে জাতীয় দলের স্ট্রেংথ ও কন্ডিশন কোচ মারিও ভিলাভারায়েনের কাছে রিপোর্ট করতে বলা হয়েছে।
প্রাথমিক দল:তামিম ইকবাল, ইমরুল কায়েস, মুমিনুল হক, মাহমুদউল্লাহ, সাকিব আল হাসান, মুশফিকুর রহিম, সৌম্য সরকার, শুভাগত হোম, লিটন কুমার দাস, নাসির হোসেন, এনামুল হক, সাব্বির রহমান, তাইজুল ইসলাম, আরাফাত সানি, জুবায়ের হোসেন, মাশরাফি বিন মুর্তজা, তাসকিন আহমেদ, রুবেল হোসেন, মুস্তাফিজুর রহমান, আবুল হাসান, মোহাম্মদ শহীদ, শফিউল ইসলাম ও রনি তালুকদার।
