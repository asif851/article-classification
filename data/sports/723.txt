
মাশরাফি বিন মুর্তজা, নাকি সাকিব আল হাসান? ওয়ানডেতে সবচেয়ে বেশি উইকেট কার? প্রশ্নটার উত্তর একটু জটিল। এর উত্তরও হতে পারে দুই রকম! বাংলাদেশি বোলারদের মধ্যে ওয়ানডেতে সবচেয়ে বেশি উইকেট মাশরাফির। বাংলাদেশের পক্ষে ওয়ানডেতে সবচেয়ে বেশি উইকেট আসলে মাশরাফি ও সাকিব দুজনেরই!একটু গোলমেলে লাগছে? আসলে ঝামেলা বেধেছে অন্য কারণে। মাশরাফি যে সব কটি আন্তর্জাতিক ম্যাচ বাংলাদেশের হয়ে খেলেননি। দুটি ম্যাচ খেলেছেন এশিয়া একাদশের হয়েও। সেই দুই ম্যাচে তাঁর উইকেট আছে একটি। ফলে ওয়ানডেতে মাশরাফির ২১৬ উইকেট। সে হিসেবে বাংলাদেশি বোলারদের মধ্যে ওয়ানডেতে সবচেয়ে বেশি উইকেটের মালিক এখন তিনিই।কিন্তু বাংলাদেশের পক্ষে ওয়ানডেতে সর্বোচ্চ উইকেট শিকারি যৌথভাবে সাকিব-মাশরাফি। দুজনই বাংলাদেশের জার্সিতে ২১৫টি করে উইকেট নিয়েছেন। ২১২ উইকেট নিয়ে সিরিজ শুরু করেছিলেন সাকিব। সে তুলনায় বেশ পিছিয়ে ছিলেন মাশরাফি (২০৭)। কিন্তু ইংল্যান্ড সিরিজে দুর্দান্ত বোলিং করে সাকিবকে ছুঁয়ে ফেলেছেন মাশরাফি। সিরিজ ৮ উইকেটে তুলে নিয়ে ওয়ানডে বোলিংয়ের শীর্ষ দশেও ঢুকে পড়েছেন মাশরাফি। বোলারদের র‍্যাঙ্কিংয়ে মাশরাফি এখন আছেন নয়ে। ২০০৯ সালের পর র‍্যাঙ্কিংয়ের শীর্ষ দশে ঢুকলেন তিনি। শীর্ষ দশেও মাশরাফির সঙ্গী সাকিব। তিনি অবশ্য আগে থেকেই ছিলেন। উল্টো দুই ধাপ পিছিয়ে সাকিব এখন ছয়ে।
