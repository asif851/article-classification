
২০১৮ সালের রাশিয়া ফুটবল বিশ্বকাপের বাছাই পর্বের খেলায় জিতেছে ইতালি ও স্পেন। আজ সোমবার রাতে ইউরোপীয় অঞ্চলের বাছাই পর্বে নিজ নিজ খেলায় জয় পায় এ দুটি দেশ।আজ একই দিনে ইউরোপীয় অঞ্চলের বাছাই পর্বের মোট সাতটি খেলা অনুষ্ঠিত হয়। ইতালি-ইসরায়েলের খেলায় ইসরায়েলের জালে তিনটি গোল দেয় চার বারের বিশ্ব চ্যাম্পিয়ন ইতালি। অবশ্য ফুটবলের মাঠে ‘দুর্বল’ ইসরায়েল শক্তিশালী ইতালির জালেও বল জড়িয়েছে একবার। ফলাফল ইতালি ৩ আর ইসরায়েল ১। অন্য​দিকে সাবেক বিশ্ব চ্যাম্পিয়ন স্পেনের সামনে পাত্তাই পায়নি লিখটেনস্টেইন। বাংলাদেশের মানুষের কাছে অনেকটাই অপরিচিতি এই দলটি। অন্যদিকে স্পেনের ফুটবলের ভক্ত রয়েছেন এ দেশের অনেক মানুষ। লিখটেনস্টেইনকে ৮ গোল দিয়েছে স্পেন। শুধু গোলই দেয়নি। নিজেদের গোলপোস্টকে সুরক্ষিতও রেখেছে তারা। একটি গোলও স্পেনের জালে জড়াতে পারেনি লিখটেনস্টেইন। ৯০ মিনিটের খেলা শেষ হয় ৮-০ গোলের ব্যবধানে। 
বাছাইপর্বের আরেক খেলায় ইউরোপীয় ফুটবলের নতুন শক্তি ওয়েলস ৪-০ গোলের ব্যবধানে হারিয়েছে মালদোভাকে । আর অস্ট্রেলিয়া হারিয়েছে জর্জিয়াকে ২-১ গোলের ব্যবধানে। এছাড়া তুরস্ক ও ক্রোয়েশিয়ার খেলা ১-১ গোলে এবং সার্বিয়া ও রিপাবলিক অব আয়ারল্যান্ডের মধ্যকার খেলা ২-২ গোলে ড্র হয়েছে। খারাপ আবহাওয়ার কারণে আলবেনিয়া ও মেসাডোনিয়ার মধ্যকার খেলাটি পরিত্যক্ত ঘোষণা করা হয়। এই দুই দলের খেলা মাঠে গড়ায় মাত্র ২০ মিনিট। এই সময়ের মধ্যে কোনো দলই গোল পায়নি।
