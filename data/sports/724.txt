
গুজরাট লায়নসের বোলিং কোচ হয়ে আইপিএলে ব্যস্ত হিথ স্ট্রিক। তাসকিন আহমেদ তবু একা নন। বোলিং অ্যাকশন শোধরানোর কাজে তাঁকে সাহায্য করছেন বিসিবির পেস বোলিং কোচ মাহবুব আলী জাকি। এদিক দিয়ে দুর্ভাগাই বলতে হবে আরাফাত সানিকে। বোলিং কোচ নয়, পুনর্বাসনপ্রক্রিয়ায় তাঁর পথপ্রদর্শক ভিডিও ক্যামেরা আর ভিডিও ফুটেজ!সদ্য সমাপ্ত টি-টোয়েন্টি বিশ্বকাপে বোলিং অ্যাকশনে ত্রুটি ধরা পড়ে তাসকিন ও সানির। ভারত থেকে ফিরে কয় দিন বিরতি দিয়ে দুজনই শুরু করেন পুনর্বাসনপ্রক্রিয়া। তাসকিনেরটা ভালোই চললেও সানি হয়ে পড়েছেন একা। বাঁহাতি এই স্পিনারকে পুনর্বাসনের শুরুর কাজটা ধরিয়ে দিয়ে জাতীয় দলের শ্রীলঙ্কান বোলিং কোচ রুয়ান কালপাগে চলে গেছেন ছুটিতে। কবে আসবেন, সেটাও সানি জানেন না। আর বিকল্প হিসেবেও কাউকে দিয়ে যাননি, যিনি পুনর্বাসনপ্রক্রিয়াটা তদারকি করতে পারবেন।সানি অবশ্য কাল মুঠোফোনে বললেন, ‘আমার কোনো অসুবিধা হচ্ছে না। কালপাগে যে শিডিউল দিয়ে গেছেন, সে অনুযায়ী কাজ করে যাচ্ছি।’ কিন্তু সমস্যার সমাধান যখন অ্যাকশন পরিবর্তনে, সেটার ওপর সার্বক্ষণিক বিশেষজ্ঞ দৃষ্টি থাকা জরুরি। এসব ক্ষেত্রে একটা ঠিক করতে গিয়ে আরেকটা বেঠিক হয়ে যাওয়ারও শঙ্কা থাকে। বিস্ময়কর হলেও সত্যি সানির ওপর সেই দৃষ্টিটা রাখছে শুধুই ভিডিও ক্যামেরা। ‘অ্যাকশন নিয়ে কাজ করার সময় ভিডিও ক্যামেরায় সব রেকর্ড হয়। পরে ফুটেজ দেখে দেখে বুঝতে চেষ্টা করি কাজটা ঠিকভাবে হচ্ছে কি না’—বলেছেন সানি। আন্তর্জাতিক ক্রিকেটে সম্ভবত এই প্রথম কোনো বোলার তাঁর বোলিং অ্যাকশন শোধরানোর চেষ্টা করছেন একা একা, ভিডিও ফুটেজ দেখে।
