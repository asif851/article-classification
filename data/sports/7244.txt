
লিজেন্ডস অব রূপগঞ্জের কর্ণধার লুৎফর রহমান ও ক্লাবটির সমন্বয়ক তরিকুল ইসলাম টিটুকে প্রিমিয়ার ক্রিকেট লিগে সাময়িক নিষিদ্ধ করেছে ক্রিকেট কমিটি অব ঢাকা মেট্রোপলিস (সিসিডিএম)। সাংবাদিকদের বিষয়টি নিশ্চিত করেছেন সিসিডিএমের চেয়ারম্যান আ জ ম নাসির। কদিন আগে বিসিবি কর্মকর্তাদের বিরুদ্ধে আম্পায়ারিং নিয়ে ষড়যন্ত্রের অভিযোগ আনেন লুৎফর। অনেকের নাম উল্লেখ করে বিরূপ মন্তব্যও করেন। এর পরিপ্রেক্ষিতে কটূক্তির বিষয়টি বিসিবির ডিসিপ্লিনারি কমিটির কাছে জানিয়েছে সিসিডিএম। লুৎফরের বিষয়ে চূড়ান্ত সিদ্ধান্ত নেবে বিসিবি ডিসিপ্লিনারি কমিটি। সিদ্ধান্তের আগ পর্যন্ত প্রিমিয়ার লিগে যেকোনো ক্রিকেটীয় কার্যক্রমে নিষিদ্ধ থাকবেন তিনি।এর আগে পুরো বিষয়টির অবসান চেয়ে আজ এক সংবাদ বিজ্ঞপ্তিতে নিজের মন্তব্যের জন্য ‘দুঃখ প্রকাশ’ করেন লুৎফর। লিজেন্ডস অব রূপগঞ্জের কর্ণধার সংবাদ বিজ্ঞপ্তিতে জানান, ‘আমার মন্তব্য ও প্রতিক্রিয়ায় ক্রিকেট অঙ্গনের কেউ যদি দুঃখ ও কষ্ট পেয়ে থাকেন, তবে সেদিনের সেই আবেগপ্রবণ মন্তব্যের জন্য আন্তরিকভাবে দুঃখ প্রকাশ করছি।’প্রিমিয়ার ক্রিকেট লিগ মাঠে গড়ানোর পর থেকেই বাংলাদেশ ক্রিকেট বোর্ডের (বিসিবি) বিরুদ্ধে নানা অভিযোগ জানিয়ে আসছেন লিজেন্ডস অব রূপগঞ্জের কর্ণধার । গত ২৯ নভেম্বর লুৎফর মাঠ, আম্পায়ারসহ বহু অভিযোগ-সংবলিত একটি চিঠি পাঠান বোর্ড সভাপতিকে। এরপর প্রাইম ব্যাংকের কাছে হারের পর রীতিমতো ফুঁসে ওঠেন তিনি। বোর্ডের বিরুদ্ধে ষড়যন্ত্রের অভিযোগ তুলে লিজেন্ডস অব রূপগঞ্জ ক্লাবের কর্ণধার হুমকি দেন ঢাকা প্রিমিয়ার লিগ থেকে নিজেদের নাম প্রত্যাহার করে নেওয়ার। ঘটনা প্রবাহিত হয় ভিন্ন দিকে। তাঁর বিরুদ্ধে উত্তাল হয় বিসিবি প্রাঙ্গণ। গতকাল তাঁর বিরুদ্ধে দেওয়া হয় আক্রমণাত্মক ও অশালীন স্লোগান। স্টেডিয়াম প্রাঙ্গণ ছেয়ে যায় প্রকাশ-অযোগ্য নানা ব্যানারে। আজ সিসিডিএম জানিয়ে দিল, সাময়িক নিষিদ্ধ করা হয়েছে লুৎফরকে।
