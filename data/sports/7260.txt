
প্রতিদিন নারায়ণগঞ্জের তল্লা থেকে ঢাকা এসে ম্যাচ খেলেছেন। রাস্তায় যানজটসহ নানা ঝামেলা পেরিয়ে নিজের কাজটাও ঠিকঠাক করলেন শামীমা আক্তার লিজা। আর এতেই জাতীয় মহিলা দাবার শিরোপাটা ধরে রাখতে পারলেন।কোনো ম্যাচেই পয়েন্ট হারাননি। একেবারে দশে দশ। নিকটতম প্রতিদ্বন্দ্বী শারমিন সুলতানা শিরিন ১০ ম্যাচে সাড়ে ৮। ৭ পয়েন্ট নিয়ে ১৮ বারের জাতীয় চ্যাম্পিয়ন রানী হামিদ আছেন তিনে। প্রতিদ্বন্দ্বীরা পিছিয়ে থাকায় এক রাউন্ড বাকি থাকতেই লিজার শিরোপা নিশ্চিত হলো কাল। এদিন লিজার প্রতিপক্ষ নৌবাহিনীতে তাঁরই সতীর্থ নাজরানা খান ইভা তুমুল লড়াইয়ের আভাস দিয়েছিলেন। যদিও সাদা নিয়ে কুইন্স পন ওপেনিংয়ে খেলা লিজার কাছে হার মেনেছেন ৫৩ চালে এসে।চ্যাম্পিয়ন হওয়ার আনন্দটা লিজাকে স্বাভাবিকভাবেই ছুঁয়ে গেছে। টানা দুবার জাতীয় মহিলা দাবায় শ্রেষ্ঠত্ব দেখাতে পারার মধ্যে আলাদা একটা তৃপ্তিও আছে তাঁর। তবে এই প্রাপ্তির মধ্যেও অপ্রাপ্তি আছে তাঁর, ‘আজও আমি একটা স্পনসর পেলাম না। নিজের চেষ্টায় নিজের খরচে আর কত দূরই বা এগোনো যায়। একটা স্পনসর পেলে খুশি হতাম, এটা আসলে আমার প্রয়োজনও।’জাতীয় দাবায় এটি তাঁর চতুর্থ শিরোপা। প্রথম দুটি ২০০৫ ও ২০১০ সালে। সেদিক থেকে যথেষ্ট অভিজ্ঞ এখন তিনি। সেটাই কাজে লাগিয়ে এবারের প্রতিযোগিতায় কোনো প্রতিদ্বন্দ্বীকেই খুব একটা চড়ে বসতে দেননি। বললেন, ‘খুব একটা কঠিন হয়নি টুর্নামেন্টটা জিততে। আত্মবিশ্বাস ছিল সেটাই কাজে লাগিয়েছি।’ লিজা আক্রমণাত্মক খেলছেন বরাবরের মতোই, যা তিনি রপ্ত করেছেন সর্বকালের সেরা আক্রমণাত্মক দাবাড়ু হিসেবে পরিচিত সাবেক সোভিয়েত বিশ্বসেরা গ্র্যান্ডমাস্টার মিখাইল তালকে আদর্শ মেনে।২১৬২ রেটিংধারী লিজা মহিলা আন্তর্জাতিক মাস্টার থেকে দ্রুতই হতে চান মহিলা গ্র্যান্ডমাস্টার। এই স্বপ্নের কথা অনেকবারই বলেছেন। কাল দাবা ফেডারেশনে খেলা শেষ করে আবারও বললেন, ‘আমার একার পক্ষে কিছু করা সম্ভব নয়। সবার সহযোগিতা চাই।’
