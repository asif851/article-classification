
রাজশাহী কিংসকে প্রথম ম্যাচে হারিয়েছে রংপুর রাইডার্স। আজ সিলেট-পর্বে রংপুর খেলছে চিটাগং ভাইকিংসের বিপক্ষে। সিলেট আন্তর্জাতিক স্টেডিয়ামে এই ম্যাচে টসে জিতে ফিল্ডিং বেছে নিয়েছেন রংপুর অধিনায়ক মাশরাফি বিন মুর্তজা। চিটাগংকে হারিয়ে টানা দ্বিতীয় জয়টি তুলে নিতে চান বাংলাদেশের ওয়ানডে অধিনায়ক।কেন আগে ফিল্ডিং নিলেন মাশরাফি? তাঁর উত্তর খুবই সোজা-সাপটা, ‘ফিল্ডিং নেওয়ার লক্ষ্যই ছিল। কেন নিয়েছি, এর উত্তরটা খুবই সহজ। একটু সময় গড়ালে এই উইকেটে বল ভালো করে ব্যাটে আসে।’চিটাগং কাল কুমিল্লার বিপক্ষে ৮ উইকেটে হেরেছে। শুরুর ১০ ওভারে ঝড় তুলেও পরে পথ হারিয়ে ফেলে চিটাগং। সংগ্রহটাও সন্তোষজনক কিছু হয়নি। পরে বোলিংটা হয়েছে খুবই সাদামাটা।আজও শুরুটা দুর্দান্ত করেছে চিটাগং। লুক রনকি আর সৌম্য সরকারের ব্যাটে ৩ ওভারেই ৫০ রান তুলে ফেলেছে তারা। এখন দেখার বিষয় চিটাগং থামে কত রানে। রনকি ৪৮ রানে অপরাজিত আছেন।রংপুর-চিটাগং ম্যাচে দুই দলে যাঁরা খেলছেন...রংপুর রাইডার্স: জনসন চার্লস, মোহাম্মদ মিঠুন, শাহরিয়ার নাফীস, রবি বোপারা, সামিউল্লাহ শেনওয়ারি, থিসারা পেরেরা, মাশরাফি বিন মুর্তজা, জিয়াউর রহমান, সোহাগ গাজী, নাজমুল ইসলাম, লাসিথ মালিঙ্গা।চিটাগং ভাইকিংস: লুক রনকি, সৌম্য সরকার, এনামুল হক, দিলশান মুনাবীরা, মিসবাহ-উল-হক, লুইস রিসি, সিকান্দার রাজা, তানবীর হায়দার, সানজামুল ইসলাম, শুভাশিস রায়, তাসকিন আহমেদ।
 
