
আইসিসির টুর্নামেন্ট ছাড়া ভারত-পাকিস্তান দ্বৈরথ দেখা যাচ্ছে না অনেক দিন হলো। অদূর ভবিষ্যতেও দেখা যাবে কি না, তা–ও নিশ্চিত নয়। তবে ফ্র্যাঞ্চাইজি ক্রিকেটের মোড়কে বহুদিন পর ভারত-পাকিস্তানের লড়াই দেখার একটা সম্ভাবনা তৈরি হয়েছে। আর এটির উদ্যোগ নিচ্ছেন শাহরুখ খান!
কদিন আগেই পাকিস্তান সুপার লিগে চ্যাম্পিয়ন হয়েছে পেশোয়ার জালমি। শাহরুখের প্রস্তাব, পেশওয়ারের সঙ্গে তাঁর কলকাতা নাইট রাইডার্সের (কেকেআর) তিন ম্যাচের একটা সিরিজ আয়োজনের। পেশোয়ারের প্রধান নির্বাহী জাভেদ আফ্রিদি বলেছেন, ‘শাহরুখ আমাকে এ নিয়ে পাকিস্তান সরকারের সঙ্গে কথা বলতে বলেছেন। তিনি নিজে কথা বলবেন ভারত সরকারের সঙ্গে।’সিরিজের আলোচনা এখনো প্রাথমিক পর্যায়েই আছে। দুই দেশের সরকারের অনুমোদন সাপেক্ষে ঠিক হবে প্রস্তাবিত সিরিজের সূচি। ভারত দল সর্বশেষ পাকিস্তান সফর করেছিল ২০০৭ সালে, আর পাকিস্তান ভারতে এসেছিল ২০১২ সালে। কেকেআর-পেশোয়ারের লড়াইয়ে আন্তর্জাতিক ক্রিকেটের ঝাঁঝটা হয়তো টের পাওয়া যাবে না। তবে সিরিজটা হলে ‘দুধের স্বাদ ঘোলে’ তো মেটাতে পারবেন দুই দলের সমর্থকেরা!তবে প্রস্তাবিত সিরিজটি আলোর মুখ দেখলে বিপাকে পড়বেন বাংলাদেশের একজন। বাংলাদেশের অলরাউন্ডার সাকিব আল হাসান যে দুই দলেরই খেলোয়াড়! সূত্র: দ্য এক্সপ্রেস ট্রিবিউন।
