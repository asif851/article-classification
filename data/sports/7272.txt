
বাংলাদেশে ফ্র্যাঞ্চাইজি ফুটবল লিগ আয়োজনে সেলিব্রেটি ম্যানেজমেন্ট গ্রুপকে প্রাথমিক সম্মতি দিয়েছে বাংলাদেশ ফুটবল ফেডারেশন (বাফুফে)। আর লিগ কমিটির চেয়ারম্যান হতে রাজি হয়েছেন ডিয়েগো ম্যারাডোনা। বিষয়টি সাংবাদিকদের নিশ্চিত করেছেন সেলিব্রিটি ম্যানেজমেন্ট গ্রুপের নির্বাহী পরিচালক ভাস্কর গোস্বামী। সব ঠিক থাকলে শিগগিরই বাংলাদেশে আসার কথা আর্জেন্টিনা কিংবদন্তির।তবে এখনো এ টুর্নামেন্ট আয়োজনে অনেক প্রক্রিয়া বাকি। বাফুফে সভাপতি কাজী সালাউদ্দিন জানিয়েছেন, ম্যারাডোনা যদি লিগ কমিটির চেয়ারম্যান হিসেবে বাংলাদেশে ​এসে টুর্নামেন্ট নিয়ে আনুষ্ঠানিক সংবাদ সম্মেলন করেন, তারপর এ ব্যাপারে নিজেদের তৎ​পরতা শুরু করবে বাফুফে। এর আগে, গত ডিসেম্বরে লিগ আয়োজনের সংক্ষিপ্ত প্রস্তাব দিয়ে গিয়েছিল কলকাতাভিত্তিক ইভেন্ট ম্যানেজমেন্ট। এ মাসের শুরুতে বাংলাদেশে ফ্র্যাঞ্চাইজি ফুটবল লিগ করতে বাফুফেকে পূর্ণাঙ্গ পরিকল্পনা পাঠায় তারা। সে প্রস্তাবে ইতিবাচক সাড়া দিয়েছে বাফুফে।প্রস্তাব অনুযায়ী, ভারতের আইএসএলের আদলে বাংলাদেশে ৮ ভেন্যুতে ৮ টি দল নিয়ে টুর্নামেন্ট আয়োজন করা হবে। হোম অ্যান্ড অ্যাওয়ে পদ্ধতিতে ৬১ টি ম্যাচ অনুষ্ঠিত হবে। এ লিগে অংশ নেবেন বিদেশি কোচ, নামীদামি বিশ্ব তারকারা। লিগটি এ বছরের শেষের দিকে আয়োজনের কথা রয়েছে।
