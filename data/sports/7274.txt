
আসল লড়াইয়ে নামার আগে এটা ছিল পাকিস্তানের জন্য নিজেদের ঝালাই করে নেওয়ার সুযোগ। হলো উল্টোটা। বিসিবি একাদশের কাছে হেরে একটা ধাক্কাই খেল পাকিস্তান। সিরিজ শুরুর আগে প্রস্তুতি ম্যাচে এ হারটাকে তাই সতর্কবার্তা হিসেবে দেখছেন পাকিস্তানি অলরাউন্ডার মোহাম্মদ হাফিজ। সাব্বির রহমানের দুর্দান্ত ইনিংসটি নিয়ে মুগ্ধতাও গোপন করেননি।দলের পক্ষে সর্বোচ্চ ৮৫ রান করেছেন। পাকিস্তান ২৬৮ রান করার পর সেটিকে যথেষ্ট মনে করাটাও ছিল স্বাভাবিক। কিন্তু অঙ্কটা উল্টে দিয়েছে বিসিবি একাদশ। ম্যাচের পর হাফিজের কণ্ঠেও তাই সতর্ক সুর, ‘দুই দলই ভালো খেলেছে। তবে শেষ পর্যন্ত আমার মনে হয়, বাংলাদেশ ‘এ’ দলই (বিসিবি একাদশ) ভালো করেছে। আমাদের কিছু জায়গায় আরও উন্নতি করতে হবে, বিশেষ করে ফিল্ডিং। এটা নিয়ে আরও অনেক কাজ করতে হবে। বোলারদের আরও জ্বলে উঠতে হবে। কারণ যে উইকেটে বল ব্যাটে আসছিল না, সেখানেও ২৭০-এর মতো করে জিততে পারিনি। তার মানে আমরা ছন্দে ছিলাম না।’ প্রথম ওয়ানডের আগেই এ ভুলগুলো শোধরানোর আশা হাফিজের কণ্ঠে, ‘আমরা এ রকম একটা ম্যাচ চেয়েছিলাম, যাতে এ জায়গাগুলো ঠিকঠাক করে নিতে পারি। এখন দলটা আরও ভালো হবে।’কিছুদিন আগে এই সিরিজে বাংলাদেশকে ফেবারিট বলে দাবি করেছেন সাকিব আল হাসান। প্রস্তুতি ম্যাচে জয় সেই দাবিকে কিছুটা হলেও জোরালো তো করছেই। হাফিজ তা মানবেন না স্বাভাবিক, ‘ওরা তাদের কথা বলেছে। আমি ব্যক্তিগতভাবে মনে করি আমাদের দলটা বেশ ভালো। আমার তো মনে হয় বাংলাদেশকে হারানোর সব সামর্থ্যই আছে আমাদের।’ মিসবাহ-উল-হক ও শহীদ আফ্রিদি অবসর নেওয়ায় পাকিস্তানের ওয়ানডে দল এখন তারুণ্যভাস্বর। ওই দুজনের না থাকাটাকে একটা বড় ক্ষতি বলে মেনে নিলেও তরুণদের নিয়ে আশাবাদ হাফিজের কণ্ঠে, ‘আমাদের দলটা তরুণ। অনেকের অভিষেক হবে, অনেকে দলে এসেছে খুব বেশি দিন হয়নি। তবে সবাই দেশের হয়ে খেলার সুযোগের অপেক্ষায় আছে।’যাঁর দুর্দান্ত সেঞ্চুরিতে সিরিজ শুরুর আগেই এমন একটা ধাক্কা খেল পাকিস্তান, সেই সাব্বির রহমানকে অবশ্য প্রাপ্য প্রশংসা ঠিকই দিয়েছেন হাফিজ, ‘দর্শক হিসেবে ওর ইনিংসটা হয়তো আপনার দেখা সেরা ইনিংসগুলোর মধ্যে থাকবে। সে একটুও মাথা গরম করেনি। রীতিমতো বোলারদের শাসন করেছে। আমি এই প্রথম ওকে দেখলাম। ৩ উইকেট পড়ে যাওয়ার পর সে একাই শাসন করেছে বোলারদের। দারুণ ইনিংস।’
