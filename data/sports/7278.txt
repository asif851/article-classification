
২২২ মিলিয়ন ইউরোতে প্যারিস সেন্ট-জার্মেইতে (পিএসজি) পাড়ি জমানো নেইমারের বিরুদ্ধে চুক্তি ভঙ্গের অভিযোগ এনেছে বার্সেলোনা। কাতালান জায়ান্টরা ব্রাজিলীয় তারকার কাছে ৮.৫ মিলিয়ন ইউরো (প্রায় ৮১ কোটি টাকা) ক্ষতিপূরণ চেয়েছে।
গত বছর অক্টোবরে বার্সার সঙ্গে নতুন করে পাঁচ বছরের চুক্তি করে ৮.৫ মিলিয়ন ইউরো বোনাস পেয়েছিলেন নেইমার। কিন্তু এক বছর না যেতেই দলবদলের রেকর্ড গড়ে পিএসজিতে চলে গেছেন ব্রাজিলীয় ফরোয়ার্ড। ১১ আগস্ট বার্সেলোনার শ্রম আদালতে ক্ষতিপূরণ চেয়ে মামলা করে বার্সা। স্প্যানিশ ক্লাবটির দাবি, নেইমার অথবা তাঁর নতুন ক্লাব পিএসজিকে ১০ শতাংশ সুদসহ ফেরত দিত হবে এই অর্থ। আজ নিজেদের ওয়েবসাইটে এক বিবৃতিতে মামলা করার কথা জানিয়েছে বার্সেলোনা।বার্সেলোনা স্প্যানিশ ফুটবল ফেডারেশনের মাধ্যমে ফিফা ও ফ্রেঞ্চ ফুটবল ফেডারেশনকেও নিজেদের দাবির কথা জানিয়েছে। এএফপি, রয়টার্স।
