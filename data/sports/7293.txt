
১. ব্ল্যাক বেল্ট ক্যান্টোনা: ১৯৯৭ সালে বুট জোড়া তুলে রাখার পর দু-একটা চলচ্চিত্রে অভিনয় করেছিলেন এরিক ক্যান্টোনা। তবে এই ভাবনাটা বোধহয় আরও দুবছর আগ থেকেই ম্যানচেস্টার ইউনাইটেড ফরোয়ার্ডের মাথায় ছিল। চলচ্চিত্রে মারামারির দৃশ্যে অভিনয়ের প্রস্তুতি হিসেবে হয়তো কুংফু কারাতেও শিখে নিয়েছিলেন। তারই একটা প্রমাণ রাখলেন ১৯৯৫ সালের জানুয়ারিতে ক্রিস্টাল প্যালেসের মাঠ সেলহার্স্ট পার্কে। দর্শক সারি থেকে কেউ একজন কিছু বলছিল। সেটি পছন্দ হয়নি ক্যান্টোনার। ব্যাস, নিজের 'ব্ল্যাক-বেল্ট' প্রাপ্তির দাবিটা তুলে ধরলেন ইউনাইটেড 'নাম্বার সেভেন'। মাঠের পাশের বিজ্ঞাপন বোর্ডের ওপর দিয়ে লাফিয়ে উঠে গিয়ে কুংফু কিক মেরে বসলেন প্যালেসের ওই দর্শককে। ক্যান্টোনার ভাগ্য ভালো। শুধু লাল কার্ডেই সব ঝামেলা চুকে গেছে। এই ঘটনায় অল্পের জন্য দুই বছরের জেল থেকে বেঁচে গিয়েছিলেন ফ্রেঞ্চ ফরোয়ার্ড।২. তিন হলুদ কার্ডে এক লাল: গ্রাহাম পোল সম্ভবত রেফারিং কোর্সের প্রথম পাঠটাই ভুলে বসেছিলেন। এক ম্যাচে কোনো খেলোয়াড় দুইবার হলুদ কার্ড দেখলেই তাঁকে লাল কার্ড দেখানোর কথা। ১৯৯৮ বিশ্বকাপে গ্রুপপর্বে অস্ট্রেলিয়ার বিপক্ষে ম্যাচে ক্রোয়েশিয়ার জোসিপ সিমুনিচকে দুই হলুদ কার্ড দেখানোর পরও লাল কার্ড দেখানোর কথা বেমালুম ভুলে গেলেন পোল!
সিমুনিচের তাতেও শিক্ষা হলো না। কোথায় একটু দেখেশুনে খেলবেন, তা না! আরও একবার ফাউল করে বসলেন এই ক্রোট লেফট ব্যাক। শেষ পর্যন্ত ‘ন্যায় বিচার’ দেখল ফুটবল, তবে তার জন্য 'খরচ'টা একটু বেশি হয়ে গেছে। তিন হলুদের পর লাল কার্ড দেখেছেন সিমুনিচ। 'সুযোগের অপব্যবহার' আর কাকে বলে!৩. জোয়ি বার্টন বনাম ম্যানচেস্টার সিটির ১১ জন: বিতর্ক আর বিশৃঙ্খলার সঙ্গে বেশ ভালো একটা সম্পর্ক বজায় রাখেন জোয়ি বার্টন। ক্যারিয়ারে বিতর্ক আর তো কম তৈরি করেননি। এর মধ্যে ম্যানচেস্টার সিটির ম্যাচটা এক অর্থে তাঁর জন্য 'স্বাভাবিক' ঘটনাই। লিগের শেষ ম্যাচ। একদিকে সিটি শিরোপা জয়ের জন্য লড়ছে, অন্যদিকে কুইন্স পার্ক রেঞ্জার্স লড়ছে অবনমন বাঁচাতে।
উত্তেজনার ম্যাচ, আর বার্টন তো সব সময়ই উত্তেজিত। 'অফ দ্য বল' ফাউল করে লাল কার্ড তো দেখেছেন, কিন্তু তাতে সম্ভবত মন ভরেনি। বেরিয়ে যাওয়ার সময় সিটির সার্জিও আগুয়েরোর পিঠে হাঁটু দিয়ে আঘাত করলেন, আবার এ নিয়ে সিটির খেলোয়াড়দের সঙ্গে 'ঝগড়া'র এক পর্যায়ে অন্য এক খেলোয়াড়কে মাথা দিয়ে গুঁতো মেরেছেন।৪. প্রীতি ম্যাচে অপ্রীতিকর কান্ড: খুব বেশি কিছু বলার নেই বোকা জুনিয়র্সের খেলোয়াড় লিয়ানদ্রো মার্টিনের লাল কার্ডটি নিয়ে। শুধু দুটি তথ্য-রেসিং ক্লাবের সঙ্গে ম্যাচটা একটা প্রীতি ম্যাচ ছিল। আর মার্টিনের ফাউলটাকে দেখা হচ্ছে ২০১৫ সালের সবচেয়ে জঘন্য ফাউলগুলোর একটি হিসেবে।
৫. কিংবদন্তি বনাম বাচ্চা: টেকনিক অসাধারণ, গোল করার ক্ষমতাও-সুনামের পাশাপাশি ফ্রান্সেসকো টট্টি সমালোচিত হয়েছেন তাঁর হঠাৎ পাগলামির জন্যও। এই পাগলামিটা রোমা কিংবদন্তি আবার দেখালেন আরেক 'খেপাটে' লোকের ওপর-মারিও বালোতেল্লি। পেছন থেকে এমনভাবে আঘাত করলেন বালোতেল্লিকে, দেখে মনেই হয়নি বালোতেল্লিকে আঘাত করা ছাড়া দ্বিতীয় কোনো উদ্দেশ্য আছে তাঁর। এমনকি লাল কার্ড দেখে মাঠ ছেড়ে বেরিয়ে যাওয়ার সময়ও ইতালিয়ান কিংবদন্তির মুখে কোনো ভাবান্তর ছিল বলে মনে হলো না।
৬. ক্যারিয়ার শেষ করে দেওয়া ট্যাকল: মারাত্মক ট্যাকলের ক্ষেত্রে ধারাভাষ্যকারদের অনেক সময়ই বলতে শোনা যায়-'এতে কোনো বড় ইনজুরি হলেও হতে পারত'। সান্দ্রো ওয়েইসার ঠিক এই কাজটিই করলেন। আরাউয়ের এই খেলোয়াড় এমনই ট্যাকল করলেন এফসি জুরিখের জাইলস ইয়াপি-ইয়াপোকে, যে চোটের তালিকাটা কোনো উচ্চবিত্ত পরিবারের সাপ্তাহিক বাজারের ফর্দের মতো লম্বা হয়ে গেল। বেচারা ইয়াপি-ইয়াপো, এত 'হাজার' চোট সারিয়ে আর ফুটবল মাঠেই নামতে পারলেন না। ওই ম্যাচ পরই অবসর!
শুধু লাল কার্ড দেখেই পার পাননি ওয়েইসার। জুরিখ তাঁর বিরুদ্ধে সুইজারল্যান্ডের আদালতে ফৌজদারি মামলা করে দিয়েছিল। অবশ্য ৭ হাজার পাউন্ডের জরিমানা ছাড়া আর কোনো শাস্তি পেতে হয়েছিল কি না, সেটি আর জানা যায়নি।৭. ঝগড়াটে সতীর্থ : এর যৌক্তিক কোনো ব্যাখ্যা নেই। কিয়েরন ডায়ার ও লি বাওয়ার-দুজনই নিউক্যাসল সতীর্থ। কিন্তু অ্যাস্টন ভিলার সঙ্গে ম্যাচে নিজেদের মধ্যেই মারামারি বাঁধিয়ে দিলেন দুজন। ব্যাস, লাল কার্ড!
সমর্থকেরা তাঁদের কাণ্ডে হতবাক, আর ডায়ার অবাক হয়েছেন লাল কার্ড দেখে। ম্যাচ শেষে দাবি করলেন, সতীর্থের সঙ্গে মারামারির কারণে লাল কার্ড দেখতে হয়, এটা তাঁর জানাই ছিল না।৮. লাল কার্ড কি: শেষ বাজি বাজালেই যে মাঠে রেফারির কর্তৃত্ব শেষ হয়ে যায় না, এটা সম্ভবত জানতেন না জনি ডস সান্তোস। ব্রাজিলের নিচুসারির লিগের এক ম্যাচে শেষ বাজি বাজানোর পর রীতিমতো উড়ে গিয়ে রেফারিকে এমনভাবে কুংফু কিক মারলেন, এরিক ক্যান্টোনাও ভাবতে পারেন 'আমি তো ছিলাম শিশু!'
তবে এমন ট্যাকলের পরও লাল কার্ড দেখতে হয়নি জনিকে। দেখবেন কী করে, যিনি দেখাবেন, সেই রেফারিই তো তখন মাটিতে গড়াগড়ি খাচ্ছেন। পুলিশ অবশ্য মাঠ থেকে নিয়ে যায় তাঁকে।৯. মুখোশ নয়, চেহারা দেখাও: বেচার নেইমার। ক্যারিয়ারে যত অসাধারণ গোল করেছেন, তার সঙ্গে পাল্লা দিয়ে সুন্দরভাবে নেচে-গেয়ে উদযাপনও করেছেন। সান্তোসে থাকার সময় এক ম্যাচে গোল করার পর তার মনে হলো, মুখোশ পরে উদযাপন করবেন। মুখোশটা কার জানেন? নেইমারের নিজের!
কিন্তু ওই ম্যাচের রেফারি সম্ভবত 'সেন্স অব হিউমার' কী জিনিস বুঝতেন না। তাই তো নেইমারের এমন উদযাপন পছন্দ হলো না তাঁর। নিজের মুখোশ? তাও আবার উল্টো করে পরা? ফাজলামো! সোজা হলুদ কার্ড দেখিয়ে দিলেন। ম্যাচে এর আগেও একবার হলুদ কার্ড দেখেছিলেন নেইমার। দুই হলুদ মিলিয়ে লাল কার্ড হয়ে গেল।১০. ‘প্রিয়ে, আমি ব্যস্ত!’: ফুটবল মাঠে শুধু খেলোয়াড়েরাই লাল কার্ড দেখবে, এমনটা কে বলেছে আপনাকে? দলের ডাক্তারও তো দেখতে পারেন। তবে ডেভ নিকোলস যে কারণে লাল কার্ড দেখলেন, সেটি অনেকের কাছে মধু, অনেকের কাছে শুধুই বেদনা-তার নাম ভালোবাসা! ভালোবাসার দাবি মেটাতে গিয়েই মাঠ থেকে লাল কার্ড দেখে বেরিয়ে গেছেন এই ট্রেনার! প্রিয়তমার ফোন ধরতে গিয়েই যে লাল কার্ড দেখেছেন নিকোলস।
২০০৫ সালে এক ম্যাচে খেলোয়াড় ব্যথা পেয়ে কাতরাচ্ছিল দেখে কিটবক্স নিয়ে মাঠে ঢুকে যান নিকোলস। হঠাৎই ফোন বেজে ওঠে। বেখেয়ালে প্রিয়তমার কাছ থেকে আসা ফোনটা ধরেও বসেন নিকোলস, শুধু এটুকুই হয়তো বলেছিলেন, প্রিয়ে, আমি ব্যস্ত, পরে না হয় কথা হবে...।কিন্তু যা হওয়ার ততক্ষণেই হয়ে গেছে। রেফারির পকেট থেকে বেরিয়ে গেছে লাল কার্ড!
