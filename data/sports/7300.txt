
চূড়ান্ত আনুষ্ঠানিকতাই কেবল বাকি। বলতে গেলে সাফ ফুটবলের দল প্রায় তৈরি করে এনেছেন জাতীয় ফুটবল দলের ডাচ কোচ লোডভিক ডি ক্রুইফ। কেটেছেঁটে দলটা তিনি নামিয়ে এনেছেন ২৪ সদস্যে। আগামী সেপ্টেম্বরে নেপালে অনুষ্ঠেয় সাফ চ্যাম্পিয়নশিপে বাংলাদেশ দল ২৩ সদস্যের হওয়ার কথা। জাতীয় দলের ক্যাম্পে প্রথমে ডাকা হয়েছিল ৩৫ ফুটবলারকে। প্রাথমিক দল থেকে প্রথমে বাদ পড়েছিলেন তিনজন। একই সঙ্গে দেশে ফিরে গিয়েছিলেন অস্ট্রেলিয়া-প্রবাসী ফুটবলার আনন্দ রহমান। এরপর দ্বিতীয় দফায় বাদ পড়েন আরও চারজন। সর্বশেষ আজ ক্যাম্প থেকে ছিটকে পড়লেন গোলরক্ষক জিয়াউর রহমান, মিডফিল্ডার প্রাণতোষ কুমার ও স্ট্রাইকার মেজবাবুল মানিক। সব মিলিয়ে এখন দল দাঁড়াল ২৪ জনে।  এই ২৪ জনকে নিয়েই থাইল্যান্ডে প্রীতি ম্যাচ খেলতে যাবেন ক্রুইফ। চূড়ান্ত দলটি ঘোষণা করতে একটু সময়ই নেবেন তিনি। আজ বাদ পড়া খেলোয়াড়দের মধ্যে প্রাণতোষকে দুর্ভাগা বলতেই হয়। ২০ জুলাই বাফুফে একাদশের বিপক্ষে জাতীয় দলের অনুশীলন ম্যাচে হাঁটুতে আঘাত পেয়েছিলেন তিনি। ওই আঘাতই শেষ পর্যন্ত কাল হয়ে দাঁড়িয়েছে জাতীয় দলের এই নিয়মিত রক্ষণসেনার। সর্বশেষ দুটি সাফেই জাতীয় দলের জার্সি গায়ে খেলেছেন আবাহনীর এই খেলোয়াড়। ঘোষিত ২৪ জনের দলে স্থান পেয়েছেন দুই প্রবাসী ফুটবলার। ডেনমার্ক-প্রবাসী জামাল ভূঁইয়ার পাশাপাশি দলে আছেন জার্মানি প্রবাসী রিয়াসাত খাতন। বাংলাদেশ দল: শহিদুল আলম, মামুন খান, বিপ্লব ভট্টাচার্য, আরিফুল ইসলাম, কেষ্ট কুমার, নাসির উদ্দিন, মোহাম্মদ লিঙ্কন, রায়হান হাসান, রেজাউল করিম, ওয়ালী ফয়সাল, আতিকুর রহমান মিশু, রিয়াসাত খাতন, ইয়ামিন মুন্না, মামুনুল ইসলাম, সোহেল রানা, জাহিদ হোসেন, ওমর ফারুক, মোবারক হোসেন, জামাল ভূঁইয়া, মিঠুন চৌধুরী, শাখাওয়াত রনি, তকলিচ আহমেদ, ওয়াহেদ আহমেদ, জাহিদ হাসান এমিলি।
