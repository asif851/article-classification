
ইতিহাসের প্রথম ও একমাত্র খেলোয়াড় হিসেবে পঞ্চমবারের মতো ব্যালন ডি’অর জিতলেন লিওনেল মেসি।
২০০৯ থেকে শুরু করে টানা চার বার বর্ষসেরা হয়েছিলেন। প্রথমবার পুরস্কারটা ছিল শুধু ব্যালন ডি’অর, পরের তিন বার নাম বদলে ফিফা ব্যালন ডি’অর। চার বছর পর ২০১৩ সালে মেসিকে সিংহাসন থেকে সরিয়ে সেখানে বসেছিলেন ক্রিস্টিয়ানো রোনালদো। পরের বছরও ফুটবলের ব্যক্তিগত সর্বোচ্চ এই পুরস্কারটা রিয়ালের পর্তুগিজ উইঙ্গারেরই ছিল। এবার মেসি সেই সিংহাসন পুনরুদ্ধার করলেন।ক্লাব বার্সেলোনার হয়ে গত বছর পাঁচটি শিরোপা জিতেছেন মেসি। ৪৩ গোলে গত মৌসুমের লা লিগা শেষ করেছেন, চ্যাম্পিয়নস লিগেও ১০ গোল করে ক্রিস্টিয়ানো রোনালদোর সঙ্গে যৌথভাবে সর্বোচ্চ গোলদাতা। সব মিলিয়ে ৬১ ম্যাচে ৫২ গোল। তবে এর মধ্যে বার্সেলোনার গত বছর যে পাঁচটি ফাইনালে খেলেছে তাতেই ৬ গোল মেসির। ট্রফিটা যে আবার তাঁর হাতেই ফিরে যাচ্ছে, সেই গুঞ্জনও বাতাসে ভেসে বেড়াচ্ছিল বেশ কিছুদিন ধরে।
