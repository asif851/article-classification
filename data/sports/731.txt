
তামিম ইকবালের জন্য টি-টোয়েন্টি বিশ্বকাপ হয়ে ছিল একটা জুজু। যে ২০০৭ ‘মূল’ বিশ্বকাপে ঝড় তুলে বিশ্বকে জানান দিলেন, সেই বছরই কেমন মলিন হয়ে রইলেন টি-টোয়েন্টি বিশ্বকাপে! আজ সেই ধারা ভাঙলেন তামিম, অপরাজিত ৮৩ রানের ইনিংস খেলে টি-টোয়েন্টি বিশ্বকাপে দলকে এনে দিলেন শুভসূচনা।
হল্যান্ড ম্যাচের আগে টি-টোয়েন্টি বিশ্বকাপে ১৭ ম্যাচ খেলে তামিমের রান মাত্র ২১৯, ফিফটি ছিল না একটিও। ‘তামিম ইকবাল’ নামের সঙ্গেই যায় না এই পরিসংখ্যান। আজ তো সে ধারা পাল্টালেনই, আশা জাগিয়েছিলেন প্রথম বাংলাদেশি ব্যাটসম্যান হিসেবে টি-টোয়েন্টি সেঞ্চুরিরও। একটুর জন্য সেটি আর পাওয়া হয়নি। ধর্মশালায় ম্যাচ শেষে এ নিয়ে কোনো আক্ষেপ ছিল না তাঁর, ‘আমাকে ম্যাচের পরিস্থিতি অনুযায়ী খেলতে হয়েছে। ইনিংসের ১৫তম ওভারে মাহমুদউল্লাহ ও মুশফিক ভাই আউট হয়ে গিয়েছিলেন। তখন দ্রুত রান তোলার চেষ্টা করা সম্ভব ছিল না। আমি আউট হলে দল বিপদে পড়ে যেত। আর দলের রান ১৫০ করার দিকেই বেশি নজর ছিল আমার।’কদিন আগেই প্রথমবারের মতো বাবা হয়েছেন তামিম। তারপরই বিশ্বকাপে এমন সাফল্য, রহস্য কি এখানেই! হাসিমাখা মুখে তামিমের উত্তর, ‘না না, এর সঙ্গে বাবা হওয়ার কোনো সম্পর্ক নেই। আমি আগের মতোই ব্যাটিং করছি। (বাবা হওয়ার আগে) পিএসএলে এভাবেই ব্যাটিং করেছি, বিপিএলেও।’
