
উত্তরসূরিদের কি একটা সতর্কবার্তা পাঠালেন স্টিভ ওয়াহ? ইঙ্গিতে কি বললেন অশ্বিনের ঘূর্ণি থেকে সাবধান! ভারতের মাটিতে মাত্রই পা রেখেছে অস্ট্রেলিয়া দল। পুনেতে ২৩ ফেব্রুয়ারির ম্যাচ দিয়ে শুরু হবে চার টেস্টের সিরিজ। এর আগে প্রতিপক্ষ দলের সেরা স্পিনার রবিচন্দ্রন অশ্বিনকে প্রশংসায় ভাসিয়েছেন অস্ট্রেলিয়ার সাবেক অধিনায়ক। আইসিসি টেস্ট র‍্যাঙ্কিংয়ের এক নম্বর বোলার তাঁর কাছে ‘বোলিংয়ের ব্র্যাডম্যান’!২০০৪ সালের পর ভারতের মাটিতে কোনো টেস্ট জেতেনি অস্ট্রেলিয়া। এই অসাধ্যসাধন করতে হলে কী করতে হবে স্মিথদের সেই পরামর্শ দিতে গিয়েই অশ্বিনের প্রশংসা করেছেন ওয়াহ, ‘অশ্বিন মূলত বোলিংয়ের ব্র্যাডম্যান। সে যা করছে তা এক কথায় অসাধারণ। আমি মনে করি, তাকে জয় করতে হবে আমাদের। অশ্বিনের বোলিং সামলানোয় মনোযোগ দিতে হবে অস্ট্রেলিয়ার খেলোয়াড়দের। স্মিথরা যদি তাকে সামলাতে পারে তাহলে আমাদের সুযোগ থাকবে। ছেলেদের চাপের মুখে মাথা ঠান্ডা রাখতে হবে।’৫২ টেস্টের ক্যারিয়ারে ৯৯.৯৪ গড়ে ৬ হাজার ৯৯৬ রান করেছেন ডন ব্র্যাডম্যান। অস্ট্রেলিয়ার সাবেক এই ব্যাটসম্যানকে মনে করা হয় সর্বকালের সেরা ব্যাটসম্যান। ব্র্যাডম্যানের সঙ্গে কারও তুলনা করা যায় না বলেই অভিমত অনেকের। তাঁকে আলাদা ব্র্যাকেটে রেখেই বাকিদের তুলনা করা হয়।অশ্বিন অবশ্য যে গতিতে ছুটছেন, তাতে বোলারদের ব্র্যাডম্যান হয়ে যেতেও পারেন। যদিও পেরোতে হবে লম্বা পথ। একজন বোলার হিসেবে মুত্তিয়া মুরালিধরন, শেন ওয়ার্নদের সঙ্গে তুল্য হতেও আরও অনেক কিছুই করতে হবে টেস্ট ক্রিকেটে ২৫০ উইকেট পাওয়া অশ্বিনকে। বাংলাদেশের বিপক্ষে হায়দরাবাদ টেস্টেই আড়াই শ উইকেটের মাইলফলক ছুঁয়েছেন অশ্বিন। একদিক থেকে অবশ্য মুরালি, ওয়ার্নদের ছাড়িয়ে গেছেন—দ্রুততম আড়াই শ উইকেট পাওয়া বোলার যে চেন্নাইয়ে জন্ম নেওয়া এই স্পিনারই। 
ওয়াহর বিশ্বাস এভাবে খেলতে থাকলে অশ্বিন একদিন সব রেকর্ডই নিজের করে নেবেন, ‘এই মুহূর্তে যেমন খেলছে, অনেক রেকর্ড ভাঙবে সে। অশ্বিনের পরিসংখ্যান অসাধারণ।’ শুধু অশ্বিনকেই নয়, ওয়াহ প্রশংসায় ভাসিয়েছেন ভারত অধিনায়ক বিরাট কোহলিকেও, ‘বিরাট কোহলির নেতৃত্বও খুব অসাধারণ। তার অধীনে ভারতের খেলোয়াড়দের ভাবনা ইতিবাচক থাকে। যেকোনো কিছু করতেই প্রস্তুত তারা। নতুন টিম ইন্ডিয়া যেকোনো কিছুই অর্জন করতে পারে।’ জি নিউজ।
