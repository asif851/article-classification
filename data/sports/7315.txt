
‘গ্যারেথ বেলের দাম ১০০ মিলিয়ন পাউন্ড? কোনোই মানে হয় না।’ এবারের মৌসুমের শুরুতে এমন কথা অনেকেই বলেছিলেন। কিন্তু তাঁকে দলে ভেড়ানোর জন্য বিপুল পরিমাণ অর্থ খরচ করে যে রিয়াল মাদ্রিদ কোনোই ভুল করেনি, সেটা গতকাল আরও একবার প্রমাণ করে দিলেন ওয়ালসের এই উইঙ্গার। ফিফা বর্ষসেরা ফুটবলার ক্রিস্টিয়ানো রোনালদো যে মাঠে ছিলেন না সেটা টেরই পাওয়া যায়নি বেলের দুর্দান্ত পারফরম্যান্সের কারণে। কোপা ডেল রের ফাইনালে চিরপ্রতিদ্বন্দ্বী বার্সেলোনার বিপক্ষে রিয়ালের জয়সূচক গোলটিও এসেছে বেলের পা থেকে। ২-১ গোলের জয় দিয়ে ১৯তম বারের মতো স্প্যানিশ কাপের শিরোপা জিতেছে রিয়াল মাদ্রিদ।এবারের মৌসুমের শুরুটা ভালোভাবে করলেও শেষপর্যায়ে এসে যেন মুখ থুবড়েই পড়েছে বার্সেলোনা। প্রথমে অ্যাটলেটিকো মাদ্রিদের কাছে হেরে বিদায় নিয়েছে চ্যাম্পিয়নস লিগ থেকে। এরপর খেয়েছে আরও বড় হোঁচট। নিচের সারির ক্লাব গ্রানাডার কাছে হেরে অনেকটাই ছিটকে গেছে লা লিগার শিরোপা জয়ের লড়াই থেকে। আর গতকাল হাতছাড়া হয়েছে কোপা ডেল রের শিরোপাটাও। ২০০৭-০৮ মৌসুমের পর এবারই প্রথমবারের মতো বড় কোনো শিরোপা জয়ের স্বাদ না পেয়েই মৌসুম শেষ করতে পারে কাতালানরা।গতকাল শুরু থেকেই বার্সেলোনার উপর চড়াও হয়ে খেলেছে রিয়াল। সাত মিনিটের মধ্যেই বার্সা রক্ষণভাগে দুইবার জোরালো আক্রমণ শানিয়েছিলেন বেল। সেগুলো থেকে গোল না হলেও ১১ মিনিটের মাথায় আর নিরাশ হতে হয়নি রিয়াল সমর্থকদের। করিম বেনজেমার লম্বা পাস থেকে বল পেয়ে সেটাকে জালে জড়াতে কোনো ভুল হয়নি অ্যাঙ্গেল ডি মারিয়ার। ১-০ গোলে এগিয়ে থেকেই প্রথমার্ধ শেষ করেছিল রিয়াল। ৬৮ মিনিটের মাথায় জাভির কর্নার কিক থেকে আসা বলে মাথা ছুঁইয়ে খেলায় সমতা ফেরান মার্ক বারত্রা। ৮৫ মিনিটে দারুণ এক গোল করে রিয়ালকে জয় এনে দেন বেল। মাঝমাঠ থেকে প্রচণ্ড গতিতে ছুটে গিয়ে বল জালে জড়িয়েছিলেন ওয়ালসের এই উইঙ্গার। দুই মিনিট পরে আবারও সমতা ফেরানোর সুযোগ এসেছিল বার্সেলোনার সামনে। কিন্তু নেইমারের শট ফিরে আসে গোলপোস্টে লেগে।
মৌসুমের প্রথম শিরোপাটি ঘরে তোলার পর রিয়াল মাদ্রিদ এখন দেখছে ট্রেবল জয়ের স্বপ্ন। স্প্যানিশ লিগ ও ইউরোপিয়ান চ্যাম্পিয়নস লিগ, দুইটি শিরোপা জয়ের লড়াইয়েই বেশ ভালোভাবে টিকে আছে কার্লো আনচেলত্তির শিষ্যরা। আর কোপা ডেল রের শিরোপাটা নিশ্চয়ই আরও উজ্জীবিত করে তুলবে রিয়াল শিবিরকে।— রয়টার্স
 
