
এপ্রিলে ভারতীয় ক্রিকেট বোর্ডকে (বিসিসিআই) বড় ধাক্কাই দিয়েছিল আইসিসির প্রস্তাবিত নতুন আর্থিক কাঠামো। ভোটাভুটিতে হেরে যাওয়ায় আগামী আট বছরে ১৪৭ মিলিয়ন মার্কিন ডলার আয় কমে যাওয়ার শঙ্কা ছিল বিসিসিআইয়ের। নানা জলঘোলার পর অবশেষে আইসিসি-বিসিসিআই পৌঁছেছে সমঝোতায়। অতিরিক্ত ১১২ মিলিয়ন ডলার দিয়ে ভারতকে শান্ত করেছে আইসিসি।
গত এপ্রিলে নতুন আর্থিক কাঠামোয় বিসিসিআইয়ের জন্য বরাদ্দ রাখা হয়েছিল ২৯৩ মিলিয়ন ডলার। ২০১৪ সালে ‘বিগ থ্রি’ প্রস্তাব অনুযায়ী ভারতীয় ক্রিকেট বোর্ডের প্রাপ্তি ধরা হয়েছিল ৫৭০ মিলিয়ন ডলার (পরে অবশ্য সেটা ৪৪০ মিলিয়ন বলে জানা যায়)। স্বাভাবিকভাবে ভারত এই সংস্কার মানতে চায়নি। আইসিসি বিসিসিআইকে তখন ৪০০ মিলিয়ন ডলারে সমঝোতা করার প্রস্তাব দিয়েছিল। শশাঙ্ক মনোহরের সে প্রস্তাব অবশ্য গ্রহণ করেনি বিসিসিআই। উল্টো প্রস্তাব দেয়, তাদের প্রাপ্যটা বুঝিয়ে দেওয়া হোক আর অন্য বোর্ডগুলো নতুন আর্থিক কাঠামো অনুযায়ী অর্থ বুঝে নিক।অবশেষে আইসিসির প্রস্তাবই মেনে নিয়েছে ভারত। আজ লন্ডনে আইসিসির বার্ষিক সভায় নেওয়া সিদ্ধান্ত অনুযায়ী, ২০১৫ থেকে ২০২৩ সাল পর্যন্ত ভারত পাবে ৪০৫ মিলিয়ন ডলার, এপ্রিলে ভোটাভুটিতে গড়ানো প্রস্তাবের চেয়ে যেটি ১১২ মিলিয়ন ডলার বেশি। গত এপ্রিলে লভ্যাংশ ও তিন-মোড়ল প্রশ্নে আইসিসির বোর্ড সভায় শোচনীয় হারের (৯-১ ভোটে) পর ভারত পরে চ্যাম্পিয়নস ট্রফিতে দল না পাঠানোর হুমকিও দিয়েছিল। যদিও শেষ পর্যন্ত দল তারা পাঠিয়েছে। অবশেষে সুরাহা হয়েছে আর্থিক বিষয়ে ভারত-আইসিসির টানাপোড়েনেরও। সূত্র : ক্রিকইনফো।
