
আশা ও শঙ্কা নিয়েই আগামীকাল আয়ারল্যান্ড ত্রিদেশীয় সিরিজ শুরু করবে বাংলাদেশ। আশা, এই সিরিজ থেকেই ২০১৯ বিশ্বকাপে সরাসরি খেলার ছাড়পত্রটা প্রায় হাতের মুঠোয় নিয়ে নেওয়ার। শঙ্কা, পা পিছলে না আবার খাদের কিনারায় গিয়ে শেষ মুহূর্ত পর্যন্ত অপেক্ষা করতে হয়।
আগামী ৩০ সেপ্টেম্বর পর্যন্ত আইসিসি ওয়ানডে র‍্যাঙ্কিংয়ে সেরা আটে থাকলেই নিশ্চিত ২০১৯ বিশ্বকাপ। ৯১ পয়েন্ট নিয়ে বাংলাদেশ এখন আছে সপ্তম স্থানে। আয়ারল্যান্ড ত্রিদেশীয় সিরিজের পারফরম্যান্স বাংলাদেশকে উঠিয়ে দিতে পারে ছয় নম্বরেও। বাংলাদেশের চেয়ে মাত্র ২ পয়েন্ট এগিয়ে ছয়ে আছে শ্রীলঙ্কা। ত্রিদেশীয় সিরিজে আয়ারল্যান্ডকে দুবার ও নিউজিল্যান্ডকে একবার হারাতে পারলেই ৯৪ পয়েন্ট নিয়ে লঙ্কানদের টপকে যাবে বাংলাদেশ। সিরিজের চারটি ম্যাচেই জিতলে পয়েন্ট বেড়ে হবে ৯৭। সে ক্ষেত্রে আট নম্বর দল পাকিস্তানের চেয়ে ৯ ও নয় নম্বর দল ওয়েস্ট ইন্ডিজের চেয়ে ১৮ পয়েন্ট এগিয়ে যাবে মাশরাফির দল। ৩০ সেপ্টেম্বরের মধ্যে এই ব্যবধান ঘোচানোর সুযোগ কোথায় চ্যাম্পিয়নস ট্রফিতে সুযোগ না পাওয়া ক্যারিবীয়দের।
ত্রিদেশীয় সিরিজের সব ম্যাচ হেরে গেলেই মুদ্রার উল্টো পিঠ দেখে ফেলবে বাংলাদেশ। সব ম্যাচ হারলে ৮৩ পয়েন্ট নিয়ে আটে নেমে যাবে বাংলাদেশ। ওয়েস্ট ইন্ডিজের চেয়ে মাত্র ৪ পয়েন্ট এগিয়ে থাকা বাংলাদেশের জন্য চ্যাম্পিয়নস ট্রফিটা হয়ে যাবে জীবন-মরণের বিষয়। তথ্যসূত্র: আইসিসি।

ত্রিদেশীয় সিরিজে বাংলাদেশের সমীকরণ 
*  চার ম্যাচেই জিতলে পয়েন্ট হবে ৯৭। বাংলাদেশ উঠে যাবে ছয়ে।
*  আয়ারল্যান্ডকে দুই ম্যাচে ও নিউজিল্যান্ডকে এক ম্যাচে হারালে পয়েন্ট হবে ৯৪। বাংলাদেশ উঠে যাবে ছয়ে।
*  আয়ারল্যান্ডকে দুই ম্যাচে হারালে, কিন্তু নিউজিল্যান্ডের কাছে দুই ম্যাচেই হারলে পয়েন্ট হবে ৯০। বাংলাদেশ সাতেই থাকবে।
*  আয়ারল্যান্ড ও নিউজিল্যান্ডের কাছে এক ম্যাচ করে হারলে পয়েন্ট হবে ৯০। বাংলাদেশ সাতেই থাকবে।
·* আয়ারল্যান্ডের কাছে এক ম্যাচে ও নিউজিল্যান্ডের কাছে দুই ম্যাচে হারলে পয়েন্ট হবে ৮৭। বাংলাদেশে নেমে যাবে আটে।
·* চার ম্যাচেই হারলে পয়েন্ট হবে ৮৩। বাংলাদেশে নেমে যাবে আটে।

