
শুরুতে স্পোর্টিং লিসবন দলের আক্রমণভাগে খেলতেন ক্রিস্টিয়ানো রোনালদো। কিন্তু ম্যানেজার তাঁকে একপর্যায়ে নামিয়ে আনলেন লেফট উইংয়ে। যুক্তি হলো, ওই জায়গায় নিজের দুরন্ত গতিকে কাজে লাগিয়ে মাঠের বাঁ দিক থেকে ত্বরিত আক্রমণে সেরা সাফল্য তুলে নিতে পারবেন রোনালদো। তা ছাড়া তাঁর তখনকার হালকা গড়নটাও প্রতিপক্ষের মাঝমাঠের শক্তিশালী খেলোয়াড়দের সঙ্গে পাল্লা দেওয়ার জন্য যথেষ্ট উপযোগী ছিল না। মোটেও হতাশ করেননি রোনালদো। ক্ষিপ্রতা আর বলের ওপর অসাধারণ নিয়ন্ত্রণের পাশাপাশি প্রতিপক্ষের রক্ষণদুর্গ ভেঙে ফেলার কাজে তাঁকে দেখা গেল দুর্দান্ত।২০০২ সালের ৩ আগস্ট স্পেনের সেভিয়ার ক্লাব রিয়াল বেটিসের বিপক্ষে একটি ম্যাচের ৭৭ মিনিটে মাঠে নামেন ১৭ বছর বয়সী রোনালদো। ৮৪তম মিনিটে স্কোর ২-২। খেলা গড়ায় অতিরিক্ত সময়ে। প্রতিপক্ষের খেলোয়াড় হুয়ানিতো এক সতীর্থের ফ্রি-কিক থেকে বাধা পেয়ে ফিরে আসা বলটি বুকে নিলেন, কিন্তু নিয়ন্ত্রণ হারালেন। সুযোগটা হাতছাড়া করলেন না রোনালদো৷ নিমেষেই বলটি গোড়ালির পেছনের অংশ দিয়ে টেনে নিজের সামনে নিয়ে লেফট উইং ধরে বিদ্যুৎবেগে ছুটলেন গোলপোস্টের দিকে। ড্রিবলিংয়ের জাদুতে বেটিসের গোলরক্ষককে ধোঁকা দিয়ে বাঁ দিকে প্রায় অসম্ভব এক কোণ থেকে গোলপোস্টের অপর কোণ লক্ষ্য করে শট নিলেন। রক্ষণভাগের একজন ছুটে গিয়ে বলটি আটকানোর নিষ্ফল চেষ্টা করলেন। দর্শনীয় সেই গোলের মাধ্যমে রোনালদো বুঝিয়ে দিলেন, তিনি জাত খেলোয়াড়। সামর্থ্য, কৌশল, নিয়ন্ত্রণ, এবং প্রতিভায় তিনি সেরাদের একজন৷ গোলবক্সের ভেতরে দেখাতে পারেন সহজাত তাৎক্ষণিক তৎপরতা। পর্তুগিজ সংবাদমাধ্যম রোনালদোর গোলটিকে ‘শিল্পকর্ম’ আখ্যা দেয়। আর তিনি গোলটি উৎসর্গ করেন নিজের পরিবারকে, বিশেষ করে, মাকে। মাঠে বসেই ছেলের সেই গোল উপভোগ করেছিলেন দোলোরেস।এরপর একের পর এক ম্যাচে নিজের ফুটবলশৈলীর ঝলক দেখাতে লাগলেন রোনালদো। অল্পবয়সী বলে তাঁকে আর কেউ উপেক্ষা করেনি। ২০০২ সালের ৭ অক্টোবর পর্তুগিজ সুপার লিগার খেলায় মোরিয়ারেনস এফসি ক্লাবের বিপক্ষে স্পোর্টিং লিসবনের ম্যাচে তিনি দেখান তাক লাগানো নৈপুণ্য৷ পাশাপাশি দৃষ্টিনন্দন একাধিক গোলও করেন। সংবাদপত্রগুলো পরদিন প্রথম পাতায় ছবিসহ ফলাও করে ছাপে সেই খেলার খবর। উদীয়মান তারকা খেলোয়াড়টির বাড়িঘর, এলাকা, শৈশব ও প্রথম ফুটবল কোচের সন্ধানে তৎপর হন সাংবাদিকেরা।রোনালদোর দরিদ্র বাবা জোসে দিনিস মাদেইরা দ্বীপে বসেই ৭ অক্টোবরের ম্যাচটির ধারাভাষ্য শুনেছিলেন রেডিওতে। ছেলের সাফল্যের গল্প তিনি করেন প্রতিবেশী ও বন্ধুবান্ধবের সঙ্গে। তাঁর মনে পড়ে, ছেলেটি কীভাবে একেবারে শৈশব থেকেই ফুটবল নিয়ে মেতে থাকত৷বাবার স্বপ্ন, ছেলেটার ভবিষ্যৎ উজ্জ্বল হবে। আর সে যত বড় খেলোয়াড়, তার চেয়েও বড় মানুষ হবে। রোনালদোর পরের ম্যাচটি অবশ্যই তিনি দেখতে যাবেন। আর সে জন্য লিসবনে যাওয়ার বিমান টিকিটও কিনে ফেলেন। ছয় বছরের মধ্যে এই প্রথম তাঁর রাজধানীযাত্রা!এদিকে রোনালদোর খ্যাতি তখন পর্তুগালের সীমানা ছাড়িয়েছে। ইউরোপজুড়ে আলোচনা শুরু হয়ে যায় নবাগত এই সম্ভাবনাময় তরুণ
