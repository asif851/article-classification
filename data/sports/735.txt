
১ বল ৩ রান। বুলাওয়ের স্পোর্টস ক্লাবে এই সমীকরণ মেলাতে পারলেই ত্রিদেশীয় সিরিজের ফাইনাল নিশ্চিত হতো ওয়েস্ট ইন্ডিজের। ৩০০ রানের বেশি তাড়া করে প্রথম জয়টাও তুলে নিতে পারত ক্যারিবীয়রা। কিন্তু পারলেন না জেসন হোল্ডার। আসলে হতে দিলেন না নুয়ান প্রদীপ। মাথা ঠান্ডা রেখে ১৪৪ কিলোমিটার গতির এক ইয়র্কার দিলেন শ্রীলঙ্কান পেসার। হোল্ডার কোনোরকমে বলটাকে শুধু একস্ট্রা কাভারে ঠেলে নিতে পারলেন ১ রান। ফল, জিম্বাবুয়ের সঙ্গে আগের ম্যাচে টাই করা ক্যারিবীয়রা হারল ১ রানে। আর ফাইনালে উঠে গেল শ্রীলঙ্কা। পরশু জিম্বাবুয়ে-ওয়েস্ট ইন্ডিজ ফিরতি ম্যাচেই নির্ধারিত হবে ২৭ তারিখের ফাইনালের দ্বিতীয় দল। ৩৩১ রানের লক্ষ্যে যাত্রাটা ভালোই শুরু করে ওয়েস্ট ইন্ডিজ। জনসন চার্লস ও এভিন লুইস ৮ ওভারেই দলকে এনে দেন ৬৩ রান। এরপর নিয়মিত উইকেট হারালেও ক্যারিবীয়দের আশা হয়ে টিকে ছিলেন লুইস। ষষ্ঠ ব্যাটসম্যান হিসেবে এই ওপেনার যখন ফিরলেন জয়ের জন্য ৫৭ বলে ৬৫ রান দরকার। এর আগেই অবশ্য ওয়ানডে ক্যারিয়ারের প্রথম সেঞ্চুরিটি তুলে নিয়েছেন লুইস। মাত্রই চতুর্থ ওয়ানডে খেলা লুইস ১২২ বলে ১৫ চার ও ৪ ছয়ে করেছেন ১৪৮ রান। শেষ ওভারে ২ উইকেট হাতে নিয়ে যেটা ওয়েস্ট ইন্ডিজকে করতে হতো ১০ রান। তৃতীয় বলে সুলিমান বেন ছক্কা মারার পর ৩ বলে দরকার। চতুর্থ বলে রান হলো না, পঞ্চম বলে ডিপ কাভারে ক্যাচ দিলেন বেন। এরপর ওই শেষ বল। এর আগে শ্রীলঙ্কার ইনিংসে ঠিক ৯৪ রানে করে আউট হয়েছেন নিরোশান ডিকভেলা ও কুশল মেন্ডিস। আন্তর্জাতিক ক্রিকেটে এই প্রথম এক ইনিংসে দুই ব্যাটসম্যান ৯৪ রানে কাটা পড়লেন। তথ্যসূত্র: টেন ৩।
