
হারটাই ছিল অবধারিত। আর কিছু সময় অতিবাহিত হলেই বেজে উঠত রেফারির বাঁশি। হার নিয়ে মাঠ ছাড়তে হতো হোসে মরিনহোর চেলসিকে। সেই অন্তিম সময়ে বাঁশিটা বাজল ঠিকই, তবে সেটা খেলা শেষের না, পেনাল্টির। ওয়েস্ট ব্রমের বিপক্ষে শেষমুহূর্তে এই পেনাল্টিটার সুবাদেই হার এড়াতে পেরেছে চেলসি। পয়েন্ট ভাগাভাগি করে মাঠ ছেড়েছে ২-২ গোলের ড্র নিয়ে। প্রিমিয়ার লিগের অপর খেলায় ফুলহামের বিপক্ষে ৪-০ গোলের বড় ব্যবধানের জয় পেয়েছে লিভারপুল।
নিজেদের মাঠে ওয়েস্ট ব্রমের বিপক্ষে আজ অবশ্য প্রথমে এগিয়ে গিয়েছিল চেলসিই। ৪৫ মিনিটে গোল করেছিলেন স্যামুয়েল ইতো। কিন্তু দ্বিতীয়ার্ধে দারুণভাবে ঘুরে দাঁড়িয়েছে ওয়েস্ট ব্রম। ৬১ মিনিটে শেন লংয়ের গোলে সমতা ফেরানোর সাত মিনিট পরেই স্টিফেন সেসেগননের গোলে এগিয়ে গিয়েছিল সফরকারীরা। ম্যাচের শেষ অবধিও এই ২-১ গোলের ব্যবধানেই এগিয়ে ছিল ওয়েস্ট ব্রম। জয় উদযাপনের প্রস্তুতিই হয়তো নিতে শুরু করেছিলেন ওয়েস্ট ব্রমের সমর্থকেরা। কিন্তু একেবারে শেষমুহূর্তে পেনাল্টিটাই বাঁচিয়ে দিয়েছে চেলসিকে। হার এড়ানোর দারুণ এই সুযোগটা কাজে লাগাতে একটুও ভুল করেননি চেলসির মিডফিল্ডার ইডেন হাজার্ড।
লিভারপুলের ৪-০ গোলের বড় জয়টা এসেছে লুইস সুয়ারেজের জোড়া গোলের সুবাদে। একটি গোল এসেছে মার্টিন স্কারটেলের পা থেকে। আর ২৩ মিনিটে লিভারপুলের পক্ষে প্রথম গোলটি ছিল আত্মঘাতি। নিজেদের জালেই বল জড়িয়েছিলেন ফুলহামের ডিফেন্ডার ফার্নান্দো আমোরেবিয়েতা।
