
কাশি সারাতে ‘কফ সিরাপ’ খেয়েছিলেন ভারতের জাতীয় ফুটবল দলের গোলকিপার সুব্রত পাল। ওষুধটা লিখে দিয়েছিলেন জাতীয় দলেরই চিকিৎসক। কিন্তু ভারতীয় ডোপিংবিরোধী সংস্থার (এনএডিএ) দ্বৈবচয়ন পরীক্ষায় তাঁর মূত্র নমুনায় নিষিদ্ধ উপাদান পাওয়া গেল। ডোপ পাপে অভিযুক্ত হলেন ভারতীয় ফুটবলের সেরা এই গোলকিপার।পরীক্ষাটা হয়েছিল গত মাসে। কম্বোডিয়ার বিপক্ষে ফিফা প্রীতি ম্যাচ খেলতে যাওয়ার আগে ভারতীয় ফুটবলারদের মূত্র নমুনা সংগ্রহ করা হয়েছিল। পরীক্ষার পর সুব্রতর নমুনায় নিষিদ্ধ অ্যানাবোলিক স্টেরয়েড পাওয়া যায়। এটি নাকি দ্রুত মাংসপেশি বাড়াতে কাজে লাগে।পুরো ব্যাপারটাতেই হতাশ ভারত জাতীয় ফুটবল দলের এই বাঙালি গোলকিপার। বলেছেন, ‘কাশির ওষুধ খেয়েছিলাম কাশি সারাতে। সেটাতে যে এই উপাদান থাকবে, সেটা বুঝতে পারিনি। জাতীয় দলের চিকিৎসকই আমাকে এই ওষুধটা লিখে দিয়েছিলেন। আমার কাছে ব্যবস্থাপত্র আছে।’৩১ বছর বয়সী এই গোলকিপারের ক্যারিয়ারই এখন হুমকির মুখে। তিনি আবারও পরীক্ষা করাবেন বলে জানিয়েছেন। তবে এ ব্যাপারে নিয়মানুযায়ী ভারতীয় ফুটবল ফেডারেশনকে পাশে পাচ্ছেন না সুব্রত। নিজের উদ্যোগেই এই পরীক্ষাটা করাতে হবে তাঁর। সম্প্রতি ফিফা র‍্যাঙ্কিংয়ে ১০১তম স্থানে উঠে আসা ভারতীয় ফুটবলের জন্য সুব্রতর এই ঘটনা বড় একটা ধাক্কাই। সূত্র: এনডিটিভি, আনন্দবাজার পত্রিকা।
