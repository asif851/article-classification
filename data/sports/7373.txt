
অ্যানফিল্ডে তখন দুয়োধ্বনি চলছিল। ডাগ আউটের পেছনের দিকে তাকিয়েই নীল জ্যাকেট পরা এক সমর্থককে ‘দুয়ো’ দিতে দেখলেন ​লিভারপুল কোচ ইয়ুর্গেন ক্লপ। সরাসরি তাঁর চোখের দিকে চোখ রাখলেন। হতাশামিশ্রিত কণ্ঠে কিছু বলতেও চাইলেন। যা বলতে চাইলেন, চেলসির বিপক্ষে ম্যাচ শেষে সেটিই তুলে ধরলেন সংবাদমাধ্যমের কাছে—সমর্থকদের ধৈর্য ধরতে হবে।ডিয়েগো কস্তার ​পেনাল্টি মিসে লিভারপুলের বিপক্ষে জয়ের খুব কাছে এসেও ফিরতে হয়েছে চেলসিকে। ১-১ গোলের ড্রয়ে অবশ্য লিগের পয়েন্ট তালিকায় কোনো এদিক-ওদিক হচ্ছে না। পয়েন্টের দিক দিয়ে চেলসির নিকটতম প্রতিদ্বন্দ্বী আর্সেনাল ও টটেনহাম—দুই দলই মঙ্গলবার পয়েন্ট হারিয়েছে। আর্সেনাল তো হেরেই গেছে লিগের চতুর্দশ স্থানে থাকায় ওয়াটফোর্ডের কাছে।লিভারপুল গোলকিপার সিমোন মিগনোলেটের কাছে পাঠানো একটা ব্যাক পাসের সময়ই ‘দুয়ো’ রব ওঠে অ্যান​ফিল্ডে। ক্লপ বলেছেন, ‘পেছন থেকে আক্রমণ গড়াটা লিভারপুলের কৌশলেরই অংশ। সমর্থকদের উচিত অধৈর্য না হয়ে দলকে ভালো করতে সমর্থন দিয়ে যাওয়া।’নিজের শততম প্রিমিয়ার লিগ ম্যাচে ফ্রিকিক থেকে দারুণ এক গোল করে চেলসিকে এগিয়ে দেন ডেভিড লুইজ। প্রথমার্ধে গোল খেয়ে পিছিয়ে পড়া লিভারপুল ম্যাচে ফেরে দ্বিতীয়ার্ধে জর্জিনিয়ো ভেনালডামের গোলে। ম্যাচটা আসলে চেলসিকে জিততে দেননি লিভারপুল গোলকিপার মিগনোলেটই। ৭৪ মিনিটে ডিয়েগো কস্তার নেওয়া পেনাল্টিটি বাঁ দিকে ঝাঁপিয়ে পড়ে ঠেকান তিনি।লুইজের ফ্রিকিকটি সম্পর্কে কিছু বলতেই হয়। আচমকা শটে তিনি বোকা বানান লিভারপুলের রক্ষণকে। ম্যাচের ২৪ মিনিটে অ্যাডাম লালানা এডেন হ্যাজার্ডকে ফাউল করলে ফ্রিকিক পায় চেলসি। স্পটে বল বসিয়ে শটটি আসলে নেওয়ার পরিকল্পনা করেছিলেন উইলিয়ান। সবার নজর যখন উইলিয়ানের দিকে, ঠিক তখনই আচমকা ছুটে এসে শট নিয়ে নেন লুইজ। হতভম্ব হয়ে যান গোলকিপার মিগনোলেট।পিছিয়ে পড়ে আক্রমণ চালিয়েছে লিভারপুল। সেই প্রচেষ্টাগুলো শেষ পর্যন্ত আলোর মুখ দেখে ম্যাচের ৫৭ মিনিটে ভেনালডাম হেড করে গোল করে সমতা ফেরান ম্যাচে।তবে কোচ ক্লপ বিরক্ত লিভারপুল সমর্থকদের ওপরই। তাঁদের দুয়োধ্বনিই এই জার্মান কোচকে ব্যথিত করছে, ‘আমরা প্রেসিং ফুটবল খে​লতে চেয়েছি। চেলসিও এর বিপরীতে দারুণ কৌশল নিয়েছিল। তারা লং পাসে খেলার চেষ্টা করেছে। আমরাও যদি একইভাবে খেলতে যেতাম তাহলে বিপদে পড়তাম। বলের দখল নিয়ে না খেললে সমস্যা হতো।’ব্যাক পাস নিয়েও নিজের ব্যাখ্যা আছে ক্লপের, ‘এটা খেলারই অংশ। ফুটবলে মাঝে-মধ্যে আপনাকে ব্যাক পাস দিতে হবে। কিন্তু এটা করতে গিয়ে আজ কটু মন্তব্য শুনতে হচ্ছে।’লিভারপুল–সমর্থকদের আবেগ নিয়ন্ত্রণেরই পরামর্শ দিয়েছেন ক্লপ, ‘দিনের শেষে এটি ফুটবলই। সবার উচিত আবেগটাকে নিয়ন্ত্রণে রাখা। আমার মধ্যে যতটা আবেগ থাকা উচিত, আমার আবেগ কিন্তু তার চেয়েও অনেক বেশি।’কাল আবেগ প্রকাশ করেছেন ক্লপও। কস্তার পেনাল্টি মিস তিনি উদ্‌যাপন করেন চতুর্থ রেফারির মুখের সামনে চিৎ​কার করে। ম্যাচ শেষে অবশ্য চতুর্থ রেফারিকে ছোট্ট করে একটা ‘দুঃখিত’ বলে দিয়েছেন লিভারপুল কোচ। সূত্র: এএফপি।
