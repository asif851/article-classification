
আরেকটি ক্যাচ মিস, আরেকটি হেরে যাওয়া ম্যাচ। এবার ক্যাচ মিসের হতাশায় পুড়ল আরব আমিরাত। জয় থেকে ৪০ রান দূরত্বে পাকিস্তান, এই অবস্থায় ক্যাচ তুলে দিয়েছিলেন শোয়েব মালিক। উসমান মুশতাকের হাতে জীবন ফিরে পাওয়া মালিকের ব্যাটেই ঘাম ঝরানো এক জয় পেল পাকিস্তান।
২৯ ফেব্রুয়ারি দিনটির মাঝেই লুকিয়ে আছে এক অঘটনের স্মৃতি। ১৯৯৬ বিশ্বকাপে লিপ ইয়ারের এই বিশেষ দিনটিতেই ওয়েস্ট ইন্ডিজকে হারিয়ে দিয়েছিল প্রথমবার বিশ্বকাপ খেলতে আসা কেনিয়া। আজ মিরপুরে আমিরাতের ইনিংসের শেষ দিক তো বটেই, পাকিস্তানের ইনিংসের প্রথমার্ধ জুড়েও পুনের সেই ম্যাচের স্মৃতি ঘুরে ফিরে এল বারবার। ১২৯ রান তাড়া করতে নেমে ৩.১ ওভারে ১৭ রানেই পাকিস্তান হারিয়ে ফেলল ৩ উইকেট। তবে কী ‘ছোট’ ভাইদের কাছে হারতে বসছে পাকিস্তান!না, পাকিস্তানের ভাগ্য ভালো উইকেটে দাঁড়িয়ে গেলেন মালিক ও উমর আকমল। কাঁপতে থাকা পাকিস্তানকে প্রথমে এনে দিলেন স্বস্তি ফেলার মতো ভিত। এরপরই গিয়ার পরিবর্তন করে কচু কাটা করলেন আমিরাতের বোলারদের। যার তোপটা সবচেয়ে বেশি গেল আমিরাত অধিনায়ক আমজাদ জাভেদের ওপর দিয়ে। প্রথম ৩ ওভারে ১৩ রান দিয়ে ৩ উইকেট পাওয়া আমজাদের শেষ ওভারে এই দুজন নিলেন ২৩ রান। ব্যস, ম্যাচ নিয়ে সৃষ্ট হওয়া অনিশ্চয়তা দূর হয়ে গেল এক নিমেষেই। ৮ বল থাকতে ম্যাচ জিতে আসার সময় মালিক আর আকমল দুজনই ফিরেছেন ফিফটি করে। মালিক ৬৩ করেছেন ৪৯ বলে আর আকমল কাটায় কাটায় ৫০ করেছেন ৪৬ বল খেলে। মালিক-আকমলের ১১৪ রানের অবিচ্ছিন্ন চতুর্থ উইকেট জুটি আন্তর্জাতিক টি-টোয়েন্টি বিশ্ব রেকর্ড।এর আগে টসে জিতেই ব্যাটিংয়ের সিদ্ধান্ত নিয়েছেন আমিরাত অধিনায়ক আমজাদ জাভেদ। চলতি এশিয়া কাপে এখন এটাই স্বাভাবিক হয়ে দাঁড়িয়েছে-মিরপুরের উইকেটে পরে ব্যাট করে জেতাটা বেশ কঠিন। একমাত্র ব্যতিক্রম পাকিস্তান, তারাই শুধু আগে ব্যাট করে হেরেছিল। পরে ব্যাটিং করে জেতাটাও করে দেখাল তারা।আমিরাতের ইনিংসের শুরু দেখে অবশ্য পরিসংখ্যান নিয়েই ঘাঁটাঘাঁটি শুরু করে দিতে হয়েছিল। চার ওভার না যেতেই ১২ রানে নেই ৩ উইকেট। বল হাতে আগুন ঝরাচ্ছিলেন আমির, ইরফান ও সামিরা। ‘ছোট ভাই’দের হাতের নাগালে পেয়ে টি-টোয়েন্টির সর্বনিম্ন ইনিংসের লজ্জা না উপহার দেয় পাকিস্তান, জেগেছিল সে শঙ্কাও। মোহাম্মদ শাহজাদকে নিয়ে প্রথমে সে লজ্জা এড়ালেন শাইমান। ১১তম ওভারের শেষ বলে শাহজাদও যখন ফিরে গেলেন, তখনো বাতাসে ভেসে বেড়াচ্ছিল ৭৩ সংখ্যাটি। আন্তর্জাতিক টি-টোয়েন্টিতে আমিরাতের সর্বনিম্ন স্কোর যে এটিই।কিন্তু আমিরাতের সে ভয় ঝেঁটিয়ে বিদায় করলেন শাইমানই। অভিষিক্ত মোহাম্মদ নওয়াজকে টানা দুই বলে ছক্কা ও চার দিয়ে শুরু। তার পরের ওভারেই আফ্রিদিকে মারা সেই তিন চার। শাইমানের এই ঝড়ের পূর্বাভাসটি অবশ্য থেমে গেল পরের ওভারেই। মোহাম্মদ ইরফানের বলে ৪২ বলে ৪৬ করা শাইমান দলীয় ৭২ রানে ফিরে গেলেও প্রয়োজনীয় আত্মবিশ্বাসটা ঠিকই দিয়ে গেলেন পরের ব্যাটসম্যানদের। মোহাম্মদ আমিরের ৪ ওভারে ৬ রান দিয়ে ২ উইকেট পাওয়াটাও আটকাতে পারেনি মোহাম্মদ উসমান (২১) ও জাভেদকে (২৭*)। তাঁদের দুজনের এই ছোট ইনিংস দুটি ১২৯ রানে পুঁজি এনে দিয়েছিল আমিরাতকে।কিন্তু, শেষ পর্যন্ত এটাও যথেষ্ট হলো না আমিরাতের জন্য।
