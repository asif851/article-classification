
শহীদ আফ্রিদির ‘ডাক’ নিয়ে সামাজিক মাধ্যমে বেশ ট্রল হয়। তা হওয়ারই কথা। আন্তর্জাতিক ক্রিকেটে সবচেয়ে বেশি ডাক পাওয়া দশ খেলোয়াড়ের একজন তিনি। যদিও এই তালিকায় মাহেলা জয়াবর্ধনে আর সনাৎ​ জয়াসুরিয়ার নাম আছে আফ্রিদির ওপরে। কিন্তু শূন্য বাবদে আফ্রিদিই বেশি ‘বিখ্যাত’ হয়েছেন হয়তো ম্যাচের মুহূর্ত বিবেচনায় তাঁর শূন্য হাতে ফেরা চোখে বেশি করে বিঁধেছে বলে।
একজন অবশ্য এ বাবদে আফ্রিদিকে বেশ ভালোমতোই অনুসরণ করে চলেছেন। তাঁরই পাকিস্তান দলের উত্তরসূরি উমর আকমল। অন্তত একটা জায়গায় শূন্যের রাজার আসনে তিনি আফ্রিদি তো বটেই, বাকি সবাইকে ছাড়িয়ে গেলেন। টি-টোয়েন্টি ক্রিকেটে সবচেয়ে বেশি শূন্য এখন উমর আকমলের।সব ধরনের টি-টোয়েন্টি মিলিয়ে ক্যারিয়ারে ২৪ বার শূন্য রানে আউট হয়েছেন আকমল। পাকিস্তান সুপার লিগে পেশোয়ার জালমির বিপক্ষে গত ম্যাচে শূন্য রানে আউট হওয়ার দুই ডজন পূর্ণ করেছেন আকমল ভাইদের ছোটজন।শূন্য রানে ২৩ বার করে আউট হয়ে এরপরই আছেন হার্শেল গিবস, তিলকারত্নে দিলশান ও ডোয়াইন স্মিথ। এঁদের মধ্যে গিবস টি-টোয়েন্টিতে সবচেয়ে কম ইনিংস (১৬৭টি) খেলেছেন। দিলশানের ইনিংস ২১৭টি, স্মিথের ২৭০টি। আকমল খেলেছেন ২০৪ ইনিংস।আন্তর্জাতিক টি-টোয়েন্টিতেও রেকর্ডটার দিকে এগিয়ে যাচ্ছেন উমর। দিলশান ১০ বার আউট হয়েছেন শূন্য রানে। উমর আউট হয়েছেন ৮ বার। এখানেও আফ্রিদির রেকর্ড ছুঁয়েছেন উমর। টি-টোয়েন্টির মতো ওয়ানডেতেও দ্বিতীয় সর্বোচ্চ ৩০ বার শূন্য রানে আউট হয়েছেন আফ্রিদি। ৩৪টি শূন্য নিয়ে তাঁর ওপরে আছেন কেবল জয়াসুরিয়া।টেস্ট ক্যারিয়ারটা দীর্ঘ হয়নি। ফলে সেখানে ৬ শূন্যতেই থেমেছেন আফ্রিদি। এখানে রেকর্ডটা বাংলাদেশের বোলিং কোচ কোর্টনি ওয়ালশের (৪৩টি)। সবচেয়ে বেশি টেস্ট উইকেটের রেকর্ডটা হাতছাড়া হয়ে গেলেও এই নচ্ছার রেকর্ড ওয়ালশের নামের পাশেই আছে। অবশ্য তিন ধরনের ক্রিকেট মিলিয়ে সবচেয়ে বেশি শূন্যের রেকর্ডটাও ওয়ালশের কাছ থেকে নিয়েছেন মুত্তিয়া মুরালিধরন। মুরালি আন্তর্জাতিক ক্রিকেটে শূন্য রানে আউট হয়েছেন ৫৯ বার। ওয়ালশের শূন্য ৫৪টি। সূত্র: ক্রিকইনফো।
