
বাংলাদেশের ৭৮ তম খেলোয়াড় হিসেবে টেস্ট অভিষেকের টুপি উঠতে যাচ্ছে মুস্তাফিজের মাথায়—ব্যাপারটা অনুমিতই ছিল। তবে আজ দক্ষিণ আফ্রিকার বিপক্ষে প্রথম টেস্টে একাদশে সৌম্য সরকারের না থাকাটা চমকজাগানিয়া বটে।দক্ষিণ আফ্রিকার বিপক্ষে ওয়ানডে সিরিজ জয়ের মূল কারিগর তিনিই। দুটো ওয়ানডেতে দুর্দান্ত ব্যাট করা সৌম্য ফর্ম বিচারেই টেস্ট দলে চলে আসেন। তাই আজ প্রথম একাদশে তাঁর নাম না থাকা বিস্মিত করেছে সকলকেই। দলের ম্যানেজার খালেদ মাহমুদ অবশ্য বলছেন ‘টিম কম্বিনেশনের’ কারণেই নাকি সৌম্য নেই দলে। প্রথম আলোকে তিনি বলেন, ‘আসলে দলের সমন্বয়ের কারণেই সৌম্য একাদশের বাইরে। এ ছাড়া অন্য কোনো কারণ নেই।’ উল্লেখ্য, এ বছর বাংলাদেশের খেলা তিনটি টেস্টেই দলে ছিলেন সৌম্য।আগের তিনটি টেস্টে আট ব্যাটসম্যান নিয়ে খেলার কৌশল থেকে বেরিয়ে প্রোটিয়াদের বিপক্ষে আজ বাংলাদেশ খেলছে চার বিশেষজ্ঞ বোলার নিয়ে। পেস আক্রমণে রয়েছেন মোহাম্মদ শহীদ ও মুস্তাফিজ। স্পিনে তাইজুল ইসলাম ও জুবায়ের হোসেন। আর সাকিব আল হাসান তো আছেনই।
