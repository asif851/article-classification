
শেষ বিকেলে ঝলক দেখালেন বাংলাদেশের বোলাররা। প্রথমে সাকিব এরপর রাজ্জাক। প্রথমে উইলিয়ামসন, পরে ম্যাককালাম। সারা দিন বাংলাদেশের বোলারদের প্রত্যয় নিয়ে মোকাবিলা করে হঠাৎই যেন পথভ্রষ্ট নিউজিল্যান্ড। চট্টগ্রাম টেস্টের প্রথম দিনের আলোটাও তাই ভাগাভাগি হয়ে গেল দুদলের মধ্যেই। দিন শেষে স্কোরবোর্ডে নিউজিল্যান্ড ২৮০ রান তুললেও উইকেটের কলামে বাজিমাত বাংলাদেশের। শীর্ষ প্রায় সব ব্যাটসম্যানকে ফিরিয়ে দিয়ে দারুণভাবেই ম্যাচে ফিরে এসেছে মুশফিকুর রহিম বাহিনী।সকালে টসভাগ্যে জয়ী নিউজিল্যান্ডই। জহুর আহমদ চৌধুরী স্টেডিয়ামের নির্জীব উইকেটে টস জয়টা বেশ ভালোভাবেই উপভোগ করেছে কিউইরা। দুই উদ্বোধনী ব্যাটসম্যান পিটার ফুলটন আর হামিশ রাদারফোর্ড দলকে শুভসূচনাই এনে দেন। প্রথম উইকেট জুটিতে ৫৭ রান ওঠার পর এই জুটিকে বিচ্ছিন্ন করেন সোহাগ গাজী। গাজীর বলে তুলে মারতে গিয়ে মিড অফে রাজ্জাকের ক্যাচে পরিণত হন রাদারফোর্ড। তবে এরপরের সময়টা পুরোপুরিই নিউজিল্যান্ডের।রাদারফোর্ডের বিদায়ের পর উইকেটে এসে কেন উইলিয়ামসন দারুণ এক জুটি গড়ে তোলেন ফুলটনের সঙ্গে। ১২৬ রানের এই জুটি নিউজিল্যান্ডকে বড় সংগ্রহেরই পথ দেখাচ্ছিল। কিন্তু ‘ক্রিকেট জুয়া’র অংশ হিসেবে হাতে বল পাওয়া নাসির এই জুটি ভেঙে বাংলাদেশকে আশার আলো দেখান। নাসিরের একটি নিরীহ-দর্শন বল মারতে গিয়ে কভারে মমিনুলকে ক্যাচ দেন ফুলটন। ফিরে যাওয়ার আগে ফুলটনের ব্যক্তিগত সংগ্রহ ছিল ৭৩ রান। ফুলটন ফেরার পর টেলরের সঙ্গে জুটি বাঁধেন উইলিয়ামসন। এক ফাঁকে নিজের ক্যারিয়ারের চতুর্থ সেঞ্চুরিটিও পূরণ করে ফেলেন এই ডানহাতি ব্যাটসম্যান। ২১০ বল মোকাবিলা করে ১২টি চারে সাজানো উইলিয়ামসনের ইনিংসটি এক দারুণ টেস্ট ইনিংসেরই উদাহরণ। সাকিব আল হাসানের দারুণ এক বলে ইতি ঘটে উইলিয়ামসনের ইনিংসটি। এর আগে টেলর ফেরেন রাজ্জাকের বলে কভারে অতিরিক্ত ফিল্ডার নাঈম ইসলামের ক্যাচে পরিণত হয়ে। টেলর প্যাভিলিয়নে ফিরেছেন ২৮ রান খাতায় তুলে।
দিনের একেবারে অন্তিম লগ্নে এসে নিউজিল্যান্ডের ব্যাটিং যেন পথহারা। অধিনায়ক ম্যাককালাম রাজ্জাকের বলে এলবিডাব্লিউ হয়ে ফিরে গেলে চট্টগ্রামের বিকেলটা হয়তো বড় মধুর মনে হচ্ছিল মুশফিকুর রহিমের।
৩১.৫ ওভার বল করেছেন রাজ্জাক। মাহমুদউল্লার পরিবর্তে শেষ মুহূর্তে একাদশে সুযোগ পাওয়া রাজ্জাক আজ বাংলাদেশের পক্ষে সেরা পারফরমারই। ১০০ রান দিয়ে তাঁর ঝুলিতে উইকেট ২টি। সাকিব একটি উইকেট পেয়েছেন। উইলিয়ামসনের সবচেয়ে দামি উইকেটটা নেওয়ার বিনিময়ে তাঁর খরচ ৩৪ রান। মাত্র ৮ ওভার বল করেছেন দেশের অন্যতম সেরা এই পারফরমার। বাকি দুটি উইকেট ভাগাভাগি করেছেন সোহাগ গাজী আর নাসির হোসেন। নাসির নিজেকে ভাগ্যবান ভাবতেই পারেন। আর নাসিরকে নিয়ে সফল জুয়াটি খেলে কলার উঁচু করতে পারেন অধিনায়ক মুশফিক। ফুলটনের উইকেটটি নাসির নেওয়ার সঙ্গে সঙ্গেই যে প্রথম দিনটা ঘুরে দাঁড়াল বাংলাদেশের দিকে।
সংক্ষিপ্ত স্কোর:
নিউজিল্যান্ড প্রথম ইনিংস: ২৮০/৫
(প্রথম দিনের খেলা শেষে)
উইলিয়ামসন ১১৪, ফুলটন ৭৩, রাদারফোর্ড ৩৪, টেলর ২৮
রাজ্জাক ২/১০০, সোহাগ ১/৫৬, সাকিব ১/৩৪, নাসির ১/৫
টস: নিউজিল্যান্ড
