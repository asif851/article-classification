
মহেন্দ্র সিং ধোনির উত্তরাধিকারী হিসেবে যোগ্যতার পরিচয় দিয়ে যাচ্ছেন কোহলি। অস্ট্রেলিয়ার বিপক্ষে ৫ উইকেটের জয় দিয়ে আইসিসি ওয়ানডে র‍্যাঙ্কিংয়ের শীর্ষে উঠেছে বিরাট কোহলির ভারত। ইতিহাসের প্রথম ভারতীয় দল হিসেবে টেস্ট ও ওয়ানডে র‍্যাঙ্কিংয়ের শীর্ষে উঠল কোহলি-বাহিনী।
রোববারের জয় দিয়ে টানা ছয়টি ওয়ানডে সিরিজ জিতল ভারত। আগের ৫টি ছিল যথাক্রমে জিম্বাবুয়ে ও নিউজিল্যান্ড (২০১৬), ইংল্যান্ড, ওয়েস্ট ইন্ডিজ ও শ্রীলঙ্কার (২০১৭) বিপক্ষে। অস্ট্রেলিয়ার বিপক্ষে ৫ ম্যাচের সিরিজে এরই মধ্যে ৩-০তে এগিয়ে গিয়েছে ভারত। ১২০ র‍্যাঙ্কিং পয়েন্ট অর্জন করেছেন ধোনি-কোহলিরা। ১ পয়েন্টে পিছিয়ে দ্বিতীয় স্থানে দক্ষিণ আফ্রিকা।
সিরিজের বাকি ২ ম্যাচের ১টিতে জিতলেই শীর্ষস্থান নিশ্চিত থাকবে ভারতের। ৪-১ ব্যবধানে সিরিজ জিতলে ১২০ পয়েন্টই থাকবে, তবে ৫-০ তে ধবলধোলাই করতে পারলে ১২২ পয়েন্ট পাবে ভারত।এর আগে সর্বমোট ১৪ মাস ওয়ানডে র‍্যাঙ্কিংয়ের শীর্ষে অবস্থান করেছে ভারত। চতুর্থবারের মতো র‍্যাঙ্কিং-সেরা হয়ে কত দিন সেটা অক্ষুণ্ন রাখতে পারে, সেটাই দেখার বিষয়। সূত্র: জি নিউজ
 
