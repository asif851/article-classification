
আলাল-দুলালের কথা মনে আছে? বাংলাদেশি রক ও পপসংগীতের গুরু আজম খান যাদের নিয়ে গান লিখেছিলেন। ‘আলাল যদি ডাইনে যায় দুলাল যায় বাঁয়ে/ তাঁদের বাবা সারা দিন খুঁজে খুঁজে মরে।’ লিওনেল মেসির অবস্থা হয়েছে আলাল-দুলালের বাপের মতো। এক সাক্ষাৎকারে দুই ছেলের বাবা এই আর্জেন্টাইন ফরোয়ার্ড বলেছেন তাঁর দুই সন্তানের স্বভাব-চরিত্র পুরোপুরি আলাদা ও বিপরীত।
মেসি-রোকুজ্জে দম্পতি তৃতীয় সন্তানের অপেক্ষায় আছেন। দুই ছেলের মা-বাবা হিসেবে প্রস্তুতিটাও দারুণ হয়েছে এই তারকা দম্পতির। বড় ছেলে থিয়াগো ভীষণ লক্ষ্মী, আর ছোট ছেলে মাতেও একেবারে ‘দুষ্টের শিরোমণি, লঙ্কার রাজা’। টিওয়াইসি স্পোর্টসকে দেওয়া এক সাক্ষাৎকারে মেসি তাঁর দুই ছেলে সম্পর্কে বলেছেন, ‘তারা একেবারেই আলাদা। থিয়াগো দুর্দান্ত এক বাচ্চা, খুবই লক্ষ্মী। আর অন্যটা পুরোপুরি বিপরীত, যেন “হিও দে পুতা...”’ স্প্যানিশ ভাষায় বহুল প্রচলিত ‘গালি’টি অবশ্য ভালোবেসেই দিয়েছেন মেসি। দুই বছরের ছোট্ট মাতেওকে সামলাতে ভালোই হিমশিম খাচ্ছেন পাঁচবারের বর্ষসেরা ফুটবলার।
বার্সেলোনা ফরোয়ার্ড আরও বলেছেন, ‘মাতেও একটা আতঙ্কের নাম, একটা বিভীষিকা। বিপরীত চরিত্রের দুই ছেলেকে বড় হতে দেখাটা সত্যিই আনন্দের।’ বড় ছেলে থিয়াগো গাড়ি আর মোটরবাইক পছন্দ করে। ফুটবলও খেলতে ভালোবাসে, তবে অল্পতেই হাঁপিয়ে ওঠে। তবে তাঁর দুই সন্তানের চেয়েও বড় ফুটবল ভক্ত হয়ে উঠেছেন বেঞ্জা, লুইস সুয়ারেজের সন্তান। খেলা কিংবা খেলা দেখার পাশাপাশি সে এর মধ্যেই খেলোয়াড়দের চিনে নিয়েছে। তারকা বাবাদের সন্তান হিসেবে বড় এক পরিবার হয়েই বেড়ে উঠছে বার্সেলোনার এই শিশুরা। সূত্র: গোল ডটকম।
 
