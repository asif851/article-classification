
গত ডিসেম্বরের শুরুতে মাদ্রিদভিত্তিক দৈনিক মার্কায় প্রকাশিত একটা নিবন্ধে বলা হয়েছিল, ‘দুজনের মধ্যে তুলনা করা এখনই একটু বেশি তাড়াহুড়ো হয়ে যাবে। নেইমার ও গ্যারেথ বেলের মধ্যে পার্থক্য হচ্ছে, ক্রিস্টিয়ানো রোনালদো না থাকলে ওয়েলশম্যান (বেল) চোখের পলকে দলকে জিতিয়ে দিতে পারে। কিন্তু নেইমারকে নিয়ে এমন কিছু বলা যায় না।’মার্কার এই মন্তব্যের সঙ্গে অনেকে একমত না-ও হতে পারেন। কিন্তু নেইমারকে নিয়ে সমালোচনা ঠিকই চলছিল। গত ডিসেম্বরেই সেল্টিকের বিপক্ষে বার্সার চ্যাম্পিয়নস লিগ ম্যাচের আগে খোদ বার্সা কোচ জেরার্ডো মার্টিনো বললেন, ‘নেইমারের আরও গোল করা উচিত ছিল। এ মুহূর্তে তার ফিনিশিং নিয়েই শুধু প্রশ্ন উঠতে পারে। মেসির মতো স্কোরার সে নয়, কিন্তু পেদ্রো, অ্যালেক্সিস সানচেজ বা সেস্ক ফ্যাব্রিগাসের মতো অনেক গোল সে করতে পারে।’কোচের কথাটা বোধ হয় একটু গায়ে লেগে থাকবে নেইমারের। সেল্টিকের বিপক্ষে সেই ম্যাচেই করলেন হ্যাটট্রিক। পরের দুই ম্যাচে আরও ৩ গোল। মাঠেই সমালোচনার জবাব দিলেন।এ মৌসুম থেকেই দুজনের মধ্যে তুলনাটা হচ্ছে। কে বেশি ভালো—নেইমার, না বেল? এমনকি কখনো কখনো তাঁদের নিয়ে মাতামাতি আড়ালে ঢেকে দিয়েছে মেসি-রোনালদোকেও। নেইমারের ন্যু ক্যাম্পে আসা নিয়ে অনেক জল্পনা-কল্পনা ছিল। শেষ পর্যন্ত প্রায় পাঁচ কোটি ৭০ লাখ ইউরোর বিনিময়ে এই ফরোয়ার্ডকে এনেছে বার্সা। তার পরও বেলের তুলনায় এই অঙ্কটা কিছুই নয়। অনেক নাটক, অনেক জল ঘোলার পর দলবদলের শেষ সময়ে গ্যারেথ বেল গিয়েছেন রিয়াল মাদ্রিদে। সেটিও দলবদলের বিশ্ব রেকর্ড গড়ে (১০ কোটি ইউরো)।কিন্তু মৌসুমের মাঝামাঝি এসে দুজন আসলে কতটুকু দিতে পেরেছেন দলকে?সত্যি বলতে, ডিসেম্বরের আগ পর্যন্ত এগিয়ে ছিলেন বেলই। কিন্তু এই এক মাসেই নেইমার ছাড়িয়ে গেছেন বেলকে, পরিসংখ্যান সেটিই জানাচ্ছে জোরালোভাবে। এখন পর্যন্ত মৌসুমে নেইমার গোল করেছেন ১০টি, করিয়েছেন ৯টি।তবে গোলই সব নয়, মাঠে কোন খেলোয়াড় কতটা কার্যকর ভূমিকা রাখতে পারেন, সেটাও বিবেচনায় নিতে হবে। সেই বিবেচনায় বেলই এগিয়ে। নেইমারের চেয়ে আটটি ম্যাচ কম খেলেছেন রিয়াল উইঙ্গার। গোলেও আছেন পিছিয়ে। ডিসেম্বরে নেইমারের গোল ছয়টি, বেল কোনো গোলই পাননি বিদায়ী বছরের শেষ মাসে। তবে গোল করানোয় নেইমারকে ছাড়িয়ে গেছেন তিনি। প্রতি ৬৫.৯ মিনিটে অন্তত একটি গোলে অবদান রেখেছেন বেল, নেইমারের লেগেছে ৮৮.৯ মিনিট। তবে দুজনে একটা জায়গায় মিল আছে—দুজনই একটা করে হ্যাটট্রিক করেছেন চলতি মৌসুমের এ পর্যন্ত।এল ক্লাসিকোয় মুখোমুখি হয়েছিলেন দুজন। ওই ম্যাচে বেলকে ছাপিয়ে পাদপ্রদীপের আলো কেড়ে নিয়েছেন নেইমার। একটি গোল করে, আরেকটি করিয়ে বার্সেলোনাকে তো জিতিয়েছেন (২-১) এই ব্রাজিলিয়ানই। ওই ম্যাচে সুবিধা করতে পারেননি বেল, ৬১ মিনিট নিষপ্রভ দেখার পর তাঁকে মাঠ থেকেই তুলে নেন কোচ।২০১৪ কার হবে—নেইমার, নাকি বেলের?
