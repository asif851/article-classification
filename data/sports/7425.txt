
ইংল্যান্ড সিরিজ তো বটেই, বর্তমান এফটিপি অনুযায়ী ২০১৭ সালের ৩০ সেপ্টেম্বর পর্যন্ত বাকি সব সিরিজে হারলেও বাংলাদেশ দলের সরাসরি ২০১৯ বিশ্বকাপে খেলা নিশ্চিত। আইসিসিই এমন আভাস দিয়েছে বলে কাল জানিয়েছেন বিসিবির এক দায়িত্বশীল কর্মকর্তা।আইসিসির ওয়ার্ল্ড কাপ বা ইভেন্ট কোয়ালিফিকেশন র‌্যাঙ্কিং একটি চলমান প্রক্রিয়া। প্রতিবছর আইসিসি আনুষ্ঠানিকভাবে যে র‌্যাঙ্কিং প্রকাশ করে, সেটি সর্বশেষ তিন বছরের ফলাফলভিত্তিক। আর ইভেন্ট কোয়ালিফিকেশন র‌্যাঙ্কিং হয় সর্বশেষ দুই বছরের ফলাফলের ওপর। দলগুলোর সর্বশেষ অবস্থা বোঝার জন্য এই র‌্যাঙ্কিং শুধু আইসিসির সদস্য বোর্ডগুলোকেই জানানো হয়।আইসিসির বর্তমান নিয়ম অনুযায়ী ২০১৭ সালের ৩০ সেপ্টেম্বর প্রকাশিতব্য র‌্যাঙ্কিংয়ের শীর্ষ আট দল ২০১৯ বিশ্বকাপে সরাসরি খেলবে। বাকি দুটি দলকে আসতে হবে বাছাইপর্ব খেলে। আইসিসির ওয়ার্ল্ড কাপ কোয়ালিফিকেশন র‌্যাঙ্কিংয়ে বাংলাদেশ এখন ৬ নম্বরে।ইংল্যান্ড সিরিজের পর ডিসেম্বরে বাংলাদেশ যাবে নিউজিল্যান্ড সফরে। এরপর আগামী বছরের ৩০ সেপ্টেম্বরের আগে দ্বিপক্ষীয় সিরিজ খেলার কথা শ্রীলঙ্কা ও পাকিস্তানের সঙ্গে। মে মাসে আয়ারল্যান্ডে নিউজিল্যান্ড ও আয়ারল্যান্ডের সঙ্গে তিন জাতি সিরিজ। জুনে ইংল্যান্ডে চ্যাম্পিয়নস ট্রফি। বিসিবির ওই কর্মকর্তা জানান, ‘বাংলাদেশ যদি এই সব সিরিজেও হারে এবং আমাদের পেছনে থাকা দলগুলো তাদের বর্তমান এফটিপি অনুযায়ী ২০১৭ সালের ৩০ সেপ্টেম্বর পর্যন্ত সব ম্যাচ জেতে, তবু বাংলাদেশ আটে থেকে সরাসরি ২০১৯ বিশ্বকাপে খেলতে পারবে। বর্তমান পরিস্থিতি অনুযায়ী এটা আইসিসিরই ভাষ্য।’তবে বাংলাদেশের পেছনে থাকা দলগুলো বর্তমান এফটিপির বাইরে নতুন কোনো সিরিজ খেললে আইসিসির এই পূর্বানুমান উল্টেও যেতে পারে বলে জানিয়েছেন তিনি।
