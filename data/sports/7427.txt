
যে মাঠে অস্ট্রেলিয়াকে হারিয়ে গৌরবের গল্প লিখেছে বাংলাদেশ, সেই মাঠ নিয়ে প্রশ্ন তুলেছে আইসিসি। বাংলাদেশ-অস্ট্রেলিয়া টেস্ট সিরিজের পর মিরপুর শেরেবাংলা স্টেডিয়ামের আউটফিল্ডকে ‘বাজে’ বলেছে আইসিসি। কেন মাঠের এ অবস্থা, সেটি জানতে চেয়ে ১৪ কার্যদিবসের মধ্যে বিসিবির কাছে ব্যাখ্যাও চেয়েছে তারা। বিসিবির প্রধান নির্বাহী নিজামউদ্দিন আজ জানিয়েছেন, এ নিয়ে আইসিসিকে ব্যাখ্যা দিয়েছে বোর্ড।
গত জানুয়ারিতে সংস্কারকাজ শুরু হয়েছিল শেরেবাংলা স্টেডিয়ামের মাঠের। আট মাসের বেশি সময় পেয়েও মাঠের আগের সবুজাভ ভাবটা আনা যায়নি। গত মাসে বাংলাদেশ-অস্ট্রেলিয়া ঢাকা টেস্ট খেলেছে ধূসর মাঠে। ঘাস কম হওয়ায় মাঠের ওপরের বেলে মাটিও দেখা গেছে পরিষ্কার। আইসিসি প্রশ্ন তুলেছে এই আউটফিল্ড নিয়ে।তা, আইসিসিকে কী ব্যাখ্যা দিয়েছে বিসিবি? নিজামউদ্দিন বললেন, ‘আপনারা জানেন, গত চার-পাঁচ মাসে বাংলাদেশে যে বন্যা পরিস্থিতি আর বৃষ্টি, তাতে সময়মতো মাঠটা প্রস্তুত করা একটা চ্যালেঞ্জিং কাজ ছিল। তারপরও আমরা চেষ্টা করেছি। বৈরী আবহাওয়া না হলে এ অবস্থা হতো না।’মাঠ নিয়ে আপাতত আইসিসির কাঠগড়ায় উঠলেও বিসিবির প্রধান নির্বাহী মনে করিয়ে দিলেন শেরেবাংলার অতীত সাফল্যের কথাও, ‘আন্তর্জাতিক ভেন্যু হিসেবে ২০০৫ সালে আইসিসির স্বীকৃতি পাওয়ার পর শেরেবাংলা নিয়ে কোনো অভিযোগ পাইনি। আইসিসির কয়েকটি বড় আয়োজন এখানে হয়েছে। ২০১৪ সালে টি-টোয়েন্টি বিশ্বকাপের ফাইনাল এখানে হয়েছে। পরপর তিনটি এশিয়া কাপ আমরা এখানেই আয়োজন করেছি। মাঠের প্রস্তুতিতে যে ঘাটতি ছিল, তা মনে করি না। তারা শুধু ঘাসের অভিযোগ করেছে। অন্য সব ঠিক আছে।’
 
