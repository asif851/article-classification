
কত আর! মাস ছয়েক আগের কথাই চীনের ক্লাবগুলোর কাছে ‘সে এক দিন ছিল’ মনে হতে পারে। ক্লাবগুলো তখন চোখ বুজে চেক লিখত, দেদার টাকায় খেলোয়াড় কিনত। কিন্তু চীনের সরকার বড় অঙ্কের (৫০ কোটি টাকার বেশি) দলবদলের ওপর শতভাগ কর বসিয়েছে। আর এতে ইচ্ছেমতো দামে খেলোয়াড় কেনাটা হয়ে পড়েছে খুব কঠিন। ধারে বা বিনা মূল্যে পাওয়া বা ক্যারিয়ার-সায়াহ্নের খেলোয়াড়েরাই এখন আবার চীনা ক্লাবের ভরসা। ব্যাপারটা চোখে পড়েছে আন্দ্রে ভিলাস-বোয়াসেরও। অস্কার, হাল্কদের মোটা অঙ্কে সাংহাই এসআইপিজিতে নিয়ে এসেছিলেন তিনিই। কিন্তু বর্তমান এই ‘খরা’ দেখে চেলসি ও টটেনহামের সাবেক পর্তুগিজ কোচও বলছেন, ‘নিয়ম বদলে যাওয়ায় চীনে বড় অঙ্কের দলবদল সম্ভবত বন্ধ হয়ে যাবে। আমার মনে হয় না আগের মতো খরচ আর হবে।’ এএফপি।
