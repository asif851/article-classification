
 


৯৬ মিনিটের পেনাল্টিতে রিয়ালকে সেমিফাইনালে নিয়েছেন রোনালদো
পেনাল্টির সিদ্ধান্ত নিয়ে দ্বিধাবিভক্ত রেফারিরা
দর্শক অবশ্য পেনাল্টির পক্ষেই


পেনাল্টির সিদ্ধান্ত মানেই বিতর্ক। রেফারি যত ভালো সিদ্ধান্তই দেন না কেন, সমর্থকদের কোনো উক্তি দিয়েই সন্তুষ্ট করা সম্ভব নয়। আর রিয়াল মাদ্রিদ ও জুভেন্টাস ম্যাচের পরিস্থিতিটাই ছিল বিতর্ক জন্মানোর মতো। ৯৩ মিনিটের পেনাল্টি গোলে রিয়ালকে সেমিফাইনালে তুলে নিয়েছেন ক্রিস্টিয়ানো রোনালদো। তাই ইংলিশ রেফারি মাইকেল অলিভারের দেওয়া সিদ্ধান্ত নিয়ে বিতর্ক চলছেই।
ম্যাচের ৯০ মিনিট পেরিয়েছে ২ মিনিট আগেই। আর এক মিনিট পরই বাড়তি ৩০ মিনিট খেলতে হবে দুই দলকে। এমন সময় বাঁ পোস্টে ক্রস পেয়ে হেড করে লুকাস ভাসকেজকে বল দিলেন রোনালদো। বলটা মাথা দিয়ে নিয়ন্ত্রণ করতে চেয়েছিলেন ভাসকেজ। এ সময় তাঁকে পেছন থেকে ট্যাকল করেন মেধি বেনাশিয়া। রেফারির চোখে পেছন থেকে ধাক্কা দেওয়াতেই পেনাল্টি পেয়েছে রিয়াল। এমন মুহূর্তে পেনাল্টি দেখে মাথা ঠান্ডা রাখতে পারেননি জুভেন্টাসের খেলোয়াড়েরা। সীমা লঙ্ঘন করায় লাল কার্ড দেখতে হয়েছে জিয়ানলুইজি বুফনকে। কিন্তু আসলেই কি পেনাল্টি ছিল সেটা?
স্প্যানিশ দৈনিক মার্কা খুব সহজেই এর উত্তর খুঁজে নিয়েছে। জনতার রায়! ভোটাভুটির আয়োজন করেছিল তারা। তাদের স্প্যানিশ জরিপে ২ লাখ ৭৫ হাজার ভোট পড়েছে, এর মধ্যে ৫৬ ভাগই রায় দিয়েছে পেনাল্টির পক্ষে। আর ইংলিশ জরিপে ১০ হাজার ভোটারের ৭৫ ভাগই বলেছেন, এটা পেনাল্টি। ব্যস, জনগণ যা বলছে, সেটাই তো সত্যি। তাই না, ‘ল অব অ্যাভারেজ’ তো সেটাই বলে।
কিন্তু এ গণতান্ত্রিক উপায়ের ফলাফলে তো সবাই সন্তুষ্ট হতে পারে না। আরেক স্প্যানিশ পত্রিকা এএস তাই সাবেক রেফারিদের মত খুঁজতে গেছে। তাদের পরামর্শক রেফারি এদুয়ার্দো ইতুরালদে বলছেন, ‘পেছন থেকে ধাক্কা অত জোরালো ছিল না। পেনাল্টির বাঁশি বাজানো ঠিক হয়নি।’ এই স্প্যানিশ রেফারির মত মেনে নেওয়ার কিন্তু উপায় নেই। গত ২৫ বছরের সেরা ইংলিশ রেফারি মানা হয় যাঁকে, সেই গ্রাহাম পোল ডেইলি মেইল-এ জানাচ্ছেন, ‘মাইকেল অলিভারকে এবারই শীর্ষস্থানীয় রেফারিদের কাতারে নেওয়া হয়েছে। বার্নাব্যুতে কিছু কঠিন কিন্তু সঠিক সিদ্ধান্ত নিয়ে সে নিয়োগটা সঠিক প্রমাণ করেছে। দুই দল সমতায় আছে, এমন অবস্থায় পেনাল্টি দেওয়ার মতো সাহসী সিদ্ধান্ত নিয়েছে অলিভার।’
সাবেক রেফারিদের এমন দ্বিধান্বিত সিদ্ধান্ত থামছে না এখানে। লা লিগার সাবেক রেফারি আন্দুহার অলিভার রেডিও মার্কাকে বলেছেন, পেনাল্টি দেওয়ার মতো যথেষ্ট ছিল না। বেনাশিয়া বলের ছোঁয়াও পেয়েছিল। কিন্তু আরেক সাবেক রেফারি আনসুয়াতেগুই রোকা আবার পেনাল্টির পক্ষে, এটা পেনাল্টি। যোগ করা সময়ের পেনাল্টি, যা খেলার ফলাফল বদলে দেয়, সেগুলো নিয়ে বিতর্ক হবেই। এটা ধাক্কা ছিল। ডিফেন্ডার স্ট্রাইকারের ওপর লাফিয়ে উঠেছিল এবং তাকে ফেলে দিয়েছে।
২০০৪ ইউরোতে দায়িত্বে থাকা রেফারি রাফা গুয়েরেরোও পেনাল্টির পক্ষে, এমন মুহূর্তে ঘটেছে ব্যাপারটা, এ রিয়ালের সমর্থক না হলে খুবই কষ্ট লাগবে, কিন্তু সত্য হলো, এটা পেনাল্টি। ২০০২ বিশ্বকাপে থাকা মেক্সিকান রেফারি ফিলিপে রামোস রিজো টুইটারে বলছেন, ‘আমি তো কোনো বিতর্ক দেখি না। সোজা কথা, রেফারি আইন মেনেছে। এটা খুবই ভালো পেনাল্টি ছিল, যা রিয়াল মাদ্রিদের পক্ষে গেছে।’
