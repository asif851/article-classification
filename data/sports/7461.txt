
বাংলাদেশ সফরের তিন ম্যাচের ওয়ানডে সিরিজ ও একমাত্র টি-টোয়েন্টির জন্য দল ঘোষণা করেছে নিউজিল্যান্ড। আজ সোমবার ঘোষিত ১৫ সদস্যের দলে নতুন মুখ একটি।নিয়মিত উদ্বোধনী ব্যাটসম্যান মার্টিন গাপটিলের আঙুল ভেঙে গেছে। তাঁর অনুপস্থিতিতে প্রথমবারের মতো জাতীয় দলে ডাক পেয়েছেন অ্যান্টন ডেভচিচ। ধারণা করা হচ্ছে, হামিশ রাদারফোর্ডের সঙ্গে ইনিংস উদ্বোধন করবেন তিনি। সম্প্রতি ভারত ‘এ’ দলের বিপক্ষে প্রথম শ্রেণীর ক্রিকেটে সেঞ্চুরির দেখা পান ডেভচিচ।ঘোষিত দলে ২৭ বছর বয়সী ডেভচিচের অন্তর্ভুক্তি ছাড়া উল্লেখযোগ্য কোনো চমক নেই। অ্যাকিলিস টেন্ডন ইনজুরির কারণে ড্যানিয়েল ভেট্টোরি টেস্ট সিরিজের দলে ছিলেন না। তারকা এই অলরাউন্ডার স্বাভাবিকভাবেই নেই সীমিত ওভারের ম্যাচগুলোতেও। তবে গোড়ালির ইনজুরি কাটিয়ে ফিরে এসেছেন টেস্ট দলের বাইরে থাকা টিম সাউদি। ফিরে এসেছেন ফাস্ট বোলার অ্যাডাম মিলনে ও অলরাউন্ডার জিমি জিশাম। তবে দলে জায়গা হয়নি উইকেটরক্ষক লুক রঁচি ও অলরাউন্ডার জেমস ফ্রাঙ্কলিনের।আগামী ৯ অক্টোবর চট্টগ্রাম টেস্ট দিয়ে শুরু হবে নিউজিল্যান্ডের বাংলাদেশ সফর। দ্বিতীয় টেস্ট ২১ অক্টোবর, ঢাকায়। টেস্ট সিরিজের জন্য ৬ সেপ্টেম্বর দল ঘোষণা করে কিউইরা। ২৯ অক্টোবর শুরু হবে তিন ম্যাচের ওয়ানডে সিরিজ। সফর শেষ হবে ৬ নভেম্বর, একমাত্র টি-টোয়েন্টি ম্যাচ দিয়ে।নিউজিল্যান্ড দল: ব্রেন্ডন ম্যাককালাম (অধিনায়ক), কোরে অ্যান্ডারসন, অ্যান্টন ডেভচিচ, গ্রান্ট ইলিয়ট, টম লাথাম, মিচেল ম্যাকক্লেনাঘান, নাথান ম্যাককালাম, কাইল মিলস, অ্যাডাম মিলনে, কলিন মুনরো, জিমি নিশাম, হামিশ রাদারফোর্ড, টিম সাউদি, রস টেলর ও কেন উইলিয়ামসন। সূত্র: ক্রিকইনফো।
