
অনেক নাটকীয়তা, অনেক টানাপোড়েন। অবশেষে সব শঙ্কা পেছনে ফেলে কাল রাতে ভারতে পা রাখল পাকিস্তান ক্রিকেট দল। তবে কলকাতায় পা রেখেই পাকিস্তান অধিনায়ক শহীদ আফ্রিদি যা বললেন, তাতে আবার তাঁর নিজের দেশের ক্রিকেটপ্রেমীরা না খেপে ওঠেন! ইডেন গার্ডেনে আজ সাংবাদিকদের মুখোমুখি হয়ে প্রায় পুরোটা সময় ভারতের আতিথেয়তা আর ভালোবাসার গুণকীর্তন করে গেলেন। বলে দিলেন, ‘ভারতে এসে প্রতিবারই যে ভালোবাসা পাই তা দেশেও পাই না!’এ কথা শুনে কে বলবে, নিরাপত্তা শঙ্কায় গত কয়েকদিন ধরে কী টানাপোড়েন চলছিল পাকিস্তান দলের ভারতে আসা নিয়ে! এমনকি টি-টোয়েন্টি বিশ্বকাপ থেকে সরে দাঁড়ানোর হুমকি পর্যন্ত দিয়েছিল পাকিস্তান। তবে সংবাদ সম্মেলনে সেই টানাপোড়েনের লেশমাত্র ছিল না আফ্রিদির চোখেমুখে। ভারতের দর্শক ও দেশটির ক্রিকেটপ্রেমীদের প্রশংসায় ভাসিয়ে বললেন, ‘ভারতে এসে খেলাটা যত উপভোগ করি, অন্য কোথাও এত করি না। আমি আমার ক্যারিয়ারের প্রায় শেষ পর্যায়ে আছি। এটুকু অন্তত বলতে পারি, ভারতে যে ভালোবাসা পেয়েছি সেটা সব সময় আমার মনে থাকবে।’এটা কি আসলেই তাঁর মনের কথা, নাকি ভারতীয়দের খুশি করতে বলা! এনডিটিভি।
