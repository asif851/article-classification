
বীরেন্দর শেবাগ কিছুদিন আগেই বলেছিলেন, ঘরের মাঠে এবারের টি-টোয়েন্টি বিশ্বকাপে ভারতের চ্যাম্পিয়ন হওয়ার সম্ভাবনা শতকরা ৯৯ ভাগ।শেবাগ এমনটা বলবেন না কেন! বছরের শুরু থেকে এখনো পর্যন্ত টি-টোয়েন্টি ক্রিকেটে যে ভারতের জয়জয়কার! অস্ট্রেলিয়ার মাটিতে অস্ট্রেলিয়াকে হোয়াইটওয়াশ করে আসার পর ঘরের মাঠে শ্রীলঙ্কার বিপক্ষে সিরিজ জয়। প্রতিবেশী বাংলাদেশ থেকেও তারা নিয়ে গেছে এশিয়া কাপের শিরোপা। চলতি বছরে এ পর্যন্ত ১১টি টি-টোয়েন্টি খেলে হার মাত্র একটিতে! এমন রেকর্ড নিয়ে যে দলটা টি-টোয়েন্টি বিশ্বকাপে খেলতে নামছে, তাদের সম্ভাবনাই তো বেশি দেখবেন বোদ্ধারা।ঘরের মাঠে পাঁচ বছর আগে এসেছিল ওয়ানডে বিশ্বকাপের শিরোপা। আকাশছোঁয়া প্রত্যাশার ষোলো আনা মিটিয়ে সমর্থকদের সেবার আনন্দে ভাসিয়েছিলেন টেন্ডুলকার-ধোনি-শেবাগ-যুবরাজরা। পাঁচ বছর পর ঘরের মাঠে আরও একটি বিশ্বকাপ। ‘ছোট’ সংস্করণের বিশ্বকাপ হলেও প্রত্যাশার পারদটা ২০১১ সালের মতোই দেখা যাচ্ছে। ভারতের অধিনায়ক মহেন্দ্র সিং ধোনি অবশ্য এই প্রত্যাশাকে স্বাভাবিকই মনে করেন। তবে খেলাটা টি-টোয়েন্টি হওয়ায় ‘ক্যাপ্টেন কুল’ প্রত্যাশার পারদ একটু নামিয়েই রাখতে চান, ‘প্রত্যাশার ব্যাপারটা যখন আসছে, তখন বলতে পারি, এটা ২০১১ সালের থেকে কোনো অংশে কম নয়। সত্যি কথা বলতে কি, আমরা প্রত্যাশা নিয়ে একেবারেই ভাবতে চাই না, ভাবলে অযথাই মাথার ওপর চাপ তৈরি হবে।’গতকাল কলকাতার এক হোটেলে আয়োজিত সংবাদ সম্মেলনে ধোনি যেন নিজেদের একটু আড়ালই করতে চাইলেন। আপাতত একটি একটি করে ম্যাচ নিয়েই ভাবতে চান ধোনি, ‘আমরা ভালো মতো একটু ধীরলয়ে এগোতে চাই। বেশি ভেবে লাভ নেই।’দলের কর্মকৌশল নিয়েও খুব একটা উদ্বিগ্ন নন ধোনি। তাঁর কথা, ‘প্রযুক্তি তো এখন আমাদের আট নম্বর গিয়ারেও পৌঁছে দিয়েছে। আমরা অবশ্য এখন ছয় নম্বর গিয়ারে আছি। এই গতিতে প্রথম বল থেকে মনোযোগ রাখা সবচেয়ে জরুরি। আর গিয়ার তুলতে হবে বলে মনে হয় না। টিম যে গতিতে এগোচ্ছে, তাতেই আমার খুশি হওয়ার যথেষ্ট কারণ রয়েছে।’তুমুল গতিতে চললে যে এক মুহূর্তের অসাবধানতাও চরম বিপদ ডেকে আনতে পারে, খেলাটা টি-টোয়েন্টি বলেই তাই একটু বাড়তি সতর্ক ধোনি, ‘ফরম্যাটটা যেহেতু টি-টোয়েন্টি, তাই ২-৩ ওভার খারাপ খেললেই সর্বনাশ হয়ে যেতে পারে। বিশেষ করে নক আউট পর্বে। সামান্য দু-একটা ভুলেই আমরা প্রতিযোগিতা থেকে ছিটকে যেতে পারি। তাই এই বিশ্বকাপকে মোটেই সহজ ভাবে নেওয়া যাবে না।’ সূত্র: পিটিআই।
