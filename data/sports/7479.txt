
পত্রিকায় কয়েক দিন ধরেই ছাপা হচ্ছে চটকদার বিজ্ঞাপন। বিপিএলের উদ্বোধনী কনসার্ট মাতাবেন বাংলাদেশ-ভারতের জনপ্রিয় শিল্পীরা। বলিউড তারকা হৃতিক রোশনের সঙ্গে থাকবেন জ্যাকুলিন ফার্নান্দেজ ও কে কে। থাকবেন বাংলাদেশের শিল্পীরাও। কিন্তু আজ মিরপুর শেরেবাংলা স্টেডিয়ামের এই তারার মেলা মাঠে থেকে উপভোগ করতে পারবেন খুব কমসংখ্যক সাধারণ দর্শকই।কাল উদ্বোধনী কনসার্টের স্পনসর ঘোষণার সংবাদ সম্মেলনে বিসিবি পরিচালক ও মিডিয়া কমিটির ভাইস চেয়ারম্যান শেখ সোহেলই দিলেন তথ্যটা। ‘আমরা খুব বেশি মার্কেটিংয়ে যাইনি। সাধারণ দর্শকদের কাছে বিক্রির জন্য ৪-৫ হাজার টিকিট ছাড়া হয়েছে’—বলেছেন তিনি। বাকি সব টিকিটই সৌজন্যে বিলানো।দর্শকদের প্রবেশের জন্য স্টেডিয়ামের গেট খোলা হবে বেলা ৩টায়। সাড়ে ৪টায় মৌয়ের নৃত্য পরিবেশনার মধ্য দিয়ে শুরু হয়ে যাবে অনুষ্ঠান। এরপর একে একে মঞ্চে উঠবে ব্যান্ড চিরকুট ও এলআরবি, সংগীতশিল্পী মমতাজ। কে কের পরিবেশনা এরপরই। রাত ৮টায় বিসিবি সভাপতি নাজমুল হাসানের উদ্বোধনী বক্তব্যের পর মঞ্চস্থ হবে মূল আকর্ষণ জ্যাকুলিন ফার্নান্দেজ ও হৃতিক রোশনের পরিবেশনা। অনুষ্ঠান শেষ হবে লেজার শো আর আতশবাজির আলোয়। অনুষ্ঠানে অংশ নিতে কে কে ও হৃতিকের দল ঢাকায় চলে এসেছে কালই। বাকিদের আসার কথা আজ সকালে।প্রায় সাড়ে ৩ কোটি টাকার এই উদ্বোধনী কনসার্টের স্পনসর ডিবিএল গ্রুপ। বিপিএলের ফ্র্যাঞ্চাইজি চট্টগ্রাম ভাইকিংসের মালিকানা কিনে অবশ্য বিপিএলে আগেই নাম লিখিয়েছে প্রতিষ্ঠানটি। সংবাদ সম্মেলনে উপস্থিত ছিলেন ডিবিএল গ্রুপের চেয়ারম্যান আবদুল ওয়াহেদ, পরিচালক হাসান ইমাম ও বিসিবি পরিচালক লোকমান হোসেন ভূঁইয়া।
