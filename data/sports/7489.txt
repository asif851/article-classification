
আইসিসির দুই স্তরের টেস্ট ক্রিকেটের প্রস্তাব সমর্থন করে না বিসিবি। আজ মিরপুরে প্রাইম ব্যাংক জাতীয় স্কুল ক্রিকেটের ফাইনাল শেষে বিসিবির সহসভাপতি মাহবুবুল আনাম এটি সাংবাদিকদের জানিয়েছেন।
এডিনবরায় আজ থেকে শুরু আইসিসির এই সভাতেই টেস্ট ক্রিকেটের কাঠামোগত পরিবর্তনের সিদ্ধান্ত হওয়ার কথা। সভায় যোগ দিতে গতকাল ঢাকা ছেড়েছেন বিসিবি সভাপতি নাজমুল হাসান ও প্রধান নির্বাহী নিজামউদ্দিন চৌধুরী। এই সভায় অনেক কিছু নিয়েই আলোচনায় বসছে আইসিসির নীতি নির্ধারকেরা। শেষ পর্যন্ত কো​ন কোন প্রস্তাব অনুমোদন হয় সেটিই দেখার। সেটি জানতে অবশ্য আরও কদিন অপেক্ষা করতে হবে। আইসিসির দুই স্তর টেস্টের প্রস্তাবে বিসিবির অবস্থান এর আগে পরিষ্কারভাবে জানা যায়নি। তবে আজ মাহবুবুল আনাম বলেছেন, 'দ্বি-স্তর বিশিষ্ট টেস্ট বিসিবি কোনোভাবেই সমর্থন করে না। টেস্টে ভালো করতে হলে বড় বড় দলগুলোর সঙ্গে খেলতেই হবে।'
