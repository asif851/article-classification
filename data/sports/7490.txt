



 র‍্যাঙ্কিং, সর্বশেষ সিরিজে পারফরম্যান্স—নিদাহাস ট্রফি বাংলাদেশ শুরু করতে যাচ্ছে এক কদম পিছিয়ে থেকে।
 সিরিজ শুরুর আগে নিজেদের অবস্থান নিয়ে ভাবতে চান না সৌম্য সরকার।
 তবে ভারত-শ্রীলঙ্কা এক দৃষ্টিতে দেখার পক্ষে নন সৌম্য।


টি-টোয়েন্টিতে আইসিসির সর্বশেষ র‍্যাঙ্কিংয়ে বাংলাদেশ আছে দশে, আফগানিস্তানেরও পরে। শ্রীলঙ্কা আটে আর ভারত তিনে। শুধু র‍্যাঙ্কিং যদি বিবেচনায় নেওয়া হয়, ৬ মার্চ কলম্বোয় শুরু নিদাহাস ট্রফিতে ভারত-শ্রীলঙ্কার তুলনায় বাংলাদেশ কতটা পিছিয়ে থাকবে, না বললেও চলছে। দেশের মাঠে শ্রীলঙ্কার কাছে নাস্তানাবুদ হওয়ার পর ‘র‍্যাঙ্কিংই সব নয়’ কথাটাও জোর দিয়ে বলতে পারছে না বাংলাদেশ!তবে সৌম্য সরকারের ভাবনা ভিন্ন। ভারত-শ্রীলঙ্কার তুলনায় এই সিরিজে বাংলাদেশের অবস্থান কোথায়, সে হিসেবেই তিনি যেতে আগ্রহী নন। যুদ্ধে নামার আগে নিজেদের পিছিয়ে রাখার কোনো অর্থ হয় না। সৌম্য তাই ইতিবাচক দৃষ্টিতে দেখছেন আসন্ন চ্যালেঞ্জটা, ‘আমরা যদি আমাদের অবস্থান নিচে দেখি, আগেই পিছিয়ে পড়ব। এটির সুযোগ নেই। আমি মনে করি, যারা ভালো খেলবে, তারাই জিতবে। ঠিক সময়ে যদি ভালো খেলতে পারি, তাহলে জিতব। কে কোথায় আছে, সেটা আগেই চিন্তা করলে আমরা পিছিয়ে পড়ব। সেটা চিন্তা না করে কীভাবে নিজেদের কাজটা ভালো করতে পারি, সেটা নিয়েই ভাবছি।’ তবে ভারত-শ্রীলঙ্কাকে এক দৃষ্টিতে দেখার পক্ষে নন সৌম্য। দুই দলের শক্তি দুই রকম। দুই দলের চ্যালেঞ্জও দুই রকম। বাঁহাতি ওপেনার বলছেন, দুই দলের জন্য ভিন্ন ভিন্ন পরিকল্পনাই তাঁদের থাকবে, ‘সব দল সমান নয়। সবার জন্য আলাদা পরিকল্পনা থাকবে। একেক দলের সঙ্গে খেলার সময় একেক রকম পরিকল্পনা থাকবে। সেই পরিকল্পনা অনুযায়ী আমাদের খেলতে হবে।’ দলের সঙ্গে সাকিব আল হাসান শ্রীলঙ্কা যাবেন, এমনটাই শোনা যাচ্ছে। তবে তাঁর ম্যাচ খেলা নিয়ে আছে অনিশ্চয়তা। সাকিবের অনুপস্থিতি এবার কতটা ভোগাতে পারে বাংলাদেশকে, উত্তরে সৌম্য বলছেন, ‘টি-টোয়েন্টি সংক্ষিপ্ততম সংস্করণ, একজন বোলারের ওপর নির্ভর করা যাবে না। দুদিকেই যদি ভালো হয়, তাহলে খুবই ভালো। সাকিব ভাইয়ের সর্বশেষ অবস্থা জানি না। তিনি থাকলে দলের আলাদা একটা শক্তি থাকবে। এসব চিন্তা না করে আমরা বাকি যারা আছি, তারা ভালো কিছু করতে পারলে ভালো হবে।’
 
 
