
জাতীয় দলের ক্রিকেটাররা এখন ব্যস্ত ঢাকা প্রিমিয়ার লিগ নিয়ে। কিছুদিন পরেই আয়ারল্যান্ডে ত্রিদেশীয় সিরিজ, ইংল্যান্ডে চ্যাম্পিয়নস ট্রফি। এই দুই সফরে দলও ঘোষণা হয়ে গেছে বৃহস্পতিবার। ঘরোয়া ক্রিকেটের এই ব্যস্ততা রেখে দুদিন পরই তাঁরা উড়াল দেবেন। প্রিমিয়ার লিগ ছাপিয়ে তাই আন্তর্জাতিক ক্রিকেটের আসন্ন ব্যস্ততা তাঁদের ভাবনা জুড়ে। জাতীয় দলের কয়েকজন ক্রিকেটার সেই ভাবনার কথাই জানিয়েছেন সংবাদমাধ্যমকে—তামিমের লক্ষ্যএখনো পর্যন্ত বাংলাদেশ চ্যাম্পিয়নস ট্রফিতে খেলেছে চারবার—২০০০, ২০০২, ২০০৪ ও ২০০৬ সালে। ১১ বছর পর খেলতে যাওয়া আইসিসির এই টুর্নামেন্ট স্মরণীয় করে রাখার লক্ষ্য তামিমের, ‘সবারই দায়িত্ব থাকবে নিজের কাজটা ঠিকভাবে করা। আগে ত্রিদেশীয় সিরিজ খেলব। পরে চ্যাম্পিয়নস ট্রফি। আমাদের লক্ষ্য অবশ্যই সেরা ক্রিকেট খেলা।’ গুরুত্বপূর্ণ দুটি সিরিজ ও টুর্নামেন্টের আগে বাংলাদেশ নয় দিনের অনুশীলন ক্যাম্প করবে সাসেক্সে। এই প্রস্তুতিটা দলের ভালো কাজে দেবে বলেই বিশ্বাস তামিমের, ‘অনুশীলন ক্যাম্পটা খুব গুরুত্বপূর্ণ। দশ দিনের এই অনুশীলনটা আমাদের ভালোভাবে প্রস্তুতি নিতে ভীষণ সহায়তা করবে।’সাব্বিরের বাড়তি প্রস্তুতিশ্রীলঙ্কা সফর খুব একটা ভালো যায়নি সাব্বির রহমানের। পুরো সফরে ফিফটি পেয়েছেন মাত্র একটি। তবে আয়ারল্যান্ড-ইংল্যান্ডে সেই ব্যর্থতা পুষিয়ে দিতে চান বাংলাদেশ দলের এই মিডল অর্ডার ব্যাটসম্যান। এ সফর সামনে রেখে প্রিমিয়ার লিগ খেলার পাশাপাশি তিনি বাড়তি প্রস্তুতিও নিচ্ছেন, ‘সাধারণত লক্ষ্য ঠিক করি না। ম্যাচ ধরে ধরে খেলি। প্রস্তুতিটা সেভাবেই নিচ্ছি। ধীরে ধীরে অভিজ্ঞ হচ্ছি। চেষ্টা করছি আরও পরিণত হতে। এই সফরের জন্য বাড়তি প্রস্তুতি নিচ্ছি। গতির বল খেলতে ইনডোরে স্ল্যাবে ব্যাটিং করছি। বল ভালো দেখার জন্য এটা ভীষণ কাজে দেয়।’ লম্বা ইনিংস চান সৌম্য শ্রীলঙ্কা সফর খুব খারাপ যায়নি সৌম্য সরকারের। তবে একটা আফসোস নিয়েই ফিরতে হয়েছে বাঁহাতি ওপেনারকে-ফিফটিগুলোর একটিও তিন অঙ্কে রূপ দিতে পারেননি। এই আফসোসটা সৌম্য দূর করতে চান আসন্ন সফরে, ‘আমার যে কাজ, চেষ্টা করব সেটা ঠিকঠাক করতে। আগের চেয়ে ভালো করার চেষ্টা থাকবে। ইনিংসগুলো আরও বড় করার চেষ্টা করব।’
ধারাবাহিক হতে চান রুবেল নিউজিল্যান্ড সফরের পর থেকেই একাদশে সুযোগ পাওয়া কঠিন হয়ে যাচ্ছে রুবেল হোসেনের। ফেব্রুয়ারিতে ভারত সফরে সুযোগ মেলেনি। শ্রীলঙ্কা সফরে গেলেও কোনো ম্যাচ খেলা হয়নি তাঁর। রুবেল তাতে হতোদ্যম হচ্ছেন না। তাঁর দৃষ্টি সামনে, ‘নির্বাচকেরা সবকিছু ভেবে-চিন্তে আমাকে নিয়েছেন। চেষ্টা করব দলের জন্য ভালো কিছু করতে। ওই কন্ডিশনে আমার শক্তির দিকগুলো কাজে লাগিয়ে সেরাটা দেওয়ার চেষ্টা করব। ধারাবাহিক হওয়ার চেষ্টা করব।’
 
