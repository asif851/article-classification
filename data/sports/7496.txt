
সিরিজের শুরু এর চেয়ে ভালো হতে পারত না জিম্বাবুয়ের। সফরের প্রথম ওয়ানডেতে শ্রীলঙ্কাকে ৬ উইকেটে হারিয়েছে জিম্বাবুয়ে। সেটাও আবার ৩১৬ রান তাড়া করে! সলোমন মেয়ার ও শন উইলিয়ামসদের ব্যাটে শুধু দুর্দান্ত এক জয়ই পায়নি দলটি; বাংলাদেশকেও একটা উপহার দিয়েছে তারা। র‍্যাঙ্কিংয়ে বাংলাদেশ ও শ্রীলঙ্কার মধ্যে দূরত্ব আরও বাড়িয়ে দিয়েছে এ ম্যাচ।
২০১৯ বিশ্বকাপের আগে শীর্ষ আট দলে থাকা নিয়ে চলছে জোর লড়াই। ৯৫, ৯৪ ও ৯৩ পয়েন্ট নিয়ে ছয়, সাত ও আটে ছিল পাকিস্তান, বাংলাদেশ ও শ্রীলঙ্কা। তবে আজ র‍্যাঙ্কিংয়ে এগারোতে থাকা জিম্বাবুয়ের কাছে হেরে এক ধাক্কায় দুই রেটিং পয়েন্ট কমে গেছে। ৯১ পয়েন্টে নেমে যাওয়ায় জিম্বাবুয়েকে সিরিজের বাকি চার ম্যাচে হারালেও বাংলাদেশকে অন্তত এ সিরিজে টপকে যেতে পারছে না শ্রীলঙ্কা।অথচ ম্যাচের প্রথমার্ধ শেষে আরেকটি নিয়মরক্ষার ম্যাচ মনে হচ্ছিল একে। প্রথমে ব্যাট করতে নেমে দানুশকা গুনাথিলাকা (৬০), কুশল মেন্ডিস (৮৬) ও উপুল থারাঙ্গার (৭৯*) ব্যাটে ৩১৬ রানের আপাত-পাহাড় গড়েছিল শ্রীলঙ্কা। নিজেদের মাঠে শ্রীলঙ্কা এ রান করেও ম্যাচ হারবে, এটা ভাবতে পারেনি কেউ।৪৬ রানে জিম্বাবুয়ে দুই উইকেট হারিয়ে বসার পর তো শ্রীলঙ্কা কত রানে জয় পাবে, সে হিসাব চলছিল। কিন্তু মেয়ার ও উইলিয়ামস ভেবে রেখেছেন অন্য কিছু। তৃতীয় উইকেট জুটিতে মাত্র ২২.১ ওভারে ১৬১ রানের জুটি গড়েছেন দুজন। দারুণ বুদ্ধিদীপ্ত ব্যাটিংয়ে এ দুজন কোণঠাসা করে দিয়েছেন স্বাগতিক দলকে। তবে ম্যাচে একটু উত্তেজনা ছড়াতেই বোধ হয় ১৩ রানের মধ্যে আউট হয়ে গেলেন মেয়ার ও উইলিয়ামস (৬৫)। এর আগেই অবশ্য ক্যারিয়ারের প্রথম সেঞ্চুরি পেয়ে গেছেন মেয়ার। ৯৬ বলে ১৪ চারে তুলেছেন ১১২ রান।ম্যাচে ফেরার অবশ্য হয়নি শ্রীলঙ্কার। সিকান্দার রাজা ও ম্যালকম ওয়ালার মাত্র ৮০ বলে ১০২ রানের জুটিতে সব হিসাব চুকিয়ে দিয়েছেন। আমিলা আপোনসোকে ছক্কা মেরে যখন ম্যাচ শেষ করলেন রাজা, তখনো ১৪ বল বাকি ছিল ইনিংসের। রাজা ৬৭ ও ওয়ালার ৪০ রানে অপরাজিত ছিলেন।
