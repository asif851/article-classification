
বেশির ভাগ ফাস্ট বোলারই নিজের বলে ক্যাচ নিতে খুব পটু নন। ক্যাচ নেওয়াটা তাঁদের ফলোথ্রুর কারণেই বেশ কঠিন, তার ওপর একটু কঠিন ক্যাচের বিষয়ে নির্দেশনাই থাকে অযথা ঝুঁকি না নেওয়ার। চোট যে রীতিমতো ছায়াসঙ্গী একজন ফাস্ট বোলারের। তারপরও ফাস্ট বোলাররা ক্যাচ নেন, কখনো কখনো সেসব ক্যাচ ছাড়িয়ে যায় আর সবকিছুকেই। গতকাল হ্যামিল্টন টেস্টের দ্বিতীয় দিন ওয়েস্ট ইন্ডিজের বিপক্ষে এমনই এক ক্যাচ নিয়েছেন নিউজিল্যান্ডের ট্রেন্ট বোল্ট। সামাজিক যোগাযোগমাধ্যমে এই ক্যাচকে অনেকেই ‘ইতিহাসের অন্যতম সেরা’ হিসেবে বলছেন। ইতিহাসের অন্যতম সেরা না হলেও বোল্ট যে ভঙ্গিতে ক্যাচটা নিয়েছেন, সেটিকে সেরাদের তালিকায় বিবেচনা তো করা যেতেই পারে। ঘটনাটা ওয়েস্ট ইন্ডিজ প্রথম ইনিংসের ১৩তম ওভারের। শিমরন হেটমিরকে বল করছিলেন বোল্ট। হেটমির সোজা ব্যাটে খেললেও সেটি মাটিতে রাখতে পারেননি। বল ভাসিয়ে দেন বাতাসে। ফলোথ্রুতে বাঁ দিকে বাজপাখির মতো ঝাঁপিয়ে এক হাতে অসাধারণ ক্যাচটি নেন বোল্ট। দুঃখটা হচ্ছে, স্কোরবোর্ডে বোল্টের এই ক্যাচটায় কোনো বিশেষণ ব্যবহার করা হবে না। কেবল লেখা থাকবে—‘হেটমির কট অ্যান্ড বোল্ড বোল্ট’—কিন্তু এই ক্যাচটা যে তার চেয়েও অনেক বেশি কিছু।  প্রথম ইনিংসে নিউজিল্যান্ডের ৩৭৫ রানের জবাবে আজ তৃতীয় দিনে ওয়েস্ট ইন্ডিজের ইনিংস শেষ হয়েছে ২২১ রানেই। এরপর নিজেদের দ্বিতীয় ইনিংসে মাঠে নেমে ৮ উইকেটে ২৯১ রান করে ইনিংস ঘোষণা দিয়েছে কিউইরা। এই টেস্ট জিততে ওয়েস্ট ইন্ডিজের সামনে লক্ষ্য এখন ৪৪৪। তবে দ্বিতীয় ইনিংসের শুরুটা একেবারেই ভালো হয়নি ক্যারিবীয়দের। ৩০ রান তুলতেই ২ উইকেট হারিয়ে বসেছে তারা। টেস্টের শেষ ২ দিনে ৮ উইকেট হাতে রেখে ৪১৪ রান তোলাটা উইন্ডিজের জন্য বেশ কঠিনই হচ্ছে—এ বিষয়ে কোনো সন্দেহই নেই। নিউজিল্যান্ডের দ্বিতীয় ইনিংসে সেঞ্চুরি পেয়েছেন রস টেলর। ১০৭ রানের এই ইনিংসে নিউজিল্যান্ডের পক্ষে টেস্টে সর্বোচ্চ সেঞ্চুরি (১৭টি) বরা ব্যাটসম্যান হিসেবে টেলর বসলেন প্রয়াত মার্টিন ক্রো ও বর্তমান অধিনায়ক কেন উইলিয়ামসনের পাশে। সূত্র: ক্রিকইনফো, টুইটার।

