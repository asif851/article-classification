

শ্রীলঙ্কার স্বাধীনতার ৭০ বছর পূর্তিতে আগামী মার্চে যে ত্রিদেশীয় সিরিজের আয়োজন করা হচ্ছে, তাতে বাংলাদেশ খেলবে। স্বাগতিক শ্রীলঙ্কার সঙ্গে এই সিরিজের অপর দল ভারত।শুক্রবার শ্রীলঙ্কা ক্রিকেট এই প্রতিযোগিতার সূচি প্রকাশ করেছে। এটি শুরু হবে ৮ মার্চ, ফাইনাল হবে ২০ মার্চ। এতে তিনটি দল একে অপরের বিপক্ষে দুটি করে ম্যাচ খেলবে। সিরিজের সব কটি ম্যাচই কলম্বোর প্রেমাদাসা স্টেডিয়ামে অনুষ্ঠিত হবে। প্রতিযোগিতার নাম দেওয়া হয়েছে ‘নিদাহাস ট্রফি’। বন্ধুত্বের নিদর্শন হিসেবেই শ্রীলঙ্কান ক্রিকেট বোর্ড এতে বাংলাদেশকে আমন্ত্রণ জানিয়েছে বলেছেন বিসিবি প্রধান নাজমুল হাসান, ‘বাংলাদেশের ক্রিকেটে শ্রীলঙ্কার (এবং ভারতের) অবদান কখনোই ভোলার নয়। শ্রীলঙ্কা যে বাংলাদেশ ক্রিকেটের কত ভালো বন্ধু, এই আমন্ত্রণের মাধ্যমেই তা বোঝা যায়।’এই মুহূর্তে ভারতের বিপক্ষে টেস্ট সিরিজ খেলছে শ্রীলঙ্কা। ৩টি করে টেস্ট ও ওয়ানডে ও টি-টোয়েন্টি সিরিজ আয়োজন করা হয়েছে ভারতের স্বাধীনতার ৭০ বছর পূর্তি উদ্‌যাপনে।মার্চে ত্রিদেশীয় সিরিজ নিয়ে এসএলসির সভাপতি থিলাঙ্গা সুমাথিপালা বলেছেন, ‘৭০ বছর বেশ লম্বা একটি সময়। আমরা আনন্দিত যে এমন একটি মুহূর্ত উদ্‌যাপনে সবচেয়ে কাছের দুই প্রতিবেশী আমাদের সঙ্গী হবে। প্রায় একই সময়ের স্বাধীনতার যাত্রা আমাদের। ক্রিকেটের অগ্রযাত্রায় এটি একটি মাইলফলক হয়ে থাকবে।’ সূত্র: ক্রিকবাজ, জি নিউজ।
