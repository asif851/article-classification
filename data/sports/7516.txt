
ম্যাচ চলার সময়েই ক্রিকেটারদের সঙ্গে মাইক্রোফোনে ধারাভাষ্যকারদের কথা বলার ব্যাপারটা কারও কাছে মজার। আবার কারও কাছে মনে হতে পারে এটা ক্রিকেটারদের মনোযোগে বিঘ্ন ঘটায়। তবে যা-ই হোক, গতকাল আইপিএলে কেভিন পিটারসেন ও মহেন্দ্র সিং ধোনির মধ্যে মাইক্রোফোনে খুনসুটির পর মনে হতেই পারে, ব্যাপারটা আসলে মাঝে মাঝে অতটা খারাপও নয়। 
মুম্বাই ইন্ডিয়ানসের সঙ্গে খেলছিল ধোনির রাইজিং পুনে সুপারজায়ান্টস। প্রথমে মুম্বাই ব্যাট করছিল, এমন সময় স্লিপে দাঁড়ানো মনোজ তিওয়ারির সঙ্গে কথা বলছিলেন ধারাভাষ্য কক্ষে থাকা পিটারসেন। দলের ফিল্ডিং, ম্যাচের অবস্থা নিয়ে কিছুক্ষণ কথা হওয়ার পর পিটারসেনের একটু মজা করার খেয়াল হলো। তিওয়ারিকে বললেন, ‘আমার একটা কাজ করে দেবে? প্লিজ এমএসের (ধোনি) কানে কানে বলো, আমি ওর চেয়ে ভালো গলফার!’ ধোনি তখন তিওয়ারির পাশেই উইকেটের পেছনে দাঁড়ানো। তো যেমন কথা, তেমন কাজ। তিওয়ারি সুবোধ বালকের মতো পিটারসেনের কথাটা তুলে দিলেন ধোনির কানে। মাইক্রোফোনে বললেন, ‘পিটারসেন বলছে, ও তোমার চেয়ে ভালো গলফার!’ধোনিও কম যান না! এমনিতেই মাঠে উপস্থিত বুদ্ধির জন্য অনেক প্রশংসিত ভারতীয় উইকেটকিপার। পিটারসেনের কথা শুনে খোঁচা মারতেও ছাড়লেন না। তিওয়ারির মাইক্রোফোনের কাছে মুখ এনে বললেন, ‘মনে রেখো, তুমি কিন্তু এখনো আমার প্রথম টেস্ট উইকেট!’ খোঁচাটা ২০১১ সালে লর্ডস টেস্টের ঘটনাটা নিয়ে। জহির খান হ্যামস্ট্রিংয়ের চোটে পড়ায় বল হাতে নিতে বাধ্য হয়েছিলেন ধোনি। তাঁর মিডিয়াম পেসে এলবিডব্লুর আবেদনও ওঠে পিটারসেনের বিপক্ষে। মাঠের আম্পায়ার আউটও দেন, কিন্তু ডিআরএসে সিদ্ধান্তটা বদলে যায়। পিটারসেন পরে ওই ম্যাচে ডাবল সেঞ্চুরি করেন। এরপর আর কখনো টেস্টে বল করেননি ধোনি। ওয়ানডেতে অবশ্য তাঁর একটা উইকেট আছে, ওয়েস্ট ইন্ডিজের ট্রাভিস ডাউলিন। তা পিটারসেন কাল খোঁচাটা শুনেই হাসতে হাসতে ভীষণ ‘প্রতিবাদ’ করে উঠলেন, ‘ওটা রেফারেল ছিল! ওটা রেফারেল ছিল!’ পরে অবশ্য ধোনিকে উদ্দেশ করে বললেন, ‘মাইক্রোফোনে ভালো মানুষগুলোর সঙ্গে কথা বলতে খুবই ভালো লাগে। ভালো করছ, বন্ধু। অনেক ভালোবাসা তোমাকে!’ ম্যাচটা পরে ধোনিদের দল পুনেই জিতেছে। এই মৌসুমে ধোনিকে সরিয়ে স্টিভ স্মিথকে পুনের অধিনায়ক করা হয়েছে। কাল অস্ট্রেলিয়া অধিনায়কের ৫৪ বলে ৮৪ ও অজিঙ্কা রাহানের ৩৪ বলে ৬০ রানের সৌজন্যে এক বল হাতে রেখেই মুম্বাইয়ের ১৮৪ রান পেরিয়ে যায় পুনে। ইনিংসের শেষ দুই বলে দুটি ছক্কা মেরে দলকে জেতান স্মিথ। সূত্র: নিউজডটকমডটএইউ।
