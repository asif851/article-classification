
সব ঠিকঠাকই ছিল। বাকি ছিল শুধু আনুষ্ঠানিকতা। মেলবোর্নে কাল আইসিসির বার্ষিক সভায় সেটাও হয়ে গেছে। প্রথম বাংলাদেশি হিসেবে আগামী এক বছরের জন্য আন্তর্জাতিক ক্রিকেট কাউন্সিলের (আইসিসি) সভাপতি হয়েছেন বিসিবির সাবেক সভাপতি ও বর্তমানে বাংলাদেশের পরিকল্পনামন্ত্রী আ হ ম মুস্তফা কামাল। এই সভাতেই আইসিসির চেয়ারম্যান মনোনীত হয়েছেন ভারতের এন শ্রীনিবাসন।আইসিসির ১১তম সভাপতি হওয়ার পর বার্ষিক সভায় মুস্তফা কামাল বলেছেন, ‘বাংলাদেশের ক্রিকেটের জন্য এটা ঐতিহাসিক ও স্মরণীয় দিন। ১৪ বছর আগে এই দিনেই বাংলাদেশ দশম টেস্ট খেলুড়ে দেশ হিসেবে আত্মপ্রকাশ করে। আর আজ বাংলাদেশ থেকে আইসিসি ১১তম সভাপতি পেল। আমাকে ও বাংলাদেশকে এই সম্মান দেওয়ায় আপনাদের ধন্যবাদ।’মুস্তফা কামালের বিশ্বাস, চেয়ারম্যান শ্রীনিবাসন আর প্রধান নির্বাহী কর্মকর্তা ডেভিড রিচার্ডসনের সঙ্গে মিলে বিশ্ব ক্রিকেটকে আরও শক্তিশালী করতে পারবেন তাঁরা। আইসিসির সভাপতি হিসেবে তাঁর মেয়াদকাল শেষ হবে ২০১৫ সালের জুনে।
