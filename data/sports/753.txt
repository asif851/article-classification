
ওয়ানডে সিরিজটা তারা জিতে গিয়েছিল আগেই। কিন্তু তাতেও ক্ষুধা মেটেনি। সফরের শেষ ম্যাচেও স্বাগতিক দক্ষিণ আফ্রিকা অনূর্ধ্ব ১৯ দলকে হারাল বাংলাদেশের যুবারা। সিরিজ জিতে নিল ৫-২ ব্যবধানে। এর আগে যুব বিশ্বকাপের বর্তমান চ্যাম্পিয়নদের বিপক্ষে হোম সিরিজও ‘ছোট বাঘে’রা জিতেছিল ৬-১-এ। প্রোটিয়া তরুণদের বিপক্ষে ১৪ ম্যাচে ১১ জয়!গত ম্যাচে পিনাক ঘোষ সেঞ্চুরি করেছিলেন। আজ সেঞ্চুরির দিকে ছুটছিলেন জয়রাজ শেখ। কিন্তু সৌম্য সরকারকে ‘অনুসরণ’ করে কাটা পড়লেন ৯০ রানে। এর সঙ্গে সাইফ হাসানের ৪৫, পিনাকের ৩১ আর জাকির হাসানের ​৪২ রানের সৌজন্যে বাংলাদেশ অনূর্ধ্ব ১৯ দল ৬ উইকেটে ২৬৬ রান তোলে। জবাবে ৪ বল বাকি থাকতে ২৪৪ রানে অলআউট হয়। অধিনায়ক মেহেদি অফ স্পিনে ৪৮ রানে নেন ৪ উইকেট। ম্যাচ সেরা হয়েছেন জয়রাজ। ২৮০ রান করে সিরিজ সেরা হয়েছেন পিনাক। সিরিজে ২১১ রান করেছেন জয়রাজ। ১৮০ রান করেছেন অধিনায়ক মেহেদি। সিরিজ সর্বোচ্চ ১৪ উইকেটও আছে মেহেদির।
