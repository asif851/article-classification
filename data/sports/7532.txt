
ক্যাচ মিস তো ম্যাচ মিস। কথাটার মর্মার্থ কাল হাড়ে হাড়ে টের পেল সানরাইজার্স হায়দরাবাদ। ইনিংসের ১৪তম ওভারে করুন নায়ারের সহজ ক্যাচটা নিতে পারলেন না হায়দরাবাদ অধিনায়ক ডেভিড ওয়ার্নার। এই সুযোগটাকে কাজে লাগিয়ে দলকে জিতিয়েই তবে ফিরেছেন দিল্লি ডেয়ারডেভিলসের ব্যাটসম্যান। ৫৯ বলে ৮৩ রান করে অপরাজিত ছিলেন নায়ার।দিল্লিকে ১৫৯ রানের লক্ষ্য দিয়েছিল মুস্তাফিজের দল। ইনিংসের একেবারে শেষ বলে রানটা পেরিয়ে গেছে দিল্লি। শেষ বলে দরকার ২, সেই নায়ার ভুবনেশ্বর কুমারকে চার মেরেই সমাপ্তি টানলেন ম্যাচের। ৬ উইকেটে ম্যাচটা জিতে শেষ চারে ওঠার স্বপ্ন বাঁচিয়ে রাখল দিল্লি।ম্যাচটা কিন্তু খারাপ কাটেনি মুস্তাফিজুর রহমানের। বাংলাদেশের বাঁ-হাতি পেসার ৪ ওভারে ২৪ রান দিয়ে নিয়েছেন ১ উইকেট। ভুবনেশ্বর সহজ ক্যাচ মিস করায় পেতে পেতে পাননি জেপি ডুমিনির উইকেটটিও। এরপর ১২ বলে দরকার ১৬ রান—এই সমীকরণে বল করতে এসে মাত্র ৫ রান দিয়ে ১ উইকেট নিয়ে দলকে ম্যাচে রেখেছিলেন মুস্তাফিজ। কিন্তু শেষ ওভারে ১১ রান তুলে জিতে গেল দিল্লি।
