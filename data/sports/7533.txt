
ওয়েস্ট ইন্ডিজ অনূর্ধ্ব-১৯ দলের ক্রিকেটাররা আজ মঙ্গলবার সকালে চট্টগ্রাম ছেড়েছেন। সকাল পৌনে নয়টার দিকে ক্যারিবীয় যুবদল বিমানে করে ঢাকার উদ্দেশে রওনা দেয়।পুলিশের ডবলমুরিং থানার ভারপ্রাপ্ত কর্মকর্তা (ওসি) মতিউল ইসলাম জানান, এর আগে হোটেল আগ্রাবাদ থেকে পুলিশ পাহারায় খেলোয়াড়দের বিমানবন্দরে নিয়ে যাওয়া হয়।রাজনৈতিক সহিংসতায় নিরাপত্তা ঝুঁকির কারণে ওয়েস্ট ইন্ডিজ অনূর্ধ্ব-১৯ দল সফর অসমাপ্ত রেখেই দেশে ফিরে যাওয়ার সিদ্ধান্ত নিয়েছে।গত শনিবার রাতে চট্টগ্রামে দলের আবাস হোটেল আগ্রাবাদের সামনে ককটেল বিস্ফোরণের পরদিনই ওয়েস্ট ইন্ডিজ ক্রিকেট বোর্ড (ডব্লুআইসিবি) দলকে ফিরিয়ে নিয়ে যাওয়ার সিদ্ধান্ত জানিয়ে দেয়।ককটেল বিস্ফোরণের পরদিন (পরশু) সিরিজের দ্বিতীয় যুব ওয়ানডেটি না খেললেও নিরাপত্তাব্যবস্থা নিয়ে পরে সন্তোষ প্রকাশ করেছিল ওয়েস্ট ইন্ডিজ অনূর্ধ্ব-১৯ দলের ম্যানেজমেন্ট। রাজি হয়েছিল ম্যাচটা পরদিন (গতকাল) খেলার প্রস্তাবেও। কিন্তু তার আগেই চূড়ান্ত সিদ্ধান্ত জানিয়ে দিয়েছে ডব্লুআইসিবি। বিসিবি অবশ্য কাল রাত পর্যন্ত চেষ্টা চালিয়ে গেছে তাঁদের সিদ্ধান্ত বদলানোর।
