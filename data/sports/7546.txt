
নিউজিল্যান্ডের বিপক্ষে সর্বশেষ টেস্ট খেলেছেন রুবেল হোসেন। তবে সুযোগ পাননি ভারতের বিপক্ষে হায়দরাবাদ টেস্টে। রুবেল এ সময় খেলেছেন বাংলাদেশ ক্রিকেট লিগে (বিসিএল), দুই ম্যাচে নিয়েছেন ১০ উইকেট। কাল বিসিবি একাডেমি মাঠে রুবেল বললেন হায়দরাবাদ টেস্টে সুযোগ না পাওয়া, বিসিএল ও আসন্ন শ্রীলঙ্কা সফর নিয়ে
* প্রাইম ব্যাংক দক্ষিণাঞ্চল জিতেছে তিন ম্যাচের মাত্র একটিতে, ড্র হয়েছে বাকি দুই ম্যাচ। দলের পারফরম্যান্স নিয়ে আপনার মূল্যায়ন কী?
রুবেল হোসেন: সব মিলিয়ে আমাদের দলীয় পারফরম্যান্স ভালো। তবে দলে যে কজন জাতীয় দলের খেলোয়াড় আছে তারা যদি সেরাটা দিতে পারত, আরও ভালো হতে পারত। তারপরও আমার মনে হয় ঠিক আছে। ব্যাটিংয়ে আরেকটু উন্নতি দরকার। তবে বোলিং লাইনআপটা অনেক ভালো।* বিসিএলে দারুণ ছন্দে আছেন। বোলিংয়ে কি কোনো পরিবর্তন এনেছেন?রুবেল: যখন, যেখানেই খেলি না কেন সেরাটা দেওয়ার চেষ্টা করি। অনেক কষ্ট করছি, মাঠে সেটা কাজে লাগানোর চেষ্টা করছি। মনে হচ্ছে ভালোই ছন্দে আছি। এটার ধারাবাহিকতা ধরে রাখতে চাই। সেটি করতে আমাকে আরও অনেক পরিশ্রম করতে হবে।* নিউজিল্যান্ড থেকে এসে বিসিএলের যে দুটি রাউন্ড খেললেন, এখান থেকে আপনার প্রাপ্তি কী?রুবেল: নিউজিল্যান্ডের উইকেটে একটু বাউন্স থাকে। আমাদের উইকেট সাধারণত স্পিন-সহায়ক। এবার বিসিএলে দেখলাম, উইকেটে যথেষ্ট ঘাস আছে। পেস বোলারদের জন্য এটা খুব ভালো। যারা একটু কষ্ট করবে, দ্রুত উইকেটটা বুঝতে পারবে, এ ধরনের উইকেটে তারা ভালোও করতে পারবে।* বিসিবি উত্তরাঞ্চল এবার দুর্দান্ত খেলছে। আপনাদের পরের ম্যাচটা তাদের বিপক্ষে। এই ম্যাচ নিয়ে প্রত্যাশা কী?রুবেল: এখন ওরা পয়েন্ট তালিকায় এক নম্বরে আছে। অবশ্যই ওরা খুব ভালো দল। আমাদের দলে তিন-চারজন জাতীয় দলের খেলোয়াড় যোগ হয়েছে। পরের ম্যাচটা অবশ্যই জয়ের জন্য খেলব। আমাদের দলে সবাই যদি নিজের নাম-সামর্থ্য অনুযায়ী খেলতে পারে তাহলে ভালো ফল আশা করা যায়।* যদিও এখনো দল ঘোষণা হয়নি। শ্রীলঙ্কা সফরে দলে সুযোগ পেলে কী লক্ষ্য থাকবে?রুবেল: এ নিয়ে ভাবছি না। এটা পুরোপুরি নির্বাচকদের ওপর নির্ভর করছে। যেহেতু বিসিএল খেলছি, আমার লক্ষ্য এখানে ভালো বোলিং করা, উইকেট নেওয়া। নির্বাচকেরা সবাই মাঠে যাচ্ছেন। কে কেমন করছে, তাঁরা দেখছেন। বিষয়টা নির্ভর করছে তঁাদের ওপর। যদি সুযোগ পাই, সেটা কাজে লাগানোর চেষ্টা করব।* নিউজিল্যান্ডে বাংলাদেশের সর্বশেষ টেস্টটি খেলেও বাদ পড়েছেন ভারতের বিপক্ষে হায়দরাবাদ টেস্টে। ভারতের মাটিতে প্রথম টেস্টে খেলতে না পেরে একটু খারাপ লাগেনি?রুবেল: খারাপ তো লাগেই। অনেক দিন ধরে জাতীয় দলে খেলছি। মাঝে কিছুদিন দলের বাইরে ছিলাম। জাতীয় দলের বাইরে থেকে খেলা দেখা খুবই কষ্টের। কিন্তু ক্রিকেটে এটা হতেই পারে, কিছু করার নেই। তবে এটাকে চ্যালেঞ্জ হিসেবে নিয়েছি। আমাকে আবার ভালো বোলিং করে জাতীয় দলে জায়গা করে নিতে হবে।
