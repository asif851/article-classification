

বার্সেলোনার জার্সি গায়ে এর আগে গোল যে করেননি, তা কিন্তু নয়। ৫টি গোল করেছেন, কিন্তু সব কটি নিজেদের জালে! ৭ বছর আর ৩১৯ ম্যাচ পর অবশেষে বার্সেলোনার জার্সিতে প্রতিপক্ষের জালে গোল করলেন হাভিয়ের মাসচেরানো। কাল লিগে ওসাসুনাকে নিজেদের মাঠে ৭-১ গোলে উড়িয়ে দিয়েছে বার্সা। এতে ষষ্ঠ গোলটি করেছেন এই আর্জেন্টাইন ডিফেন্ডার। গোল করা তাঁর কাজ নয়। একসময় ডিফেন্সিভ মিডফিল্ডার হিসেবে ক্যারিয়ার শুরু করলেও পরে সেন্টার ব্যাক হিসেবে থিতু হয়েছেন। তবু মাসচেরানোর গোল না পাওয়াটা নিয়ে একধরনের নির্দোষ কৌতুক তো ছিলই। লিওনেল মেসি অনেকবারই তাঁকে পেনাল্টি শট নিতে বলেছিলেন, মাসচেরানো নেননি। অবশেষে কাল নিলেন। তা মেসি ততক্ষণে জোড়া গোল করে মাঠ থেকে উঠে গেছেন বলেই হয়তো এবার আপত্তি করেননি। রীতিমতো কামানের গোলা যেন ছুড়েছেন। যতটুকু লম্বা রানআপ নেওয়া যায় তা নিয়ে জোরালো শট নিয়েছিলেন। ওসাসুনা গোলরক্ষক ঝাঁপও দিয়েছেন ভুল দিকে। আটকাতে পারেননি শটটা। আবার কবে পেনাল্টির সুযোগ পাবেন, তার তো নিশ্চয়তা নেই। মাসচেরানো তাই ঝুঁকি নিতে চাননি। একেবারে নিখুঁত এক পেনাল্টি শট। ৬৬ মিনিটে পেনাল্টিটা পেয়েছিল বার্সা। ইভান রাকিটিচ শটটা নিতে চেয়েছিলেন। এমএসএনের কেউ নেই। আন্দ্রেস ইনিয়েস্তাও। রাকিটিচেরই শট নেওয়ার কথা। কিন্তু জেরার্ড পিকে এগিয়ে এসে মাসচেরানোকে শটটা নিতে বললেন। রাকিটিচ ম্যাচ শেষে বলেছেন, ‘আমি নিতে চেয়েছিলাম, কিন্তু পিকে বলল মাসচেরানোকে নিতে দে। ও ঠিকই বলেছে। আর প্রেসিডেন্টের (পিকেকে মজা করে বার্সার হবু ক্লাব সভাপতি বলা হয়) কথাও তো আপনাকে শুনতে হবে। সব মিলিয়ে এটা নিখুঁত একটা ব্যাপার ছিল।’ কাল বার্সার হয়ে জোড়া গোল করেছেন মেসি (১২', ৬১') ; আন্দ্রে গোমেজ (৩০', ৫৭') ; পাকো আলকাসার (৬৪', ৮৬')। অন্তত গোমেজ পেনাল্টিটা পেলে হ্যাটট্রিক তখনই হয়ে যায়। তবে বার্সা সতীর্থেরা যেন সবাই চেয়েছেন মাসচেরানোকে দিয়েই গোলটা করাতে। মাসচেরানো যখন বল বসালেন দাগে, বার্সার ডাগ আউট ছিল দেখার মতো। ইনিয়েস্তা, মেসি, সুয়ারেজরা হেসেই খুন। তবে আগুন শটের ওই গোলের পর যেভাবে মাসচেরানোকে সতীর্থরা আদর আর অভিনন্দন জানালেন, মেসি বার্সার হয়ে করা ৫০২ গোলের বেশির ভাগেই তা পাননি। ৫০০ গোল মেসি আগের ম্যাচেই পূর্ণ করেছেন। এল ক্লাসিকোতে রিয়ালের জালে দুই গোল করে। কালও ম্যাচের প্রথম গোলটা এনে দিলেন দুর্দান্তভাবে। মাঝমাঠ থেকে ওসাসুনা ডিফেন্ডারের কাছ থেকে বল করে নিয়ে ঝড়ের বেগে ছুটে, চলন্ত অবস্থায় বলে মাথা ঠুকে গতি বাড়িয়ে, চিপ বল পাঠিয়েছেন জালে। দ্বিতীয় গোলটাও মেসির ট্রেডমার্ক গোলগুলোর একটি। বক্সের ডানে বল পেয়ে সোজা বাঁয়ে বল টেনে এনে আচমকা বাঁ পোস্ট ঘেঁষে করা শট। তবে কাল সব ছাপিয়ে নায়ক একজনই! ক্লাব ক্যারিয়ারে ৫৬৯ ম্যাচে ষষ্ঠ গোল। তবু কী আলোচনা মাসচেরানোকে নিয়ে! এর মধ্যে ২০১৪ সালে আর্জেন্টিনার হয়েও গোল পেয়েছিলেন। কিন্তু ২০১০ সালে লিভারপুলের জার্সিতে গোল করেছিলেন। ২০১০ সালের ফেব্রুয়ারিতে, ইউরোপা লিগে। ৭ বছর ৩ মাস পর ক্লাবের জার্সিতে আবার গোল করলেন মাসচেরানো। সর্বশেষ লিগ প্রতিযোগিতায় গোল ২০০৮ সালে। সময়টা কি কম!
মাসচেরানোর গোলটির ভিডিও দেখুন:
