



দুই দলের মুখোমুখি চার ম্যাচে সমতা। দুটি ড্র, একটি করে জয়
১৭ বছর ইতালিয়ান লিগ জেতেনি রোমা, ১০ বছর আগে সর্বশেষ ইতালিয়ান কাপ জিতেছে
ইউরোপে প্রতিষ্ঠিত বড় ট্রফি কখনো জেতেনি, শেষ আটে উঠলে ১০ বছর পর


বার্সেলোনা সমর্থকেরা মনে মনে যে নামটা জপছিল, সেটাই বের হয়ে এল যেন লটারির ছোট্ট বলটা থেকে। সম্ভাব্য সাত প্রতিপক্ষের মধ্যে বার্সার জন্য সবচেয়ে সহজ ছিল ইতালির ক্লাব রোমা। নিয়নে অনুষ্ঠিত চ্যাম্পিয়নস লিগের ড্রয়ে রোমাকেই পেল বার্সেলোনা। অবশ্য লিওনেল মেসিরা বলতে পারেন, শেষ আটে কোনো দলই সহজ নয়। সব প্রতিপক্ষই কঠিন।ইতালির ক্লাবগুলোর বিপক্ষে বার্সার সাম্প্রতিক রেকর্ডও ভালো নয়। গতবার জুভেন্টাস বার্সাকে কোয়ার্টার ফাইনালেই বিদায় করে দিয়েছিল। তবে জুভেন্টাস আর রোমার শক্তির ব্যবধান অনেক। রোমা এখন আর ইউরোপের বড় শক্তি নয়। ইউরোপে তাদের গর্ব করার মতো বর্ণাঢ্য অতীতও নেই। ইতালিয়ান লিগ তারা জিতেছে সর্বশেষ ১৭ বছর আগে। আর ইউরোপে বড় কোনো ট্রফি তারা জিততে পারেনি।রোমা চ্যাম্পিয়নস লিগের শেষ আটেই উঠেছে ১০ মৌসুম পর। এই তথ্যগুলো বার্সা সমর্থকদের আশ্বস্ত করতে পারে। আবার এও সত্যি, সাম্প্রতিক সময়ে বড় কোনো অর্জন নেই বলে রোমা মরিয়া হয়ে খেলবে। যেকোনো পর্যায়েই ইতালির রাজধানীর ক্লাবটি শিরোপা জিতেছে ২০০৮ সালে। ইতালিয়ান কাপ। আর ইতালিতে ইতালির দলগুলো সব সময়ই প্রতিপক্ষের জন্য বিপদের।রোমার সঙ্গে মুখোমুখি লড়াইয়ের পরিসংখ্যান বার্সেলোনা সমর্থকদের আশ্বস্ত করবে, ভয়ও দেখাতে পারে। দুই দলের দেখা দুই দফায়। ২০০১-০২ মৌসুমে দ্বিতীয় গ্রুপ পর্বে প্রথম লেগে বার্সার মাঠে ১-১ ড্র করার পর ফিরতি লেগ রোমা জিতেছিল ৩-০ গোলে। সর্বশেষ ২০১৫-১৬ মৌসুমে আবার দেখা হয় দুই দলের। গ্রুপ পর্বে নিজেদের মাঠে রোমা ১-১ ড্র করেছিল। কিন্তু ফিরতি লেগে বার্সার মাঠে গিয়ে ৬-১ গোলে হেরে আসে।এই মৌসুমে রোমা যে দুর্দান্ত গতিতে ছুটছে, তা-ও নয়। বরং তাদের শেষ আটে উঠে আসা অনেককে চমকে দিয়েছে। ইতালিয়ান লিগের পয়েন্ট টেবিলে তিনে থাকলেও শীর্ষস্থানটি তাদের জন্য ১৪ পয়েন্ট দূরত্বের। ইতালিয়ান কাপের শেষ ১৬-তে তাদের বিদায় করে দিয়েছে তুরিনো।তবে চ্যাম্পিয়নস লিগে চমক আর ভাগ্য দুটোই দেখাচ্ছে রোমা। চেলসি-অ্যাটলেটিকোর গ্রুপে পড়ে রোমাকে গ্রুপ পর্বেই বাতিলের খাতায় হয়তো দেখে ফেলেছিল অনেকে। পরে অ্যাটলেটিকোই বিদায় নিল, আর রোমা হয়ে গেল গ্রুপসেরা। গ্রুপসেরা হওয়ার সুবাদে আর ড্রয়ের ভাগ্যকে পাশে নিয়ে শেষ ষোলোতে তারা পেল শাখতার দোনেৎস্ককে। শাখতারের মাঠে গিয়ে হেরেও এল ২-১ গোলে। কিন্তু ফিরতি লেগটা ১-০ গোলে জিতে অ্যাওয়ে গোলের বরাতে উঠে এল শেষ আটে।রোমার জন্য এবারও সুখবর হলো, শেষ আটের ফিরতি লেগটা নিজেদের মাঠে খেলবে তারা। বার্সাকে প্রথম লেগে কোনোমতে রুখে দিতে পারলে...কে জানে কী হয়!৪ এপ্রিল নিজেদের মাঠে খেলবে বার্সা, ১০ এপ্রিল ফিরতি লেগ রোমে।
