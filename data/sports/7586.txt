
২৬ বছর আগে ডিয়েগো ম্যারাডোনা যখন কীর্তিটা গড়েছিলেন, গঞ্জালো হিগুয়েইন তখন কেবল হাঁটতে শিখেছেন। এর পর নাপোলি কত চড়াই-উৎরাই পার হয়েছে। নেমে যেতে হয়েছে সিরি ‘আ’ থেকেও। কিন্তু গত পাঁচ মৌসুম থেকে সিরি ‘আ’তে নাপোলি আবার সমীহ জাগানো শক্তি হয়ে উঠেছে। তবে শিরোপাটা থেকে গেছে অধরাই। এবার সেই আশার বাতিঘর অনেকটাই কাছে, ২৪ ম্যাচ শেষে নাপোলিই এখন পয়েন্ট তালিকার শীর্ষে। শেষ পর্যন্ত পূর্বসূরি ম্যারাডোনার কীর্তিটা হিগুয়েইন করে দেখাতে পারবেন কি না, সেটা সময়ই বলে দেবে। তবে পরশু কারপির সঙ্গে গোল করে ম্যারাডোনার একটা রেকর্ড ছুঁয়ে ফেলেছেন। ২৬ বছর আগে ম্যারাডোনার হাতে যেবার শিরোপা উঠেছিল, সেবার টানা ছয় ম্যাচে গোল করেছিলেন আর্জেন্টাইন কিংবদন্তি। পরশু হিগুয়েইনও সেই রেকর্ড ছুঁয়ে ফেললেন। সিরি ‘আ’ তে সর্বশেষ টানা ছয় ম্যাচে গোল করার কীর্তিটাও একজন আর্জেন্টাইনেরই! হিগুয়েইনের আগে ২০১২ সালে যেটি করেছিলেন এরিক লামেলা, রোমার হয়ে।এই মৌসুমে নাপোলির ম্যাচে গঞ্জালো হিগুয়েইনের গোল পাওয়াটা যেন অলিখিত একটা রীতিই হয়ে গেছে। লিগে ২৪ ম্যাচেই এরই মধ্যে ২৪ গোল করে ফেলেছেন। সর্বোচ্চ গোলদাতার তালিকায় হিগুয়েইনের ঠিক পরে যিনি আছেন, সেই পাওলো ডিবালার গোল ১১টি কম! ইউরোপিয়ান গোল্ডেন বুট জেতার দৌড়েও হিগুয়েইনই সবার ওপরে। ২৩টি গোল নিয়ে কাছাকাছি আছেন পর্তুগিজ ক্লাব বেনফিকার স্ট্রাইকার হোনাস। নাপোলিও কাল নিজেদের একটা রেকর্ড ছুঁয়ে ফেলেছে, জিতেছে টানা আটটি ম্যাচ। পরের ম্যাচটি সেই রেকর্ড ভাঙার তো বটেই, হিগুয়েইনের জন্য ম্যারাডোনাকে ছাড়িয়ে যাওয়ারও উপলক্ষ। সেই ম্যাচটাই আবার ঠিক করে দিতে পারে এবারের সিরি ‘আ’র শিরোপা। পরের ম্যাচে প্রতিপক্ষ জুভেন্টাসই তো নাপোলির এখন শিরোপার পথে সবচেয়ে বড় বাধা। গতকালই আবার জুভেন্টাস ফ্রসিনোনেকে ২-০ গোলে হারিয়ে নিজেদের ইতিহাসের রেকর্ড টানা ১৪ ম্যাচে জয় পেয়েছে। নিজেদের ওপর থেকে চাপটা কমাতেই হয়তো, হিগুয়েইন এই ম্যাচকে বড় করে দেখছেন না, ‘এটা বছরের সবচেয়ে গুরুত্বপূর্ণ খেলা নয়, স্রেফ অন্য একটা ম্যাচের মতোই। আমাদের শান্ত থাকতে হবে।’ ইএসপিএন।
