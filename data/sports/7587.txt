
অস্ট্রেলিয়াকে ২০ রানে হারানো এ ম্যাচের নায়ক কে? ম্যাচ অ্যাজুকেটররা বলছেন সাকিব আল হাসান। সাধারণ দর্শক বলবেন সাকিব আল হাসান। যিনি খেলা না দেখে শুধু স্কোরকার্ড দেখেছেন, তিনিও বলবেন ওই একই নাম। কিন্তু সাকিব কী বলেন? এ ম্যাচ জিতিয়েছেন মাঠের দর্শক আর আস্থা জুগিয়েছেন শিশির। 
গতকালের সন্ধ্যাটা হতাশায় কেটেছে। মাত্র ২ উইকেট হারিয়ে ১০৯ রান করে ফেলেছিল অস্ট্রেলিয়া। মূল দুই ব্যাটসম্যান উইকেটে। ৮ উইকেটে ১৫৬ রান করার কাজটা হঠাৎ সহজ মনে হলো তখন। সে কারণেই হয়তো বাংলাদেশের জয়ের আশা দেখছিল না অনেকেই। তাই গত দুদিনের তুলনায় গ্যালারিতে দর্শকের সংখ্যাও কমে গিয়েছিল। কমে হয়তো গিয়েছিল, কিন্তু গ্যালারিতে যাঁরা ছিলেন, তাঁরাই গর্জন করে সাহস জুগিয়ে দিয়েছেন সাকিবদের। ম্যাচ শেষে তাই ম্যাচসেরা সাকিব পরিষ্কার বাংলায় জয়ের আসল নায়কদের প্রতি কৃতজ্ঞতা জানালেন, ‘সবাইকে ধন্যবাদ সমর্থন দেওয়ার জন্য। দলের সবাই বিশ্বাস রাখতে পারেনি আজ আমরা জিতব। কিন্তু যখন মাঠে সমর্থকেরা এলেন, তার মানে তাঁরা বিশ্বাস করছেন আমরা জিততে পারি। এটাই আমাদের আত্মবিশ্বাস এনে দিয়েছে।’আত্মবিশ্বাসটা ফিরে এসেছিল বলেই তো জয় দেখতে থাকা অস্ট্রেলিয়া ওভাবে হুমড়ি খেয়ে পড়ল। মাত্র ৮৬ রানে ৮ উইকেট খুইয়ে হেরে গেল সফরকারীরা। আরও একবার ইনিংসে ৫ উইকেট তুলে নিয়ে সাকিবই দেখালেন পথ। তবে বিশ্বসেরা অলরাউন্ডারও কাল রাতে হতাশায় ভুগছিলেন। ম্যাচটা বেরিয়ে গিয়েছে বলে দুঃখ করছিলেন। কিন্তু একজন তাঁকে সাহস জুগিয়েছেন, উম্মে আহমেদ শিশির। স্বামীর ওপর আস্থা হারাননি তিনি, বলেছেন, ‘পারলে তুমিই পারবে।’সেটা পেরেছেন সাকিব। আর তাতেই অস্ট্রেলিয়ার বিপক্ষে এমন একটা জয় পেল বাংলাদেশ।
