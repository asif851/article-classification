
পাকিস্তানের ক্রিকেটে এখন চলছে মিসবাহ–যুগ। বয়সের সঙ্গে সঙ্গে খেলার ধারও যেন বাড়ছে মিসবাহর। ‘বুড়ো’ মিসবাহর হাত ধরেই পাকিস্তান দল গড়ল ইতিহাস। প্রথমবারের মতো টেস্ট র‍্যাঙ্কিংয়ের ১ নম্বরে উঠে এসেছে তারা। এর আগে আর কখনোই ধ্রুপদি ক্রিকেটের ‘নাম্বার ওয়ান’ হওয়ার কীর্তি গড়েনি পাকিস্তান। দেশটি এমন একটা সময় টেস্টের র‍্যাঙ্কিংয়ের শীর্ষে উঠে এল, যখন আট বছর ধরে তারা দেশের মাটিতে টেস্ট খেলা থেকে বঞ্চিত। অথচ ‘হোম অ্যাডভান্টেজ’ ব্যাপারটি টেস্ট ক্রিকেটে খুবই গুরুত্বপূর্ণ একটি বিষয়।গতকাল ভারত-ওয়েস্ট ইন্ডিজ সিরিজের শেষ টেস্টটি বৃষ্টিতে ভেসে যাওয়ার সঙ্গে সঙ্গে নিশ্চিত হয়ে যায় পাকিস্তানই উঠে আসছে ১ নম্বরে। তবে বৃষ্টির বদান্যতা কিংবা শ্রীলঙ্কার কাছে অস্ট্রেলিয়ার অসহায় আত্মসমর্পণ নয়; মিসবাহ-উল-হক মনে করেন, পাকিস্তান ১ নম্বরে উঠে এসেছে নিজেদের যোগ্যতা দিয়েই। পাকিস্তানের টেস্ট অধিনায়ক বলেছেন, ‘এটা আকস্মিক কিছুও নয়। টেস্ট নিয়ে পাকিস্তানের পরিকল্পনার ফসল এই সাফল্য।’পাকিস্তানের ইতিহাসে বিখ্যাত অধিনায়ক খুব কম আসেননি। তবে তাঁর নেতৃত্বেই দল প্রথম এই কীর্তি গড়ায় মিসবাহ স্বাভাবিকভাবেই খুশি। পাকিস্তান অধিনায়ক বলেছেন, ‘দল হিসেবে কয়েক বছর আগেই আমরা যে পরিকল্পনা করেছিলাম, আর সেই পরিকল্পনা সফল করতে যে কঠোর পরিশ্রম করেছি, ১ নম্বর হওয়াটা তারই পুরস্কার। বিশ্বের সেরা কিছু খেলোয়াড়কে নিয়ে গড়া সেরা কয়েকটি দলকে পেছনে ফেলে টেস্টের ১ নম্বর হওয়াটা অবশ্যই অনেক গর্বের।’মিসবাহ এই অর্জনে বিশেষ কৃতিত্ব দিলেন সমর্থকদের, পাকিস্তান নিজেদের মাটিতে টেস্ট খেলতে না পারার পরও যারা দলকে অব্যাহতভাবে সমর্থন জুগিয়ে গেছে। বিশেষ করে দলের দুঃসময়েও যারা ছিল পাশে। প্রত্যয়ী মিসবাহ বলেছেন, ‘আমাদের জন্য ১ নম্বর হওয়াটা ভাগ্যের ঠিক করে দেওয়া হয়, এটা আমাদের দীর্ঘ যাত্রার ফসল।’আইসিসি নিশ্চিত করেছে, মাত্রই মাস খানেক আগে ‘১ নম্বর’–এর পুরস্কার হিসেবে অস্ট্রেলিয়াকে যে গদাটা দেওয়া হয়েছিল, সেটা এবার তুলে দেওয়া হবে পাকিস্তানের হাতে। সূত্র: ক্রিকবাজ।
