

বয়স মাত্র ১৯। মেহেদী হাসান মিরাজের ছোট্ট কাঁধটায় সওয়ার হয়েই ধীরে ধীরে বাংলাদেশ এগিয়েছে জয়ের দিকে। চট্টগ্রাম টেস্টে ঘূর্ণির ইন্দ্রজালে এলোমেলো করে দিয়েছিলেন ইংল্যান্ডের ব্যাটিং লাইনআপ। ২২ রানে হেরে যাওয়ায় যদিও সেই সাফল্য শতভাগ উপভোগ করতে পারেননি মিরাজ। কিন্তু ঢাকা টেস্টে তাঁর স্পিন জাদুতে এসেছে বাংলাদেশের এই ঐতিহাসিক জয়। দেশের পক্ষে এক সিরিজে সবচেয়ে বেশি—১৯ উইকেট তুলে নেওয়ার গৌরব তাঁরই। সবচেয়ে কম বয়সে টেস্টে ১০ উইকেট নেওয়ার ছোট্ট তালিকাতেও নাম তুলেছেন।এক টেস্টে সবচেয়ে কম বয়সে ১০ উইকেট নেওয়ার তালিকায় মিরাজ আছেন পাঁচে। এ তালিকায় সবার ওপরে বাংলাদেশেরই এনামুল হক জুনিয়র। ২০০৫ সালের জানুয়ারিতে জিম্বাবুয়ের বিপক্ষে ঢাকা টেস্টে বাঁহাতি স্পিনার যখন ১২ উইকেট নিয়েছিলেন তাঁর বয়স ১৮ বছর ৪০ দিন। এই তালিকায় দুইয়ে আছেন ওয়াসিম আকরাম। ১৯৮৫ সালের ফেব্রুয়ারিতে ডানেডিন টেস্টে দুই ইনিংসে ৫টি করে উইকেট নিয়েছিলেন এই পাকিস্তান কিংবদন্তি। ভারতের সাবেক লেগ স্পিনার লক্ষণ শিবরাম কৃষ্ণান ১৯৮৪ সালের নভেম্বরে ইংল্যান্ডের বিপক্ষে মুম্বাই টেস্টে ১২ উইকেট নিয়েছিলেন ১৮ বছর ৩৩৩ দিনে। ১৯৯০ সালের অক্টোবরে লাহোর টেস্টে নিউজিল্যান্ডের বিপক্ষে ওয়াকার ইউনিস ১০ উইকেট নিয়েছিলেন ১৮ বছর ৩৩৬ দিনে। ১৯ বছর ৫ দিন বয়সী মিরাজ আছেন এর পরই।ইংল্যান্ডের বিপক্ষে এই সিরিজটা নানা কারণেই মনে থাকবে বাংলাদেশের। তবে সবচেয়ে বেশি স্মরণীয় হয়ে থাকবেন বোধ হয় মিরাজই। ইংল্যান্ডও মনে রাখবে তাঁকে। ১৯ বছরের এই স্পিনার স্পিন-বিষে যেভাবে নীল করলেন ইংলিশদের, তাঁকে মনে না রাখার তো কোনো কারণ থাকতে পারে না।
