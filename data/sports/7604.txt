
ফুটবল ম্যাচ, নাকি রোমাঞ্চে ঠাসা জেমস বন্ডের কোনো অ্যাকশন-থ্রিলার ছবি!‘পয়সা উশুল’ কথাটা সম্ভবত এ ধরনের ম্যাচ দেখার পরই বলতে হয়। চ্যাম্পিয়নস লিগে পরশু বে অ্যারেনায় এমনি এক ম্যাচ উপহার দিয়েছে বেয়ার লেভারকুসেন আর রোমা।১৯ মিনিটের মধ্যে লেভারকুসেন এগিয়ে ২-০ গোলে। অনেক দল এ অবস্থাতেই ম্যাচের লাগাম ছেড়ে দেয়। রোমা ছাড়ল না। আর ছাড়ল না বলেই ৩৮ মিনিটের মধ্যে স্কোর ২-২। প্রথম দুটি গোল করেছিলেন হাভিয়ের হার্নান্দেজ, পরের দুটি ড্যানিয়েলে ডি রসি। কিন্তু এখানেই থামল না রুডি গার্সিয়ার দল। ৫৪ আর ৭৩ মিনিটে আরও দুই গোল করে রোমা এগিয়ে গেল ৪-২-এ। ২-০-তে যদি ‘শেষ’ নাও হয়, ৪-২ তো ম্যাচ একরকম শেষ হওয়ারই কথা।ভাবছেন নাটকের এখানেই শেষ? না, বরং অ্যান্টিক্লাইম্যাক্সের শুরু! ৮৪ ও ৮৬ মিনিটে পর পর দুই গোল করে ম্যাচ ৪-৪ সমতায় শেষ করেছে লেভারকুসেন। আফসোস, ফুটবল ম্যাচটা মাত্র ৯০ মিনিটের হয়! লেভারকুসেন কোচ রজার স্মিট সাধে তো আর বলেননি, ‘এটা সাধারণ কোনো ফুটবল ম্যাচের সীমা ছাড়িয়ে অন্য কিছু।’দুই দলই দুবার ২ গোলের অগ্রগামিতা ধরে রেখেও জিততে পারেনি। পুরো ম্যাচে ৮ গোলের চার-চারটি করে হয়েছে দুই অর্ধে। ৭৩ থেকে ৮৬—এই ১৩ মিনিটের মধ্যেই হয়েছে ৩ গোল।গোলসংখ্যায় চ্যাম্পিয়নস লিগের ইতিহাসে এটি সবচেয়ে বড় ড্র ম্যাচ। সমান ৮ গোলে ড্র হয়েছিল হামবুর্গ-জুভেন্টাস (২০০০ সালে) আর চেলসি-লিভারপুল (২০০৯) ম্যাচ দুটি। উয়েফা ডটকম।
