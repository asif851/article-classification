
এমন গোল দেখা তো দূরের কথা, কেউ কখনো শুনেছে কি না, কে জানে। এমনই এক অবিশ্বাস্য গোল করেছেন লিওনলে মেসি। ইংল্যান্ডের সর্বকালের অন্যতম সেরা স্ট্রাইকার গ্যারি লিনেকার একবার বলেছিলেন, ‘প্রায় প্রতি ম্যাচেই মেসি অন্তত এমন তিন-চারটা কাজ করে, যেগুলো আমি আমার পুরো ফুটবল ক্যারিয়ারেও কখনো দেখিনি।’ সত্যিই! মেসির কিছু গোলের বর্ণনা দিতে গিয়ে ভাষাও হারিয়ে ফেলেন ধারাভাষ্যকাররা। সম্প্রতি আর্জেন্টিনায় অনুশীলনের সময় এমনই একটা বিস্ময়কর গোল দিয়ে আলোচনায় এসেছেন চারবারের ফিফা বর্ষসেরা ফুটবলার। মেসি যে গোলটা করেছেন গোল পোস্টের পেছন থেকে!গোল সবাই গোলপোস্টের সামনে থেকেই করে। কিন্তু নিজের পায়ের কারিশমা দেখিয়ে মেসি এবার গোল করলেন পেছন থেকে! বলটা মেসি এমনভাবে মেরেছিলেন, স্পিনারদের হাত থেকে বেরোনো বলের মতো ঘুরছিল বলটা। সেই স্পিনের কারণেই গোল পোস্টের পেছন থেকে উড়ে এসে পোস্টের সামনে পড়ে বলটা আবার পেছন দিকেই সরে আসে। হয়ে যায় গোল।দফায় দফায় ইনজুরির কবলে পড়ে ২০১৩ সালটা খুব একটা ভালো কাটেনি মেসির। তবে খারাপ সময়ের রেশটা আর নতুন বছরে টেনে আনতে হয়নি এ সময়ের অন্যতম সেরা এই ফুটবলারকে। নিজ দেশ আর্জেন্টিনায় নিবিড় পরিচর্যা আর অনুশীলনের মাধ্যমে প্রায় সুস্থই হয়ে উঠেছেন। সবকিছু ঠিকঠাক থাকলে ২০১৪ সালে বার্সেলোনার প্রথম ম্যাচটাতেই হয়তো মাঠে দেখা যেতে পারে মেসিকে। খারাপ সময়কে পুরোনো বছরের সঙ্গেই যেন বিদায় করে দিতে চাইছেন মেসি।আর আবারও দুর্দান্ত পারফরম্যান্স দিয়ে সবাইকে আচ্ছন্ন করে ফেলার ইঙ্গিতও মেসি বেশ ভালোমতোই দিয়েছেন অনুশীলনের সময়। গোলপোস্টের পেছনে দাঁড়িয়ে করেছেন হতবাক করে দেওয়ার মতো এক গোল। পা দিয়ে শুধু জোরালো শটই না, ক্রিকেটের বোলারদের মতো যেন বলটা স্পিনও করাতে পারেন এই আর্জেন্টাইন জাদুকর।
দেখুন মেসির সেই বিস্ময়কর গোলটা: 
 

