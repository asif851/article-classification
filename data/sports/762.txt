
• ম্যাচ শেষ হতে ২ রান বাকি, এ সময় মধ্যাহ্ন বিরতি! • মাইকেল ভন, বীরেন্দর শেবাগরা ব্যাপারটিকে বলছেন হাস্যকর। • আম্পায়ারদের সিদ্ধান্তটা ছিল আইসিসির আইন মেনেই।• ক্রিকেটে এমন অনেক ‘হাস্যকর’ আইন আছে বলে অভিযোগ উঠছে।
রোববার সেঞ্চুরিয়নে ভারত-দক্ষিণ আফ্রিকা ম্যাচে অদ্ভুত এক ঘটনার সাক্ষী হয়েছেন ক্রিকেটপ্রেমীরা। অদ্ভুত না বলে অনেকেই এটিকে বলছেন ‘হাস্যকর’। জয়ের জন্য মাত্র ২ রান দরকার যখন ভারতের, ঠিক তখনই মধ্যাহ্ন বিরতির ঘোষণা দিলেন দুই আম্পায়ার আলিম দার ও অ্যাড্রেন হোল্ডস্টেক। সিদ্ধান্তটা এতটাই অবাক করার মতো ছিল যে অপরাজিত দুই ভারতীয় ব্যাটসম্যানসহ মাঠের সব খেলোয়াড়ই বিস্মিত হয়ে পড়েছিলেন। দুটি রানের জন্য অপেক্ষা করলেই তো ম্যাচ শেষ হয়ে যেত। কিন্তু আম্পায়াররা এ ক্ষেত্রে আইসিসির আইনেই অটল থাকার সিদ্ধান্ত নিয়েছিলেন।
আইসিসির আইন যা-ই থাক, ব্যাপারটা মেনে নিতে পারছেন না অনেক সাবেক ক্রিকেটারই। সমালোচনায় মুখর হয়েছেন সুনীল গাভাস্কার, সঞ্জয় মাঞ্জরেকার, মাইকেল ভনসহ অনেকেই। সবারই কথা, বাস্তবতাবর্জিত এক সিদ্ধান্ত নিয়ে ক্রিকেট খেলাটাকে কৌতুকে পরিণত করা হলো।
সাবেক ইংলিশ অধিনায়ক ভন নিজের টুইটারে এটিকে ‘হাস্যকর এক সিদ্ধান্ত’ বলেছেন। ‘কাণ্ডজ্ঞান’ ব্যবহার করারও আরজি ছিল তাঁর টুইটবার্তায়।
বীরেন্দর শেবাগ এ ব্যাপারে উপমার আশ্রয় নিয়েছেন। তিনি টুইটারে যা লিখেছেন, সেটি অনেকটা এমন, অনেক সময় ব্যাংকে গ্রাহকদের ছোট্ট একটা কাজ করে না দিয়ে ‘লাঞ্চের পর আসুন’ বলা হয়। ম্যাচে আম্পায়াররা ভারতীয় ব্যাটসম্যানদের সঙ্গে ঠিক এ ব্যাপারটিই করলেন।
