
ধরুন, তাঁদের কাউকে পেয়ে গেলেন চোখের সামনে, কী করবেন? কাদের কথা বলা হচ্ছে এমন প্রশ্নের আগেই নামগুলো শুনুন—শচীন টেন্ডুলকার, ব্রায়ান লারা, মুত্তিয়া মুরালিধরন, শেন ওয়ার্ন, রিকি পন্টিং, শোয়েব আক্তার, সাকলায়েন মুশতাক, মাহেলা জয়াবর্ধনে, বীরেন্দর শেবাগ, সৌরভ গাঙ্গুলি, ভিভিএস লক্ষণ আরও অনেকে! ক্রিকেটের সব সংস্করণে তাঁদের রান-উইকেটের হিসেব করতে বসলে ক্যালকুলেটরের নির্ধারিত ডিজিটেও বোধ হয় কুলাবে না!এদের কারও সামনে পেয়ে গেলে বর্তমান চালু রীতি অনুযায়ী নিশ্চিত সেলফি তোলার কথাই মাথায় আসবে আগে। আর সেই ছবিটা যদি পোস্ট করা হয় সামাজিক যোগাযোগমাধ্যমে, কেমন হইচই হবে ভাবা যায়! আর এ তারকারাজিরাই যদি এক ফ্রেমে আটকা পড়েন, সেই সেলফির দাম কোন পর্যায়ে ঠেকে, নিশ্চয় অনুমেয়।টেস্টে-ওয়ানডেতে সর্বোচ্চ রান-উইকেটের মালিক টেন্ডুলকার-মুরালিধরন এক ছবিতে। ফ্রেমে আছেন ২২ গজের কীর্তিতে আরও অনেক কিংবদন্তি। মহামূল্যবান ছবিটার ‘আলোকচিত্রী’ শোয়েব। টুইটারে সেটা ছড়িয়ে দিয়েছেন তাঁরই স্বদেশি সাকলায়েন।এত এত তারকার সমাবেশ ঘটেছিল লস অ্যাঞ্জেলসে টেন্ডুলকার-ওয়ার্নের ক্রিকেট অল-স্টারস টুর্নামেন্টে। টেন্ডুলকারের দল অবশ্য ৩-০ ব্যবধানে সিরিজ হেরেছে ওয়ার্নদের কাছে। তবে ফল ছাপিয়ে বড় হয়ে উঠেছে তারকাদের মিলনমেলা। তারই ফল হিসেবে এ সেলফি। এ ছবিকে ক্রিকেটের সবচেয়ে মূল্যবান সেলফি বললেও ভুল হবে না!শুনে ডন ব্র্যাডম্যান-জিম লেকাররা কি মুচকি হাসলেন আকাশের ওপার থেকে? নিশ্চয় আফসোস করছেন, ‘আহ সেলফি-টেলফি কেন যে ছিল না আমাদের যুগে!’
