
বিপিএলে এমন দিনের আশাই তো করে সবাই। দিনের দুই ম্যাচেই সেরা খেলোয়াড় বাংলাদেশের! তাসকিন আহমেদের পর রাতে আলো কাড়লেন মাহমুদউল্লাহ। সিলেট সিক্সার্সকে ৬ উইকেটে হারানোর ম্যাচে সেরা খেলোয়াড় খুলনা টাইটানস অধিনায়কই। 
আজ সিলেটের শুরুটা আশানুরূপ হয়নি। পাওয়ার প্লেতেই দুই টপ অর্ডারকে হারিয়েছে দলটি। তবু সামলে নিয়েছিল স্বাগতিক দল। দুই শ্রীলঙ্কান উপুল থারাঙ্গা ও দানুশকা গুনাথিলাকা ধীরে ধীরে দলকে বিপদমুক্ত করছিলেন। এমন অবস্থায় দায়িত্ব বুঝে নিলেন খুলনা অধিনায়ক মাহমুদউল্লাহ। প্রথমে ফেরালেন বিপিএলের প্রথম তিন ম্যাচেই ফিফটি পাওয়া থারাঙ্গাকে। এরপরই বিপজ্জনক হয়ে ওঠার ইঙ্গিত দেওয়া গুনাথিলাকাকে। শিশিরের কারণে যেখানে স্পিনাররা ভালোভাবে বলই করতে পারছেন না, সেখানে ৩ ওভারে ১২ রান দিয়ে ২ উইকেট!এটুকুতেই ম্যাচ সেরা হয়ে যেতে পারতেন। গত বিপিএলে বোলিংয়েই তো দলকে ম্যাচ জিতিয়েছেন বেশ কয়বার। তবে আজ তাঁকে ব্যাট হাতেও কিছু করে দেখাতে হলো। তাইজুলের স্পিনে পথ হারিয়েছিল খুলনা। মাইকেল ক্লিঙ্গার ভালো খেললেও সঙ্গী পাচ্ছিলেন না। মাহমুদউল্লাহ এসে সঙ্গ দিলেন। আউট হওয়ার আগে দলকে নিরাপদ একটা স্কোরেও নিয়ে গেলেন। ১ ছক্কা ও ১ চারে ২৭ রানে ফিরে গেলেও দলের জয় নিশ্চিত করে গেছেন এর মাঝেই। নিজের ম্যাচ সেরা হওয়াটাও!
