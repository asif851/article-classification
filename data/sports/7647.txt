
এমন হারে স্বভাবতই মন খারাপ ইংলিশ অধিনায়ক অ্যালিস্টার কুকের। বাংলাদেশের বিপক্ষে ১০৮ রানের এই হার ইংলিশ-গৌরবে দাগ হয়ে থাকবে তো অবশ্যই। এই হারে হতাশা আছে। তবে কুক মনে করিয়ে দিলেন, এই সফরটা ক্রিকেটীয় ফলাফলের চেয়েও বেশি কিছু ছিল। সফরের আগে যে আলোচনায় ছিল একটাই বিষয়—নিরাপত্তা। কুক নিজে সদ্যোজাত সন্তানকে এক পলক দেখেই আবার উড়াল দিয়েছেন দলকে নেতৃত্ব দেবেন বলে। শেষ পর্যন্ত পরাজয়ের স্মৃতি নিয়ে শেষটা হলেও ভালোয় ভালোয় সব শেষ হলো। বাংলাদেশের আতিথেয়তায় মুগ্ধ কুক বললেন, আবারও আসবেন তিনি এই দেশে।এই সিরিজের আগে নিরাপত্তা-ইস্যু ছাপিয়ে গিয়েছিল ক্রিকেটের ভাবনাকে। ইংল্যান্ড দল আদৌ বাংলাদেশ সফরে আসবে কি না, তৈরি হয়েছিল একধরনের অনিশ্চয়তা। আজ মিরপুরে ম্যাচ শেষে পুরস্কার বিতরণী অনুষ্ঠানে কুক তুলে ধরলেন সে প্রসঙ্গই, ‘এই সফরের আগে নিরাপত্তা নিয়ে অনেক কথা হয়েছে। এখানে আসা আদৌ উচিত হবে কি না, এসব নিয়েও কথা হয়েছে। কিন্তু আমার খুব ভালো লাগছে যে আমি বাংলাদেশে ইংল্যান্ড দলকে নেতৃত্ব দিতে পেরেছি। আমি এখানে আসতে পেরে সত্যিই গর্বিত।’
বাংলাদেশের এই জয়টিকে বিশেষ অভিনন্দন জানালেন ইংলিশ অধিনায়ক, ‘এই জয় সত্যিই বাংলাদেশ ক্রিকেটের জন্য দারুণ কিছু। মাঝেমধ্যে একটি খেলাতে অনেক কিছুই বড় হয়ে ওঠে। আমার মনে হয়, এই দেশে সবারই উচিত খেলতে আসা।’‘অনভিজ্ঞতা’ই ঢাকা টেস্টে ইংল্যান্ডকে ডুবিয়েছে বলে মনে করেন কুক। ‘অনভিজ্ঞতা’ বলতে বাংলাদেশের কন্ডিশনে খেলার অনভিজ্ঞতা। কুকের মতে, ‘২৭৩ রান তাড়া করাটা খুব কঠিন। আজ খুব সম্ভবত এই কন্ডিশনে আমাদের অনভিজ্ঞতাই আমাদের ডুবিয়েছে। তবে, সত্যি কথা বলতে, এত রান আমাদের তাড়া করার কথা ছিল না। আমরা চার-পাঁচটি সুযোগ পেয়েছি। কিন্তু কাজে লাগাতে পারিনি। এই ভুলগুলো থেকে আমাদের দ্রুত শিক্ষা নিতে হবে।’আসলেই দ্রুত শিখতে হবে। কদিন পরই যে ভারত সফর। সেখানেও অপেক্ষা করছে স্পিন-পরীক্ষা।
