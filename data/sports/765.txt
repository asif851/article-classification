
ছুটিটা প্রাপ্যই ছিল সুরেশ রায়নার। নিজের জীবনের দারুণ একটা মুহূর্তেই সেই ছুটিটা নিলেন ভারতীয় ক্রিকেট দলের অন্যতম এই তারকা। আট বছরে টানা ১৪৩টি আইপিএল ম্যাচ খেলে অবশেষে অনাগত সন্তানের জন্ম মুহূর্ত উদযাপন করতে ছুটি নিয়েছেন তিনি।
ব্যাপারটা কিন্তু চমকে দেওয়ার মতোই। ২০০৮ সালে আইপিএলের প্রথম আসর থেকে এই পর্যন্ত চেন্নাই সুপার কিংস ও গুজরাট লায়নসের হয়ে রায়না খেলেছেন মোট ১৪৩টি আইপিএল ম্যাচ। গত আট বছরে একটি ম্যাচেও তিনি বাদ পড়েননি কিংবা বিশ্রামে যাননি। চেন্নাইয়ের হয়ে খেলেছেন ১৩২টি ম্যাচ। এ বছর চেন্নাই আইপিএলে নিষিদ্ধ থাকায় তাঁর নতুন দল গুজরাট। সে দলের হয়েও এরই মধ্যে খেলেছেন ১১ ম্যাচ।কলকাতা নাইট রাইডার্সের বিপক্ষে গুজরাটের ৫ উইকেট জয়ের ম্যাচটা খেলেই হল্যান্ড উড়ে গেছেন তিনি। তাঁর স্ত্রী প্রিয়াঙ্কা যেকোনো দিন জন্ম দেবেন তাঁদের প্রথম সন্তান। ব্যাপারটা নিয়ে দারুণ রোমাঞ্চিত রায়না। রায়নার দলও আইপিএলে ভালো করছে। এর আগে ধোনির নেতৃত্বে চেন্নাই সুপার কিংসের হয়ে খেলতেন। চেন্নাই নিষিদ্ধ হওয়ায় ধোনি আর রায়না আলাদা দুটি দলে খেলছেন। রায়নার নেতৃত্বে নতুন দলটি দুর্দান্ত করছে। কিন্তু ধোনি নতুন দলে পুরোনো জাদু দেখাতে পারছেন না।রায়নার সব মিলিয়েই কাটছে দারুণ সময়। তবে প্রথমবারের মতো বাবা হওয়ার সঙ্গে বাকি কিছুর তুলনায় নিশ্চয়ই হয় না! সূত্র: পিটিআই।
