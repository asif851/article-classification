
মেয়েদের অনূর্ধ্ব-১৫ সাফ চ্যাম্পিয়নশিপের শুরুটা দুর্দান্ত হয়েছে বাংলাদেশের। আজ দুপুরে ঢাকার কমলাপুরে বীরশ্রেষ্ঠ মোস্তফা কামাল স্টেডিয়ামে নেপালকে ৬-০ গোলে হারিয়েছে তারা। হ্যাটট্রিক করেছে তহুরা।
অসাধারণ ফুটবল খেলেই নেপালকে গুঁড়িয়ে দিয়েছে বাংলাদেশের মেয়েরা। পুরো ম্যাচে মেয়েদের দাপট এতটাই ছিল যে খেলা হয়েছে নেপালের অর্ধেই। গোলরক্ষক মাহমুদার সময় কেটেছে দাঁড়িয়ে থেকেই।ম্যাচের সপ্তম মিনিটেই এগিয়ে যেতে পারত বাংলাদেশ। কিন্তু দেয়াল হয়ে দাঁড়ায় ক্রসবার। মার্জিয়ার শট ফিরে আসে ক্রসবারে লেগে। ১১ মিনিটে মনিকা চাকমা বক্সের বাইরে থেকে জোরালো শটে এগিয়ে দেয় বাংলাদেশকে। ১৪ মিনিটে স্কোরলাইন ২-০ করে আনুচিং। মার্জিয়ার কর্নার থেকে আঁখি বলটি এগিয়ে দেয় আনুচিংয়ের দিকে। সাইড ভলিতে গোল করে সে।৩২ মিনিটে বাংলাদেশের পক্ষে তৃতীয় গোলটি করে তহুরা। প্রায় একক প্রচেষ্টাতেই ডান প্রান্ত দিয়ে নেপালের বক্সে ঢুকে গোলটি করে সে। প্রথমার্ধের একেবারে শেষ মুহূর্তে তহুরার পেস থেকে স্কোরলাইন ৪-০ করে আনুচিং।বিরতির পর বাংলাদেশ কিছুটা ‘ধীরে চলো নীতি’ নিয়ে খেলে। এ সময় গোলের জন্য ঝাঁপানোর চেয়ে নিজেদের মধ্যে বোঝাপড়ার দিকেই মনোযোগী ছিল দল। ৫৯ মিনিটে আনুচিংয়ের শট নেপালের এক ডিফেন্ডার ঠেকিয়ে দিলেও ফিরতি বলে গোল করে তহুরা। ৭২ মিনিটে আনুচিংয়ের পাস থেকেই হ্যাটট্রিক পূরণ করে তহুরা।বাংলাদেশের পরের খেলা মঙ্গলবার ভুটানের বিপক্ষে।
