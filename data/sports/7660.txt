
মৌসুমের শুরু থেকেই মাঠে নামতে পারবেন কি না, সেটা নিয়ে বেশ ভালোই সংশয় ছিল। তবে সব সন্দেহ-সংশয় উড়িয়ে দিয়ে সঠিক সময়েই অনুশীলনে ফিরেছেন নেইমার। গতকাল বার্সেলোনার সতীর্থদের সঙ্গে পুরোদমেই অনুশীলন করতে দেখা গেছে ব্রাজিলিয়ান এই তারকাকে।
বিশ্বকাপের কোয়ার্টার ফাইনালে মেরুদণ্ডে গুরুতর আঘাত পেয়েছিলেন নেইমার। ধারণা করা হয়েছিল যে বার্সেলোনার হয়ে মৌসুমের শুরুর কয়েকটি ম্যাচ হয়তো মাঠের বাইরেই থাকতে হতে পারে ২২ বছর বয়সী এই ফরোয়ার্ডকে। ছুটি কাটিয়ে বার্সেলোনায় আসার পর অবশ্য ভালোভাবেই উতরে গিয়েছিলেন মেডিকেল পরীক্ষায়। তবে অনুশীলনে নামার আগ পর্যন্ত সবকিছুই ছিল অনিশ্চিত।
নেইমারকে গতকাল পুরোদমে অনুশীলন করতে দেখে নিশ্চিতভাবেই স্বস্তি পেয়েছেন বার্সেলোনার সমর্থকেরা। আলেক্সিস সানচেজ ও সেস ফ্যাব্রিগাসের বিদায়ের পর এখন নেইমারের ওপরই অনেকাংশে নির্ভর করছে বার্সা আক্রমণভাগের সাফল্য।
২৪ আগস্ট এলচের বিপক্ষে ম্যাচটি দিয়ে শুরু হবে বার্সেলোনার এবারের লা লিগা মিশন।— গোল ডটকম
