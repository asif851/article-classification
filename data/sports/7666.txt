
মাদাগাস্কার ছবির চরিত্র ‘মেলম্যান’ যদি নেমে পড়ে ক্রিকেট খেলতে, অবাক হবেন? একজন মেলম্যানকে কিন্তু এই বিশ্বকাপেই আপনি দেখতে পেয়েছেন। ছয় ফুট পাঁচ ইঞ্চি উচ্চতার কারণে স্কটিশ খেলোয়াড় অ্যালাসডেয়ার ইভানসের নামই হয়ে গেছে ‘মেলম্যান’। আরব আমিরাতের কৃষ্ণ চন্দ্রনের জার্সিতে লেখা আছে ‘কারাতে’। নাহ্, মার্শাল আর্টের প্রতি ভালোবাসা থেকে নয়, তাঁর মায়ের বংশের নামই এমন। আপনারা জানেন, বাংলাদেশের বিজয় দিবসে জন্ম বলে এনামুল হকের নাম তাঁর এক স্কুলশিক্ষক দিয়েছিলেন ‘বিজয়’। মিসবাহ-উল-হকের ধীরলয়ের ব্যাটিংয়ের কারণে দর্শকেরা ডাকেন ‘টুকটুক’, যদিও টেস্টের দ্রুততম সেঞ্চুরি এখন তাঁরই! আইপিএলে হঠাৎ বড়লোক হয়ে জেমস ম্যাক্সওয়েলের নাম হয়ে গিয়েছিল ‘দ্য বিগ শো’, যদিও ‘ম্যাক্সি’ নামটাই তাঁর পছন্দ! সারল্যের জন্য ইংলিশ স্পিনার জেমস ট্রেডওয়েলের নাম ‘রনসিল’(গৃহস্থালি পণ্য)। মঈন আলীর পরিচিতি তাঁর দাড়িতে, ‘দ্য বিয়ারড দ্যাট ফিয়ারড’, বিশ্বকাপে যদিও ভয় ধরানো তেমন কিছু করতে পারেননি এখনো। এউইন মরগানের নামও এখন ‘এউইন রজার্স’ হয়ে যেতে পারে, কদিন আগে যে তাঁকে এই নামেই ডেকেছেন ওয়েলিংটনের মেয়র! এএফপি।
