
উদযাপন তো কত ধরনেরই হতে পারে, তাই বলে মূত্রত্যাগ? অবিশ্বাস্য হলেও লজ্জাকর এই কাণ্ডই নাকি করেছেন ইংলিশ ক্রিকেটাররা। ঘরের মাঠে অ্যাশেজ জেতার আনন্দ তাঁরা উদযাপন করেছেন ওভালের পিচে মূত্র ত্যাগ করে!আলোকস্বল্পতায় অ্যাশেজের শেষ টেস্টটিতে আর ফল আসেনি। সবকিছু ঠিক থাকলে ম্যাচটা ইংল্যান্ড জিতেও যেতে পারত। প্রকৃতির বাধায় অ্যাশেজের ব্যবধানটা ৪-০ হয়নি তো কী হয়েছে, উত্সবের কোনো কমতি ছিল না ইংলিশ ক্রিকেটারদের মধ্যে। আনন্দের আতিশয্যেই বোধহয় পিচের ওপর মূত্র ত্যাগ করে বসেন তাঁরা। অস্ট্রেলিয়ার একটি ওয়েবসাইটের দাবি তো এমনই। ওয়েবসাইটটির খবরে বলা হয়, কয়েকজন ইংলিশ ক্রিকেটার মূত্রত্যাগের মাধ্যমে অ্যাশেজ জয় উদযাপন করেন। তাঁদের মধ্যে রয়েছেন স্টুয়ার্ট ব্রড, কেভিন পিটারসেন ও জেমস অ্যান্ডারসন। মাঠের মাঝখানে তখন আলো তেমন ছিল না। তবে বেশ কয়েকজন কর্মী মাঠ পরিষ্কারের কাজ করছিলেন। ইংলিশ ক্রিকেটারদের মূত্রত্যাগের ঘটনাকে ‘দুর্ভাগ্যজনক’ বলে আখ্যায়িত করেছেন পিচ কিউরেটর ক্যাম সাদারল্যান্ড।অস্ট্রেলিয়ান ওয়েবসাইটটির বক্তব্য সত্যি হলে তা হবে ক্রিকেটের জন্য বড় এক লজ্জার। এ ব্যাপারে এখন পর্যন্ত ইংল্যান্ড ক্রিকেট বোর্ড বা ক্রিকেটারদের প্রতিক্রিয়া পাওয়া যায়নি। তবে অভিযোগ প্রমাণিত হলে যে শাস্তি পেতে হবে, এটা নিঃসন্দেহে বলা যায়।জনসম্মুখে ইংলিশ ক্রিকেটারদের মূত্রকাণ্ড অবশ্য এটাই প্রথম নয়। এমন লজ্জাজনক কাণ্ডের কান্ডারি হয়েছেন ইংলিশ স্পিনার মন্টি পানেসারও। ঘটনাটা এ মাসের গোড়ার দিকের। সাসেক্স-ডার্বিশায়ারের ম্যাচ শেষে ভারতীয় বংশোদ্ভূত ইংলিশ ক্রিকেটার গিয়েছিলেন এক পানশালায়। পেটে বুঝি একটু বেশিই পড়েছিল। পানেসার কয়েকজন মেয়েকে উত্ত্যক্ত করলে এক বাউন্সার এসে তাঁকে বেরিয়ে যেতে বলেন। এই অপমান কি আর সহ্য করা যায়! বাউন্সারের গায়ে আচমকা মূত্র ত্যাগ করেই দে দৌড়! বাউন্সারও ছিলেন নাছোড়বান্দা। পিছু পিছু অনেকটা দৌড়ে এক পিজা পারলারে গিয়ে পানেসরকে ধরে পুলিশের হাতে তুলে দেন। অন্যর গায়ে মূত্র ত্যাগ করায় ৯০ পাউন্ড জরিমানা হয় পানেসরের। অন্য কোনো শাস্তি হয়নি। অ্যাশেজের তৃতীয় টেস্টে দেখা যায়নি তাঁকে। সেটা মূত্রকাণ্ডের কারণেই কি না, কে জানে! সূত্র: ওয়েবসাইট।
