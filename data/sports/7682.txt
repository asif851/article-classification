
ফাইনালে হারাতে পারেনি তো কী হয়েছে, আরেক দিকে অস্ট্রেলিয়াকে টেক্কা দিয়েছে নিউজিল্যান্ড। বিশ্বকাপের সেরা একাদশে কিউইদের প্রতিনিধি সবচেয়ে বেশি—পাঁচজন। কাল আইসিসি বিশ্বকাপের যে সেরা একাদশ নির্বাচন করেছে, তাতে ঠাঁই পেয়েছেন নিউজিল্যান্ডের ব্রেন্ডন ম্যাককালাম, মার্টিন গাপটিল, কোরি অ্যান্ডারসন, ড্যানিয়েল ভেট্টোরি ও ট্রেন্ট বোল্ট। বিশ্বকাপজয়ী অস্ট্রেলিয়ার আছেন তিনজন—টুর্নামেন্টের সেরা মিচেল স্টার্কের সঙ্গে আছেন স্টিভ স্মিথ ও গ্লেন ম্যাক্সওয়েল।সেরা একাদশে বাকি তিনজনের দুজন দক্ষিণ আফ্রিকান—এবি ডি ভিলিয়ার্স ও মরনে মরকেল। প্রথম ব্যাটসম্যান হিসেবে এক টুর্নামেন্টে টানা চারটি সেঞ্চুরি করা কুমার সাঙ্গাকারা শ্রীলঙ্কার একমাত্র প্রতিনিধি। সেমিফাইনালে ওঠা ভারতের কেউ নেই, দ্বাদশ খেলোয়াড় জিম্বাবুয়ের ব্রেন্ডন টেলর। আইসিসির নির্বাচনী প্যানেলে ছিলেন মাইকেল ভন, জিওফ অ্যালারডাইস, অ্যান্ড্রু অল্ডারসন (নিউজিল্যান্ডের সাংবাদিক), হার্শা ভোগলে (ধারাভাষ্যকার), রিচার্ড কেটেলবোরো (আম্পায়ার), ক্লোয়ি স্যালটাও (অস্ট্রেলিয়ার সাংবাদিক)।অধিনায়ক হিসেবে ব্রেন্ডন ম্যাককালামকে বেছে নেওয়ার পক্ষে আইসিসি যুক্তি হিসেবে তুলে ধরেছে, তাঁর আক্রমণাত্মক, উদ্ভাবনী ও অনুপ্রেরণাদায়ী অধিনায়কত্বকে।বাংলাদেশের মাহমুদউল্লাহ, আরব আমিরাতের শাইমান আনোয়ার, ভারতের দুই পেসার উমেশ যাদব ও মোহাম্মদ শামি, স্পিনার রবিচন্দ্রন অশ্বিন, দক্ষিণ আফ্রিকার লেগ স্পিনার ইমরান তাহির, পাকিস্তানি পেসার ওয়াহাব রিয়াজও বিবেচনায় ছিলেন বলে জানিয়েছে আইসিসি। একাদশ নির্বাচক প্যানেলের পক্ষ থেকে আইসিসি মহাব্যবস্থাপক জিও অ্যালারডাইস জানিয়েছেন, ‘অসাধারণ একটা টুর্নামেন্ট থেকে ১২ জন বেছে নেওয়া খুবই কঠিন। শেষ পর্যন্ত এমন একটা ভারসাম্যপূর্ণ দলকে বেছে নেওয়া হয়েছে, যারা নিজেদের দিনে যেকোনো দলকেই হারানোর ক্ষমতা রাখে।’ এএফপি।সেরা একাদশ১. ব্রেন্ডন ম্যাককালাম (অধিনায়ক)২. মার্টিন গাপটিল৩. কুমার সাঙ্গাকারা (উইকেটকিপার)৪. স্টিভেন স্মিথ৫. এবি ডি ভিলিয়ার্স৬. গ্লেন ম্যাক্সওয়েল৭. কোরি অ্যান্ডারসন৮. ড্যানিয়েল ভেট্টোরি৯. মিচেল স্টার্ক১০. ট্রেন্ট বোল্ট১১. মরনে মরকেল১২. ব্রেন্ডন টেলর (দ্বাদশ ব্যক্তি)* ব্যাটিং ক্রম অনুসারে
