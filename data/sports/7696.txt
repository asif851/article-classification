
এক ম্যাচে পা হড়কানো মানেই সব শেষ! এমনকি ড্রও বার্সেলোনাকে ছিটকে দিতে পারে। আর তাই কাল ম্যাচের ৫০ মিনিট পর্যন্ত একরকম দমবন্ধ দশাই হয়েছিল বার্সা সমর্থকদের । প্রতিপক্ষের একটা ছোট্ট ভুল কাজে লাগিয়ে লুইস সুয়ারেজ স্বস্তি ফেরালেন দলের মধ্যে। এরপর ইভান রাকিটিচ, সঙ্গে সুয়ারেজের দ্বিতীয় গোল স্কোরলাইনটাকে ৩-০ করে দিল। শেষ পর্যন্ত কাতালান ডার্বিতে সহজ জয়ে লা লিগার পয়েন্ট তালিকায় আবার শীর্ষে ফিরল লুইস এনরিকের দল।
হোসে ম্যানুয়াল হুয়ার্দো কী ভুলটাই না করলেন। ৫০ মিনিট পর্যন্ত বার্সেলোনার আক্রমণ তো ভালোই সামলে যাচ্ছিল এসপানিওল-রক্ষণ। কিন্তু হুয়ার্দোর ভুল পাস ধরে সুয়ারেজ সুযোগের সদ্ব্যবহার করার সঙ্গে সঙ্গেই যেন শেষ হয়ে গেল এসপানিওলের সব প্রতিরোধ। লিওনেল মেসির দুর্দান্ত এক ব্যক্তিগত প্রচেষ্টা থেকে রাকিটিচ বার্সাকে এগিয়ে দেন ২-০ গোলে, ৭৬ মিনিটে। ৮৭ মিনিটে সুয়ারেজ নিজের দ্বিতীয় গোলটি করেন প্রতিপক্ষের আরও একটি ভুল কাজে লাগিয়ে।৫ ম্যাচ পর গোল পেলেন সুয়ারেজ। তিন ম্যাচের নিষেধাজ্ঞা কাটিয়ে কাল ফেরেন নেইমার। মেসি ছিলেন তাঁর মতোই। কোচ এনরিকে অবশ্য প্রথম গোলটি হতে ৫০ মিনিট লেগে যাওয়াতে খুব উৎকণ্ঠায় ভোগেননি বলেই জানিয়েছেন, ‘আমার মনে হয় আমরা যোগ্যতর দল হিসেবেই জিতেছি। আমরা তো এই ম্যাচে খুব ভালো খেলেছি। আমরা জানতাম দ্বিতীয়ার্ধে যদি চাপ বজায় রাখতে পারি, তাহলে প্রতিপক্ষের গোলমুখ খুলবেই। সেটিই হয়েছে। আমরা ওদের উড়িয়েই দিয়েছি।’এই জয়ে ৩৫ ম্যাচে বার্সেলোনার পয়েন্ট এখন ৮১। প্রতিদ্বন্দ্বী রিয়াল মাদ্রিদের পয়েন্ট এক ম্যাচ কম খেলে ৮১। মুখোমুখি লড়াইয়ে এগিয়ে থাকার কারণে আপাতত পয়েন্ট তালিকার শীর্ষস্থানটা বার্সেলোনারই। তবে সুবিধাজনক অবস্থানে আছে রিয়ালই। পরের ৪ ম্যাচে ২ পয়েন্টের বেশি না হারালেই ২০১২ সালের পর লিগ শিরোপায় হাত রাখতে পারবে রিয়াল।আপাতত নিজেদের বাকি খেলাগুলো জেতা ছাড়া কোনো পথ খোলা নেই বার্সেলোনার। সুয়ারেজ মনে করিয়ে দিয়েছে সেটিই। ম্যাচ শেষে স্প্যানিশ টিভি চ্যানেল মোভিস্টারকে সুয়ারেজ বলেছেন, চাপটা ধরে রাখতেই হবে, ‘আমাদের এখন কেবল জিততেই হবে। আপাতত প্রতিদ্বন্দ্বী দলের ওপর চাপ ধরে রাখার উপায় এটিই।’ সূত্র: এএফপি, রয়টার্স।
