
ইংল্যান্ডের বিপক্ষে টেস্ট জয় বাংলাদেশ ক্রিকেটের দিগন্ত বদলে দেবে কি না, সময়ই বলে দেবে। আপাতত ঐতিহাসিক এই জয়ে আইসিসির টেস্ট র‍্যাঙ্কিংয়ে রেটিং পয়েন্ট বেড়েছে বাংলাদেশের। এমনকি ৯ থেকে ৮ নম্বরে উঠে আসার আভাসও আছে।
ইংল্যান্ডের বিপক্ষে এই সিরিজে এমন সাফল্য অবশ্যই দুর্দান্ত। শ্রীলঙ্কাকে হারিয়ে, পাকিস্তানকে নিজেদের দেশে হারিয়ে আসা ইংল্যান্ড বোধ হয় ভাবতেও পারেনি তাদের এই পরিণতি। এই সিরিজ ২-০ ব্যবধানেও জিততে পারত বাংলাদেশ। কিন্তু চট্টগ্রাম টেস্টে জয়ের পথে থেকেও ২২ রানে হেরে যাওয়ায় সেটি আর হয়নি।ঢাকা টেস্টের জয়ে টেস্ট র‍্যাঙ্কিংয়ে বাংলাদেশের রেটিং পয়েন্ট বেড়েছে ৮। বাংলাদেশের আগের রেটিং পয়েন্ট ছিল ৫৭ এখন তা বেড়ে দাঁড়িয়েছে ৬৫। এই হারে ৩ রেটিং পয়েন্ট হারিয়েছে ইংল্যান্ড। ১০৮ থেকে কমে হয়েছে ১০৫।এই মুহূর্তে ৬৭ রেটিং পয়েন্ট নিয়ে বাংলাদেশের ঠিক ওপরেই ৮-এ অবস্থান করছে ওয়েস্ট ইন্ডিজ। পাকিস্তানের বিপক্ষে ৩ টেস্টের সিরিজে ২-০-তে পিছিয়ে থেকে তাদের রেটিং পয়েন্ট এখন ৬৭। শারজায় চলমান তৃতীয় টেস্টটি হারলে ক্যারিবীয়দের রেটিং পয়েন্ট কমে দাঁড়াবে ৬৬। সে ক্ষেত্রে ওয়েস্ট ইন্ডিজের সঙ্গে বাংলাদেশের ব্যবধানটা হয়ে দাঁড়াবে কাঁধে নিশ্বাস ফেলার মতোই। তখন ব্যবধান হবে মাত্র ১ রেটিং পয়েন্টের!এই মুহূর্তে ১১৫ রেটিং পয়েন্ট নিয়ে আইসিসির টেস্ট র‍্যাঙ্কিংয়ের শীর্ষে আছে ভারত। ১১২ রেটিং পয়েন্ট নিয়ে দ্বিতীয় স্থানে পাকিস্তান। ১০৮ ও ১০৫ রেটিং পয়েন্ট নিয়ে তৃতীয় ও চতুর্থ স্থানে আছে যথাক্রমে অস্ট্রেলিয়া ও ইংল্যান্ড। পঞ্চম স্থানে আছে দক্ষিণ আফ্রিকা, রেটিং পয়েন্ট ৯৬। ষষ্ঠ ও সপ্তম স্থানে থাকা শ্রীলঙ্কা ও নিউজিল্যান্ডের রেটিং পয়েন্ট ৯৫ ও ৯১। সামনে বাংলাদেশ ভালো করলে টেস্টে ৮ নম্বরে উঠে যেতে পারে। ওয়ানডেতে দল এখন অবস্থান করছে ৭ নম্বরে।
