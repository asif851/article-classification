
দুই বছর পর টেস্ট খেলার সুযোগ হাতছানি দিচ্ছে হরভজন সিংয়ের সামনে। কিন্তু বাংলাদেশের বিপক্ষে একমাত্র টেস্টে কি ​একাদশে জায়গা মিলবে তাঁর? একটু সংশয় তো আছেই। তবে মু​ত্তিয়া মুরালিধন বলছেন, সফরের একমাত্র টেস্টে রবিচন্দ্রন অশ্বিনের পাশাপাশি হরভজনকেও খেলানো উচিত ভারতের।সর্বশেষ অস্ট্রেলিয়ার বিপক্ষে এক স্পিনার নিয়ে খেলেছে ভারত। পার্ট টাইম স্পিনার দিয়ে কাজ সামলে নিয়েছে। ভারতের গত চারটি সিরিজই ছিল দেশের বাইরে। দক্ষিণ আফ্রিকা, নিউজিল্যান্ড, ইংল্যান্ড, অস্ট্রেলিয়া—যেখানে পেসাররাই ছিলেন মূল ভরসা। সর্বশেষ নিজেদের মাটিতে যে টেস্ট খেলেছে ভারত, সেই মুম্বাই টেস্টে দুজন স্পিনার থাকলেও অফ স্পিনার ছিলেন একজন—অশ্বিন। অন্যজন বাঁ হাতি স্পিনার—প্রজ্ঞান ওঝা।বোলিং আক্রমণের বৈচিত্র্যের কারণেই একজন অফস্পিনার একজন বাঁ হাতি স্পিনার। তবে মুরালি মনে করেন, বাংলাদেশের বিপক্ষে দুজন অফ স্পিনার খেলানোতে কোনো বাধা নেই, ‘অশ্বিন বেশ ধারাবাহিকভাবে খেলে যাচ্ছে। এখন হরভজনও ফিরল। আমি মনে করি বাংলাদেশের বিপক্ষে ভাজ্জির খেলার ভালো সুযোগ আছে। একাদশে অনায়াসে দুজন অফ স্পিনারকে খেলানো যায়।’গত আইপিএলে ১৫ ম্যাচে ১৮ উইকেট নিয়ে মুম্বাইকে চ্যাম্পিয়ন বানানোয় বড় ভূমিকা পালন করেছেন। উইকেট নেওয়ার দিক দিয়ে স্পিনারদের মধ্যে দুইয়ে ছিলেন তিনি। সাম্প্রতিক ফর্মই শুধু নয়, ভাজ্জির বিশাল অভিজ্ঞতার কথাও মনে করিয়ে দিচ্ছেন টেস্ট-ওয়ানডের সর্বকালের সর্বোচ্চ উইকেটের মালিক, ‘শুধু আইপিএল নয়, অন্যান্য টুর্নামেন্টেও ও দুর্দান্ত বোলিং করছে। টেস্টে ওর চার শর বেশি উইকেট আছে। আপনার দলের দুই সেরা বোলারই যদি অফ স্পিনারও হয়, তবুও তাদের একসঙ্গে খেলানো উচিত।’মুরালি আসল কারণটাই বলেছেন কি না, সেটা অবশ্য বার্তা সংস্থা পিটিআইয়ের এই খবরে বোঝা যাচ্ছে না। এমনিতে বাংলাদেশ দলে বাঁ হাতি ব্যাটসম্যানের আধিক্য। তামিম ইকবাল, ইমরুল কায়েস, সৌম্য সরকার, মুমিনুল হক, সাকিব আল হাসান—সবাই বাঁ হাতি। এ ক্ষেত্রে অফ স্পিনাররা বাড়তি সুবিধা পাবেন। কারণ তাঁদের অফস্পিন বাঁহাতি ব্যাটসম্যানদের জন্য লেগ স্পিন হয়ে যাবে। দুজন অফ স্পিনারকে খেলাতেই পারে ভারত। পিটিআই।
