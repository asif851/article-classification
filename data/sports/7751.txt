
টেস্ট ক্রিকেটের জন্য বছরের দুটি মাস বরাদ্দ হলে কেমন হয়? পাকিস্তানের সাবেক অধিনায়ক রমিজ রাজার ইচ্ছাটা এমনই। লন্ডনে এমসিসির ক্রিকেট কমিটির এক সভা শেষে তিনি বলেছেন, ক্রিকেটের বড় সংস্করণের প্রতি দর্শক আগ্রহ ধরে রাখতে বছরের অন্তত দুটি মাস টেস্ট ক্রিকেটের জন্যই বরাদ্দ রাখতে পারে আইসিসি।ইংল্যান্ডে কিংবা অস্ট্রেলিয়ায় টেস্ট ক্রিকেটে দর্শক বাড়ছে, কিন্তু এশিয়ায় ব্যাপারটি ঠিক উল্টো। রমিজের মতে, ‘টেস্ট ক্রিকেটের সময়সূচি ঠিকমতো তৈরি না করার জন্যই এশিয়াতে এমনটি হচ্ছে। আমার মনে হয়, আইসিসির উচিত কেবল টেস্ট ক্রিকেটের জন্যই বছরের একটা সময়, হতে পারে দুই মাস, বরাদ্দ রাখা উচিত। এই সময়টা কেবল টেস্ট ম্যাচই খেলবে ক্রিকেটাররা। আইসিসিকে নিশ্চিত করতে হবে, এই সময়টা যেন কেউ অন্য কোনো টুর্নামেন্ট বা সিরিজ আয়োজন করতে না পারে। আমার মনে হয়েছে আইসিসির টেস্ট নিয়ে ভালো কিছু পরিকল্পনা আছে। বিশ্ব টেস্ট চ্যাম্পিয়নশিপের আদলে তারা এটি বাস্তবায়ন করবে।’এমসিসির এই কমিটিতে রমিজ ছাড়াও আছেন, রিকি পন্টিং, সৌরভ গাঙ্গুলী, ব্রেন্ডন ম্যাককালাম ও কুমার সাঙ্গাকারা। লন্ডনের এই সভা থেকে অলিম্পিকে কীভাবে ক্রিকেট অন্তর্ভুক্তির ব্যাপারে আইসিসিকে প্রয়োজনীয় ব্যবস্থা গ্রহণেরও পরামর্শ দেওয়া হয়েছে। সূত্র: এএফপি
