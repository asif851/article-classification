
বিমানবাহিনীর তত্ত্বাবধানে আজই দেশে ফিরছে এএফসি অনূর্ধ্ব-১৪ মহিলা ফুটবল দল।সন্ধ্যা সাতটায় মেয়েদের ফুটবল দলসহ ভূমিকম্প উপদ্রুত নেপালে আটকে পড়া মোট ৭৫ জন বাংলাদেশিকে নিয়ে ঢাকার কুর্মিটোলায় অবস্থিত বিএএফ ঘাঁটি বঙ্গবন্ধুতে বিমানবাহিনীর একটি বিশেষ সি-১৩০ বিমানের অবতরণ করার কথা ।এর আগে আজ দুপুরে বিমান বাংলাদেশ এয়ারলাইনসের একটি বিমান নেপালে আটকে পড়া মহিলা ফুটবল দল ও অন্যান্য বাংলাদেশিদের ফিরিয়ে আনার জন্য কাঠমান্ডু বিমানবন্দরে অবতরণের চেষ্টা করেও ব্যর্থ হয়। এই মুহূর্তে ভূমিকম্পে কাঠমান্ডু বিমানবন্দর ক্ষতিগ্রস্ত হওয়ায় সেখানে কেবল সামরিক বিমান ছাড়া অন্য সব যাত্রীবাহী বিমানের ওঠা-নামা বন্ধ আছে।এর আগে, শনিবারের ভয়াবহ ভূমিকম্পে ক্ষতিগ্রস্তদের জন্য বিভিন্ন সাহায্য নিয়ে নেপাল পৌঁছায় বাংলাদেশ বিমানবাহিনীর একটি সি-১৩০ বিমান।নারী ফুটবল দল এএফসি অনূর্ধ্ব-১৪ আঞ্চলিক ফুটবল প্রতিযোগিতায় অংশ নিতে বেশ কয়েক দিন ধরেই নেপাল অবস্থান করছিল। এই প্রতিযোগিতার ফাইনালে শনিবার স্বাগতিক নেপালের মুখোমুখি হওয়ার কথা ছিল অনূর্ধ্ব-১৪ বছর বয়সী মেয়েদের। ফাইনালে ওঠার পথে দলটি শক্তিশালী ইরানকে পরাজিত করে ২-০ গোলে। অপর দুই ম্যাচের একটিতে ভুটানকে ১৬-০ গোলে হারায় মেয়েরা। ভারতের বিপক্ষে ম্যাচটি ড্র হয় ১-১ গোলে। সূত্র: আইএসপিআর।
