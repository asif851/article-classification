
দক্ষিণ আফ্রিকান ক্রিকেটার হাশিম আমলা সুযোগটা পেয়েছিলেন। ইসলাম ধর্মাবলম্বী হওয়ায় এবার একই সুযোগ পেলেন ফাওয়াদ আহমেদও। বিয়ারের লোগো লাগানো জার্সি পরে খেলতে হবে না পাকিস্তানি বংশোদ্ভূত অস্ট্রেলীয় এই লেগস্পিনারকে।কয়েক বছর ধরেই বিয়ারের একটি ব্র্যান্ডের লোগো-সংবলিত জার্সি গায়ে খেলছেন অস্ট্রেলিয়ার ক্রিকেটাররা। গত জুলাইয়ে অস্ট্রেলিয়ার নাগরিকত্ব পাওয়া ফাওয়াদ নিজেও দুটি ম্যাচে একই জার্সি গায়ে খেলেছেন। তবে তিনি অনুরোধ জানিয়েছিলেন, বিয়ারের লোগো তাঁর জার্সি থেকে সরিয়ে নেওয়ার জন্য। সেই অনুরোধ আমলে নিয়েছে ক্রিকেট অস্ট্রেলিয়া।বার্তা সংস্থা রয়টার্স আজ মঙ্গলবার জানিয়েছে, বিয়ারের লোগোবিহীন জার্সি পরতে ফাওয়াদকে অনুমতি দিয়েছে ক্রিকেট অস্ট্রেলিয়া। এক বিবৃতিতে ক্রিকেট অস্ট্রেলিয়া জানায়, ‘ব্যক্তিগত বিশ্বাসের’ সঙ্গে সাংঘর্ষিক হওয়ায় তাঁকে এ অনুমতি দেওয়া হয়েছে।চার বছরে পাকিস্তানে ১০টি প্রথম শ্রেণীর ম্যাচ খেলা ফাওয়াদ জন্মভূমি ছেড়েছিলেন তালেবানের ভয়ে। অস্ট্রেলিয়ায় চেয়েছিলেন রাজনৈতিক আশ্রয়। সেই তিনিই এখন অস্ট্রেলিয়া জাতীয় ক্রিকেট দলের মূল স্পিনার। গত ২ জুলাই অস্ট্রেলিয়ার নাগরিকত্ব পাওয়ার পর ৩১ বছর বয়সী স্পিনার সেটিকে বলেছিলেন ‘স্বপ্নপূরণের মুহূর্ত’। সদ্যসমাপ্ত অ্যাশেজে তাঁকে পাওয়ার জন্য সংশোধন করা হয়েছিল আইন; দ্রুততর করা হয়েছিল নাগরিকত্ব দেওয়ার প্রক্রিয়া। দ্রুত নাগরিকত্ব পেলেও অ্যাশেজের দলে অবশ্য ঠাঁই হয়নি ফাওয়াদের। অস্ট্রেলিয়ার হয়ে তাঁর অভিষেক হয় গত সপ্তাহে, ইংল্যান্ডের বিপক্ষে দুই ম্যাচের টি-টোয়েন্টি সিরিজের প্রথমটিতে। দুটি ম্যাচেই অংশ নিয়েছেন। সুযোগ পেয়েছেন ছয় ম্যাচের ওয়ানডে দলেও।
