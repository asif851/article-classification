
প্রথমার্ধে শ্রীলঙ্কার ওপর ঝড় বইয়ে দিয়ে ৪ গোলে এগিয়ে গিয়েছিল বাংলাদেশ অনূর্ধ্ব-১৯ দল। দ্বিতীয়ার্ধে সেই স্কোরলাইনে কোনো পরিবর্তন আসেনি। এএফসি অনূর্ধ্ব-১৯ বাছাইপর্বের ‘বি’ গ্রুপে নিজেদের মিশন বাংলাদেশ শেষ করল শ্রীলঙ্কাকে ৪-০ গোলে হারিয়ে।জোড়া গোল করেছেন মাহবুবুর রহমান সুফিল। একটি করে গোল করেছেন বিশ্বনাথ ঘোষ ও রিয়াদুল হাসান।১২ মিনিটেই গোলের খাতা খোলে বাংলাদেশ। সোহানুর রহমানের ফ্রিকিক ক্রসবারে লেগে ফিরে আসলে ফিরতি বলে টোকা দিয়ে জালে জড়ান ডিফেন্ডার বিশ্বনাথ ঘোষ। দ্বিতীয় গোলটিও এসেছে ডিফেন্ডারের পা থেকে। ৩৩ মিনিটে সোহানুর রহমানের কর্নার থেকে লঙ্কান গোলরক্ষক পাঞ্চ করলে ফিরতি বলে জোরালো শটে গোল করেন রিয়াদুল হাসান । দুই ডিফেন্ডার যখন গোল করে ফেলেছে তখন নিজেকে তুলে ধরলেন দলের ‘নাম্বার নাইন’ মাহবুবুর সুফিল। আট মিনিটের ব্যবধানে করেছেন দুই গোল। ৩৮ মিনিটে একক প্রচেষ্টায় বল নিয়ে প্লেসিংয়ে জালে জড়িয়েছেন সুফিল। ৪৫ মিনিটে তার দ্বিতীয় গোলটিও বুদ্ধিদীপ্ত প্লেসিং থেকে।উজবেকিস্তানের বিপক্ষে শেষ মুহূর্তে আত্মঘাতী গোলে হেরে যাওয়ায় চূড়ান্তপর্বের সুযোগ বাংলাদেশ হারিয়েছে। তবে গ্রুপ রানার্সআপ হতে আজকের ম্যাচটা বেশ গুরুত্বপূর্ণ ছিল। সে ক্ষেত্রে বড় ব্যবধানে জয়টা জরুরি ছিল। প্রথমার্ধে ৪ গোলে এগিয়ে যাওয়ায় গোলসংখ্যা আরও বাড়তেই পারত। কিন্তু শেষ পর্যন্ত ৪-০ স্কোরলাইনেই সন্তুষ্ট থাকতে হলো বাংলাদেশকে।
 
