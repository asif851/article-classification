
বিরাট কোহলির রান উৎসব চলছেই। শ্রীলঙ্কার বিপক্ষে দিল্লি টেস্টের প্রথম ইনিংসের সেঞ্চুরিকে ডবল সেঞ্চুরিতে রূপ দিয়েছেন ভারতীয় অধিনায়ক। কোহলি ব্যাটিংয়ে নামলে পরিসংখ্যানবিদেরা সব সময় তটস্থ থাকেন। সেঞ্চুরিটি ডবলে পরিণত করে বরাবরের মতো রেকর্ড বইয়ের বেশ কিছু পাতা এলোমেলো করে দিয়েছেন। এটি তাঁর ক্যারিয়ারের ষষ্ঠ দ্বিশতক।
টেস্ট ইতিহাসের সপ্তম ব্যাটসম্যান হিসেবে পরপর দুই টেস্টে ডাবল সেঞ্চুরি করলেন বিরাট কোহলি। নাগপুরে দ্বিতীয় টেস্টে ২০৪ রান করেছিলেন তিনি। আজ দিল্লি টেস্টেও একই কাণ্ড। এই প্রতিবেদন লেখার সময় কোহলি ২২৫ রানে অপরাজিত ছিলেন। প্রথম ভারতীয় ব্যাটসম্যান ও অধিনায়ক হিসেবে অনন্য এই মাইলফলক অর্জন করলেন তিনি।
টানা তিন টেস্টে সেঞ্চুরি ছাড়ানো ইনিংস খেললেন কোহলি। লঙ্কানদের বিপক্ষে প্রথম টেস্টের দ্বিতীয় ইনিংসেও সেঞ্চুরি করেছিলেন কোহলি। এই নিয়ে কোহলির সর্বশেষ তিনটি টেস্ট ইনিংস হলো ১০৪*, ২১৩, ও ২২৫*। অধিনায়ক হিসেবে এত দিন সবচেয়ে বেশি ৫টি ডবল সেঞ্চুরি ছিল ব্রায়ান লারার। কোহলি তাঁকে ছাড়িয়েছেন। তাঁর ডবলের সংখ্যা ৬। ভারতের বাকি সব টেস্ট ব্যাটসম্যানদের সম্মিলিত ডবল সেঞ্চুরির সংখ্যা ৪।
২০টি টেস্ট সেঞ্চুরি করতে ১০৫টি ইনিংস খেলতে হয়েছে কোহলিকে। টেস্ট ইতিহাসে এর চেয়ে দ্রুত ২০ সেঞ্চুরি করতে পেরেছেন মাত্র ৪ জন ব্যাটসম্যান। তাঁরা হলেন স্যার ডন ব্র্যাডম্যান (৫৫), সুনীল গাভাস্কার (৯৩), ম্যাথু হেইডেন (৯৫) ও স্টিভেন স্মিথ (৯৯)। টেস্টে ৫০০০ রান পূর্ণ হয়েছে তাঁর, গাভাস্কার, শচীন টেন্ডুলকার ও বীরেন্দর শেবাগের পর এটি ভারতের হয়ে তৃতীয় দ্রুততম।
৫ উইকেটে ৫০০ রান তুলে মধ্যাহ্ন বিরতিতে গিয়েছে ভারত। নাগপুরের মতো আরও একবারের ভারতের রানপাহাড়ে চাপা পড়তে যাচ্ছে শ্রীলঙ্কা। ভারতকে আশা জোগাবে ইতিহাস। দিল্লির ফিরোজ শাহ কোটলা মাঠে সর্বশেষ ১২ টেস্টের ১১টিতেই জয় পেয়েছেন তারা, হারেনি একবারও। ‘ঘরের ছেলে’র আরও একটি দুর্দান্ত টেস্ট ইনিংসের পর এই ম্যাচেও বড় জয়ের আশা তো ভারত করবেই।
