
গ্যারেথ বেলকে তো হাসিমুখেই স্বাগত জানিয়েছিলেন ক্রিস্টিয়ানো রোনালদো। বিশ্বের সবচেয়ে দামি এই দুই ফুটবলারের হাস্যমুখের ছবি বেশ ফলাও করেই প্রচারিত হয়েছে গণমাধ্যমে। কিন্তু কাল অনুশীলন মাঠে ‘স্বাগত’টা একটু অন্যভাবেই জানালেন রোনালদো। বেলের কাছ থেকে বল কেড়ে নেওয়ার জন্য মারাত্মক একটা ট্যাকল করে বসেছিলেন। একটু এদিক-ওদিক হলেই বেলকে হয়তো রিয়ালে অভিষেকের আগেই ছুটতে হতো হাসপাতালে।কারণ রোনালদোর ট্যাকেল বেলের পায়ের গোড়ালির এমন জায়গায় আঘাত করেছে, যেটার জন্য কয়েক মাস ধরেই চোটে ভুগছেন বেল। বেল অবশ্য দারুণভাবে লাফিয়ে সেই ট্যাকেল সামলেছেন। রোনালদোর অনিচ্ছাকৃত ট্যাকেল ছিল সন্দেহ নেই। তবে এর জন্য পরে কোনো দুঃখ প্রকাশের ধার ধারেননি।বেল অবশ্য এমন ট্যাকলের ‘জবাব’ অনুশীলনেই দিয়েছেন। রোনালদোকে দারুণভাবে বোকা বানিয়ে তাঁর পায়ের ফাঁক দিয়ে বল চালান করে দিয়ে। প্রতিপক্ষের পায়ের ফাঁক দিয়ে বল চালান করে দেওয়াটাকে বলা হয় ‘নাটমেগিং’। সাধারণত অন্যদের এভাবে বোকা বানাতে অভ্যস্ত রোনালদো কাল নিজেই বোকা বনে গিয়ে খানিকটা লজ্জা পেয়েছেন। এ সময় রিয়ালের ১৬ নম্বর জার্সি পরা কাসেমিরো রোনালদোকে খানিকটা দুষ্টুমি করে খেপিয়েছেনও। ভিডিওতে দেখা যায়, পাশে দাঁড়িয়ে থাকা করিম বেনজেমাও মুখে হাত দিয়ে হাসছিলেন!এমনিতে বেলের আগমন রোনালদো কীভাবে নিয়েছেন—এ নিয়ে সংশয়বাদীদের মনে একটা প্রশ্ন আছেই। রোনালদোর রেকর্ডই শুধু ভাঙেননি, বেল যে রিয়ালে এসেছেন লেফট উইঙ্গার হিসেবেও, যে জায়গা রোনালদোর জন্যই বরাদ্দ। তা ছাড়া দুজনই ফ্রি-কিক স্পেশালিস্ট। রোনালদোর ফ্রি-কিকগুলোতে বেল ভাগ বসাবেন?
বেল অবশ্য রোনালদোকেই মেনে নিয়েছেন ‘বস’ হিসেবে। কিন্তু রিয়ালে বেলকে স্বাগত জানানোর আগে মেসুত ওজিলকে বেচে দেওয়ার তীব্র সমালোচনা করে রোনালদো বুঝিয়ে দিয়েছেন, খুব একটা খুশি তিনি নন। তা ছাড়া এখনো বেলকে স্বাগত জানিয়ে সংবাদমাধ্যমেও কিছু বলেননি পর্তুগিজ তারকা।
 

