
বরাবরই বৃহস্পতির আনুকূল্য পেয়ে এসেছেন। তবে এবার বোধ হয় রুষ্ট শনির কারণে রাহুগ্রস্ত মহেন্দ্র সিং ধোনি। সময়টা একেবারেই ভালো যাচ্ছে না ভারতের বিশ্বকাপজয়ী অধিনায়কের। এত দিন ধরে তিলে তিলে গড়া ‘ক্যাপটেন কুল’ ভাবমূর্তি এক ঘটনাতেই ধুলোয় মিশে যাওয়ার মুখে। এমন সময়ই খবর এল, ধোনির বিরুদ্ধে তদন্তের সিদ্ধান্ত নিয়েছেন ভারতীয় ক্রিকেট বোর্ড (বিসিসিআই)।অবশ্য এই ঘটনার সঙ্গে প্রথম ওয়ানডের কোনো সম্পর্ক নেই। ধোনির বিরুদ্ধে তদন্ত করা হচ্ছে অন্য আরেকটি কারণে। ঝামেলাটা দু বছর আগে থেকে শুরু। যার কেন্দ্রে আছে ঋতি স্পোর্টস ম্যানেজমেন্ট নামের একটি প্রতিষ্ঠান, যে প্রতিষ্ঠানটির মালিক ধোনির বন্ধু অরুণ পাণ্ডে।ক্রীড়া বাণিজ্যের বিভিন্ন দিকের সঙ্গে যুক্ত এই প্রতিষ্ঠানটি আইপিএলের সফলতম দল চেন্নাই সুপার কিংসের বাণিজ্যিক স্বত্বের মালিক। তা ছাড়া সুরেশ রায়না, রবীন্দ্র জাজেদা ও প্রজ্ঞান ওঝাও ঋতির সঙ্গে চুক্তিবদ্ধ। এর মধ্যে প্রথম দুজন চেন্নাইয়ে খেলেন, ধোনি যে দলের অধিনায়ক। তা ছাড়া এঁরা ভারতীয় দলের হয়েও খেলেন। খেলোয়াড়দের সব ধরনের চুক্তির দেখভাল করে প্রতিষ্ঠানটি।বছর দুয়েক আগে ফাঁস হয়ে যায়, রায়না-জাদেজাদের মতো ধোনি শুধু ঋতির সঙ্গে শুধু চুক্তিবদ্ধ নন, প্রতিষ্ঠানটির ১৫.১ শতাংশ শেয়ারেরও মালিক। তখনই প্রশ্ন ওঠে, এতে করে ‘কনফ্লিকট অব ইন্টারেস্ট’ বা ‘স্বার্থের সংঘাত’ দেখা দিচ্ছে কি না? কারণ হিসাবটা সোজা। এই খেলোয়াড়েরা যত খেলবেন, ততই আর্থিকভাবে লাভজনক হবে ঋতি, সেই সঙ্গে ধোনিও।
অধিনায়ক হিসেবে চেন্নাই সুপার কিংস ও ভারতের জাতীয় দলের একাদশ বেছে নেওয়ার ক্ষমতা আছে ধোনির। এ কারণেই স্বার্থের সংঘাতের প্রশ্নটি উঠছে। ধোনি ইচ্ছে করেই এই তিন খেলোয়াড়কে বাড়তি আনুকূল্য দেন-এমন কোনো স্পষ্ট প্রমাণ নেই। তবে রায়না-জাদেজা, বিশেষ করে ধোনি জাদেজার খেলার ভক্ত বলে একটা কথা প্রচলিত আছে ভারতীয় ক্রিকেট মহলেই।বিষয়টি নিয়ে আগেই শোরগোল উঠলেও বিসিসিআই তেমন কোনো উদ্যোগ নেয়নি। সমস্যা হলো তখন বিসিসিআই প্রধান ছিলেন এন শ্রীনিবাসন, যিনি চেন্নাইয়ের মালিকানার অংশীদার। এখানেও তো স্বার্থের সংঘাত!কিন্তু জগমোহন ডালমিয়ার ক্রিকেট প্রশাসন বিষয়টি গুরুতরভাবেই নিয়েছে। বিষয়টি খতিয়ে দেখতে তিন সদস্যের কমিটি গঠন করা হয়েছে। ডালমিয়া যে বিষয়টি নিয়ে কতটা ‘সিরিয়াস’ তা বোঝা যাচ্ছে, এই তিনজনের মধ্যে আছেন তিনিও।তদন্ত কমিটি গঠনের খবরটিও নিশ্চিত করেছেন ডালমিয়াই। তবে এ ব্যাপারে এখনই বিস্তারিত কিছু বলতে তিনি নারাজ। হিন্দুস্তান টাইমসকে বিসিসিআই প্রধান বলেছেন, ‘আগে তো কমিটি সব কিছু খতিয়ে দেখে একটা প্রতিবেদন দিক, তখনই আমরা একটি ঘোষণা দেব।’ডালমিয়া জানিয়েছেন, আগের বোর্ডের মতো অন্তত এই কমিটি বিষয়টি ঝুলিয়ে রাখবে না। যত দ্রুত সম্ভব দেওয়া হবে প্রতিবেদন।
