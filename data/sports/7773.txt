
ভারতীয় ক্রিকেট বোর্ডের (বিসিসিআই) সঙ্গে ক্রিকেটারদের চুক্তির মেয়াদ শেষ হয়েছে গত ৩০ সেপ্টেম্বর। আগামী শুক্রবার এ নিয়ে দিল্লিতে বিসিসিআইয়ের সঙ্গে আলোচনায় বসবেন ভারতীয় অধিনায়ক বিরাট কোহলি, সাবেক অধিনায়ক মহেন্দ্র সিং ধোনি ও কোচ রবি শাস্ত্রী। এই বৈঠকে অধিনায়ক কোহলি ক্রিকেটারদের বেতন আরও বাড়ানোর পক্ষেই কথা বলবেন। বিশ্বের সবচেয়ে ধনী ক্রিকেট বোর্ড বিসিসিআই এ বছরই কোহলিদের বার্ষিক চুক্তিতে পারিশ্রমিকের অঙ্ক দ্বিগুণ করেছে। কিন্তু বোর্ডের আয় বিবেচনায় ভারতীয় অধিনায়ক খেলোয়াড়দের বেতন নিয়ে পুরোপুরি সন্তুষ্ট নন। গত সেপ্টেম্বরে লোভনীয় অঙ্কের টিভি-স্বত্বের চুক্তি করেছে বিসিসিআই। ২০১৮ থেকে ২০২২ সাল পর্যন্ত আইপিএল সম্প্রচারের বিনিময়ে বিসিসিআইকে ২৫০ কোটি ডলার দেবে রুপার্ট মারডকের স্টার ইন্ডিয়া চ্যানেল।
নাম প্রকাশে অনিচ্ছুক বিসিসিআইয়ের এক জ্যেষ্ঠ কর্মকর্তা বার্তা সংস্থা এএফপিকে বলেছেন, ‘খেলোয়াড়রা চায় তাদের বেতন বাড়ানো হোক।’ সতীর্থদের পক্ষ থেকে দিল্লির বৈঠকে কোহলি এ দাবি তুলবেন বলে জানিয়েছেন সেই কর্তা। বেতন বাড়ানোর এজেন্ডার পাশাপাশি এই বৈঠকের আরও একটি গুরুত্বপূর্ণ এজেন্ডা ক্রিকেটারদের ঠাসা সূচি। খেলতে খেলতে ক্লান্তই ভারতীয় ক্রিকেটাররা।
এই তিনটি গ্রেডে ভাগ করে খেলোয়াড়দের বেতন দিয়ে থাকে বিসিসিআই। ‘এ’ ক্যাটাগরির খেলোয়াড়েরা বছরে এক কোটি টাকা পান। ‘বি’ ক্যাটাগরি ৫০ লাখ এবং ‘সি’ ক্যাটাগরির ক্রিকেটারদের বেতন ২৫ লাখ টাকা। সূত্র: জি নিউজ।
