
অপেক্ষায় ছিলেন সবাই। কবে দেখা যাবে পেনাল্টি শুটআউটের নতুন নিয়মটি। এত দিনের পরিচিত পদ্ধতির বদলে ‘এবিবিএ’ পদ্ধতিতে শুটআউটের পরীক্ষাটা হয়ে গেছে কাল। নতুন পদ্ধতিতে নেওয়া প্রথম পেনাল্টি শুট আউটে জিতে অনূর্ধ্ব-১৭ ইউরোপিয়ান চ্যাম্পিয়নশিপের ফাইনালে চলে গেছে জার্মানির মেয়েরা। 
প্রথমেই নতুন নিয়মের ব্যাখ্যা দিয়ে দেওয়া যাক। এত দিন পেনাল্টি শুট আউটে টস করে বেছে নেওয়া হতো কারা প্রথমে শট নেবে। টসে জয়ী দল বেশির ভাগ সময় প্রথমে শট নিত। এতে করে আগে শট নেওয়া দলটি মানসিক সুবিধা পেত বলেই মনে করা হয়েছে।  অর্থাৎ দুটি দল যদি ‘এ’ ও ‘বি’ হয়। আগে টাইব্রেকারে যা ঘটত, তা হলো এ-বি-এ-বি...। একে তাই বলা হতো ‘এবিএবি’ পদ্ধতি। কিন্তু ফুটবলে আইন প্রণয়নকারী সংস্থা আইএফএবি (আন্তর্জাতিক ফুটবল অ্যাসোসিয়েশন বোর্ড) বলছে, গবেষণায় দেখা গেছে, প্রথমে পেনাল্টি নেওয়া দলের জয়ের সম্ভাবনা সাধারণত থাকে ৬০ শতাংশ। মানসিক এই সুবিধাটা দুই দলের জন্য সমান রাখতেই নিয়মে বদল আনার চেষ্টা করা হচ্ছে। গত মার্চে তাই ‘এবিবিএ’ পদ্ধতি পরীক্ষা-নিরীক্ষার অনুমতি দিয়েছে আইএফএবি। বাংলা উচ্চারণে প্রথম দর্শনে যেটা ‘আব্বা’ বলেই মনে হয়। এ নিয়মে ‘এ’ দল প্রথমে শট নেবে, তারপর ‘বি’ দল শট নেবে দুটি। আবার তারপর ‘এ’ দল শট নেবে দুটি। এরপর প্রতি দুই শট পরপর পেনাল্টি নেওয়ার সুযোগ পাবে দলগুলো। অর্থাৎ টেনিসের টাইব্রেকারে সার্ভ করার নিয়মটা ফুটবলেও শুরু হচ্ছে। এবারের অনূর্ধ্ব-১৭ ইউরোপিয়ান চ্যাম্পিয়নশিপেই প্রথম এটা ব্যবহার করার সুযোগ মিলেছে। তবে টাইব্রেকারে ম্যাচ না যাওয়ায় সেটা ব্যবহার করা হচ্ছিল না। কাল জার্মানি ও নরওয়ের সেমিফাইনালেই প্রথম দেখার সুযোগ হলো। এতে ৩-২ ব্যবধানে জিতেছে জার্মানি। সূত্র: ইএসপিএন।
