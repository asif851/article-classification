
এবারের বিপিএলে একেবারেই নিষ্প্রভ মুশফিকুর রহিমের ব্যাট। ৬ ম্যাচে ৬৫ রান! সর্বোচ্চ ইনিংস ২৫! অবশেষে আজ মিরপুরে খুলনা টাইটানসের বিপক্ষে ঝলসে উঠল মুশফিকের ব্যাট। এবারের বিপিএল নিজের প্রথম ফিফটিটি তুলে নিয়েছেন বাংলাদেশের টেস্ট অধিনায়ক। দুর্দান্ত রাজকীয় এক ইনিংস। তাঁর স্লগ সুইপগুলোর মতো, রাজার শাসন!
মুশফিকের ফিফটিটি এসেছে দারুণ প্রয়োজনীয় সময়ে। ২১ রানে ৩ উইকেট হারিয়ে ধুঁকতে থাকা রাজশাহী কিংসকে পথ দেখিয়েছেন মুশফিক। ৩৩ বলে ৪টি চার ও ৩টি ছয়ে তাঁর সংগ্রহ ৫৫। অবশ্য আউটও হয়েছেন সেই স্লগ সুইপ খেলতে গিয়ে, আবু জায়েদ রাহীর বলে বল তুলে দিয়েছেন আকাশে। আরিফুল হকের ক্যাচ হয়ে। রাজশাহীর ইনিংস শেষ পর্যন্ত থেমেছে ৮ উইকেটে ১৬৬ রানে।
মুশফিকের ফিফটির সঙ্গে ওপেনার ডোয়াইন স্মিথের ৬২ রাজশাহী কিংসের সংগ্রহে বড় অবদান রেখেছে। স্মিথ ৩৬ বলে ৭টি চার ও ৪টি ছয়ে সাজান তাঁর ইনিংসটি। জেমস ফ্রাঙ্কলিনের অপরাজিত ২৮ গুরুত্বপূর্ণ ভূমিকা রেখেছে।
সংগ্রহটা আরও বড় হতেই পারত। কিন্তু লোয়ার মিডল অর্ডারের ব্যাটসম্যানদের ব্যর্থতায় বড় সংগ্রহের প্রত্যাশাটা পূরণ হয়নি। টি-টোয়েন্টি ক্রিকেটে কোনো ইনিংসে শেষ ৫ ওভারে মাত্র ৩২ রান!
খুলনার পাকিস্তানি পেসার জুনায়েদ খান ২৭ রানে ৪ উইকেট নিয়েছেন। আবু জায়েদ ৪ ওভার বল করে ২৯ রানে ২ উইকেট। একটি করে উইকেট পেয়েছেন আফিফ হোসেন ও কার্লোস ব্রাফেট।
