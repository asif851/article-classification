
১ ডিসেম্বর ২০১৪, জিম্বাবুয়ের বিপক্ষে সিরিজের শেষ ম্যাচে অভিষেক হলো তাইজুল ইসলাম-সৌম্য সরকারের। ওয়ানডে অভিষেকেই হ্যাটট্রিক করে হইচই ফেলে দিলেন তাইজুল। তবে সৌম্যের অভিষেকটা হলো সাদামাটা। সাধারণ এক শুরুর পর সেই সৌম্য একের পর এক স্মরণীয় মুহূর্ত উপহার দিলেন এ বছর। বিশ্বকাপের পর ছন্দটা ধরে রেখেছিলেন পাকিস্তান, ভারত ও দক্ষিণ আফ্রিকা সিরিজেও। জিম্বাবুয়ে সিরিজের আগ পর্যন্ত ওয়ানডেতে এ বছর রান সংগ্রহের দিক দিয়ে বাংলাদেশের ব্যাটসম্যানদের মধ্যে সবচেয়ে এগিয়ে ছিলেন সৌম্যই।দারুণ ছন্দে থাকা সৌম্যের হঠাৎই এক ধাক্কা। সেপ্টেম্বরে ‘এ’ দলের হয়ে ভারত সফরে রান পাননি। রান পাননি ঘরোয়া ক্রিকেটে; এমনকি অক্টোবরে ‘এ’ দলের হয়ে দক্ষিণ আফ্রিকা সফরেও। জিম্বাবুয়ে সিরিজে খেলার আগে আততায়ীর মতো হানা দিল চোট। যাঁর মুখে বছর জুড়ে দেখা গেছে স্নিগ্ধ হাসি, সে সৌম্যের মুখজুড়ে শ্রাবণের মেঘ। অদ্ভুত এক বিষণ্নতা ঘিরে ধরেছিল তাঁকে।সৌম্য স্বীকার করলেন, পারফরম্যান্স নিয়ে মাঝে সত্যিই ভীষণ চিন্তায় পড়ে গিয়েছিলেন মাঝে, ‘ভারত সফরে সেভাবে রান করতে পারিনি। ভেবেছিলাম বড় ভুল হয়েছে। এর পর যখন দক্ষিণ আফ্রিকা গেলাম, সেখানেও রান পাইনি। তখন মনে হলো, নিশ্চয় বড় কোনো সমস্যা হচ্ছে। সত্যি ভীষণ চিন্তায় পড়ে গিয়েছিলাম। জিম্বাবুয়ে সিরিজে খেলার জন্য দেশে ফিরে এলাম। তখন আবার চোট। ক্যারিয়ারে প্রথম এমন অভিজ্ঞতার মুখোমুখি। টানা ম্যাচে রান পাচ্ছি না, এমনটা ঘটল এই প্রথম। বেশ চিন্তায় পড়ে গিয়েছিলাম।’স্বস্তির খবর, চোট থেকে প্রায় সেরে উঠেছেন। আজ মিরপুরের ইনডোরে ঘণ্টা দেড়েক ব্যাটিং করেছেন। তবে কবে মাঠে নামতে পারবেন, নির্ভর করছে কাল চিকিৎসকের নির্দেশনার পর, ‘চোট থেকে ধীরে ধীরে সেরে উঠছি। দুই সপ্তাহ পর আজ প্রথম ব্যাটিং করলাম। চিকিৎসক কাল দেখে সিদ্ধান্ত জানাবেন, কবে খেলতে পারব।’বিপিএলে সৌম্যের দল রংপুর রাইডার্স। দেশের জনপ্রিয় এ টুর্নামেন্টে দারুণ কিছুর লক্ষ্য সৌম্যের, ‘অবশ্যই ভালো করতে চাই। নিজেকে উজাড় করে দিতে চাই। দলকে ভালো জায়গায় দেখতে চাই।’
