
ইউরোপীয় ফুটবলে এখন ছুটির আমেজ। তারকারা মেতেছেন বড় দিনের আনন্দে। ক্রিস্টিয়ানো রোনালদো, নেইমার, লুইস সুয়ারজরা ভক্তদের জানাচ্ছেন রাশি রাশি শুভেচ্ছা।
রোনালদো অবশ্য বড়দিনকে একটু ভিন্নভাবেই উদযাপন করছেন।কদিন আগে ফেসবুকে বড়দিনের শুভেচ্ছা জানিয়ে ভিডিওর মাধ্যমে মাদ্রিদে নিজের বাড়ি দেখিয়েছেন ভক্তদের। ভিডিওবার্তার শেষ দিকে সিআর সেভেন জানাচ্ছেন বড়দিনের শুভেচ্ছা, ‘আমরা ক্রিসমাস-ট্রি তৈরি করেছি। কারণ সামনেই বড়দিন। সবাইকে বড়দিনের শুভেচ্ছা। সবাই ভালো থাকুন, আনন্দে থাকুন। এটাই আমার কাছে সবচেয়ে গুরুত্বপূর্ণ।’নেইমার শুভেচ্ছা জানিয়েছেন খানিকটা ভিন্নভাবে। সাও পাওলোতে শিশুদের ক্রীড়া ও শিক্ষা উন্নয়নে কর্মসূচি রয়েছে ব্রাজিলীয় সেনসেশনের। অলাভজনক প্রতিষ্ঠানটির কথা মনে করিয়ে দিয়ে বড়দিনের শুভেচ্ছা জানিয়েছেন বার্সেলোনার ব্রাজিলীয় ফরোয়ার্ড।এ মৌসুমে দারুণ ছন্দে রয়েছেন লুইস সুয়ারেজ। বার্সা তারকা কেবল নিজে নন, শুভেচ্ছা জানিয়েছেন স্ত্রী-সন্তানের পক্ষ থেকেও।ম্যানচেস্টার সিটি স্ট্রাইকার সার্জিও আগুয়েরো বড়দিনের আনন্দে মেতেছেন ছেলে বেঞ্জামিনকে নিয়ে। ছেলেকে নিয়ে সামাজিক যোগাযোগমাধ্যমে একটি ছবিও পোস্ট করেছেন সিটি তারকা।গ্যারেথ বেলের কাছে অবশ্য এবার বড়দিন ধরা দিয়েছে অন্যভাবে। ২০ ডিসেম্বর লিগে রায়ো ভায়েকানোর বিপক্ষে এক হালি গোল দিয়ে গিয়েছেন ছুটিতে। ম্যাচের বলটা তাই নিজের কাছেই রেখে দিয়েছেন। রিয়াল তারকা ফেসবুকে লিখেছেন, ‘বড়দিনের যথার্থ উপহার’!
