
তিনি কি সেই ইকার ক্যাসিয়াস, যিনি স্পেনের অতন্দ্র প্রহরী; আজকের ম্যাচের আগে বিশ্বকাপে টানা ৪৩৩ মিনিট কোনো গোল হজম করেননি। তিনি কি সেই ক্যাসিয়াস, যাকে বলা হয় এই সময়ের সেরা গোলরক্ষক। কাল হল্যান্ড-স্পেন ম্যাচে রোবেন-পার্সিরা যেভাবে ক্যাসিয়াসকে নিয়ে খেলছিলেন, বারবার চোখ কচলে দেখতে হচ্ছিল— মাঠে কি ক্যাসিয়াসই খেলছেন নাকি অন্য কেউ!রোবনের প্রথম গোলটিই ধরুন, রামোস-পিকের দুর্বল রক্ষণের সুযোগে ক্যাসিয়াসের সামনে দিয়ে বল জড়িয়ে গেল জালে। চেয়ে  চেয়ে দেখা ছাড়া কিছুই করার নেই! রোবেনের করা শেষ গোলটির সময় ক্যাসিয়াসের অসহায়ত্ব দেখে স্পেনের সমর্থকদের বুক চিরে দীর্ঘশ্বাসই বেরোবে। অবশ্য কয়েকটি দুর্দান্ত সেভও করেছেন। নইলে ব্যবধান যে কত হতো কে জানে! দিনটি এমনই খারাপ, ম্যাচের ৬৫ মিনিটে দেখতে হলো হলুদ কার্ডও।আজকের ম্যাচে গোল না খেলে ভেঙে দিতে পারতেন ওয়াল্টার জেঙ্গার ৫১৭ মিনিট গোল না খাওয়ার রেকর্ড। কিন্তু স্পেন গোলরক্ষককে থামতে হলো ৪৭৭ মিনিটে। ৪০ মিনিটের জন্য হলো না রেকর্ড গড়ার। ৪৪ মিনিটে রবিন ফন পার্সির দুর্দান্ত গোলেই ফাটল ধরল ক্যাসিয়াসের ইস্পাতদৃঢ় প্রাচীরের।     ভক্তদের কাছে তিনি ‘সেন্ট ইকার।’ তবে ভক্তরাও জেনে গেছেন, সাধু-সন্তরাও ভুল করেন! ক্লাব ও দেশের হয়ে ক্যারিয়ারজুড়ে যিনি গোলবারের নিচে আস্থার প্রতিমূর্তি, সেই ক্যাসিয়াস গত কিছুদিন ধরেই খানিকটা টালমাটাল। হল্যান্ডের ম্যাচের পর বলতে হবে, ‘খানিকটা’ নন, যথেষ্টই টালমাটাল স্পেনের ‘অতন্দ্র প্রহরী’!
