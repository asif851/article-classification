
দমবন্ধ রুদ্ধদ্বার এক ঘরে আচমকা দমকা হাওয়া ঢুকলে বোধ হয় এমনই অনুভূতি হয়! দেশের ক্রিকেটকে আজ ছুঁয়ে গেল তেমনই এক ভালো লাগা। কী স্বস্তি! বহু তিতিক্ষার এক জয়। শ্রীলঙ্কার মাটিতে তাদেরই হারিয়ে ফিরে পাওয়া গেল হারিয়ে যাওয়া সে জয় নামক প্রশান্তি। এমন নয় যে, লঙ্কানদের ঘরের মাঠে এই প্রথম হারানো। তবু হারের বলয়ে বন্দী থাকা বাংলাদেশের জন্য এই জয়ের মাহাত্ম্য অনেক বেশি।
হার, হার, হার। পরাজয়ের দেয়ালে পিঠ ঠেকে গিয়েছিল বাংলাদেশের। চারদিকে প্রশ্ন, কী হলো দলের? গণমাধ্যমে এসে ক্রিকেটাররা শুধু বলেই যেতেন, পরের ম্যাচে ঘুরে দাঁড়াব। কিন্তু দেয়ালে কপাল ঠুকেও সে ঘুরে দাঁড়ানো আর হয় না বাংলাদেশের। অবশেষে আজ দুর্দান্ত জয় উপহার দিয়ে দেশকে আনন্দে ভাসালেন তামিম, লিটনরা। টি-টোয়েন্টিতে নিজেদের রেকর্ড গড়ে জয়। সর্বশেষ যে মাঠে টি-টোয়েন্টিতে জয় পেয়েছিল দল, সেই মাঠে ভাঙল হারের বৃত্ত।
বাংলাদেশ টি-টোয়েন্টি খেলতে পারে না, ব্যাপারটি যেন অলিখিত। শেষ ১৪টি টি-টোয়েন্টিতে মাত্র এক জয়, বিষয়টি তো তাই-ই। অবশেষে পরিসংখ্যানে যোগ হলো শেষ ১৫ ম্যাচে দুই জয়। বাংলাদেশের শেষ জয়টি ছিল শ্রীলঙ্কার বিপক্ষেই গত বছর এপ্রিলে তাদের মাটিতেই। ছয় ম্যাচ আগে পাওয়া জয়টি ছিল ৪৫ রানে। চলতি বছরেই ঘরের মাটিতে ত্রিদেশীয় সিরিজে জয় পেয়েছিল বাংলাদেশ। কিন্তু এর পরেই শ্রীলঙ্কার বিপক্ষে টানা দুই ম্যাচে হেরে শিরোপা খুঁয়েছিল বাংলাদেশ। সেই শ্রীলঙ্কাকে হারিয়েই জয়ের রাস্তায় ফিরল টাইগাররা। আহা, কী আনন্দের এক জয়।
