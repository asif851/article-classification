
২০০ মিটার দৌড়াবেন না, এটা অনেক আগেই বলে দিয়েছেন। তার মানে ১০০ মিটারে ব্রোঞ্জ দিয়েই শেষ হয়েছে উসাইন বোল্টের ক্যারিয়ারের শেষ ব্যক্তিগত ইভেন্ট। তাই বলে জ্যামাইকান কিংবদন্তিকে আবার দৌড়াতে দেখার সুযোগ শেষ হয়ে যায়নি। আগামী শনিবার লন্ডন বিশ্ব চ্যাম্পিয়নশিপে ৪X১০০ মিটার রিলেতে দৌড়াবেন বোল্ট। ব্যক্তিগত ইভেন্টে পারেননি। দলগত ইভেন্টে সোনা জিতে কি শেষ করতে পারবেন সর্বকালের সেরা স্প্রিন্টার?
প্রশ্নের উত্তরটা ‘না’ মনে হওয়ার কোনো কারণ নেই। ১০০ ও ২০০ মিটারে যেমন প্রায় এক দশক ধরে বোল্টের রাজত্ব চলেছে, ৪X১০০ মিটার রিলেতেও তো সেই রাজত্বটা জ্যামাইকার। বেইজিং, লন্ডন, রিও—তিনটি অলিম্পিকেই এই ইভেন্টে সেরা জ্যামাইকা। তিনটি দলেই ছিলেন বোল্ট। পরে অবশ্য নেস্তা কার্টারের ডোপ নেওয়া প্রমাণিত হওয়ায় বেইজিংয়ের পদকটা ফেরত দিতে হয়েছে। ৩৬.৮৪ সেকেন্ড সময় নিয়ে লন্ডন অলিম্পিকে বোল্টের দল বিশ্ব রেকর্ড গড়েছিল, যেটি টিকে আছে এখন পর্যন্ত।
বিশ্ব চ্যাম্পিয়নশিপে তো জ্যামাইকা আরও দুর্দান্ত। বার্লিন, দেগু, মস্কো ও বেইজিং—সর্বশেষ চারটি বিশ্ব চ্যাম্পিয়নশিপেই বোল্টের দল সোনা জিতেছে। এবার সোনা ছাড়া অন্য কিছুর কথা কেন ভাববেন বোল্ট!
এমনটা মনে হয়েছিল ১০০ মিটারের আগেও। কে ভেবেছিল, বোল্ট হেরে যাবেন জাস্টিন গ্যাটলিন আর ক্রিস্টিয়ান কোলম্যানের কাছে! কিন্তু সেই হারই সতর্ক করে তুলেছে বোল্টকে। হয়তো এ কারণেই শরীরে একটু ব্যথা থাকার পরও ৪X১০০ মিটার রিলের হিটেও অংশ নিতে চান।
এবার তাঁর কাঁধে দায়িত্বটা আরও বেশি। একে তো নিজের শেষ দৌড়। তার ওপর তিনি ও ইয়োহান ব্লেক ছাড়া জ্যামাইকার ৪X১০০ মিটার রিলে দলে অভিজ্ঞ আর কেউ নেই। মাইকেল ক্যাম্পবেল, সেনোজ-জে গিভান্স, জুলিয়ান ফোর্টেদের ক্যারিয়ার তো সবে শুরু। তবে এই তরুণদের সতীর্থ হিসেবে পেয়েও রোমাঞ্চিত বোল্ট, ‘আমার এখন পর্যন্ত শুধু জুলিয়ান ফোর্টের সঙ্গে একটু কথা হয়েছে। অন্যদের সঙ্গে এখনো ওইভাবে কথা হয়নি। দেখা যাক, ব্যাটন বদলানোর অনুশীলন শুরু করার পর বোঝা যাবে। রিলে নিয়ে আমি সব সময়ই রোমাঞ্চিত। দেখা যাক, ছেলেরা কতটুকু প্রস্তুত।’
লন্ডন এসেই নিজের প্রথম সংবাদ সম্মেলনে বলেছিলেন, ১০০ মিটারে জেতার নিশ্চয়তা দিচ্ছেন। কিন্তু ৪X১০০ মিটার রিলেতে কী হবে, সেটা বলতে পারেন না। তবে ১০০ মিটারে পারেননি বলেই এখন রিলের দিকে আরও বেশি করে তাকিয়ে আছেন কিংবদন্তি, ‘আমি সব সময়ই আমার সেরাটা দিয়ে এসেছি। এবারও এখানে সেটাই করেছি। কিন্তু শেষ পর্যন্ত হয়নি। তবে আমি এখানে এসেই আনন্দিত এবং ৪X১০০ মিটার রিলের দিকে তাকিয়ে আছি।’ রয়টার্স।
 
