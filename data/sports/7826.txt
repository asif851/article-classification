
উরুগুয়ের স্ট্রাইকার লুইস সুয়ারেজের হ্যাটট্রিক আর লিওনেল মেসির জোড়া গোলে স্প্যানিশ লা লিগায় দারুণ জয় পেয়েছে বার্সেলোনা।
শনিবার রাতে ন্যু কাম্প প্রতিযোগিতায় প্রথমবার খেলতে আসা জিরোনাকে ৬-১ গোলে পরাজিত করেছে বার্সেলোনা।
ম্যাচের শুরটা অবশ্য দুর্দান্ত ছিল জিরোনার। প্রতিপক্ষ বার্সেলোনাকে শুরুতেই গোল হজম করতে বাধ্য করেছে নবাগত ক্লাবটি। ৩ মিনিটে দলটির হয়ে একমাত্র গোল মানজানেরার। পাল্টা জবাব দেওয়ার পাশাপাশি ম্যাচের পুরোটা সময় ছিল শুধুই বার্সার। সেই সঙ্গে লিওনেল মেসি ও লুইস সুয়ারেজের জ্বলে ওঠাই এদিন কাল হয়ে দাঁড়াল জিরোনার জন্য।
এদিন অসাধারণ নৈপুণ্য দেখান আর্জেন্টাইন ফুটবল তারকা মেসি। ম্যাচের ৩০ মিনিটের সময় নিজের প্রথম গোলটি করেন তিনি। এর ঠিক ৬ মিনিট পরই চমৎকার ফ্রি কিক থেকে আরও একটি গোল করে দলকে এগিয়ে নিয়ে যান বার্সা ফরোয়ার্ড। জিরোনা ‘মানব দেয়াল’–এর নিচ দিয়ে মাপা শটে গোলটি করেন তিনি। মেসির এ গোলটির মতো ৬৭ মিনিটে ফিলিপ কুতিনহোর গোলটিও সবার চোখে লেগে থাকবে।
বক্সের বাইরে বাঁ প্রান্তে মেসির পাস পেয়ে ড্রিবলিং করে কিছুটা এগিয়ে যান কুতিনহো। এরপর ২৪ গজ দূর থেকে আচমকাই শট নেন। বলটা ভীষণ গতিতে বেশ বাঁক খেয়ে আশ্রয় নেয় জিরোনার জালে। লা লিগায় ব্রাজিলিয়ান মিডফিল্ডারের এটাই প্রথম গোল। 
উরগুয়ে স্ট্রাইকার লুইস সুয়ারেজ এদিন দুর্দান্ত খেলেছেন। ফর্মে থাকা স্ট্রাইকার ম্যাচের ৭৬ মিনিটে হ্যাটট্রিক তুলে নেন। সেই ২০১৬ সালের আগস্টের পর আবারও হ্যাটট্রিকের দেখা পেলেন তিনি। ইউরোপীয় শীর্ষ পাঁচটি ফুটবল লীগে সতীর্থ খেলোয়াড় হিসেবে মেসি ও সুয়ারেজ প্রত্যেকে সর্বোচ্চ ২০টি করে গোল করে নতুন রেকর্ড গড়লেন।
