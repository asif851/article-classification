
অনেক সম্ভাবনা নিয়ে বাংলাদেশের ক্রীড়াঙ্গনে সাদিয়া সুলতানার আগমন। ২০১০ সালের এসএ গেমসের শুটিংয়ে ১০ মিটার এয়ার রাইফেলের দলগত ইভেন্টে দেশকে এনে দিয়েছিলেন সোনা। সে বছরই কমনওয়েলথ শুটিংয়েও দলগত ইভেন্টে সোনা জিতেছিলেন। কিন্তু পথ হারিয়ে ফেলে এই সোনাজয়ীই চলে গিয়েছিলেন শুটিংয়ের বাইরে। মর্মান্তিক খবর হলো, এই সাদিয়াই এখন অগ্নিদগ্ধ হয়ে ঢাকা মেডিকেল কলেজ হাসপাতালের বার্ন ইউনিটে ভর্তি।
অগ্নিদগ্ধ হয়েছিলেন ১৫ অক্টোবর বিকেলে। গ্যাসের চুলা থেকে তাঁর শরীরে আগুন ধরে যায়। তখনই তাঁকে চট্টগ্রামের স্থানীয় একটি হাসপাতালে ভর্তি করা হয়েছিল। উন্নত চিকিৎসার জন্য তাঁকে নিয়ে আসা হয়েছে ঢাকায়।সাদিয়া ২০১০ সালের এসএ গেমসে ১০ মিটার এয়ার রাইফেলের ব্যক্তিগত ইভেন্টে রুপা জিতেছিলেন। ২০১৩ সালের এপ্রিলে বাংলাদেশ গেমসের পর আড়ালে চলে যান সাদিয়া। অথচ সেই প্রতিযোগিতায় ১০ মিটার এয়ার রাইফেল ইভেন্টে সোনা জিতেছিলেন তিনি।
