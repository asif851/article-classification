



বর্ণবাদের শিকার হয়েছেন বলে দাবি ইমরান তাহিরের।
জোহানেসবার্গে সর্বশেষ ওয়ানডতে এই ঘটনা ঘটে।
স্টেডিয়ামের নিরাপত্তাকর্মীদের ব্যাপারটা জানান তাহির নিজেই।
অভিযুক্ত একজন ভারতীয় দর্শক।


অভিযোগটা এসেছে ইমরান তাহিরের কাছ থেকেই। জোহানেসবার্গে ভারত-দক্ষিণ আফ্রিকা ওয়ানডে সিরিজের সর্বশেষ ম্যাচে তিনি নাকি বর্ণবাদের শিকার হয়েছেন। তাহিরের অভিযোগের তির এক ভারতীয় সমর্থকের দিকেই। এই ভারতীয় সমর্থক নাকি তাঁকে উদ্দেশ্য করে বর্ণবাদী মন্তব্য করেছেন, গালি দিয়েছেন।
জোহানেসবার্গের ম্যাচে মূল একাদশে ছিলেন না তাহির। মাঠে পানির বোতল নিয়ে যাওয়ার সময় সেই ভারতীয় নাকি তাঁকে গালি দেয়। তাহির স্টেডিয়ামের নিরাপত্তারক্ষীদেরও ব্যাপারটা জানান। পরে নিরাপত্তারক্ষীরা দক্ষিণ আফ্রিকান লেগ স্পিনারকে সঙ্গে নিয়ে সেই ভারতীয় দর্শককে খুঁজে বের করেন। পরে তাঁকে মাঠ থেকে বের করে দেওয়া হয়।
ক্রিকেট সাউথ আফ্রিকা এক বিবৃতিতে জানিয়েছে, তারা ব্যাপারটি জানে। এক দর্শক তাহিরকে উদ্দেশ্য করে বর্ণবাদী মন্তব্য করছিল। তাহির নিরাপত্তাকর্মীদের সেই দর্শককে চিনিয়ে দেন। পরে তাকে আইসিসির দর্শক নীতিমালা অনুযায়ী মাঠ থেকে বের করে দেওয়া হয়।
তাহিরের জন্ম পাকিস্তানে। সেখানেই তাঁর বেড়ে ওঠা। এমনকি পাকিস্তানে প্রথম শ্রেণির ক্রিকেটেও খেলেছেন তিনি। সেখান থেকে দক্ষিণ আফ্রিকা চলে আসেন। ২০১১ সালের ফেব্রুয়ারিতে দক্ষিণ আফ্রিকার পক্ষে ওয়ানডে অভিষেক হয় তাহিরের। একই বছরের নভেম্বরে টেস্টে অভিষেক হয় তাঁর।
