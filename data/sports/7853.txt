
উৎসব যতটা মাইকেল ক্লার্কদের, ততটা তো তাঁরও। ক্রিকেট ছেড়েছেন অনেক আগেই, কিন্তু অস্ট্রেলিয়ানদের বিশ্বজয়ে শেন ওয়ার্নের আনন্দ কি কারও চেয়ে কম হতে পারে! সেই আনন্দেই মাতোয়ারা হয়ে গিয়েছিলেন। ম্যাচ শেষে তাই মাইক্রোফোন হাতে নিয়ে সামনে যে অস্ট্রেলিয়ান খেলোয়াড়কে পেয়েছেন, জিজ্ঞেস করেছেন, আজ রাতে কতক্ষণ বিয়ার পান করবে তোমরা? গলাটা কি খুব শুকনো লাগছে? সারা রাত চলবে নাকি পানোৎসব? মজা করে ওয়ার্নের সেসব প্রশ্নের জবাবও দিয়েছেন সবাই। শেন ওয়াটসন আর জশ হ্যাজলউডরা যেমন বলেছেন, উৎসব এক রাত কিংবা দুই রাতও স্থায়ী হতে পারে। কোচ ড্যারেন লেম্যান বলেছেন, এক সপ্তাহ। কিন্তু বিপত্তিটা বেধেছে অন্যখানে। এভাবে টেলিভিশনের সামনে বিয়ার খাওয়ার প্রসঙ্গ তোলায় সেটিকে ভালোভাবে নেননি অনেকে। টুইটারে তাই ওয়ার্নের কথাবার্তা নিয়ে কেউ কেউ ব্যঙ্গ করছেন, রসিকতা করছেন। এএফপি।
