
জিম্বাবুয়ের নিউজ পোর্টালের খবরটি রীতিমতো চমক হয়ে এসেছিল। জিম্বাবুয়ে সফরে থাকা ভারতীয় দলের এক সদস্যের বিরুদ্ধে ধর্ষণের অভিযোগ আসে নিউ জিম্বাবুয়ে নামের পোর্টালটিতে। এর সত্যতা নিয়ে অবশ্য সন্দেহ ছিল শুরু থেকেই।এখন জানা গেল, ধর্ষণের জন্য অভিযুক্ত ব্যক্তিটি ভারতীয় দলের খেলোয়াড় বা কোনো সদস্য নন। ভারতীয় দলের সঙ্গে থাকা নিরাপত্তাকর্মী, জিম্বাবুইয়ান পুলিশ ও জিম্বাবুয়েতে ভারতের পররাষ্ট্র অফিস ভারতীয় দলের কেউ জড়িত নন বলে নিশ্চিত করেছে। ভারতীয় ক্রিকেট কন্ট্রোল বোর্ডও (বিসিসিআই) পরিষ্কার জানিয়ে দিয়েছে, দলের কেউই এখানে জড়িত নন।জিম্বাবুয়েতে ভারতের রাষ্ট্রদূত আর মাসাকুই বলেছেন, ‘ঘটনাটা দুঃখজনক। তবে এটা নিশ্চিত করে বলা যাচ্ছে, এতে কোনো ক্রিকেটার জড়িত নন।’ ভারতীয় ক্রিকেট বোর্ডের নবনির্বাচিত সভাপতি অনুরাগ ঠাকুরও অভিযোগটি নাকচ করে দিয়ে বলেছেন, ‘অভিযোগটি সত্য নয়। ভারতীয় ক্রিকেট বোর্ডের কেউই এ ঘটনার সঙ্গে জড়িত নন।’এর আগে জানা গিয়েছিল, জিম্বাবুয়ে সফররত ভারতীয় ক্রিকেট দলের এক সদস্যকে ধর্ষণের অভিযোগে আটক করেছে হারারে পুলিশ। অকুস্থল হারারের মেইকেলস হোটেল, যে হোটেলে উঠেছে ভারতীয় দল। হারারের পুলিশ কমিশনার চ্যারিটি শারাম্বা জানান, মেইকেলস হোটেলে ভারতীয় ক্রিকেট দলের এক সদস্যের কক্ষে রক্তাক্ত অবস্থায় একজন নারী তাঁর জ্ঞান ফিরেছে বলে অভিযোগ করেছেন। ওই নারী অবশ্য বলতে পারেননি কেন, কীভাবে তিনি ভারতীয় দলের ওই সদস্যের কক্ষে গিয়েছিলেন।তবে এখন বোঝা যাচ্ছে, পুরোটাই মিথ্যা। আসলে জিম্বাবুয়ে পুলিশের সদস্যরা ভারতের খেলোয়াড়দের ঠিকমতো চেনেন না বলেই এই ভুল–বোঝাবুঝির সৃষ্টি হয়।অভিযোগটা আসলে ভারতীয় এক কোম্পানির কর্মীর বিরুদ্ধে। জিম্বাবুয়ে ক্রিকেট বোর্ডের সঙ্গে ওই কোম্পানির চুক্তি আছে। চুক্তি অনুযায়ী স্পনসরদের সঙ্গে যোগাযোগ রক্ষা করতে চলমান সিরিজের জন্য জিম্বাবুয়ে এসেছেন ওই ভারতীয় কর্মী। সূত্র : এএফপি।
