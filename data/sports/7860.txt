
লন্ডনের ওভালে গতকাল বৃহস্পতিবার ইংল্যান্ডের সঙ্গে চ্যাম্পিয়নস ট্রফির ক্রিকেট ম্যাচে বাংলাদেশ দলের সমর্থকদের ঢল নেমেছিল। তাঁরা চিৎকার করে বাহবা দিয়ে, নেচেগেয়ে বাংলাদেশি ক্রিকেটারদের যেমন উৎসাহ দিয়েছেন, তেমনি অন্যদেরও আনন্দে মাতিয়েছেন। স্টেডিয়ামের মূল ফটকের পাশেই দল বেঁধে বাংলা গানের সঙ্গে চলছে নৃত্য, সেই নৃত্যে আবার তাল দেন ইংল্যান্ড-ভক্ত শ্বেতাঙ্গ বাদকেরা। স্টেডিয়ামের দিকে যেন লাল-সবুজের স্রোত। টাইগার-ভক্ত কারও কারও মাথায় গামছা, পরনে লুঙ্গি। আছে পুতুল বাঘ, মাতৃভূমির পতাকা কিংবা প্ল্যাকার্ডে লেখা ইচ্ছেমাফিক বার্তা। উদ্‌যাপনের ভঙ্গি দেখে বোঝার উপায় নেই—এ খেলায় কোনো হারজিতের ব্যাপার আছে। দিনটি যেন শুধুই ক্রিকেট উদ্‌যাপনের। অবশ্য বাঘের প্রতিদ্বন্দ্বী সিংহের প্রতিও যুক্তরাজ্যপ্রবাসী এসব বাঙালির সহানুভূতি আছে। প্রথম আলোর ক্যামেরায় বন্দী কিছু টাইগার-ভক্তের ছবি









