
বছর খানেক আগের কথা। ‘গোঁফওয়ালা’ একজন ‘মিচ’ কাঁপুনি ধরিয়ে দিয়েছিলেন প্রতিপক্ষের বুকে। তবে লাল বল হাতে ওই মিচেল জনসনের পারফরম্যান্সটা সাদা বলের বিশ্বকাপে সেভাবে অনূদিত হয়নি এখনো। তাই বলে প্রতিপক্ষের ব্যাটসম্যানরা যে শান্তিতে ঘুমাতে পারছে, তা-ও নয়। অস্ট্রেলিয়ার যে আছেন আরেক ‘মিচ’—মিচেল স্টার্ক! যিনি সাদা বল হাতে নিয়েও দুর্দমনীয় হয়ে উঠছেন।বিশ্বকাপে ৪ ম্যাচ খেলেই স্টার্কের উইকেট ১২টি, শীর্ষ উইকেটশিকারির তালিকায় এখন পর্যন্ত তৃতীয়। কমপক্ষে ৫ উইকেট নিয়েছেন এমন বোলারদের মধ্যে তাঁর গড়ই সেরা, মাত্র ১০.১৬ রান! ইকোনমি রেটে (৩.৭৭) তাঁর ওপরে আছেন শুধু ড্যানিয়েল ভেট্টোরি (৩.০০)। আর ১৬.১ স্ট্রাইক রেটে আছেন তৃতীয় স্থানে, মানে প্রতিটি উইকেটের পেছনে ৩ ওভারেরও কম খরচ করতে হয়েছে স্টার্ককে।শুধু বিশ্বকাপ নয়, ওয়ানডেতেই স্টার্ক দুর্দান্ত। এ পর্যন্ত খেলেছেন ৩৭টি ম্যাচ। ক্যারিয়ারের প্রথম ৩৭ ম্যাচে শুধু পাকিস্তানের সাবেক অফ স্পিনার সাকলায়েন মুশতাকেরই স্টার্কের সমানসংখ্যক (৭৩) উইকেট আছে। কমপক্ষে ২৫টি ওয়ানডে খেলেছেন ও ৫০টি উইকেট পেয়েছেন, এমন বোলারদের মধ্যেও স্টার্কের স্ট্রাইক রেট সেরা, ২৩.৯৯।ব্যাটিং রাজত্বের যুগে শেষের দিকের ওভারগুলোতে বোলিং যেন দিন দিন আরও কঠিন হয়ে পড়ছে। অথচ স্টার্ক কী অবলীলাতেই না ব্যাটসম্যানদের দিকে সে সময়েও ছুড়ছেন আগুনের গোলা! বিশ্বকাপে স্টার্কের ১২ উইকেটের মধ্যে ৮টিই বোল্ড।জর্জ বেইলির চোখে স্টার্ক তাই মরনে মরকেল বা ডেল স্টেইনের চেয়েও ভয়ংকর! বিশ্বকাপের প্রথম ম্যাচে অস্ট্রেলিয়াকে নেতৃত্ব দেওয়া বেইলি স্টার্ককে চেনেন অনেক আগে থেকেই। স্টার্ক যোগ্যতার পূর্ণ প্রতিফলন ঘটিয়েছেন বলেই মনে করেন জর্জ বেইলি। ক্রিকেটডটকমডটএইউ।
