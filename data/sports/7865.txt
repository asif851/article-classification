
শ্রীলঙ্কা-পাকিস্তানের ফাইনাল নিশ্চিত হয়ে যাওয়ায় ভারত-আফগানিস্তানের আজকের ম্যাচ কেবলই নিয়ম রক্ষার। তবুও ভারতকে সতর্ক হয়েই খেলতে হয়েছে। কারণ আফগানদের বিপক্ষে হারলে বিরাট কোহলির দল পড়ে যেত যূপকাষ্ঠে। তেমন কোনো অঘটনের সুযোগ না দিয়েই আফগানিস্তানকে ৮ উইকেটে হারাল ভারত।১৬০ রানের লক্ষ্যে ব্যাট করতে নেমে অজিঙ্কা রাহানে ও শিখর ধাওয়ানের উদ্বোধনী জুটি ২৩.২ ওভারেই তুলে ফেলল ১২১। মিরওয়াইশ আশরাফের বলে ফেরার আগে রাহানে করলেন ৫৬, মোহাম্মদ নবীর বলে বোল্ড হওয়ার আগে ধাওয়ান করলেন ৬০। এরপর রোহিত শর্মা ও দিনেশ কার্তিক দেখে-শুনে ৩২.২ ওভারে ২ উইকেটেই ভারতকে পৌঁছে দিলেন জয়ের বন্দরে। রোহিত অপরাজিত ছিলেন ১৮ রানে, কার্তিকের নামের পাশে ছিল ২১। তবে ব্যাটিংয়ের কেউ নয়। ৩০ রানে ৪ উইকেট নিয়ে ম্যাচ সেরা রবীন্দ্র জাদেজা।এর আগে দুই ‘রবি’র যৌথ আক্রমণে আফগানিস্তানকে ১৫৯ রানেই শেষ করে দিয়েছিল ভারত। রবীন্দ্র জাদেজা আর রবিচন্দ্রন অশ্বিন নিজেদের মধ্যে ৭ উইকেট ভাগাভাগি করে নিয়েই গুঁড়িয়ে দিয়েছেন এশিয়া কাপে বাংলাদেশকে হারিয়ে আলোড়ন তোলা আফগানদের। সামিউল্লাহ শেনওয়ারির ফিফটি আর নূর আলী জারদান ও মোহাম্মদ শেহজাদের দুই মধ্যম সারির ইনিংস (যথাক্রমে ৩১ ও ২২) না হলে আজকের ম্যাচে হয়তো বড় ধরনের লজ্জাতেই পড়তে হতো আফগানদের। ১০০ তোলার আগেই ৭ উইকেট পড়ে গিয়েছিল তাদের। ১০০ পূর্ণ করেও স্বস্তিতে ছিল না ১১১ রানে অষ্টম উইকেট পড়ে যাওয়ায়। আটে নেমে ফিফটি করে দলকে বড় লজ্জার হাত থেকে বাঁচিয়েছেন শেনওয়ারি।
