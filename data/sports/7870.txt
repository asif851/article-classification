
দৃশ্যটা একবার কল্পনা করে নেওয়া যাক। রিয়াল ট্রেনিং গ্রাউন্ডে মাঠের দুই প্রান্তে দুই দল দাঁড়িয়ে। পরিচিত সাদা জার্সিতে অপেক্ষায় বেল-বেনজেমা-রোনালদো। উল্টো দিকে কালো জার্সিটা গায়ে চাপিয়ে ম্যাচ শুরুর অপেক্ষায় ইসকো-হামেস-এসেনসিও। এ ম্যাচের বিজয়ীকেই খেলানো হবে কাল ভ্যালেন্সিয়া ম্যাচে। মহা গুরুত্বপূর্ণ ম্যাচে সেরা একাদশে জিনেদিন জিদানের কাছে কাদের আবেদনটা জোরালো হবে? জয় কারা পাবে—রিয়ালের মূল দল নাকি বিকল্প দল? 
স্প্যানিশ পত্রিকা মার্কার পাঠকদের দাবি, এমন কোনো ম্যাচে ইসকোদেরই জয়ের সম্ভাবনা বেশি!প্রশ্নটা উঠেছে বুধবার রাতে দেপোর্তিভোর বিপক্ষে রিয়ালের ৬-২ গোলের দাপুটে জয়ের পরই। পুরো মৌসুমেই স্কোয়াডে পরিবর্তন করে খেলাচ্ছেন জিদান। ফলে ক্রিস্টিয়ানো রোনালদোও সবগুলো ম্যাচ খেলতে পারেননি। রিয়ালের প্রায় প্রতি ম্যাচেই কোনো না কোনো পরিবর্তন থাকে। তবে একেবারে খোলনলচে বদলে দেওয়া দল তো আর দেখা যায় না। তবে এর মাঝেও লিগে পাঁচটি ম্যাচে রিয়ালের বিকল্প বা বেঞ্চ দলকে একসঙ্গে দেখা গেছে। এইবার, রিয়াল বেতিস, লেগানেস, স্পোর্টিং গিজন কিংবা দেপোর্তিভো—প্রত্যেক ম্যাচেই জয় নিয়ে ফিরেছে রিয়াল।জয়ের চেয়েও গুরুত্বপূর্ণ, প্রতিটি ম্যাচেই অসাধারণ দাপুটে খেলা উপহার দিয়েছে এই তথাকথিত দ্বিতীয় দলটাই। মূল দল যখন গোলের জন্য এক রোনালদোর দিকে চেয়ে থাকে, বক্সে একের পর এক ক্রস করে একঘেয়েমি খেলা খেলতে থাকেন ক্রুস-মডরিচরা। সেখানে ইসকো-হামেস-মোরাতারা খেলেন দল হয়ে। ‘ওপেন ফুটবল’-এ পাসিং, দুর্দান্ত ড্রিবলিং আর দারুণ বোঝাপড়ায় পুরো ৯০ মিনিট মাঠে সুন্দর ফুটবলের জয়গান চলে। কিন্তু সত্যিই যদি এই দুই দলকে মুখোমুখি করে দেওয়া হয়, তাহলে জিতবে কারা? উত্তর দেওয়ার আগে দল দুটোকে একবার দেখে নেওয়া যাক!
‘এ’ দল: নাভাস, কারভাহাল, রামোস, পেপে, মার্সেলো, ক্রুস, মডরিচ, কাসেমিরো, রোনালদো, বেল, বেনজেমা।‘বি’ দল: ক্যাসিয়া, দানিলো, নাচো, ভারান, কোয়েন্ত্রাও, কোভাচিচ, ইসকো, হামেস, এসেনসিও, ভাসকেজ, মোরাতা।
রক্ষণের দিক থেকে অবশ্যই ‘এ’ দল এগিয়ে। দুই ফুল ব্যাক কারভাহাল ও মার্সেলো শুধু রক্ষণ নয়, আক্রমণেও জিদানের জন্য খুব গুরুত্বপূর্ণ। সে তুলনায় দানিলো ও কোয়েন্ত্রাও নিজেদের দিনে আক্রমণে ভয় জাগালেও নিজেদের রক্ষণটায় কারভাহাল কিংবা মার্সেলোর পর্যায়ের নন। আর রামোস, পেপের তুলনায় নাচো, ভারানেরা পিছিয়ে থাকবেন অন্তত এ মৌসুমে।মাঝমাঠেই সবচেয়ে জমাট লড়াই হবে। একদিকে কাসেমিরো অন্যদিকে কোভাচিচ। প্রথমজনের রক্ষণ যতটা ভালো, অন্যের ড্রিবলিংও ততটাই ভালো। ক্রুস-মডরিচের ঠান্ডা মাথায় মাঝমাঠ নিয়ন্ত্রণ, মাপা ক্রসের জবাব দিতে ইসকো, হামেসের দুর্দান্ত ড্রিবলিং আর গোল স্কোরিং ক্ষমতা। দুই উইংয়ে এসেনসিও, ভাসকেজ তো আছেনই; রক্ষণ আর আক্রমণে সব সময় পাওয়া যায় এ দুজনকে। আর আক্রমণেও ‘এ’ দল এবার শুধুই রোনালদো নির্ভর। বেল-বেনজেমা তো চোট আর ফর্মহীনতায় নিজেদের হারিয়ে খুঁজছেন। তাই মোরাতা আক্রমণে একা থাকলেও মাঝমাঠের বাকি পাঁচজনকে নিয়ে ‘বি’ দলের আক্রমণগুলোই বেশি আকর্ষণীয়।তো, কী মনে হয় কারা জিতবে লড়াই? মাদ্রিদভিত্তিক পত্রিকা মার্কার পাঠকদেরও এ প্রশ্ন করা হয়েছে। এখনো পর্যন্ত ৬৪ ভাগ ভোট পেয়ে এগিয়ে কিন্তু ইসকোদের দল!
