


• শেবাগের চোখে ২০১৯ বিশ্বকাপে ভারত ফেবারিট• কোহলির ওয়ানডে দলের ভূয়সী প্রশংসা করেছেন শেবাগ• সৌরভ গাঙ্গুলীর দলের চেয়েও কোহলির এই দল ভালো বলে মনে করেন শেবাগ

সৌরভ গাঙ্গুলীর দলে প্রতিভার কমতি ছিল না। কিন্তু বিরাট কোহলির দলে ব্যাটসম্যান-বোলারদের যে সমন্বয়, তা সৌরভের ছিল না। ২০১৯ বিশ্বকাপে তাই কোহলির ভারতই ফেবারিট, বলছেন সৌরভেরই একসময়ের সেনানী—বীরেন্দর শেবাগ।
কোহলির দলের সঙ্গে সৌরভের সেই দলের তুলনা টেনে ভারতের সাবেক এই ওপেনার বলেছেন, ‘আমাদের ব্যাটিং ও বোলিং বিভাগ যে রকম, তাতে এই দলটার ভারতের বাইরে টেস্ট সিরিজ জয়ের সামর্থ্য আছে। শ্রীনাথ, জহির খান, অজিত আগারকার ও আশীষ নেহরা ছিল আমাদের দিনে। কিন্তু ২০০৩ (বিশ্বকাপ) ছাড়া এই চারজন কখনো একসঙ্গে খেলার সুযোগ পায়নি। সেবার আমরা ফাইনালে উঠলে তাদের কেউ না কেউ চোটে পড়েছিল। সে তুলনায় যেকোনো কন্ডিশনে এই দলটার পারফর্ম করার সামর্থ্য বেশি।’
রোহিত শর্মা, শিখর ধাওয়ান, অজিঙ্কা রাহানে ছাড়াও কোহলি রয়েছেন ভারতের ব্যাটিং অর্ডারে। বোলিং বিভাগে যুজবেন্দ্র চাহাল ও কুলদ্বীপ যাদবের মতো প্রতিশ্রুতিশীল দুই স্পিনার ছাড়াও আছেন রবিচন্দ্রণ অশ্বিন ও রবীন্দ্র জাদেজার মতো দুই অভিজ্ঞ। দলটার পেস বিভাগও ভারসাম্যপূর্ণ। জসপ্রীত বুমরাহ, ভুবনেশ্বর কুমার, উমেশ যাদবরা যেকোনো দলের জন্যই মাথাব্যথা।
শেবাগ তাই ২০১৯ বিশ্বকাপে ভারতকে দেখছেন ফেবারিট হিসেবে। সংবাদমাধ্যমকে তিনি বলেন, ‘ওয়ানডে দলটা যেমন, তাতে ২০১৯ বিশ্বকাপ জয়ে আমরাই ফেবারিট।’ এ বছরের শেষ দিকে অস্ট্রেলিয়ায় টেস্ট সিরিজ খেলতে যাবে কোহলির দল। স্টিভেন স্মিথ ও ডেভিড ওয়ার্নারের অনুপস্থিতি ভারতকে আলাদা কোনো সুবিধা দেবে, ব্যাপারটা মেনে নেননি বিস্ফোরক এই ব্যাটসম্যান। তাঁর সাফ কথা, ‘তারা দলের সঙ্গে থাকল কি থাকল না, সেটা কোনো ব্যাপার না। থাকলেও আমরাই জিতব।’
