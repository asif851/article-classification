
মেলবোর্নে এসে কালই প্রথম অনুশীলন করল বাংলাদেশ দল। আর কালই কিনা ঘটতে যাচ্ছিল অঘটন! নেটে ব্যাটিং অনুশীলনের সময় আঙুলে চোট পেয়ে মুশফিকুর রহিমের মাটিতে লুটিয়ে পড়ে কাতরানো দেখে কিছুক্ষণের জন্য হলেও মনে হচ্ছিল, আল আমিন-কাণ্ডের পর এবার বুঝি চোটাঘাতও হানা দিল বাংলাদেশ দলে!সুখের কথা, শেষ পর্যন্ত অশুভ কিছু ঘটেনি। এমসিজিতে শ্রীলঙ্কার বিপক্ষে আগামীকালের ম্যাচ খেলার ব্যাপারে মুশফিককে নিয়ে কোনো সংশয় নেই। পেসার তাসকিন আহমেদের একটু লাফিয়ে ওঠা বলে চোটটা তিনি পেয়েছিলেন ডান হাতের বুড়ো আঙুলে। ব্যথা পাওয়ার সঙ্গে সঙ্গেই শুয়ে পড়েন প্র্যাকটিস উইকেটে। ব্যাটিং আর করা হয়নি। প্রাথমিক শুশ্রূষার পর স্থানীয় এক হাসপাতালে নিয়ে এক্স-রে করানো হয় চোট পাওয়া আঙুলের।দলের ম্যানেজার খালেদ মাহমুদ পরে সাংবাদিকদের জানিয়েছেন, এক্স-রে রিপোর্টে গুরুতর কিছু ধরা পড়েনি। তার পরও ১২ ঘণ্টার পর্যবেক্ষণে রাখা হয় মুশফিককে। তবে শ্রীলঙ্কার বিপক্ষে তাঁর খেলা নিয়ে কোনো সংশয় নেই।
