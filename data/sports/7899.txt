
যেখানেই যাচ্ছেন, জয় করছেন। আইপিএলে তো আলোচনার তুঙ্গে। এরপর অপেক্ষায় ইংলিশ কাউন্ট দল সাসেক্স। সেখানে গিয়ে কী করেন, সেটি দেখতে অপেক্ষা করতে হবে। তবে এরই মধ্যে যা করেছেন, তাতে আগামী বিগ ব্যাশে মুস্তাফিজুর রহমানকে নিয়ে কাড়াকাড়ি পড়ে যেতে পারে বলে আভাস দিয়েছে ক্রিকেট অস্ট্রেলিয়ার অফিশিয়াল ওয়েবসাইট।বিগ ব্যাশের দলগুলোতে বিদেশি খেলোয়াড় নেওয়ার সুযোগ এমনিতে কম। এ কারণে বিদেশি খেলোয়াড় নেওয়ার ক্ষেত্রে দলগুলো অনেক বাছবিচার করে। নিশ্চিত দানের ওপরই বাজি ধরতে চায়। এ ক্ষেত্রে মুস্তাফিজের মতো সহজ বাজি আর কী আছে! ওয়েবসাইটটির প্রতিবেদনে বলা হয়েছে, মুস্তাফিজকে দলে টানতে দলগুলো ‘যুদ্ধে’ নেমে পড়তে পারে।আর তাতে সবচেয়ে এগিয়ে খুব সম্ভবত মেলবোর্ন রেনেগেডসই। কারণটাও আর কিছুই নয়—টম মুডি। আইপিএলে মুস্তাফিজের দল সানরাইজার্স হায়দরাবাদের কোচ অস্ট্রেলিয়ার এই সাবেক তারকাই। মুডি আবার বিগ ব্যাশ দল রেনেগেডসের পরিচালকও। বিদেশি ক্রিকেটারদের কোটাও নাকি এখনো পূরণ করেনি তারা।রেনেগেডস কোচ ডেভিড স্যাকারও নাকি আগ্রহী মুস্তাফিজকে দলে নিতে। গত মৌসুমে বাজে পারফরম্যান্সের পর স্যাকার এবার চান দলের বিদেশি কোটায় একজন বোলার নিতে। 
মুডির কারণে যদি মুস্তাফিজের রেনেগেডসের হয়ে খেলার সম্ভাবনা দেখা দেয়, তাহলে সিডনি সিক্সার্স কি বসে থাকবে? সিক্সার্সের অধিনায়ক ময়েসেস হেনরিকস তো হায়দরাবাদে মুস্তাফিজের সতীর্থই। হেনরিকসও আগ্রহী আগামী বিগ ব্যাশে মুস্তাফিজকে সিডনিতে নিয়ে আসতে। সিডনির ফ্র্যাঞ্চাইজিতে এখনো দুজন বিদেশি ক্রিকেটারের জায়গা খালি আছে।সিডনি থান্ডারের ম্যানেজার মাইক হাসি আইপিএলে খুব কাছ থেকেই দেখছেন মুস্তাফিজের বোলিং। ধারাভাষ্যকার হিসেবে তাঁর অনেকগুলো পারফরম্যান্সেরই সাক্ষী তিনি। দলে বিদেশি কোটা খালি থাকায় তিনিও আগ্রহী হয়ে উঠতে পারেন মুস্তাফিজের প্রতি। সে ক্ষেত্রে বর্তমান চ্যাম্পিয়নদের বড় তারকা জ্যাক ক্যালিসের জায়গায় চুক্তিবদ্ধ হবেন মুস্তাফিজ।কেবল এই তিনটি ফ্র্যাঞ্চাইজিই নয়; পার্থ, হোবার্ট, অ্যাডিলেড—তিনটি ফ্র্যাঞ্চাইজিতেই বিদেশি ক্রিকেটারের জায়গা খালি। রেনেগেডস, সিক্সার্স, থান্ডার্সের পাশাপাশি এই দলগুলো যে মুস্তাফিজকে দলে নিতে কোমর বেঁধে মাঠে নামবে না, সেটা কে বলবে?বিগ ব্যাশে চুক্তিবদ্ধ হলে মুস্তাফিজ হবেন আকর্ষণীয় এই টি-টোয়েন্টি লিগের দ্বিতীয় বাংলাদেশি। প্রথম বাংলাদেশি হিসেবে এই লিগে এরই মধ্যে দুটি ফ্র্যাঞ্চাইজিতে (অ্যাডিলেড সিক্সার্স ও মেলবোর্ন রেনেগেডস) খেলে গেছেন সাকিব আল হাসান।
