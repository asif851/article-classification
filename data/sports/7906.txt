

টসে হারার পর অস্ট্রেলিয়ান অধিনায়ক স্টিভেন স্মিথ স্বীকার করেছিলেন, জিতলে তিনি ব্যাটিংয়ের সিদ্ধান্ত নিতেন। কিন্তু টসে হার এখন অস্ট্রেলিয়ার জন্য শাপেবরই হয়ে গেছে! পাল্লেকেলে টেস্টের শুরুতে ব্যাট করতে নেমে যে শ্রীলঙ্কা বিপর্যয়ে পড়েছে। মাত্র ৪৩ রান তুলতেই হারিয়ে ফেলেছিল ৪ উইকেট। শেষ পর্যন্ত ৫ উইকেটে ৮৪ রান নিয়ে লাঞ্চে গিয়েছে শ্রীলঙ্কা। পাল্লেকেলের শক্ত উইকেট, রোদেলা দিন-টসে জিতে শ্রীলঙ্কার অধিনায়ক অ্যাঞ্জেলো ম্যাথুস ব্যাট করার সিদ্ধান্ত নিতে দুবার ভাবেননি। কিন্তু শুরু থেকেই অস্ট্রেলিয়ার দুই পেসার মিচেল স্টার্ক ও জশ হ্যাজলউডের নিখুঁত লাইন লেংথ ও গতিতে খাবি খেতে থাকেন দুই লঙ্কান ওপেনার। পঞ্চম ওভারেই স্টার্কের বল আড়াআড়ি খেলতে গিয়ে এলবিডব্লু হয়ে যান দিমুথ করুনারত্নে। পরের ওভারে হ্যাজলউডের আঘাত, এবারও এলবিডব্লু কুশল মেন্ডিস। দশম ওভারে আবার উদযাপনের সুযোগ পেলেন হ্যাজলউড, এবার প্রথম স্লিপে ক্যাচ দিলেন কুশল সিলভা। ১৮ রানেই ৩ উইকেট হারিয়ে শ্রীলঙ্কা কাঁপছিল। সেখান থেকে ঘুরে দাঁড়ানোর চেষ্টা করছিলেন দীনেশ চান্ডিমাল ও অধিনায়ক অ্যাঞ্জেলো ম্যাথুস। কিন্তু ম্যাথুস ১৫ রান করেই আউট হয়ে গেলেন, এবার হন্তারক বাঁহাতি স্পিনার স্টিভ ও'কিফি। পরে শ্রীলঙ্কার ৬৭ রানে চান্ডিমালকে ফিরিয়ে দিয়ে ম্যাচে নিজের তৃতীয় উইকেট নিয়েছেন হ্যাজলউড।
