
ইনডোরে অনু​শীল​ন চলছিল বাংলাদেশ দলের। ব্যাটিং করছেন সৌম্য সরকার। একটা বাউন্সার পেলেন। ডাক করার কোনো ইচ্ছাই তাঁর নেই। সৌম্য খেললেন সেই শট, যেটি ক্রিকেট বিশ্বেই তাঁকে নতুন করে চিনিয়েছে। পেছনের দিকে হালকা ঝুঁকে তেড়ে আসা বলটাকে ব্যাটে আলতো চুমু খাওয়ালেন। নেটে উইকেটকিপার নেই। বাউন্ডারিও নেই। না হলে সাঁ করে বলটা পেছনের দিকে উড়ে যেত সীমানার বুকে। পেরিস্কোপ! এই কঠিন আপার কাট এত অনায়াসে কী করে খেলেন সৌম্য!এই মুগ্ধতা আপাতত পাশে সরিয়ে রেখে এই বিস্ময়টা বরং বেশি করে জাগছে—টেস্টেও পেরিস্কোপ খেলার পরিকল্পনা করছেন নাকি! ডেল স্টেইনরা টেস্ট দলে ফিরেছেন। একের পর এক বাউন্সার ধেয়ে আসবে নিশ্চিত। আগে বাউন্সার মানেই ছিল বাংলাদেশের ব্যাটসম্যানদের ধড়ফড়ানি। কিন্তু দিন বদলেছে। এখন ধেয়ে আসা বাউন্সারকে প্রবল আত্মবিশ্বাসে পুল বা হুক করাই শুধু নয়, সৌম্যরা আরও বেশি ‘ইম্প্রোভাইজ’ করার দুঃসাহসও রাখেন।এই শটটার প্রতি বুঝি আলাদা ‘টান’ই আছে সৌম্যর। দক্ষিণ আফ্রিকার বিপক্ষে সিরিজের শেষ ওয়ানডেতে এই পেরিস্কোপ খেলে রীতিমতো তাক লাগিয়ে দিয়েছেন। সিরিজের দ্বিতীয় ওয়ানডেতেও সৌম্যের খেলা পেরিস্কোপ শট অফিসিয়াল ফেসবুক পেজে শেয়ার করেছিল আইসিসি। আর তাতেই ব্যাপক আলোচনার জন্ম দিয়েছে এই শট।শটটা নিয়ে এখন আলোচনা হলেও এমন নয় হুট করে পকেট থেকে ‘অস্ত্র’টা বের করেছেন সৌম্য। বরং নিয়মিতই এই শট খেলেছেন। খেলেছেন আন্তর্জাতিক ক্রিকেটে অভিষেকেও। গত বছর ডিসেম্বরে জিম্বাবুয়ের বিপক্ষে সিরিজের শেষ ম্যাচে অভিষেক। ওই ম্যাচে চাতারাকে সীমানা ছাড়া করেছিলেন এই আপার কাট খেলে​ই। চলছে এখনো।আজ ইনডোর অনুশীলনেও শট নিয়ে খানিকটা পরীক্ষা-নিরীক্ষা করলেন। যদিও এটি ঝুঁকিপূর্ণ। একটু গড়বড় হলেই সর্বনাশ! উইকেট ছুড়ে দেওয়া আসার সমালোচনা ধেয়ে আসতে পারে চারদিক থেকে। তবুও আত্মবিশ্বাসী সৌম্য। কঠিনেরে যে ভালোবেসেছেন। এই শট এত অনায়াসে খেলার রহস্য কী? ‘তেমন কোনো রহস্য নেই’—নির্লিপ্ত ভঙ্গিতে সৌম্যের সংক্ষিপ্ত জবাব। আজ শটটা নিয়ে কাজ করলেন, টেস্টেও কি এমন শট দেখার সম্ভাবনা আছে? মৃদু হাসলেন। বললেন, ‘নির্দিষ্টভাবে পরিকল্পনা নেই। নির্ভর করবে বলের ওপর।’শটটা আয়ত্ত করলেন কীভাবে, কোত্থেকেই বা অনুপ্রাণিত হয়েছিলেন? পরিষ্কার কিছু জানাতে চাইলেন না। কেবল বললেন, ‘নিজে নিজেই চেষ্টা করছি। সত্যি বলতে কী, কোনো বিশেষ প্রস্তুতি নিয়ে এ শট খেলি না। ও রকম বল পেলে খেলে দিই।’এক সময় এই ‘পেরিস্কোপ’ বাংলাদেশের ব্যাটসম্যানদের জন্য ছিল লজ্জার প্রতিশব্দ। ধেয়ে আসা বাউন্সারকে ঠিকমতো সামলাতে না পারার উদাহরণ। আজ সেটিকেই সৌম্য রূপ দিয়েছেন গর্বে। সাহসী সুন্দর বুঝি একেই বলে!
