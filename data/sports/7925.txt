
ব্যাপারটি এক ধরনের আনুষ্ঠানিকতা। তবে বড় স্বীকৃতি তো বটেই। ক্রিকেটের সর্বোচ্চ সংস্থা আইসিসির নির্বাচিত একাদশে সুযোগ করে নেওয়া খেলোয়াড়দের জন্য এক ধরনের তৃপ্তির ব্যাপারও। তবে ২০১৩ সালে আইসিসি টেস্ট ও ওয়ানডের জন্য যে দুটি একাদশ তৈরি করেছে, তাতে সুযোগ হয়নি কোনো বাংলাদেশি ক্রিকেটারের।এ বছরের সেরা টেস্ট দলের অধিনায়ক নির্বাচিত হয়েছেন ইংলিশ অধিনায়ক অ্যালিস্টার কুক। অ্যাশেজের প্রথম টেস্টে বাজে হারের পর দ্বিতীয় টেস্ট শুরুর আগ দিয়ে ব্যাপারটি কুকের জন্য সঞ্জীবনী সুধা হলেও হতে পারে। কুক একা নন। টেস্ট একাদশে জায়গা পেয়েছেন তাঁর দুই সতীর্থও। গ্রায়েম সোয়ান ও জেমস অ্যান্ডারসন বছরজুড়ে দুর্দান্ত খেলার পুরস্কারটা পেয়ে গেছেন হাতে হাতেই। নির্বাচিত একাদশে অবশ্য প্রোটিয়া ক্রিকেটারদের জয়-জয়কার। জায়গা পেয়েছেন মোট চারজন। টানা ষষ্ঠবারের মতো এই দলে জায়গা পাওয়া পেসার ডেল স্টেইনের পাশাপাশি র্যাঙ্কিংয়ের এক নম্বর টেস্ট দল দক্ষিণ আফ্রিকা থেকে আরও নাম লিখিয়েছেন হাশিম আমলা, এবি ডি ভিলিয়ার্স ও ভারনন ফিল্যান্ডার।
টেস্ট একাদশটিতে বাংলাদেশের মতোই পাকিস্তান, শ্রীলঙ্কা, নিউজিল্যান্ড ও জিম্বাবুয়ে থেকে কেউ নাম লেখাতে পারেননি। তবে ভারতের প্রতিনিধি হিসেবে আছেন মহেন্দ্র সিং ধোনি ও তরুণ ব্যাটসম্যান চেতেশ্বর পূজারা। অস্ট্রেলিয়া থেকে টেস্ট দলে আছেন অস্ট্রেলীয় অধিনায়ক মাইকেল ক্লার্ক ও মাইক হাসি। হাসি অবসরে চলে গেলেও ২০১২ সালের আগস্ট মাস থেকে ২০১৩ সালের আগস্ট পর্যন্ত সময়ের পারফরম্যান্সের বিচারে এই দলে ঢুকেছেন। টেস্ট দলটির দ্বাদশ ব্যক্তি হিসেবে রাখা হয়েছে আরেক ভারতীয় রবিচন্দ্রন অশ্বিনকে।
টেস্টের পাশাপাশি আইসিসির ওয়ানডে দলেও ধোনি আছেন। শুধু আছেনই না, তাঁকে করা হয়েছে অধিনায়ক। ওয়ানডে দলেও জায়গা হয়নি সাকিব, তামিম, মুশফিকদের কারোর। তবে পাকিস্তান থেকে সুযোগ পেয়েছেন সাঈদ আজমল। ওয়ানডে দলটিতে অবশ্য শ্রীলঙ্কান ক্রিকেটার আছেন তিনজন। তিলকরত্নে দিলশান, কুমার সাঙ্গাকারার সঙ্গে ঢুকে গেছেন লাসিথ মালিঙ্গাও। ধোনির সঙ্গে আছেন দুই সতীর্থ রবীন্দ্র জাদেজা এবং শিখর ধাওয়ানও।
ওয়ানডে দলে অন্যদের মধ্যে আছেন অস্ট্রেলিয়ার মিচেল স্টার্ক। এই দলে দ্বাদশ ব্যক্তি নিউজিল্যান্ডের মিচেল ম্যাকক্লেনাঘান।
ধোনির পাশাপাশি টেস্ট ও ওয়ানডের দুই একাদশেই সুযোগ হয়েছে হাশিম আমলা, এবি ডি ভিলিয়ার্স এবং জেমস অ্যান্ডারসনের।
আইসিসির বর্ষসেরা একাদশে অবশ্য এখন পর্যন্ত কোনো বাংলাদেশি নাম লেখাতে পারেননি।
 
টেস্ট দল: অ্যালিস্টার কুক, চেতেশ্বর পূজারা, হাশিম আমলা, এবি ডি ভিলিয়ার্স, মাইকেল ক্লার্ক, মাইক হাসি, মহেন্দ্র সিং ধোনি, ভারনন ফিল্যান্ডার, গ্রায়েম সোয়ান, জেমস অ্যান্ডারসন, ডেল স্টেইন। দ্বাদশ খেলোয়াড়: রবিচন্দ্রন অশ্বিন
ওয়ানডে দল: তিলকরত্নে দিলশান, শিখর ধাওয়ান, হাশিম আমলা, কুমার সাঙ্গাকারা, এবি ডি ভিলিয়ার্স, মহেন্দ্র সিং ধোনি, রবীন্দ্র জাদেজা, সাঈদ আজমল, মিচেল স্টার্ক, জেমস অ্যান্ডারসন ও লাসিথ মালিঙ্গা। দ্বাদশ খেলোয়াড়: মিচেল ম্যাকক্লেনাঘান।
