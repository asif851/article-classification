
দুঃস্বপ্নের শুরু সেই আগস্ট থেকে। অক্টোবরে পেলেন সেই দুঃসংবাদটি—আন্তর্জাতিক ক্রিকেটে সোহাগ গাজীর বোলিং নিষিদ্ধ। দুঃসময়ের প্রহর কাটল কিনা, এখনো বোলার উপায় নেই। তবে একটা সুসংবাদ অন্তত পেলেন। আগস্টে ওয়েস্ট ইন্ডিজ সফর পর আবারও জাতীয় দলে ডাক পেলেন সোহাগ গাজী। দক্ষিণ আফ্রিকার বিপক্ষে দুই ম্যাচের টি-টোয়েন্টি সিরিজে ডাক পেয়েছেন জুবায়ের হোসেনও।এ ছাড়া দলে তেমন পরিবর্তন নেই। ভারতের বিপক্ষে ওয়ানডে সিরিজের স্কোয়াডই অনেকটা রাখা হয়েছে প্রোটিয়াদের বিপক্ষেও। স্কোয়াড বলে দিচ্ছে. বাংলাদেশ স্পিন আক্রমণের ওপর যথেষ্ট জোর দিচ্ছে। প্রধান নির্বাচক ফারুক আহমেদ প্রথম আলোকে বললেন, ‘বোলিংয়ে বৈচিত্র্য আনতেই দলে বাড়তি দুজন স্পিনার রাখা হয়েছে।’চোটের কারণে দক্ষিণ আফ্রিকার বিপক্ষে টি-টোয়েন্টি সিরিজ থেকে ছিটকে পড়েছেন পেসার তাসকিন আহমেদ। একই কারণে নেই মাহমুদউল্লাহ।মিরপুরে টি-টোয়েন্টি দুটি অনুষ্ঠিত হবে ৫ ও ৭ জুলাই। ম্যাচগুলো শুরু হবে দুপুর একটায়।বাংলাদেশ দল:মাশরাফি বিন মুর্তজা (অধিনায়ক‍), সাকিব আল হাসান (সহ অধিনায়ক), তামিম ইকবাল, লিটন কুমার দাস, রনি তালুকদার, সৌম্য সরকার, মুশফিকুর রহিম, সাব্বির রহমান, নাসির হোসেন, আরাফাত সানি, জুবায়ের হোসেন, সোহাগ গাজী, রুবেল হোসেন ও মুস্তাফিজুর রহমান।
