
ব্যর্থতার মধ্যেই শেষ নিউজিল্যান্ড সফর। মুশফিকুর রহিমদের সামনে এবার ভারতের মাটিতে প্রথম টেস্ট খেলার চ্যালেঞ্জ। কিন্তু দুঃস্বপ্নের নিউজিল্যান্ড সফরের জের যে টানতে হচ্ছে এখনো! কিউইদের বিপক্ষে চোটে পড়ে আগেভাগেই দেশে ফেরেন মুশফিকুর রহিম, ইমরুল কায়েস ও মুমিনুল হক। তিনজনই এর মধ্যে অনুশীলনে ফিরলেও আজ ঘোষণা হতে যাওয়া ভারত সফরের দলে ইমরুলের থাকা নিয়ে আছে সংশয়। একমাত্র টেস্টের দলে থাকার সম্ভাবনা কম পেসার মোস্তাফিজুর রহমানের।ভারতের বিপক্ষে ৯ ফেব্রুয়ারি থেকে শুরু টেস্টকে সামনে রেখে কাল মিরপুর শেরেবাংলা স্টেডিয়ামে শুরু হয়েছে বাংলাদেশ দলের অনুশীলন। ঐচ্ছিক অনুশীলন ছিল, তাই পুরো দলকে একসঙ্গে দেখা যায়নি। সকালে নিজেদের মতো করে ব্যাটিং অনুশীলন করেছেন তামিম ইকবাল ও মেহেদী হাসান মিরাজ। বিকেলে ইনডোরে অনুশীলন করেছেন মুশফিক, মুমিনুল হক, ইমরুল কায়েস, মাহমুদউল্লাহ, সাব্বির রহমান, সৌম্য সরকার, নুরুল হাসান, নাজমুল হোসেন ও শুভাশিস রায়। দীর্ঘ সফরের পর মাত্র পাঁচ দিনের বিরতি দিয়েই আবার অনুশীলন। প্রথম দিন অনুশীলনটা তাই হলো হালকা মেজাজে। টিম ম্যানেজমেন্ট থেকেই অতটা জোর দিয়ে অনুশীলন করতে নিষেধ করে দেওয়া হয়েছিল।ব্যাটিং অনুশীলন শেষে সহকারী কোচ রিচার্ড হ্যালসলের অধীনে আধা ঘণ্টা ফিল্ডিং অনুশীলন করেছেন চোটে পড়া তিন খেলোয়াড়। মুশফিক-মুমিনুলের চোট অনেকটা সেরে উঠলেও ইমরুলের খানিকটা জড়তা থেকে গেছে। আজ বাঁহাতি ওপেনারের সর্বশেষ অবস্থা দেখে সিদ্ধান্ত নেবেন নির্বাচকেরা। যদি ইমরুল শেষ পর্যন্ত স্কোয়াডে না থাকেন, তাঁর জায়গায় কে আসবেন? প্রশ্নটার উত্তর মিলবে আজ ১৬ সদস্যের দল ঘোষণা হলেই।চন্ডিকা হাথুরুসিংহে বাদে বিদেশি কোচিং স্টাফদের সবাই সংক্ষিপ্ত ছুটি কাটিয়ে ঢাকায় চলে এসেছেন পরশু রাতে। প্রধান কোচ চন্ডিকা হাথুরুসিংহেরও কাল রাতেই চলে আসার কথা। দল ঘোষণার আগে আজ নির্বাচকদের সঙ্গে বৈঠকে বসবেন তিনি। সেখানে ইমরুলের ব্যাপারে সিদ্ধান্ত নেওয়ার আগে নির্বাচক-কোচদের চিন্তার খোরাক দেবে তাঁর বা ঊরুর সর্বশেষ অবস্থা। এখন পর্যন্ত অবস্থার যা উন্নতি, তাতে হায়দরাবাদ টেস্টের আগেই ইমরুলের পুরো সুস্থ হয়ে ওঠার কথা। তবে ৫ ফেব্রুয়ারি থেকে শুরু দুই দিনের প্রস্তুতি ম্যাচের আগে কতটা সুস্থ হবেন, সংশয় সেটা নিয়ে। ইমরুলের বিকল্পও তাই মোটামুটি ঠিকঠাক বলে জানা গেছে। বাঁহাতি এই ওপেনার শেষ পর্যন্ত দলে না থাকলে ভারত সফরে সুযোগ পেতে পারেন বিসিএলে ডাবল সেঞ্চুরি করা লিটন দাস।১৬ সদস্যের দলে পাঁচ পেসার থাকা মোটামুটি নিশ্চিত। তবে প্রস্তুতি ম্যাচের পর একজন চলে আসবেন দেশে। নিউজিল্যান্ডের বিপক্ষে টেস্ট দলে থাকা পেসারদের প্রায় সবাই থাকছেন এই তালিকায়। তবে সেখানে দলের সঙ্গে থাকা মোস্তাফিজুর রহমানের ভারত সফরের দলে না থাকার সম্ভাবনাই বেশি।প্রধান নির্বাচক মিনহাজুল আবেদীন জানিয়েছেন, ‘মোস্তাফিজ এখনো পুরোপুরি ফিট নয়। বলতে পারেন ৭৫ শতাংশ ফিট। মার্চে শ্রীলঙ্কা সফরের জন্য প্রস্তুত করা হচ্ছে তাকে।’ কিন্তু মোস্তাফিজের সমস্যাটা কোথায়? কাঁধের চোট কাটিয়ে নিউজিল্যান্ডের বিপক্ষে ওয়ানডে ও টি-টোয়েন্টি সিরিজে বিশ্রাম নিয়ে নিয়ে খেললেও টেস্ট দলে রাখা হয়নি তাঁকে। বিসিবির চিকিৎসক দেবাশীষ চৌধুরী অবশ্য দুদিন আগে বলেছেন, ‘মোস্তাফিজের কোনো সমস্যা নেই। কাঁধ নিয়ে ওর ভয় থাকার কথা নয়। কাঁধে সে চোট পেয়েছিল ডাইভ দিতে গিয়ে। বোলিং করে কাঁধের চোটে সে পড়বে না। এটা তাকে ভালোভাবে বোঝানো হয়েছে।’ তাহলে কি সমস্যাটা মনস্তাত্ত্বিক? দেবাশীষ সেটাও মনে করেন না, ‘অস্ত্রোপচারের পর একটু ভয় কাজ করে। আন্তর্জাতিক ক্রিকেটে ফিরতে তাকে সময় দিতে হবে। সময়ের সঙ্গে সব ঠিক হয়ে যাবে। সে যত খেলবে ততই ঠিক হবে।’কিন্তু সেই খেলাটা কবে শুরু করবেন মোস্তাফিজ?
