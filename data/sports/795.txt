


• মেজর লিগ সকারে অভিষেকেই জোড়া গোল ইব্রাহিমোভিচের।• প্রথম গোলটি ছিল প্রায় ৪০ গজ দূর থেকে নেওয়া প্রচণ্ড গতির শট।• ইব্রার জন্য অভিষেক রাঙানো নতুন কিছু নয়।

বয়সের কোঠা ছত্রিশ ছুঁয়েছেন গত অক্টোবরেই। প্রায় ১৯ বছরের পেশাদারি ক্যারিয়ারে খেলেছেন ইউরোপের শীর্ষ চার লিগে। অনেকে তাই ভাবতে পারেন, জ্লাতান ইব্রাহিমোভিচের আবার কিসের অভিষেক?
ইউরোপিয়ান ক্লাব ফুটবলরসিকেরা কিন্তু জানেন, ম্যানচেস্টার ইউনাইটেড ছেড়ে ফ্রি ট্রান্সফারে ইব্রা যোগ দিয়েছেন যুক্তরাষ্ট্রের মেজর লিগ সকার (এমএলএস) ক্লাব লস অ্যাঞ্জেলস গ্যালাক্সিতে। কাল দলটির হয়ে অভিষেকেই দেখা গেল সেই চিরচেনা জ্লাতানকে!
লস অ্যাঞ্জেলেস এফসির মুখোমুখি হয়েছিল গ্যালাক্সি। নতুন এ দলের বিপক্ষে প্রথমার্ধেই ০-৩ গোলে পিছিয়ে পড়েছিল গ্যালাক্সি। কিন্তু শেষ বাঁশি বাজার পর স্কোর লাইন ৪-৩! এর মধ্যে জ্লাতানের অবদান—ম্যাচের প্রায় ২০ মিনিট বাকি থাকতে মাঠে নেমে ১১ টাচের মধ্যে দুটি শট নিয়েছেন, দুটিতেই গোল! এর মধ্যে প্রায় ৪০ গজ দূর থেকে নেওয়া প্রথম শটে ছিল কামানের গোলার গতি! সেটা এমএলএসে তাঁর প্রথম গোলের পাশাপাশি দলের সমতাসূচক গোলও। যোগ করা সময়ে করা গোলটি জয় এনে দিয়েছে দলকে।
ইব্রার জন্য অভিষেক রাঙানো নতুন কিছু নয়। ইন্টার মিলান, জুভেন্টাস, বার্সেলোনা, প্যারিস সেন্ট জার্মেই ও ম্যানচেস্টার ইউনাইটেডের হয়ে এর আগে লিগ অভিষেকে গোল করেছেন সুইডেনের সাবেক এ স্ট্রাইকার। গোল করেছেন চ্যাম্পিয়নস লিগ অভিষেকেও। অর্থাৎ, চ্যাম্পিয়নস লিগ, ইতালিয়ান সিরি আ, লা লিগা, লিগ ওয়ান ও ইংলিশ প্রিমিয়ার লিগের পর এবার গোল পেলেন এমএলএস অভিষেকেও। ভাবা যায়!
৭১ মিনিটে মাঠে নেমেছিলেন ইব্রা। গ্যালাক্সি তখন ৩-১ গোলে পিছিয়ে। গ্যালারির দর্শকেরাও ইব্রাকে মাঠে দেখে রোমাঞ্চের অপেক্ষায় ছিলেন। তাঁকে দেখে দর্শকেরাও চিৎকারে ফেটে পড়েছিলেন। ৬ মিনিট পরই দর্শকদের এই ভালোবাসার প্রতিদান দেন ইব্রা। লস অ্যাঞ্জেলেস গোলরক্ষক টাইলার মিলার যে একটু এগিয়ে এসেছেন, সেটা হয়তো খেয়াল করেছিলেন। মাঝমাঠের একটু সামনে থেকে তাই বাউন্স খাওয়া বলেই প্রচণ্ড গতির শট নেন ইব্রা। বল মিলারের গ্লাভস ফাঁকি দিয়ে আশ্রয় নেয় জালে। মিলার বেশ উঁচুতে লাফিয়েও বলটা ছুতে পর্যন্ত পারেননি!
তবে ইব্রার জয়সূচক গোলটা নিয়ে লস অ্যাঞ্জেলেস প্রশ্ন তুলতে পারে। সম্ভবত অফসাইড ছিলেন। ইব্রা নিজেও ম্যাচ শেষে এসব নিয়ে কিছু বলেননি। তাঁর ভাবনায় ছিলেন দর্শকেরা, ‘কানে এল দর্শকেরা বলছে “আমরা জ্লাতানকে চাই”, “জ্লাতানকে চাই”। তাই আমি তাঁদের জ্লাতানকে দিয়েছি। তাঁরা উৎসাহ দিয়েছে, আমি ফেরত দিয়েছি।’
