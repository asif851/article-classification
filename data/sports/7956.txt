
আগমনেই দ্যুতি ছড়িয়েছিলেন। অনেক প্রশস্তিগাথা হয়েছিল পি সারা ওভালে বাংলাদেশের শততম টেস্টে তাঁর ৭৫ রানের ইনিংসটি দেখে। বল হাতেও তাঁর জাদু দেখা গেছে চ্যাম্পিয়নস ট্রফির মতো বড় মঞ্চে। চোখের সংক্রমণে আক্রান্ত হয়ে হঠাৎ আড়াল হয়ে গেলেন দৃশ্যপট থেকে। মোসাদ্দেক হোসেন দুদিন আগে বাদ পড়েছেন বিসিবির চুক্তি থেকেও। হতাশা হলেও ফিরে আসার চ্যালেঞ্জটা নিয়েছেন। সেটির অংশ হিসেবে আজ রাজশাহীতে সেঞ্চুরি করেছেন মোসাদ্দেক।
প্রাইম ব্যাংক দক্ষিণাঞ্চল কাল দিন শেষ করেছে ৬ উইকেট ৩৪৮ রান তুলে। ২২ রানে অপরাজিত ছিলেন আটে নামা মোসাদ্দেক। লেজের ব্যাটসম্যানদের নিয়ে আজ সকাল থেকে খেলতে শুরু করেন ওয়ানডে স্টাইলে! নাঈম হাসানকে নিয়ে অষ্টম উইকেট জুটিতে ১৩১ বলে গড়েন ১২১ রানের জুটি। ১০৭ বলে অপরাজিত থাকেন ১০২ রানে। ১০ চার আর ৪ ছক্কায় ইনিংসটা সাজানো মোসাদ্দেকের ৯৫.৩২ স্ট্রাইকরেট দেখে কে বলবে চার দিনের ম্যাচ খেলছেন!অষ্টম উইকেটে তাঁর সঙ্গী নাঈম বোলার-সত্তা ঝেড়ে ফেলে হয়ে উঠলেন ব্যাটসম্যান। আবু হায়দারের বলে আউট হওয়ার আগে করেন ৪৩ রান। মোসাদ্দেক-নাঈমের দুর্দান্ত ব্যাটিংয়ের ৮ উইকেটে ৪৮৪ রান করে ইনিংস ঘোষণা করেছে দক্ষিণাঞ্চল। আজ শেষ দিনের দুই সেশনে ৩৭৪ রানের বিশাল লক্ষ্যে খেলতে নেমে ওয়ালটন মধ্যাঞ্চল ৫ উইকেটে ১৫৮ রান তোলার পর সমতা মেনে নিয়েছে দুই দল।
পারফরম্যান্সের কারণে বিসিবির কেন্দ্রীয় চুক্তি থেকে তাঁকে বাদ দেওয়া হয়েছে। অথচ চোটের সংক্রমণে আক্রান্ত হয়ে খেলতেই পারেননি দীর্ঘদিন। ফেরার পর পছন্দসই ব্যাটিং অর্ডারেও নামতে পারছেন না। রাজশাহীতে চলমান বিসিএলের পঞ্চম রাউন্ডে প্রথম ইনিংসে নেমেছেন সাতে। দ্বিতীয় ইনিংসে সুযোগ পেয়েছেন আটে। কাল যখন সন্ধ্যায় মুঠোফোনে মোসাদ্দেকের সঙ্গে কথা হচ্ছিল, বলছিলেন জুতসই ব্যাটিং অর্ডারে খেলতে না পারার কথা। এও বলেছিলেন, ‘আশা করি ধীরে ধীরে ছন্দ ফিরে পাব।’ ধীরে ধীরে নিজেকে ফিরে পাওয়ার এক ধাপ তবে পেরোলেন মোসাদ্দেক!
