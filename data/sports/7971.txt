
১৫ বছর ১০ মাস ১১ দিন। ঠিক এ বয়সে কী করেছিলেন আপনি, মনে আছে? তাকেফুসা কুবোকে সেই কষ্ট করতে হবে না। পুরো একটা দেশ, এমনকি ফুটবল-বিশ্ব সেটা মনে রাখবে। কাল পেশাদার ফুটবলে নিজের প্রথম গোল করেছেন এই ‘বিস্ময় বালক’। জাপানের জে লিগে কুবোর দেওয়া গোলেই কেরেজো ওসাকাকে হারিয়েছে টোকিও এফসি অনূর্ধ্ব-২৩ দল।কুবোর এ গোলে ভেঙেছে জে লিগের এক যুগ পুরোনো এক রেকর্ড। ২০০৪ সালে ১৬তম জন্মদিনের দুই দিন আগে গোল করেছিলেন তাকাউকি মরিমোতো। জে লিগের সর্বকনিষ্ঠ গোলদাতার সে গৌরবটা কাল থেকে কুবোর। জাপানি এ কিশোর বিখ্যাত হয়েছেন বহু আগেই। ইউটিউবের যুগে পায়ের এমন কারুকাজ কি আর লুকিয়ে রাখা যায়! মুগ্ধ বার্সেলোনা মাত্র ১০ বছরের কুবোকে ডেকে নিয়েছিল নিজেদের একাডেমিতে। নিজের প্রথম পুরো মৌসুমে অনূর্ধ্ব-১১ লিগে ৩০ ম্যাচে করেছেন ৭৪ গোল। ‘নতুন মেসি পেয়ে গেছে বার্সেলোনা’—এমন শিরোনামও তাই লেখা হয়েছে বহুবার। নিজের দেশে তো ‘জাপানের মেসি’ নামেই ডাকা হয় তাকে।২০১৫ সালে কম বয়সী ফুটবলারদের দলে টানার নিয়ম ভাঙায় নিষেধাজ্ঞা জোটে বার্সেলোনার। কুবোকেও ফিরতে হয়েছে দেশে। কিন্তু ধার যে মোটেও কমেনি, সেটা বুঝিয়ে দিয়েছেন নিজের প্রথম গোলে। দুজনকে কাটিয়ে দুরূহ কোণ থেকে করা সে গোলের পর তাই মেসির সঙ্গে তুলনাটা শুরু হয়ে গেছে আবার। বিনয়ী কুবো কিন্তু মানতে চান না সেটা, ‘মেসির সঙ্গে তুলনা একদম পছন্দ না। তবে একদিন তাঁর মতো হওয়ার আশা করি।’ কে না তা আশা করবে! এএফপি।
