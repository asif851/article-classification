

সবকিছুই ইংল্যান্ডের পক্ষে। বাংলাদেশের চেয়ে অভিজ্ঞ এবং ভালো দল তো বটেই, টেস্ট ক্রিকেট থেকে বাংলাদেশের ১৪ মাস দূরে থাকাটাও তাদের অনুকূলে যাচ্ছে। তবু জহুর আহমেদ চৌধুরী স্টেডিয়ামে কাল থেকে শুরু প্রথম টেস্টের আগে সতর্ক ইংল্যান্ড অধিনায়ক অ্যালিস্টার কুক। ওয়ানডে সিরিজে দেখা বাংলাদেশ দলের আক্রমণাত্মক রূপটাকে ভয় পাচ্ছেন তিনিও।অভিজ্ঞতার কারণে টেস্ট সিরিজে নিজেদের ফেবারিট মনে করলেও কুক তাই মনে করিয়ে দিলেন, ‘তারা হয়তো একটু আক্রমণাত্মক থাকবে, যেটা আমরা ওয়ানডে সিরিজেও দেখেছি। ক্রিকেট দল হিসেবে গত তিন-চার বছরে বাংলাদেশ দারুণ উন্নতি করেছে। দলে এখন অনেক প্রতিভা, যেটা আগে আমরা দেখিনি। আমার তো মনে হয় খুব ভালো একটা পরীক্ষাই দিতে হবে আমাদের।’ইংল্যান্ডের বিপক্ষে তিন ওয়ানডের সিরিজটা বাংলাদেশ হেরেছে ২-১–এ। কিন্তু সিরিজটা বাংলাদেশ ৩-০–তে জিতলেও অবাক হওয়ার কিছু থাকত না। প্রথম ম্যাচে তো জিততে জিততে হেরে গেল মাশরাফি বিন মুর্তজার দল। পরের ম্যাচ জয় দিয়ে সিরিজে ফেরার পর সম্ভাবনা জেগেছিল চট্টগ্রামের শেষ ওয়ানডেতেও। ওয়ানডেতে বাংলাদেশের ভালো পারফরম্যান্সের ধারাবাহিকতা চলে আসছে ২০১৫ বিশ্বকাপ থেকেই। বিশ্বকাপের কোয়ার্টার ফাইনাল খেলে এসে ওই বছরই পরপর সিরিজ জিতল পাকিস্তান, ভারত, দক্ষিণ আফ্রিকা ও জিম্বাবুয়ের বিপক্ষে। ওয়ানডে থেকে ১০ মাসের বিরতির পর ফিরেই আবার সিরিজ হারাল আফগানদের। জস বাটলারের দল সেই জয়রথ থামিয়ে দিলেও দেশের মাটিতে বাংলাদেশকে টেস্টেও হালকাভাবে নিতে রাজি নন কুক। সতীর্থদের জন্য তাঁর সতর্কবার্তাটা সে কারণেই।
