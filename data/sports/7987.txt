
কোনো খেলোয়াড় নন, ডানেডিনে তৃতীয় দিনের নায়ক একটা সাইরেন! শেষ বিকেলের ওই ফায়ার অ্যালার্মের পর অবশ্য বাকি সময়টা নিরাপদে কাটিয়েছে দক্ষিণ আফ্রিকা। ১ উইকেটে ৩৮ রানে দিন শেষ করে ৫ রানে এগিয়ে সফরকারীরা।দক্ষিণ আফ্রিকার ইনিংসের সপ্তম ওভারে বিকট শব্দে বেজে ওঠে আগুনের সতর্কসংকেত। সঙ্গে সঙ্গে মাঠ খালি করে দেওয়ার ঘোষণা আসে। খেলোয়াড়েরা সবাই জমা হন মাঠের মাঝখানে। ম্যাচ রেফারি, টিভি আম্পায়ারদেরও বের হতে হলো নিজ নিজ ঘর থেকে। দৃশ্যত কোথাও আগুন কিংবা ধোঁয়া দেখা না যাওয়ায় ২০ মিনিট পরই আবার খেলা শুরু হয়েছে।তবে এমন দৃশ্যে অবাক হননি কেশব মহারাজ। এ দলের হয়ে অস্ট্রেলিয়া সফরেও নাকি এমন অবস্থার শিকার হয়েছেন তিনি, ‘এটা নতুন কিছু নয়!’ যে কীর্তি করেছেন মহারাজ, সেটাও নতুন কিছু না হলেও বিরল বটে। ৫২ বছর পর কোনো প্রোটিয়া স্পিনার হিসেবে নিউজিল্যান্ডে ৫ উইকেট পেয়েছেন এই বাঁহাতি স্পিনার। তবে মহারাজের এ কীর্তির আগেই সেঞ্চুরি হয়ে গেছে কেন উইলিয়ামসনের (১৩০)। শেষ দিকে নিল ওয়াগনারের (৩২) ব্যাটেই ৩৪১ করেছে নিউজিল্যান্ড। ক্রিকইনফো।সংক্ষিপ্ত স্কোরদক্ষিণ আফ্রিকা ১ম ইনিংস: ৩০৮ (এলগার ১৪০, বাভুমা ৬৪; বোল্ট ৪/৬৪, ওয়াগনার ৩/৮৮)।নিউজিল্যান্ড ১ম ইনিংস: ৩৪১ (উইলিয়ামসন ১৩০, রাভাল ৫২; মহারাজ ৫/৯৪, মরকেল ২/৬২)।দক্ষিণ আফ্রিকা ২য় ইনিংস: ১৮ ওভারে ৩৮/১ (আমলা ২৩*, এলগার ১২*; বোল্ট ১/৬)।
