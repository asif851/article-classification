
পিসিবির প্রস্তাব অনুযায়ী, আসন্ন পাকিস্তান সফরে বাংলাদেশ মহিলা দলের খেলাগুলো হওয়ার কথা করাচিতে। কিন্তু বিসিবি পাল্টা প্রস্তাব দিয়েছে, করাচির পরিবর্তে ম্যাচগুলো লাহোরে হোক। ৩১ আগস্ট থেকে ১১ সেপ্টেম্বর পর্যন্ত সফরে পাকিস্তান মহিলা দলের সঙ্গে তিনটি ওয়ানডে ও তিনটি টি-টোয়েন্টি ম্যাচ খেলার কথা বাংলাদেশ মহিলা দলের।কাল মুঠোফোনে বিষয়টি নিশ্চিত করেছেন বিসিবির মিডিয়া কমিটির প্রধান জালাল ইউনুস, ‘আমরা বলেছি, সব ম্যাচ লাহোরে খেলতে চাই। কারণ করাচির চেয়ে লাহোর আমাদের কাছে বেশি নিরাপদ মনে হয়। এর আগে ছেলেদের দলের পাকিস্তান সফর নিয়ে আলোচনার সময়ও আমরা লাহোরে খেলতে চেয়েছিলাম।’গত পরশু প্রস্তুতি শুরুর প্রথম দিনে অনেক মহিলা ক্রিকেটারই পাকিস্তান সফর নিয়ে নিজেদের শঙ্কার কথা জানিয়েছেন। কিন্তু জালাল ইউনুসের দাবি, ‘আমরা খেলোয়াড়দের সঙ্গে কথা বলেই এই সফর ঠিক করেছি। তাদের কাছে জানতে চেয়েছি, তারা পাকিস্তান সফরে যেতে রাজি আছে কিনা। তারা বলেছে, রাজি আছে।’তবে এটাও অবশ্য বললেন, বাংলাদেশের মেয়েরা শেষ পর্যন্ত পাকিস্তান সফরে যাবে কি না, সেটি নিশ্চিত হবে নিরাপত্তা পর্যবেক্ষক দলের পাকিস্তান সফরের পর। ‘আমরা আমাদের মেয়েদের কোনোভাবেই সংকটের মধ্যে ঠেলে দেব না। নিরাপত্তা পর্যবেক্ষক দলের প্রতিবেদনের ভিত্তিতে সবকিছু চূড়ান্ত হবে। এ মাসের মাঝামাঝি আমরা নিরাপত্তা পর্যবেক্ষক দল পাঠাব’—বলেছেন তিনি।
