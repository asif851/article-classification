
নাম সলোমন কিং। নামের সঙ্গে মিল রেখে মাঠে খেলছেনও ঠিক রাজার মতোই। আজও গোল করেছেন শেখ জামাল ধানমন্ডির গাম্বিয়ান এই স্ট্রাইকার। এই নিয়ে শেষ চার ম্যাচে তিন গোল আসল তাঁর পা থেকে। কিংয়ের গোলে জয় পেয়েছে তাঁর দলও। মুক্তিযোদ্ধা সংসদ ক্রীড়া চক্রকে ২-১ ব্যবধানে হারিয়েছে শেখ জামাল।
জামালের জার্সিতে অন্য গোলটি করেছেন আরেক গাম্বিয়ান মোমোদু বাহ। মুক্তিযোদ্ধার হয়ে এক গোল পরিশোধ করেছেন সৈকত মাহমুদ মুন্না।শেখ রাসেলের বিপক্ষে নিজেদের তৃতীয় ম্যাচে বদলি হিসেবে নেমেছিলেন সলোমন কিং। ১-১ গোলে সমতায় থাকা ম্যাচে শেষ মুহূর্তে গোল করে দলকে জিতিয়েছেন। এরপর থেকে আর বেঞ্চে বসতে হয়নি কিংকে। জুটি গড়েছেন আরেক গাম্বিয়ান মোমোদু বাহের সঙ্গে। গাম্বিয়ান এই জুটিতেই চলছে শেখ জামালের জয়রথ। আজকের জয়ে পয়েন্ট টেবিলের শীর্ষে থাকা চট্টগ্রাম আবাহনীকে স্পর্শ করেছে তারা। ছয় ম্যাচে দুই দলেরই পয়েন্ট ১৬। প্রথমার্ধেই দুই গোলের লিড নেয় জামাল। দুটি গোলেই আছে অভিজ্ঞ এনামুল হকের অবদান। ২২ মিনিটে কর্নার থেকে এনামুলের হেড থেকে পাওয়া বলে গোলমুখ থেকে সাইড ভলিতে গোল সলোমনের। ১০ মিনিট পরে ব্যবধান দ্বিগুণ করেন মোমোদু। মাঝমাঠ থেকে এনামুলের লম্বা পাস গোলপোস্ট ছেড়ে বের হয়ে এসে গ্রিপ নিতে চাইলে বলের লাইন মিস করেন মুক্তিযোদ্ধা গোলরক্ষক নাহিদউদ্দিন। মোমোদু পেছন থেকে দৌড়ে এসে বলের নিয়ন্ত্রণ নিয়ে জালে পাঠান। মুক্তিযোদ্ধা ম্যাচে ফিরে আসে ৬৫ মিনিটে মুন্নার গোলে। সুযোগও পেয়েছিল সমতায় ফেরার। কিন্তু শেষ পর্যন্ত হার নিয়েই মাঠ ছাড়তে হয় তাদের। ছয় ম্যাচে তাদের পয়েন্ট ৬।
