
বয়স ৪২ বছর ২১০ দিন। চেহারা-সুরুতেও বয়সের ছাপ! এমনকি নামেও—প্রবীণ! কিন্তু প্রবাদে আছে, পুরোনো চালে ভাতে বাড়ে! গতকাল আইপিএলে কলকাতার বিপক্ষে সেটিই প্রমাণ করলেন প্রবীণ তাম্বে। রাজস্থানের এই ডানহাতি কী দুর্দান্ত বোলিংটাই না করলেন! কলকাতার পরাজয় ত্বরান্বিত হলো মূলত তাঁর হ্যাটট্রিকেই। শুধু হ্যাটট্রিক করে দলকে জিতিয়েছেন বলেই নয়, তাম্বের হ্যাটট্রিকটাও বড় বিচিত্র। দুই বলে যে নিয়েছেন তিন উইকেট!কালকের ম্যাচটি না দেখে থাকলে ধন্দে পড়ে যেতে পারেন। দুই বলে আবার তিন উইকেট হয় কী করে! তাম্বের হ্যাটট্রিকটি আসলেই কেবল বিস্ময়-জাগানিয়া নয়, একই সঙ্গে দুর্লভও। কেননা, টি-টোয়েন্টি ক্রিকেটে এমন ঘটনা ঘটেছেই মাত্র দুবার। আর টেস্ট-ওয়ানডেতে এমন ঘটনা ঘটেছে কি না, তা খুঁজে পাওয়া যায়নি।
তাম্বের করা ১৬তম ওভারের প্রথম বলটি ছিল ওয়াইড, তাতে স্টাম্পিং মনিশ পাণ্ডে। পরের দুই ফ্লিপারে ফিরে গেলেন ইউসুফ পাঠান ও রায়ান ডেসকাট। অর্থাত্ প্রথম বলটি ওয়াইড হওয়ায় বৈধ দুই বলেই তিনটি উইকেট পেয়েছেন তাম্বে!
ক্রিকেটের সংক্ষিপ্ত সংস্করণে এমন দুর্লভ কীর্তি রয়েছে আর একজনের। তিনি শ্রীলঙ্কান বাঁ-হাতি পেসার ইসুরু উদানা। ২০১০ সালে পোর্ট এলিজাবেথে অনুষ্ঠিত চ্যাম্পিয়নস লিগে ওয়াম্বার হয়ে সেন্ট্রাল ডিস্ট্রিক্টের বিপক্ষে দুই বলে হ্যাটট্রিক করেছিলেন উদানা।
 
দেখুন তাম্বের দুই বলে সেই হ্যাটট্রিক
 
 

