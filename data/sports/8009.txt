
‘কী হলে কী হবে’ এমন একটা সমীকরণ এসে গেছে। চ্যাম্পিয়নস ট্রফির সেমিফাইনালে যেতে হলে বাংলাদেশ দলকে জিততে হবে নিউজিল্যান্ডের বিপক্ষে। এরপর ইংল্যান্ডকেও জিততে হবে অস্ট্রেলিয়ার বিপক্ষে। ইংল্যান্ড-অস্ট্রেলিয়া ম্যাচের ফল তো আর বাংলাদেশের হাতে নেই। আপাতত বাংলাদেশ দলের সব চিন্তা তাই ৯ জুনের নিউজিল্যান্ড ম্যাচ নিয়ে।
কার্ডিফে কাল অনুশীলনের আগে সাংবাদিকদের তামিম ইকবালই জানিয়ে দিলেন দলের এই ভাবনাটা, ‘সেমিফাইনালে যাব কি যাব না, সেটা না ভেবে পরের ম্যাচটা নিয়ে ভাবাই সবচেয়ে বেশি গুরুত্বপূর্ণ আমাদের জন্য। এক ধাপ এগিয়ে চিন্তা করাটা মনে হয় না ভালো হবে।’ নিউজিল্যান্ডের বিপক্ষে ম্যাচের আগে বেশ আত্মবিশ্বাসীও মনে হচ্ছে বাঁহাতি ওপেনারকে, ‘দল হিসেবে খেলতে পারলে আমাদের ভালো সুযোগ থাকবে। কারণ এমন একটা দলের সঙ্গে খেলা, যাদের দেশের মাটিতে এবং বিদেশের মাটিতেও আমরা হারিয়েছি। সন্দেহ নেই ওরা ভালো দল, তবু ওদের সঙ্গে খেলায় আমরা খুব আত্মবিশ্বাসী থাকি।’
এ মুহূর্তে বাংলাদেশ দলে সবচেয়ে আত্মবিশ্বাসী ব্যক্তিটির নাম তামিম ইকবাল। অস্ট্রেলিয়ার বিপক্ষে গত ম্যাচে আর পাঁচটি রান করতে পারলেই তাঁর নামের পাশে থাকত টানা দুই সেঞ্চুরি। গ্রুপ পর্বে ইংল্যান্ডের বিপক্ষে প্রথম ম্যাচে করেছেন ১২৮ রান। পাকিস্তানের বিপক্ষে প্রস্তুতি ম্যাচেও সেঞ্চুরি করে আত্মবিশ্বাসে জ্বালানি ভরেছেন আগেই। অস্ট্রেলিয়ার সঙ্গে ৫ রানের জন্য সেঞ্চুরি না পাওয়ায় আফসোস তো আছেই, তবে তামিম সেটিকে বয়ে বেড়াতে চান না, ‘কে না চায় পরপর দুটি সেঞ্চুরি করতে! বিশেষ করে অস্ট্রেলিয়ার সঙ্গে। তবে যা হয়নি তা নিয়ে আফসোস বাড়িয়ে লাভ নেই। সেদিন যেভাবে খেলেছি, আমার আসলে কিছু করার ছিল না। ইনিংসজুড়েই ও রকম শট খেলেছি। আবার ওটাই কিনা ব্যাটের কানায় লাগল!’
সেঞ্চুরি হোক বা না হোক, দলের জন্য অবদান রাখতে পারলেই খুশি তামিম। চ্যাম্পিয়নস ট্রফিতে সেটা তাঁর চেয়ে ভালো আর কে পারছেন! তবে এই সুসময়েও তামিম ভুলে যাচ্ছেন না ক্রিকেটের নিষ্ঠুর বাস্তবতার কথা, ‘খারাপ-ভালো সময় সবারই যায়। এখন ভালো খেলছি, হয়তো কাল ভালো খেলব না। পরশু দিন আবার ভালো খেলব। প্রতিটি ইনিংস থেকেই কিছু না-কিছু শেখার থাকে। ভুল এখনো করি, হয়তো ভবিষ্যতেও করব। আমি শুধু চেষ্টা করি যেন আমার ব্যাটিংয়ে দল উপকৃত হয়।’
 
‘এ’ গ্রুপের পয়েন্ট তালিকা
                  ম্যাচ      জয়      হার       পরি.      পয়েন্ট    নে. রা. নে.
ইংল্যান্ড       ২       ২       ০        ০        ৪       ‍+১.০৬৯
অস্ট্রেলিয়া     ২       ০       ০        ২        ২           -
বাংলাদেশ     ২       ০       ১        ১         ১        -০.৪০৭
নিউজিল্যান্ড   ২       ০       ১        ০         ১        -১.৭৪০
 
