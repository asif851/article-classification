
টি-টোয়েন্টির আদর্শ এক ব্যাটসম্যান ক্রিস গেইল। আছেন ঠান্ডা মাথার ‘খুনি’ কুমার সাঙ্গাকারা আর দারুণ কার্যকরী এক অলরাউন্ডার ডোয়াইন ব্রাভো। এসব মাথায় রেখেই বলতে হচ্ছে টি-টোয়েন্টির শিরোপা জিততে চাও তো আন্দ্রে রাসেলকে দলে নাও! এটা বলাচ্ছে আসলে গত ১২ মাসে তাঁর অর্জনের পরিসংখ্যান। টি-টোয়েন্টি শিরোপা আর রাসেল নামটি যেন সমার্থক হয়ে গেছে। গত ১২ মাসে ছয়টি শিরোপা জিতেছেন ওয়েস্ট ইন্ডিজের এই অলরাউন্ডার।
গত ১২ মাসে বাংলাদেশের ঘরোয়া টি-টোয়েন্টি টুর্নামেন্ট বিপিএলের দুটি মৌসুম শেষ হয়েছে। দুবার ভিন্ন দুটি দলে খেলেছেন রাসেল। জিতেছেন দুটি শিরোপা। আগের বার শিরোপা জয়ের উচ্ছ্বাসে ভেসেছিলেন কুমিল্লা ভিক্টোরিয়ানসের হয়ে। গতকাল শেষ হওয়া টুর্নামেন্ট জিতেছে ঢাকা ডায়নামাইটস। রাসেল খেলেছেন এই দলেই। দুই টুর্নামেন্টের একটিতেও অবশ্য ব্যাটে-বলে সেভাবে জ্বলে উঠতে পারেননি রাসেল। আগের বার ব্যাট হাতে বলার মতো কিছু করতে পারেননি। বল হাতে ৩ ম্যাচে ১৫.৫০ গড়ে নিয়েছিলেন ৪ উইকেট। এবার ঢাকার হয়ে ব্যাট হাতে ৫ ম্যাচে ৩১ গড়ে করেছেন ৯৩ রান করেন। এর মধ্যে আছে ৪৬ রানের একটি অসাধারণ ইনিংস। ৫ ম্যাচে ২০.৬০ গড়ে নিয়েছেন ৫ উইকেট, সেরা বোলিং ৩/১৬।গত ফেব্রুয়ারিতে শেষ হওয়া পিএসএলে রাসেল শিরোপা জেতেন ইসলামাবাদ ইউনাইটেডের হয়ে। ফাইনালে কোয়েটা গ্ল্যাডিয়েটরসের বিপক্ষে ৪ ওভার বল করে ৩৬ রান দিয়ে ৩ উইকেট নিয়েছিলেন। ব্যাট হাতে অবশ্য ব্যর্থ হয়েছিলেন। করেন মাত্র ৭ রান। ১০ ম্যাচে ১৬ উইকেট নিয়ে হয়েছিলেন টুর্নামেন্টের সর্বোচ্চ উইকেটশিকারী। ব্যাট হাতে অবশ্য অতটা উজ্জ্বল ছিলেন না। ৯ ইনিংসে করেন ৮৪ রান। জ্যামাইকা তালাওয়াশের হয়ে রাসেল ক্যারিবিয়ান প্রিমিয়ার লিগের শিরোপা জেতেন গত আগস্টে। ব্যাট আর বল হাতে এই টুর্নামেন্ট দারুণ উজ্জ্বল ছিলেন এই অলরাউন্ডার। টুর্নামেন্টে ২৮৬ রান করার পাশাপাশি নেন ১১ উইকেট। সর্বোচ্চ ইনিংসটি ১০০ রানের, সেরা বোলিং ৪/২৩। গত জানুয়ারিতে সিডনি থান্ডারের হয়ে বিগ ব্যাশের শিরোপা জেতার পথে ১০ ম্যাচে রান করেছেন ১৮৫, নিয়েছেন ১৬ উইকেট। রাসেলের এই সব টি-টোয়েন্টির মুকুটের মধ্যে সবচেয়ে উজ্জ্বল টি-টোয়েন্টি বিশ্বকাপ জয়। এপ্রিলে শেষ হওয়া টুর্নামেন্টটিতে অবশ্য ব্যাট হাতে মোটেই উজ্জ্বল ছিলেন না রাসেল। ৬ ম্যাচে করেন ৯১ রান। বল হাতে নেন ৯ উইকেট। ফাইনালে ইংল্যান্ডের বিপক্ষেও ভালো কিছু করতে পারেননি রাসেল। হারতে হারতে শেষ ্ওভারে কার্লোস বাফেটের চার ছক্কায় টি-টোয়েন্টির দ্বিতীয় শিরোপা ঘরে তোলে ওয়েস্ট ইন্ডিজ। জিতবে না! দলে যে ছিলেন ‘শিরোপা-ভাগ্যের’ আন্দ্রে রাসেল! সূত্র: ক্রিকইনফো।
