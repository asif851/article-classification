
স্প্যানিশ লিগের এবারের মৌসুমে বেশ ভালো পারফরমেন্স দেখিয়েছিল অ্যাটলেটিকো মাদ্রিদ। নগর প্রতিদ্বন্দ্বী রিয়াল মাদ্রিদকে পেছনে ফেলে লিগের বেশ কিছু সময় পয়েন্ট তালিকার দ্বিতীয় স্থান ধরে রেখেছিল তারা। ২৮টি গোল করে অ্যাটলেটিকোর এই উত্থানে মূল ভূমিকা রেখেছিলেন রাদামেল ফ্যালকাও। কিন্তু এবারের মৌসুম শেষে হয়তো আর অ্যাটলেটিকোতে দেখা যাবে না কলম্বিয়ান এই স্ট্রাইকারকে। এখনো আনুষ্ঠানিক কোনো ঘোষণা না এলেও প্রায় নিশ্চিতই হয়ে গেছে যে, ফরাসি ক্লাব মোনাকোতে পাড়ি জমাচ্ছেন ফ্যালকাও।
২০১১ সালে পোর্তো থেকে অ্যাটলেটিকো মাদ্রিদে এসেছিলেন রাদামেল ফ্যালকাও। তারপর দুই বছর ধরে দুর্দান্ত পারফরমেন্স দেখিয়েছেন ২৭ বছর বয়সী এই স্ট্রাইকার। অ্যাটলেটিকোর জার্সি গায়ে ৬৫ ম্যাচ খেলে করেছেন ৫১টি গোল। জিতেছেন ইউরোপা লিগ, ইউরোপিয়ান সুপার কাপ ও কোপা ডেল রে শিরোপা। ক্যারিয়ারের এই দুই বছরের সময়কে স্বপ্নের মতো বলে অভিহিত করেছেন ফ্যালকাও। সম্প্রতি এক সাক্ষাত্কারে তিনি বলেছেন, ‘অ্যাটলেটিকো মাদ্রিদে কাটানো দুটি বছর আমার আজীবন স্মরণ থাকবে। এত অল্প সময়ে দুইটা শিরোপা জয়ের কথা আমি আগে ভাবতেও পারিনি। এটা একটা স্বপ্নের মতো ব্যাপার।’ তবে অ্যাটলেটিকো ছেড়ে যাওয়ার ব্যাপারটি এখনো নিশ্চিত করেননি কলম্বিয়ান এই স্ট্রাইকার। এ প্রসঙ্গে সাংবাদিকদের প্রশ্নের জবাবে তিনি বলেছেন, ‘এ মুহূর্তে আমি আমার ভবিষ্যত্ নিয়ে কথা বলতে পারব না। এর জন্য পরে আরও সময় পাওয়া যাবে।’ ফ্যালকাও ৬০ মিলিয়ন ইউরোর বিনিময়ে মোনাকোতে যোগ দিচ্ছেন বলে ইউরোপের বেশ কয়েকটি গণমাধ্যমের সূত্রে জানা গেছে।— গোল ডটকম
