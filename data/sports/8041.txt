
আজ থেকে ১০ বছর আগে এথেন্সে বসেছিল অলিম্পিকের আসর। কিন্তু এক দশক পরে সেই অলিম্পিকের ভেন্যুগুলোর করুণ দশা আপনাকে অবাকই করবে। গ্রিসের অর্থনীতির মন্দাবস্থার কথা জানা আছে, কিন্তু সেই মন্দার চেহারা যে কত ভয়াবহ, সেটা চোখে না দেখলে আসলে বিশ্বাস করা কঠিন।২০০৪ এথেন্স অলিম্পিকে ছয়টি সোনা জিতে আগমনী গান শুনিয়েছিলেন মাইকেল ফেলপস। কিন্তু সেই অসাধারণ কীর্তিগাথার এক দশক পূরণ হওয়ার ক্ষণে ফেলপস আক্ষরিক অর্থেই ভিড়মি খাবেন তাঁর অনন্য স্মৃতির জায়গাটি দেখে।যে অ্যাকুয়াটিক সেন্টার তাঁর কীর্তিকে ধারণ করেছিল, সেটার করুণ চেহারা সত্যিই দুঃখ দিতে পারে তাঁকে। সেই সাঁতারপুল এখন নোংরা, আবর্জনাময়। অযত্নে অবহেলায় তা দেখে বোঝার উপায় নেই মাত্র ১০ বছর আগেই এতে বসেছিল অলিম্পিকের মতো এক আসর।নিজেদের সর্বশেষ অলিম্পিক আয়োজনের ১০ বছরের মাথাতেই তৈরি ক্রীড়া স্থাপনাগুলোর হাল হকিকত এমন করুণ হলো কেন! ভয়াবহ আর্থিক মন্দাই মূলত এ জন্য দায়ী। ২০০৪ সালে অলিম্পিক আয়োজনে তৈরি অনেক ক্রীড়া স্থাপনাই স্থায়ীভাবে ব্যবহার করা ও সংরক্ষণের আর্থিক সংগতি এখন আর নেই গ্রিসের। বরং এই স্টেডিয়াম, সুইমিংপুল, গেমস ভিলেজ ইত্যাদি সংরক্ষণ-বাবদ খরচ করা অর্থ অন্য খাতে ব্যয় করে দেশটি এখন ব্যস্ত অর্থনৈতিক সম্ভাব্যতার সর্বোচ্চ ব্যবহারে।আজ থেকে ১০ বছর আগে এই অর্থনৈতিক সম্ভাব্যতার প্রতি দৃষ্টি দেয়নি গ্রিস সরকার। বেহিসাবি অর্থ ব্যয় যে আখেরে তাদের অর্থনীতির কত বড় ক্ষতি করেছে, ক্রীড়া স্থাপনাগুলোর এই করুণ দশা যেন তারই ভয়ংকর এক প্রায়শ্চিত্ত!
