
এ এক দুর্বোধ্য ধাঁধা হয়ে ছিল এত দিন। গাণিতিক-জীব বৈজ্ঞানিক, ভৌগোলিক, কিংবা নৃতাত্ত্বিক; কোনো ব্যাখ্যাতেই কাজ হচ্ছিল না। হোক না সমুদ্রপৃষ্ঠ থেকে অনেক উঁচু, এখানে মানিয়ে নেওয়া কঠিন, নিশ্বাসে সমস্যা হয়, বলও যেন বাতাসে স্বাভাবিক গতিতে যায় না; তাই বলে ৩৩ বছর ধরে ইকুয়েডরে জিতবে না ব্রাজিল!
আজও মনে হচ্ছিল সেই ধাঁধা যেন না-মেলা-এক-উত্তর হয়ে থাকবে। কিন্তু নেইমার যে-ই না কাঠি ঠুকে দিলেন, অমনি ঝলসে উঠল ব্রাজিল। শেষ পর্যন্ত বিশ্বকাপ বাছাই পর্বে গুরুত্বপূর্ণ ম্যাচে ইকুয়েডরকে ৩-০ গোলে হারিয়েই এত দিনের ধাঁধার উত্তর মিলিয়ে দিল। ব্রাজিল যখন পারে চাঁদে গিয়েও পারে! ওসব উচ্চতা, মাধ্যাকর্ষণ, অক্সিজেন কিছুই লাগে না।
৭১ মিনিট পর্যন্ত গোলশূন্য ম্যাচের জটটা নেইমারই প্রথম খুললেন। পেনাল্টি থেকে এগিয়ে দিলেন দলকে। বাকিটা সময় অবশ্য ম্যাচের নায়ক হয়ে গেলেন ব্রাজিলের নতুন তারকা গ্যাব্রিয়েল জেসুস। ৮৭ মিনিটে মার্সেলোর একেবারে সীমান্ত থেকে করা ব্যাকপাসে অদ্ভুত এক ফ্লিক করে বল পাঠালেন জালে। এরপর যোগ করা সময়ে বক্সের মাথা থেকে দারুণ এক শটে নিজের দ্বিতীয় আর দলের তৃতীয় গোলটি করলেন এবার ম্যানচেস্টার সিটিতে নাম লেখানো এই ফরোয়ার্ড।
কুইতোর মাঠে অভিষেকে জোড়া গোল, এমন শুরু খোদ পেলেও হয়তো স্বপ্ন দেখতেন! পেলে-রোনালদোর দেশ ব্রাজিল যে গত কিছুদিন ধরে 'পারফেক্ট নাম্বার নাইন' খুঁজছে, জেসুস তারও উত্তর মিলিয়ে দিলেন। অলিম্পিকেও আলো কেড়েছিলেন জেসুস। কোচ হিসেবে তিতের অভিষেকটাও হলো দুর্দান্ত। ব্রাজিল ধীরে ধীরে দুঙ্গার চাপিয়ে দেওয়া শুঁয়োপোকার খোলস ছেড়ে সুন্দর প্রজাপতি হয়ে উঠছে।
ব্রাজিলের জন্য এই জয়টা ভীষণ দরকার ছিল। পয়েন্ট টেবিলের ছয়ে পড়ে ছিল পাঁচবারের বিশ্বচ্যাম্পিয়নরা। এখান থেকে ড্র নিয়ে ফিরলেও তাদের জন্য সমীকরণ আরও জটিল হয়ে উঠত, সন্দেহ নেই। ব্রাজিল পুরো তিন পয়েন্ট নিয়েই ফিরল।
ব্রাজিল (১২ পয়েন্ট) এখনো পয়েন্ট টেবিলের পাঁচে আছে। কিন্তু শীর্ষে থাকা আর্জেন্টিনার (১৪) সঙ্গে তাদের পয়েন্টের ব্যবধান মাত্র ২। ফলে সামনের দিনগুলোতে স্বস্তিতে এগোতে পারবে তারা। পরের ম্যাচটা তো নিজেদের মাঠেই, প্রতিপক্ষ কলম্বিয়া।
একটা জয় পুরো ছবিটাই যেন বদলে দিল। না, শুধু পয়েন্ট টেবিলে নয়; ব্রাজিলের খেলার গতি, ছন্দ, ধরন আর আত্মবিশ্বাসেও!
