
এ দেশের প্রথম নারী ক্রীড়াবিদ হিসেবে তিনি গিয়েছেন বিদেশের লিগে খেলতে। এটুকু তথ্যই সাবিনা খাতুনকে নিয়ে গর্ব করার জন্য যথেষ্ট। কিন্তু সাবিনা নিজে তাতে সন্তুষ্ট হবেন কেন? বিদেশের মাটিতে কেবল খেলতে যাওয়াই নয়, দারুণ কিছু করে তা স্মরণীয় করে রাখাই যে লক্ষ্য ছিল সাতক্ষীরার এই মেয়ের।মালদ্বীপের উইমেন্স ফুটবল ফিয়েস্তা প্রতিযোগিতায় তিনি খেলছেন মালদ্বীপ পুলিশের হয়ে। আর সাবিনা ছোট্ট দ্বীপরাষ্ট্রে বইয়ে দিয়েছেন গোলের বন্যা। কাল এম ই ই’র বিপক্ষে সাবিনার পুলিশ জিতেছে ২৫-০ গোলে! আর তাতে সাবিনার একার গোলই ১৬! এও কি সম্ভব? সম্ভব, অবশ্যই সম্ভব! যে খেলোয়াড় আগের ম্যাচেই চার-চারটি গোল করেছেন, তাঁর পক্ষে ১৬ গোলও অসম্ভব নয়।প্রথমার্ধেই এম ই ই’র বিপক্ষে আধ ডজন গোল পেয়েছিলেন সাবিনা। দ্বিতীয়ার্ধে ধারণ করেন রুদ্রমূর্তি! করেন ১০ খানা গোল। এক ফুটবলারেরা নামের পাশে এক ম্যাচেই ১৬ গোল, ফুটবলের রেকর্ডের খাতা উল্টে পাল্টে দেখতে বাধ্য করছেন সাবিনা।সাবিনা তাহলে কেবল আমাদের গর্বই নন, বিস্ময়-বালিকাও!
