
মহিলা ক্লাব ক্রিকেটে মোহামেডানের শ্রেষ্ঠত্বের মুকুট কেড়ে নিতে পারল না শেখ জামাল ধানমন্ডি ক্লাব। ধানমন্ডি ক্রিকেট স্টেডিয়ামে ফাইনালে কাল তাদের ৭ উইকেটে হারিয়ে হ্যাটট্রিক চ্যাম্পিয়ন হলো মোহামেডানের মেয়েরা। টুর্নামেন্টের পাঁচটি আসরের মধ্যে এটি তাদের চতুর্থ শিরোপা।
মোহামেডানের জন্য এটা উৎ সব করার মতোই উপলক্ষ। ট্রফি নিয়ে উল্লাস, ব্যাট আর স্টাম্প নিয়ে উদ্বাহু হয়ে ছবি তুলে মাঠেই সেই উৎ সব করে নিল তারা। কিন্তু মোহামেডানের ধারাবাহিক সাফল্য মহিলা ক্রিকেটের সার্বিক যে ছবি সামনে দাঁড় করাচ্ছে, সেটা মোটেও আশাব্যঞ্জক নয়। তাহলে কি অন্য ক্লাবগুলো সেভাবে মহিলা ক্রিকেটের পরিচর্যা করছে না? নতুন ক্রিকেটারদের উঠে আসার আভাসও যে দিতে পারেনি এবারের মহিলা ক্লাব ক্রিকেটও!
শেখ জামাল অবশ্য যোগ্যতর দল হিসেবেই ফাইনালে খেলেছে। তবে আসল জায়গায় এসে ধরে রাখতে পারেনি জয়ের ক্ষুধা। ৪০ ওভারে ৮ উইকেট হারিয়ে করেছে মাত্র ১২৯ রান। ৩ উইকেট হারিয়ে মোহামেডান সেটা টপকে গেছে ৩২.৩ ওভারেই।
কিন্তু মোহামেডানকে জেতালেন কারা? সেই সালমা, শুকতারা, রুমানারাই তো! ৬৯ রানে ৩ উইকেট পড়ার পর সালমা-রুমানার অবিচ্ছিন্ন ৬২ রানের জুটিতেই ম্যাচ শেষ। ২১ রানে ১ উইকেট নেওয়ার পর দলকে জিতিয়ে অধিনায়ক সালমা ৪৬ রানে অপরাজিত থেকে হয়েছেন ম্যাচসেরা। রুমানা অপরাজিত ছিলেন ২১ রানে।
এবার শুরু থেকেই হ্যাটট্রিক শিরোপার লক্ষ্য ছিল মোহামেডানের। সেটা অর্জন হওয়ায় যারপরনাই খুশি সালমা, ‘পাঁচ বছর ধরে মোহামেডানে আছি। পাঁচবারই ক্যাপ্টেন ছিলাম। চারবার চ্যাম্পিয়ন, একবার রানার্সআপ। হ্যাটট্রিকের লক্ষ্য পূরণ হওয়ায় খুবই ভালো লাগছে।’
নতুন ক্রিকেটার যে তেমন উঠে আসছে না, সেটা মানছেন জাতীয় দলের অধিনায়কও। কারণ ব্যাখ্যা করতে গিয়ে বললেন, ‘আমার মনে হয়, চারটা পুল না করে দুটো পুল করলে ভালো হয়। অন্যান্য ক্লাবেও তখন ভালো খেলোয়াড়েরা খেলতে পারবে। চারটা পুল করায় দুটো দল ভালো হয়, অন্যগুলো ভালো হচ্ছে না।’ সঙ্গে খেলোয়াড়দের মধ্যে থাকা প্রতিদ্বন্দ্বিতাটা আরও বাড়ানো দরকার বলে মনে হয় তাঁর, ‘ভালো খেলোয়াড়কে ভালো দলে সুযোগ করে নিতে হবে। আমাদের দলে আমাকে বা রুমানা, শুকতারাদের অতিক্রম করে যেতে হলে ভালো খেলতে হবে।
