
সিডনি তাঁর প্রিয় মাঠ। নিজের মেয়ের নাম পর্যন্ত রেখেছেন সিডনি। সেই সিডনি ক্রিকেট গ্রাউন্ড একজন ক্রিকেটারের জীবনই ফেলে দিল সংশয়ে। এ ঘটনায় শোকার্ত লারা বলছেন, ক্রিকেট বড় ভয়ংকর খেলা!গতকাল শেফিল্ড শিল্ডে শন অ্যাবোটের বাউন্সারে মৃত্যুর সঙ্গে লড়তে থাকা ফিল হিউজের প্রতি সমবেদনা জানিয়েছেন ক্যারিবীয় কিংবদন্তি। বলেছেন, ‘এটা খুবই দুর্ভাগ্যজনক। বিভিন্ন দিক বিবেচনা করলে ব্যাটসম্যানরা সব সময়ই বিপজ্জনক পরিস্থিতিতে থাকে। আসলে এমন ঘটনা কিছুতেই কাম্য নয়। ক্রিকেট এমনই খেলা, আপনাকে সব সময় ঝুঁকির মধ্য দিয়ে যেতে হবে। রাগবি, মোটর রেসিংয়ের মতো ক্রিকেটও ভয়ংকর ও কঠিন এক খেলা। সব সময়ই ঝুঁকির উপাদান থাকে খেলার মধ্যে।’এ দিকে হিউজের পরিস্থিতি প্রসঙ্গে ইতিবাচক কোনো খবর জানাতে পারেননি সংশ্লিষ্ট ব্যক্তিরা। সিডনির সেন্ট ভিনসেন্ট হাসপাতালের নিবিড় পরিচর্যাকেন্দ্রে সংকটাপন্ন অবস্থায় রয়েছেন অস্ট্রেলিয়ান ওপেনার। আজ অস্ট্রেলিয়া দলের চিকিৎসক পিটার ব্রুকনার সংবাদমাধ্যমকে বলেছেন, ‘ফিলের (হিউজ) অবস্থার কোনো পরিবর্তন হয়নি। সে এখনো সংকটাপন্ন পরিস্থিতিতে রয়েছে। যদি অবস্থার কোনো উন্নতি হয়, তাহলে দ্রুতই আমরা আপনাদের জানাব।’ পিটিআই, ক্রিকইনফো।
