
ইংলিশ প্রিমিয়ার লিগে ম্যানচেস্টার সিটি-টটেনহামের ম্যাচটি ‘পেনাল্টিময়’ হয়ে থাকল। এক ম্যাচে চার-চারটি পেনাল্টি! তবে চারটি পেনাল্টি থেকে গোল হয়েছে মাত্র দুটি। পেনাল্টি ছাপিয়ে অবশ্য আজ ম্যাচের মূল নায়ক সার্জিও আগুয়েরো। আর্জেন্টিনা ফরোয়ার্ড একাই করেছেন ৪ গোল। আগুয়েরোর এক হালি গোলের সৌজন্যে সিটি ৪-১ গোলে হারিয়েছে টটেনহামকে।১৩ মিনিটেই গোল উৎসব শুরু করেন আগুয়েরো। দুই মিনিট পরেই ক্রিস্টিয়ান এরকিসনের গোলে সমতায় ফেরে টটেনহাম। ২০ মিনিটে পেনাল্টি থেকে আবারও গোল পান আগুয়েরো। বিরতির আগেই হ্যাটট্রিক পূরণ করার সুযোগ পেয়েছিলেন সিটি স্ট্রাইকার। কিন্তু আগুয়েরোর পেনাল্টি শট ঠেকিয়ে দেন টটেনহাম গোলরক্ষক হুগো লরিস।৬২ মিনিটে রেফারি জোন মস তৃতীয় পেনাল্টি দেন টটেনহামকে। কিন্তু টটেনহাম স্ট্রাইকার রবার্তো সোলদাদো পেনাল্টি থেকে গোল আদায়ে ব্যর্থ! ৬৭ মিনিটে বক্সে আগুয়েরোকে ফেলে দেওয়ার কারণে লাল কার্ড দেখেন ফেডরিকো ফাজিও। আবারও পেনাল্টি সিটির। আগুয়েরো অবশ্য এবার হাতছাড়া করেননি। ৭৫ মিনিটে দারুণ এক ফিনিশিংয়ে নামের পাশে ৪ গোল লিখিয়ে ফেলেন আগুয়েরো।ইংলিশ লিগে এক ম্যাচে সর্বোচ্চ পাঁচটি পেনাল্টি হয়েছিল ১৯৮৯ সালের মার্চে অনুষ্ঠিত ক্রিস্টাল প্যালাস-ব্রাইটন ম্যাচে। সিটি-টটেনহাম ম্যাচটি অল্পের জন্য সে রেকর্ডটি স্পর্শ করতে পারল না! সূত্র: এএফপি, স্টার স্পোর্টস ৪।
