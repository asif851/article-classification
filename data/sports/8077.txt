
ফুটবলে ‘পারফেক্ট হ্যাটট্রিক’ কী? জবাবটা পেতে পারেন হ্যারি কেনের কাছে। চ্যাম্পিয়নস লিগে গতকাল রাতে অ্যাপোয়েল নিকোসিয়ার বিপক্ষে ৩৯ মিনিটে করলেন বাঁ পায়ে গোল। এর ২৩ মিনিট পর গোল পেলেন ডান পায়ে। বাকি ছিল হেডে গোল, সেটাও এল ম্যাচের ৬৭ মিনিটে। ব্যস, হয়ে গেল ‘পারফেক্ট হ্যাটট্রিক!’
কেনের হ্যাটট্রিকে টটেনহাম ম্যাচটা জিতেছে ৩-০ ব্যবধানে। ম্যাচ শেষে শিষ্যের প্রশংসায় পঞ্চমুখ টটেনহাম কোচ মাউরিসিও পচেত্তিনো। ক্রিস্টিয়ানো রোনালদোর সঙ্গে তুলনা করে পচেত্তিনো বলেন, ‘কেন অন্যতম সেরা, রোনালদোও অন্যতম সেরা।’
চ্যাম্পিয়নস লিগে রিয়াল মাদ্রিদ ফরোয়ার্ডের গোলসংখ্যা বিচারে তাঁর সঙ্গে কেনের তুলনা বাড়াবাড়ি মনে হতে পারে। কিন্তু এ বছর শুধু গোল করা বিবেচনায় নিলে বলতে হবে টটেনহাম স্ট্রাইকারটি রোনালদোর চেয়েও ভালো! চলতি বছর এটা কেনের ষষ্ঠ হ্যাটট্রিক এবং ৩০ ম্যাচে সব মিলিয়ে ৩৪ গোল করলেন তিনি। বরুসিয়া ডর্টমুন্ডের বিপক্ষে জোড়া গোলসহ এ বছর রোনালদোর গোলসংখ্যা ৩৩ ম্যাচে ৩১। হ্যাটট্রিক দুটি। ইংলিশ প্রিমিয়ার লিগে কোনো ক্লাবের আর কোনো খেলোয়াড়ই এ বছর সব প্রতিযোগিতা মিলিয়ে কেনের চেয়ে বেশি গোল করতে পারেনি। শুধু তা-ই নয়, এবার চ্যাম্পিয়নস লিগের গ্রুপ পর্বে প্রথম দুই ম্যাচে সর্বোচ্চ গোলের রেকর্ডেও ভাগ বসিয়েছেন কেন। দুই ম্যাচে এ নিয়ে পাঁচ গোল করলেন ২৪ বছর বয়সী এ স্ট্রাইকার। আসরটির প্রথম দুই ম্যাচে এর আগে সর্বোচ্চ পাঁচ গোল করতে পেরেছেন শুধু ফিলিপ্পো ইনজাঘি ও ক্রিস্টিয়ানো রোনালদো।
চ্যাম্পিয়নস লিগে এ নিয়ে টানা চার ম্যাচে গোল করলেন কেন। তাঁর আগে ইংল্যান্ড থেকে শুধু একজন খেলোয়াড় ন্যূনতম টানা চার ম্যাচে গোল করেছেন—স্টিভেন জেরার্ড (পাঁচ ম্যাচ)। কোলে, নিউওয়েল, ওয়েইন, রুনি, শিয়ারার এবং ওয়েলবেকের পর সপ্তম ইংলিশ ফুটবলার হিসেবে চ্যাম্পিয়নস লিগে হ্যাটট্রিক করলেন কেন। সূত্র: বিবিসি।
