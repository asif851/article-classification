


• ভারতে লিগ খেলতে যাওয়ার কথা ছিল সাবিনা ও কৃষ্ণার• কিন্তু দুবার আবেদন করেও ভিসা পাননি তাঁরা• সাবিনা এর আগে খেলেছেন মালদ্বীপ লিগে

ইন্ডিয়ান উইমেন্স লিগে তামিলনাড়ুর সিথু এফসির হয়ে জাতীয় দলের অধিনায়ক সাবিনা খাতুনের সঙ্গে খেলার কথা ছিল বাংলাদেশ অনূর্ধ্ব-১৬ দলের অধিনায়ক কৃষ্ণা রানী সরকারেরও। সাবিনা ও কৃষ্ণার ভারতীয় লিগে খেলতে যাওয়া উপলক্ষে কয়েক দিন আগে সংবাদ সম্মেলনের আয়োজন করা হয়েছিল বাফুফে ভবনে। ব্যক্তিগত লক্ষ্য ঠিক করে রেখেছিলেন দুজন—অনেক গোল করতে চান। কিন্তু যাওয়া হচ্ছে না কারও।
সাধারণত জাতীয় দলের অনুশীলনে সব সময় বেশ চনমনে দেখা যায় সাবিনাকে। কিন্তু আজ দেখা গেল উল্টো। মনমরা সাবিনাকে কারণ জিজ্ঞেস করতেই শোনা গেল দুঃসংবাদ, ‘দুঃসংবাদ। আমাদের ভারতে খেলা হচ্ছে না।’ কারণ? ভিসা জটিলতা।
প্রথম দফায় নাকি ১৪ তারিখে ভিসা পাওয়ার কথা ছিল তাঁদের। কিন্তু তাঁরা পাননি। আজ দ্বিতীয় দফায় পাওয়ার কথা থাকলেও শেষ পর্যন্ত তাঁদের পাসপোর্টে ভারতের ভিসা পড়েনি। আজ পাসপোর্ট ফেরতও নিয়ে আসা হয়েছে। স্বাভাবিকভাবে তাই মন খারাপ তিনবার মালদ্বীপ লিগ মাতিয়ে আসা সাবিনার। ভিসা না পাওয়ার কথা নিশ্চিত করেছেন মহিলা দলের কোচ গোলাম রব্বানিও।
এ নিয়ে বাংলাদেশ ফুটবল ফেডারেশনের মহিলা ফুটবল কমিটির চেয়ারম্যান মাহফুজা আক্তার বলেন, ‘ভিসা নিয়ে যে সমস্যাটা হয়েছে, ভারতীয় মন্ত্রণালয়ের অনুমতি লাগবে। বিষয়টি যেহেতু আমাদের হাতে নেই, আমরা ওদের ক্লাবকে জানিয়েছি ব্যবস্থা নিতে। তারা ব্যবস্থা করতে পারলে সাবিনা ও কৃষ্ণা যাবে, না পারলে আর কিছু করার নেই।’
রোববার সাবিনাদের প্রথম ম্যাচ। বাংলাদেশে মহিলা লিগ হয় না। তাই প্রথমবারের মতো ভারতীয় লিগ খেলার সুযোগ পেয়ে উচ্ছ্বসিত ছিলেন সাবিনা ও কৃষ্ণা। সে প্রস্তুতি নিয়ে এখন খেলতে না পারার হতাশা জুটল তাঁদের ভাগ্যে।
