
কোচ ছাড়াই চলছে বাংলাদেশ ক্রিকেট দলের যাত্রা। দেশের মাটিতে ত্রিদেশীয় সিরিজ, টেস্ট ও টি-টোয়েন্টি সিরিজের পর নিদাহাস ট্রফিও প্রধান কোচ ছাড়া খেলছে বাংলাদেশ। পেস বোলিং কোচ কোর্টনি ওয়ালশই আপাতত প্রধান কোচের দায়িত্বটা বুঝে নিয়েছেন নিদাহাস ট্রফির জন্য। তবে বিসিবি সভাপতি জানিয়েছেন, ত্রিদেশীয় সিরিজ শেষ হলেই প্রধান কোচের ব্যাপারে চূড়ান্ত সিদ্ধান্ত নেবে বাংলাদেশ। 
শ্রীলঙ্কা সিরিজের আগে তাড়াহুড়া করে কোচ নিতে চায়নি বাংলাদেশ। সঠিক সিদ্ধান্ত নিতে একটু বাড়তি সময় নিতে চেয়েছে বোর্ড। পেছাতে পেছাতে নিদাহাস ট্রফিও কোচ ছাড়া খেলছে বাংলাদেশ। নাজমুল হাসান আজ জানিয়েছেন কোচ ছাড়া আর কোনো সিরিজ খেলবে না বাংলাদেশ। এপ্রিলেই দলের দায়িত্বটা বুঝিয়ে দেওয়া হবে উপযুক্ত ব্যক্তির কাঁধে, ‘এই সিরিজটা শেষের পর চূড়ান্ত করব। ওদের সাক্ষাৎকারের জন্য ডাকা হয়েছে। আমরা তো এখানেই সবাই। এখানে কথা বলে তো লাভ হবে না। দুই তিনজনকে ডাকব। আশা করি এ মাসের মধ্যে চূড়ান্ত করে ফেলব। এপ্রিলের শুরুর দিকে আসা উচিত।’
কোচ হিসেবে এবারও এশিয়ান কাউকে নিয়োগ দেবে বাংলাদেশ নাকি এবার বিশ্বের অন্যপ্রান্তে তাকাবে বোর্ড? এ ব্যাপারে একটু রহস্য রেখে দিয়েছে সভাপতি, শুধু নিশ্চিত করছেন নির্দিষ্ট একটি দেশ থেকে কোচ নেওয়া হচ্ছে না, ‘এখনই বলা মুশকিল কে, একেকজন একেক জায়গার। কোনো শ্রীলঙ্কান নেই।’
