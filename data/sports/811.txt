
বেশ কিছুদিন ধরেই শোনা যাচ্ছিল যে ইতালিয়ান ক্লাব নাপোলির কোচ হিসেবে দায়িত্ব গ্রহণ করতে যাচ্ছেন রাফায়েল বেনিতেজ। অবশেষে গতকাল আনুষ্ঠানিক চুক্তিটাও সেরে ফেলেছেন এই স্প্যানিশ কোচ। বেনিতেজের হাত ধরেই নাপোলি আবার তার হারানো গৌরব ফিরিয়ে আনতে পারবে বলে বিশ্বাস করছেন ক্লাবটির সভাপতি আউরেলিও ডি লরেন্তিস।সাত মাস ধরে চেলসির অন্তর্বর্তীকালীন কোচ হিসেবে দায়িত্ব পালন করছিলেন রাফায়েল বেনিতেজ। চেলসিকে এবারের মৌসুমের ইউরোপা লিগ শিরোপাও জিতিয়েছেন তিনি। এরপরও তাঁর সঙ্গে পাকাপোক্ত কোনো চুক্তি করেনি চেলসি কর্তৃপক্ষ। এ কারণেই হয়তো নাপোলিতেই নিজের ভবিষ্যত্ কোচিং ক্যারিয়ার সমৃদ্ধ করার সিদ্ধান্ত নিয়েছেন বেনিতেজ। গতকাল তাঁর নাপোলিতে যোগ দেওয়ার খবর নিশ্চিত করে ক্লাবটির সভাপতি আউরেলিও ডি লরেন্তিস বলেছেন, ‘নাপোলির নতুন কোচ রাফা বেনিতেজ। তিনি খুবই অভিজ্ঞতাসম্পন্ন একজন বিশ্বমানের কোচ। একজন সত্যিকারের নেতা।’ ইতালিতে কোচিংয়ের অভিজ্ঞতা অবশ্য এর আগেও অর্জন করেন বেনিতেজ। ২০১০ থেকে ২০১২ সাল পর্যন্ত ইতালির শীর্ষ ক্লাব ইন্টার মিলানের কোচ হিসেবে দায়িত্ব পালন করেছেন তিনি। এই অভিজ্ঞতা কাজে লাগিয়ে তিনি এবার নাপোলিকেও শীর্ষ পর্যায়ে নিয়ে যেতে পারবেন বলে আশা করছেন ইতালিয়ান ক্লাবটির সদস্য ও সমর্থকেরা।— গোল ডটকম
