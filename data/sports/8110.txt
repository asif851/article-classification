
৩ ম্যাচ নিষিদ্ধ হয়েছেন পাকিস্তানি মিডল অর্ডার ব্যাটসম্যান উমর আকমল। পাকিস্তান ক্রিকেট বোর্ডের (পিসিবি) আনুষ্ঠানিক বার্তায় কারণ হিসেবে কেন্দ্রীয় চুক্তি লঙ্ঘনের উল্লেখ রয়েছে। পরবর্তী ৩টি ম্যাচে, আন্তর্জাতিক হোক বা ঘরোয়া, নিষেধাজ্ঞার পাশাপাশি ১০ লাখ রুপি জরিমানাও গুনতে হবে তাঁকে। এ ছাড়া ২ মাসের জন্য তাঁকে বৈশ্বিক টি-টোয়েন্টি লিগে খেলার জন্য অনাপত্তি পত্র দেওয়া হবে না বলে জানিয়েছে পিসিবি। বিপিএলের পঞ্চম আসরে তাই খেলা হচ্ছে না এই ব্যাটসম্যানের।
১৩ আগস্ট জাতীয় দলের হেড কোচ মিকি আর্থারের বিপক্ষে বাজে ব্যবহারের অভিযোগ তুলে সংবাদমাধ্যমে কথা বলেন উমর। ১০ সেপ্টেম্বর উমর আকমলকে কারণ দর্শানোর নোটিশ দেয় পিসিবি। এ কারণেই তদন্ত শেষে এ রায় দেন পিসিবি সভাপতি নাজাম শেঠি।
জাতীয় ক্রিকেট একাডেমি (এনসিএ) মাঠে অনুশীলনে গিয়েছিলেন উমর। সেখানে দলের বিদেশি কর্মকর্তারা বাধা দিলে উমর আর্থারের সঙ্গে কথা বলেন। এরপর দুজন প্রধান নির্বাচক ইনজামাম উল হকের রুমে যান, যেখানে উপস্থিত ছিলেন এনসিএ প্রধান মুশতাক আহমেদ। উমর দাবি করেছেন, সেখানেও তাঁর সঙ্গে বাজে আচরণ করেছেন আর্থার।
এ প্রসঙ্গে আর্থার বলেন, ‘আমি কখনোই তাঁকে একাডেমি মাঠ ব্যবহার করতে নিষেধ করিনি। কিন্তু সে তো সহযোগী স্টাফদের তাঁর প্রয়োজনমতো ডেকে নিতে পারে না। এ সুবিধা শুধু চুক্তিভুক্ত খেলোয়াড়দের রয়েছে। তাকে আগে সেই অধিকার অর্জন করতে হবে।’ সূত্র: ডন, হিন্দুস্থান টাইমস
১৬ টেস্ট, ১১৬ ওয়ানডে আর ৮২টি টি-টোয়েন্টি খেলা এই মিডল অর্ডার ব্যাটসম্যান এর আগেও বেশ কয়েকবার নিষেধাজ্ঞা ও জরিমানার খাঁড়ায় পড়েছেন। এক নজরে দেখে নেওয়া যাক ঘটনাগুলো।




সাল


ঘটনা


শাস্তি




২০১০


ভাই কামরান আকমলকে দল থেকে বাদ দেওয়ার প্রতিবাদ


৬ মাসের নিষেধাজ্ঞা ও ২০ লাখ রুপি জরিমানা (পরে তুলে নেওয়া হয়)




২০১২


আম্পায়ারদের অগ্রাহ্য করে গ্লাভস বদল


ম্যাচ ফির ৫০ শতাংশ কর্তন




২০১৪


পুলিশের গায়ে হাত তোলেন


১২ ঘন্টা কারাগারে আটক




২০১৪


ফিটনেস পরীক্ষায় ফেল


মাসিক বেতনের ২৫ শতাংশ কর্তন




২০১৫


কায়েদ এ আজম ট্রফি খেলতে গিয়ে পার্টি ও মডেল র‍্যাচেল খানের সঙ্গে অশোভন আচরণ


 




২০১৬


লোগো কেলেঙ্কারি


দল থেকে বহিষ্কার




২০১৭


ঘরোয়া টুর্নামেন্টে জুনায়েদ খানের সঙ্গে ঝগড়া


ম্যাচ ফির ৫০ শতাংশ কর্তন




২০১৭


বোর্ডের কোড অব কন্ডাক্ট ভঙ্গ করা


৩ ম্যাচ নিষিদ্ধ ও ১০ লাখ রুপি জরিমানা




