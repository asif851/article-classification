
সপ্তাহ দুয়েক আগের ঘটনা। ১৪ মে ফতুল্লার খান সাহেব ওসমান আলী স্টেডিয়ামে যেকোনো শ্রেণির ক্রিকেটেই ১১ বছরের সেঞ্চুরি-খরা কাটিয়েছিলেন মাশরাফি বিন মুর্তজা। সেই ম্যাচে শেখ জামাল ধানমন্ডির বোলারদের কচুকাটা করে ৫০ বলে সেঞ্চুরি করেছিলেন কলাবাগান ক্রীড়াচক্র অধিনায়ক। তিন ম্যাচ পর সেই ফতুল্লাতেই ইনিংসে ৫ উইকেট নেওয়ার খরা ঘোচালেন তিনি।কাল লিজেন্ডস অব রূপগঞ্জের বিপক্ষে ৪২ রানে ৬ উইকেট নিয়েছেন মাশরাফি। বাংলাদেশের সীমিত ওভারের অধিনায়ক এর আগে সর্বশেষ ৫ উইকেট নিয়েছিলেন ২০০৮ সালে ঢাকা প্রিমিয়ার লিগে বাংলাদেশ বিমানের হয়ে মোহামেডানের বিপক্ষে। শুধু লিস্ট ‘এ’ ম্যাচ ধরলে পেছাতে হয় আরও এক বছর। ২০০৭ সালের অক্টোবরে জাতীয় লিগের ওয়ানডে আসরে ৩১ রানে ৫ উইকেট নিয়েছিলেন খুলনা বিভাগের মাশরাফি। এরপর গতকালের আগে ১২৯টি লিস্ট ‘এ’ ম্যাচ খেলে ফেলা মাশরাফি ক্যারিয়ারে দ্বিতীয়বারের মতো ৬ উইকেট নিলেন ইনিংসে। প্রথমবার ২০০৬ সালে কেনিয়ার বিপক্ষে ২৬ রানে ৬ উইকেট। ওয়ানডেতে বাংলাদেশের হয়ে সেরা বোলিংয়ের ওই রেকর্ডে পরে ভাগ বসিয়েছেন রুবেল হোসেন।এবার পুরো লিগেই সংক্ষিপ্ত রানআপে বল করেছেন মাশরাফি, করলেন কালও। এরপরও ৯ ম্যাচে ২০ উইকেট হয়ে গেছে তাঁর। মাশরাফির চোখে কালকের সাফল্যের রেসিপি একটাই, ‘চেষ্টা করেছি জায়গামতো বল ফেলার। ফ্ল্যাট উইকেটেও জায়গামতো বল করতে পারলে সব সময়ই তা ব্যাটসম্যানের জন্য কঠিন হয়ে যায়।’মাশরাফি অবশ্য নিজের কীর্তির চেয়ে দলের সাফল্যেই বেশি খুশি। কারণটাও অনুমেয়, কালকের এই জয়ে যে অবনমনশঙ্কা অনেকটাই দূর হয়েছে দলের, উজ্জ্বল হয়েছে সুপারলিগে ওঠারই সম্ভাবনা, ‘সবচেয়ে ভালো হয়েছে আমরা ম্যাচটা জিতেছি। এখন মোটামুটি সেফ জায়গায় আছি। আরও দুটি ম্যাচ বাকি আছে, দেখা যাক কী হয়।’আগামী ৪ ও ৬ জুন প্রথম পর্বে মাশরাফিদের শেষ দুই ম্যাচের প্রতিপক্ষ মোহামেডান ও কলাবাগান একাডেমি।
 
