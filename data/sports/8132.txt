
বিরাট কোহলির দলের বিপক্ষে বাজি ধরা এখন যেন পৃথিবীর সবচেয়ে সহজ কাজ। মাঠে গড়ানো ১১ ম্যাচের ৯টিতেই হেরেছে রয়্যাল চ্যালেঞ্জার্স বেঙ্গালুরু। কাল কিংস ইলেভেন পাঞ্জাবের দেওয়া ১৩৯ রানের মামুলি লক্ষ্যই ছুঁতে পারে কোহলি-গেইল-ডি ভিলিয়ার্সদের নিয়ে গড়া ব্যাটিং লাইনআপ। আরও একবার অলআউট হয়ে বেঙ্গালুরু ম্যাচ হেরেছে ১৯ রানে। বেঙ্গালুরুর আইপিএল আগেই শেষ হয়ে গেছে, তবে কালকের জয়ে পাঞ্জাবের প্লেঅফ পর্বে যাওয়ার আশা টিকে থাকল। 
অবশ্য এসব ছাপিয়ে কালকের ম্যাচের আলোচনার মূল বিষয় হয়ে গেছেন সন্দীপ শর্মা। এবারের আসরে ভারতের তরুণ ক্রিকেটাররা যেন নিজেদের বারবার খবরের শিরোনামে নিয়ে আসার পণ করেছেন। ২৩ বছর বয়সী পেসার সন্দীপ কাল এক স্বপ্নের স্পেল করলেন। টানা তিন ওভারে ফেরালেন ক্রিস গেইল, কোহলি ও এবি ডি ভিলিয়ার্সকে। এক ম্যাচে এই তিনজনকে আউট করা প্রথম বোলার হয়ে গেলেন সন্দীপ। ৪ ওভারে ২২ রানে ৩ উইকেট তাঁকে এনে দিয়েছে ম্যাচসেরার পুরস্কার।সেই পুরস্কার না পেলেও সন্দীপের মন এতটুকু খারাপ হতো না। এক ঢিলে তিন পাখি শিকার করেছেন, এ সময়ের তিন বিস্ফোরক ব্যাটসম্যান; এই ম্যাচ তো আজীবন মনে রাখবেন সন্দীপ!নিজের ও দলের প্রথম ওভারের চতুর্থ বলে গেইলকে শূন্য রানে ফেরালেন। মার্টিন গাপটিলকে ক্যাচ দিলেন গেইল। নিজের দ্বিতীয় আর ইনিংসের তৃতীয় ওভারে সন্দীপ ফেরালেন কোহলিকে। ৬ রান করা বেঙ্গালুরু অধিনায়ক বোল্ড! নিজের তৃতীয় আর আর ইনিংসের পঞ্চম ওভারে ১০ রান করা এবিকে উইকেটকিপার ঋদ্ধিমানের ক্যাচ বানিয়েছেন। আরও একবার ব্যাটিং–ধসে পড়ল বেঙ্গালুরু, যা থেকে আর বের হতে পারেনি।
