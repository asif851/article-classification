
অন্যপ্রান্তে হাশিম আমলা সেঞ্চুরি পেয়েছেন। না হলে বলেই ফেলা যেত, একাই বাংলাদেশকে হারিয়ে দিয়েছেন কুইন্টন ডি কক। ২৭৯ রানের লক্ষ্যে ডি কক একাই করেছেন ১৬৮ রান! ডি কক অবশ্য জানাচ্ছেন, অনেক দিন পর ব্যাটিংয়ের সুযোগ পেয়েছেন এতেও তিনি তৃপ্ত! 
টেস্ট সিরিজে মাত্র ৩৬ রান করেছেন ডি কক। অবশ্য দুই টেস্টেই ব্যাট করার সুযোগ মেলেছে একবার করে। প্রতিবারই দল রান পাহাড় গড়ার পর নামার সুযোগ হয়েছিল। তাঁকে আর বাড়তি কিছু করার প্রয়োজন হয়নি। অনেক দিন পর তাই দলের কাজে লেগেছেন, এটা ভেবেই তৃপ্ত ডি কক, ‘ব্যাট করতে নামছি এ নিয়ে অনেক রোমাঞ্চিত ছিলাম। টেস্ট ম্যাচে আমাকে দলের দরকার হয়নি। তাই ব্যাটিংয়ের সুযোগ পেয়ে খুব খুশি হয়েছি।’ ডি ককের কথাতেই বোঝা যাচ্ছে দক্ষিণ আফ্রিকা সফরে বাংলাদেশের বোলারদের কেমন দুর্দশা যাচ্ছে। টেস্টে এমনই বোলিং করেছে বাংলাদেশ যে ব্যাটিং করার সুযোগ মেলেনি ছয়ে নামা এক ব্যাটসম্যানের। আজ তো রান তাড়া করার এক বিশ্ব রেকর্ডও হয়ে গেল! ব্যাটিংয়ে কোনো ‘দয়ামায়া’ না দেখালেও ম্যাচের পর অবশ্য বাংলাদেশের বোলারদের জন্য ডি ককের কণ্ঠে সহানুভূতি, ‘ইনিংসের মাঝে পিচের আচরণ বদলেছে। আমরা যখন বল করছি উইকেট ধীর গতির ছিল। কিন্তু সূর্যের আলোতে উইকেট পরে ফ্ল্যাট হয়ে গেছে, বলও ব্যাটে আসতে শুরু করেছে। দলের জন্য অবদান রাখতে পেরেছি এতেই আমি খুশি।’
