
দিল্লি বিশ্ববিদ্যালয়ের ছাত্রী গুরমেহের কাউরকে টুইটারে ট্রল করে সমালোচনার মুখে পড়েছেন বীরেন্দর শেবাগ। কারগিল যুদ্ধে মারা যাওয়া এক শহীদের সন্তান গুরমেহের টুইট করেছিলেন, ‘পাকিস্তান আমার বাবাকে হত্যা করেনি। হত্যা করেছে যুদ্ধ করেছে।’ টুইটের জবাবে লিখেছেন, ‘দুটি ৩০০ রানের ইনিংস আমি খেলিনি। এগুলো আমার ব্যাট করেছে।’ শেবাগের মন্তব্যটির কারণে গুরমেহেরকে অনলাইনে অপদস্থ করতে অনেককে উৎসাহিত করেছেন বলে ধারণা করেন কেউ কেউ। হিন্দি গানের গীতিকার জাভেদ আখতার তাঁর টুইটে শেবাগের ওপর ক্ষোভ ঝেড়েছেন।
শেবাগের পাশাপাশি কুস্তিগির যোগেশ্বর দত্তও ট্রল করেছিলেন গুরমেহেরকে। জাভেদ একহাত নিয়েছেন দুজনকেই। টুইটারে লিখেছেন, ‘যদি স্বল্পশিক্ষিত খেলোয়াড় অথবা একজন কুস্তিগির কারগিল যুদ্ধে নিহত হওয়া এক শহীদের শান্তিবাদী সন্তানকে কটাক্ষ করে, সেটি মেনে নেওয়া যায়। কিন্তু শিক্ষিত মানুষগুলোর সমস্যা কী!’দিল্লি বিশ্ববিদ্যালয়ে ক্ষমতাসীন বিজেপির ছাত্রসংগঠন অখিল ভারতীয় বিদ্যার্থী পরিষদের (এবিভিপি) সন্ত্রাসী কর্মকাণ্ডের প্রতিবাদ জানাতে গিয়ে গুরমেহের ওই টুইট করেছিলেন। গুরমেহেরের বাবা মনদীপ সিং ১৯৯৯ সালে কারগিল যুদ্ধে শহীদ হয়েছিলেন।শেবাগ-যোগেশ্বর দত্ত ছাড়াও কেন্দ্রীয় মন্ত্রী ভেঙ্কাইয়া নাইডু, কিরেন রিজুজু ও অভিনেতা রণদীপ হুদা দিল্লি বিশ্ববিদ্যালয়ের ২০ বছর বয়সী এই শিক্ষার্থীর সমালোচনা করেন। ধর্ষণের হুমকিও পান গুরমেহের। দিল্লি পুলিশ তাঁর পুলিশি পাহারার ব্যবস্থা করেছে।দেরিতে হলেও শেবাগ বুঝতে পেরেছেন, বড় ভুলই করে ফেলেছেন। ব্যাপারটি এত দূর গড়াবে, নাকি ভাবতে পারেননি তিনি, ‘আমি আসলে তাঁকে কটাক্ষ করে কিছু বলিনি। বরং আমি মজা করেই কথাগুলো লিখেছিলাম। ওর অধিকার আছে নিজের মত প্রকাশের। যারা ওর প্রতি সহিংস আচরণ করছে বা ধর্ষণের হুমকি দিচ্ছে, তারা আসলে ইতর শ্রেণির।’ সূত্র : জি নিউজ।
 
 
