
জয়ের ধারা অব্যাহতই রেখেছে দুঙ্গার ব্রাজিল। হন্ডুরাসকে গতকাল রাতে ১-০ গোলে হারিয়ে তারা সেলেসাওরা তুলে নিয়েছে টানা দশম জয়। কোপা আমেরিকা প্রতিযোগিতার প্রস্তুতি হিসেবেই ছিল এই আন্তর্জাতিক প্রীতিম্যাচ। পোর্তো অ্যালেগ্রেতে হন্ডুরিয়ানরা কিন্তু একেবারেই ছেড়ে কথা বলেনি। ম্যাচের ৩৩ মিনিটে রবার্তো ফিরমিনহোর পা থেকে আসা গোলের পর প্রবল প্রতিরোধই গড়েছিল তারা। কিন্তু দুর্ভাগ্য ব্রাজিলকে জয় বঞ্চিত করতে পারেনি তারা। দলের পারফরম্যান্সে সাইড লাইনে দাঁড়িয়ে বারবার উষ্মা প্রকাশ করতেও দেখা যায় কোচ দুঙ্গাকে। খেলায় ৬৫ শতাংশ সময় বলের দখল নিজেদের পায়ে রেখে প্রতিপক্ষের গোল পোস্টে ১৫টি শট নিয়েও ন্যূনতম এই জয় ব্রাজিল কোচকে চিন্তায় ফেলতে বাধ্য। যদিও দুঙ্গা দ্বিতীয় মেয়াদে দায়িত্ব নেওয়ার পর টানা দশ ম্যাচ জিতে নিজের সাফল্যের রেকর্ডকে নিয়ে গেছেন দারুণ উচ্চতায়। ব্রাজিলের পারফরম্যান্স ছাপিয়ে আলোচনায় এসেছেন ফরোয়ার্ড ফিরমিনহো। জাতীয় দলে অভিষেকের পর থেকেই নিজের পারফরম্যান্স দিয়েই দৃষ্টি কেড়ে চলেছেন তিনি। ব্রাজিলের জার্সি গায়ে ছয়টি আন্তর্জাতিক ম্যাচে তাঁর গোলসংখ্যা তিন। কাল ফিলিপ লুইসের বাম প্রান্ত থেকে বাড়ানো থ্রুটি ধরে তিনি যেভাবে ঠান্ডা মাথায় গোল করলেন, তাতে তিনি স্বাক্ষর রেখেছেন নিজের প্রতিভার। সূত্র: এএফপি।
