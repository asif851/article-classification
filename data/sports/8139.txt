
দক্ষিণ আফ্রিকার মাটিতে কখনো সিরিজ জেতা হয়নি। বিশ্ব ক্রিকেটের অন্যতম পরাশক্তি হয়ে টিম ইন্ডিয়ার এবারের মিশন ডি ভিলিয়ার্সদের হারানো। অনুশীলনে আর প্রস্তুতি ম্যাচে ভীষণ সিরিয়াস থাকার কথা ভারতের। অথচ বিরাট কোহলি কিনা প্রস্তুতি ম্যাচ খেলার প্রস্তাবই ফিরিয়ে দিলেন। রাবাদা-মরকেলদের খেলতে ভারতীয় দল তো তবে ভালোই প্রস্তুত।
দক্ষিণ আফ্রিকায় পৌঁছে কালই প্রথম অনুশীলন করেছেন কোহলিরা। প্রস্তুতি ম্যাচের চেয়ে দলীয় অনুশীলনকেই প্রাধান্য দিচ্ছেন ভারতীয় অধিনায়ক। তার ব্যাখ্যাও দিয়েছেন কোহলি। নিউল্যান্ডসে প্রথম টেস্টের পিচের সঙ্গে নাকি কোনো মিলই নেই প্রস্তুতি ম্যাচের উইকেটের। এমন উইকেটে ব্যাটিং করে তো আর কন্ডিশনের সঙ্গে খাপ খাওয়ানো যায় না। অনুশীলন-পরবর্তী সংবাদ সম্মেলনে কোহলি বলেছেন, ‌‘ম্যাচে যে উইকেট দেওয়া হবে, তার সঙ্গে এই পিচের ১৫ শতাংশ মিলও নেই। এখানে ম্যাচ খেলে দ্রুত কিছু ফিফটি করে ফিরে আসার পেছনে দুই দিন নষ্ট করার কোনো মানে নেই। এর চেয়ে দুই দিন অনুশীলন করে আমরা আমাদের মতো করে টেস্টের মেজাজ তৈরি করে নিতে চাই।’
ম্যাচের আগে মানসিক প্রস্তুতির ওপর জোর দিয়েছেন ভারতের সেরা ব্যাটসম্যান, ‘মানসিক প্রস্তুতি ঠিক না থাকলে তিনটা প্রস্তুতি ম্যাচ খেলেও কোনো লাভ নেই। মাথার ভেতরটা যদি প্রস্তুত থাকে, অনুশীলনটা যদি ভালো হয়, ম্যাচ খেলার জন্য তা-ই যথেষ্ট।’
অনুশীলনে বেশ স্বাধীনতা পাচ্ছে রবি শাস্ত্রীর শিষ্যরা। পছন্দমতো উইকেট বানানোর পাশাপাশি, ব্যাটসম্যানদের দীর্ঘ সময় অনুশীলনে ম্যাচ প্রস্তুতি সারতে চাইছে ভারত। কোহলি হয়তো দক্ষিণ আফ্রিকাকে নিজের দলের কোনো খেলোয়াড়র সম্পর্কে কোনো ধারণাও দিতে চাইছেন না।
শনিবার দলীয় অনুশীলনে নেমে ভিন্ন ভিন্ন পরিস্থিতির অনুশীলন সেরেছে ভারত। উইকেট নিয়ে ভালোই গবেষণা করেছে, পানি দিয়ে উইকেট ভিজিয়ে শক্ত করার চেষ্টাও করা হয়েছে। আগামী দুই দিন আরও বেশ কিছু পরিস্থিতির অনুশীলন করার পরিকল্পনা রয়েছে তাঁদের। প্রস্তুতি ম্যাচ হলে তো এত ধরনের উইকেট পাওয়া যেত না। সে জন্যই ‘অহেতুক’ প্রস্তুতি ম্যাচ খেলছেন না কোহলিরা।
৫ জানুয়ারি কেপটাউনে শুরু হবে সিরিজের প্রথম ম্যাচ।
