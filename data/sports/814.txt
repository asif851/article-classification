
অস্ট্রেলিয়ার বাংলাদেশ সফর স্থগিত করা নিয়ে অনেক প্রশ্নেরই উত্তর এখনো মেলেনি। বাংলাদেশ সরকার সর্বোচ্চ নিরাপত্তার আশ্বাস দেওয়ার পরও কেন অস্ট্রেলিয়া দল এল না? ব্যাপারটাকে এবার একটু অন্য দৃষ্টিকোণ থেকে দেখার চেষ্টা করেছেন ইয়ান চ্যাপেল।এমনিতে স্পষ্টভাষী হিসেবে সাবেক অস্ট্রেলিয়ান অধিনায়কের পরিচিতি আছে। ইএসপিএনক্রিকইনফোকে দেওয়া এক সাক্ষাৎকারে চ্যাপেল ভাইদের বড়জন সোজা-সাপটাই পরশু বলে দিলেন, ‘বুঝতে পারছি নিরাপত্তার ব্যাপারে সরকারের উপদেশ উপেক্ষা করা কঠিন। কিন্তু আমি একটা প্রশ্ন করতে চাই, একই পরিস্থিতি ভারত সফরে হলে কী হতো? আমার মনে হয় সে ক্ষেত্রে সিদ্ধান্তটা একটু অন্য রকম হতে পারত। বাংলাদেশকে যেমন খুব সহজেই না করে দেওয়া গেল, ভারতের ক্ষেত্রে ব্যাপারটা হয়তো এত সহজ হতো না।’চ্যাপেল মনে করেন, ব্যাপারটা ক্রিকেট অস্ট্রেলিয়ার একক সিদ্ধান্ত না হয়ে সমন্বিত কিছু হলে পরিণতিটা অন্য কিছু হতে পারত, ‘ব্যাপারটা যদি আইসিসির হাতে থাকত বা স্বতন্ত্রভাবে সিদ্ধান্ত নিতে পারে এমন একটা কমিটির হাতে থাকত, সে ক্ষেত্রে বোধ হয় আরেকটু ভাবনার অবকাশ ছিল। একেক বোর্ড এ ব্যাপারটা একেকভাবে দেখবে। সব দেশ থেকে তথ্য নিয়ে একটা কমিটি ব্যাপারটা দেখভাল করতে পারে। সে ক্ষেত্রে নির্দিষ্ট একটা বোর্ডের হাতে বিষয়টা থাকে না।’
অস্ট্রেলিয়ার বাংলাদেশ সফর নিয়ে ইয়ান চ্যাপেল
বিসিবি অবশ্য দাবি করেছিল বাংলাদেশে নিরাপত্তা নিয়ে শঙ্কিত হওয়ার মতো পরিস্থিতি আসেনি। তারপরও বাংলাদেশ সরকার অস্ট্রেলিয়া দলকে রাষ্ট্র বা সরকারপ্রধানের সমান নিরাপত্তার আশ্বাস দেওয়া হয়েছিল। কিন্তু ক্রিকেট অস্ট্রেলিয়া সফর স্থগিতই করে দেয়। আর পরদিনই সিডনিতে নিউ সাউথ ওয়েলস পুলিশ সদর দপ্তরের কাছে একটা সন্ত্রাসী হামলা হয়েছে। চ্যাপেল সেটা মনে করিয়ে দিয়ে বলেছেন, ‘অস্ট্রেলিয়াতেও কিছুদিন আগে একটা সন্ত্রাসী হামলা হয়েছে। পুরো বিশ্বেই এমন ঘটনা ঘটছে। ১৯৯৬ বিশ্বকাপের কথাই ধরুন না, অস্ট্রেলিয়া তো শ্রীলঙ্কায় যেতেই চায়নি। এমনকি রাতে যাতে থাকতে না হয়, সে জন্য সকালে গিয়ে বিকেলে চলে আসারও একটা প্রস্তাব উঠেছিল। তারপরও অস্ট্রেলিয়া সেবার রাজি হয়নি।’ ব্যাপারটা একটা স্বতন্ত্র কমিটির হাতে তুলে দেওয়ার কথাই বারবার বলেছেন অস্ট্রেলিয়ার ক্রিকেট ইতিহাসের অন্যতম সেরা অধিনায়ক।এ মুহূর্তে ভারত সফর করছে দক্ষিণ আফ্রিকা। সিরিজ শুরুর দিন পাঁচেক আগেই মুম্বাই বিমানবন্দরে সতর্কতা জারি করা হয়েছিল। চ্যাপেল সেদিকেও ইঙ্গিত করে বলেছেন, ‘ভারতকে না বলার আগে ওরা (অস্ট্রেলিয়া) অনেকবার ভাববে। ধরুন, এটা জাতীয় দলের খেলা না হয়ে আইপিএল হলে কী হতো? তখন তো সিদ্ধান্তটা খেলোয়াড়দের নিজেদের হাতে থাকত। সে ক্ষেত্রে কী সিদ্ধান্ত নেওয়া হতো সেটাও দেখার বিষয়।’ ইএসপিএনক্রিকইনফো।
