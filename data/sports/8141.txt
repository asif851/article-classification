
জলে নেমে কেউ কি সুস্থ মস্তিষ্কে কুমিরকে চ্যালেঞ্জ জানাবে? বা বনে গিয়ে বাঘকে? মার্ক জাকারবার্গের মাথাটাথা বোধ হয় খারাপই হয়ে গেছে! না হলে ফুটবলে নেইমারকে চ্যালেঞ্জ করেন কীভাবে! আসল মজাটা এখানেই। নেইমারকে ফুটবলেরই চ্যালেঞ্জ জানিয়েছেন জাকারবার্গ, তবে খেলার মাঠে নয়, মোবাইলের স্ক্রিনে! নেইমারও চ্যালেঞ্জটা গ্রহণ করেছেন।
ফেসবুকের মেসেঞ্জার অ্যাপটি অনেকেই ব্যবহার করেন। ফেসবুক কয়েক দিন আগে সেখানে ফুটবল নিয়ে একটি গেম ছেড়েছে। আর সেখানেই ফেসবুকের প্রতিষ্ঠাতা জাকারবার্গ নেইমারের সঙ্গে পাল্লা দিতে চাইছেন। খেলাটিতে মূল কাজ হচ্ছে বল মাটিতে না পড়া পর্যন্ত সেটি লোফালুফি করতে থাকা। আঙুলের স্পর্শে। বল পড়তে না দিয়ে জাকারবার্গ সেই কাজটা টানা ৩৭ বার করতে পেরেছেন। পরে ফেসবুকের এক ভিডিওতে রসিকতার ছলে নেইমারকে চ্যালেঞ্জ ছুড়ে দিয়েছেন, ‘জীবনে কখনোই কোনো ফুটবল ম্যাচে জিতিনি, কিন্তু আজই আমার সুযোগ।’নেইমারও চ্যালেঞ্জটা নিতে দেরি করেননি। নিজের ফেসবুক পেজ থেকেই লিখেছেন, ‘চ্যালেঞ্জ গ্রহণ করা হলো। অনুশীলনের পর আপনার সঙ্গে কথা হবে।’দেখা যাক, মোবাইলের খেলায় নেইমার জাকারবার্গকে হারাতে পারেন কি না! সূত্র: ফেসবুক।
