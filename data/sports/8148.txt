
তাঁর অভিষেক যখন হয়, ৪৪ টেস্ট খেলে বাংলাদেশের জয় মাত্র একটা। সেটাও ক্রমেই হীনবল জিম্বাবুয়ের বিপক্ষে। ওয়ানডেতেও বড় দলগুলোর বিপক্ষে বাংলাদেশের জয়কে ক্রিকেট-বিশ্বে দেখা হতো অঘটন হিসেবে। ২০০৭ সালে টেস্ট অভিষেকের পর এক দশক পার করেছেন সাকিব আল হাসান। এই এক দশক পর এখন টেস্টে বাংলাদেশের পরিসংখ্যান—১০০ টেস্ট, ৯টি জয়, ১৫টি ড্র। জিম্বাবুয়ে ছাড়াও এই সময়ে বাংলাদেশের কাছে টেস্ট হেরেছে ওয়েস্ট ইন্ডিজ, ইংল্যান্ড ও শ্রীলঙ্কা। ওয়ানডেতে তো প্রায় বলে-কয়ে এখন বড় দলগুলোকে হারাচ্ছে বাংলাদেশ।
বাংলাদেশের এই যে বদলে যাওয়া, এটা সাকিবের চেয়ে কাছ থেকে আর কজন দেখেছেন! সেই দেখার আর বদলের সঙ্গী হওয়ার অভিজ্ঞতা থেকেই সাকিবের সদর্প ঘোষণা—‘ঘরের মাঠে বাংলাদেশ এখন অপরাজেয় দল!’ বলাবাহুল্য, কথাটা ঘরের মাঠে অস্ট্রেলিয়ার বিপক্ষে সিরিজ সামনে রেখেই বলা।
শুধু কথার কথা নয়, পরিসংখ্যানও সাকিবের পক্ষেই কথা বলছে। ঘরের মাঠে বাংলাদেশ সর্বশেষ টেস্ট সিরিজ খেলেছে ইংল্যান্ডের বিপক্ষে। ১-১ ড্র হয়েছে সেই সিরিজ। এর আগে দক্ষিণ আফ্রিকা আর ভারতও সিরিজ জিতে যেতে পারেনি বাংলাদেশ থেকে। আর ওয়ানডেতে তো সর্বশেষ তিন বছরে দেশের মাটিতে বাংলাদেশ সিরিজ জিতেছে পাকিস্তান, ভারত ও দক্ষিণ আফ্রিকার মতো দলের বিপক্ষে।
এই যে বদলে যাওয়া, বিশেষ করে টেস্ট ক্রিকেটে, ব্রিটিশ দৈনিক গার্ডিয়ানকে এর ভেতরের গল্পটা শুনিয়েছেন সাকিব। তিন সংস্করণেই বিশ্বের এক নম্বর অলরাউন্ডার বলেছেন, ‘আগে আমাদের মানসিকতা ছিল বড় দলগুলোর বিপক্ষে ড্র করা। কোনোরকমে পাঁচ দিন খেলা এবং ড্র করা। আমরা তখন জিততে পারতাম না। তারপর আমরা ভাবতে শুরু করলাম—জেতার চেষ্টা করেই দেখা যাক না! জেতার জন্য খেলে দেখি, কী হয়। আমরা মানসিকতা বদলে ফেললাম এবং সেটাই আমাদের বিশ্বাস এনে দিল যে আমরা জিততে পারি।’
এই আত্মবিশ্বাসী বাংলাদেশকে ঘরের মাঠে হারিয়ে যাওয়া যেকোনো দলের জন্যই কঠিন বলে মনে করেন সাকিব, ‘আমার মনে হয় না, এমনকি বাংলাদেশেও খুব বেশি মানুষ ভেবেছিল যে আমরা এত দূর আসতে পারব। কিন্তু আমরা জানতাম, আমাদের সামর্থ্য আছে। দরকার ছিল আত্মবিশ্বাস, যেটা ম্যাচ জিতে জিতে এসেছে। এখন আর আমাদের আত্মবিশ্বাসের ঘাটতি নেই। এখন আমরা মনে করি, ঘরের মাঠে আমরা বলতে গেলে অপরাজেয় দল। কোন দলের বিপক্ষে খেলছি এটা কোনো ব্যাপার না।’
ব্যাপার না, এমনকি দলটার নাম যদি অস্ট্রেলিয়াও হয়!
 
