
মাদ্রিদে যে বিমানে উড়ে আসছে বার্সেলোনা, তাতে যাত্রীতালিকায় একজনের নামের দিকেই সবার কৌতূহল। নেইমার! বার্সা এরই মধ্যে নিশ্চিত করেছে, নেইমারও দলের সঙ্গী হচ্ছেন। আজ রাতের এল ক্লাসিকোর আগে এ নিয়ে মাঠের বাইরেই ছড়াচ্ছে উত্তাপ। এ নিয়ে আইনের ঘোরপ্যাঁচও বাড়ছে। তবে দৃশ্যত বার্সাকে মনে হচ্ছে দৃঢ়প্রতিজ্ঞ। নেইমারকে তারা খেলাবেই। তবে এ কি শুধুই মনস্তাত্ত্বিক চাল?
নেইমার এই মুহূর্তে লা লিগায় তিন ম্যাচের নিষেধাজ্ঞা কাটাচ্ছেন। লা লিগা কর্তৃপক্ষ এরই মধ্যে এই সিদ্ধান্তের বিরুদ্ধে করা বার্সার আবেদন নাকচ করে দিয়েছে। এরপরই নিয়ম অনুযায়ী বার্সা দ্বারস্থ হয়েছে স্পেনের ক্রীড়া আদালতের (টিএডি)। আর এখানেই বার্সা তীক্ষ্ণ বুদ্ধির এক চাল চেলেছে। শুক্রবার টিএডির সাধারণ অফিস সময়ের মধ্যে এই আবেদন তারা করেনি। টিএডি সপ্তাহে একবার বৈঠকে বসে।বার্সার আইনজীবীদের দাবি, পরের শুক্রবার আসার আগপর্যন্ত যদি টিএডি কোনো রায় না দেয়, আইন অনুযায়ী তখন পর্যন্ত নেইমারের নিষেধাজ্ঞা স্থগিত থাকবে। ফলে এর মধ্যে নেইমারের খেলতে কোনো বাধা নেই।টিএডি যদি এর মধ্যে রায় না দেয়, আর সেই সুযোগে বার্সা যদি নেইমারকে খেলিয়ে ফেলে, এতেও আইনের আরেক জটিলতা দেখা দিতে পারে। নিষিদ্ধ খেলোয়াড়কে কোনো ম্যাচ খেলানোর ফল হচ্ছে ওই ম্যাচে যে দলই জিতুক না কেন, প্রতিপক্ষ দলকে জয়ী ঘোষণা করা হয় একটা নির্দিষ্ট গোল স্কোরে। রিয়াল তো বসে বসে বার্সার আইনজীবীদের মারপ্যাঁচ দেখবে না। তাদের আইনজীবীরাও তৈরি হচ্ছে। এল ফর ল। মানে আইন! এবারের এল ক্লাসিকো যে হয়ে উঠছে ‘ল ক্লাসিকো’।গত বেশ কয়েকটি এল ক্লাসিকোতে গুরুত্বপূর্ণ ভূমিকা রাখা নেইমারকে খেলানোর জন্য বার্সা কি সত্যিই এতটা মরিয়া? জেনে বুঝে তারা কি আইনের মারপ্যাঁচের সাহায্য নিয়ে নিজেদেরই অন্য প্যাঁচে ফেলে দেওয়ার ঝুঁকি নেবে? নাকি এ শুধুই রিয়ালকে মানসিকভাবে দোটানার মধ্যে রাখার কৌশল? নেইমারকে খেলানোর ব্যাপারে লুইস এনরিকে যে উত্তর দিয়েছেন, তাতে ধোঁয়াশা বাড়ছে বই কমছে না, ‌‘কোচ হিসেবে আমি নেইমারকে নিয়ে বা নেইমারকে ছাড়া দুইভাবেই খেলতে প্রস্তুত।’নেইমার মাদ্রিদে আসছেন। তবে খেলতে, না খেলা দেখতে, তার উত্তর মিলে যাবে আজ বাংলাদেশ সময় রাত পৌনে একটায় শুরু ম্যাচে। সূত্র: এএফপি।
