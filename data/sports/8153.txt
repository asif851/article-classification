
খবরটা চাউর হয়েছে সম্প্রতি। বিশ্বকাপ ও আইপিএলের ধকল কাটাতে আসন্ন বাংলাদেশ সফরে বিশ্রাম চাচ্ছেন বিরাট কোহলি। এর পক্ষে বিপক্ষে নানা মত থাকলেও কোহলি যে বাংলাদেশে আসছেন না, এটা মোটামুটি নিশ্চিতই করেছে একটি বিশেষ সূত্র। সেই সূত্রের বরাত দিয়ে জি নিউজ আজ মঙ্গলবার সংবাদটি প্রকাশ করেছে। জি নিউজ জানিয়েছে, বিশেষ সূত্রের তথ্যানুযায়ী ভারতীয় নির্বাচকেরা বাংলাদেশ সফরে তাঁকে বিশ্রামে রাখারই সিদ্ধান্ত নিয়েছেন। মহেন্দ্র সিং ধোনি টেস্ট থেকে অবসর নেওয়ার পর কোহলির ওপরই বড় ফরম্যাটের দায়িত্ব। বাংলাদেশ সফরে একমাত্র টেস্টে তিনি না থাকলে অধিনায়কের ভার সামলাবেন কে এটা নিয়েও একটা প্রশ্ন ছিল। তবে জি নিউজের প্রতিবেদন অনুযায়ী কোহলি না আসলে টেস্টে ভারতীয় দলের অধিনায়কত্ব করবেন রোহিত শর্মা। একটি টেস্ট ও তিনটি ওয়ানডে খেলতে আগামী ৭ জুন বাংলাদেশে পা রাখছে ভারতীয় দল। সফরের একমাত্র টেস্ট ম্যাচটি শুরু হবে ১০ জুন, ফতুল্লায়। মিরপুর শেরেবাংলা স্টেডিয়ামে তিনটি ওয়ানডে অনুষ্ঠিত হবে ১৮, ২১ ও ২৪ জুন। বাংলাদেশ সফরের জন্য ভারতীয় দল ঘোষণা করার কথা ২০ মে। 
