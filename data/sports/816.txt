
ম-তে মুরালিধরন। ম-তে মুস্তাফিজ। তাঁর দুর্বোধ্য স্পিনে ঘোল খেয়ে যেত বাঘা বাঘা ব্যাটসম্যান। দুসরার জবাব তো আজও ঠিকমতো খুঁজে পাওয়া যায়নি। মুত্তিয়া মুরালিধরনের দেখে ভালো লাগছে, আরও এক রহস্যময় বোলার এসে গেছে। হয়তো তাঁর মতো স্পিনার নয়, বলও করে বাঁ হাতে; কিন্তু রহস্যময়তায়, দুর্বোধ্যতায়, ব্যাটসম্যানদের ঘোল খাওয়ানোয় মুরালির যোগ্য উত্তরসূরি তো মুস্তাফিজও!
মুস্তাফিজের সৌভাগ্য, টেস্ট-ওয়ানডে দুই ধরনের ক্রিকেটেই সর্বকালের সর্বোচ্চ উইকেটের মালিককে বোলিং কোচ হিসেবে পেয়েছেন আইপিএলে। মুরালি হয়তো সরাসরি দেখভাল করেন না দলের পেসারদের, কিন্তু ১৩৪৭টি আন্তর্জাতিক উইকেটের মালিকের দীর্ঘ অভিজ্ঞতার ভাঁড়ার থেকে মুস্তাফিজের নেওয়ার তো অনেক কিছুই আছে। হায়দরাবাদ সানরাইজার্সের বোলিং কোচ উচ্ছ্বসিত প্রশংসা করেছেন মুস্তাফিজের।টাইমস অব ইন্ডিয়াকে মুরালি বলেছেন, ‘হায়দরাবাদের জন্য মোড় ঘুরিয়ে দেওয়া বোলারদের একজন হিসেবে আবির্ভূত হয়েছে মুস্তাফিজ। শুধু বাংলাদেশ নয়, এই মৌসুমে হায়দরাবাদের জন্যও সে বড় পাওয়া। ওকে ঠিকমতো পরিচর্যা করা হলে সামনে দীর্ঘ ক্যারিয়ার অপেক্ষা করছে।’এই মৌসুমে বোলারদের ওপর ভর করে একের পর এক সাফল্য পাচ্ছে হায়দরাবাদ, অথচ টি-টোয়েন্টি ব্যাটসম্যানদের খেলা। মুরালিও পিঠ চাপড়ে দিচ্ছেন মুস্তাফিজদের, ‘আমাদের বোলিং আক্রমণটা দুর্দান্ত। আশিস নেহরা, মুস্তাফিজ, ভুবনেশ্বর কুমাররা দারুণ খেলছে। এখন পর্যন্ত আমাদের ভালো করার বড় কারণ হলো গুরুত্বপূর্ণ সময়ে আমাদের বোলাররা ঠিক জায়গায় বল ফেলছে। আশা করব, এটি ধরে রেখে আমরা এই মৌসুমে নকআউট পর্বে যাব।’
