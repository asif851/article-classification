
এবারের জাতীয় লিগে প্রতিটি রাউন্ডেই সেঞ্চুরি-ফিফটির ছড়াছড়ি। মাহমুদউল্লাহর ব্যাটেও বড় ইনিংস উঁকি দেব দেব করেও যেন হারিয়ে যাচ্ছিল। গত রাউন্ডে করেছিলেন ৫২। তার আগে তৃতীয় রাউন্ডের ম্যাচটিতে অপরাজিত ৪৫ করে জিতিয়েছিলেন দলকে। তবে তিন অঙ্ক না ছুঁতে পারলে মাহমুদউল্লাহর মতো ব্যাটসম্যানের নামের সুবিচার হয় না।
ছয় মাস পরে অবশেষে সেঞ্চুরির দেখা পেয়েছেন বাংলাদেশের ‘বিশ্বকাপের নায়ক’। ফতুল্লায় মাহমুদউল্লাহ ও ওপেনার শামসুর রহমানের সেঞ্চুরিতে খুলনার বিপক্ষে ভালো অবস্থানে ঢাকা মহানগর। প্রথম দিন শেষে মাহমুদউল্লাহর দল করেছে ৫ উইকেটে ৩৪০। জাতীয় লিগের পঞ্চম রাউন্ডে খুলনা টসে জিতে ব্যাট করতে পাঠায় মহানগরকে। শামসুর-মেহেদি মারুফের উদ্বোধনী জুটি ভালো শুরু এনে দেয় মহানগরকে। এ জুটিতে আসে ৮৮। এরপর ছোট্ট ধাক্কা। খুলনার মেহেদি হাসান ফেরান মহানগরের ১৮ রান করা মেহেদিকে। ৮৮ রানেই ২ উইকেটের পতন। এর পর মহানগরকে শক্ত ভিত্তি দেয় মাহমুদউল্লাহ-শামসুরের তৃতীয় উইকেট। এ জুটিতে আসে ১২৪। রবিউল ইসলামের বলে আউটের আগে শামসুর করেন ১৪৪। শামসুর ফিরলেও উইকেট আঁকড়ে ছিলেন মাহমুদউল্লাহ। দিন শেষে অপরাজিত ১২৯ রানে। মাহমুদউল্লাহ সর্বশেষ সেঞ্চুরি পেয়েছিলেন মে মাসে, বিসিএলে। উত্তরাঞ্চলের বিপক্ষে করেছিলেন ১১৩। বিশ্বকাপে দারুণ পারফরম্যান্সের পর ওয়ানডেতে বলার মতো রান না না পেলেও টেস্টে পেয়েছেন। দক্ষিণ আফ্রিকার বিপক্ষে দুই ইনিংস মিলে মাহমুদউল্লাহর রান ছিল ১০২। তবে বহুদিন ধরেই বড় ইনিংসের হাপিত্যেশ ছিল। আজ সেটা ভালোভাবেই পূরণ হলো জাতীয় দলের অন্যতম এ ব্যাটিং ভরসার।
