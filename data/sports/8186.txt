
পাকিস্তানের ক্রিকেটাররা খেলা এবং খেলার বাইরে সব সময় থাকেন আলোচনায়। যেমন প্রায় হেরে যাওয়া ম্যাচ জিতিয়ে কেউ আলোচনায়, তো কেউ স্পট ফিক্সিং করে। ইতিবাচক ও নেতিবাচক যোকোনোভাবেই আলোচনায় তাঁরা যেন থাকবেনই। যেমন সম্প্রতি একটি মন্তব্যের জন্য সমালোচনার মুখে পড়েছেন পাকিস্তানের ওপেনার আহমেদ শেহজাদ।গত শনিবার ডাম্বুলার ওয়ানডেতে হারার পর ড্রেসিং রুমে ফিরছিলেন পাকিস্তান ও শ্রীলঙ্কার খেলোয়াড়েরা। ফেরার সময় আহমেদ শেহজাদ শ্রীলঙ্কার তিলকারত্নে দিলশান পাশাপাশি হাঁটছিলেন। এ সময় দিলশানকে ইসলাম ধর্ম গ্রহণের জন্য বলছেন শেহজাদ। এ দৃশ্য ধরা পড়ে যায় ক্যামেরায়। এর পরই তালগোলটা পাকাল।ক্যামেরায় ধরা পড়া ওই দৃশ্যের বরাত দিয়ে এএফপি জানায়, শেহজাদ দিলশানের উদ্দেশে বলছেন, ‘যদি তুমি মুসলিম না হও, তবে ধর্ম পাল্টিয়ে মুসলিম হয়ে যাও; তাহলে জীবনে যা-ই কর না কেন, সোজা বেহেশতে চলে যাবে।’ ব্যাটে যেমন, ঠিক তেমনই দিলশানের জবাব, সেখানে যেতে চাই না। তবে ধ্বংসের জন্য তৈরি হও। বলেন শেহজাদ।দিলশানকে মুসলমান হতে বলার পরই বিপাকেই পড়েছেন আহমেদ শেহজাদ। তাঁর মন্তব্যের বিষয়টি তদন্ত করছে পাকিস্তান ক্রিকেট বোর্ড (পিসিবি)।এদিকে এএফপি জানায়, শেহজাদকে গতকাল বুধবার পিসিবি কার্যালয়ে ডেকে পাঠানো হয়। পিসিবির গণমাধ্যম ব্যবস্থাপক আগা আকবর জানান, ওই মন্তব্যর জন্য শেহজাদকে জিজ্ঞাসাবাদ করা হয়েছে। শেহজাদ বিষয়টিকে দিলশানের সঙ্গে একান্ত ‘ব্যক্তিগত’ আলাপচারিতা বলে দাবি করেছেন।
আগা আকবর এ-ও বলেন, শ্রীলঙ্কান দলের কোনো অভিযোগ আছে কি না, এ ব্যাপারেও আমরা জানতে চেয়েছি।
তবে বিষয়টি নিয়ে শ্রীলঙ্কা দল এখনো কোনো অভিযোগ করেনি বলে জানিয়েছেন দলের ম্যানেজার সাবেক অধিনায়ক মঈন খান।
 
৩৭ বছর বয়সী দিলশান মুসলমান বাবা ও বৌদ্ধ মায়ের সন্তান। আগে তাঁর নাম ছিল তুয়ান মোহাম্মদ দিলশান। তবে বাবা-মার বিচ্ছেদের পর নিজের নাম বৌদ্ধ পরিচয়ে তিলকারত্নে মুদিয়ানসেলাগে দিলশান হয়ে যান।
 
এদিকে দিলশানের ছেলেবেলার কোচ রঞ্জন পারানাভিতানা জানান, ছোটবেলায় মুসলমান নাম থাকলেও দিলশান এবং তার ভাই-বোনেরা মায়ের ধর্মকেই অনুসরণ করতেন।
