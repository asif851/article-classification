
ইতিহাস ভারতের পক্ষেই ছিল। ইন্দোরের হোলকার স্টেডিয়ামে ভারতকে কেউ হারাতে পারেনি। সে রেকর্ড অটুট থাকল আজও। অস্ট্রেলিয়ার দেওয়া ২৯৪ রানের লক্ষ্য ৫ উইকেট ও ১৩ বল হাতে রেখেই ছুঁয়ে ফেলল ভারত। সেই সঙ্গে টানা তিন জয়ে দুই ম্যাচ হাতে রেখেই সিরিজ জিতে নিল স্বাগতিক দল। 
২৯৩ রান তাড়া করতে নেমে উড়ন্ত সূচনা ছিল ভারতের। রোহিত শর্মা (৭১) ও অজিঙ্কা রাহানের ১৩৯ রানের উদ্বোধনী জুটি ম্যাচ নিয়ে সব উত্তেজনা দূর করে দিয়েছিল। রোহিত আউট হওয়ার ৮ রান পরেই ফিরে গেছেন রাহানে (৭০)। তবে দলকে শঙ্কামুক্ত করেছেন হার্দিক পান্ডিয়া ও বিরাট কোহলি। দলকে দুই শ পার করে অধিনায়ক কোহলি (২৮) অবশ্য আউট হয়ে গেছেন বাজে এক শট খেলে। ৬ বলের মধ্যে কোহলি ও কেদার যাদব আউট হয়ে কিছুক্ষণের জন্য উত্তেজনা সৃষ্টি করেছিলেন। কিন্তু পঞ্চম উইকেটে মনীশ পাণ্ডেকে নিয়ে পান্ডিয়ার ৭৮ রানের জুটি অনায়াস জয় নিশ্চিত করেছে ভারতের। জয় থেকে মাত্র ১০ রান দূরে ৭৮ রানে আউট হয়ে গেছেন পান্ডিয়া। তাঁর ৭২ বলের ইনিংসে ছিল ৫ চার ও ৪ ছক্কা।এর আগে মিডল অর্ডারের ব্যর্থতায় মাত্র ২৯৩ রানে থেমেছে অস্ট্রেলিয়ার ইনিংস। ৩৬ ওভারেই মাত্র ১ উইকেট হারিয়ে ২০০ ছুঁয়ে ফেলেছিলেন স্মিথ-ফিঞ্চরা। যেখানে বাকি ওভারগুলোতে রানের বন্যা বইয়ে দেওয়ার কথা ছিল, কিন্তু সেখানে অস্ট্রেলিয়া কিনা থামল ২৯৩-এ!সিরিজে প্রথমবারের মতো খেলতে নামা অ্যারন ফিঞ্চ পেয়েছেন সেঞ্চুরি। কুলদীপ যাদবের বলে নিজের ষষ্ঠ ছক্কা হাঁকাতে গিয়েই ঝামেলা করে ফেললেন ফিঞ্চ। কেদার যাদবের হাতে ধরা পড়লেন ১২৪ রানে। ১২৫ বলের ইনিংসে ৫ ছক্কার সঙ্গে ১২টি চার ছিল এই ওপেনারের। ১৫৪ রানের দ্বিতীয় উইকেট জুটিটা ভাঙতেই অস্ট্রেলিয়ার ইনিংস যেন তাসের ঘর! ৩৮তম ওভার শেষেও সাড়ে তিন শ রানের স্বপ্ন দেখতে থাকা অস্ট্রেলিয়া ১ উইকেটে ২২৪ রান থেকে শেষ পর্যন্ত থামল ২৯৩-এ। সিরিজ হারের হাত থেকে বাঁচাতে যেটা যথেষ্ট ছিল না।
