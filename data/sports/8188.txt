
রানের পর রান করে যাচ্ছেন। এই তো সেদিন পেলেন টি-টোয়ে​ন্টির অধরা সেঞ্চুরিটাও। কিন্তু দল ভালো করছে না। তারকাবহুল দল নিয়েই বেঙ্গালুরু গোত্তা খেয়ে পড়ে আছে আইপি​এলের পয়েন্ট টেবিলে। এর মধ্যে সাংবাদিকেরা উটকো সব প্রশ্ন নিয়ে হাজির। বিরাট কোহলি সাফ জানিয়ে দিলেন, আনুশকা শর্মা নিয়ে বারবার প্রশ্ন করে লাভ নেই। এই প্রশ্নের উত্তর সবার জানার দরকারও নেই।আনুশকার সঙ্গে তাঁর সম্পর্কের বর্তমান অবস্থাটা কী? বাতাসে নানা গুঞ্জন। এমনও শোনা যাচ্ছে, দুজনের আবারও মিলমিশ হয়ে গেছে। আনুশকা ফিরে এসেছেন কোহলির হৃদয়-বন্দরে। আবার কেউ কেউ বলছে, সব ভুয়া খবর। দুজন এখন ‘ভালো বন্ধু’। এর বে​শি কিছু নয়। আসলে কোন খবরটা সত্যি? কোহলির কাছেই জানতে চেয়েছিলেন কিছু সাংবাদিক। কোহলি যেন স্রেফ মুখের ওপর দরজা বন্ধ করে দিলেন এই বলে, ‘এটা বাকি সবার না জানলেও চলবে। এটা নিয়ে আমি কোনো মন্তব্য করতে চাই না।’শুধু আনুশকা বিষয়ে নয়, কোহলি কুলুপ আঁটলেন আরেকটি প্রসঙ্গে। সালমান খানকে ভারতীয় অলিম্পিক দলের দূত করায় দেশজুড়ে সমালোচনা হচ্ছে। এ নিয়ে অনেকেই মন্তব্য করছেন। ক্রিকেটারদেরও কেউ কেউ মুখ খুলেছেন। তবে কোহলির কাছে যখন জানতে চাওয়া হলো, তাঁর উত্তর, ‘এ ব্যাপারে তেমন কিছুই জানি না।’ কাল এক অনুষ্ঠানে কোহলি এভাবেই প্রতিটা প্রশ্নকে সপাটে পুল করে সীমানা-ছাড়া করছিলেন। প্রশ্নগুলোও যে বেমক্কা। তবে একটা প্রশ্নে কথার দুয়ার খুলে দিতে পারতেন। আপনার আদর্শ কে ছিল—এমন প্রশ্নেও কোহলি বললেন, ‘সবাই জানে আমি কাকে শুরু থেকে আদর্শ মেনেছি। এ নিয়ে নতুন কিছু বলার নেই। শুরু থেকেই তিনিই (টেন্ডুলকার) আমার আদর্শ ছিলেন।’
তবে অজানা এক উত্তর এরপর পাওয়া গেল। সবাই যে গম্ভীরকে চেনে, আসলে তিনি নাকি তেমন মানুষ নন। কোহলি বলেছেন, ‘শুরুর দিকে যখন আমার ভক্তসংখ্যা বাড়তে শুরু করল, খুব হতাশ হয়ে পড়েছিলাম সবাই আমাকে অন্য রকম মানুষ ভাবে দেখে। ​আমি কিন্তু মোটেও সে রকম নই। কঠোর পরিশ্রম করে মানুষের সেই দৃষ্টিভঙ্গি বদলানোর চেষ্টা করেছি। আমার বন্ধু আর পরিবারের লোকজন জানে আমি কী রকম। তবে সময়ের সঙ্গে সঙ্গে আমি জেনেছি, নিজের কাজের প্রতি শতভাগ মনোযোগ আর নিবেদিত প্রাণ থাকাটাই আসল। আপনি যদি নিজের কাজের প্রতি সৎ​ থাকেন, মানুষের সেটা ​দৃষ্টি কাড়বেই। আর তা হলে খেলার বাইরে যা কিছু আছে মানুষের ভাবনায়, সেগুলো সরে যাবেই।’
