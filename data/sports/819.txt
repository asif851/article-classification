

ঘানার বিপক্ষে ৬৯ মিনিটের খেলা শেষে ২-১ গোলে পিছিয়ে জার্মানি। কোচ জোয়াকিম লো মাঠে নামালেন দুই বিশ্বস্ত সৈনিক বাস্টিয়ান শোয়েনস্টাইগার আর মিরোস্লাভ ক্লোসাকে। দুই মিনিট পরেই পেয়ে গেলেন কাঙ্ক্ষিত ফলাফল। গোল করে সমতা ফেরালেন ক্লোসা। ছুঁয়ে ফেললেন বিশ্বকাপের সর্বোচ্চ গোলদাতা রোনালদোকে। দুজনের গোলসংখ্যাই এখন ১৫। আর মাত্র একটি গোল করতে পারলেই রেকর্ডটি একেবারেই নিজের করে নিতে পারবেন ক্লোসা।
জার্মানি-ঘানার ম্যাচটি ছিল বিশ্বকাপ ইতিহাসের ৮০০তম ম্যাচ। মাইলফলকের এই ম্যাচটিই ক্লোসা স্মরণীয় করে রাখলেন রেকর্ড বুকে নাম লিখিয়ে। আরও একটি দিক দিয়ে বিরল এক কৃতিত্ব অর্জন করেছেন জার্মান এই স্ট্রাইকার।
বিশ্বকাপের চারটি ভিন্ন আসরে গোল করা তৃতীয় খেলোয়াড় হিসেবে লেখা হবে ক্লোসার নাম। এর আগে এমনটা করেছিলেন শুধু ব্রাজিলিয়ান কিংবদন্তি পেলে ও সাবেক জার্মান স্ট্রাইকার উয়ে সিলার।
আগের তিনটি বিশ্বকাপেই ক্লোসা ছিলেন জার্মান আক্রমণভাগের অন্যতম প্রধান সেনানী। কিন্তু এবার ৩৬ বছর বয়সী ক্লোসার ওপরে হয়তো খুব বেশি ভরসা রাখতে পারছেন না কোচ জোয়াকিম লো। পর্তুগালের বিপক্ষে প্রথম ম্যাচে ক্লোসাকে ডাগআউটেই বসে থাকতে হয়েছে। আজও ছিলেন না প্রথম একাদশে। কিন্তু বিপদের মুহূর্তে ঠিকই সেই পুরোনো ভূমিকাতেই দেখা গেল ক্লোসাকে। জার্মান এই স্ট্রাইকার নিজে অবশ্য প্রথম একাদশে সুযোগ পাওয়া না-পাওয়া নিয়ে বিন্দুমাত্রও ভাবছেন না। রোনালদোর রেকর্ড ছুঁয়ে ফেলার প্রতিক্রিয়া জানাতে গিয়ে বলেছেন, ‘আমি শুরু থেকে খেলছি না বদলি হিসেবে নামছি, সেটা কোনো ব্যাপার না। প্রতিটি ম্যাচই সমান গুরুত্বপূর্ণ। আর ২০ ম্যাচে ১৫ গোল খারাপ না।’— এএফপি

