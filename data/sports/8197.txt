
* কেন পিএসজিতে
নেইমার: ব্যাপারটা উচ্চাকাঙ্ক্ষার। আমি আরও বড় চ্যালেঞ্জ চাইছিলাম, আর মন যা চাইল তা-ই করলাম। এই ক্লাবটাকে আরও শিরোপা জিততে সাহায্য করতে চাই।
* বার্সেলোনার চেয়ে পিএসজিতে মূল তারকা হওয়ার সম্ভাবনাই কি দলবদলের আসল কারণ?
নেইমার: না। এমন নয় যে, বার্সেলোনায় আমি মূল তারকা হতে চেয়েছি। এখানেও তা চাইছি না। নতুন চ্যালেঞ্জ খুঁজছি, নতুন ট্রফি...এসবই আমাকে অনুপ্রাণিত করে।
* তাহলে এ বছর কেন
নেইমার: এটা সহজভাবে ব্যাখ্যা করা কঠিন। এ মুহূর্তে আমাদের এখানে (সাফল্যের জন্য) যা দরকার, সবই আছে। আমার মন বলছিল, পিএসজিতে যাওয়ার এটাই সঠিক সময়।
* পিএসজিতে আসার সিদ্ধান্ত নিজের কি না
নেইমার: দল বদলাতে চাওয়ার এই সিদ্ধান্তটা ছিল জীবনের কঠিনতম সিদ্ধান্তগুলোর একটি। বার্সেলোনা ছেড়ে আসা সহজ নয়। কী করতে চাই এ নিয়ে আমি একবার, দুবার, অনেকবার ভেবেছি। (বার্সেলোনায়) অনেক ভালো বন্ধু রেখে এসেছি আমি। কিন্তু ফুটবল এমনই। পিএসজিতে ব্রাজিলিয়ান খেলোয়াড়দের সঙ্গে কথা বলেছিলাম। আমার তো নিজের ঘর মনে হচ্ছে এটিকে।
* ওই ব্রাজিলিয়ান খেলোয়াড়েরা ছাড়াও পিএসজি টেনেছে কি না
নেইমার: হ্যাঁ। এখানে পরিবেশটাই ইতিবাচক। জীবনে কী করতে চাই, এ নিয়ে অনেক ভেবেছি আমি। যখনই সিদ্ধান্তে পৌঁছেছি, আর সেটি নিয়ে শতভাগ নিশ্চিতও হতে পেরেছি, সেটি জানিয়ে দিয়েছি।
* বার্সেলোনার জন্য বার্তা 
নেইমার: কী বলব, বুঝতে পারছি না। আমার দুঃখ নেই, খুশি। ওখানে আমার গল্প লিখেছি, কিছু ট্রফি জিতেছি, যা করার ছিল সবই করেছি। কিন্তু সবাইকে তো আর আপনি খুশি করতে পারবেন না। (বার্সা) ভক্তদের বলতে চাই, আপনাদের বন্ধুত্বের জন্য ধন্যবাদ!
* এই দলবদলে অর্থের ভূমিকা
নেইমার: যারা এমন বলে, তারা আমাকে চেনে না। শুধু টাকার জন্যই আসিনি। আমি সুখী হতে চাই, আমার পরিবারকে সুখী রাখতে চাই। শুনে দুঃখ লাগছে যে, কিছু লোক ব্যাপারটাকে ওভাবে দেখছে। যদি শুধু অর্থেরই ব্যাপার হতো, তাহলে আমি অন্য কোথাও-ও যেতে পারতাম।
* সবচেয়ে দামি খেলোয়াড় হওয়ার চাপ 
নেইমার: আমার ওজন ৬৯ কেজি। নিজের ওজনের চেয়ে বেশি বোঝা আমার ওপর নেই।
* দলে তাঁর পজিশন নিয়ে 
নেইমার: জানি না কোথায় খেলব, তা নিয়ে এখনো আলোচনা করিনি। কোচ যেখানে চাইবেন, সেখানেই খেলব।
* পিএসজিতে আসার সিদ্ধান্ত কখন
নেইমার: সবকিছুই পুঙ্খানুপুঙ্খভাবে ভেবেছি। দুই দিন আগে সিদ্ধান্তটা নিয়েছি। বার্সেলোনার কোচকে সবার আগে সেটি জানাই। সিদ্ধান্তটা কঠিন ছিল, তবে আমি এ নিয়ে খুশি। নিশ্চয়ই আমার জন্য ঈশ্বরের কোনো পরিকল্পনা আছে।
* বার্সার প্রতি অসম্মান দেখানো হলো কি না
নেইমার: আমি খারাপ কিছুই করিনি। বার্সেলোনার প্রতি সম্মানের কখনোই কমতি ছিল না আমার। প্রত্যেক খেলোয়াড়েরই ক্লাবে থাকা না-থাকার অধিকার আছে। থাকতে কেউ বাধ্য নয়। যদি কেউ ছাড়তে চায়, তবে তা-ই হবে। দুঃখ লাগছে যে কিছু সমর্থক ওভাবে ভাবছে।
* মেসির সঙ্গে সম্পর্ক খারাপ হয়ে পড়েছিল কি না
নেইমার: আরে না! ও আমার রোল মডেল। বার্সেলোনায় প্রথম সপ্তাহে আমি অনেক স্নায়ুচাপে ভুগছিলাম। তবে পরে চাপটা আর ছিল না। সেরা খেলোয়াড়ের সঙ্গে খেলা তো সব সময়ই সহজ।
