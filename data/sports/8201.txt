
ষড়যন্ত্র তত্ত্ব! দশ মাসের মাথায় ইমরান খানের বিয়ে ভেঙে যাওয়ার পর এখন অনেক খবরই বেরোচ্ছে। এবার যেমন জানা গেল, রেহম খান নাকি পাকিস্তানের বিশ্বকাপজয়ী অধিনায়ককে বিষ খাইয়ে হত্যার চেষ্টা করেছিলেন। ইমরানের রাজনৈতিক জনপ্রিয়তা হাতের মুঠোয় নেওয়াই নাকি ছিল তাঁর উদ্দেশ্য!পাকিস্তানের একটি টিভি চ্যানেলকে এই তথ্য দিয়েছেন পাকিস্তানি সাংবাদিক আরিফ নিজামি। গত ৩০ অক্টোবর আনুষ্ঠানিকভাবে জানানো হয়, দ্বিতীয় সংসারটিও টিকল না ইমরানের। তবে বিচ্ছেদের কারণ এখনো জানানো হয়নি। এর পর থেকেই নানা কথা শোনা যাচ্ছে। গোয়েন্দা তথ্যের বরাত দিয়ে নিজামি তো রীতিমতো বোমাই ফাটালেন।টিভি উপস্থাপক রেহম আকস্মিকভাবেই এসেছিলেন তেহরিক-ই-ইনসাফ দলের প্রধান ইমরানের জীবনে। রেহমেরও আগে বিয়ে হয়েছিল। নিজামি দাবি করেছেন, মিথ্যার পর মিথ্যা তথ্য দিয়ে ইমরানের মন গলিয়েছিলেন রেহম। এমনকি তাঁর শিক্ষা​গত যোগ্যতা আর আগের স্বামীর কথিত নির্যাতনের তথ্যও নাকি মিথ্যা। বিয়ের কিছুদিনের মধ্যেই ইমরানের সঙ্গে সম্পর্কের চরম অবনতি হয়। দুজনের মধ্যে ঝগড়া-বিবাদ লেগেই থাকে। রাজনীতি নিয়ে ভীষণই ব্যস্ত সাবেক এই তারকা অলরাউন্ডারের জীবন নাকি বিষিয়ে উঠেছিল। কয়েক মাস আগে অসুস্থতা নিয়ে ইমরান হাসপাতালে ভর্তি হয়েছিলেন। নিজামি দাবি করেছেন, তখন স্বাস্থ্য পরীক্ষায় ইমরানের শরীরে ইঁদুর মারার বিষের অস্তিত্ব পাওয়া গিয়েছিল। 
পাকিস্তানের গোয়েন্দা সংস্থাগুলোই নাকি কাছের এক বন্ধুর মাধ্যমে ইমরানকে সতর্ক করে, রেহমের মতলব ভালো নয়। ইমরানের দলের নেতৃত্ব মুঠোয় পুরে নিতে রেহম ইমরানকে বিষ খাইয়ে থাকতে পারেন।এখন দেখা যাক, এই তথ্য নিয়ে কী কাণ্ডটা হয়! সূত্র: টাইমস অব ইন্ডিয়া।
