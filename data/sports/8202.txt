
খেলাটাকে একদম সহজ করার উদ্দেশ্যে ১০০ বলের ক্রিকেটের জন্ম দিচ্ছে ইসিবি। কিন্তু ‘সহজ’ ক্রিকেটেও তো এসে যাচ্ছে কঠিন সব হিসাব–নিকাশ। ইনিংসের শেষ ওভারে ১০ বল করাটা মেনে নিতেই কষ্ট হচ্ছিল অনেকের। এবার শোনা যাচ্ছে, সে ওভারে নাকি চাইলে তিনজন বোলারও ব্যবহার করতে পারবেন অধিনায়ক!
১৫টি স্বাভাবিক ওভার ও ১০ বলের ১৬ ওভারের নতুন এক ক্রিকেট চালু করতে চাইছে ইংল্যান্ড ও ওয়েলশ ক্রিকেট বোর্ড (ইসিবি)। পাঁচ সপ্তাহ লম্বা এই প্রতিযোগিতার সঙ্গে পরিচয় ঘটানো হবে ২০২০ সালে। এর মধ্যেই আইসিসি বলে দিয়েছে, নতুন এই ক্রিকেটকে আনুষ্ঠানিক অনুমোদন দিতে আপত্তি নেই তাদের। এখন মূল দায়িত্বটা ইসিবির ওপর বর্তেছে, অর্থাৎ এই ক্রিকেটের বিভিন্ন আইনকানুন সৃষ্টি করা।  কাউন্টি দলগুলো এখন ১০ বলের ওভারটি কীভাবে করা হবে, সেটা নিয়ে ভাবছে। এখনো পর্যন্ত কাউন্টি দলের এ ভাবনা, তাতে তিনজন বোলারের হাতেও বল দেখা যেতে পারে। অর্থাৎ শেষ ওভারে কোনো বোলার যদি ব্যাটসম্যানের তোপের শিকার হয়, তবে অধিনায়ক নতুন কারও হাতে বল তুলে দিতে পারবেন। দ্বিতীয় পছন্দও যদি কাজে না আসে, তখন তৃতীয় পছন্দ।তবে ইসিবি এতে রাজি হবে কি না, সেটাই দেখার বিষয়। কারণ, ১০০ বলের ক্রিকেট জন্ম দেওয়ার মূল কারণ সময় কমানো। এখন অধিনায়ক যদি বারবার বোলার পরিবর্তন করেন, তবে সে উদ্দেশ্য পূরণ হবে না। দ্বিতীয় কারণটা আরেকটু কঠিন। আইসিসির বর্তমান নিয়মে ইনিংস শেষ না হয়ে গেলে, একটি ওভার একজন বোলারই করতে পারেন। শুধু দুটি ক্ষেত্রে একজন বোলারের ওভার অন্য কেউ শেষ করতে পারেন। যদি বোলার চোট পান অথবা দুটি বিমার দিয়ে নিষিদ্ধ হন মূল বোলার।ইসিবি এ বিষয়ে মেরিলিবোন ক্রিকেট ক্লাবের (এমসিসি) সঙ্গে কথা বলছে। ১০০ বলের ম্যাচের জন্য ক্রিকেটের অতি পুরোনো একটি নিয়ম পরিবর্তন করতে রাজি হবে এমসিসি?
