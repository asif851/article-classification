
২০১০ সালের বিশ্বকাপে কোয়ার্টার ফাইনাল থেকে বিদায়ের পর বরখাস্ত করা হয়েছিল ব্রাজিলের তখনকার কোচ দুঙ্গাকে। এবার সেলেসাওদের আরও একটি অসফল বিশ্বকাপ মিশনের পর ফিরিয়ে আনা হলো ব্রাজিলের সাবেক কোচকেই। নতুন কোচ হিসেবে ১৯৯৪ সালের বিশ্বকাপজয়ী অধিনায়ক দুঙ্গার নামই ঘোষণা করেছে ব্রাজিলের ফুটবল কনফেডারেশন।কোচ হিসেবে খুব একটা অসফল ছিলেন না দুঙ্গা। ২০০৬ সালে দায়িত্ব নেওয়ার পর ব্রাজিলকে জিতিয়েছিলেন কোপা আমেরিকা ও কনফেডারেশনস কাপের শিরোপা। কিন্তু ২০১০ বিশ্বকাপের কোয়ার্টার ফাইনাল থেকে বিদায়ের পরপরই সরে দাঁড়াতে হয়েছিল তাঁকে। তাঁর রক্ষণাত্মক কৌশল নিয়েও সে সময় উঠেছিল অনেক প্রশ্ন। তবে এবারের বিশ্বকাপে ব্রাজিলের লজ্জাজনক পারফরম্যান্সের পর আবার সেই দুঙ্গার ওপরই ভরসা রাখছে ব্রাজিলের ফুটবলকর্তারা।জার্মানির কাছে ৭-১ আর হল্যান্ডের বিপক্ষে ৩-০ গোলের দুটি হার ওলট-পালট করে দিয়েছে ব্রাজিলীয় ফুটবলকে। দায় মাথায় নিয়ে সরে দাঁড়াতে হয়েছে কোচ লুইস ফেলিপে স্কলারিকে। ব্রাজিল ফুটবল কনফেডারেশনের বিভিন্ন পদেও এসেছে পরিবর্তন। ১৯৯৪ সালের বিশ্বকাপজয়ী দলের সদস্য গিলমার রিনালদি বসেছেন ব্রাজিলের নির্বাচক দলের প্রধান সমন্বয়কারীর আসনে। রিনালদির হাত ধরেই দুঙ্গা চার বছর পর ব্রাজিল জাতীয় দলের কোচের দায়িত্বটি ফিরে পেয়েছেন বলে ধারণা করছেন অনেকে।
আগামী বছর কোপা আমেরিকা হবে দুঙ্গার প্রথম বড় মিশন। রয়টার্স।
