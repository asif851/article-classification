
সেঞ্চুরিকে তো রীতিমতো ছেলেখেলাই বানিয়ে তুললেন মোহাম্মদ আশরাফুল। টানা তিন ম্যাচে সেঞ্চুরি পেলেন তিনি। ২০ মার্চ মোহামেডানের বিপক্ষে ম্যাচ দিয়ে শুরু। বৃহস্পতিবার অগ্রণী ব্যাংকের বিপক্ষে টানা দ্বিতীয় সেঞ্চুরির পর আজ ব্রাদার্সের বিপক্ষে ‘হ্যাটট্রিক’ পেয়ে গেলেন তিনি।
টানা তিনটি (মোট পাঁচটি) সেঞ্চুরি দিয়ে কি নির্বাচকদের একটু ভাবনায় ফেলে দিলেন বাংলাদেশের সাবেক অধিনায়ক? ম্যাচ পাতানোর অপরাধ করে নিষিদ্ধ না হলে আজ হয়তো বাংলাদেশ দলের অন্যতম নিউক্লিয়াস হয়েই থাকতেন। ২০১২-তে নিষিদ্ধ হওয়ার পর পেরিয়ে গেছে অনেকগুলো বছর। নিষেধাজ্ঞা কাটিয়ে ফেরার পর এই প্রথম দারুণ ধারাবাহিক তিনি। ক্রিকেটের বাইরে থেকেও ব্যাটিংটা যে ভুলে যাননি, সেটাই জানান দিচ্ছেন। তবে নির্বাচকদের ভাবনায় ফেললেও জাতীয় দল যে তাঁর কাছে এখনো অনেক দূরের বিষয়, সেটা বলাই যায়। তবে এসব নিয়ে না ভেবে নিজের ‘ধারাবাহিকতা’কে এই মুহূর্তে উপভোগ করতেই পারেন ২০০১ সালে সবচেয়ে কম বয়সে টেস্ট সেঞ্চুরি করা এই ক্রিকেটার।
আজ ব্রাদার্সের বিপক্ষে আশরাফুল অপরাজিত ছিলেন ১০২ রানে। ১৯৫ মিনিট ব্যাটিং করে ১৩৭ বলে তাঁর এই ইনিংসে ৫০ ওভার শেষে কলাবাগান ৩ উইকেটে তুলেছে ২৫২ রান। আশরাফুলের সেঞ্চুরির পাশাপাশি কলাবাগানের সংগ্রহে গুরুত্বপূর্ণ ভূমিকা ছিল ওয়ালিউল করিমের ৯৫ বলে ৭৯। এ ছাড়া মুনিম শাহরিয়ার করেছেন ৩৫ আর ফারুক হোসেনের ব্যাট থেকে এসেছে ২৮ রান। ব্রাদার্সের সোহরাওয়ার্দী শুভ ৫৩ রানে নিয়েছেন ২ উইকেট।
লিগে সেঞ্চুরিতে তিনিই শীর্ষে। তিন সেঞ্চুরি করে আশরাফুলের পেছনে জাতীয় ক্রিকেট দলের লিটন দাস। তাঁর পাঁচ সেঞ্চুরির দুটিই অগ্রণী ব্যাংকের বিপক্ষে। ব্রাদার্স ছাড়াও বাকি দুটি মোহামেডান ও প্রাইম দোলেশ্বরের বিপক্ষে।
