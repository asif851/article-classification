
পাকিস্তানের বিপক্ষে যে ১১ ম্যাচ বিরাট কোহলি খেলেছেন, তার ৭টিতে জিতেছেন। তবে অধিনায়ক হিসেবে চিরপ্রতিদ্বন্দ্বীদের সঙ্গে কখনো হারেননি কোহলি, জিতেছেন দুই ম্যাচের দুটিতেই। পরিসংখ্যান-রেকর্ড যতই তাঁর পক্ষে কথা বলুক, ভারতীয় অধিনায়কের অবশ্য এসবে বিশ্বাস নেই!
ওয়ানডেতে অন্য দলের মতো পাকিস্তানের বিপক্ষেও রেকর্ড ভালো কোহলির। চিরপ্রতিদ্বন্দ্বীদের বিপক্ষে ১১ ম্যাচে ২ সেঞ্চুরিতে ৫০.৪৪ গড়ে করেছেন ৪৫৪ রান। ওয়ানডেতে তাঁর সর্বোচ্চ ১৮৩ পাকিস্তানের বিপক্ষে। কদিন আগে ওয়ানডেতে দ্রুততম আট হাজার রান করা কোহলি আজ ওভালে সংবাদ সম্মেলনে বললেন, এসব পরিসংখ্যান-রেকর্ড বা অতীতে তিনি পড়ে থাকেন না, ‘প্রতিটি ম্যাচ জেতার জন্য খেলি। পরিসংখ্যান, রেকর্ড, অতীতে কী হয়েছে এগুলো বিশ্বাস করি না। শুধু বিশ্বাস করি না তা নয়, এসব মনেও রাখি না। আমাদের লক্ষ্য থাকে দল হিসেবে একটা পরিপূর্ণ ক্রিকেট ম্যাচ খেলার। একটা দলের বিপক্ষে আগেরবার কতবার জিতেছি, এসব ভেবে কোনো ম্যাচ খেলতে পারবেন না। কোনো দলের বিপক্ষে আপনার জয়ের নিশ্চয়তা নেই। ক্রিকেট এমনই খেলা, যে দল ভালো খেলবে, ভালো প্রস্তুতি নেবে, পরিকল্পনা করবে, তার জয়ের সম্ভাবনা বেড়ে যাবে। এগুলোয় মনোযোগ রাখি, পরিসংখ্যানে নয়।’
তার মানে কোহলির চোখ শুধু সামনে। সেটি যদি হয়, ভারতীয় অধিনায়কের দৃষ্টি নিশ্চয়ই চ্যাম্পিয়নস ট্রফির ধাতব শিরোপাটার দিকেও!
