
ধরুন, দেশের হয়ে খেলার সুযোগ পেয়েছেন। একটু পরেই শুরু খেলা, তার আগে জাতীয় সংগীত গাওয়ার জন্য কাঁধে কাঁধ মিলিয়ে দাঁড়ালেন। আবেগে তখন আপনি থরোথরো, আপনার প্রতিটা রোমকূপে রোমাঞ্চের শিহরণ। এমন সময় জাতীয় সংগীত বেজে না উঠে অন্য একটা গান বেজে উঠল। কেমন লাগবে বলুন? পরশু মাল্টার খেলোয়াড়দের ঠিক এই অবস্থাতেই পড়তে হয়েছিল। প্রীতি ম্যাচে স্লোভাকিয়ার মুখোমুখি তারা। খেলা শুরুর আগে জাতীয় সংগীতের জন্য দুদল দাঁড়িয়ে ছিল। এমন সময় মাল্টার জাতীয় সংগীতের বদলে বেজে উঠল রক ব্যান্ড লিংকিন পার্কের একটা গান। প্রায় সঙ্গে সঙ্গেই অবশ্য ভুল বুঝতে পেরে গানটি বন্ধ করে দেওয়া হয়। আর মাল্টার খেলোয়াড়দের মুখে তখন হাসির হুল্লোড়! মিরর।
