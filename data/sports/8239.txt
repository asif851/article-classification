
২০০৯ অস্ট্রেলিয়ান ওপেন, ২০১২ ফ্রেঞ্চ ওপেন—মিক্সড ডাবলস শিরোপা জয়ের সঙ্গী ছিলেন স্বদেশি মহেশ ভূপতি। মহেশের সঙ্গে জুটি ভেঙে গেছে অনেক দিনই হলো। এবার ইউএস ওপেনে জুটি বেঁধেছিলেন ব্রাজিলিয়ান তারকা ব্রুনো সোয়ারেসের সঙ্গে। সানিয়া-সোয়ারেস জুটিটা যে বেশ জমেছে, প্রমাণ মিলল নগদেই। তৃতীয়বারের মতো মিক্সড ডাবলসে গ্রান্ড স্লাম জিতলেন সানিয়া।ইউএস ওপেনে সানিয়া-সোয়ারেস জুটি ৬-২, ২-৬, ১১-৯ গেমে হারিয়েছে যুক্তরাষ্ট্রের আবিগাইল স্পিয়ার্স ও মেক্সিকোর সান্তিয়াগো গঞ্জালেসকে।কদিন আগে সানিয়াকে ভারতের নবগঠিত তেলেঙ্গানা রাজ্যের ‘ব্র্যান্ড অ্যাম্বাসেডর’ হিসেবে নির্বাচিত করা হয়। সঙ্গে সঙ্গে ভারতের ক্ষমতাসীন রাজনৈতিক দল বিজেপির এক সাংসদ মন্তব্য করেন, ‘অ্যাম্বাসেডর হিসেবে নিয়োগ পাওয়ার কোনো নৈতিক ভিত্তি নেই সানিয়ার। এই রাজ্য গঠনের আন্দোলনের সঙ্গে তাঁর কোনো আত্মিক সম্পর্ক নেই।’ এ মন্তব্যে কেঁদেই ফেলেন ভারতের টেনিস তারকা।ইউএস ওপেনে সাফল্যের পর তাই বললেন, ‘এটি খুবই কঠিন সময় ছিল। কদিন আগে দেশে আমাকে নিয়ে অনেক কিছুই হয়েছে। তবে হ্যাঁ, এখনো আমি ভারতীয় হিসেবে গর্ববোধ করি।’ এএফপি ও রয়টার্স।
