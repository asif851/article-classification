



 জুন থেকে টানা ছয় মাস বাংলাদেশের ব্যস্ত ক্রিকেট সূচি
 জুনে আফগানিস্তানের বিপক্ষে ওয়ানডে সিরিজ হতে পারে
ওয়েস্ট ইন্ডিজ সফরের আগে আফগানিস্তানের বিপক্ষে বিশ্রাম পেতে পারেন সিনিয়ররা


মিরপুর শেরেবাংলা স্টেডিয়ামে ঢাকা প্রিমিয়ার লিগের সুপার লিগের ম্যাচ চলছে। কিন্তু ঘুরেফিরে এল আফগানিস্তান সিরিজ। জুনে আফগানদের বিপক্ষে একটি ওয়ানডে সিরিজ খেলতে ভারতে যাওয়া হবে কি না, সেটি নিয়ে কিছুটা দ্বিধায় ছিল বিসিবি। বিসিবি ভেবেছে, আফগানিস্তান যদি বিশ্বকাপের টিকিট চূড়ান্ত না করতে পারে, তাদের সঙ্গে সিরিজ খেলে কী লাভ! কাল আফগানদের বিশ্বকাপ নিশ্চিত হওয়ায় বিসিবির সংশয় দূর হয়েছে অনেকটাই।সব ঠিক থাকলে জুনের প্রথম সপ্তাহে ভারতের দেরাদুনে সিরিজটা হওয়ার কথা। যদি সফরটি হয়, তাহলে আফগানিস্তানের বিপক্ষে বাংলাদেশ কেমন দল নিয়ে খেলবে, সিনিয়রদের বিশ্রাম দেওয়া হবে কি না, সেটি নিয়ে প্রশ্ন উঠেছে। এমন প্রশ্ন ওঠার কারণ, বছরের শেষ ছয় মাসের ব্যস্ত ক্রিকেট সূচি। জুনে ওয়েস্ট ইন্ডিজ সফরের আগে সিনিয়র দু-একজন খেলোয়াড়কে বিশ্রাম দেওয়া যায় কি না, সেটি ভাবছে বিসিবি।আজ বিসিবির ক্রিকেট পরিচালনা বিভাগের প্রধান আকরাম খান বলেন, ‘এটা আমরা ভাবছি। নির্বাচকেরা আছেন, বোর্ড পরিচালকেরা যাঁরা আছেন, সবার সঙ্গে আলাপ-আলোচনা করে সিদ্ধান্ত নেওয়া হবে।’সিনিয়র খেলোয়াড়দের বিশ্রাম দেওয়ার ভাবনা কেন, আকরাম সেটির যুক্তি দেখালেন এভাবে, ‘ওয়েস্ট ইন্ডিজ সফর থেকেই আমাদের প্রচুর খেলা আছে। সেখান থেকে ফিরে আবার সফর আছে। বিপিএল আছে, বিপিএলের পর আবার সিরিজ আছে। এর সঙ্গে “এ” দলের বেশ কয়েকটি সিরিজ আছে। শ্রীলঙ্কা “এ” দল আসছে, বাংলাদেশ “এ” আয়ারল্যান্ড যাবে; সব মিলিয়ে খেলোয়াড়েরা কী অবস্থায় থাকবে, সেটা চিন্তাভাবনা করে একটা সিদ্ধান্ত নেব।’বিপিএলের আগে একটি টি-টোয়েন্টি টুর্নামেন্ট আয়োজনের কথা শোনা যাচ্ছে অনেক দিন ধরে। আজ এই টুর্নামেন্টের একটি ধারণা দিলেন আকরাম, ‘বাংলাদেশের সেরা খেলোয়াড়দের নিয়ে টুর্নামেন্টটা হবে। দলগুলো হবে বিসিএলের মতো। চারটা দল ভাগ করে আমরা যে টুর্নামেন্ট আয়োজন করি, সেই আদলে একটা টুর্নামেন্ট আয়োজনের কথা ভাবা হচ্ছে।’
