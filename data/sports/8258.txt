
মৌসুম শুরু হয়েছিল একটি সংবাদ দিয়ে, নেইমারের দাম এখন দুই হাজার কোটি টাকা। বার্সেলোনার সঙ্গে গত বছরের চুক্তি অনুসারে এক দিনেই বাই-আউট ক্লজ ২০০ মিলিয়ন ইউরো থেকে ২২২ মিলিয়ন হয়ে গিয়েছিল নেইমারের। তখন মনে হয়েছিল, এ তো অসম্ভব অঙ্ক! কিন্তু শেষ পর্যন্ত পিএসজি সেই অঙ্কটাকেও ‘বড্ড কম’ বানিয়ে দলে টেনেছে ব্রাজিল মিডফিল্ডারকে। চেয়ে দেখা ছাড়া কিছুই করতে পারেনি বার্সেলোনা।
রিয়াল মাদ্রিদ যে বার্সার মতো ভুল করছে না, সেটি জানা ছিল আগেই। বেল-বেনজেমা-রোনালদো, কারোরই বাই-আউট ক্লজ ৫০০ মিলিয়নের কম নয়। তবে আজ ইসকোর মূল্যটা সবাইকে চমকে দিতে বাধ্য। এই মিডফিল্ডারের সঙ্গে চার বছরের নতুন চুক্তি করেছে রিয়াল। নতুন চুক্তিতে বার্ষিক ৬ মিলিয়ন ইউরো পাবেন ইসকো। আর ‘ম্যাজিকের’ জন্য রিয়ালের নতুন ক্লজ? মাত্র ৭০০ মিলিয়ন ইউরো। অর্থাৎ ৬ হাজার ৬৪১ কোটি টাকা!আকাশচুম্বী এই ‘বাই-আউট’ ক্লজ দিয়ে রিয়াল বার্সেলোনাকেই ইঙ্গিতটা দিয়ে রাখল—ইসকো থেকে দূরে থাকো। মালাগার সাবেক এই খেলোয়াড়কে দলে টানার ইচ্ছে ছিল বার্সেলোনার। আর এক বছর পর চুক্তি শেষ হয়ে গেলে মুফতেই তাঁকে দলে নিতে পারত কাতালানরা। কদিন আগে অবশ্য ইসকোর আগের ক্লজ ১৫০ মিলিয়ন ইউরো খরচ করেই তাঁকে দলে টানার গুঞ্জন শোনা গিয়েছিল। কিন্তু চ্যাম্পিয়নস লিগ ফাইনাল কিংবা উয়েফা সুপার কাপে সন্দেহাতীতভাবে সেরা খেলোয়াড়টিকে নিয়ে কেন ঝুঁকি নেবে রিয়াল? তাই এক চুক্তিতেই সব গুঞ্জন ঠান্ডা করে দিল লা লিগার বর্তমান চ্যাম্পিয়নরা। যদিও এখনো আনুষ্ঠানিকভাবে চুক্তি সইয়ের ঘোষণা দেয়নি রিয়াল, বার্সেলোনার সঙ্গে স্প্যানিশ সুপার কাপের পরই আনুষ্ঠানিকভাবে এই চুক্তি সবাইকে জানানো হবে।নেইমারের চুক্তির পর দলবদলের কোনো বিষয়ে ‘অসম্ভব’ শব্দটা আর ব্যবহার করা যাচ্ছে না। তবু একজন খেলোয়াড়কে কিনতে ৭০০ মিলিয়ন ইউরোর কথা ভাবা এখনো অসম্ভব। মাত্র কদিন আগেই ইউরোপের দ্বিতীয় সফল ক্লাব এসি মিলানকে ৭৪০ মিলিয়ন ইউরো দিয়ে কিনে নিয়েছে চায়নিজ স্পোর্টস গ্রুপ এলিয়ট। ইসকোর দাম এর চেয়ে মাত্র ৪০ মিলিয়ন ইউরো কম! সূত্র: এএস ডটকম।
