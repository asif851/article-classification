
ছোট ছেলেকে কোলে নিয়ে বসে আছেন ক্রিস্টিয়ানো রোনালদো। মেয়েকে কোলে নিয়ে বসে আছে তাঁর বড় ছেলে জুনিয়র। ‘আশীর্বাদ’প্রাপ্ত এমন ছবি ভক্তরা লুফে নিয়েছেন দারুণভাবেই। রোনালদোর ৪৭ লাখ ভক্ত তাঁদের পছন্দের তালিকায় নিয়ে নিয়েছেন এ ছবি। এমন অনুসারীদের কারণেই দিন দিন আয় বেড়ে চলেছে পর্তুগিজ ফরোয়ার্ডের। ইনস্টাগ্রামে নিজের স্পনসরদের হয়ে একটা পোস্ট দিলেই ৪ লাখ মার্কিন ডলার আয় করেন রোনালদো!হ্যাঁ, ৪ লাখ মার্কিন ডলার। বাংলাদেশি টাকায় যা ৩ কোটি ২২ লাখ টাকা। ইনস্টাগ্রামে একটা পোস্ট দিলেই ৩ কোটি ২২ লাখ টাকা। নিজের ব্র্যান্ড মূল্যকে কোথায় নিয়ে গেছেন রোনালদো! ভাবা যায়! সবচেয়ে বড় কথা, ভুল পড়েননি, ইনস্টাগ্রামে প্রতিটি পোস্টের জন্য স্পনসরদের কাছ থেকে ৩ কোটি ২২ লাখ টাকা পান রোনালদো। অঙ্কটা তাঁর মাঠের পারফরম্যান্স কিংবা গোল সংখ্যার ওপর মোটেও নির্ভর করে না। এটি নির্ভর করে তাঁকে অনুসরণকারীর সংখ্যা কত, এ তথ্যের ওপর। ১০ কোটি ৬০ লাখ মানুষ এখন অনুসরণ করেন রোনালদোকে। অর্থাৎ রোনালদো কোনো ছবি বা লেখা লিখলেই তা প্রায় ১১ কোটি মানুষের কাছে পৌঁছে যায়। বিজ্ঞাপনদাতারা এমন সুযোগ হাতছাড়া করবেন কেন!রোনালদোর অর্থ আয়ের এই ব্যাপারটা হিসাব করে জানিয়েছে ব্রিটিশ গবেষণা প্রতিষ্ঠান ব্লগ হপার এইচকিউ। তবে সামাজিক মাধ্যমে পোস্ট দিয়ে অর্থ আয়ে রোনালদোকে ছাপিয়ে গেছেন দুজন—গায়িকা সেলেনা গোমেজকে অনুসরণ করেন ১২ কোটি ২০ লাখ ভক্ত। এর পরপরই আছেন কিম কার্দেশিয়ান—রিয়েলিটি শোয়ের এই তারকার ভক্ত ১০ কোটি। গোমেজের আয় ৫ লাখ ৫০ হাজার ডলার, কার্দেশিয়ানের ৫ লাখ। রিয়াল মাদ্রিদ তারকা আছের এঁদের পরেই।
