
কার গোলটিকে এগিয়ে রাখা যায়—জাফর ইকবাল না সৈকত মাহমুদ মুন্নার?দূরপাল্লার চকিত শটে জাফরের করা গোলটি নিশ্চিতভাবেই দুর্দান্ত লাগার কথা। কিন্তু মুন্নার খুনে ফিনিশিং কি হৃদয় ছুঁয়ে যাওয়ার মতো নয়! এই দুই গোলের ওপর ভর করেই মালদ্বীপকে ২-০ গোলে হারিয়ে অনূর্ধ্ব-১৮ সাফ ফুটবলে টানা দ্বিতীয় জয় তুলে নিয়েছে বাংলাদেশ। এই জয়ে ৬ পয়েন্ট নিয়ে টেবিলের শীর্ষে বাংলাদেশ। স্বাগতিক ভুটানেরও ৬ পয়েন্ট, তবে গোলসংখ্যায় পিছিয়ে দ্বিতীয় স্থানে আছে তারা। থিম্পুর চাংলিমিথাং স্টেডিয়ামে আজ শুরু থেকেই আক্রমণের জোয়ার বয়ে দেয় জাফর ইকবাল, সুফিলরা। মালদ্বীপকে মাথা তুলে দাঁড়ানোরই সুযোগ দেয়নি । ম্যাচের ৯ মিনিটেই সৈকত মাহমুদের গোলে এগিয়ে যায় বাংলাদেশ। অ্যাটাকিং থার্ড থেকে দৌড়ে মুন্না গোলমুখে জায়গা তৈরি করলে সতীর্থ বিপলু আহমেদ দেয় রক্ষণচেরা পাস। সেই বলটি নিয়ন্ত্রণে নিয়ে ঠান্ডা মাথায় মালদ্বীপ গোলরক্ষককে পরাস্ত করেন মুন্না। বিরতিতে যাওয়ার আগেই দুর্দান্ত গোলে ২-০ করেন জাফর । ডান প্রান্তে বক্সের বাইরে থেকে জাফরের নেওয়া আচমকা জোরালো শটে বোকা বনে যায় মালদ্বীপ-গোলকিপার। ভারতের বিপক্ষে জোড়া গোলের সঙ্গে আজকের ম্যাচে দারুণ গোলটি করে টুর্নামেন্টের ‘পোস্টার বয়’ হয়ে উঠেছে চট্টগ্রাম আবাহনীর এই তরুণ ফরোয়ার্ড। শেষ মুহূর্তে শ্রীলঙ্কা নাম প্রত্যাহার করায় টুর্নামেন্ট হচ্ছে লিগ ভিত্তিতে। একটি দলকে খেলতে হবে চারটি করে ম্যাচ। নিজেদের প্রথম দুই ম্যাচ জিতে সুবিধাজনক অবস্থানে বাংলাদেশ ও স্বাগতিক ভুটান। বাংলাদেশের পরের ম্যাচ ২৫ সেপ্টেম্বর নেপালের বিপক্ষে।
 
