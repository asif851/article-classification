
নিন্দুকেরা বলে থাকেন, ভারতে এখন ক্রিকেট যতটা না জনপ্রিয় 'খেলা' হিসেবে, তার চেয়েও বেশি 'ব্যবসা' হিসেবে। আর সেই ব্যবসার জোয়ারে সবচেয়ে প্রসিদ্ধ টুর্নামেন্ট ইন্ডিয়ান প্রিমিয়ার লিগ(আইপিএল)। বিলিয়ন বিলিয়ন ডলারের ছড়াছড়ি চতুর্দিকে। আর এই বিপুল অঙ্কের লাভের আশাতেই তো গত কবছর থেকে আইপিএলমুখী নামীদামি বলিউড তারকা থেকে শুরু করে বাঘা বাঘা সব ধনকুবের এবং প্রতিষ্ঠানগুলো। বিজ্ঞাপন আর বিভিন্ন রকমের প্রমোশন থেকেই আসে এই বিপুল অর্থের সিংহভাগ।বিভিন্ন দল এবং টুর্নামেন্টের সঙ্গে চুক্তিবদ্ধ কোম্পানিগুলো তাদের প্রচারণায় জোয়ার আনতে অবলম্বন করে নানা রকম পন্থা। চলে বাহারি রকমের সব বিজ্ঞাপন। কলকাতা নাইট রাইডার্সের ফেসবুক পেজে বিভিন্ন প্রচারণামূলক ছবিতে বেশ গুরুত্ব পাচ্ছেন বাংলাদেশের অলরাউন্ডার সাকিব আল হাসান। সেই পেজে আজকেই কেকেআরের অফিশিয়াল পার্টনার স্যাটেলাইট টিভি চ্যানেলের সেবা প্রদানকারী প্রতিষ্ঠান ডিশ টিভির একটি বিজ্ঞাপনের পোস্টার প্রকাশ করা হয়েছে। সেখানে বলিউড তারকা শাহরুখ খানের সঙ্গে দেখা যাচ্ছে সাকিবকে।সেই ছবিটিতে আরও আছেন ভারতের গৌতম গম্ভীর এবং রবিন উথাপ্পা। ডিশ টিভির অফিসিয়াল ফেসবুক পেজেও বিভিন্ন প্রচারণামূলক ছবিতে শাহরুখ খান, প্যাট কামিন্স, গৌতম গম্ভীরের সঙ্গে সাকিবের উপস্থিতি লক্ষ করার মতো। মাঠের পারফরম্যান্সে তো সাকিব 'বিশ্বসেরা'দের একজন অবশ্যই। ভারতের মতো বাজারে মডেল হিসেবেও যে তিনি 'হট কেক', এমনটাও বলাই যায়।
কলকাতাভিত্তিক দলটির বেশির ভাগ ভক্ত সমর্থকই যে বাঙালি তা তো জানা কথাই। কলকাতার সঙ্গে ‘বাংলা’র একটা সম্পর্ক থাকায় অনেক বাংলাদেশি সমর্থকের পাল্লাও কেকেআরের দিকে বেশি। তবে কেকেআরের প্রতি সমর্থনের পেছনে অবশ্যই সবচেয়ে বড় কারণ সেই দলে সাকিবের উপস্থিতি। কলকাতার বাঙালিদের মাঝেও দারুণ জনপ্রিয় সাকিব। আর সেই আবেগ কাজে লাগিয়েই নিজেদের প্রচারণাকে আরও জোরদার করতে সাকিবকেই বেছে নিচ্ছে সংশ্লিষ্ট প্রতিষ্ঠানগুলো।
