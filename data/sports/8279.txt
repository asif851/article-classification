
প্রথম দুই ম্যাচই জিতে রংপুর রাইডার্সের শুরুটা হয়েছিল দুর্দান্ত। মিরপুরে নিজেদের তৃতীয় ম্যাচে ঢাকা ডায়নামাইটসের কাছে হারলেও চট্টগ্রামে আবারও জয়ের ধারায় ফিরেছে তারা। জহুর আহমেদ চৌধুরী স্টেডিয়ামে আজ রংপুর বরিশাল বুলসকে দুই বল বাকি থাকতে হারিয়েছে ১২ রানে। টানা তিন জয়ের পর বরিশালের এটি দ্বিতীয় হার। 
মোহাম্মদ মিঠুনের ৬২ আর লিয়াম ডসনের ৪৬ রানের সৌজন্যে ৬ উইকেটে ১৭৫ করে রংপুর। ৪৬ রানে ২ উইকেট পড়ার পরও তারা যে এত বড় স্কোর পেল, তাতে বড় অবদান তৃতীয় উইকেটে মিঠুন-ডসনের ৭৮ রানের জুটির। তবে দলের ১২৪ রানে মিঠুনের বিদায়ের পরও শেষ পাঁচ ওভারে ৪১ রান এসেছে শহীদ আফ্রিদির ১০ বলে ২২ রানের ঝোড়ো ইনিংসের সুবাদে। বরিশাল শেষ পর্যন্ত হারলেও জহুর আহমেদ চৌধুরী স্টেডিয়ামের উইকেটে যে ১৭৫ রানও অতিক্রমযোগ্য ছিল, সেটা তাদের ১৬৩ রানে থেমে যাওয়া স্কোরবোর্ডেই পরিষ্কার। জীবন মেন্ডিসের ৫৭ ও নাদিফ চৌধুরীর ৪১—এই দুটি ইনিংসেই এতটা পথ এসেছে তারা। আর একটা ভালো ইনিংস বা ভালো জুটি হলে হয়তো এড়ানো যেত হারও। কিন্তু টুর্নামেন্টে ধারাবাহিকভাবে ভালো করা শাহরিয়ার নাফীস আর অধিনায়ক মুশফিকুর রহিমের ব্যাটই যে থাকল নিষ্প্রভ! মুশফিকসহ দলের সাত ব্যাটসম্যানই পৌঁছাতে পারেননি দুই অঙ্কে। শেষ ওভারে ২০ রান দরকার ছিল বরিশালের। কিন্তু সোহাগ গাজীর দ্বিতীয় বলে তাইজুল ইসলামের ছক্কাটিসহ এসেছে মাত্র ৭ রান। উল্টো শেষ ওভারে বরিশাল উইকেট হারিয়েছে তিনটি। রংপুর রাইডার্স : ২০ ওভারে ১৭৫/৬ (শেহজাদ ১৪, সৌম্য ১৪, মিঠুন ৬২, ডসন ৪৬, আফ্রিদি ২২; তাইজুল ২/২৭, এমরিট ১/২৫, পেরেরা ২/৩১)। বরিশাল বুলস : ১৯.৪ ওভারে ১৬৩ (মেন্ডিস ৫৭, শাহরিয়ার ১২, মুশফিক ৮, নাদিফ ৪১, থিসারা ১৭*; সোহাগ ৩/১৯, রুবেল ২/৩৬, ডসন ১/১৬, আফ্রিদি ২/৩১)। ম্যাচসেরা : মোহাম্মদ মিঠুন। ফল : রংপুর ১২ রানে জয়ী।
