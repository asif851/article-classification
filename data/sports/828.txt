
যে যুক্তিতে পাকিস্তানের সঙ্গে দ্বিপক্ষীয় আলোচনায় বসতে ভারত রাজি হচ্ছে না, একই কারণে ভারত ও পাকিস্তানের মধ্যে ক্রিকেট সিরিজ আয়োজনেরও কোনো সম্ভাবনা নেই। ভারতের ক্রীড়ামন্ত্রী বিজয় গোয়েল গতকাল স্পষ্ট করে বলে দিয়েছেন, সন্ত্রাস বন্ধ না করলে পাকিস্তানের সঙ্গে ক্রিকেট নয়। তিনি অবশ্য এটাও বলেছেন, আন্তর্জাতিক টুর্নামেন্ট বা গেমসে পাকিস্তানের সঙ্গে খেলতে কোনো অসুবিধা নেই।
দশ বছর ধরে ভারত ও পাকিস্তানের মধ্যে কোনো পূর্ণাঙ্গ ক্রিকেট সিরিজ হয়নি। ২০১২-১৩ মৌসুমে পাকিস্তান তিনটি ওয়ানডে ও দুটি টি-টোয়েন্টি খেলতে এক শুভেচ্ছা সফরে ভারতে এসেছিল। কিন্তু তারপর থেকে দুই দেশের ক্রিকেট দলের মধ্যে আসা-যাওয়া বন্ধ। ক্রীড়ামন্ত্রীর মন্তব্যে বোঝা যাচ্ছে, দ্বিপক্ষীয় আলোচনা শুরু করার মতো ক্রিকেট খেলতেও এই মুহূর্তে ভারতের অনীহা তীব্র। বিজয় গোয়েল বলেছেন, সন্ত্রাস ও ক্রিকেট একসঙ্গে চলতে পারে না।
গতকাল ক্রীড়ামন্ত্রীর এই মন্তব্য করার একটি কারণ আছে। ২০১৪ সালে দুই দেশের ক্রিকেট বোর্ডের মধ্যে একটি সমঝোতা স্মারক সই হয়েছিল। তাতে বলা হয়েছিল, ভারতীয় ক্রিকেট কন্ট্রোল বোর্ড (বিসিসিআই) ও পাকিস্তান ক্রিকেট বোর্ড (পিসিবি) ২০১৫ সাল থেকে ২০২৩ পর্যন্ত দুই দেশের মধ্যে মোট পাঁচটি দ্বিপক্ষীয় ক্রিকেট সিরিজের আয়োজন করবে। দেড় বছর কেটে গেলেও ভারতের অনাগ্রহে সেই সিরিজ হতে পারেনি। এ জন্য পিসিবি চলতি মাসে ৩৮৭ কোটি টাকা ক্ষতিপূরণ চেয়ে বিসিসিআইকে উকিল নোটিশ পাঠিয়েছে। বিসিসিআইয়ের যুগ্ম সচিব অমিতাভ চৌধুরী এ নিয়ে দুবাইয়ে পিসিবি-কর্তাদের সঙ্গে কথা বলবেন। 
 
