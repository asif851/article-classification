
ফুটবল মাঠে প্রতিপক্ষের খেলোয়াড়ের সঙ্গে সংঘর্ষে জড়ানোর ঘটনা প্রায়ই ঘটে থাকে। ২০০৬ বিশ্বকাপের ফাইনালে ফরাসি অধিনায়ক জিনেদিন জিদানের সেই ঢুসের স্মৃতি তো এখনো জাগ্রত ফুটবলপ্রেমীদের মনে। কিন্তু রাগে-ক্ষোভে প্রতিপক্ষের খেলোয়াড়কে কামড়ে দেওয়ার ঘটনা ফুটবল মাঠে খুব কমই ঘটেছে। বিরল এই ঘটনাটিই সম্প্রতি ঘটিয়েছেন আর্জেন্টিনার দ্বিতীয় বিভাগের ক্লাব বোকা উনিদসের গোলরক্ষক হোসে মার্টিনেজ গুলোতা।প্রথমার্ধের ৪০ মিনিটের মাথায় পেনাল্টি থেকে গোল করে ইউনিয়নকে এগিয়ে দিয়েছিলেন ডিয়েগো জারা। এই পেনাল্টিটা আটকে দিতে না পারার শোকটাই হয়তো ভুলতে পারেননি বোকা উনিদসের গোলরক্ষক। পাঁচ মিনিট পরেই তিনি ঘটিয়েছিলেন ঘটনাটা। বল দখলের জন্য দুজনেই লাফিয়ে উঠেছিলেন শূন্যে। মাটিতে পড়ে যাওয়ার পর জারাকে কাছে পেয়েই তাঁর পিঠে জোরে একটা কামড় বসিয়ে দিয়েছেন গুলোতা। রেফারি আশেপাশে থাকলে হয়তো লাল কার্ড দেখেই মাঠ ছাড়তে হতো বোকা উনিদসের এই গোলরক্ষককে। কিন্তু সে সময় ব্যাপারটা কেউই খেয়াল করেননি। গুলোতার ভাগ্য বেশ ভালোই বলতে হবে। মাঠে তো কার্ড দেখার মতো শাস্তি পান-ই নি। পরেও তাঁর বিরুদ্ধে কোনো ব্যবস্থা নেওয়া হয়নি।
এ বছরেই ইংলিশ প্রিমিয়ার লিগে ঠিক এমন কাণ্ডই ঘটিয়েছিলেন উরুগুয়ের তারকা স্ট্রাইকার লুইস সুয়ারেজ। কামড়ে দিয়েছিলেন চেলসির ব্রানিস্লাভ ইভানোভিচকে। সেজন্য আর্থিক জরিমানাসহ তিন ম্যাচের জন্য নিষিদ্ধ করা হয়েছিল সুয়ারেজকে।
ইউনিয়ন আর বোকা উনিদসের লড়াইটা বরাবরই হয় খুব উত্তেজনাপূর্ণ। দ্বিতীয় বিভাগের এই দুই দলের শেষ লড়াইয়েও তার ব্যতিক্রম হয়নি। একের পর এক গোলে খেলাটি শেষ হয়েছে ৪-৪ গোলের ড্র নিয়ে।

