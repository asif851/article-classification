
বার্সেলোনায় নিজের সেরা সময়টি পার করছেন নেইমার। বুঝতেই দিচ্ছেন না মেসির অনুপস্থিতি। তাঁর পায়ের জাদুতে এখন মোহাচ্ছন্ন সবাই। মাঠে নামলেই জাদুর ঝলকে উড়িয়ে দিচ্ছেন সব বাধা। কিন্তু নেইমারের সেরা ফর্ম আসতে না আসতেই তাঁকে হারানোর ভয় পেয়ে বসেছে বার্সেলোনাকে। মাঠের জাদু যে মাঠের বাইরে টেনে নিতে পারছেন না, কর ফাঁকির মামলার ঝামেলা কাঁধ থেকে সরছেই না তাঁর। খুব শিগগিরই পরিস্থিতির পরিবর্তন না ঘটলে এমনকি বার্সাও ছাড়তে পারেন নেইমার। এমন ইঙ্গিত দিয়ে রাখলেন ব্রাজিলিয়ান তারকার বাবাই।দলবদলের বাজারে ঝড় তুলে বার্সেলোনায় এসেছেন দুই মৌসুম আগে। কিন্তু তার আগে ঘটে যাওয়া ঘটনার জের এখনো টানতে হচ্ছে নেইমারকে। ২০১১ থেকে ২০১৩ সালের মধ্যে প্রায় ১৪ মিলিয়ন ইউরো কর ফাঁকির অভিযোগ রয়েছে নেইমারের বিরুদ্ধে। ব্রাজিলের আইন অনুযায়ী এসব অভিযোগের ক্ষেত্রে তিনগুণ সম্পত্তি বাজেয়াপ্ত করা হয়। গত সেপ্টেম্বরে তাই কাতালান তারকার প্রায় ৪২ মিলিয়ন ব্যক্তিগত সম্পত্তি বাজেয়াপ্ত করেছিল ব্রাজিলের আদালত, যার মধ্যে তাঁর শখের পোরশে গাড়িটিও ছিল। স্পেনেও এ ঝামেলার প্রভাব পড়ছে নেইমারের ওপর। মাঠে বোঝা না গেলেও এই তারকা যে এটি নিয়ে বেশ চিন্তিত, তার প্রমাণ পাওয়া যাচ্ছে সিনিয়র নেইমারের কথাবার্তায়। বার্সেলোনার সঙ্গে নতুন করে চুক্তি সইয়ের প্রসঙ্গে জানালেন, ‘আমরা নতুন চুক্তির ব্যাপারে কথা বলছি কিন্তু তার আগে কিছু ঝামেলা মেটাতে হবে। স্পেন আমাদের বিষয়টি কীভাবে বিবেচনা করবে, সেটি জানতে চাচ্ছি আমি। স্পেন এবং ব্রাজিল দুদিক থেকে আক্রমণে আমরা এখন অতিষ্ঠ। ব্যাপারটি বেশ কঠিন হয়ে যাচ্ছে। নেইমারের মতো তারকাকে দুটি দেশেই ভাবমূর্তি ধরে রাখতে হয়। পরিচিত সবার সঙ্গেই আমরা বিষয়টি নিয়ে আলোচনা করছি। দেখা গেল স্পেনে আমরা দশ বছর পার করে ফেললাম, তারপর বলা হলো এত দিনের সব অর্জন হারাতে হবে।’
কঠিন এই পরিস্থিতি এড়াতে যা করা দরকার তার সবই করতে রাজি সিনিয়র নেইমার। তাঁর কথা, ‘বর্তমান পরিস্থিতিতে যা ঠিক হবে তাই আমরা করব। দেখার বিষয় হচ্ছে, স্পেন আমাদের সে সুযোগ দেবে কি না। এসব মামলা–মোকদ্দমা বন্ধ করতে হবে। আমরা এখন একটু শান্তি চাই। শুধু খেলোয়াড় পরিচয়েই আটকে নেই নেইমারের ভাবমূর্তি। সে ব্রাজিলের একটি প্রতিষ্ঠানেরও অংশ, যা ২০০৬ সালেই প্রতিষ্ঠিত। এমন তো নয় যে আমরা এখন ওকে ব্যবহার করছি।’এ মৌসুমের শুরুতেই ম্যানচেস্টার ইউনাইটেডের সঙ্গে নেইমারের নাম জড়িয়ে গুঞ্জন শুরু হয়েছিল। শেষ পর্যন্ত সেটি সত্যি না হলেও সাম্প্রতিক ঘটনাবলিতে নতুন করে ভাবতে শুরু করেছেন নেইমার ও তাঁর পরিবার। নেইমারের বাবার ধারণা, কর সংক্রান্ত ঝামেলার শুরুটা স্পেনে আসার কারণেই হয়েছে। আর ঝামেলা এড়াতে যে তাঁরা স্পেনও ছাড়তে পারেন সেই ইঙ্গিতও দিয়ে রাখলেন, ‘আমরা স্পেনে আসার পর থেকে ঝামেলা শুরু হয়েছে। সেই ঝামেলা বাড়তে বাড়তে এখন ব্রাজিলেও পৌঁছে গেছে। আমরা বর্তমান চুক্তির শর্ত পূরণ করব, কিন্তু পরিস্থিতির উন্নতি না হলে নতুন কোনো চুক্তির সম্ভাবনা নেই।’ সূত্র: গোলডটকম
