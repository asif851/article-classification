
একসময় অনেক শিশুর মতো তাঁর নিজস্ব কোনো খেলনা ছিল না। এমনও হয়েছে, বড়দিনের কোনো উপহার পাননি। দারিদ্র্যের জাঁতাকলে মানবেতর জীবন যাপন করেছেন। শুনলে কষ্টের সিনেমার কোনো কাহিনি মনে হতে পারে। কিন্তু এটাই ক্রিস্টিয়ানো রোনালদোর জীবনের সত্যিকারের গল্প।আর সময়ের পালাবদলে নিজের মেধা ও পরিশ্রমের জোরে আজ কত টাকা আয় করেন, ব্যাংকে কত টাকা জমা আছে, সে হিসাবই রাখেন না রোনালদো! ডেইলি সানকে দেওয়া এক সাক্ষাত্কারে এমনটিই জানালেন পর্তুগালের এই তারকা উইঙ্গার। পর্তুগাল অধিনায়ক সিআর সেভেন বলেছেন, ‘ক্যারিয়ারের শুরুর দিকে যখন আমার কিছুই ছিল না, তখন পরিবারের কথা চিন্তা করে টাকার হিসাব রাখতাম। কিন্তু এখন আমার ব্যাংক অ্যাকাউন্টে কত টাকা আছে, তা আমি জানি না।’বর্তমানে প্রতি সপ্তাহে তাঁর আয় ২ লাখ ৮৮ হাজার পাউন্ড! মানে কিনা বাংলাদেশি মুদ্রায় ৩ কোটি ৭৩ লাখ টাকা মাত্র সাত দিনে আয় করেন রোনালদো!অবশ্য টাকাটাই সব কথা নয়। তিনি চান খ্যাতি। হতে চান পেলে-ম্যারাডোনার মতো। যেন সবার মুখে মুখে থাকে তাঁর নাম। এ জন্যই সব সময় নিজেকে উজাড় করে খেলতে চান, ‘ফুটবলই আমার প্রথম ভালোবাসা। ফুটবল না থাকলে কী করতাম, জানি না। পা দুটি ঠিক থাকলে হয়তো আরও সাত-আট বছর খেলব। আশা করি ফুটবল ইতিহাসের কোনো বইয়ে পেলে-ম্যারাডোনার সঙ্গে আমাকে দেখতে পেয়েও সবাই চিনবে।’
