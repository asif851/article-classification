
পাকিস্তানে রাস্তায় গুলি বর্ষণ হয়েছে। চমকে ওঠার মতো কোনো খবর নয়। কিন্তু গত ৫ আগস্টের ওই গুলি বর্ষণের ঘটনায় চমকে উঠেছিল সবাই। কারণ, গুলি করা হয়েছিল ওয়াসিম আকরামকে লক্ষ্য করে। সর্বকালের সেরা বাম হাতি পেসারকে লক্ষ্য করে গুলি, এটি বিশ্বাস করতে পারছিলেন না অনেকেই। প্রথমে সন্ত্রাসী হামলা মনে হলেও পরে প্রকাশ পায়, ওয়াসিমের সঙ্গে সামান্য বাগ বিতণ্ডা থেকেই এই গোলাগুলি! সেই বন্দুকধারী এবার খোলা চিঠি লিখে আকরামের কাছে ক্ষমা চাইলেন। গত রোববার চিঠিটি লেখেন তিনি।বন্দুকধারীর নাম আমিরুল রেহমান। পাকিস্তান আর্মির অবসরপ্রাপ্ত মেজর তিনি। পুরো ব্যাপারটিকে 'ভুল বোঝাবুঝি' আখ্যা দিয়ে আকরামের কাছে ক্ষমা চেয়েছেন। চিঠিতে ওই ঘটনাকে উল্লেখ করা হয়েছে 'দুঃখজনক ঘটনা' হিসেবে। গতকাল প্রকাশিত এই চিঠিতে লেখা ছিল, ' প্রথমেই রাস্তায় সামান্য বাগ বিতণ্ডা থেকে ওই ঘটনা ঘটায় আমি ক্ষমাপ্রার্থী। ঘটনাটি এত দূর গড়ানোয় আমি লজ্জিত। আমি ও আমার পুরো পরিবার আপনার মহাভক্ত। ঘরের লোকজন আমাকে এই ব্যাপারে অনেক লজ্জা দিয়েছে। আপনি আমাদের জাতির গর্ব। আপনার সঙ্গে ঝগড়া বাধানোর চিন্তাও আমি করতে পারি না। এটি ছিল সম্পূর্ণ ভুল বোঝাবুঝির ফল।'সেদিনের ওই ঘটনায় আকরাম জানিয়েছিলেন, বন্দুকধারী প্রথমে তাঁর দিকে নিশানা করে, পরে গাড়িতে গুলি করে। ঘটনার দিন প্রত্যক্ষদর্শীরাও জানিয়েছিলেন, আকরামকে চিনতে পারার পর গাড়ির টায়ারে গুলি করে পালিয়ে যান বন্দুকধারী। ঘটনার ২৫ দিন পর আমিরুলের ক্ষমা প্রার্থনায় বোঝা গেল, পাকিস্তানে আকরামের মতো বিখ্যাতরা এখনো নিরাপদই আছেন! সূত্র: পিটিআই
