
ওল্ড ট্রাফোর্ডে সেঞ্চুরি পেয়েছিলেন বটে। তবে গত অ্যাশেজটা খুব একটা ভালো কাটেনি মাইকেল ক্লার্কের। অস্ট্রেলিয়াও ছিল তথৈবচ। এবার যেন শুরু থেকেই সেই খামতিটুকু পূরণ করার প্রতিজ্ঞা নিয়ে মাঠে নেমেছেন ক্লার্ক। ব্রিসবেনের পর অ্যাডিলেড টেস্টেও করলেন সেঞ্চুরি।ক্লার্কের পর সেঞ্চুরি করেছেন তাঁর গত রাতের সঙ্গী ব্র্যাড হাডিনও। ষষ্ঠ উইকেটে এই দুজনের ২০০ রানের জুটি আজ ইংলিশ বোলারদের ঘামও ছুটিয়ে ছেড়েছে। দশে নামা রায়ান হ্যারিসও মুফতে একটা ফিফটি তুলে নিয়েছেন। ৯ উইকেটে ৫৭০ রান তুলে ইনিংস ঘোষণা করেছে অস্ট্রেলিয়া। মাথার ওপর এত বড় রানের বোঝা নিয়ে মাত্র ৩ রান করে রণে ভঙ্গ দিয়ে সবার আগে সাজঘরে ফিরেছেন ইংলিশ অধিনায়ক অ্যালিস্টার কুকই। ১ উইকেটে ৩৫ রান নিয়ে দ্বিতীয় দিন শেষ করেছে ইংল্যান্ড।প্রয়াত কিংবদন্তি নেতা নেলসন ম্যান্ডেলার স্মৃতির প্রতি শ্রদ্ধা জানিয়ে শুরু হয়েছিল দ্বিতীয় দিনের খেলা। প্রথম দিনটা শেষ হয়েছিল দুই দলের লড়াইয়ের সমতায়। অস্ট্রেলিয়া ২৭৩ রান তুললেও ইংল্যান্ডও তুলে নিয়েছিল ৫ উইকেট। ইংলিশদের লক্ষ্য ছিল প্রথম সেশনে এক-দুটো উইকেট তুলে নিয়ে অস্ট্রেলিয়াকে ব্যাকফুটে ঠেলে দেওয়া। কিন্তু ফল হলো উল্টো। প্রথম সেশন তো বটেই, লাঞ্চের পর আরও ১৬ ওভার কোনো উইকেটই পড়ল না!অ্যাডিলেডের সঙ্গে নিজের রোমান্টিক সম্পর্ক অটুট রেখে এ মাঠে নিজের নবম টেস্টে ষষ্ঠ সেঞ্চুরি তুলে নিলেন ক্লার্ক। এ মাঠে টানা তিন ম্যাচে তিন সেঞ্চুরি। প্রথম দুটো তো ছিল ডাবল!আজ আরও একটি ডাবল সেঞ্চুরি হাঁকানোর ইঙ্গিত দিচ্ছিলেন কর্তৃত্বের সঙ্গে ব্যাট করে যাওয়া ক্লার্ক। শেষ পর্যন্ত ১৪৮ রানে অভিষিক্ত বেন স্টোকসের প্রথম টেস্ট উইকেট হয়ে বিদায় নেন।ক্লার্কের বিদায়ের খানিকক্ষণ পর হাডিনও স্টোকসের বলেই চার মেরে পূরণ করেন সেঞ্চুরি। হ্যারিসকে নিয়ে নবম উইকেটে ৪৬ রানের জুটিও গড়েন। হাডিনের বিদায়ের পরও হ্যারিস ইংলিশদের ধৈর্যের চরম পরীক্ষা নিয়ে দশম উইকেটে ৪১ রানের আরেকটি জুটি গড়েন নাথান লায়নের সঙ্গে। টেল এন্ডারদের এমন ব্যাটিংয়ের উত্পাত থেকে ইংলিশদের শেষ পর্যন্ত মুক্তি দেন ক্লার্কই, ইনিংস ঘোষণা করে।যে উদ্দেশ্যে এই ইনিংস ঘোষণা, সেটি অনেকটাই পূরণ করে দেন মিচেল জনসন, কুককে ফিরিয়ে দিয়ে। খোলসের মধ্যে ঢুকে পড়া ইংল্যান্ড ৩৫ রান তুলেছে ২১ ওভারে। ৫৫ বল খেলে ৯ রানে অপরাজিত জো রুট, ২০ রানে অপরাজিত মাইকেল কারবেরি খেলেছেন ৬২ বল।
