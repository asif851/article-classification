
শেন ওয়ার্ন তাঁকে একবার বলেছিলেন বিশ্বের সেরা অধিনায়ক। সবার চেয়ে একটু ভিন্ন তাঁর চিন্তাভাবনা। নিউজিল্যান্ডের সাবেক অধিনায়ক স্টিভেন ফ্লেমিংয়ের মতে, তিনি যখন খেলতেন, সে সময় থেকে এই দুনিয়া অনেক পাল্টে গেলেও টেস্ট ক্রিকেটটা পড়ে আছে আগের জায়গাতেই। সাবেক কিউই অধিনায়ক টেস্ট ক্রিকেটকে আকর্ষণীয় করার লক্ষ্যে এর দৈর্ঘ্য ৪ দিনে নামিয়ে নিয়ে আসার কথা বলেছেন।ফ্লেমিং অবশ্য পুরোপুরি নিশ্চিত নন, টেস্ট ম্যাচ চার দিনে নামিয়ে নিয়ে এলেই যে এটি জনপ্রিয়তার শীর্ষে উঠে যাবে। তিনি বলেছেন, ‘ব্যাপারটি করে দেখা যেতে পারে। টেস্ট ম্যাচ অনুষ্ঠিত হতে হবে বৃহস্পতিবার থেকে রোববারের মধ্যে। দিনের দৈর্ঘ্য একটু বাড়ানো যেতে পারে। অধিনায়কদের উচিত দলের খেলোয়াড়দের দ্রুতগতির ক্রিকেট খেলতে উৎসাহিত করা। টি-টোয়েন্টির যুগে সবাই একটু দ্রুতগতির খেলাই দেখতে চাইবে।’টি-টোয়েন্টি নিয়ে আলাদা ভাবনা আছে ফ্লেমিংয়ের। তাঁর মতে, ‘আন্তর্জাতিক টি-টোয়েন্টি বন্ধ করে দেওয়া উচিত। এর বদলে টি-টোয়েন্টিটাও হওয়া উচিত পুরোপুরি ফ্র্যাঞ্চাইজিভিত্তিক।’
ওয়ানডে ক্রিকেট নিয়ে একটা সময় নেতিবাচক মনোভাবই কাজ করত ফ্লেমিংয়ের মধ্যে। তবে গত বছর অস্ট্রেলিয়া-নিউজিল্যান্ডে অনুষ্ঠিত বিশ্বকাপ তাঁর ধারণা পাল্টে দিয়েছে ,‘একটা সময় মনে হতো ওয়ানডে ক্রিকেট জনপ্রিয়তা হারিয়েছে। টি-টোয়েন্টি হলে ওডিআই ক্রিকেটের কোনো দরকার নেই। কিন্তু গত বছর অস্ট্রেলিয়া-নিউজিল্যান্ডে অনুষ্ঠিত বিশ্বকাপের ম্যাচগুলোর জনপ্রিয়তা আমার ধারণাই বদলে দিয়েছে।’ সূত্র: সিডনি মর্নিং হেরাল্ড।
