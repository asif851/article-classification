
জাতীয় দলের খেলোয়াড়দের দলবদল করার কথা শ্রীলঙ্কা থেকে দেশে ফিরে। কিন্তু তত দিন স্নায়ুচাপে ভুগবে কেন ক্লাবগুলো? পছন্দের ক্রিকেটারকে যদি ছোঁ মেরে নিয়ে যায় অন্য ক্লাব!গাজী গ্রুপ ক্রিকেটার্স তাই কোনো ঝুঁকি নিল না। কলম্বোতেই কাল লিখিত চুক্তি সেরে ফেলল সাকিব আল হাসানের সঙ্গে। আনুষ্ঠানিকতা সম্পন্ন হয়ে গেছে দলবদলেরও। গাজী গ্রুপ ক্রিকেটার্সের কর্মকর্তা রাকিব হায়দার মুঠোফোনে এটি নিশ্চিত করেছেন, ‘কমিশনের মাধ্যমে দলবদল করে সাকিব আজ (গতকাল) গাজী গ্রুপ ক্রিকেটার্সে নাম লিখিয়েছেন। ক্লাবের ম্যানেজার সোহেল রানা ও সিসিডিএম প্রতিনিধি হিসেবে প্রথম বিভাগ ক্রিকেট লিগের সমন্বয়ক রফিকুল ইসলাম কলম্বোয় দলবদলের আনুষ্ঠানিকতা সেরেছেন।’গত প্রিমিয়ার লিগে সাকিব ও তামিম ইকবাল ছিলেন আবাহনী শিবিরে। জাতীয় দলের এই দুই তারকাকেই এবার আবাহনী হারিয়েছে। ম্যাচপ্রতি প্রায় সাড়ে ৫ লাখ টাকায় গাজী গ্রুপে নাম লিখিয়েছেন সাকিব। এর আগে তামিমও আবাহনী ছেড়ে মোহামেডানে যাওয়া নিশ্চিত করেছেন।
