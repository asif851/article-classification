
প্রস্তাবটা মূলত ফিফা সভাপতি জিয়ান্নি ইনফান্তিনোর। বিশ্বকাপে দলের সংখ্যা বাড়িয়ে ৪০ বা ৪৮টি করতে চান ফিফার সর্বময় কর্তা। সেই প্রস্তাব অনেকেই ইতিবাচক চোখে দেখছেন। ইনফান্তিনোর দাবি, এটা বাস্তবায়িত করার প্রাথমিক কাজও শুরু হয়েছে। তবে এই সময়ে বিশ্বের অন্যতম সেরা কোচ পেপ গার্দিওলার কথা শুনলে একটু হতাশই হবেন ইনফান্তিনো। ম্যানচেস্টার সিটি কোচের ধারণা, বিশ্বকাপের দলের সংখ্যা বাড়ানো হবে ভুল সিদ্ধান্ত। ৪৮ দলের বিশ্বকাপ হলে ক্লান্তিতে খেলোয়াড়রা এক সময় মরেই যাবেন!এ বছরই প্রথমবারের মতো ইউরো চ্যাম্পিয়নশিপ হলো ২৪ দলের। দলের সংখ্যা বাড়ায় স্বভাবত ম্যাচও বেড়েছে। কথাবার্তা চলছে সামনে বিশ্বকাপেও দলের সংখ্যা বাড়ানোর। ফিফার দাবি, এতে করে বিশ্বব্যাপী ফুটবল আরও ছড়িয়ে পড়বে। কিন্তু এই সিদ্ধান্ত নেওয়ার আগে খেলোয়াড়দের দিকটাও ভেবে দেখার জন্য ফিফা কর্তাদের অনুরোধ করেছেন গার্দিওলা, ‘আমাদের উচিত সংখ্যার চেয়ে বেশি গুণগত মান নিয়ে কথা বলা। কিন্তু হচ্ছে উল্টোটা। খেলোয়াড়রা তো বিশ্রামই পাচ্ছে না। ওদের এত চাপ নিতে হচ্ছে। শুধু ইংলিশ ফুটবলেই নয়, এটা বিশ্বব্যাপী। এখন ৪৮ দলের বিশ্বকাপ নিয়েও কথা হচ্ছে। আমরা তো খেলোয়াড়দের মেরে ফেলব এভাবে!’এখন যত বেশি খেলা হয়, তাতে খেলোয়াড়দের ওপর অনেক চাপ পড়ে বলেও মনে করেন গার্দিওলা, ‘আমাদের দায়িত্ব হচ্ছে খেলোয়াড়দের সুরক্ষা দেওয়া। কিন্তু আমরা সেটা করছি না। আমরা এখনকার খেলোয়াড়দের কাছ থেকে খুব বেশি চাইছি। এটা আমার নিজস্ব মত।’তবে শেষ পর্যন্ত গার্দিওলা ফিফার সিদ্ধান্তকেই সম্মান জানাতে চান, ‘এটা আসলে ওদেরই সিদ্ধান্ত। আমরা সেটা মেনে নেব। কিন্তু আমি শুধু খেলোয়াড়দের দিকটা ভাবছি। ওদের তো দম ফেলার সময় দিতে হবে। একটু বিশ্রাম দিতে হবে, জীবনটা উপভোগ করার জন্য।’ গোল ডটকম।
