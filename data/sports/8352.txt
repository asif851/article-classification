
আশঙ্কা আছে ধর্মশালার আকাশ নিয়ে। আজ সকাল থেকে অবশ্য সেই সংশয়ের মেঘ অনেকটা সরে গেছে। সকালে বৃষ্টি হয়নি, চলছে মেঘ-সূর্যের লুকোচুরি। তবে বেলা দুইটার দিকে সামান্য বৃষ্টি হয়ে আবার থেমে গেছে।
এই প্রতিবেদন লেখা পর্যন্ত ধর্মশালার আকাশ ঢাকা ছিল মেঘে। বাংলাদেশ-ওমান ম্যাচটা শুরু হওয়ার কথা বাংলাদেশ সময় রাত আটটায়। ওই সময় পর্যন্ত বৃষ্টি বাগড়া দেওয়ার সম্ভাবনা উড়িয়ে দেওয়া যাচ্ছে না। তবে ম্যাচটা যদি হয়, ওমানের কাছে হেরে গেলে বিদায় নিতে হবে বাংলাদেশকে। গ্রুপের অন্য দুটি দল হল্যান্ড ও আয়ারল্যান্ড এর মধ্যেই বাদ পড়ে গেছে। এই দু দলের আজকের ম্যাচটা তাই নিয়ম রক্ষারই।গত পরশু আয়ারল্যান্ডের সঙ্গে বাংলাদেশে ম্যাচটাও ভেস্তে গেছে বৃষ্টির উৎপাতে। তবে ওই ম্যাচটি জিতলেও মাশরাফিদের সামনে আজকের সমীকরণ একই রকমই থাকবে। বাংলাদেশ ও ওমান দুই দলের পয়েন্টই এখন ৩। সে ক্ষেত্রে আজকের ম্যাচে জয়ী দলই চলে যাবে সুপার টেনে।আর যদি ওই ম্যাচটাও বৃষ্টিতে ভেসে যায়? তাহলে বাংলাদেশই চলে যাবে মূলপর্বে। পরশু ম্যাচটি বাতিল হয়ে গেলে দুই দলের পয়েন্ট হয়ে যাবে ৪। কিন্তু রানরেটে ওমানের (ওমানের +.২৮‍) চেয়ে এগিয়ে আছে বাংলাদেশ (+.৪০)। তবে মাশরাফিরা নিশ্চয়ই বৃষ্টির দাক্ষিণ্যে নয়, খেলেই সুপার টেনে যেতে চাইবেন।
