
• সেঞ্চুরি করেছেন রোহিত শর্মা। • পঞ্চম ওয়ানডেতে ৭ উইকেটে ২৭৪ রান তুলেছে ভারত।
২৬তম ওভারের খেলা চলছিল। মরনে মরকেলের তৃতীয় বলটা পয়েন্টে খেলেছিলেন রোহিত শর্মা। রান নিতে অন্য প্রান্ত থেকে ছুটে বেরিয়ে এসেছিলেন বিরাট কোহলি। কিন্তু রোহিত ‘না’ করে দেওয়ায় কোহলি ক্রিজে ফেরার আগে সরাসরি থ্রোয়ে স্টাম্প ভেঙে দেন জেপি ডুমিনি। ব্যস, আরও একবার রানআউটের শিকার হলেন কোহলি-রোহিত জুটি। পরিসংখ্যানের পোকারা তখন নিশ্চয়ই ভেবেছিলেন, রোহিত বড় অঙ্কের রান পেতে যাচ্ছেন!
অবিশ্বাস্য হলেও সত্যি, কোহলি এ পর্যন্ত যতবার রোহিতের সঙ্গে জুটি বেঁধে রানআউট হয়েছেন, তাঁর সতীর্থ ততবারই বড় অঙ্কের রান পেয়েছেন! ২০১১ সালে কিংস্টনে ওয়েস্ট ইন্ডিজের বিপক্ষে একই কাণ্ড ঘটার পর ৫৭ রান করেছিলেন রোহিত। এরপর ২০১৩, ২০১৪ ও ২০১৬ সালে যথাক্রমে অস্ট্রেলিয়া, শ্রীলঙ্কা ও অস্ট্রেলিয়ার বিপক্ষে কোহলি রানআউট হওয়ার পর রোহিতের স্কোরগুলো দেখুন—২০৯, ২৬৪ এবং ১২৪। ভাবা যায়! রোহিত কিন্তু এই অবিশ্বাস্য কাকতাল দক্ষিণ আফ্রিকার বিপক্ষে সিরিজের পঞ্চম ওয়ানডেতেও ধরে রাখলেন। দ্বিতীয় উইকেটে কোহলির সঙ্গে ১০৫ রানের জুটি ভেঙে যাওয়ার পর ভারতীয় ওপেনারের ব্যাট থেকে এসেছে ১২৬ বলে ১১৫ রানের ইনিংস। ওয়ানডেতে এটা তাঁর ১৭তম সেঞ্চুরি, দক্ষিণ আফ্রিকার বিপক্ষে দ্বিতীয় (দেশটির মাটিতে প্রথম) এবং ওপেনার হিসেবে ১৫তম। ওয়ানডেতে ভারতীয় ওপেনারদের মধ্যে তাঁর সেঞ্চুরির সংখ্যা তৃতীয় সর্বোচ্চ। তবে এসব কোনো কিছুই হতো না যদি রোহিত সেঞ্চুরি থেকে ৪ রান দূরে থাকতে ‘জীবন’ না পেতেন!রোহিত ব্যক্তিগত ৯৬ রানে প্রোটিয়া স্পিনার তাবরাইজ শামসির হাতে ‘জীবন’ পান। এর আগে ২৫তম ওভারে সেই শামসিকেই মিড উইকেটের ওপর দিয়ে ছক্কা মেরে রোহিত টপকে যান শচীন টেন্ডুলকারকে! আন্তর্জাতিক ক্রিকেটে ভারতীয়দের মধ্যে রোহিত এখন দ্বিতীয় সর্বোচ্চসংখ্যক ছক্কার (২৬৫) মালিক। এ পথে টেন্ডুলকারকে (২৬৪) টপকে যাওয়া রোহিতের সামনে এখন শুধুই মহেন্দ্র সিং ধোনি (৩৩৮)। রোহিত ছাড়া ভারতের আর কোনো ব্যাটসম্যানই ন্যূনতম ফিফটির দেখাও পাননি। তাঁর ব্যাটে ভর করে ৭ উইকেটে ২৭৪ রানের স্কোর পেয়েছে ভারত। দক্ষিণ আফ্রিকার হয়ে ৫১ রানে ৪ উইকেট নেন লুঙ্গি এনগিদি।
