
ঢাকা টেস্টে তৃতীয় দিন শেষে মনস্তাত্ত্বিকভাবে অস্ট্রেলিয়াই এগিয়ে ছিল ম্যাচে। হাতে ৮ উইকেট নিয়ে জয় থেকে ১৫৬ রান দূরে ছিল তারা। কিন্তু আজ সকালে সাকিব আল হাসানের স্পিনে ঘুরে যায় ম্যাচের মোড়। সকালের সেশনে তার ৩ উইকেটে ম্যাচে ফেরে বাংলাদেশ। এরপর লাঞ্চ শেষে প্রথম বলেই বিপজ্জনক গ্লেন ম্যাক্সওয়েলকেও ফেরান বিশ্বসেরা এ অলরাউন্ডার। রোমাঞ্চের পসরা সাজিয়ে বসা ঢাকা টেস্টে শেষ পর্যন্ত বাংলাদেশের ২০ রানের জয়ে সাকিবই নায়ক।
অস্ট্রেলিয়ার দ্বিতীয় ইনিংসে সাকিবের শিকার ৫ উইকেট। প্রথম ইনিংসেও ৫ উইকেট নিয়েছিলেন ৫০তম টেস্ট খেলতে নামা সাকিব। অর্থাৎ চলতি ঢাকা টেস্টে ১০ উইকেট শিকার করেছেন সাকিব। টেস্টে এ নিয়ে দ্বিতীয়বারের মতো কোনো ম্যাচে ন্যূনতম ১০ উইকেট এ অলরাউন্ডারের। বাংলাদেশের হয়ে টেস্টে দুই ম্যাচে ন্যূনতম ১০টি করে উইকেট নেওয়া প্রথম বোলারও তিনি।
টেস্টে এক ম্যাচে সাকিব প্রথম ১০ উইকেটের দেখা পেয়েছিলেন তিন বছর আগে জিম্বাবুয়ের বিপক্ষে খুলনা টেস্টে। সেবার জিম্বাবুয়ের প্রথম ইনিংসে ৮০ রানে ৫ উইকেট নেওয়ার পর দ্বিতীয় ইনিংসেও ৪৪ রানে ৫ উইকেট নিয়েছিলেন ৩০ বছর বয়সী এ অলরাউন্ডার। সে ম্যাচে ব্যাট হাতেও তুলে নিয়েছিলেন সেঞ্চুরি। চলতি ঢাকা টেস্টেও ব্যাট হাতে বাংলাদেশের প্রথম ইনিংসে ৮৪ রানের কার্যকর ইনিংস খেলেছেন সাকিব। এরপর ৬৮ রানে ৫ উইকেট নিয়ে প্রায় একাই গুঁড়িয়ে দেন অস্ট্রেলিয়ার প্রথম ইনিংস। অস্ট্রেলিয়ার দ্বিতীয় ইনিংসে সাকিবের বোলিং ফিগার ২৮-৭-৮৫-৫।
টেস্টে সাকিবসহ বাংলাদেশের এ পর্যন্ত তিনজন বোলার এক ম্যাচে ন্যূনতম ১০ উইকেট নিয়েছেন। প্রথম এ কীর্তি গড়েছিলেন এনামুল হক জুনিয়র। ২০০৫ সালে জিম্বাবুয়ের বিপক্ষে ঘরের মাঠে টেস্টে দুই ইনিংস মিলিয়ে ১২ উইকেট নিয়েছিলেন এ স্পিনার। ১১ বছর পর গত অক্টোবরে ইংল্যান্ডের বিপক্ষে একই কীর্তি গড়েন মেহেদী হাসান মিরাজ। ১৫৯ রানে ১২ উইকেট নিয়ে বাংলাদেশের হয়ে টেস্টে সেরা বোলিংয়ের রেকর্ড গড়েন এ অফ স্পিনার।
