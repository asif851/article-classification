
আইপিএল থেকেই দুজনের মধ্যে দারুণ বন্ধুত্ব। হায়দরাবাদ সানরাইজার্সের হয়ে মাঠে ও মাঠের বাইরে অন্য রকম এক সম্পর্কই যেন গড়ে উঠেছিল ডেভিড ওয়ার্নার ও মোস্তাফিজুর রহমানের মধ্যে। অধিনায়ক হিসেবে ওয়ার্নারের আস্থা অর্জন করেছিলেন বাংলাদেশের কাটার মাস্টার। আইপিএল শেষ হয়ে গেছে। কিন্তু বন্ধুত্ব ফিকে হয়ে যায়নি। কিছুদিন আগেই মোস্তাফিজের জন্মদিনে শুভেচ্ছা জানিয়েছিলেন ওয়ার্নার। এবার বন্ধুর জন্মদিনটি স্মরণ করলেন মোস্তাফিজ। নিজের ফেসবুক পেজে অস্ট্রেলীয় ওপেনারকে ‘চ্যাম্পিয়ন’ বলেই শুভেচ্ছা জানিয়েছেন মোস্তাফিজ। আইপিএলের ট্রফি নিয়ে তোলা দুজনের একটি ছবি পোস্ট করে মোস্তাফিজ ওয়ার্নারকে জন্মদিনের এই শুভেচ্ছা জানান। আইপিএলের পর ইংল্যান্ডে খেলতে গিয়েছিলেন মোস্তাফিজ। কিন্তু সেখানে বেশি দিন খেলতে পারেননি। কাঁধের সমস্যার কারণে অস্ত্রোপচারের টেবিলেও যেতে হয় তাঁকে। পুরোপুরি সুস্থ হয়ে না ওঠায় ইংল্যান্ডের বিপক্ষে সিরিজ মিস করতে হয়েছে তাঁকে। বিশ্রামে থেকে এই মুহূর্তে ডিসেম্বরের নিউজিল্যান্ড সফরের অপেক্ষায় আছেন বাংলাদেশের এই পেসার।
