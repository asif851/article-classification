
লিওনেল মেসির সঙ্গে তুলনা মোটেও পছন্দ করেন না পাওলো দিবালা। কিন্তু জুভেন্টাসের হয়ে মাঠের খেলায় কিন্তু জাতীয় দল সতীর্থের পথেই হাঁটছেন আর্জেন্টাইন এ ফরোয়ার্ড। রোববার ‘তুরিনের ওল্ড লেডি’দের হয়ে নিজের শততম ম্যাচ রাঙিয়েছেন হ্যাটট্রিকে। অবশ্য ইউরোপের শীর্ষ পাঁচ লিগ মিলিয়ে তিন হ্যাটট্রিকে চলতি সপ্তাহটাই আর্জেন্টাইনদের!
ইতালিয়ান সিরি ‘আ’তে সাসসুয়েলোর বিপক্ষে হ্যাটট্রিক করেন দিবালা। চলতি মৌসুমে এটা তাঁর দ্বিতীয় হ্যাটট্রিক। দিবালা হ্যাটট্রিক করার আগের দিন ইংলিশ প্রিমিয়ার লিগে ওয়াটফোর্ডের বিপক্ষে হ্যাটট্রিক করেন সার্জিও আগুয়েরো। আর গতকাল রাতে স্প্যানিশ লা লিগায় এইবারের জালে গুনে গুনে চার গোল করেন লিওনেল মেসি। দিবালার মতো মেসিরও চলতি মৌসুমে এটা দ্বিতীয় হ্যাটট্রিক। ইংলিশ প্রিমিয়ার লিগ, লা লিগা ও সিরি ‘আ’র চলতি মৌসুমে সর্বোচ্চ গোলদাতাও কিন্তু আর্জেন্টিনার এ ‘ত্রিফলা’ আক্রমণভাগ। ৫ ম্যাচে ৫ গোল নিয়ে প্রিমিয়ার লিগে সর্বোচ্চ গোলদাতার জায়গাটি রোমেলু লুকাকুর সঙ্গে ভাগ করে নিয়েছেন আগুয়েরো। তবে মেসি কিংবা দিবালাকে আগুয়েরোর মতো সর্বোচ্চ গোলদাতার স্থান ভাগ করে নিতে হয়নি। লা লিগায় ৫ ম্যাচে ৯ গোল নিয়ে মেসি সর্বোচ্চ গোলদাতা। সিরি ‘আ’তে ৪ ম্যাচে ৮ গোল নিয়ে সর্বোচ্চ গোলদাতা দিবালা।বুন্দেসলিগা ও লিগ ওয়ানে চলতি সপ্তাহে কেউ হ্যাটট্রিকের দেখা পাননি। তবে এ সপ্তাহে আরও দুটি হ্যাটট্রিক হয়েছে। গত রোববার দিবালার হ্যাটট্রিকের রাতে নাপোলির বেলজিয়ান ফরোয়ার্ড মের্টেনসও তিন গোল তুলে নেন বেনেভেন্তোর বিপক্ষে। ম্যাচে ৬-০ গোলে জিতেছিল নাপোলি। এ ছাড়া মেসির চার গোলের রাতে ভ্যালেন্সিয়ার হয়ে মাত্র নয় মিনিটের ব্যবধানে হ্যাটট্রিক তুলে নেন ইতালিয়ান স্ট্রাইকার সিমোনে জাজা। অর্থাৎ এ সপ্তাহে পাঁচ হ্যাটট্রিকের তিনটিই আর্জেন্টাইনদের।ক্লাব জার্সিতে উত্তুঙ্গ ফর্ম এখন জাতীয় দলে টেনে নেওয়ার চ্যালেঞ্জ মেসি-দিবালা-আগুয়েরোদের সামনে। ২০১৮ বিশ্বকাপ বাছাইপর্ব টেবিলে ভীষণ নাজুক অবস্থানে রয়েছে আর্জেন্টিনা। ১৬ ম্যাচে ২৪ পয়েন্ট নিয়ে টেবিলের পাঁচে হোর্হে সাম্পাওলির দল। বাছাইপর্বে আর মাত্র দুটি ম্যাচ খেলবেন মেসিরা। আগামী ৫ অক্টোবর পেরুর মুখোমুখি হওয়ার পর ১০ অক্টোবর ইকুয়েডরের বিপক্ষে শেষ ম্যাচ খেলবে আর্জেন্টিনা। রাশিয়া বিশ্বকাপের টিকিট পেতে যা করার এর মধ্যেই করতে হবে মেসিদের।বিশ্বকাপ বাছাইপর্বে লাতিন আমেরিকা অঞ্চল থেকে টেবিলের শীর্ষ চার দল সরাসরি জায়গা করে নেবে রাশিয়া বিশ্বকাপের গ্রুপপর্বে। পঞ্চম দলটিকে প্লে-অফ পরীক্ষায় উত্তীর্ণ হয়ে টিকিট পেতে হবে বিশ্বকাপের।
