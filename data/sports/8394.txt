
শ্রীলঙ্কায় টেস্ট খেলে মাত্র দুদিন হলো দেশে ফিরেছেন মেহেদী হাসান মিরাজ। প্রস্তুতি নিচ্ছিলেন ২৭ মার্চ থেকে কক্সবাজারে শুরু হতে যাওয়া ইমার্জিং টিমস এশিয়া কাপের জন্য। কিন্তু মিরাজের খেলা হচ্ছে না এই টুর্নামেন্ট। তাঁকে হঠাৎই ডেকে পাঠানো হয়েছে শ্রীলঙ্কায়। ওয়ানডে সিরিজে খেলার জন্য।
আজই শ্রীলঙ্কায় পৌঁছানোর কথা মিরাজের। তবে তাঁর অন্তর্ভুক্তিতে কেউ বাদ পড়ছেন না। মিরাজকে নিয়ে বাংলাদেশের ওয়ানডে দলটা দাঁড়াল ১৭ সদস্যের। ইমার্জিং কাপে বাংলাদেশ দলে মিরাজের জায়গায় সুযোগ পাচ্ছেন অফ স্পিনার নাঈম হাসান।  মিরাজের আকস্মিক অন্তর্ভুক্তি নিয়ে প্রধান নির্বাচক মিনহাজুল আবেদীন প্রথম আলোকে বলেন, ‘শ্রীলঙ্কা ওয়ানডে দলে পাঁচজন বাঁহাতি ব্যাটসম্যান আছে। একজন বিশেষজ্ঞ অফ স্পিনারের প্রয়োজনীয়তার কথা জানিয়েছে টিম ম্যানেজমেন্ট। তাদের চাহিদা অনুযায়ী মিরাজকে দলে নেওয়া।’ ওয়ানডে দলে মিরাজ যোগ হওয়ায় কিছুটা দুর্বল হয়েছে ইমার্জিং কাপের বাংলাদেশ দল। তবে মিনহাজুল জাতীয় দলের প্রয়োজনীয়তাকেই বড় করে দেখছেন, ‘একটু দুর্বল তো হয়েছেই। তবে জাতীয় দলের প্রয়োজনীয়তা আমাদের আগে দেখতে হবে।’  মিরাজের পাদপ্রদীপে আসা গত বছর বাংলাদেশে অনুষ্ঠিত অনূর্ধ্ব-১৯ ক্রিকেট বিশ্বকাপ দিয়ে। ৫০ ওভার ক্রিকেটের এই টুর্নামেন্টে তাঁকে দেখা গেছে দুর্দান্ত এক অলরাউন্ডার হিসেবে। যদিও মিরাজের আন্তর্জাতিক ক্রিকেটে অভিষেক হয়েছে টেস্ট দিয়ে। ৭ টেস্টে ৩৫ উইকেট নিয়ে এরই মধ্যে তিনি পরিচিতি পেয়েছেন দুর্দান্ত এক অফ স্পিনার হিসেবে। এবার মিরাজের ওয়ানডে রাঙানোর পালা।
শ্রীলঙ্কার বিপক্ষে বাংলাদেশের ওয়ানডে দল:মাশরাফি বিন মুর্তজা (অধিনায়ক), মুশফিকুর রহিম, সাকিব আল হাসান,তামিম ইকবাল, মাহমুদউল্লাহ, ইমরুল কায়েস, রুবেল হোসেন, শুভাগত হোম চৌধুরী, সৌম্য সরকার, সাব্বির রহমান, মোসাদ্দেক হোসেন, মোস্তাফিজুর রহমান, তাসকিন আহমেদ, শুভাশিস রায়, সানজামুল ইসলাম, নুরুল হাসান ও মেহেদী হাসান মিরাজ।
