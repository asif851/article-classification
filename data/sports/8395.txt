
 


শাস্তিটা বহালই থাকল মিরপুর মাঠের
ফেব্রুয়ারিতে শ্রীলঙ্কার বিপক্ষে টেস্টের উইকেট আইসিসির দৃষ্টিতে ছিল ‘নিম্নমানে’র
এজন্য একটি ডিমেরিট পয়েন্ট শাস্তি দেওয়া হয় মিরপুরকে
বিসিবি আপিল করেছিল
আইসিসির ক্রিকেট কমিটি পরীক্ষা-নিরীক্ষার পর শাস্তি বহালই রেখেছেন


ফেব্রুয়ারির মিরপুর টেস্টে উইকেট উৎসব করেছেন বোলাররা। প্রত্যাবর্তনের প্রথম সেশনেই আবদুর রাজ্জাক চমকে দিয়েছিলেন শ্রীলঙ্কাকে। কিন্তু এমন বোলার-বান্ধব উইকেট ঠিক আইসিসির নিয়ম মেনে তৈরি হয়নি। তাই মিরপুর শেরে বাংলা স্টেডিয়ামের এক ডিমেরিট পয়েন্টের শাস্তি বহাল রেখেছে আইসিসি। 
আড়াই দিনে শেষ হওয়া মিরপুর টেস্টের উইকেটকে ম্যাচ রেফারি ডেভিড বুন নিম্নমানের বলেছিলেন তখনই। মিরপুরে শ্রীলঙ্কার বিপক্ষে টেস্টের প্রথম দিন থেকে উইকেট ভাঙতে শুরু করে, যার কারণে উইকেটে অনিয়মিত বাউন্স ও টার্ন আসতে থাকে। আর এটা কখনো কখনো ছিল অনেক বেশি মাত্রায়। যার কারণে মাত্রাতিরিক্ত সুবিধা পান বোলাররা। এ কারণে একটি ডিমেরিট পয়েন্টের শাস্তি দেওয়া হয় এই মাঠকে। বাংলাদেশ ক্রিকেট বোর্ড (বিসিবি) এই শাস্তির বিপক্ষে আপিল করেছিল। আইসিসির মহাব্যবস্থাপক জিওফ অ্যালার্ডাইস ও ক্রিকেট কমিটির প্রধান অনিল কুম্বলে সে আপিলের পক্ষে বিসিবির যুক্তিগুলো এবং অন্যান্য তথ্য পরীক্ষা করে দেখেছেন। এবং তাতে বুনের দেওয়া শাস্তিই সঠিক মনে হয়েছে তাঁদের কাছে। দ্বিতীয়বারের মতো ডিমেরিট পয়েন্ট পেয়েছে মিরপুর শেরে বাংলা জাতীয় ক্রিকেট স্টেডিয়াম। ডিমেরিট পয়েন্টের ফলে এক বছরের নিষেধাজ্ঞার ঝুঁকির মধ্যে এ স্টেডিয়াম। পাঁচ বছরের মধ্যে পাঁচটি ডিমেরিট পয়েন্ট পেলে যেকোনো ভেন্যু এক বছরের জন্য নিষিদ্ধ হয়ে যাবে।
