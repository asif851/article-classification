
ফাইনালে উঠতে পারেনি সাইদ আল জাবিরের দল তিতাস গ্যাস। জাতীয় ভলিবল প্রতিযোগিতায় এবার পুরুষ বিভাগে চতুর্থ হয়েছে দলটি। তার পরও প্রায় তিন বছর পর সাজানো-গোছানো এক আয়োজন দেখে খুশি জাতীয় দলের অধিনায়ক জাবির, ‘এত দিন পর একটা ভালো মানের প্রতিযোগিতা দেখলাম। গ্যালারিতে দর্শক ছিল, খেলাগুলোও হয়েছে প্রতিদ্বন্দ্বিতাপূর্ণ।’ মিরপুরের শহীদ সোহরাওয়ার্দী ইনডোরে কাল পুরুষ বিভাগে চ্যাম্পিয়ন হয়েছে বিদ্যুৎ উন্নয়ন বোর্ড (পিডিবি)। কাল তারা ফাইনালে পিছিয়ে পড়েও ৩-১ সেটে হারিয়েছে সেনাবাহিনীকে। মেয়েদের বিভাগে চ্যাম্পিয়ন আনসার সরাসরি ৩-০ সেটে হারিয়েছে বিজেএমসিকে।
এবার জাতীয় ভলিবলে পৃষ্ঠপোষকেরা দারুণ সাড়া দিয়েছে। খেলোয়াড়েরাও খুশি, ঘরোয়া টুর্নামেন্ট মাঠে গড়িয়েছে। ২৬ আগস্ট জাতীয় পুরুষ দল নেপালে প্রীতি টুর্নামেন্টে খেলতে যাবে। এই প্রতিযোগিতা থেকে বাছাই করা হয়েছে বেশ কিছু নতুন মুখ। চ্যাম্পিয়ন পিডিবির সুজিত ও হৃদয় আলাদাভাবে নজর কেড়েছেন। জাতীয় দলের খেলোয়াড়দের নিয়ে ইরানি কোচ আলিপোর আরজি অনুশীলন শুরু করবেন আগামী মাসেই। মেয়েদের দলে খেলেছেন ক্রিকেটার পান্না ঘোষ। আনসারের হয়ে খেলা ক্রিকেটার পান্নার সঙ্গে বিজেএমসির ময়ূরীর লড়াইটাও বেশ জমেছিল। আগামী এসএ গেমস সামনে রেখে মেয়েদের দলের অনুশীলন শুরু করার কথা দ্রুতই।
প্রতিযোগিতায় পুরুষ বিভাগে তৃতীয় হয়েছে নৌবাহিনী। স্থান নির্ধারণী ম্যাচে নৌবাহিনী ৩-১ সেটে তিতাস গ্যাসকে হারিয়েছে। মহিলা বিভাগে তৃতীয় হয়েছে রাজশাহী জেলা। স্থান নির্ধারণী ম্যাচে তারা ৩-১ সেটে চট্টগ্রাম জেলাকে হারিয়েছে। খেলা শেষে বিজয়ীদের হাতে পুরস্কার তুলে দেন কৃষিমন্ত্রী মতিয়া চৌধুরী। উপস্থিত ছিলেন পৃষ্ঠপোষক শাহজালাল ইসলামী ব্যাংকের ব্যবস্থাপনা পরিচালক ফরমান আর চৌধুরীসহ অনেকে।
 
