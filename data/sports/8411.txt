
বিপদের মুখে ভারতীয় বোলারদের পাল্টা আক্রমণ করেই সাকিব আল হাসান ৮২ রানের দুর্দান্ত একটা ইনিংস খেলেছেন হায়দরাবাদ টেস্টে। কিন্তু ইনিংসটিকে বড় করার বড় সুযোগ হারিয়েছেন রবিচন্দ্রন অশ্বিনের বলে বাজে একটা শট খেলে আউট হয়ে। কাল টেস্টের তৃতীয় দিনের শেষে বাংলাদেশ যে জায়গায় পৌঁছেছে, সাকিব ওভাবে আউট না হলে সেই অবস্থানটা আরও ভালো হতো। তবে সাকিব ‘বাজে শট’ নিয়ে খুব একটা ভাবছেন না। এটাকে তিনি তাঁর সহজাত খেলা বলেই মনে করেন। এভাবেই খেলে যেতে চান বাংলাদেশের হয়ে ৪৭তম টেস্ট খেলতে নামা অভিজ্ঞতম ক্রিকেটার।  স্টার স্পোর্টসকে দেওয়া এক সাক্ষাৎকারে সাকিব বলেছেন, নিজের খেলার ধরনটা তিনি বদলাতে পারবেন না, ‘আমি আমার সহজাত খেলাটাই খেলেছি। দিন শেষে আমার আউটটি নিয়ে সমালোচনা হয়তো হবে। কিন্তু আমি এভাবেই দলকে সাহায্য করতে চাই। আমি তো আমাকে বদলাতে পারব না।’ সাকিব অবশ্য স্বীকার করেছেন হায়দরাবাদের উইকেটে কোনো ব্যাটসম্যান নিজে থেকে আউট না হলে তাঁকে আউট করা খুব মুশকিল। দিন শেষে সেঞ্চুরি না পাওয়ার আক্ষেপ তাঁরও আছে, ‘উমেশ যাদব দারুণ বোলিং করে গেছে। তবে আমি আর শট খেলেছি। উইকেট দারুণ ছিল। আমি মনে করি এই উইকেটে একবার সেট হয়ে গেলে বোলারদের পক্ষে উইকেট পাওয়া খুব কঠিন।’ সেঞ্চুরি থেকে মাত্র ১৮ রান দূরে আউট হয়ে যাওয়ার দুঃখ নিয়ে বাংলাদেশের সেরা অলরাউন্ডার প্রশংসা করেছেন মুশফিক ও মিরাজের ব্যাটিংয়ের, ‘মুশফিক দারুণভাবে নিজের প্রয়োগক্ষমতা দেখিয়েছেন, মেহেদীও তুলে নিয়েছে তার প্রথম ফিফটি।’
