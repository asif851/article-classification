
২০১৩-১৪ মৌসুমের বিসিএলের পর এবারের জাতীয় লিগেই আবার খেললেন দীর্ঘ পরিসরের ক্রিকেট। খুলনার হয়ে প্রথম ম্যাচের দ্বিতীয় ইনিংসে নিয়েছেন ৩ উইকেট, নিজের বোলিংয়ে বেশ তৃপ্ত মাশরাফি বিন মুর্তজা। কাল খুলনা থেকে গাড়ি, ভ্যান, নৌকা ও ইজিবাইকে চড়ে এক দিনের জন্য নড়াইল যাওয়ার পথে এ ম্যাচ খেলার অভিজ্ঞতা জানালেন বাংলাদেশ দলের ওয়ানডে অধিনায়ক। উঠে এল দক্ষিণ আফ্রিকায় আসন্ন টেস্ট সিরিজ প্রসঙ্গও
প্রায় সাড়ে তিন বছর পর প্রথম শ্রেণির ক্রিকেট খেললেন। কেমন লাগল?
মাশরাফি বিন মুর্তজা: প্রথম দিন একটু অস্বস্তি ছিল। তবে আজ (গতকাল) বোলিং ভালো করেছি। ৩ উইকেট নিলাম। এরপর তো বৃষ্টিতে আর খেলা হলো না।
দুই ইনিংস মিলিয়ে ১৮.৪ ওভার বোলিং করলেন। বোলিংয়ে কতটা সন্তুষ্ট?মাশরাফি: খুব বড় কিছুর জন্য আমি খেলছি না। যেটা অনুশীলন করার চেষ্টা করছি, সেটা হচ্ছে...এতেই সন্তুষ্ট। দক্ষিণ আফ্রিকায় ওয়ানডে খেলতে যাওয়ার আগে তিন মাসের বিরতি পড়ে যাচ্ছে। তিন মাস না খেলা মানে তো ক্রিকেটই ভুলে যাওয়া! সে জন্যই ভাবলাম, জাতীয় লিগে দু-একটা ম্যাচ খেললে অন্তত খেলার মধ্যে থাকা যাবে। অন্যরা তো সবাই খেলার মধ্যে থাকছে।
আর কয়টা ম্যাচ খেলবেন এবারের জাতীয় লিগে?মাশরাফি: আর একটি ম্যাচ খেলার ইচ্ছা আছে। হয়তো পরের ম্যাচটাই। কাল (আজ) ঢাকায় গিয়ে সিদ্ধান্ত নেব। খুলনার ম্যাচে আমার ইচ্ছা ছিল ২৭-২৮ ওভার বোলিং করা। কিন্তু দুই দিনের বৃষ্টিতে সেটা হলো না।
দীর্ঘ অনভ্যস্ততার পরও দীর্ঘ পরিসরের ম্যাচ খেলার ফিটনেসটা আছে, সেটাও তো বড় কথা...মাশরাফি: হ্যাঁ...প্রথম দিন ৯০ ওভার পুরো ফিল্ডিং করেছি। এ রকম গরমের মধ্যে পুরো সময় মাঠে থাকাটাও একটা বড় অনুশীলন। সর্বোচ্চ ৬ ওভারের স্পেল করেছি। চেষ্টা করেছি লাইন-লেংথ ঠিক রেখে বল করতে। এখানে আমার চারটা নো বল হয়েছে। ওয়ানডেতে এ রকম নো বল করলে তার মাশুল দিতে হবে।
পারফরম্যান্স, ফিটনেস-দুটো মিলিয়ে এত দিন পর খেলা প্রথম শ্রেণির ম্যাচের পারফরম্যান্সে কি সন্তুষ্ট?মাশরাফি: সন্তুষ্ট হওয়ার জন্যই তো খেললাম। নতুন বলে প্রথম দিন বোলিং করে একটু অন্য রকম লেগেছিল। তবে আজ নতুন বলে ৩ উইকেট পেলাম। বলে সুইং আরেকটু বাড়ানোর চেষ্টা করছি।
মুশফিকের নেতৃত্বে টেস্ট দল দক্ষিণ আফ্রিকা গেল। এই সফর নিয়ে আপনি কতটা আশাবাদী?মাশরাফি: দক্ষিণ আফ্রিকায় আমাদের আসল চ্যালেঞ্জটা হবে ওদের পেস বোলিং। তবে পেস বোলিং সামলানোর মতো ব্যাটসম্যানও আমাদের আছে। ওয়েলিংটনেও আমরা ৬০০ রান করেছি। অবশ্য সাকিব সে টেস্টে ২০০ করেছে, ও এবার নেই। তবে অন্য ব্যাটসম্যানদেরও ভালো করার সামর্থ্য আছে। আর টেস্ট জিততে হলে আমাদের বোলারদের ২০ উইকেট নিতে হবে, এটা তো জানা কথাই।
ইংল্যান্ড-শ্রীলঙ্কার পর এবার অস্ট্রেলিয়ার বিপক্ষেও টেস্ট জয় পেয়েছে বাংলাদেশ দল। দক্ষিণ আফ্রিকায় কি সে রকম কিছু আশা করেন?মাশরাফি: জয়ের কথা আমি বলব না। কারণ আমাদের এই দলের বেশির ভাগ খেলোয়াড় আগে দক্ষিণ আফ্রিকায় খেলেনি। তবে সাম্প্রতিক সময়ে আমরা ভালো খেলছি। আমি চাই, আমাদের দল সেখানেও ভালো ক্রিকেটটাই আগে খেলুক।
