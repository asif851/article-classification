
এক এক করে পুরো ভারতীয় দল যেন মহেন্দ্র সিং ধোনির পাশে দাঁড়াচ্ছে। ভারতীয় ক্রিকেটের সফলতম অধিনায়ক যে এখনো দলে ভীষণ জনপ্রিয়, সেটাই প্রমাণ হয়ে গেল। অধিনায়ক বিরাট কোহলির পর এবার হেড কোচ রবি শাস্ত্রীর পূর্ণ সমর্থন পেলেন এই উইকেটকিপার ব্যাটসম্যান।
কলকাতার এক পত্রিকাকে দেওয়া এক সাক্ষাৎকারে শাস্ত্রী বলেছেন, ‘দেখে মনে হচ্ছে আশপাশে লোকদের বড্ড গা জ্বলছে। এরা যেন শুধু ধোনির খারাপ দিনের অপেক্ষায় থাকে...কিছু মানুষ রয়েছে, যারা ধোনির শেষ দেখার অপেক্ষায় রয়েছে। কিন্তু ওর মতো গ্রেট খেলোয়াড়েরা নিজের ভবিষ্যৎ নিজেই নির্ধারণ করে।’
তিনি বলেছেন, ভারতীয় দল ধোনির মূল্য বোঝে। এসব সমালোচনায় দলে কোনো পার্থক্য সৃষ্টি হয়নি বলেই মনে করছেন সাবেক এই ক্রিকেটার। সরাসরি কারও নাম উল্লেখ না করলেও লক্ষ্মণ ও আগারকারের মন্তব্যেই যে চটেছেন সেটা বেশ বোঝা গেছে। দ্বিতীয় টি-টোয়েন্টিতে ভারতের পরাজয়ের কারণ হিসেবে ধোনিকে দায়ী করেছিলেন ভিভিএস লক্ষ্মণ। পরে একই মন্তব্য করে ক্রিকইনফোতে সাক্ষাৎকার দিয়েছেন অজিত আগারকার।টিভি মিডিয়ায় এমন মন্তব্য নিয়ে শাস্ত্রী বলেছেন, ‘কিছুদিন আগেও আমি টিভিতে কাজ করেছি, লোকজন আমাকে প্রশ্ন করত। শো করতে হলে এসব প্রশ্নের উত্তর দিতে হয়। ধোনি সুপারস্টার। সে আমাদের সর্বশ্রেষ্ঠ ক্রিকেটারদের একজন। সুতরাং সে ভালো একটা বিষয়। সে এমনটাই থাকবে, কারণ সে কিংবদন্তি। এ রকম মহিমান্বিত ক্যারিয়ার থাকলে আপনি টিভির বিষয় হয়ে যাবেন।’
সাক্ষাৎকারে শাস্ত্রী মনে করিয়ে দিয়েছেন সর্বশেষ এক বছরে ওয়ানডেতে ধোনির গড় ৬৫-এর কোঠায়। শ্রীলঙ্কা ও অস্ট্রেলিয়ার বিপক্ষে ঘরের মাঠে সিরিজ জয়ে ভূমিকা রেখেছেন ধোনি। সূত্র: মিড ডে
