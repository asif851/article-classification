
চ্যাম্পিয়নস লিগের শেষ ষোলোয় ম্যানচেস্টার সিটির সঙ্গে মোনাকোর ম্যাচের আগের কথা। স্প্যানিশ ফুটবল বিশেষজ্ঞ গিলেম বালাগ মোনাকোকে নিয়ে বলছিলেন, ‘কয়েক বছর পর সবাই অবাক হয়ে বলবে, “বাহ! এঁরা একসময় একসঙ্গে মোনাকোতে খেলতেন!” ইঙ্গিতটা এই, কিলিয়ান এমবাপ্পে, বার্নার্দো সিলভা, বেঞ্জামিন মেন্দি, তিয়েমু বাকায়োকো...দারুণ প্রতিভাবান এই তরুণেরা এবার মোনাকোতে একসঙ্গে খেলেছেন, কিন্তু মৌসুম শেষেই শুরু হবে এঁদের নিয়ে কাড়াকাড়ি। মৌসুম শেষও হয়নি, কাড়াকাড়ি শুরু হয়ে গেছে। পরশুই ৪৩ মিলিয়ন পাউন্ড দিয়ে সিলভাকে দলে নিয়ে এসেছে পেপ গার্দিওলার ম্যানচেস্টার সিটি। ২২ বছর বয়সী পর্তুগিজ মিডফিল্ডারকে ডাকা হয় ‘ছোট মেসি’। বল পায়ের সঙ্গে আঠার মতো লেগে থাকে বলে ডাকনামও হয়ে গেছে ‘চুইংগাম’...গার্দিওলা তাঁকে দলে আনার কারণ তো এ থেকেই বোঝা যায়। বার্নার্দো গেছেন, মেন্দি-বাকায়োকোরাও যাবেন বলে গুঞ্জন। তবে ইউরোপের ক্লাবগুলোর লোভনীয় সব প্রস্তাব এড়িয়ে আরেক মৌসুম মোনাকোতে থাকার ইচ্ছে যাঁর, সেই এমবাপ্পে এতে কষ্ট পাচ্ছেন। ১৮ বছর বয়সী ফ্রেঞ্চ স্ট্রাইকারের টুইটেই প্রমাণ। বার্নার্দো সিটিতে যাওয়া নিশ্চিত হওয়ার পরই টুইট করেছেন, ‘শুভকামনা, বন্ধু’, পাশেই ছিল কান্না আর ভালোবাসার দুটি ইমো! অবশ্য বন্ধু দলছুট হলে কষ্ট তো লাগবেই। গোলডটকম।
