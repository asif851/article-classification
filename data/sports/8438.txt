
মেসির সঙ্গে কথা হয়েছে আর্জেন্টিনা কোচ এদগার্দো বাউজার। বার্সেলোনায় গিয়ে মেসির সঙ্গে কথা বলার উদ্দেশ্য তো আর কিছুই নয়, তাঁকে জাতীয় দলে ফেরানো। বাউজা আশাবাদী সে কাজটা ভালোভাবেই করতে পারবেন তিনি।প্রাক-মৌসুম প্রস্তুতির অংশ হিসেবে গাম্পার ট্রফিতে সাম্পাদোরিয়ার বিপক্ষে বার্সেলোনা মাঠে নেমেছিল বুধবার। সেই ম্যাচটি মাঠে বসেই দেখেছেন বাউজা। বার্সেলোনার ৩-২ গোলে জয়ের এই ম্যাচে দারুণ খেলেছেন মেসি, জোড়া গোলও করেছেন।খেলার পরে মেসির সঙ্গে বসেন তিনি। সেখানে উপস্থিত ছিলেন মেসির বার্সেলোনা-সতীর্থ, আর্জেন্টাইন তারকা হাভিয়ের মাচেরানোও। মেসির সঙ্গে কী কথা হয়েছে, বাউজা এখনই এর সবটা না বললেও জানিয়েছেন, ‘ফুটবল নিয়ে কথা’ হওয়ার ব্যাপারটি।ফুটবল নিয়ে আলাপচারিতায় কোপা আমেরিকার ফাইনাল কিংবা চিলির সঙ্গে সে ম্যাচ হারার পর হঠাৎ করেই মেসির আন্তর্জাতিক ফুটবলকে ‘বিদায়’ বলে দেওয়ার ব্যাপারটি আসতেই পারে। বাউজা বলেছেন, ‘আমি তাঁর সঙ্গে কথা বলেছি ঠিকই, কিন্তু ওর মনে কী আছে, সেটা তো আমি বলতে পারব না।’বাউজা আর্জেন্টিনা ফিরেই নাকি মেসিকে আরও একবার ফোন দেবেন। বিশ্বকাপ বাছাইপর্বে আর্জেন্টিনার পরের ম্যাচটির জন্য শুক্রবারই তাঁর স্কোয়াড ঘোষণা করার কথা। বাউজা সেখানে মেসিকে রাখতেই চাইবেন। মেসি কী থাকতে চাইবেন? সূত্র: এএফপি
