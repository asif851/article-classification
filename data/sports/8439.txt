
মাত্র একটি সিরিজ খেলেননি বিরাট কোহলি, তাতেই যেন সবাই তাঁর চেয়ে ভালো ব্যাটসম্যান খুঁজে পাচ্ছেন। চলমান অ্যাশেজ সিরিজে দারুণ ছন্দে থাকা অস্ট্রেলীয় অধিনায়ক স্মিথকে টেস্টের সেরা ব্যাটসম্যান বলেছেন কিংবদন্তি লেগ স্পিনার শেন ওয়ার্ন। আর শ্রীলঙ্কাকে ধবলধোলাই উপহার দেওয়া ভারতের অন্তর্বর্তীকালীন অধিনায়ক রোহিত শর্মাকে ওয়ানডের সেরা ব্যাটসম্যানের তকমা দিলেন বিসিসিআইয়ের সাবেক নির্বাচক সন্দীপ পাতিল।  এবিপি নিউজকে দেওয়া এক সাক্ষাৎকারে সন্দীপ পাতিল বলেন, ‘বিরাট হয়তো এটা পছন্দ করবে না। তবে আমার মতে, বর্তমানে ওয়ানডের সেরা ব্যাটসম্যান রোহিত। বিরাট সেরা, তা নিয়ে সন্দেহ নেই। সে হয়তোবা বর্তমানে ভারতের সেরা টেস্ট ব্যাটসম্যান হতে পারে, তবে তিনি যখন সীমিত ওভারের প্রশ্ন আসে, তখন বিরাটের নামটা রোহিতের পরেই আসে।’
অবশ্য ফর্ম দেখলে কথাটা অস্বীকার করা যাবে না। কারণ, সেদিকে কিছুটা এগিয়ে আছেন রোহিত। কিছুদিন আগে তৃতীয়বারের মতন ডাবল সেঞ্চুরি করা ভারতকে ২-১-এ সিরিজ জেতালেন রোহিত। আর কোহলি খেলেননি বিয়ের কারণে। ২০১৫ থেকে সমান ১১টি সেঞ্চুরি করেছেন রোহিত ও কোহলি। কিন্তু কোহলির চেয়ে ৮ ম্যাচ কম খেলেছেন রোহিত।
রানের দিকে অবশ্য এগিয়ে কোহলি। ২৮২২ রান নিয়ে এগিয়ে কোহলি, রোহিতের রান ২৬৭২। শেষ পাঁচ ম্যাচে রানের হিসাবেও এগিয়ে রোহিত, ব্যবধান মাত্র ৪৮ রানের।
ওয়ানডেতে রোহিত ভালো, টেস্টে স্মিথ; তাহলে কোহলির অবস্থান কোথায়? উত্তরটা বোধ হয় এটাই: তিন ধরনের ক্রিকেট মিলিয়ে কোহলিই সেরা!
