
হোর্হে সাম্পাওলি আর্জেন্টিনার কোচ হতে পারেন, সেটি পুরোনো খবর। তাঁর নিজের ইচ্ছের কথা তো এখন সবাই জানে। আর্জেন্টাইন ফুটবল অ্যাসোসিয়েশনের (এএফএ) সভাপতি ক্লদিও তাপিয়াও দুদিন আগে এক টিভি চ্যানেলে বলে দিয়েছেন, সাম্পাওলিকে কোচ করার ঘোষণাটা চূড়ান্ত হয়ে গেছে। সেভিয়ার হয়ে সাম্পাওলি যাতে মৌসুমটা ঠিকঠাক শেষ করে আসতে পারেন, সে জন্য ঘোষণা দেওয়াটা মে মাস পর্যন্ত পিছিয়ে রেখেছে এএফএ। 
গতকালও আবার নিজের সিদ্ধান্তের কথা জানিয়ে দিয়েছেন তাপিয়া। এবার তো একটা স্পেশাল ট্যাগই দিয়ে বলে দিলেন, আর কাউকে কোচ করার কথা ভাবছে না আর্জেন্টিনা, সাম্পাওলিই তাঁদের ‘চোজেন ওয়ান’! সেভিয়ার সঙ্গে সাম্পাওলির চুক্তিটা দুই বছরের, শেষ হবে ২০১৭-১৮ মৌসুমের শেষে। এ কারণেই কি না, কিছুদিন আগে ‘আর্জেন্টিনা সাম্পাওলিকে চায়’ জানতে পেরেই সেভিয়া সোজাসুজি বলে দেয়, সাম্পাওলিকে এত সহজে ছাড়বে না তাঁরা। একটু বিরক্তিও প্রকাশ করেছিল স্প্যানিশ ক্লাবটি। তবে তাপিয়ার কথায় বোঝা যাচ্ছে, সেভিয়ার সঙ্গে বোঝাপড়াও এগিয়ে নিচ্ছেন আর্জেন্টাইন ফেডারেশনের সভাপতি, ‘সাম্পাওলির বিদায়ের ব্যাপারে আমরা (সেভিয়ার সঙ্গে) বোঝাপড়া করছি। তিনিই আমাদের নির্বাচিত কোচ (চোজেন ওয়ান)।’সেভিয়ার কোচ হওয়ার আগে চিলি জাতীয় দলের দায়িত্ব সামলেছেন সাম্পাওলি। সেখানে তাঁর সহকারী ও বর্তমানে আর্জেন্টাইন ক্লাব ডিফেন্সা ওয়াই জাস্টিসিয়ার কোচ সেবাস্টিয়ান বেক্কাচেচেও নিশ্চিত, মেসির শহর রোজারিওতে জন্ম নেওয়া সাম্পাওলি ফিরছেন মেসিদের কোচ হয়েই। এমনকি বেক্কাচেচে নিজেও ফিরতে পারেন সাম্পাওলির সঙ্গী হয়ে, ‘সাম্পাওলির সঙ্গে কয়েকবারই কথা হয়েছে, জাতীয় দলের ব্যাপারে ও আমাকে যে প্রস্তাব করেছে সেটি নিয়ে কয়েকবারই ওকে ভাবতে বলেছি। ওর সঙ্গে দুদিন আগেই কথা হয়েছে, ও আমাকে আমার (ডিফেন্সা ওয়াই জাস্টিসিয়ার সঙ্গে) চুক্তির ব্যাপারে জিজ্ঞেস করেছে। এখনো এ ব্যাপারে ভাবিনি, ডিফেন্সার হয়ে বড় কিছু ম্যাচ বাকি আছে আমার।’সাম্পাওলির আর্জেন্টিনার ডাগআউটে আসাটা তাই এখন সময়ের ব্যাপারই মনে হতে পারে। তবে এএফএ সভাপতি তাঁকে যে উপাধি দিয়েছেন, সংস্কারাচ্ছন্ন মন হলে তাতে একটু ভয়ই পাবেন আর্জেন্টিনার সমর্থকেরা। ফুটবলে নিকট অতীতে একজন কোচই এমন ‘চোজেন ওয়ান’ ট্যাগ পেয়েছিলেন। ম্যানচেস্টার ইউনাইটেড ছাড়ার সময় স্যার অ্যালেক্স ফার্গুসন সেটি দিয়েছিলেন উত্তরসূরি ডেভিড ময়েসকে। পরিণতি? ইউনাইটেডকে দশ মাসের ‘অন্ধকার-যুগ’ উপহার দিয়ে বিদায় নিয়েছেন ময়েস। সাম্পাওলির সঙ্গে তেমন কিছু হবে না, সেই প্রার্থনায়ই বসে যেতে পারেন আর্জেন্টাইনরা। সূত্র: গোলডটকম।
