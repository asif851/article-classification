
তাঁর নামটাই প্রথমে মনোযোগ কেড়ে নেওয়ার মতো—নাজিল সিটি। নামটা অবশ্যই কৌতূহল জাগায়। কিন্তু কেরালার ১৮ বছর বয়সী তরুণের সম্ভবত প্রবল বিশ্বাস এই নীতিবাক্যে—একজন মানুষের পরিচয় তাঁর কাজে, নামে নয়! কাজ দিয়েই নামটাকে সামনে নিয়ে এলেন নাজিল। আন্তর্জাতিক ক্রিকেট ইতিহাসেই যে কীর্তি আছে মাত্র দুজনের, সেটিই করে দেখালেন এই পেসার। কেরালার জুনিয়র আন্তজেলা টুর্নামেন্টের দুই দিনের ম্যাচে এক ইনিংসে তুলে নিয়েছেন প্রতিপক্ষের ১০টি উইকেটই। আন্তর্জাতিক ক্রিকেটেই এমন কীর্তি আছে শুধু জিম লেকার (১৯৫৬, অস্ট্রেলিয়ার বিপক্ষে অ্যাশেজে) ও অনিল কুম্বলের (১৯৯৯, পাকিস্তানের বিপক্ষে টেস্টে)। কদিন আগে উচ্চমাধ্যমিক পরীক্ষা শেষ করা নাজিলের স্পেলটাও হলো দুর্দান্ত—৯.৪-২-১২-১০! উইকেটপ্রতি একটা ওভারও খরচ করতে হয়নি। আউটের ধরনগুলোও একজন বোলারের জন্য তৃপ্তিদায়ক, ৪টি বোল্ড, ৩টি এলবিডব্লু। টাইমস অব ইন্ডিয়া।
