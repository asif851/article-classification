
মাঠে স্বস্তিকাচিহ্ন নিয়ে তোলপাড় হয়ে গেছে চার দিন আগে। ঘটনাটা ইউরো বাছাইয়ে ক্রোয়েশিয়া-ইতালি ম্যাচে। ম্যাচ চলার সময়ই টিভি ক্যামেরায় দেখা গেছে মাঠে নাৎসিদের স্বস্তিকাচিহ্ন। উয়েফা পরে ঘোষণা দিয়েছে, তারা খুব তাড়াতাড়ি ব্যাপারটা নিয়ে তদন্ত শুরু করবে। কিন্তু প্রশ্নটা হচ্ছে, কাজটা করল কে? এমনিতেই বর্ণবাদের অভিযোগে জাগরেবের স্টেডিয়ামে দর্শক নিষিদ্ধ করেছিল উয়েফা। তার ওপর কাজটা যে বা যারাই করুক, ভালোমতোই করেছে। বিরতির পর চিহ্নটা মোছার চেষ্টা করেও লাভ হয়নি, কাজটা যে অমোচনীয় কালি দিয়ে করা হয়েছিল! ক্রোয়েশিয়ান কর্তৃপক্ষ এখন সেটা নিয়েই ভেবে জেরবার। তাদের দাবি, কাজটা কোনো অপরাধীচক্রের কাজ। কিন্তু সেটা কারা, তারা কীভাবে আর কেনই বা এমন অন্তর্ঘাতমূলক কাজ করল সেসব প্রশ্নের উত্তর এখনো পাওয়া যায়নি। তবে ক্রোয়েশিয়ান কর্তৃপক্ষ যতই দাবি করুক, উয়েফার শাস্তি এড়ানো কঠিনই হবে। আইএএনএস।
