

বড় অভিযানেই কাল রওনা দিচ্ছে বাংলাদেশ। সাসেক্সে নয় দিনের অনুশীলন ক্যাম্পের পর আয়ারল্যান্ডে ত্রিদেশীয় সিরিজ। এরপরই ইংল্যান্ডে চ্যাম্পিয়নস ট্রফি। আইসিসির শীর্ষ আট দলের এই টুর্নামেন্টে নিজেদের লক্ষ্য নিয়ে কিছু না বললেও আয়ারল্যান্ডে ত্রিদেশীয় সিরিজটা জিততে চান বাংলাদেশ ওয়ানডে অধিনায়ক মাশরাফি বিন মুর্তজা।
আগামী ১২ মে শুরু হতে যাওয়া ত্রিদেশীয় সিরিজের কোনো ফাইনাল নেই। নিউজিল্যান্ড ও স্বাগতিক আয়ারল্যান্ডের সঙ্গে দুটি করে ম্যাচ খেলবে বাংলাদেশ। এই সিরিজে বাংলাদেশের জন্য জটিলতা হলো, আয়ারল্যান্ডের কাছে ম্যাচ জিতলে বাংলাদেশ বেশি পয়েন্ট পাবে না। কিন্তু হেরে গেলে হারাবে অনেক পয়েন্ট। সামনে চ্যাম্পিয়নস ট্রফি। এরপর পাকিস্তানের সঙ্গে নিজেদের মাটিতেও হতে পারে ওয়ানডে সিরিজ। ৩০ সেপ্টেম্বরের আগে বাংলাদেশের বেশ কিছু ওয়ানডে-পরীক্ষা। তারিখটা মাথায় রাখতেই হচ্ছে বিশ্বকাপে সরাসরি যাওয়ার সুযোগের কারণে। আটে থাকতে পারলেও ক্ষতি নেই। কিন্তু নয়ে নেমে গেলে খেলতে হবে বাছাইপর্ব।এখন বাংলাদেশ দলকে প্রতিটা ম্যাচই তাই হিসাব–নিকাশ করে খেলতে হবে। তা ছাড়া এই ত্রিদেশীয় সিরিজ চ্যাম্পিয়নস ট্রফির জন্য প্রস্তুতির সুযোগও। মাশরাফি আজ বললেন, ‘কে কী বলবে জানি না। অবশ্যই জেতার জন্য সেখানে যেতে হবে। অনেক হিসাব-নিকাশের ব্যাপার আছে। এখানে জিততে পারলে চ্যাম্পিয়নস ট্রফিতে ভালো করার সুযোগ থাকবে। আর সিরিজটা খারাপ হলে মাথায় চাপ চলে আসবে। তবে মানসিকভাবে তৈরি না হলে খুব কঠিন হবে।’আয়ারল্যান্ড থেকে আত্মবিশ্বাস নেওয়াটা যে খুব জরুরি বাংলাদেশের। চ্যাম্পিয়নস ট্রফিতে মাশরাফিরা কঠিন গ্রুপেই পড়েছেন। ‘এ’ গ্রুপে তাঁদের সঙ্গী অস্ট্রেলিয়া, নিউজিল্যান্ড ও স্বাগতিক ইংল্যান্ড।কঠিন, কিন্তু বাংলাদেশ দল এখন ওয়ানডেতে যে–কাউকে ফেলে দিতে পারে চ্যালেঞ্জের মুখে। কন্ডিশন অচেনা হলেও মাশরাফির কণ্ঠে তাই প্রত্যয়। এমনকি চ্যাম্পিয়নস ট্রফিতে আপাতত গ্রুপ পর্ব পেরিয়ে সেমিফাইনালে ওঠার ব্যাপারেও আশাবাদী বাংলাদেশ অধিনায়ক, ‘চ্যাম্পিয়নস ট্রফি আমাদের জন্য খুব কঠিন হতে যাচ্ছে। প্রতিপক্ষের দিকে যদি তাকান, এটা সহজ হবে না। তবে সামনে কী হবে কেউ জানে না। ওই কন্ডিশনে এর আগে আমরা ইংল্যান্ডকে (২০১০) হারিয়েছি, কার্ডিফে অস্ট্রেলিয়াকে (২০০৫) হারিয়েছি। ওসব এখন ইতিহাস। তবুও মনে হয় সম্ভব (ইতিহাসের পুনরাবৃত্তি করা)। মানসিকভাবে নিজেরা কীভাবে তৈরি হই, সেটার ওপর সব নির্ভর করছে।’
আয়ারল্যান্ডে ত্রিদেশীয় সিরিজ সূচি১২ মে বাংলাদেশ-আয়ারল্যান্ড১৭ মে বাংলাদেশ-নিউজিল্যান্ড১৯ মে বাংলাদেশ-আয়ারল্যান্ড২৪ মে বাংলাদেশ-নিউজিল্যান্ড
চ্যাম্পিয়নস ট্রফির সূচি:গ্রুপ পর্ব১ জুন বাংলাদেশ-ইংল্যান্ড (কেনিংটন ওভাল)৫ জুন বাংলাদেশ-অস্ট্রেলিয়া (কেনিংটন ওভাল)৯ জুন বাংলাদেশ-নিউজিল্যান্ড (কার্ডিফ)
