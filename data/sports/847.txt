
অ্যাশেজের আগেই ইংল্যান্ডকে দারুণ এক বার্তা পাঠালেন অস্ট্রেলীয় বাঁহাতি পেসার মিচেল স্টার্ক। নিউ সাউথ ওয়েলসের হয়ে একই ম্যাচে দুটি হ্যাটট্রিক করেছেন তিনি! শেফিল্ড শিল্ডের ইতিহাসে এমন ঘটনা আর ঘটেনি। অনন্য এই কীর্তিতে ১৭১ রানের বড় জয় পেয়েছে নিউ সাউথ ওয়েলস। 
দুই ইনিংসেই আউট করেছেন জেসন বেহরেনড্রফ ও ডেভিড ময়কে। প্রথম ইনিংসের হ্যাটট্রিকে এই দুজনের সঙ্গে আউট করেছিলেন সাইমন ম্যাকিনকে। দ্বিতীয় ইনিংসে নিজের ১৫তম ওভারের শেষ দুই বলে ফিরিয়েছেন বেহরেনড্রফ ও মুডিকে। পরবর্তী ওভারের প্রথম বলে ওয়েস্টার্ন অস্ট্রেলিয়ার জোনো ওয়েলসকে প্রথম স্লিপে অধিনায়ক স্টিভেন স্মিথের ক্যাচ বানিয়ে দ্বিতীয় হ্যাটট্রিকটি তুলে নেন। প্রথম শ্রেণির ক্রিকেটে একই ম্যাচে দুই হ্যাটট্রিকের অষ্টম ঘটনা এটি।  সামনেই অ্যাশেজ। জোর প্রস্তুতি নিচ্ছে ইংল্যান্ড ও অস্ট্রেলিয়া। ঘরের মাঠে অ্যাশেজের আগে দলের প্রধান বোলারের এমন দুর্দান্ত ফর্ম নিশ্চয়ই আত্মবিশ্বাস জোগাবে স্মিথদের। অ্যাডিলেড ওভালেই মৌসুমের প্রথম ম্যাচে ৭৩ রানে ৮ উইকেট তুলে নিয়ে ক্যারিয়ারের সেরা বোলিং পরিসংখ্যানের দেখা পেয়েছিলেন। দীর্ঘদিন চোটের সঙ্গে যুদ্ধ করে যে ফর্ম নিয়ে ফিরেছেন, তাতে কপালে ভাঁজ পড়তেই পারে ইংলিশদের। এমনিতেই মারামারি-টারামারি করে দলের বাইরে ছিটকে গেছেন বেন স্টোকস। চোট অনিশ্চয়তায় ফেলেছে মঈন আলীর খেলাও। ফর্মহীন মিডল অর্ডার ব্যাটসম্যানদের স্টার্কের এমন আগুনে বোলিংয়ের সামনে নিয়ে যাওয়া মানে তো নিশ্চিত মৃত্যু। এই মৌসুমে শেফিল্ডের ২ ম্যাচে ১৭ উইকেটে নিয়েছেন স্টার্ক। অ্যাশেজের আগে এটাই তাঁর শেষ ম্যাচ। ১৩ নভেম্বর ইংল্যান্ডের বিপক্ষে প্রস্তুতি ম্যাচ খেলবেন স্টিভেন স্মিথ। অ্যাশেজের জন্য স্টার্ক পুরোপুরিই তৈরি। ইংল্যান্ড তৈরি তো? সূত্র : ক্রিকেট অস্ট্রেলিয়া।
