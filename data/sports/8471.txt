
ধর্মশালায় সিরিজের প্রথম টি-টোয়েন্টিতেই ঝড় তুললেন রোহিত শর্মা। ভারতীয় ওপেনারের দুর্দান্ত সেঞ্চুরিতে আগে ব্যাট করে দক্ষিণ আফ্রিকাকে জয়ের জন্য ২০০ রানের পাহাড়সম লক্ষ্যও দেয় ভারত। কিন্তু জেপি ডুমিনি আর এবি ডি ভিলিয়ার্সের ব্যাটে ভর করে দক্ষিণ আফ্রিকা সেই লক্ষ্য ছুঁয়ে ফেলে ৭ উইকেট আর ২ বল হাতে রেখে। ৩৪ বলে অপরাজিত ৬৮ করেন ডুমিনি, ডি ভিলিয়ার্স খেলেছেন ৩২ বলে ৫১ রানের ঝলমলে ইনিংস।এর আগে ৬৬ বলে ১০৬ রানের ইনিংসে রোহিত ছক্কা মেরেছেন ৫টি, ১২টি চার। ২২ রানে পড়ে ভারতের প্রথম উইকেট, এরপর বিরাট কোহলিকে নিয়ে মাত্র ১২.২ ওভারে ১৩৮ রানের জুটি গড়েন রোহিত। ২৭ বলে ৪৩ রান করে আউট হওয়ার আগে প্রথম ভারতীয় ব্যাটসম্যান হিসেবে টি-টোয়েন্টিতে ১ হাজার রানের মাইলফলকও পেরিয়ে যান কোহলি। মাত্র ২৭ ইনিংস লেগেছে কোহলির ১ হাজার রান করতে, টি-টোয়েন্টিতে যেটি দ্রুততম।ভারতের ৫ উইকেটে ১৯৯ রানের জবাবে দক্ষিণ আফ্রিকাও শুরুটা করে দুর্দান্ত গতিতে। ডি ভিলিয়ার্স-হাশিম আমলার উদ্বোধনী জুটিতেই মাত্র ৭.৪ ওভারে ওঠে ৭৭ রান। তবে ৯৫ রানের মধ্যে ৩ উইকেট হারালে আবার কিছুটা চাপে পড়ে যায় প্রোটিয়ারা। সেখান থেকে ১০৫ রানের জুটি গড়ে ম্যাচ জিতিয়ে ফেরেন ডুমিনি আর বেহারডিন। স্টার স্পোর্টস।
