
রাজনৈতিক অস্থিরতায় জ্বলছে বাংলাদেশ। এর মধ্যেও দেশের মানুষ এক টুকরো আনন্দের উপলক্ষ খুঁজে নিতে পারে ফুটবল দলের সৌজন্যে। আজ বিকেল পাঁচটায় বঙ্গবন্ধু গোল্ড কাপের ফাইনাল বঙ্গবন্ধু স্টেডিয়ামে। মালয়েশিয়া যুব দলকে এই ফাইনালে হারালে বাংলাদেশের ফুটবলে ফিরবে আন্তর্জাতিক ট্রফি জয়ের আনন্দ।ঘরের মাঠে এই টুর্নামেন্ট নিয়ে শুরুতে অবশ্য এতটা আশা ছিল না। মালয়েশিয়ার কাছে প্রথম ম্যাচেই হার বাংলাদেশের যাত্রাপথেই যেন বিছিয়ে দিয়েছিল কাঁটা। কিন্তু শ্রীলঙ্কাকে হারিয়ে সেমিফাইনালে ওঠে স্বাগতিক দল। ফাইনালে ওঠার লড়াইয়ে থাইল্যান্ডের সঙ্গে এল দুর্দান্ত এক জয়। ওই জয়ের সাক্ষী ছিল বঙ্গবন্ধু স্টেডিয়ামের ভরা গ্যালারি।আজ ফাইনালেও দর্শকের ঢল নামবে বলেই ধারণা। টিকিটের চাহিদা অনেক। গতকাল থেকেই শুরু হয়েছে টিকিটের কালোবাজারি। স্টেডিয়ামপাড়ায় ফাইনাল নিয়ে একটা উন্মাদনা লক্ষ করা যাচ্ছে। সবারই আশা, রোমাঞ্চকর একটা ফাইনাল হবে। তেমন ফাইনালের প্রতিশ্রুতিও দিয়েছে দুই দল।মালয়েশিয়া গ্রুপ পর্বে বাংলাদেশ ও শ্রীলঙ্কাকে হারিয়ে সেমিফাইনালে জয় পায় সিঙ্গাপুরের বিপক্ষে। তবে পরিবেশ, স্বাগতিক হওয়ার সুবিধা মিলিয়ে বাংলাদেশই ফাইনালে এগিয়ে।প্রধানমন্ত্রী শেখ হাসিনা চ্যাম্পিয়ন দলের হাতে তুলে দেবেন ট্রফি। সেটি বাংলাদেশ দল নিতে পারলে দেশের ফুটবলের জন্য তা হবে বড় এক অনুপ্রেরণা।
