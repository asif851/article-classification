
এর জন্য কত দীর্ঘ অপেক্ষা ছিল ভারতের! এর মধ্যে যাঁকে ঘিরে সেই প্রত্যাশা তৈরি হয়েছিল, তাঁরাই হতাশ করেছেন। হারিয়ে গেছেন। অবশেষে যেন মিলল দেখা। হার্দিক পান্ডিয়া! দারুণ গতিতে পেস বোলিং, সঙ্গে দুর্দান্ত ব্যাটিং—এমন একজন অলরাউন্ডারই তো খুঁজছিল ভারত। এবার মুম্বাইয়ের আইপিএল জয়ে ছিল তাঁর বড় ভূমিকা। চ্যাম্পিয়নস ট্রফিতেও ব্যাটে-বলে নজর কাড়ছেন এই ২৩ বছর বয়সী।
পান্ডিয়ায় এতটাই মুগ্ধ বিরাট কোহলি, এই তরুণকে বললেন ভারতের ক্রিকেটের বড় সম্পদ। বললেন, পান্ডিয়ার মধ্যে সম্ভাবনা আছে ভারতের সবচেয়ে পরিপূর্ণ, সবচেয়ে সফল ক্রিকেটার হয়ে ওঠার। ভারতীয় কিংবদন্তিদের একজন হওয়ার।কোহলি বলেছেন, ‌‘ও ভারতের ক্রিকেটের বড় সম্পদ। ওর মতো খেলোয়াড় খুঁজে পাওয়া খুব কঠিন, যে ঘণ্টায় প্রায় ১৪০ কিমি গতিতে বল করে, বলকে ইচ্ছেমতো মারতেও পারে। শুধু তা-ই নয়, ও ইনিংসে আদ্যোপান্ত ব্যাটিংও করতে পারে।’পান্ডিয়া যেন একের মধ্যে বহু। এমন একজন খেলোয়াড়কে দলে পাওয়ার পর অধিনায়কের কাজটা অনেক সহজ হয়ে যায়। শুধু এই খেলোয়াড়কে উজ্জীবিত রাখতে হয়। কোহলি জানালেন, এখানেও তাঁকে তেমন কিছু করতে হয় না, ‌‘এমন একজন খেলোয়াড়কে পেলে আপনি চেষ্টা করবেন ও যেন সব সময় নিজেকে উজাড় করে দেয়, উজ্জীবিত থাকে। আর এ ব্যাপারটা হার্দিকের ভেতরে এমনিতেই আসে। ওকে বাড়তি কোনো উজ্জীবনী দিতে হয় না।’পান্ডিয়ার মাঠের বাইরের জীবন নিয়ে অবশ্য বেশ সমালোচনা আছে ভারতের সমর্থকদের মধ্যে। আমুদে পান্ডিয়াকে তবু শিকল পরাতে রাজি নন কোহলি, ‌‘অনেকে আছে যারা হার্দিকের অন্য বিষয়গুলোতে বেশি মনোযোগ দেয়, যেটায় বাকিদের কী সমস্যা আমি বুঝি না। ওর নিজস্ব একটা গন্তব্য আছে, আর সে সেই পথ নিজে খুঁজে নিচ্ছে। ওর মতো খেলোয়াড়ের যে সমর্থন দরকার, সেটা পেলে আমার মনে হয় সে ভারতের সবচেয়ে সফল ক্রিকেটারদের একজন হয়ে উঠবে ভবিষ্যতে।’ সূত্র: পিটিআই।
 
