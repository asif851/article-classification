
বিসিবি সভাপতি নাজমুল হাসান আগেই খেলোয়াড়দের জানিয়েছিলেন, শততম টেস্টে জিতলে দলকে ১ কোটি টাকা বোনাস দেবেন। কাল শ্রীলঙ্কাকে ৪ উইকেটে হারানোর পর সেই বোনাস এখন প্রাপ্যই হয়ে গেছে বাংলাদেশ দলের।স্মরণীয় জয়ে অর্থযোগের সঙ্গে অভিনন্দনের জোয়ারেও ভাসছে মুশফিকুর রহিমের দল। শততম টেস্ট জেতায় তাঁদের অভিনন্দন জানিয়েছে আইসিসি। বিশ্ব ক্রিকেটের নিয়ামক সংস্থা তাদের ফেসবুকে লিখেছে, দেশের বাইরে চতুর্থ এবং শ্রীলঙ্কার বিপক্ষে প্রথম টেস্ট জয়ের জন্য বাংলাদেশকে অভিনন্দন। শ্রীলঙ্কার সাবেক অধিনায়ক ও ক্রিকেট শ্রীলঙ্কার প্রধান নির্বাচক সনাথ জয়াসুরিয়া টুইট করেছেন, ‘টেস্ট জয়ের জন্য বিসিবি টাইগারদের অভিনন্দন।’ সামাজিক যোগাযোগমাধ্যম ফেসবুক-টুইটারে বাংলাদেশ দলকে অভিনন্দন জানিয়েছেন আরও অনেকেই। অভিনন্দন জানিয়েছে বিভিন্ন সংগঠনও।
