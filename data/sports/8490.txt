
ড্যারেন স্যামি আর মারলন স্যামুয়েলসের শাস্তি দেওয়ার কথা বলে উল্টো ভিভ রিচার্ডসের তোপে পড়ল আইসিসি। তাঁর দাবি, ভারতকে বাড়তি সুবিধা দিয়ে আসছে আইসিসি। বিশ্ব ক্রিকেটের নিয়ন্ত্রক সংস্থাটি ভারতের জন্য এক রকম নিয়ম আর ওয়েস্ট ইন্ডিজের জন্য অন্য নিয়ম পালন করছে।সম্প্রতি দুবাইয়ে আইসিসির সভায় টি-টোয়েন্টি বিশ্বকাপ জয়ের পর ওয়েস্ট ইন্ডিজ খেলোয়াড়দের আচরণের নিন্দা করা হয়। এক বিবৃতিতে বলা হয়েছে, টি-টোয়েন্টি বিশ্বকাপ জয়ের পর কয়েকজন ক্যারিবীয় ক্রিকেটারের মন্তব্য ও আচরণ ছিল ‘অগ্রহণযোগ্য’ ও ক্রিকেটের জন্য ‘অসম্মানজনক’। এঁদের বিরুদ্ধে শাস্তিমূলক ব্যবস্থা গ্রহণের চিন্তাভাবনা আছে বলেও জানায় আইসিসি।এটার জবাব দিতে গিয়ে আইসিসিকে ধুয়ে দিয়েছেন ভিভ রিচার্ডস। আইসিসির সবার সঙ্গে একই আচরণ করে না বলে দাবি করেছেন সর্বকালের অন্যতম সেরা এই ব্যাটসম্যান। রেফারেল সিস্টেম নিয়ে ভারতের আপত্তির কথা উল্লেখ করে রিচার্ডস বলেছেন, আইসিসি যদি ক্রিকেটের একমাত্র নিয়ন্ত্রক সংস্থা হয়ে থাকে, তাহলে সবাই একই আইন মানবে। কিন্তু আইসিসির কিছু আইন তো ভারত মানে না। তারা পুরোপুরি উপেক্ষা করেই বছরের পর বছর কাটিয়ে দিচ্ছে। টাইমস অব ইন্ডিয়া।
