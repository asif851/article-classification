
ফিফার ইতিহাসে সবচেয়ে উজ্জ্বল সভাপতি ছিলেন জুলে রিমে। একসময় ফুটবল বিশ্বকাপ ট্রফিটাই দেওয়া হতো তাঁর নামে। রিমে ৩৩ বছর ধরে ফিফা প্রধানের দায়িত্ব পালন করেছেন। তাঁর পর দ্বিতীয় সর্বোচ্চ ২৪ বছর এই দায়িত্বে ছিলেন জোয়াও হ্যাভেলাঞ্জ। ১০০ বছর বয়সী হ্যাভেলাঞ্জ ব্রাজিলে মারা গেছেন। শুধু ফুটবল নয়, বিশ্ব ক্রীড়াঙ্গনেই অনেক প্রভাবশালী ব্যক্তিত্ব ছিলেন। ব্রাজিলকে ২০১৪ বিশ্বকাপ ও ২০১৬ অলিম্পিক আয়োজনের সুযোগ এনে দিতে সবচেয়ে বড় ভূমিকা ছিল তাঁর। অলিম্পিক চলার সময়েই রিওর একটি হাসপাতালে মারা গেলেন হ্যাভেলাঞ্জ।১৯৭৪ থেকে ১৯৯৮ পর্যন্ত ফিফা প্রধানের দায়িত্ব সামলেছেন। তাঁর পরেই দায়িত্বে আসেন সেপ ব্ল্যাটার। ব্ল্যাটার যুগের শেষ প্রান্তে ফুটবলে ঘুষ-দুর্নীতি কেলেঙ্কারির অন্ধকার এক অধ্যায় বেরিয়ে আসে। হ্যাভেলাঞ্জও এর থেকে বাঁচতে পারেননি। তাঁর বিরুদ্ধেও তদন্ত চলছিল। এখন তো জাগতিক এসব ব্যাপারের ঊর্ধ্বেই চলে গেলেন হ্যাভেলাঞ্জ। ১৯৬৩ থেকে ২০১১ পর্যন্ত আন্তর্জাতিক অলিম্পিক কমিটির সদস্যও ছিলেন তিনি।
ফুটবলে তাঁর অবদান অবশ্য অস্বীকার করার কোনো উপায় নেই। তাঁর সময়েই বিশ্বকাপ ১৬ থেকে ৩২ দলে উন্নীত হয়।
