



 বিসিবির চিকিৎসক দেবাশিস জানিয়েছেন, সাকিব পুরোপুরি সুস্থ
কাল শ্রীলঙ্কার বিপক্ষে ফিরতে পারেন তিনি
 দীর্ঘ বিরতির কারণে ম্যাচ ফিটনেসে ঘাটতি থাকতে পারে
তবে বিষয়টি টিম ম্যানেজমেন্ট দেখবে বলে জানালেন দেবাশিস


আজ বিকেলেই শ্রীলঙ্কায় পৌঁছে যাবেন সাকিব আল হাসান। শ্রীলঙ্কার বিপক্ষে রাউন্ড রবিন লিগে নিজেদের শেষ ম্যাচে তাঁর খেলার সম্ভাবনা উজ্জ্বল। বাংলাদেশ ক্রিকেট বোর্ডের চিকিৎসক দেবাশিস চৌধুরীও জানিয়েছেন, ‘পুরোপুরি সুস্থ হয়েই কলম্বো যাচ্ছেন সাকিব।’ম্যাচ ফিটনেসে ঘাটতি থাকাটাই স্বাভাবিক বলে মনে করেন দেবাশিস, ‘শ্রীলঙ্কায় সে খেলার উদ্দেশ্য নিয়েই যাচ্ছে। তবে অনেক দিন সে খেলার বাইরে। স্বাভাবিকভাবেই তাই ফিটনেসের ঘাটতি থাকতেই পারে। এ ব্যাপারটা দেখার জন্য টিম ম্যানেজমেন্ট আছে। তারাই সিদ্ধান্ত নেবে।’নিদাহাস ট্রফিতে শুরু থেকেই খেলতে চেয়েছিলেন সাকিব। গত ২৭ জানুয়ারি ত্রিদেশীয় সিরিজের ফাইনালে ফিল্ডিংয়ের সময় আঙুলে পাওয়া আঘাত যে এতটা ভোগাবে, সেটা ভাবতেও পারেননি তিনি। বাংলাদেশ দল শ্রীলঙ্কা যাওয়ার আগেই আঙুল ফুলে-টুলে কিছুটা জটিলতা দেখা দেয়। সে কারণেই থাইল্যান্ডে পরীক্ষা করাতে গিয়েছিলেন। সেখান থেকেই জানতে পারেন, ফিরতে দেরিই হবে তাঁর। এরপর বসে থাকেননি। একবার শ্রীলঙ্কায় গেলেও সেখান থেকে অস্ট্রেলিয়া যান। দুঃসময় কেটে গেছে। এখন তিনি মাঠে ফিরতে প্রস্তুত।
