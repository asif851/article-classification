
বিশ্বকাপ, দ্য গ্রেটেস্ট শো অন আর্থের পর্দা ওঠার আর মাত্র সাত দিন বাকি। দুরুদুরু বুকে ফুটবলপ্রেমীরা ক্ষণগণনা শুরু করে দিয়েছেন নিশ্চয়ই। শুরু হয়েছে প্রথম আলো অনলাইনেরও ‘কাউন্টডাউন’। প্রতিদিন ধারাবাহিকভাবে ক্ষণগণনা নিয়ে একটি বিশেষ রচনা থাকবে। আজ থাকছে ‘৭’ সংখ্যাটি নিয়ে—একটি বিশেষ তথ্য দিয়ে শুরু করা যাক। যুগোস্লাভিয়া বলে এখন আর পৃথিবীতে কোনো দেশ নেই। বলকান-যুদ্ধ এই দেশটিকেই পরিণত করেছে সার্বিয়ায়। ফুটবল-ঐতিহ্যে মোটামুটি সমৃদ্ধ যুগোস্লাভিয়ার যাবতীয় রেকর্ডের উত্তরাধিকারও এখন ওই সার্বিয়া।এবার আসা যাক আসল কথায়। বিশ্বকাপে জার্মানি-যুগোস্লাভিয়া/সার্বিয়া এবং ব্রাজিল-সুইডেন পরস্পর পরস্পরের খুব প্রিয় প্রতিপক্ষ। ১৯৩০ সাল থেকে এ পর্যন্ত বিশ্বকাপে এই জোড়া জুটি নিজেদের মধ্যে মুখোমুখি হয়েছে সাতবার করে। হেড টু হেড লড়াইয়ে এটা বিশ্বকাপের একটা রেকর্ড।এবারের বিশ্বকাপে সুইডেন ও যুগোস্লাভিয়া/সার্বিয়া কেউই বাছাইপর্ব উতরাতে পারেনি। তাই আপাতত সেই লড়াইয়ের সংখ্যা সাত থেকে আটে ওঠার কোনো সম্ভাবনাই নেই।আরও একটি তথ্য দিয়ে লেখাটা শেষ করা যাক। বিশ্বকাপে সবচেয়ে কম সময় মাঠে থেকে হ্যাটট্রিক তুলে নেওয়ার কৃতিত্ব দেখিয়েছেন লাসলো কিস নামের এক হাঙ্গেরীয় ফুটবলার। ১৯৮২ সালে হাঙ্গেরি যে ম্যাচে এল-সালভাদরকে ১০-১ গোলে হারিয়েছিল (এখনো পর্যন্ত বিশ্বকাপের সবচেয়ে ব্যবধানে জয়) সে ম্যাচেই তিনি মাত্র সাত মিনিটের মধ্যে তুলে নিয়েছিলেন হ্যাটট্রিক। এই রেকর্ডটি আদৌ কেউ ভবিষ্যতে ভাঙতে পারবেন কি না, এ নিয়ে সন্দেহ থেকেই যাচ্ছে।
