
টেনিস তারকারা দেদার টাকা কামান। সানিয়া মির্জার কথা ধরুন। এবার উইম্বলডন দ্বৈতে শিরোপা জিতে সানিয়ারা পেয়েছেন ৩ লাখ ৪০ হাজার পাউন্ড। এক টুর্নামেন্ট জিতেই ৪ কোটি টাকা! অর্ধেক পেলেও তো সানিয়ার ভাগে কম নয়। ২ কোটি টাকা মাত্রই কদিন আগে ব্যাংক হিসাবে জমা করা সেই সানিয়াকে গতকাল জরিমানা করা হয়েছে ২০০ রুপি।ট্রাফিক আইন ভঙ্গ করায় এ অর্থদণ্ড দেওয়া হয় ভারতীয় টেনিস তারকাকে। হায়দরাবাদ পুলিশ জানিয়েছে, সানিয়ার গাড়ির নম্বর প্লেট ট্রাফিক পুলিশ কর্তৃক নির্ধারিত ফরম্যাটে ছিল না। ট্রাফিক পুলিশ তাই তাঁর গাড়ি থামায়। ২০০ রুপি জরিমানার স্লিপ ধরিয়ে দেয়। হতে পারেন তিনি কোটিপতি তারকা। কিন্তু আইন সবার জন্যই সমান। হতে পারে জরিমানার অঙ্ক তাঁর জন্য কিছুই নয়, কিন্তু সানিয়া পার পাবেন কেন? সূত্র: টাইমস অব ইন্ডিয়া।
