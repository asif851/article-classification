
বিশ্বকাপ থেকে ছিটকে গেলে কী হবে, মানুষের হূদয়ে যেন আরও পাকাপোক্তভাবে আসন গেড়ে বসেছেন নেইমার। ব্রাজিলের প্রাণভোমরার অশ্রুসিক্ত বিদায় কাঁদিয়েছে গোটা বিশ্বের ফুটবল ভক্তদের। এবার সেই তালিকায় যুক্ত হলেন রাষ্ট্রপ্রধান নিজেই। নেইমারকে সমবেদনা জানিয়ে চিঠি লিখেছেন খোদ ব্রাজিলের প্রেসিডেন্ট দিলমা রুসেফ।বিশ্বকাপটা স্বপ্ন অধরা রেখেই ছাড়তে হয়েছে মাঠ। সেই সুযোগ না হয় আবারও পাওয়া যাবে, সবে তো বিশ্ব ফুটবলের আঙিনায় শুরু তাঁর পথচলা। কিন্তু কলম্বিয়ান ডিফেন্ডার জুনিগার সেই ধ্বংসাত্মক ফাউলে যে ক্যারিয়ারটাই শেষ হয়ে যেতে পারত নেইমারের! আরেকটু হলে আজীবনের জন্য পক্ষাঘাতগ্রস্ত হয়ে যাওয়ার আশঙ্কাও ছিল।দেশের জন্য এমন ঝুঁকির মুখে পড়া দেশ রক্ষায় সীমান্তে লড়াইরত সেনার চেয়ে খুব কি কম কিছু! নেইমারকে সম্বোধনটাও তাই ‘বীর যোদ্ধা’ হিসেবেই করেছেন রুসেফ। আকাশচুম্বী প্রশংসায় ভাসিয়েছেন ব্রাজিলের আগামী দিনের মহাতারকাকে।
চোট থেকে দ্রুত সেরে ওঠার অনুপ্রেরণায়ও ঠাসা ছিল রুসেফের এই চিঠি, ‘আমি জানি, প্রতিটি ব্রাজিলিয়ানের মতো তুমিও হাল ছেড়ে দেবে না এবং কল্পনাতীত দ্রুততার সঙ্গে সেরে উঠবে। খুব দ্রুতই মাঠে নেমে তুমি আবারও আমাদের সবার মন ভরাবে, সৃষ্টি করবে গৌরবময় ইতিহাস।’
বিশ্বকাপ ট্রফিটা নিজ হাতে তুলে ধরতে না পারার ক্ষত হয়তো সারবে না কোনো সান্ত্বনাতেই। কিন্তু খোদ রাষ্ট্রপ্রধানের কাছ থেকে এমন সম্মান পাওয়াটা যে অদূর ভবিষ্যতে দেশকে বড় গৌরব এনে দেওয়ার তাঁর তীব্র ইচ্ছাটাকে বহগুণে শানিত করবে, তাতে কোন সন্দেহ নেই!

