
ঢাকায় সকাল থেকে ঝুম বৃষ্টি! ক্রিকেটপ্রেমীরা নিশ্চয়ই ভাবছেন আজ দক্ষিণ আফ্রিকার বিপক্ষে বাংলাদেশের সিরিজ নির্ধারণী ম্যাচটি কীভাবে অনুষ্ঠিত হবে? এমন ভাবনা যাদের, তাঁদের জন্য তথ্য হল, এই মুহূর্তে চট্টগ্রামে ঢাকার মতো বৃষ্টি নেই। 
চট্টগ্রামে সকালের দিকে কিছুটা বৃষ্টি হলেও এই মুহূর্তে বৃষ্টি নেই বলেই জানা গেছে। ম্যাচের ভ্যেনু জহুর আহমেদ চৌধুরী স্টেডিয়ামের দিকেও সকালে হালকা বৃষ্টি হয়েছে। এই মুহূর্তে মেঘলা আবহাওয়া থাকলেও বৃষ্টির প্রকোপ নেই। তবে আবহাওয়া দপ্তরের তথ্যানুযায়ী চট্টগ্রামে আজ বৃষ্টির সম্ভাবনা কিন্তু থাকছেই।  আবহাওয়া পূর্বাভাস কেন্দ্রের সর্বশেষ তথ্যানুযায়ী আজ বিকেলে চট্টগ্রামে হালকা থেকে মাঝারি বৃষ্টি হতে পারে। বৃষ্টি হতে পারে সন্ধ্যার পরেও। দক্ষিণ আফ্রিকার বিপক্ষে সিরিজের প্রথম ওয়ানডে ম্যাচটিতে বৃষ্টির কারণে ১০ ওভার কমিয়ে আনা হয়েছিল। দ্বিতীয় ম্যাচটিতে অবশ্য বৃষ্টি কোনো বাধা হয়ে দাঁড়াতে পারেনি। আজ বিকেল তিনটায় চট্টগ্রামের জহুর আহমেদ চৌধুরী স্টেডিয়ামে মাঠে গড়ানোর কথা সিরিজ নির্ধারণী এই খেলা।
