
আগের তিনটি চ্যাম্পিয়নস ট্রফিই তারা ভাগাভাগি করে নিয়েছে। সর্বশেষটি ভারত, তার আগের দুটি অস্ট্রেলিয়া। ১ জুন থেকে শুরু হতে যাওয়া এবারের চ্যাম্পিয়নস ট্রফির শিরোপাও এই দুই দলেরই কারও হাতে উঠবে? মাইকেল ক্লার্ক ভাবছেন তেমনটিই। সাবেক অস্ট্রেলিয়ান অধিনায়ক এই দুটি দলকেই দেখছেন ফাইনালে।ভারত-অস্ট্রেলিয়া ফাইনালটা রোমাঞ্চকর হবে বলেও প্রত্যাশা ক্লার্কের। তবে রোমাঞ্চ শেষে অস্ট্রেলিয়ারই হাসি দেখছেন এই অস্ট্রেলিয়ান। কলকাতায় একটা অনুষ্ঠানে ৩৬ বছর বয়সী সাবেক অস্ট্রেলিয়ান অধিনায়ক বলেছেন, ‘আমার মনে হচ্ছে ভারত ও অস্ট্রেলিয়াই (চ্যাম্পিয়নস ট্রফির) ফাইনালে খেলবে। আর আশা করি অস্ট্রেলিয়া জিতবে ১ রানে।’দিন দুয়েক আগে অস্ট্রেলিয়ান ফাস্ট বোলার মিচেল স্টার্ক নিজেদের চার পেসারকে নিয়ে তাঁর রোমাঞ্চের কথা জানিয়েছেন। ক্লার্কও অস্ট্রেলিয়াকে ফাইনালে দেখেন এই ফাস্ট বোলারদের ভরসাতেই, ‘ইংল্যান্ডের কন্ডিশন বড় প্রভাব ফেলবে। (মিচেল) স্টার্ক, (জেমস) প্যাটিনসন, (জশ) হ্যাজলউড, (প্যাট) কামিন্স—এই চার ফাস্ট বোলার ১৪০-১৫০ কিমি গতিতে বল করে। এ জন্য পিচে সুইং বা সিম মুভমেন্ট থাকলে ওদের সামলানো কঠিন হবে। সেটা অবশ্য দক্ষিণ আফ্রিকার ক্ষেত্রেও হবে, ওদের ভালো কয়েকজন ফাস্ট বোলার আছে।’কিন্তু ভারতের তো আর ঠিক পেস-ব্যাটারি নেই। উমেশ যাদব বছর দুয়েক ধরে দুর্দান্ত খেলছেন, জসপ্রীত বুমরাও চমক দেখাচ্ছেন। তবে ক্লার্ক ভারতকে এগিয়ে রাখছেন দুই স্পিনার রবিচন্দ্রন অশ্বিন ও রবীন্দ্র জাদেজার কারণে। সেখানে অবশ্য একটা ‘যদি’ রেখে দিয়েছেন—যদি চিরকালের খামখেয়ালি ইংলিশ আবহাওয়া হঠাৎ বদলে যায় আর কী! ক্লার্ক বলেছেন, ‘যদি গরম থাকে, আর পিচে স্পিন ধরে, অশ্বিন ও জাদেজার জন্য এর চেয়ে ভালো কিছু আর হতে পারে না। ও রকম হলে সেটা ভারতের পক্ষেই যাবে। দুজন যেকোনো দলকেই অনেক ভোগাতে পারে।’এ তো গেল বোলারদের কথা। কিন্তু আদিকাল থেকেই তো ভারতের মূল শক্তি ব্যাটিং। এবারের আইপিএলে ভারতীয় ব্যাটসম্যানদের ফর্ম একটু দুশ্চিন্তায় ফেলে দিচ্ছে সমর্থকদের। তবে অস্ট্রেলিয়ার জার্সিতে ১১৫ টেস্ট ও ২৪৫ ওয়ানডের অভিজ্ঞতা থেকে ক্লার্ক বলছেন, টুর্নামেন্টে ওসব কোনো প্রভাবই ফেলবে না, ‘ওয়ানডে আর টি-টোয়েন্টি আলাদা। আমার মনে হয় না আইপিএলে ভালো করেছে কি করেনি, এ নিয়ে ভারতের ব্যাটসম্যানরা খুব একটা চিন্তিত থাকবে। টুর্নামেন্টের জন্য প্রস্তুত হতে যথেষ্ট সময় পাবে তারা। সর্বশেষ চ্যাম্পিয়নস ট্রফিটি তারা জিতেছে, ইংল্যান্ডে ছোট সংস্করণের ক্রিকেটে ভালোও করেছে। তাই নিজেদের সেরাটা দেওয়ার ব্যাপারে ওরা অনেক আত্মবিশ্বাসী থাকবে।’ আইএএনএস।
 
