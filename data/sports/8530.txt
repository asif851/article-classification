
জনসন চার্লস যে রান করতে জানেন, সেটা সবাই জানে। শুধু শুধু তো আর ফ্র্যাঞ্চাইজি লিগগুলোতে এত কদর করা হয় না তাঁকে! কিন্তু এবারের বিপিএলে কেন যেন ঘুমিয়ে ছিলেন চার্লস। পাঁচ ম্যাচে মাত্র ৩৮ রান তাঁর নামের পাশে মানায় না। জেগে উঠতে এর চেয়ে ভালো সময় খুঁজে পেতেন না চার্লস। ফর্মে ফিরেই দলকে ফাইনালে তুলেছেন চার্লস। 
আগের ম্যাচেই সেঞ্চুরি করা গেইল কাল মাত্র ৩ রানে ফিরেছেন, ধুঁকছিলেন ম্যাককালামও। তবু যে ৫৫ রান তুলতে পেরেছিল রংপুর, এর কৃতিত্ব চার্লসের। ২৬ বলে ৪৬ রান করে অপরাজিত ছিলেন ক্যারিবীয় ওপেনার। কাল যেখানে থেমেছেন, ঠিক সেখানেই শুরু করলেন। ম্যাককালামকে ফর্মে ফিরতে সাহায্য করলেন, নিজেও ঝড় তুললেন। ৯ চার ও ৭ ছক্কায় ৬৩ বলে তুললেন ১০৫ রান! শুধু ফর্মেই ফিরলেন না, ক্যারিয়ারের প্রথম টি-টোয়েন্টি সেঞ্চুরিও পেয়ে গেলেন। এ সেঞ্চুরিতে ভর করেই ১৯২ রানের পাহাড় গড়েছিল রংপুর রাইডার্স। সে পাহাড় আর টপকানো হয়নি কুমিল্লা ভিক্টোরিয়ানসের। ৩৬ রানে হেরে গেছে দুর্দান্তভাবে প্রথম পর্ব শেষ করা কুমিল্লা। আর তাতেই প্রথমবারের মতো ফাইনালে চলে এল রংপুর। আগামীকাল আরেকটি প্রথমের (বিপিএল শিরোপা) স্বাদ পেতে চাইলে চার্লস এভাবে জ্বলে উঠলেই চলবে রংপুরের। তাদের এ স্বপ্নের পথে বাধা ঢাকা ডায়নামাইটস।
