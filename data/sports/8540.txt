
এজবাস্টনে চ্যাম্পিয়নস ট্রফিতে ভারতের কাছে পাকিস্তানের অসহায় আত্মসমর্পণ ইমরান খানের জন্য রীতিমতো বেদনাদায়ক। তবে পাকিস্তানের বিশ্বকাপজয়ী অধিনায়কের বেদনা ভারতের কাছে পাকিস্তান হেরেছে—এ কারণে নয়। তাঁর বেদনা ভারতের বিপক্ষে পাকিস্তানের হারের ধরন দেখেই।ম্যাচের পর এক টুইটে ইমরান লিখেছেন, ‘একজন ক্রীড়াবিদ হিসেবে আমি খুব ভালো করেই জানি হার-জিত খেলারই অংশ। কিন্তু ভারতের বিপক্ষে সামান্যতম লড়াই ছাড়া পাকিস্তানের আত্মসমর্পণ খুবই বেদনাদায়ক।’চোখের সামনেই ব্যাপারটা পরিষ্কার। যত দিন যাচ্ছে ভারত-পাকিস্তান লড়াই হয়ে পড়ছে একতরফা। সাম্প্রতিক অতীতে সীমিত ওভারের ক্রিকেটে ভারতের বিপক্ষে পাকিস্তানের হারের পাল্লাই ভারী। ইমরান ব্যাপারটাকে দেখেন স্বাভাবিক ক্রিকেটীয় দৃষ্টিকোণ থেকেই। তাঁর মতে যত দিন যাচ্ছে ক্রিকেট প্রতিভায় ভারত-পাকিস্তানের মধ্যকার সমতাটা আর থাকছে না। কেবল সুষ্ঠু ক্রিকেট অবকাঠামোর অভাবেই পাকিস্তান পিছিয়ে পড়ছে প্রতিনিয়ত। অপর এক টুইটে ইমরান লেখেন, ‘যত দিন পর্যন্ত পাকিস্তান ক্রিকেটকে পুরোপুরি ঢেলে সাজানো না হচ্ছে, তত দিন পর্যন্ত তৃণমূলে প্রতিভার প্রাচুর্য থাকলেও ভারতের সঙ্গে শক্তির ব্যবধান বাড়তেই থাকবে। আর আমরা আজকের মতো এমন হার দেখতেই থাকব।’ইমরান নিজের টুইটে পাকিস্তান ক্রিকেট বোর্ডের সভাপতি পদে একজন পূর্ণ পেশাদার ব্যক্তির প্রয়োজনীয়তার কথাও বলেছেন। তিনি মনে করেন একজন পেশাদার সভাপতি না থাকায় পাকিস্তান ক্রিকেট পিছিয়ে যাচ্ছে, ‘পিসিবির সভাপতির যদি পেশাদারির ভিত্তিতে নিয়োগ দেওয়া না যায়, তাহলে পাকিস্তান ক্রিকেটের সমস্যাগুলোর সমাধান সম্ভব নয়।’ সূত্র: টুইটার।
 
