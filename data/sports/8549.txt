
নিউজিল্যান্ড পাকিস্তানের দিনকাল বড় খারাপ যাচ্ছে। জাতীয় দল তো একের পর এক ম্যাচ হারছে। ওয়ানডে সিরিজের তৃতীয় ম্যাচে আজ তারা গুটিয়ে গেছে ৭৪ রানে। দিনটা পাকিস্তানের জন্য আরও করুণ বানিয়ে দিয়েছে যুবারা। অনূর্ধ্ব-১৯ বিশ্বকাপে গ্রুপ পর্বের ম্যাচে আফগানিস্তানের কাছে ৫ উইকেটে হেরেছে পাকিস্তান।
দুর্দান্ত ফর্ম নিয়ে বিশ্বকাপে খেলতে গিয়েছে আফগানিস্তান। বাংলাদেশে এসে সিরিজ জিতে গেছে। নিউজিল্যান্ডেও প্রস্তুতি ম্যাচগুলোতে টানা জয় পেয়েছে স্থানীয় দলগুলোর বিপক্ষে। তবু পাকিস্তান বলে কথা। ক্রিকেটীয় সংস্কৃতিতে দেশটি তো আফগানিস্তানের প্রায় ‘বড় ভাই’! কিন্তু কদিন আগে এশিয়া কাপ ফাইনালের পুনরাবৃত্তি ঘটল। আফগানিস্তানের কাছে আবারও হারল পাকিস্তান।ইদানীং আফগানিস্তান দল মানেই যেন লেগ স্পিনারদের চারণভূমি। রশিদ খান ছাড়াও জাতীয় দলের আশপাশে ঘোরাঘুরি করছে আরও কিছু নাম। অনূর্ধ্ব-১৯ দলেই আছেন দুজন। একজন প্রথাগত লেগি, কায়েস আহমেদ। অন্যজন চায়নাম্যান, জহির খান। এ দুই লেগ স্পিনার আষ্টেপৃষ্ঠে বেঁধে রেখেছিলেন পাকিস্তানকে। কায়েস ৩৮ রান দিয়ে ৩ উইকেট পেয়েছেন, জহির ৩৯ রানে ১। সঙ্গে আজমাতুল্লাহ ওমারজাইয়ের মিডিয়াম পেসে ৩ উইকেট হারিয়েছে পাকিস্তান। আর প্রথম দুই উইকেট তুলে শুরুর ধাক্কা দিয়েছেন নাভীন-উল-হক। চতুর্মুখী চাপে ১৮৮ রানে অলআউট হয়েছে পাকিস্তান দল।রান তাড়া করতে নেমে ৫০ রানে ৩ উইকেট হারিয়ে ফেলে আফগানিস্তান। ইকরাম আলি ও দারউইশ রাসুলি চতুর্থ উইকেটে দলের জয় নিয়ে শঙ্কা দূর করেছেন। ৪৬ রান করে ইকরাম আউট হয়ে গেলেও ঝামেলা হয়নি দলের। ৭৮ বলে অপরাজিত ৭৬ রানে দলের জয় নিশ্চিত করেছেন রাসুলি।
