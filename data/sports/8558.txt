
চাকরি বাঁচানোর লড়াইয়ে খাদের কিনারে দাঁড়িয়েও আপাতত উতরে গেলেন কোচ আর্সেন ওয়েঙ্গার। মৌসুমে এবার আর্সেনালের সামনে একমাত্র সুযোগ হিসেবে ছিল ইউরোপা লিগ। কাল রাতে আসরটির শেষ ষোলো ফিরতি লেগে এসি মিলানকে ৩-১ গোলে হারিয়েছে ওয়েঙ্গারের আর্সেনাল। দুই লেগ মিলিয়ে ৫-১ গোলের জয়ে শেষ আটে উঠল আর্সেনাল। ২০১০ সালের পর এই প্রথমবারের মতো কোনো ইউরোপিয়ান আসরের কোয়ার্টার ফাইনালে উঠল ওয়েঙ্গারের দল।
মিলানের মাঠে প্রথম লেগে ২-০ গোলের জয়েই শেষ আট মোটামুটি নিশ্চিত করে ফেলেছিলেন আর্সেন ওয়েঙ্গারের শিষ্যরা। তবে নতুন করে জেগে ওঠা মিলানকে নিয়ে ভয়ও ছিল বটে। গাত্তুসোর শিষ্যরা সে সুযোগ কাজে লাগাতে পারেননি। অথচ বক্সের বাইরে থেকে হাকান চানহানলুর অসাধারণ এক গোলে মিলানই এগিয়ে ছিল ম্যাচে। চার মিনিট পরই পেনাল্টি থেকে ড্যানি ওয়েলবেক সমতায় ফেরান ইংলিশ ক্লাবটিকে। বিরতির পর ওয়েলবেক ও গ্রানিত জাকা আরও দুই গোল করেন।
মিলানের বিদায়ের রাতে একই পথ অনুসরণ করেছে বরুশিয়া ডর্টমুন্ড। অস্ট্রিয়ান দল আরবি স্যালসবুর্গের বিপক্ষে প্রথম লেগে ২-১ গোলে হেরেছিল জার্মান ক্লাবটি। কাল ফিরতি লেগ গোলশূন্য ড্র করায় বিদায় নিশ্চিত হয় ডর্টমুন্ডের। চ্যাম্পিয়নস লিগের পর এবার ইউরোপা লিগ থেকেও বাদ পরতে হলো তাঁদের। চ্যাম্পিয়নস লিগ থেকে ছিটকে পড়ে ইউরোপা লিগ খেলতে আসা অ্যাটলেটিকো মাদ্রিদ অবশ্য পরবর্তী পর্বে ভালোভাবেই উত্তীর্ণ। লোকোমোটিভ মস্কোকে ৫-১ গোলে হারিয়ে শেষ আটে উঠেছে অ্যাটলেটিকো। প্রথম লেগে ৩-০ গোলে এগিয়ে থাকায় দুই লেগ মিলিয়ে ৮-১ গোলের জয় তুলে নিয়েছে স্প্যানিশ ক্লাবটি।ফিরতি লেগের প্রথমার্ধে অ্যাঞ্জেল কোরেয়ার গোলে ১-০ ব্যবধানে এগিয়ে ছিল অ্যাটলেটিকো। বিরতির পর চার গোল করে ডিয়েগো সিমিওনের দল। পাঁচ মিনিটের ব্যবধানে দুই গোল করেন অ্যাটলেটিকো স্ট্রাইকার ফার্নান্দো তোরেস। একটি করে গোল সল নিগেজ ও গ্রিজম্যানের।
