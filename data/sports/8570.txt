
২০১৪ সালে রিয়াল মাদ্রিদের ‘লা ডেসিমা’ জয়ে ফাইনালের ম্যান অব দ্য ম্যাচ। ওটাই ‘লস ব্লাঙ্কোস’ জার্সিতে অ্যাঙ্গেল ডি মারিয়ার শেষ ম্যাচ। ম্যানচেস্টার ইউনাইটেড ঘুরে আর্জেন্টাইন উইঙ্গার এখন প্যারিস সেন্ট-জার্মেইতে। এক মৌসুম বিরতির পর ফিরলেন চ্যাম্পিয়নস লিগেও। যেখানে গ্রুপ পর্বেই দেখা হচ্ছে সাবেক ক্লাব রিয়ালের সঙ্গে। উয়েফাডটকমকে দেওয়া সাক্ষাৎকারে বার্নাব্যুতে প্রত্যাবর্তন নিয়ে কথা বললেন ডি মারিয়া। কথা বললেন নতুন ক্লাব নিয়েও। উঠে এল ক্লাব ও জাতীয় দলের দুই সতীর্থ ইব্রাহিমোভিচ ও মেসি প্রসঙ্গও
*লিসবনে ২০১৪ চ্যাম্পিয়নস লিগের ফাইনালে অ্যাটলেটিকো মাদ্রিদের বিপক্ষে রিয়ালের জয়ে ম্যান অব দ্য ম্যাচ হয়েছিলেন আপনি। কোন স্মৃতিটা বেশি মনে পড়ে?অ্যাঙ্গেল ডি মারিয়া: এটা অবিশ্বাস্য, এমন কিছু যা আপনি কখনোই ভুলবেন না। তৃতীয় গোলটি করার পরের সময়টা অসাধারণ ছিল, যখন বুঝলাম আর কিছুক্ষণ পর ট্রফিটা আমাদের হতে যাচ্ছে। জেতার পর ট্রফিটা হাতে নেওয়া, উঁচিয়ে ধরা—শরীরে শিহরণ জাগায় সেটা। অবশ্যই আরেকবার ওই মুহূর্তটাকে অনুভব করতে চাইবেন আপনি।
*প্যারিস সেন্ট-জার্মেইয়ের হয়ে উয়েফা চ্যাম্পিয়নস লিগে ফিরছেন। ম্যানচেস্টার ইউনাইটেডে থাকার সময়টাতে এই প্রতিযোগিতাটাকে মিস করেছিলেন?ডি মারিয়া: অনেক মিস করেছি। আসলে গত বছরটা আমার জন্য অনেক কঠিন ছিল। ঠিকমতো খেলতে পারিনি, চোটটাও জটিল ছিল। চ্যাম্পিয়নস লিগ জয়ের পরের বছরই প্রতিযোগিতাটিতে খেলতে না-পারা সময়টাকে আমার জন্য বেশ কঠিন করে তুলেছিল।*নতুন ক্লাবে কেমন মানিয়ে নিচ্ছেন?ডি মারিয়া: এখানে সবকিছু বেশ ভালো। মুখে হাসি নিয়েই প্রতিদিন অনুশীলনে আসি। আমি অনেক খুশি এখানে, সতীর্থদের সঙ্গে ভালোভাবে মিশে গেছি। প্যারিসও শহর হিসেবে বেশ সুন্দর। আমার পরিবারও এখানে প্রথম দিন থেকেই বেশ ভালো বোধ করছে। এটা আমাকে ফুটবলে মনোযোগ রাখতে সাহায্য করছে। প্রথম দিন থেকেই এখানে খেলোয়াড়দের মান এবং এই টুর্নামেন্টটি জয়ের আকাঙ্ক্ষাটা দেখতে পাচ্ছি। প্রতিটি অনুশীলন সেশন, প্রতিটি ম্যাচেই তীব্র ইচ্ছাটা দেখাচ্ছে তাঁরা। একই লক্ষ্য ও আকাঙ্ক্ষা আমাদের সবার। আমার মনে হয় এখানে যে খেলোয়াড়েরা আছে, তাঁদের নিয়ে আমাদের পক্ষে এটা জেতা সম্ভব।*গ্রুপ পর্বেই রিয়াল মাদ্রিদের সঙ্গে দেখা হয়ে যাচ্ছে। আপনার অনুভূতি কী?ডি মারিয়া: যখন জানতে পারলাম আমি প্যারিসে আসছি, আমার স্ত্রীকে বলছিলাম, আমি নিশ্চিত আমরা রিয়ালের সঙ্গে পড়ব। জানি না, ওখানে সবাই আমাকে কীভাবে গ্রহণ করবে। তবে আমরা একসঙ্গেই লা ডেসিমাসহ অন্যান্য ট্রফি জিতেছি। আর আমার শেষ ম্যাচে, অ্যাটলেটিকো মাদ্রিদের বিপক্ষে সমর্থকেরা আমাকে দাঁড়িয়ে অভিবাদন জানিয়েছিল। যদিও তারা জানত, আমি ম্যানচেস্টার ইউনাইটেডে চলে যাচ্ছি। আমি মনে করি বার্নাব্যুতে ফেরাটা বেশ আনন্দেরই হবে। যদি গোল করি, আমি উদ্যাপন করব না। ক্লাবটির হয়ে যা কিছু অর্জন করেছি, সবই এখনো আমার হৃদয়ে আছে।*ইব্রাহিমোভিচের সঙ্গে খেলছেন। কেমন লাগছে?ডি মারিয়া: আমি লিও (মেসি), ক্রিস্টিয়ানো (রোনালদো), (ওয়েইন) রুনির সঙ্গে খেলেছি। এখন ইব্রার সঙ্গেও খেলার সুযোগ পাচ্ছি। ও কত ভালো সেটা আগে বুঝিনি। এত লম্বা হওয়ার পরও ও যেসব করে! সত্যি বলতে প্রথম দিন থেকেই বেশ অবাক হচ্ছি। আশা করি আমাদের বেশ ভালো জমবে। কারণ আমার মনে হয় ও অনেক উঁচু মানের একজন খেলোয়াড় এবং দলকেও অনেক কিছু দিতে পারবে।*লিওনেল মেসির কথা বললেন। ওঁকে কীভাবে দেখেন?ডি মারিয়া: লিওকে বর্ণনা করার মতো ভাষা আমার নেই। শুধু বলতে পারি, ফুটবল আর ট্রফিগুলোকে এক পাশে রেখেও ও অসাধারণ একজন মানুষ এবং খুব ভালো একজন বন্ধু। আমি বিশ্বাস করি, ও যা কিছুই অর্জন করেছে, তা করতে পেরেছে খেলাটা উপভোগ করে বলেই। ও মাঠে যেমন, মাঠের বাইরেও তেমনই—শান্ত, অনেক ভালো একজন মানুষ। ও যা জিতেছে, সবই ওর প্রাপ্য ছিল।
