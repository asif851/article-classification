
ঘরের মাঠে বিশ্বকাপের অন্যতম ভরসা বলে ভাবা হচ্ছে তাঁকে। তবে বড় মঞ্চে নেইমার কতটুকু কী করতে পারবেন, তা নিয়ে সংশয় কিন্তু থাকছেই। শোনা যাচ্ছে, এই মৌসুম শেষেই ঠিকানা বানাতে পারেন বার্সেলোনাকে। সেখানে এই সান্তোস স্ট্রাইকার নিন্দুকদের মিথ্যা প্রমাণ করতে পারবেন কি না, সেটা এখনই বলা যাচ্ছে না। তবে ব্রাজিলের ঘরোয়া লিগে তাঁকে নিয়ে সমালোচনা থেমে নেই। বিশেষ করে, রাজ্য চ্যাম্পিয়নশিপ ফাইনালে পরশু করিন্থিয়ানসের কাছে ২-১ গোলে হারার পর তো আরও। বার্সেলোনার সাবেক রাইট ব্যাক জুলিয়ানো বেলেত্তি তো মনে করেন নেইমার ফুলের ঘায়ে মূর্ছা যান, ‘সাধারণত সে টিটের (করিন্থিয়ানস কোচ) বিপক্ষে ভালো খেলে না। টিটের গেমপ্ল্যান অনেকটাই ইউরোপীয় ঘরানার। নেইমারকে পেছনের চারজন ভালোই মার্কিং করেছে। একজন সব সময় মার্কারকে কভার করেছে। এ জন্যই নেইমার স্বাভাবিক খেলাটা খেলতে পারেনি। নেইমার যখন বোঝে সে খেলতে পারছে না, তখন সে সহজেই ভেঙে পড়ে।’ তবে শুধু নেইমারকেই কাঠগড়ায় দাঁড় করাচ্ছেন না সাবেক ব্রাজিলিয়ান ফুটবলার, ‘আগে গানসো তা-ও কিছুটা করত। এখন তো এমন কোনো খেলোয়াড় নেই যে তার সঙ্গে দায়িত্বটাও ভাগাভাগি করতে পারে।’ ওয়েবসাইট।
