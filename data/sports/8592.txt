
ঠিক যেন জমছিল না কোপা। রুদ্ধশ্বাস কোনো ম্যাচ নেই, গোলও খুব একটা হচ্ছে না, অঘটনও নেই—ম্যাড়মেড়েই কেটেছিল প্রথম কয়েকটা দিন। আজ মেক্সিকো-উরুগুয়ে ম্যাচ রোমাঞ্চ আর বিতর্কের ষোলোকলা পূর্ণ করল। ভুল জাতীয় সংগীত, দুজনের লাল কার্ড, শেষ দিকে দুর্দান্ত গোল, ম্যাচ শেষে উত্তেজনা, গ্যালারিতে বোতল ছোড়াছুড়ি—একটা ম্যাচে এর চেয়ে বেশি কিছু আর হতে পারত না। উরুগুয়েকে ৩-১ গোলে হারিয়ে কোপা আমেরিকায় মেক্সিকোর শুরুটাও বোধ হয় এর চেয়ে ভালো হতে পারত না!
ম্যাচের শুরুতেই গন্ডগোল। উরুগুয়ের জাতীয় সংগীতের বদলে বেজে ওঠে চিলির জাতীয় সংগীত। সেটাতে হকচকিত হয়ে যাওয়ার ঘোরটা কাটতে বোধ হয় একটু সময়ই লেগেছিল উরুগুয়ের। ম্যাচের ​চার মিনিটেই এগিয়ে যায় মেক্সিকো। আন্দ্রেস গুয়ার্দাদোর ক্রস ক্লিয়ার করতে গিয়ে উল্টো নিজেদের জালে জড়িয়ে দিয়েছেন উরুগুয়ের পেরেইরা। প্রথমার্ধে সুযোগ পেয়েও আর কেউ গোল করতে পারেনি। দ্বিতীয়ার্ধের আগেই লাল কার্ড দেখে মাঠ ছাড়েন উরুগুয়ের মাতিয়াস ভেসিনো। ১০ জনের দল নিয়েও উরুগুয়ে অবশ্য ভালোই খেলছিল। ৭৪ মিনিটে মেক্সিকোও ‘সমতায়’ চলে আসে, দ্বিতীয় হলুদ কার্ড দেখে মাঠ ছাড়েন গুয়ার্দাদো। ওই ফ্রি কিক থেকেই হেড থেকে গোল করে সমতা ফেরান অ্যাটলেটিকোর উরুগুইয়ান ডিফেন্ডার ডিয়েগো গডিন। ম্যাচটাও ১-১ গোলে শেষ হবে বলেই মনে হচ্ছিল। কিন্তু ৮৫ মিনিটে ৩৭ বছর বয়সী ডিফেন্ডার রাফায়েল মার্কেজের দারুণ এক শটে আবার এগিয়ে যায় মেক্সিকো। ৯০ মিনিটে হেক্টর হেরেরার গোলে পরাজয়ের ব্যবধান আরেকটু বাড়ে উরুগুয়ের। ম্যাচের শেষ ছয় মিনিটে কী রং বদল!ম্যাচ শেষেই রেফারিকে ঘিরে ধরেছিলেন উরুগুয়ের কাভানি-গডিনরা। আগের সিদ্ধান্তের প্রতিবাদ করেছেন। কিন্তু যা হওয়ার সেটা তো তার আগেই হয়ে গেছে! এএফপি।
