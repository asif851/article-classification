
উদ্বোধনী জুটিতেই উঠে গেল ১৫৫ রান। ওয়েস্ট ইন্ডিজের প্রথম ইনিংসে করা ৩১২-কে স্রেফ মামুলি এক স্কোর দেখাচ্ছিলেন আজহার আলী ও আহমেদ শেজহাদ। পাকিস্তানের দুই ওপেনারই শেষ কবে সেঞ্চুরি পেয়েছিলেন, এমন রেকর্ড নিয়েও নাড়াচাড়া শুরু হলো। ঠিক তখনই টেস্ট ক্রিকেট তার আসল রং নিয়ে হাজির।
৪ ওভার আর ৬ রানের মধ্যে ৩ উইকেট হারিয়ে পাকিস্তানই উল্টো কোণঠাসা হয়ে গেল। ব্রিজটাউন টেস্টের দ্বিতীয় দিনটা তাই শেষ হয়েছে সমতায় থেকেই। আজহার ৮১ রানে অপরাজিত আছেন এক প্রান্তে। ২৮ বলে ৭ রান করে অপরাজিত থেকে দিনটা সামলে দিয়েছেন অধিনায়ক মিসবাহ উল হক। আর কোনো বিপদ না বাড়িয়ে ৩ উইকেটে ১৭২ ছিল পাকিস্তানের স্কোর।
ম্যাচটা শুরু থেকেই রং বদলাচ্ছে। ১০৭ রান তুলতেই ৫ উইকেট হারিয়ে ফেলা স্বাগতিকেরা দারুণভাবে ঘুরে দাঁড়িয়েছিল চেজের দুর্দান্ত এক সেঞ্চুরিতে। অধিনায়ক হোল্ডারের আটে নেমে করা ফিফটিও বড় ভূমিকা রেখেছিল তাতে।
পাকিস্তানও ব্যাট হাতে দিতে শুরু করল পাল্টা জবাব। আজহার-শেহজাদ ব্রিজটাউনে পাকিস্তানের বেশ কটি দুর্দান্ত ওপেনিং জুটির কথা মনে করিয়ে দিতে শুরু করেছিলেন। ১৯৫৮ সালে এ মাঠে হানিফ মোহাম্মদ ও ইমতিয়াজ আহমেদের ১৫২ রানের সেই জুটি। যাকে পেরিয়ে গিয়েছিল ইমরান নাজির ও মোহাম্মদ ওয়াসিমের ২০০০ সালের ২১৯ রানের জুটিটি।
শেষ পর্যন্ত কালকের জুটিটা ভাঙল ১৫৫ রানে। তিনবার জীবন পাওয়া শেহজাদ যখন ৭০ রান করে ফিরলেন। ইনিংসের ৫৬ তম ওভারে দেবেন্দ্র বিশুর প্রথম ধাক্কা। তিন বল পর গ্যাব্রিয়েল ফেরালেন বাবর আজমকে। ইউনুসও বাবরকে অনুসরণ করলেন রানের খাতা না খুলে। বিশুর দ্বিতীয় উইকেট।
পাকিস্তান এখনো ১৪০ রানে পিছিয়ে। ম্যাচের ভবিষ্যৎ অনেকটাই নির্ভর করছে এখন বিদায়ী ও সম্ভাব্য নতুন টেস্ট অধিনায়কের এই জুটির ওপর।
