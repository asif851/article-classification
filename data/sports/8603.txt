
৬ হাজার কোটি টাকা আসলে কত টাকা? আদার ব্যাপারীদের বোয়িংয়ের খোঁজ না রাখাই ভালো। তবে এর থেকে একটা ধারণা পেতে পারেন যে এই যুগের ফুটবলে কত কাঁড়ি কাঁড়ি টাকা উড়ছে। গতকাল যে ম্যানচেস্টার ডার্বি হয়ে গেল, সেই ম্যাচের প্রথম একাদশের দাম যে ছিল বাংলাদেশি মুদ্রায় প্রায় ৬ হাজার কোটি টাকা!
বলা হচ্ছে, এটাই নাকি ফুটবল ইতিহাসের সবচেয়ে দামি ম্যাচ। এই দুই দলের পেছনে দলবদলের বাজারে খরচ হয়েছে ৫৭০ মিলিয়ন পাউন্ড বা ৫ হাজার ৯২৪ কোটি টাকা। এর আগে সবচেয়ে দামি ম্যাচ ছিল ২০১৫ সালের এল ক্লাসিকো। যেখানে একাদশের খেলোয়াড়দের পেছনে দুই ক্লাবের ব্যয়ের পরিমাণ ছিল ৫৬২ মিলিয়ন পাউন্ড।গত বছরের এল ক্লাসিকোর একাদশের দাম ছিল ৫৬২ মিলিয়ন পাউন্ড। বার্সেলোনা ও রিয়াল মাদ্রিদের একাদশের। সেটারই রেকর্ড কাল ভেঙে দিল ম্যানচেস্টারের দুই ক্লাব। এই মৌসুমেই কেবল দলবদলের বাজারে ম্যানচেস্টার ইউনাইটেডের খরচ ছিল ১৪৯.৫ মিলিয়ন পাউন্ড। এর মধ্যে এক পগবার পেছনেই ইউনাইটেডকে খরচ করতে ৯৩.২৫ মিলিয়ন পাউন্ড। এর আগে পরে মিলিয়েও মিলিয়ন পাউন্ড খরচ করে বাকি তারকাদের দলে আনতে হয়েছে তাদের। ডি গিয়া (১৮.৫ মিলিয়ন), ব্লিন্দ (১৩.৮), লুক শ (২৮), ফেলাইনি (২৭.৫), ভ্যালেন্সিয়া (১৮); এমনকি বেশ কয়েক বছর আগে কিনে আনা ওয়েইন রুনির (২৭ মিলিয়ন) দামও কিন্তু কম নয়।প্রতিবেশীদের চেয়ে ইদানীং সিটিই বেশি খরচ করছে। এবারও দলবদলের বাজারে সিটির খরচ ছিল ১৬৮ মিলিয়ন পাউন্ড। এর মধ্যে গোলরক্ষক ব্রাভোকে (১৭.১ মিলিয়ন) বেশ সস্তাতেই কিনতে পেরেছে তারা। আগে পরে মিলিয়ে কেনা ​দলের মধ্যে ওটামেন্ডি (৩৩ মিলিয়ন), ডি ব্রুইন (৫৪.৪), ফার্নান্দিনহো (৩০), সিলভা (২৪), স্টার্লিং (৪৯), নলিতোদের (১৩.৮) পেছনেও বিশাল খরচ আছে সিটির।
