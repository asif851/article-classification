
গত বছর আর্জেন্টিনাকে হারিয়ে কোপার শিরোপা ঘরে তুলেছিল চিলি। এক বছর পর কোপা আমেরিকা প্রতিযোগিতার শতবর্ষ উদ্‌যাপন উপলক্ষে আয়োজিত বিশেষ আসরের আগে সেই চিলিকেই বড় ধরনের ধাক্কা দিল জ্যামাইকা। ভিনা দেল মারে এক প্রীতিম্যাচে জ্যামাইকার কাছে ২-১ গোলে হেরেছে কোপার বর্তমান চ্যাম্পিয়নরা। হোক না প্রীতিম্যাচ, জ্যামাইকার কাছে হার চিলির জন্য একটা সতর্কবার্তা হয়ে থাকবে সন্দেহ নেই। চিলিকে চ্যাম্পিয়ন বানানো আর্জেন্টাইন কোচ হোর্হে সাম্পাওলিও কিন্তু নেই।
পরিষ্কার ফেবারিট হিসেবেই জ্যামাইকার বিপক্ষে খেলতে নেমেছিল চিলি। কিন্তু গোলের সুযোগ অপচয়ের মাশুলটা শেষ পর্যন্ত হার দিয়েই শোধ করতে হয়েছে চিলিকে। ৩৬ মিনিটে ক্লাইটন ডোনাল্ডসনের গোলে এগিয়ে যাওয়া জ্যামাইকা ম্যাচের ৫৩ মিনিটেই গ্রান্ট জোয়েলের গোলে মোটামুটি নিশ্চিত করে ফেলে ম্যাচ। ৮২ মিনিটে নিকোলাস ক্যাস্টিলো একটি গোল পরিশোধ করলেও তা যথেষ্ট হয়নি চিলির জন্য।দুই গোলে পিছিয়ে পড়ার আগে নিজেরাই এগিয়ে যেতে পারত চিলি। কিন্তু গোল মিসের মহড়ায় তা হয়নি। শুরুতেই এডুয়ার্ডো ভারগাসের দূরপাল্লার শট অল্পের জন্য বাইরে চলে যায়। জ্যামাইকাও এ সময় ছেড়ে কথা বলেনি। গ্যারেথ ম্যাকক্লেরে ডান দিক দিয়ে ঢুকে চিলির সীমানায় যে পাস বাড়ান, তা থেকে গোলের একেবারে সামনে দাঁড়িয়েও গোল করতে ব্যর্থ হন জাইলস বার্নেস। একটি পেনাল্টিও পেতে পারত জ্যামাইকা। চিলির গোলকিপার জনি হেরেরা ডেনাল্ডসনকে ফেলে দিলেও রেফারি তা এড়িয়ে যান।ম্যাচের ৩৬ মিনিটে জ্যামাইকার প্রথম গোলের উৎস ছিলেন ম্যাকক্লেরে। তাঁর পাস থেকেই দলকে এগিয়ে দেন ডোনাল্ডসন। পিছিয়ে পড়ার পর আলেক্সিস সানচেজের একটি ফ্রি কিক থেকে জ্যামাইকাকে রক্ষা করেন গ্যারি মেডাল। প্রথমার্ধের একেবারে শেষ দিকে চিলির হুয়ান বোশেজোঁর একটি বাঁকানো শট লক্ষ্যভ্রষ্ট হয়।দ্বিতীয়ার্ধে গোল শোধে মরিয়া হয়ে ওঠে চিলি। শুরুতেই মরিসিও পিনিলার একটি হেড কোনোমতে রক্ষা করেন জ্যামাইকার বদলি গোলকিপার ডোয়াইন কের। ৫৩ মিনিটে বার্নেসের ক্রস থেকে জ্যামাইকাকে ২-০ গোলে এগিয়ে দেন গ্রান্ট জোয়েল। ৮২ মিনিটে ক্যাস্টিলার প্রথম আন্তর্জাতিক গোলটি চিলির জন্য ছিল সান্ত্বনার।এই ম্যাচ জিতে, আত্মবিশ্বাসের রসদ জমিয়েই আগামী ৫ জুন গ্রুপ ‘সি’র ম্যাচে ভেনেজুয়েলার মুখোমুখি হবে জ্যামাইকা। তবে ৬ জুন আর্জেন্টিনার বিপক্ষে খেলতে নামার আগে জ্যামাইকার বিপক্ষে হারটি কিন্তু তাড়িয়ে বেড়াবে কোপার বর্তমান চ্যাম্পিয়নদের। সূত্র: গোল ডটকম।
