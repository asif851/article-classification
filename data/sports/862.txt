
গত ৭ জুলাই যে শেকল পরানো হয়েছিল, সেটি থেকে এখন পুরোপুরি মুক্ত সাকিব আল হাসান। গত মঙ্গলবার বিসিবিপ্রধান যেভাবে বলেছিলেন, তাতে আনুষ্ঠানিক ঘোষণাটাই বাকি ছিল। কাল সেটিও হয়ে গেল। সিঙ্গাপুর থেকে দেশে ফিরে কাল রাতে বিমানবন্দরে বিসিবিপ্রধান নাজমুল হাসান জানালেন, সাকিবের বিদেশি লিগে খেলার নিষেধাজ্ঞাও উঠে গেছে।শৃঙ্খলাভঙ্গের বেশ কিছু অভিযোগে গত জুলাইয়ে ছয় মাসের নিষেধাজ্ঞা দেওয়া হয়েছিল সাকিবকে। পরে সাকিবের আবেদনের পর গত ২৬ আগস্ট কমানো হয় নিষেধাজ্ঞার মেয়াদ। ১৫ সেপ্টেম্বর থেকে আবার ক্রিকেটে ফেরেন সাকিব। কিন্তু বিদেশি লিগে খেলার নিষেধাজ্ঞা বহালই ছিল। নিষেধাজ্ঞার কারণে কলকাতা নাইট রাইডার্সের হয়ে চ্যাম্পিয়নস লিগ টি-টোয়েন্টিতে খেলতে পারেননি। কাল বিমানবন্দরে নাজমুল হাসান বললেন, ‘সাকিবের আচরণ ও পারফরম্যান্স, সবকিছুতেই বোর্ড সন্তুষ্ট। তাই তুলে নেওয়া হয়েছে নিষেধাজ্ঞা।’তবে পরশুই ঘরোয়া লিগের ম্যাচে আম্পায়ারকে অশালীন কথা বলে সাকিবের ১০ হাজার টাকা জরিমানা হওয়ার প্রসঙ্গটিও বলেছেন বোর্ডপ্রধান। সাকিবকে আরও একবার সতর্ক করে দিয়ে বলা হয়েছে এমন হলে ভবিষ্যতে আরও কঠোর শাস্তি হতে পারে। নিষেধাজ্ঞা উঠে যাওয়ায় আসন্ন বিগ ব্যাশে খেলতে আর বাধা থাকল না সাকিবের। দু-এক দিনের মধ্যে জানা যেতে পারে কোন দলে খেলবেন এই অলরাউন্ডার।বিমানবন্দরে এই কথোপকথনে উঠে এসেছে লিজেন্ডস অব রূপগঞ্জ ক্লাবের কর্ণধার লুৎফর রহমানের অভিযোগ ও ক্ষোভের বিস্ফোরণ প্রসঙ্গও। নাজমুল হাসান বললেন, ‘আমি এখনো পুরোটা পড়িনি উনি কী বলেছেন। তবে যতটুকু শুনেছি, কোনো সুস্থ মানুষ এভাবে বলতে পারেন বলে জানা নেই আমার। যা-ই হোক, ক্রিকেটে উন্নতির পথে যতগুলো বিষফোড়া আছে, সব সরিয়ে ফেলা হবে।’
