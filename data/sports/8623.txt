
২০১৫ দুহাত ভরে দিয়েছে বাংলাদেশ ক্রিকেটকে। টানা চারটি সিরিজ জয়, প্রথমবারের মতো বিশ্বকাপের কোয়ার্টার ফাইনালে ওঠা, স্মরণীয় সব ঘটনার সন্নিবেশ। ক্রিকেটে বাংলাদেশের এমন উত্থান নজর এড়ায়নি আন্তর্জাতিক ক্রিকেটেও। বাংলাদেশের ক্রিকেটকে নিয়মিতভাবে অনুসরণ করেছে বিশ্বের নানা প্রান্তে ছড়িয়ে থাকা ক্রিকেটপ্রেমীরা। এ কারণে ক্রিকেটভিত্তিক ওয়েবসাইট ক্রিকইনফোর বর্ষসেরা পঠিতের তালিকায় উঠে এসেছে সেই ম্যাচটি।
পুরো বছরের অসংখ্য ম্যাচ প্রতিবেদনের মাঝে সর্বাধিক পঠিত দশটি ম্যাচের তালিকা করেছে ক্রিকইনফো। সে তালিকার দ্বিতীয়স্থানে আছে বহুল আলোচিত বাংলাদেশ-ভারত কোয়ার্টার ফাইনাল। রুবেলের নো-বল বিতর্ক, মাশরাফির বলে রায়নাকে আউট না দেওয়া, মাহমুদউল্লাহর ছক্কা না আউট—নানা বিতর্কে পাঠকদের আগ্রহের কেন্দ্রবিন্দুতে ছিল ম্যাচটি।এ তালিকায় শীর্ষে অবশ্য ভারতের আরেকটি ম্যাচ। অস্ট্রেলিয়ার সঙ্গে সেমিফাইনালে ভারত হেরে গেলেও সেদিনেরই ম্যাচ রিপোর্ট সবচেয়ে বেশি পাঠক টানতে পেরেছে। তৃতীয়স্থানে আছে নিউজিল্যান্ড-দক্ষিণ আফ্রিকার অন্য সেমিফাইনালটি।ক্রিকইনফোর বছরের সর্বাধিক পঠিত খবরের তালিকায় আছে বাংলাদেশ-ভারত কোয়ার্টার ফাইনালের ম্যাচ রিপোর্টটিও। রুবেলের বলে জীবন ফিরে পেয়ে ভারতকে সেমিফাইনালে তুলে দিয়েছিলেন রোহিত শর্মা। ম্যাচটি শেষ পর্যন্ত ভারত অনায়াসে জিতলেও বড় প্রভাবক হয়ে ছিল রোহিতের জীবন ফিরে পাওয়া। ক্রিকইনফো ম্যাচ রিপোর্টের শিরোনামও করেছিল: দায়িত্বশীল রোহিতে বৃথা গেল বাংলাদেশের হুমকি।রোহিতকে নিয়েই করা আরেকটি খবর সর্বাধিক পঠিতের তালিকার তৃতীয় স্থানে আছে। এই তালিকার প্রথমে ছিল আইপিএলের নিলামের খবর। দুইয়ে ছিল আরেকটি কোয়ার্টার ফাইনালে ওয়াহাব রিয়াজ-শেন ওয়াটসনের সেই আগুনে লড়াইয়ের খবর।
