
এশিয়া কাপ ও টি-টোয়েন্টি বিশ্বকাপে পাকিস্তান দলের শোচনীয় ব্যর্থতার কারণ অনুসন্ধানে তদন্ত কমিটি গঠন করা হয়েছে। এটা পুরোনো খবর। নতুন খবর হলো, ওয়াকার ইউনিসকে কোচের পদ থেকে সরিয়ে দিতে ওই কমিটি সুপারিশ করবে বলে খবর চাউর হয়ে গেছে। প্রায় শেষ করে আনা ওই তদন্তে শহীদ আফ্রিদিকে অধিনায়কের পদ থেকে তো বটেই, খেলোয়াড় হিসেবেও দল থেকে বাদ দিতে তদন্ত কমিটি সুপারিশ করতে পারে। এমন গুঞ্জনই এখন পাকিস্তান ক্রিকেটে। তদন্ত প্রতিবেদন প্রকাশের পরপরই পিসিবি এ ব্যাপারে সিদ্ধান্ত নেবে। তবে ধারণা করা হচ্ছে, ওয়াকারের জায়গায় নতুন প্রধান কোচ হতে পারেন সাবেক ব্যাটসম্যান মহসিন খান। এর আগে, ২০১১-১২ সময়ে মহসিন খান পাকিস্তান দলের কোচ হিসেবে সাফল্য পেয়েছিলেন। তাঁর সময়ে ইংল্যান্ড, বাংলাদেশ ও শ্রীলঙ্কার বিপক্ষে টেস্ট সিরিজ জিতেছিল পাকিস্তান। নতুন প্রধান কোচ হিসেবে সম্ভাব্য প্রার্থী তালিকায় এ মুহূর্তে সংযুক্ত আরব আমিরাতের কোচ সাবেক ফাস্ট বোলার আকিব জাভেদের নামও আছে।তবে মহসিন খানের সম্ভাবনাই বেশি। এরই মধ্যে তাঁর সঙ্গে কথা বলেছেন পিসিবি প্রধান শাহরিয়ার খান। পাকিস্তান দলের কোচ হওয়ার ব্যাপারে মহসিন তাঁর আগ্রহও জানিয়ে দিয়েছেন। যদিও মহসিন খানকে নিয়ে বোর্ড প্রধানের চিন্তাটা দুরকম। তিনি চান, ভালো একজন বিদেশি কোচ পেলে মহসিন খানকে প্রধান নির্বাচক করতে। সেটা না হলে মহসিনই হতে পারেন প্রধান কোচ। ওদিকে, তদন্ত কমিটির সুপারিশ অনুযায়ী টি-টোয়েন্টি দলের নতুন অধিনায়ক নিয়োগও এখন সময়ের ব্যাপার। অধিনায়ক হিসেবে উঠে এসেছে উইকেটকিপার-ব্যাটসম্যান সরফরাজ আহমেদের নাম। সূত্র: পিটিআই।
