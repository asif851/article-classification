
শৃঙ্খলাভঙ্গের অভিযোগে এসএ গেমসের দলে রাখা হয়নি দেশসেরা মহিলা শ্যুটার শারমিন আক্তার রত্নাকে। যদিও এসএ গেমসের গত আসরের সোনাজয়ীকে এভাবে বাদ দেওয়ায় দলের শক্তি কমে গেছে অনেক। তার ওপর কত দিনের জন্য তাঁকে খেলার বাইরে রাখা হবে সেটাও পরিষ্কার করছিল না ফেডারেশন। ২ ফেব্রুয়ারি ফেডারেশনের নির্বাহী সভায় ছয় মাসের জন্য নিষিদ্ধ করা হয়েছে রত্নাকে। তাঁকে কারণ দর্শাও নোটিশ দেওয়ার দিন থেকেই এই নিষেধাজ্ঞা কার্যকর ধরা হয়েছে। ওই নোটিশ দেওয়া হয়েছিল গত ১৫ নভেম্বর। সেই হিসেবে ১৫ মে মুক্ত হয়ে আবার শ্যুটিংয়ে ফিরতে পারবেন কমনওয়েলথ শ্যুটিং ও এসএ গেমসে সোনাজয়ী শ্যুটার।ফেডারেশনের কাছে রত্নার ‘মূল্য’ অনেক কমে গেছে। এমনও ধারণা ছিল, আরও লম্বা সময়ের জন্যই তাঁকে শ্যুটিংয়ের বাইরে রাখতে পারে ফেডারেশন। দিতে পারে বড় শাস্তিই। শেষ পর্যন্ত শাস্তিটা খুব বড় না হওয়ার কারণটা বললেন ফেডারেশনের প্রশিক্ষণ কমিটির প্রধান ইশফাক আহমেদ, ‘আমরা তো চাই না কারও ক্ষতি হোক। সে অনুতপ্ত এবং ক্ষমা চেয়েছে। তাই ফেডারেশন সবকিছু বিবেচনা করে ছয় মাসের নিষেধাজ্ঞা দিয়েছে। ১৫ মের পর থেকে সে সব ধরনের খেলায় অংশ নিতে পারবে। পারফরম্যান্স ভালো হলে বিবেচনায় আসবে জাতীয় দলের জন্যও।’এটা রত্নার জন্য কিছুটা হলেও স্বস্তিরই খবর। যদিও শ্যুটিংহীন অসহ্য একটি সময়ই তিনি পার করছেন। সতীর্থরা গতকালই খেলতে গেলেন এসএ গেমসে, দেশে মেয়েদের মধ্যে ১০ মিটার এয়ার রাইফেলে সবচেয়ে ভালো স্কোর নিয়েও তিনি দলে নেই। এটা নিয়ে হতাশার মধ্যেও বললেন, ‘ছয় মাসের নিধোজ্ঞার কথা শুনেছি। তবে কোনো চিঠি এখনো পাইনি। ফেডারেশনের সিদ্ধান্ত যেটাই হোক, কবে যে খেলতে পারব শুধু সেই অপেক্ষাতেই আছি। শ্যুটিং ছাড়া থাকা প্রায় অসম্ভব।’
