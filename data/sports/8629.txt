
গেল বিশ্বকাপে একের পর এক ম্যাচের ফলাফলের সঠিক ভবিষ্যদ্বাণী করে রীতিমতো তাক লাগিয়ে দিয়েছিল এক ‘অমানব’ পণ্ডিত৷ বিশ্বজুড়ে তারকা খ্যাতি পেয়েছিল জার্মান এক অক্টোপাস ‘পল’৷ কদিন আগেই শোনা গেল পলের উত্তরসূরি হয়ে আসছে কয়েকটি চীনা পান্ডা! এবার শোনা গেল, জ্যোতিষী হিসেবে হাজির হচ্ছে সুইজারল্যান্ডের গিনিপিগ ‘মাদামে শিভা’।২০ মাস বয়সী গিনিপিগ এরই মধ্যে কাজে নেমে পড়েছে। প্রথম অ্যাসাইনমেন্ট হিসেবে সুইজারল্যান্ড-ইকুয়েডরের ম্যাচের ভবিষ্যদ্বাণী করেছে। মাদামে শিভার ভবিষ্যদ্বাণী অনুযায়ী, ই-গ্রুপের প্রথম এ ম্যাচে জিতবে সুইজারল্যান্ড। কীভাবে সে পূর্বানুমান করল? ছোট্ট একটি মাঠে গিনিপিগটি ছেড়ে দেওয়া হলো। মাঠের এক প্রান্তে ছিল সুইজারল্যান্ড, আরেক প্রান্তে ইকুয়েডর। অভ্যাসবশত মাঠ কিছুক্ষণ শুঁকে মাদামে শিভা চলে গেল সুইস প্রান্তে। ব্যস, হয়ে গেল ভবিষ্যদ্বাণী। সুইজারল্যান্ডের সাবেক কোচ গিলবার্ট গ্রেস পুরো বিষয়টি দেখে বলেছেন, ‘রোববারের ম্যাচে যখন সুইজারল্যান্ড ইকুয়েডরকে হারাবে, তখন তার ভবিষ্যদ্বাণী মিলে যাবে।’
মাদামে শিভার পরবর্তী কাজ ফ্রান্সের বিপক্ষে সুইজারল্যান্ডের ম্যাচের ভবিষ্যদ্বাণী করা। এরপর করবে হন্ডুরাসের বিপক্ষে ম্যাচেও। সুইসরা যত সামনে এগোবে, মাদামে শিভার কাজ তত বেড়ে যাবে। অর্থাত্ কেবল সুইজারল্যান্ডে ম্যাচেই সে ভবিষ্যদ্বাণী করবে। এএফপি।
