
বেশ ভালো ফর্মেই ছিলেন জো রুট। ওয়েস্ট ইন্ডিজের বিপক্ষে শেষ ম্যাচে করেছিলেন ওয়ানডে ক্যারিয়ারের প্রথম শতক। সিরিজ সেরার পুরস্কারও উঠেছে এই তরুণ অলরাউন্ডারের হাতে। কিন্তু বুড়ো আঙুলে গুরুতর চোটের কারণে টি-টোয়েন্টি সিরিজ থেকে ছিটকে পড়েছেন রুট। ১৬ মার্চ বাংলাদেশে শুরু হতে যাওয়া টি-টোয়েন্টি বিশ্বকাপে অংশ নিতে পারবেন কি না, সেটা নিয়েও দেখা দিয়েছে অনিশ্চয়তা।ওয়েস্ট ইন্ডিজের বিপক্ষে শেষ ওয়ানডেতে ব্যাট করতে নামার পরপরই বুড়ো আঙুলে আঘাত পেয়েছিলেন রুট। তার পরও দুর্দান্ত ব্যাটিং করে ১০৭ রানের লড়াকু ইনিংস খেলেছেন এই ডানহাতি ব্যাটসম্যান। ম্যাচশেষে পরীক্ষা-নিরীক্ষার পর দেখা গেছে, চোটটা বেশ ভালোই গুরুতর। চিকিত্সার জন্য ইতিমধ্যে দেশেও ফিরে গেছেন তিনি। ওয়েস্ট ইন্ডিজের বিপক্ষে টি-টোয়েন্টি সিরিজে যে আর খেলতে পারবেন না, সেটা জানিয়েই দিয়েছে ইংল্যান্ড ক্রিকেট বোর্ড। এখন টি-টোয়েন্টি বিশ্বকাপে অংশ নিতে পারবেন কি না, সেটা নিয়েও দেখা দিয়েছে অনিশ্চয়তা।শেষ পর্যন্ত সত্যিই যদি তাঁকে ছিটকে পড়তে হয় তাহলে সেটা ইংল্যান্ডের দুর্ভাগ্যই বলতে হবে। তাঁর ব্যাটিং সামর্থ্য নিয়ে কারোরই সংশয় থাকার কথা নয়। এখন পর্যন্ত সাতটি টি-টোয়েন্টি খেলে ৫০ গড়ে ১৫২ রান করেছেন রুট। আর ওয়েস্ট ইন্ডিজের বিপক্ষে ওয়ানডে সিরিজে পালন করেছেন গুরুত্বপূর্ণ বোলারের ভূমিকাও। ডানহাতি অফস্পিন দিয়ে শিকার করেছিলেন চারটি উইকেট। বাংলাদেশেও যে তাঁর এই বোলিং দক্ষতা ভালোই কাজে লাগত, সেটা বলার অপেক্ষা রাখে না।— বিবিসি অনলাইন
