
বোমাটা ফাটিয়েছিলেন সাংবাদিক ফ্রান্সিস গ্যালার্দো। স্পেনের টেলিভেশিন অনুষ্ঠান ‘পুন্তো পেলোতো’য় ফস করে বললেন, আগামী গ্রীষ্মে বার্সেলোনা ছাড়বেন লিওনেল মেসি! এমন খবরে যে কেউ চোখ কচলাতে বাধ্য! যিনি সেই শৈশবে গাঁটছড়া বেঁধেছেন বার্সার সঙ্গে, সেই মেসিই কিনা স্বপ্নের ক্লাবকে বিদায় জানাবেন? স্বাভাবিকভাবেই এ ধরনের খবরের বিশ্বাসযোগ্যতা নিয়ে প্রশ্ন উঠবে; উঠেছেও!এ নিয়ে গুঞ্জনের ডালপালা মেলার আগেই সেটি স্রেফ ছেঁটে ফেললেন মেসি নিজেই। বার্সার আর্জেন্টিনা তারকা সাফ জানিয়েছেন, বার্সার সঙ্গে ‘এ বাঁধন যাবে না ছিঁড়ে!’ খুদে জাদুকরের সঙ্গে বার্সালোনার আপাতত চুক্তি ২০১৮ সালের জুন পর্যন্ত। এ সময়ের মধ্যে বার্সার সঙ্গে তাঁর ‘বিচ্ছেদে’র সম্ভাবনা নিতান্তই ক্ষীণ। মেসির কথায় সেটি পরিষ্কার।মেসি অবশ্য স্বীকার করেছেন, অনেক দলই তাঁর প্রতি আগ্রহী। কিন্তু সেগুলো তাঁকে মোটেও প্রভাবিত করছে না, ‘বিভিন্ন সময়ে অনেক বড় ক্লাবকে জড়িয়ে আমার নাম উচ্চারিত হয়। এতে সম্মানিত বোধ করি। বহু ক্লাব আমার ব্যাপারে আগ্রহ দেখিয়েছে। কিন্তু আমার মতামত অপরিবর্তিতই রয়েছে। বার্সেলোনার খেলার ধরন আমার সঙ্গে মিলে যায়। স্বপ্ন দেখি এ ক্লাবেই জীবনের বাকিটা সময় খেলে যাব।’ফলে বুঝতেই পারছেন, গ্যালার্দোর কথায় ভড়কানোর কোনো কারণ নেই বার্সাভক্তদের!শুধু ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যেকোনো খেলার আপডেট পেতে S লিখে এসএমএস করুন 2221 নম্বরে।
 
