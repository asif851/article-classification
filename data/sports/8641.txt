
ম্যান অব দ্য ম্যাচের পুরস্কার দেওয়ার তোড়জোড় চলছিল একদিকে। অন্যদিকে ব্রাদার্সের ম্যানেজার আমিন খানকে ঘিরে ধরলেন সাংবাদিকেরা। ম্যানেজারের অভিযোগ, ‘বিসিবির ক্রিকেট অপারেশনসের সিদ্ধান্ত অনুযায়ী চোটের কারণে ২০ নভেম্বরের (আগামীকাল) আগে রাজ্জাকের খেলার কথা নয়। তাহলে শেখ জামালের হয়ে আজ (গতকাল) সে কীভাবে খেলল?’এক ম্যাচের জন্য বহিষ্কৃত হয়েও শেখ জামালের বিপক্ষে ব্রাদার্সের মোহাম্মদ সোহরাওয়ার্দীর খেলা নিয়ে জল ঘোলা হয়েছিল বেশ। শেষ পর্যন্ত মিরপুর শেরেবাংলা স্টেডিয়ামে কাল দুই দলের ম্যাচটা নতুনভাবে মাঠে নামিয়ে সমস্যার সমাধান করেছে সিসিডিএম। কিন্তু এই পুনরায়োজনই আবার জন্ম দিল নতুন বিতর্কের। শেখ জামালের কাছে ৭০ রানে হারার পর ব্রাদার্স দাবি করল, বোর্ডের নিষেধাজ্ঞা অমান্য করে রাজ্জাককে অন্যায়ভাবে খেলিয়েছে জয়ী দল। তারা তাদের অভিযোগ আনুষ্ঠানিকভাবে জানিয়েছে ম্যাচ রেফারি রকিবুল হাসানকেও।চোট ও অসুস্থতার কারণে রাজ্জাক, শফিউল ইসলাম, তামিম ইকবাল, রুবেল হোসেন ও সাকিব আল হাসানকে ক্রিকেট পরিচালনা বিভাগ সাময়িকভাবে খেলার বাইরে থাকার পরামর্শ দিলেও কালকের ম্যাচটা ফিজিও বিভব সিংয়ের সঙ্গে পরামর্শ করেই খেলেছেন রাজ্জাক। কাজেই ব্রাদার্সের অভিযোগ শেষ পর্যন্ত ধোপে টেকে কি না সন্দেহ। সিসিডিএম সূত্রেও জানা গেছে, ব্রাদার্সের অভিযোগ খুব একটা আমলে নিচ্ছে না তারা। গাজী ট্যাংক, প্রাইম দোলেশ্বর, মোহামেডান, প্রাইম ব্যাংক ও কলাবাগান ক্রিকেট একাডেমির সঙ্গে তাই শেখ জামাল ধানমন্ডি ক্লাবও সুপার লিগে উঠে গেছে বলে ধরে নেওয়া যায়। সৌভাগ্যই বলতে হবে শেখ জামালের। ম্যাচটি নতুন করে না হলে যে তাদের জায়গায় সুপার লিগ খেলত ব্রাদার্সই! সুপার লিগ শুরু হওয়ার কথা আগামীকাল থেকে।দুই দলের প্রথম ম্যাচে ম্যান অব দ্য ম্যাচ হয়েছিলেন সোহরাওয়ার্দী। পরে ম্যাচটা বাতিলও হয়ে গেল তার কারণে। কালও প্রায় একই ঘটনা। যাঁকে নিয়ে ব্রাদার্সের আপত্তি, সেই রাজ্জাকই কিনা ম্যান অব দ্য ম্যাচ! বল হাতে ৩২ রানে ৩ উইকেট নিয়েই শুধু নয়, শেখ জামালের জয়ে রাজ্জাক অবদান রেখেছেন ব্যাট হাতেও। ২০৮ রানে ৭ উইকেট পড়ার পর অষ্টম উইকেটে রীতিমতো রানের ঝড় বইয়ে দিলেন রাজ্জাক-এলটন চিগুম্বুরা। শেষ ৫ ওভার একসঙ্গে থেকে ৭৪ রানের অবিচ্ছিন্ন জুটি গড়েছেন দুজন। ১০ রানে ২ উইকেট পড়লেও ওপেনার জহুরুল, অধিনায়ক মুশফিক আর অস্ট্রেলিয়ান স্টিভেন ক্রুকের ব্যাটের সৌজন্যে সামলে উঠেছিল শেখ জামালের ইনিংস। তবে ১৬৮ থেকে ১৮৩—এই ১৫ রানের ব্যবধানে ৩ উইকেটের পতন মাঝে চাপে ফেলে দিয়েছিল তাদের। রাজ্জাক-চিগুম্বুরা মিলে সেখান থেকেই টেনে তুলে দলকে নিয়ে গেছেন জেতার মতো নিরাপদ জায়গায়। চার ছক্কা আর দুই বাউন্ডারিতে জিম্বাবুইয়ান চিগুম্বুরা ৪৯ বলে অপরাজিত ৫০ রানে। রাজ্জাকের মাত্র ১৮ বলে অপরাজিত ৩৯ রানের ইনিংসে ছক্কা দুটি, বাউন্ডারি চারটি।২৮২ রানের জবাব দিতে নেমে ব্রাদার্স স্বচ্ছন্দে ছিল না কখনোই। তৃতীয় উইকেটে নাফিস-অলকের ৫৬ রানের জুটি ছাড়া বলার মতো কিছুই নেই এই ইনিংসে। তাদের শেষ ৩ উইকেট পড়েছে মাত্র ৯ রানে।সংক্ষিপ্ত স্কোরশেখ জামাল: ৫০ ওভারে ২৮২/৭ (জহুরুল ৬৯, ক্রুক ৫৬, চিগুম্বুরা ৫০*, মুশফিক ৪৩, রাজ্জাক ৩৯*; অলক ৩/৩৪ ইফতেখার ২/১৫, সানজামুল ২/৫৪)।ব্রাদার্স: ৪৬.২ ওভারে ২১২ (নাফিস ৬২, অলক ৪৫, আরভিন ৩৪; রাজ্জাক ৩/৩২, তানভীর ২/৯, মুনাবীরা ২/৩৮, ক্রুক ১/১৩)।ফল: শেখ জামাল ৭০ রানে জয়ী।ম্যান অব দ্য ম্যাচ: আবদুর রাজ্জাক।
