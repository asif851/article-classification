
ইংল্যান্ডের বিপক্ষে প্রস্তুতি ম্যাচে দুর্দান্ত খেলছেন ইমরুল কায়েস। আফগানিস্তানের বিপক্ষে সিরিজে একটি ওয়ানডে খেলে একাদশ থেকে বাদ পড়া এই বাঁহাতি ওপেনার ফতুল্লায় আজ দুর্দান্ত এক সেঞ্চুরি করেছেন। এই প্রতিবেদন লেখার সময় ২৯ ওভারে ৩ উইকেটে ১৯১ রান করেছেন বিসিবি একাদশ। 
টসে জিতে ব্যাট করতে নামা বিসিবি একাদশের শুরুটা খারাপ হয়নি। উদ্বোধনী জুটিতে এসেছে ৩৫ রান। ওপেনার সৌম্য যদিও ৭ রানেই ফিরেছেন, কিন্তু আরেক ওপেনার ইমরুল যথেষ্ট ভুগিয়েছেন ইংলিশ বোলারদের। ফিফটি করেছেন ৪৬ বলে, সেঞ্চুরি ৮১ বলে। ৯১ বলে ১২১ করে ডেভিড উইলির বলে বোল্ড হওয়ার আগে মেরেছেন ১১টি চার ও ৬টি ছক্কা। অনূর্ধ্ব-১৯ দলের ব্যাটসম্যান নাজমুল হোসেন একটা সময় পর্যন্ত দারুণ সঙ্গ দিয়েছেন ইমরুলকে। তবে দুর্ভাগ্য তাঁর, ৩৬ রান করে আউট হয়ে গেছেন লেগ স্পিনার আদিল রশিদের বলে জস বাটলারের হাতে স্টাম্পড হয়ে। তবে এর আগে তিনিও মেরেছেন ৪টি চার। নাজমুল হাসানের বিদায়ের পর উইকেটে এসেছেন মুশফিকুর রহিম। সময়টা খুব ভালো যাচ্ছে না তাঁরও। মুশফিকের সামনেও সুযোগ ইংল্যান্ডের বিপক্ষে গুরুত্বপূর্ণ সিরিজের আগে নিজেকে একটু ঝালিয়ে নেওয়ার।
