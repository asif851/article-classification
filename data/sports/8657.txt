
অবশেষে এল কাঙ্ক্ষিত এক জয়। ঘরের মাঠে এশিয়া কাপ হকিতে স্থান নির্ধারণী ম্যাচে পেনাল্টি শুটআউটে চীনের বিপক্ষে ৪-৩ গোলে জয় পেয়েছে বাংলাদেশ। অথচ ম্যাচ শেষ হওয়ার ৭ মিনিট আগেও ৩-১ গোলে পিছিয়ে ছিল বাংলাদেশ। দল হার দেখছিল তখন। এক মিনিটের মধ্যে দুই গোল করে স্কোরলাইন ৩-৩! আর পেনাল্টি শুটআউটে তো জিতেই গেল স্বাগতিক দল।
শুটআউটে তুমুল উত্তেজনা। চীনের প্রথম শটেই গোল। বাংলাদেশের শিতুলও তা-ই। দ্বিতীয় শটেও চীনের গোল, বাংলাদেশেও। চীনের তৃতীয় শট আটকে দিলেন বাংলাদেশ দলের গোলরক্ষক অসীম। রিভিউ নিয়েও ব্যর্থ হলো চীন। বাংলাদেশের তৃতীয় শটটি বাইরে মেরে দেন সবুজ। আবারও দুই দলের সফল দুই শট, ৩-৩। চীনের পঞ্চম শটটি যায় বাইরে। জিমি এলেন শেষ শট নিতে। নিখুঁত লক্ষ্যভেদের পর স্টিক ও জার্সি খুলে ভোঁ দৌড় অধিনায়কের, তাঁর পেছনে গোটা দল।এই জয়ে এশিয়া কাপে ষষ্ঠ স্থান নিশ্চিত হলো বাংলাদেশের। এতে আগামী এশিয়া কাপে সরাসরি খেলাও হলো নিশ্চিত সেই সঙ্গে। আগামীকাল গ্রুপ সঙ্গী জাপানকে হারাতে পারলে পঞ্চম হবে বাংলাদেশ!ম্যাচটা শুরুই হয়েছিল তুমুল বৃষ্টির মধ্যে। সঙ্গে চলল চীনের পেনাল্টি কর্নার-বৃষ্টি। তবে প্রথম মিনিটে মিমোর দারুণ হিট লাগে পোস্টের গোড়ায়। বাংলাদেশ আরও কয়েকবার হানা দিয়েছে চীনের বক্সে। কিন্তু গোল আসেনি প্রথম কোয়ার্টারে। দ্বিতীয় কোয়ার্টারে চীনের আক্রমণ সামলাতে হিমশিম খেয়েছে বাংলাদেশ। প্রথম কোয়ার্টারের দুটি পেনাল্টি কর্নারের পর এই ১৫ মিনিটে প্রভাব দেখাল চীন। টানা চারটি পেনাল্টি কর্নার আদায় করে গোলও তুলে নেয় র‌্যাঙ্কিংয়ে বাংলাদেশের চেয়ে ১৬ ধাপ এগিয়ে থাকা চীন।পেনাল্টি কর্নারে বাংলাদেশকে কাঁপিয়ে দিয়েছেন চীনের দু তালাক। তিনটি গোলই তাঁর। পেনাল্টি কর্নারে দুর হিটগুলো আটকাতে পারেননি বাংলাদেশ গোলরক্ষক অসীম গোপ। ২-০ হওয়ার পর পেনাল্টি স্ট্রোক পায় বাংলাদেশ। চীন রিভিউ চেয়ে সেবারও ব্যর্থ হয়েছে। স্ট্রোক থেকে আশরাফুল ২-১ করে আশা জাগিয়ে তোলেন। কিন্তু পরক্ষণেই তৃতীয় গোল দুর।তৃতীয় কোয়ার্টারে বাংলাদেশ অনেক চেষ্টা করেও গোল পায়নি। তবে শেষ কোয়ার্টারে বাংলাদেশের প্রাধান্য ছিল সুস্পষ্ট। আগের চার ম্যাচে পেনাল্টি কর্নার আদায় করা গিয়েছিল মাত্র একটি। কাল ৫০ থেকে ৫৪—এই চার মিনিটে টানা চারটি পেনাল্টি কর্নার! তা থেকে দুটি গোল। দ্রুতগতির আক্রমণ থেকে মিলনের প্লেসিংয়ে ৩-২। পরপরই পেনাল্টি কর্নারে খোরশেদের হিটে ৩-৩। হারতে হারতে ড্র! রোমাঞ্চকর এই শুটআউটেই টুর্নামেন্টে এল জয়ও!
