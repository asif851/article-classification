
রোনালদোর দ্বিতীয় গোলটা কেমন ছিল? 
জিনেদিন জিদানের অভিব্যক্তিটা দেখলেই চলত। হাতটা মাথার ওপর একবার ঘুরিয়ে ঝাড়া দিলেন। যেন কী হলো একটু আগে, সেটা মাথায় ঢুকছে না তাঁর!জিদানের দোষ নেই। ডিফেন্সের সঙ্গে বুফনের ভুল বোঝাবুঝিতে বল পেয়ে গিয়েছিলেন রোনালদো। কিন্তু প্রায় শূন্য ডিগ্রি থেকে গোল করা সম্ভব নয় দেখে বল দিলেন ফাঁকায় থাকা লুকাস ভাসকেজকে। ভাসকেজের জোরালো শট অবিশ্বাস্য দক্ষতায় বাঁচিয়ে দিলেন বুফন। কিন্তু সে বল আবারও বক্সে আসতেই তার চেয়েও অবিশ্বাস্য কিছু ঘটল।নিজের উচ্চতারও বেশি উচুতে বল পেলেন রোনালদো। কিন্তু সেটা গোলের উল্টো থাকায় নিজেকে শূন্যে ছুড়ে দিলেন। অবিশ্বাস্য এক বাইসাইকেল কিক । বুফন নড়ার সময়ও পেলেন না, বল বাঁ পোস্টের কোনায়। গোল! এমনই এক গোল যে জিদান অবিশ্বাস্যে মাথা নাড়লেন, বুফন হাঁ করে তাকিয়ে থাকলেন। আর তুরিনের স্টেডিয়ামে থাকা সব দর্শক উঠে দাঁড়ালেন। ম্যাচের প্রথমার্ধে যে জুভেন্টাসের দর্শক তাঁকে দুয়ো দিচ্ছিল, সেই দর্শকেরাই এবার উঠে দাঁড়ালেন। তালি দিয়ে সম্মান জানালেন বিশ্ব ফুটবলের দুর্দান্ত এক তারকাকে।
