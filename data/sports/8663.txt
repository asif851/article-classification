



বিপিএলের অভিজ্ঞতা কাজে লাগাতে চায় শ্রীলঙ্কা।
বিপিএলের সৌজন্যে বাংলাদেশের নতুন মুখগুলোও তাদের চেনা।
টি-টোয়েন্টি সিরিজে নিজেদের এগিয়ে রাখতে চান লঙ্কানরা
মাহমুদউল্লাহর মতে, ঘরের মাঠে এগিয়ে বাংলাদেশই


টি-টোয়েন্টি সিরিজের আগে ঘুরে-ফিরে আসছে বিপিএল প্রসঙ্গ। বাংলাদেশের এই ফ্র্যাঞ্চাইজি লিগে খেলে কতটা উপকৃত হয়েছেন তারা, সেটিই বারবার বলছিলেন শ্রীলঙ্কান খেলোয়াড়েরা।
শ্রীলঙ্কান অলরাউন্ডার থিসারা পেরেরা নিয়মিতই খেলেন বিপিএলে। গতবার খেলেছেন রংপুর রাইডার্সের হয়ে। বিপিএল-অভিজ্ঞতা তাঁর কতটা কাজে দেবে, সেটিই বলছিলেন, ‘গতবার বিপিএলে ভালো খেলেছিলাম। এটা শুধু আমার জন্য নয়, পুরো দলেরই লাভ।’ শ্রীলঙ্কার বিপক্ষে টি-টোয়েন্টি সিরিজে একঝাঁক নতুন মুখ এসেছে বাংলাদেশ দলে। আবু জায়েদ, আরিফুল হক, মেহেদী হাসান, জাকির হাসান, আফিফ হোসেন, নাজমুল ইসলামরা আন্তর্জাতিক অভিষেকের অপেক্ষায়। নতুন খেলোয়াড়দের নামিয়ে বাংলাদেশ টিম ম্যানেজমেন্ট যে ফাটকা খেলবে, সে সুযোগ কোথায়? কারণ ওই বিপিএল!শ্রীলঙ্কার প্রতিনিধি হয়ে আজ সংবাদ সম্মেলনে আসা উপুল থারাঙ্গা বললেন, ‘আমাদের কিছু খেলোয়াড়ের বিপিএলে খেলার অভিজ্ঞতা আছে। তারা (বাংলাদেশ দল নতুন মুখ) কেমন খেলে আমাদের ধারণা আছে। তারা দলে নতুন, বিপিএলে ভালো করেছে। ওদের কিছু ভিডিও দেখেছি, তাদের সম্পর্কে ধারণা আমাদের আছে।’ বিপিএলে খেলে বাংলাদেশের জল-হাওয়া চেনার অভিজ্ঞতা হয়েছে শ্রীলঙ্কানদের, সঙ্গে আছে টেস্ট-ওয়ানডে সিরিজ জয়ের আত্মবিশ্বাস। পেরেরা-থারাঙ্গা দুজনই তাই এগিয়ে রেখেছেন নিজেদের। কিন্তু বাংলাদেশ দলের ভারপ্রাপ্ত অধিনায়ক মাহমুদউল্লাহ তা মানবেন কেন, ‘ঘরের মাটিতে আমরা যার বিপক্ষেই খেলি, আমাদের দলকে এগিয়ে রাখব। যদিও আমরা টেস্ট ও ওয়ানডেতে প্রত্যাশা অনুযায়ী ভালো করতে পারিনি। তবে আমরা আশাবাদী, ঘুরে দাঁড়াতে পারব। ভালো ক্রিকেট খেলেই ঘুরে দাঁড়াতে পারব।’বিপিএল খেলে শ্রীলঙ্কান খেলোয়াড়দের যদি লাভ হয়, সেই ‘লাভের গুড়’ খাওয়ার সুযোগ বাংলাদেশ কেন হাতছাড়া করবে?
