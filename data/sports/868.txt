
রোনালদো কি সত্যিই রিয়াল মাদ্রিদ ছাড়তে চাইছেন? বার্সেলোনার সঙ্গে নতুন চুক্তি সই করতে মেসিই বা কেন গড়িমসি করছেন? ফুটবলের এই দুই মহাতারকার সঙ্গে তাঁদের ক্লাবের সম্পর্ক আসলে এখন কী অবস্থায়
গত বছর নভেম্বরে রিয়াল মাদ্রিদের সঙ্গে নতুন চুক্তি সই করতে গিয়ে বলেছিলেন, ‘পাঁচ নয়, আরও দশ বছর সান্তিয়াগো বার্নাব্যুতে থাকতে চাই।’ কিন্তু সেই ক্রিস্টিয়ানো রোনালদোকে নিয়ে কদিন ধরে গুঞ্জন, তিনি এখন রিয়াল মাদ্রিদ ছাড়তে চাইছেন! তাঁর বিরুদ্ধে কর ফাঁকির মামলা নিয়ে স্প্যানিশ কর্তৃপক্ষের বাড়াবাড়ি এবং এ ঘটনায় ক্লাবের পক্ষ থেকে কোনো সমর্থন না পাওয়াতেই নাকি এমন সিদ্ধান্ত রোনালদোর!
রোনালদোর বিরুদ্ধে ১ কোটি ৪৭ লাখ ইউরো কর ফাঁকির অভিযোগ উঠেছে গত মাসে। রোনালদোর আইনজীবীরা অবশ্য অস্বীকার করেছেন এ অভিযোগ। তবে রিয়াল এ বিষয়ে কোনো মন্তব্য করেনি, বরং সাবধানী পদক্ষেপ নিয়েছে। আর এটাই নাকি খেপিয়েছে রোনালদোকে। ওদিকে পর্তুগিজ পত্রিকা এ বোলাও কিছুদিন আগে লিখে দেয়, রোনালদো আর স্পেনে না খেলার সিদ্ধান্ত নিয়ে নিয়েছেন। তাঁর ধারণা, কর ফাঁকির অভিযোগে নিজের ভাবমূর্তির অনেক ক্ষতি হয়েছে এবং তিনি কারও সমর্থন পাচ্ছেন না। এ কারণেই এখন রোনালদো নতুন ক্লাব খুঁজতে চাইছেন। রোনালদো নিজে এ নিয়ে কিছু বলেননি। বরং গত মাসের মাঝামাঝি ইনস্টাগ্রামে মুখের ওপর আঙুল দিয়ে একটি ছবি পোস্ট করেন। সঙ্গে লেখেন, ‘কখনো কখনো সবচেয়ে ভালো উত্তর হলো চুপ থাকা।’ এর পরপরই মাদ্রিদ ছেড়ে কনফেডারেশনস কাপে খেলতে রাশিয়ায় যান রোনালদো। ওই টুর্নামেন্ট চলাকালেও ম্যাচ ছাড়া অন্য কোনো বিষয়ে সাংবাদিকদের সঙ্গে কথা বলেননি।
এরই মধ্যে অবশ্য রিয়াল সভাপতি ফ্লোরেন্তিনো পেরেজ বেশ কয়েকটি সাক্ষাৎকারে বলেছেন, ‘আমি চাই রোনালদো সারা জীবন মাদ্রিদে থাকুক। সে রিয়াল মাদ্রিদের দলের অন্যতম স্তম্ভ ও ক্লাবের ইতিহাসের একটি বড় অংশ।’ কিন্তু তাতে কি মন গলেছে রোনালদোর?
কনফেডারেশনস কাপ খেলে রোনালদো মাদ্রিদে ফিরেছেন, সময় কাটাচ্ছেন সম্প্রতি জন্ম নেওয়া দুই যমজ সন্তানসহ পরিবারের সঙ্গে। কিন্তু বার্নাব্যুতে থাকার বিষয়ে তাঁর কাছ থেকে স্পষ্ট কিছু না জানতে পেরে রিয়ালও নাকি এখন একটু অসন্তুষ্ট। গোল ডটকম।
 
