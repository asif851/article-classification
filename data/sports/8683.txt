
প্রথম ম্যাচে ৯১, পরের ম্যাচে ৫৯। বিরাট কোহলির বোধ হয় তর সইছিল না। এভাবে ভালো শুরু করেও সেটিকে তিন অঙ্কে রূপ দিতে না পেরে হতাশই হওয়ার কথা। থিতু হয়ে গেলে সেটিকে যে সেঞ্চুরি দিয়েই ছাড়েন কোহলি। অস্ট্রেলিয়ার বিপক্ষে আজ তৃতীয় ওয়ানডেতে সেই হতাশা ঘুচিয়ে দিলেন। ওয়ানডেতে দুই ডজন সেঞ্চুরি হয়ে গেল ভারতের টেস্ট অধিনায়কের।
তবে স্কোরবোর্ডের নিচের দিকে তাকিয়ে ভারতের ওয়ানডে অধিনায়ক মহেন্দ্র সিং ধোনি হয়তো খুব একটা খুশি হতে পারছেন না। কোহলির ১১৭ রানের সঙ্গে ধাওয়ান-রাহানের দুই ফিফটির পরও যে ‘মাত্র’ ২৯৫ করেছে ভারত। মাত্র কেন বলা সেটির সাক্ষী আগের দুই ম্যাচ। ৩০৯ ও ৩০৮ করেও জিততে পারেনি ভারত। আজ তো তিন শ-ই পার হলো না।ভারতের ইনিংসের গল্পটা তিন ম্যাচেই একই। একটি সেঞ্চুরি, একটি বা দুটি ফিফটি—তারপরও রান প্রত্যাশামতো না-হওয়া। ব্যক্তিগত অর্জন হলেও যে দলীয় রানটা খুব একটা বেশি হচ্ছে না। অস্ট্রেলিয়ার পিচগুলো ইদানীং ‘ব্যাটিং পিচ’ হয়ে যাওয়ার কারণেই হোক, ভারতের বোলিংয়ের ধারহীনতা কিংবা অস্ট্রেলিয়ানদের ফর্ম—ঠিকই গত দুই ম্যাচে ভারতের তিন শ ছাড়ানো দুই স্কোর তাড়া করে ফেলেছে স্মিথের দল। সেটিও অনায়াসেই। আজও এর পুনরাবৃত্তি হলে সিরিজ এখানেই শেষ!তবে দলগতভাবে প্রত্যাশা না মিটলেও, কোহলির ব্যক্তিগত ভাবে বেশ ভালোই কেটেছে ম্যাচটা। প্রথম ১৯ রান করেই ক্যারিয়ারে মাত্র ১৬১তম ইনিংসে এসে ৭ হাজার রানের মাইলফলক ছুঁয়েছেন, যেটি কিনা সবচেয়ে দ্রুততম ৭ হাজার রান ছোঁয়ার রেকর্ড। যে রেকর্ডে কোহলি এবি ডি ভিলিয়ার্সকে পেরিয়ে গেছেন। পরে সেঞ্চুরি করে আরেকটি ‘দ্রুততম’র রেকর্ডও ছুঁয়েছেন—সবচেয়ে কম সময়ে ২৪ সেঞ্চুরির।দুই শর কম ইনিংস খেলে ২৪ সেঞ্চুরি করতে পারেনি ক্রিকেট ইতিহাসেরই কেউ। যাঁকে এভারেস্ট মানা হয়, সেই শচীন টেন্ডুলকারের লেগেছিল ২১৯ ইনিংস। রিকি পন্টিং এই অর্জন ছুঁয়েছিলেন ২৭৮তম ইনিংসে এসে। টেস্টে না হলেও ওয়ানডের সব রেকর্ড কোহলি ভেঙে দেবেন বলে যে একটা কথা শোনা যায়, সেটি যেন দিনকে দিন আরও জোরালো হচ্ছে!কোহলির সেঞ্চুরির সঙ্গে ভারতের ইনিংসে বেশ ভালো অবদান আছে ওপেনার শিখর ধাওয়ান ও মিডল অর্ডার ব্যাটসম্যান অজিঙ্কা রাহানেরও। দুজনই ফিফটি করেছেন। তবে শেষ দিকে অধিনায়ক ধোনির ৯ বলে ২৩ রানের ক্যামিওটিরও অবদান কম নয়।অবশ্য এত কিছুর মধ্যে শিখর ধাওয়ান হয়তো একটা পরিসংখ্যান দেখিয়ে গোঁফে তা দিচ্ছেন। এর আগে দেশের বাইরে কোনো ওয়ানডেতে ধাওয়ান ফিফটি করেছেন, আর তাতে ভারত হেরেছে—এমনটা হয়নি।
