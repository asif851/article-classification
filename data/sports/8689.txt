
আফগানিস্তানের কাছে বাংলাদেশের হার নতুন কিছু নয়। ফতুল্লায় ২০১৪ এশিয়া কাপে হারের ক্ষত না শুকাতেই কাল যোগ হয়েছে আরও একটি পরাজয়ের যন্ত্রণা। দলে হঠাৎ ডাক পাওয়া ৩৪ বয়সী বাঁহাতি স্পিনার মোশাররফ হোসেন অবশ্য সর্বশেষ হারটাকে দেখছেন একটি দুর্ঘটনা হিসেবেই।আফগানিস্তানের বিপক্ষে ৩-০ ব্যবধানে সিরিজ জয়ের প্রত্যাশা ছিল বাংলাদেশের। সেটা তো হয়ইনি, এখন কোনোভাবে সিরিজ জিততে পারলেই যেন বেঁচে যান মাশরাফিরা। আফগানদের সমীহ করলেও সিরিজের ১-১ সমীকরণ নিশ্চয়ই প্রত্যাশিত ছিল না বাংলাদেশের। মোশাররফ গতকালের হারকে তাই দুর্ঘটনা হিসেবে দেখছেন, ‘ক্রিকেট এমনই অনিশ্চয়তার খেলা। একটা দুর্ঘটনা ঘটে গেছে। ওখান থেকে ঘুরে দাঁড়িয়ে সিরিজ জেতাই হচ্ছে বড় দলের বৈশিষ্ট্য। বাংলাদেশ এখন অনেক শক্তিশালী দল। এটাকে একটা দুর্ঘটনা ধরে আশা করি ভালোভাবে পরের ম্যাচে ফিরে আসব আমরা।’ওয়ানডেতে প্রথমবার আফগানিস্তানের মুখোমুখি হয়েই হারের স্বাদ পেয়েছে বাংলাদেশ। ২০১৪ এশিয়া কাপে ৩২ রানের সেই পরাজয়ের পর ২০১৫ বিশ্বকাপে ক্যানবেরায় অবশ্য জিতে যায় বাংলাদেশ। আফগানিস্তানের বিপক্ষে তিন ম্যাচ সিরিজের প্রথম ওয়ানডেতে জিতে মুখোমুখি লড়াইয়ের হিসাব ২-১ করে ফেলেছিলেন মাশরাফিরা। কিন্তু কাল আফগানদের কাছে হেরে যাওয়ায় দুই দলের সাক্ষাতে এখন ২-২ সমতা।কাল শুধু এগিয়ে যাওয়া নয়, সিরিজ জয়ের কঠিন চ্যালেঞ্জ বাংলাদেশের সামনে। এ চ্যালেঞ্জে অংশ নিতে পারলে নিজের সেরাটা দেওয়ার প্রত্যয় মোশররফের, ‘আন্তর্জাতিক ম্যাচ সব সময়ই চ্যালেঞ্জিং। শেষ ম্যাচটা হেরে যাওয়ায় দল এখন চাপে। সিরিজ জিততে হলে বাড়তি দায়িত্ব নিতে হবে। আমি সেটির জন্য প্রস্তুত।’২০০৮-এর মার্চে সর্বশেষ আন্তর্জাতিক ম্যাচ খেলা মোশররফ বছর তিনেক আগে একবার জাতীয় দলে ডাক পেলেও খেলার সুযোগ পাননি। পরশু তৃতীয় ওয়ানডের দলে থাকলে প্রায় সাড়ে আট বছর পর আন্তর্জাতিক ক্রিকেটের স্বাদ নেওয়া হবে তাঁর। সুযোগ পেলে দলে জায়গাটা পোক্ত করার আশা মোশাররফের, ‘এটা আমার জন্য খুবই ভালো সুযোগ। জাতীয় দলে আসতে অনেক পরিশ্রম করেছি। চেষ্টা করব যাতে নিয়মিত হতে পারি। সেটি হতে গেলে আমাকে ভালো খেলতে হবে। চেষ্টা করব সুযোগ পেলে ভালো করার।’
