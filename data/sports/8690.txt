
ব্যাংক থেকে টাকা নিয়েছেন, কিন্তু বারবার তাগাদা দেওয়ার পরেও সেটি পরিশোধ করছেন না—লন্ডনের আর্থিক আদালত তাই দেউলিয়া ঘোষণা করেছেন তিনবারের উইম্বলডন বিজয়ী বরিস বেকারকে। একসময়ের শীর্ষ টেনিস তারকা, পৃথিবীর সবচেয়ে দামি খেলাগুলোর একটি খেলে কম আয় করেননি। তিনিই এখন দেউলিয়া! বেকার তাঁর নামের বাংলা অর্থকে যে সার্থক করে তুলেছেন অর্থের দিক দিয়ে!
জার্মান এই সাবেক টেনিস তারকা ১৯৮৫ সালে মাত্র ১৭ বছর বয়সে উইম্বলডন জিতে হইচই ফেলে দিয়েছিলেন টেনিস দুনিয়ায়। এরপর ১৯৮৬ ও ১৯৮৯ সালে আরও দুবার উইম্বলডনে ঝড় তুলেছিলেন। ১৯৯১ ও ১৯৯৬ সালে জিতেছেন অস্ট্রেলিয়ান ওপেন। ১৯৮৯ সালে জিতেছিলেন ইউএস ওপেনের শিরোপাও।
খেলোয়াড়ি জীবনে কেবল টেনিস থেকে ১ কোটি ৮৩ লাখ ইউরো আয় করেছেন; বাংলাদেশি মুদ্রায় যেটি এখনকার হার অনুপাতে ১৬৫ কোটি টাকা। টেনিস তারকাদের একটা বড় অংশের আয় আসে কোর্টের বাইরে বিভিন্ন পণ্যের দূত হিসেবে কাজ করে। ছয়টি গ্র্যান্ড স্লাম একক শিরোপা জেতা বেকার খেলা ছেড়েছেন ১৯৯৯ সালে। এরপর কোচ হিসেবে কাজ করেছেন। নোভাক জোকোভিচের ক্যারিয়ারের সেরা সময়টায় তিন বছর কোচ হিসেবে ছিলেন। ২০১৩ থেকে ২০১৬ সাল পর্যন্ত জোকোভিচ সাতটি গ্র্যান্ড স্লাম জেতেন। যার বেশির ভাগটাই এসেছে বেকার কোচ থাকার সময়। এ সময় পারিশ্রমিক হিসেবে বেকার কত পেতেন, তা অবশ্য অজানা।
যদিও বেকারের কঠিন সময়ের আলামত পাওয়া যাচ্ছিল ২০১২ সাল থেকেই, যখন দেনার দায়ে তিনি বিলাসবহুল বাড়িটি বিক্রি করে দিতে বাধ্য হন। সেটার পরিণতি হলো ব্যাংক তাঁকে দেউলিয়া ঘোষণা করায়।
বিবিসি জানিয়েছে, ব্যাংক থেকে ঋণ নিয়ে একটি ব্যবসা প্রতিষ্ঠান খুলেছিলেন ৪৯ বছর বয়সী এই জার্মান তারকা। ২০১৫ সাল থেকে তিনি সেই ঋণের টাকা পরিশোধ করছেন না। বারবার তাগাদা দেওয়ার পরেও ঋণের টাকা শোধ না করায় দেউলিয়া ঘোষণা ছাড়া আর কোনো উপায় ছিল না লন্ডনের আদালতের।
বেকারকে দেউলিয়া ঘোষণার সময় দুঃখ প্রকাশ করেছেন বিচারক ক্রিস্টিনা ডেরেট, ‘আমি বরিস বেকারের খেলা দেখেছি। দেখেছি উইম্বলডনে তাঁর দাপট। আমি খুবই দুঃখিত যে তাঁকে আজ দেউলিয়া ঘোষণা করতে হচ্ছে।’
জানা গেছে, দেউলিয়া হওয়া ঠেকাতে শেষ মুহূর্তে যথেষ্ট চেষ্টা করেছিলেন বেকার। বন্ধক রাখতে চেয়েছিলেন তাঁর একটি বিলাসবহুল ম্যানশন। কিন্তু আর্থিক আদালত এসব আমলে না নিয়ে বলেছেন, সময় থাকতে বেকারের এই উদ্যোগগুলো নেওয়া উচিত ছিল।’ সূত্র: বিবিসি
