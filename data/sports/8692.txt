



 ফ্রি-কিক থেকে এ পর্যন্ত ৪০ গোল করেছেন মেসি
তবে ফ্রি-কিক থেকে শীর্ষ দশ গোলদাতাদের মধ্যে মেসি এখনো জায়গা করে নিতে পারেননি


তিন কাঠির সামনে প্রস্তুত গোলরক্ষক। প্রস্তুত ‘মানবদেয়াল’। সেখান থেকে কিছু দূরে একজন কোমরে হাত দিয়ে দাঁড়িয়ে। নিবিষ্ট মনে তাকিয়ে ফ্রি-কিক স্পটে বসানো বলের দিকে। শরীরে জড়ানো জার্সির বুকে লেখা ‘রাকুতেন’। জার্সি স্পনসরের নামটাই বলে দিচ্ছে সেই ‘একজন’—লিওনেল মেসি! চ্যাম্পিয়নস লিগে আজ রাতে কি তাঁকে এভাবে দেখা যাবে?সেই সম্ভাবনাই বেশি। বার্সেলোনার ফ্রি-কিক মানেই তো শটটি নেবেন মেসি। এটি যেন অলিখিত নিয়ম। গোলও করেন নিয়মিত। লেগানেসের বিপক্ষে বার্সার সর্বশেষ ম্যাচে করা হ্যাটট্রিকে প্রথম গোলটি করেছিলেন ফ্রি-কিক থেকে। সেটা ছিল মেসির ক্যারিয়ারে ফ্রি-কিক থেকে ৪০তম গোল। চ্যাম্পিয়নস লিগ কোয়ার্টার ফাইনাল ফিরতি লেগে আজ রাতে রোমার মাঠে মেসি কি পারবেন এ পরিসংখ্যান সমৃদ্ধ করতে?বার্সা বিপজ্জনক জায়গায় ফ্রি-কিক পেলে সম্ভাবনাটা থেকেই যায়। আপাতত ফ্রি-কিক থেকে গোল করার পরিসংখ্যানে মেসি কিন্তু অনেকের চেয়েই পিছিয়ে। স্প্যানিশ সংবাদমাধ্যম ‘স্পোর্ত’ জানিয়েছে, ব্রাজিলের এক সাবেক গোলরক্ষক পর্যন্ত মেসির চেয়ে এগিয়ে!ব্রাজিল দলে মাত্র ১৬ ম্যাচ খেলার সুযোগ পেলেও গোলরক্ষকটি অবশ্য যেন-তেন কেউ নন। ইন্টারন্যাশনাল ফেডারেশন অব ফুটবল হিস্টরি অ্যান্ড স্ট্যাটিসটিকসের (আইএফএফএইচএস) হিসেবে তিনি ইতিহাসের সবচেয়ে বেশি গোল করা গোলরক্ষক—রোজেরিও চেনি। সাও পাওলোর এই কিংবদন্তি তাঁর পেশাদারি ক্যারিয়ারে ফ্রি-কিক থেকে ৫৯ গোল করেছেন।ফ্রি-কিক থেকে মেসির ৪০ গোলের মধ্যে ৬ গোল করেছেন আর্জেন্টিনার জার্সিতে। বাকি ৩৪ গোল বার্সেলোনার জার্সিতে। দেশের জার্সিতে প্যারাগুয়ে, উরুগুয়ে, নাইজেরিয়া, পানামা, যুক্তরাষ্ট্র ও কলম্বিয়ার জালে ফ্রি-কিক থেকে গোল করেছেন মেসি। তবে ফ্রি-কিক থেকে শীর্ষ দশ গোলদাতার তালিকায় বার্সা তারকা এখনো উঠে আসতে পারেননি। ৭৭ গোল করে তালিকাটির শীর্ষে ব্রাজিলের সাবেক মিডফিল্ডার জুনিনহো। তাঁর থেকে ৭ গোল ব্যবধানে পিছিয়ে দ্বিতীয় পেলে।
ফ্রি-কিক থেকে শীর্ষ দশ গোলদাতা:




  খেলোয়াড়


গোলসংখ্যা


 দেশ




  জুনিনহো


৭৭


ব্রাজিল




  পেলে


৭০


ব্রাজিল




ভিক্টর লেগ্রোতাগলেই


৬৬


আর্জেন্টিনা




রোনালদিনহো


৬৬


ব্রাজিল




ডেভিড বেকহাম


৬৫


ইংল্যান্ড




ডিয়েগো ম্যারাডোনা


৬২


আর্জেন্টিনা




জিকো


৬২


ব্রাজিল




রোনাল্ড কোম্যান


৬০


হল্যান্ড




রোজেরিও চেনি


৫৯


ব্রাজিল




মার্সেলিনহো ক্যারিওকা


৫৯


ব্রাজিল




