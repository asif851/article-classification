
গল টেস্টের তৃতীয় দিনে আবারও উঠে গেল প্রশ্নটা। ক্রিকেট মাঠে আম্পায়ারদের সিদ্ধান্ত পুনর্বিবেচনা পদ্ধতি বা ডিআরএসের ব্যাপারে ভারত তাদের রক্ষণশীলতা ‘পুনর্বিবেচনা’ করবে কি না। বছরের পর বছর ধরে আম্পায়ারদের সিদ্ধান্তের ভুল-ত্রুটি শুধরাতে আইসিসির এই প্রযুক্তি-নির্ভরতা​র বিরোধিতা করে আসছে ভারত। টেস্ট খেলুড়ে অনেক দেশই ডিআরএস পদ্ধতি গ্রহণ করলেও ‘ক্ষমতাবান’ ভারতের বিরোধিতা এই পদ্ধতিটিকে বাধ্যতামূলক করতে দিচ্ছে না ক্রিকেটের সর্বোচ্চ সংস্থাকে। গল টেস্টের তৃতীয় দিন শেষে ভারতের ডিআরএস বিরোধিতা যথেষ্ট প্রশ্নের সম্মুখীন। ভারতের বিভিন্ন গণমাধ্যম প্রশ্ন তুলেছে, শ্রীলঙ্কার বিপক্ষে গল টেস্টের তৃতীয় দিনে আম্পায়ারদের কিছু বাজে সিদ্ধান্তের মুখে পড়ার পর ভারতীয় ক্রিকেট বোর্ড (বিসিসিআই) ডিআরএস-সংক্রান্ত এই গোঁয়ার্তুমি পরিহার করবে কিনা। ভারতীয় গণমাধ্যমের দাবি, গলের তৃতীয় দিনে ভারত কমপক্ষে ৩ /৪টি বাজে সিদ্ধান্তের শিকার হয়েছে। ভারতকে সবচেয়ে বেশি আঘাত করেছে দিনেশ চান্দিমালের বিপক্ষে আউটের দুটি আবেদন ব্যর্থতায় পর্যবসিত হওয়া। গণমাধ্যমের মতে, এই দুটি ক্ষেত্রে ‘ডিআরএস’ শক্ত ভূমিকা পালন করতে পারতো। ডিআরএস থাকলে ভারতীয় দল হয়তো চান্দিমালকে আগেভাগে ফিরিয়ে টেস্ট জয়ের পথে অনেক দূর এগিয়ে যেতে পারতো। কিন্তু তাঁর ১৬২ রানের ‘বীরোচিত’ ইনিংসটি গল টেস্টকে নিয়ে গেছে একটা উত্তেজনাপূর্ণ পরিণতির দিকে। আজ টেস্টের চতুর্থ দিনে জয়ের জন্য ১৭৬ রান করতে হবে ভারতকে। যে লক্ষ্যমাত্রায় চতুর্থ ইনিংসে ব্যাট করার ব্যাপারটি মাথায় রেখেই বলা যায়, ‘যথেষ্ট চ্যালেঞ্জিং।’ টাইমস অব ইন্ডিয়ার মতে, বিসিসিআইয়ের দৃষ্টিতে এই তিন অক্ষরের ‘ডিআরএস’ সব সময়ই একটি আপত্তিকর শব্দ হিসেবে বিবেচিত হয়ে এসেছে। কিন্তু গল টেস্টে কমপক্ষে পাঁচটি সিদ্ধান্ত ভারতের বিপক্ষে যাওয়ায় (ডিআরএস থাকলে হয়তো এর দুই-একটি পক্ষেও যেতে পারতো) ব্যাপারটি নিয়ে বিসিসিআইকে নতুন করে ভাবতে হচ্ছেই। ভারতের এই জনপ্রিয় পত্রিকাটি লিখেছে, এটা সত্যি যে ডিআরএসের শতভাগ কার্যকারিতা নিয়ে অনেকের মনেই প্রশ্ন আছে। তবে এটি আম্পায়ারদের মাঠের সিদ্ধান্তের ভুল-ত্রুটি অনেকটাই কমিয়ে নিয়ে আসতে পারে। যেখানে অন্য টেস্ট খেলুড়ে দেশগুলো ডিআরএস মেনে নিয়েছে সেখানে ভারত কেন এর বিরোধিতা করবে! ‘ফেয়ারপ্লে’র জন্যই ডিআরএসটা জরুরি।
