
১৪৮, ১৩০, ১০৩—টানা তিন ইনিংসে সেঞ্চুরির পর তুষার ইমরানের সুযোগ ছিল বাংলাদেশ ঘরোয়া প্রথম শ্রেণিতে প্রথম ব্যাটসম্যান হিসেবে টানা চার ইনিংসে সেঞ্চুরির রেকর্ড গড়া। বিসিএলের পঞ্চম রাউন্ডে রাজশাহীতে ওয়ালটন মধ্যাঞ্চলের বিপক্ষে প্রথম ইনিংসে ১৪ রানে আউট হওয়ায় সেটি হয়নি। আজ দ্বিতীয় ইনিংসে সেঞ্চুরি করে আফসোসটা দূর করার সুযোগ ছিল তুষারের। কিন্তু সেটিও হয়নি, ফিরেছেন ৮৮ করে। গত কিছু দিনে তিন অঙ্ক ছোঁয়াটা এমনই নিয়মিত ঘটনা হয়ে গিয়েছিল তাঁর। এত কাছে গিয়েও তাঁর সেঞ্চুরি করতে না পারাটাও তাই আলাদা খবর!
গত দুই বছরে ঘরোয়া প্রথম শ্রেণির ক্রিকেটে যে ১২ ইনিংসে ফিফটি পেরিয়েছেন, তার সাতটিতেই সেঞ্চুরিতে রূপ দিয়েছেন তুষার। গত দুই বছরে ফিফটিকে সেঞ্চুরি রূপান্তরের হার প্রায় ৬০ শতাংশ। রাজশাহীতে আজ মোশাররফের বলে উইকেটকিপার ইরফান শুক্কুরের হাতে ক্যাচ দিয়ে ফিরলেন সেঞ্চুরি থেকে ১২ রান দূরে থেকে। তুষার হাতছাড়া করলেও মোহাম্মদ মিঠুন ফিরেছেন তিন অঙ্ক ছুঁয়ে। আউট হয়েছেন ১১৮ রানে। মিঠুন-তুষারের চতুর্থ উইকেট জুটিতে তোলা ১৯৩ রান দক্ষিণাঞ্চলকে এনে দিয়েছে লড়াই করার মতো স্কোর। তারা তৃতীয় দিন শেষ করেছে ৬ উইকেটে ৩৪৮ রান করে। দক্ষিণাঞ্চল এগিয়ে ২৩৭ রানে।

রাজশাহীতে দক্ষিণাঞ্চল-মধ্যাঞ্চলের ম্যাচ কাল ফল দেখবে কি না, এখনই বলা না গেলেও মিরপুরে পূর্বাঞ্চল-উত্তরাঞ্চলের ফল এসেছেন তৃতীয় দিনেই। ফলোঅনে পড়া পূর্বাঞ্চল আজ অলআউট ১৭০ রানে। ইনিংস ও ২৮ রানে জিতে শিরোপা ধরে রাখার পথে অনেকটাই এগিয়ে গেল উত্তরাঞ্চল।
 
