
বিশ্বকাপ, দ্য গ্রেটেস্ট শো অন আর্থের পর্দা ওঠার আর মাত্র নয় দিন বাকি। দুরুদুরু বুকে ফুটবলপ্রেমীরা ক্ষণগণনা শুরু করে দিয়েছেন নিশ্চয়ই। শুরু হয়েছে প্রথম আলো অনলাইনেরও ‘কাউন্ট ডাউন’। প্রতিদিন ধারাবাহিকভাবে ক্ষণগণনা নিয়ে একটি বিশেষ রচনা থাকবে। আজ থাকছে ‘৯’ সংখ্যাটি নিয়ে—
 
এখন আমরা জার্সি দেখেই চিনে নিতে পারি ফুটবলারদের। কে দলের প্রাণভোমরা, কে দলের সেরা স্ট্রাইকার—সেটা অনুমানও করে নিতে পারি জার্সি দেখে। ‘৯’ নম্বর জার্সির কথা উঠলেই যেমন মনে পড়ে যায় ব্রাজিলিয়ান কিংবদন্তি রোনালদো কিংবা আর্জেন্টিনার গোলমেশিন গাব্রিয়েল বাতিস্তুতার কথা। তবে, ১০ নম্বর জার্সি স্মরণীয় হয়ে আছে ম্যারাডোনা-পেলের মতো কিংবদন্তিদের জন্য।
বিশ্বকাপে জার্সিতে নম্বর লেখার এই চল শুরু হয়েছিল ১৯৫৪ সালে। তার পর থেকে বিশ্বকাপে সবচেয়ে বেশি গোল করতে দেখা গেছে ৯ নম্বর জার্সিধারীদেরই। প্রায় প্রতিটা দলেরই প্রধান স্ট্রাইকারের গায়ে দেখা যায় এই ৯ নম্বর জার্সি। যে কারণে বিশ্বকাপে সবচেয়ে বেশি গোল করার রেকর্ডটাও আছে এই ৯ নম্বরদের কাছে। বিশ্বকাপে এখনো পর্যন্ত ২৫৫টি গোল এসেছে ৯ নম্বর জার্সিধারী খেলোয়াড়দের কাছ থেকে। খুব কাছাকাছিই আছে ১০ নম্বর জার্সিধারীরা। বিশ্বকাপে ২৩২টি গোল করেছেন ১০ নম্বর জার্সি গায়ের ফুটবলাররা।
১১ নম্বর জার্সি গায়ের খেলোয়াড়েরা করেছেন ২০১টি গোল। এরপরই আছেন ৭ ও ৮ নম্বর জার্সিধারীরা। ৭ নম্বর জার্সি গায়ের খেলোয়াড়েরা করেছেন ১৪০টি গোল। ৮ নম্বর জার্সিধারীরা করেছেন ১৩৩টি গোল।
