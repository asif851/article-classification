
যুক্তরাষ্ট্রে সাধারণত আন্তর্জাতিক ক্রিকেট হয় না। ক্রিকেট খেলতে সে দেশে যাওয়ারও তাই তেমন দরকার পড়ে না ক্রিকেটারদের। তবে বাংলাদেশ দলের সামনে সম্ভবত সুযোগটা এবার এসে যাচ্ছে। আগামী জুন-জুলাইয়ের ওয়েস্ট ইন্ডিজ সফরের অংশ হিসেবে যুক্তরাষ্ট্রের ফ্লোরিডায় তাদের খেলতে হতে পারে দুটি ম্যাচ।
সফরে ওয়েস্ট ইন্ডিজ দলের বিপক্ষে দুটি টেস্ট, তিনটি ওয়ানডে ও দুটি টি-টোয়েন্টি ম্যাচ খেলবে বাংলাদেশ দল। সূত্র জানিয়েছে, ওয়েস্ট ইন্ডিজ ক্রিকেট বোর্ডের পাঠানো প্রস্তাবিত সূচিতে টি-টোয়েন্টি ম্যাচ দুটি রাখা হয়েছে যুক্তরাষ্ট্রের ফ্লোরিডাতে।
যুক্তরাষ্ট্রে এর আগে আন্তর্জাতিক ক্রিকেট ম্যাচ হয়েছে ছয়টি, যার সবই টি-টোয়েন্টি। সব ম্যাচই হয়েছে লডারহিলের সেন্ট্রাল ব্রোয়ার্ড রিজিওনাল পার্কে। যুক্তরাষ্ট্রে আন্তর্জাতিক ক্রিকেটের শুরু ২০১০ সালের ২২ মে নিউজিল্যান্ড-শ্রীলঙ্কা ম্যাচ দিয়ে। এ ছাড়া সিপিএলের ম্যাচ হয়েছে সেখানে, যাতে খেলেছেন বাংলাদেশের সাকিব আল হাসানও।
