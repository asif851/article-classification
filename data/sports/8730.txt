

সামনে থেকে নেতৃত্ব দেওয়া যাকে বলে, হায়দরাবাদ টেস্টে মুশফিকুর রহিম ​করছেন ঠিক সেটিই। ৬৮৭ রানের পাহাড়ের নিচে চাপা পড়া দলকে টেনে ওপরের তোলার ব্যাটিংয়ে কী ভীষণ প্রতিজ্ঞা—ভাঙব তবু মচকাব না। সেই চোয়ালবদ্ধ প্রতিজ্ঞার পুরস্কারটাই তিনি পেলেন দুর্দান্ত এক সেঞ্চুরিতে। টেস্ট ক্যারিয়ারে তিন হাজার রান পূরণ করেছিলেন গতকালই। আজ চতুর্থ দিন সকালে তিনি পেয়ে গেলেন টেস্ট ক্যারিয়ারের পঞ্চম সেঞ্চুরিটি।১২৭ রানের ইনিংসটি তাঁর ২৬২ বলের। ১৬টি চার ও ২টি ছয়ে সাজানো এই ইনিংস ভারতের বিপক্ষে তাঁর দ্বিতীয় সেঞ্চুরি। ওয়েলিংটনে নিউজিল্যান্ডের বিপক্ষে কিছু দিন আগেই খেলেছিলেন ১৫৯ রানের দারুণ এক ইনিংস। দ্বিতীয় ইনিংসে ১৩ রান করেই মাঠ থেকে বেরিয়ে গিয়েছিলেন বাউন্সারে কাঁধে আঘাত পেয়ে। ক্রাইস্টচার্চে দ্বিতীয় টেস্টে মাঠের বাইরেই ছিলেন তিনি। ওয়েলিংটনের ফর্মটাই যেন টেনে নিয়ে এলেন হায়দরাবাদে, দলের বিপর্যয়ের মুখে।অধিনা​য়কোচিত ইনিংসে এর চেয়ে বড় উদাহরণ আর কী হতে পারে!
