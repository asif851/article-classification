
৩৫ বছর বয়সী এক টেনিস খেলোয়াড় চোট পেয়ে কোর্টের বাইরে ছিলেন ছয় মাস। ক্যারিয়ারের বিদায়ঘণ্টা তো বেজেই গেছে, মানে মানে অবসরটাই শুধু নেওয়ার বাকি। গত ৫ বছরে যিনি একটাও গ্র্যান্ড স্লাম জেতেননি। সবকিছুরই তো শেষ বিন্দু থাকে। রজার ফেদেরারের শেষের বিন্দু পেরিয়ে যেতে দেখেছিলেন অনেকে। ভাগ্যিস সেই তালিকায় ফেদেরার নিজে ছিলেন না! 
ব্যক্তিটা যে ফেদেরার, যিনি কখনো হাল ছাড়তে শেখেননি। শেষের সীমা থেকে ঘুরে দাঁড়ানোই তো তাঁর কাজ! আজ সকালে স্বদেশি স্তান ভাভরিঙ্কাকে হারিয়ে রেকর্ড পঞ্চমবারের মতো ইন্ডিয়ান ওয়েলস জিতেছেন ফেদেরার। অস্ট্রেলিয়ান ওপেনের সাফল্য টাটকা থাকতে থাকতেই টেনিসের আরও একটা বড় টুর্নামেন্ট জিতলেন। এ যেন ফেদেরারের নতুন জন্ম। ছাইভস্ম থেকে জেগে ওঠা রূপকথার ফিনিক্স পাখিও তাঁকে দেখে ঈর্ষা করবে!অস্ট্রেলিয়ান ওপেন জিতেছেন চিরপ্রতিদ্বন্দ্বী রাফায়েল নাদালের বিপক্ষে। স্নায়ুক্ষয়ী পাঁচ সেটের সে ফাইনালের পর আজকের এ জয়কে মামুলি মনে হতেই পারে। কিন্তু বছরের প্রথম গ্র্যান্ড স্লাম জয়টাকে বিচ্ছিন্ন ঘটনা যাঁরা ভাবছিলেন; যাঁদের মনে হচ্ছিল, প্রদীপ নিভে যাওয়ার আগে যেমন ক্ষণিকের জন্য জ্বলে ওঠা; ফেদেরার তাদের জবাব দিয়ে দিলেন। সময় যত গড়াবে, ততই বয়সের ছাপ পড়তে শুরু করবে আবার, তরুণতর প্রতিপক্ষদের মাঝে হারিয়ে যাবেন ফেদেরার—এই তো সহজ সূত্র। কিন্তু সূত্র ভাঙাই তো ফেদেরারের কাজ। অস্ট্রেলিয়ান ওপেন জয় যে কোনো অলৌকিক কিছু ছিল না সেটাই প্রমাণ করে দিলেন রেকর্ড ১৮টি গ্র্যান্ড স্লাম জয়ী। শেষ ষোলোতেই দেখা হয়েছিল ‘বন্ধু/শত্রু’ নাদালের সঙ্গে। নাদালকে সরাসরি সেটে (৬-২, ৬-৩) উড়িয়ে বুঝিয়ে দিয়েছিলেন কোন ফর্মে আছেন। সেমিফাইনালেও প্রতিদ্বন্দ্বী জ্যাক সক পাত্তা পাননি তাঁর কাছে, হেরেছেন ৬-১, ৭-৬ (৭/৪) গেমে। ফাইনালে তো দেখা হয়ে গেল বন্ধু ভাভরিঙ্কার সঙ্গে। ভাভরিঙ্কাকেও কোনো দয়া দেখাননি। সরাসরি সেটে (৬-৪, ৭-৫) হারিয়েছেন ডেভিস কাপ সতীর্থকে।খেলায়ও পাওয়া যাচ্ছে পুরোনো সেই ফেদেরারের আভাস, সেই সব মায়াবী ব্যাক হ্যান্ড, আবারও দ্রুতলয়ে ছুটে বেড়াচ্ছেন কোর্টের এ মাথা-ও মাথা। অ্যান্ডি মারে আর নোভাক জোকোভিচদেরও যেন একটা ইঙ্গিত দিয়ে রাখছেন ফেদেরার। যখনই মনে হচ্ছিল, টেনিসের রাজত্বটা এখন এ দুজনের, তখনই গা ঝাড়া দিয়ে উঠেছেন ফেদেরার। জানিয়ে দিচ্ছেন, টেনিসের আসল রাজা আবারও ফিরে এসেছেন, নিজের প্রাপ্যটা বুঝে নিতে। সূত্র: দ্য গার্ডিয়ান
