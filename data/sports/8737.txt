
উইম্বলডনের দুই নম্বর কোর্টই যেন হয়ে উঠছে বাংলাদেশ! অবাক হলেন? কিসের মধ্যে কি! টেনিসের সঙ্গে কিসের সম্পর্ক বাংলাদেশের? অভিজ্ঞতায় একটু ঋদ্ধ, খেলাপাগল মানুষ কিন্তু অবতরণিকার বিষয়বস্তু মোটামুটি ধরে ফেলেছেন। একটা সময় অল ইংল্যান্ড টেনিসের ক্লাবের দুই নম্বর কোর্টটিকে বলা হতো উইম্বলডন প্রতিযোগিতার বধ্যভূমি। কেউ কেউ একে ‘গোরস্থান’ হিসেবেও অভিহিত করতেন। নির্দিষ্ট এই কোর্টে খেলতে নেমে অনেক বাঘা বাঘা টেনিস তারকার পরাজয়ের পরিণতি স্মরণ করেই নামকরণটা এমন হয়েছিল। দুই নম্বর কোর্টের সঙ্গে মিল খুঁজে নিয়ে অনেকেই বাংলাদেশকে এখন ক্রিকেট দুনিয়ার বধ্যভূমি হিসেবে অভিহিত করা শুরু করেছেন। কাল রাতে দক্ষিণ আফ্রিকাকে উড়িয়ে দিয়ে ঘরের মাঠে টানা চতুর্থ সিরিজটা নিজেদের করে নেওয়ার সঙ্গে সঙ্গেই টুইটার দুনিয়ার একটি বিশেষ টুইটের দিকে দৃষ্টি নিবদ্ধ হলো। সেখানে সিধান্ত পাটনায়েক নামের একজন লিখেছেন, ‘বাংলাদেশ তো ক্রমান্বয়ে ক্রিকেটের কোর্ট-২ হয়ে উঠছে।’ কৌতূহলী হওয়ার মতোই টুইট। যে দেশের মাটিতে খুব অল্প সময়ের ব্যবধানে ভারত, পাকিস্তান আর দক্ষিণ আফ্রিকার মতো তিন ক্রিকেটীয় পরাশক্তি সিরিজ হারের বেদনায় বিদ্ধ হয়, সে দেশের মাটিকে ‘বধ্যভূমি’ তো বলাই যায়। পাকিস্তান, ভারত ও দক্ষিণ আফ্রিকার ক্রিকেটাররা এই ‘বধ্যভূমি’র ব্যাপারটা তো বুঝতে পারছেন হাড়ে-হাড্ডিতেই। অল ইংল্যান্ড টেনিস ক্লাবে কোর্টের সংখ্যা বেশ কয়েকটি। নম্বর দিয়ে পরিচিত এই কোর্টগুলোতে অনুষ্ঠিত হয় উইম্বলডন প্রতিযোগিতার বিভিন্ন খেলাগুলো। ইতিহাস বলে, কোর্ট নম্বর-২ তারকা টেনিস খেলোয়াড়দের জন্য খুবই অপয়া। এই কোর্টে বিভিন্ন সময় অভাবনীয় হারের মুখে পড়েছেন জন ম্যাকেনরো, জিমি কনোরস, পিট স্যাম্প্রাস, আন্দ্রে আগাসি, কনচিটা মার্টিনেজ, সেরেনা উইলিয়ামস ও মার্টিনা হিঙ্গিসের মতো তারকা। দর্শকদের মুখে মুখেই এই কোর্টের নাম ‘বধ্যভূমি’ বা ‘গোরস্থান’ হিসেবে প্রচারিত হয়ে যাওয়াটা বোধ হয় ভালো লাগেনি অল ইংল্যান্ড টেনিস ক্লাবের। ২০০৯ সালের উইম্বলডনের আগেই এই কোর্ট-২ ভেঙে মাটির সঙ্গে মিশিয়ে দেওয়া হয়। ১৩ নম্বর কোর্টের কাছে নতুন করে ৪০০০ দর্শকের আসনবিশিষ্ট কোর্ট-২ নির্মাণ করা হলেও আগের কোর্ট-২-এর বধ্যভূমি পরিচয়টা কিন্তু মুছে যায়নি কোনোদিনই।নিজেদের পারফরম্যান্স দিয়ে বাংলাদেশ ক্রিকেট দলও ঘরের মাঠের ‘বধ্যভূমি’ পরিচয়টা স্থায়ী করে দিক না!
