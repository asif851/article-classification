
প্রিমিয়ার লিগের বর্তমান চ্যাম্পিয়ন আবাহনী। তবে এবার লিগে সময়টা একেবারেই ভালো যাচ্ছে না তাদের। বিকেএসপির ৩ নম্বর মাঠে আজ গাজী গ্রুপ ক্রিকেটার্সের কাছে ২৫ রানে হেরেছে তারা। এটি লিগে আবাহনীর টানা দ্বিতীয় হার। গাজী ক্রিকেটার্সের করা ২৮২ রানের জবাবে আবাহনী ৪৮.১ ওভারে অলআউট হয় ২৫৭ রানে। আফিফ হোসেন ৮০ বলে ৭৬ রানের ভালো একটি ইনিংস খেললেও লাভ হয়নি। আবাহনীর কোনো ব্যাটসম্যানই প্রত্যাশা অনুযায়ী রান করতে পারেননি। লিটন দাস ও সাইফ হোসেনের ওপেনিং জুটিতে ৫৫ রান আসলেও নিয়মিত বিরতিতে উইকেট হারিয়ে আবাহনীর জয়ের সম্ভাবনা দূরে সরে যায়। আফিফের ইনিংসে লড়াইটা শেষ ওভার পর্যন্তই টানা গেছে।আফিফের ৭৬ রান ছাড়াও লিটন দাস ফিরেছেন ৪২ রানে। শীর্ষ ব্যাটসম্যানরা প্রায় সবাই কিছু না কিছু রান করলেও ইনিংসগুলোকে বড় করতে না পারার আক্ষেপই পুড়িয়েছে দলকে। সাইফ হাসান ১৬, নাজমুল হোসেন ১৭, মোহাম্মদ মিঠুন ২১ আর শুভাগত হোম আউট হন ১৮ রানে। এই ইনিংসগুলোর যেকোনো দুটিই বড় হলেই তো ম্যাচটি নিজেদের করে নিতে পারত লিগ চ্যাম্পিয়নরা।গাজী ক্রিকেটার্সের আলাউদ্দিন বাবু ৪৫ রানে নিয়েছেন ৩ উইকেট। ২টি করে উইকেট পেয়েছেন আবু হায়দার ও হোসেন আলী। এ ছাড়া মেহেদী হাসান নাঈম ইসলাম জুনিয়র ও পারভেজ রসুল নেন ১টি করে উইকেট।সকালে টসে হেরে ব্যাট করতে নেমে গাজী ক্রিকেটার্স ২৮২ রানের চ্যালেঞ্জিং স্কোর গড়ে। এনামুল হক ৯৭ রানে আউট হন, পারভেজ রসুল ফেরেন ৯১ রানে। ৪১ রান করেন নাদিফ চৌধুরী। শুরুটা ভালো হয়নি গাজী ক্রিকেটার্সের। দলীয় ১৩ রানের মাথায় ফেরেন জহুরুল হক। এরপর দ্বিতীয় উইকেট জুটিতে মুমিনুল হককে সঙ্গে নিয়ে ৬১ রান যোগ করেন এনামুল। মুমিনুল ২৯ বলে ২৩ রান করে আউট হন। এরপর মুনিম শাহরিয়াল আউট হলে ৯১ রানে ৩ উইকেট হারিয়ে কিছুটা বিপদেই পড়ে এই মুহূর্তে লিগের পয়েন্ট তালিকার শীর্ষে থাকা গাজী। চতুর্থ উইকেটে পারভেজ রসুলের সঙ্গে ৯৩ রানের জুটি গড়েন এনামুল। এনামুল ৯৭ রানে আউট হন মনন শর্মার বলে কাজী অনীকের হাতে ধরা পড়ে। ১০৯ বলের দারুণ এই ইনিংসে চার-ছয়ের ফুলঝুরি ছুটিয়েছিলেন জাতীয় দলের বাইরে থাকা এই ওপেনার। ৭টি বাউন্ডারির পাশাপাশি মেরেছেন ৩টি ছক্কাও। এর আগে লিস্ট ‘এ’ ক্রিকেটে সাতটি সেঞ্চুরি আছে এনামুলের। এনামুলের বিদায়ের পর পারভেজ রসুল নাদিফ চৌধুরীর সঙ্গে পঞ্চম উইকেট যোগ করেন আরও ৮০ রান। দুজনেই দারুণ খেলেছেন। রসুল নিজের প্রথম লিস্ট ‘এ’ সেঞ্চুরির সুযোগ হারান ৯ রানের জন্য। তাঁর ৯১ রান আসে ৮৭ বলে, ৫টি চার ও ৩টি ছয়ের মারে। এবারের লিগে মোহামেডান ও প্রাইম দোলেশ্বরের বিপক্ষে আরও দুটো ফিফটি আছে কাশ্মীরে জন্ম নেওয়া এই ক্রিকেটারের। নাদিফ ৩৪ বলে করেন ৪১। তাঁর ইনিংসে একটি বাউন্ডারির পাশাপাশি ছিল ২টি ছক্কা। আবাহনীর সাইফউদ্দিন ৫৬ রানের নিয়েছেন ৩ উইকেট। ৩ উইকেট নিয়েছেন কাজী অনীকও। পাশাপাশি মনন শর্মা ২টি আর আরিফ হোসেন পেয়েছেন একটি উইকেট।
