
ভালো বা খারাপ খেলার সঙ্গে র‍্যাঙ্কিংয়ে ওঠা-নামা একেবারে সরাসরি জড়িয়ে থাকে। ঢাকা টেস্টে দুর্দান্ত পারফরম্যান্সের পর টেস্ট র‍্যাঙ্কিংয়ে সাকিব-তামিম ওপরে লাফ দেবেন, সেটা তাই অনুমিতই ছিল। হয়েছেও তা-ই। ব্যাটসম্যান তামিম ও বোলার সাকিব—দুজনই উঠেছেন ক্যারিয়ার-সেরা অবস্থানে! ওদিকে অলরাউন্ডারদের র‍্যাঙ্কিংয়ে সাকিবের অর্জন ক্যারিয়ার-সর্বোচ্চ পয়েন্ট।
আইসিসির তিন সংস্করণেই অলরাউন্ডার র‍্যাঙ্কিংয়ে শীর্ষে সাকিব। ঢাকা টেস্টে অস্ট্রেলিয়ার বিপক্ষে দুই ইনিংসেই পাঁচটি করে উইকেট নিয়েছেন। ব্যাট হাতে প্রথম ইনিংসে করেন ৮৪ রান। এ ম্যাচ শুরুর আগে টেস্টে অলরাউন্ডার সাকিবের রেটিং পয়েন্ট ছিল ৪৩১। ব্যাটে-বলে দুর্দান্ত খেলায় এক লাফে ৫৮ রেটিং পয়েন্ট যোগ হয়েছে তাঁর নামের পাশে। ৪৮৯ তাঁর ক্যারিয়ারের সর্বোচ্চ রেটিং পয়েন্ট। ৪২৯ রেটিং পয়েন্ট নিয়ে দ্বিতীয় স্থানে ভারতের রবীন্দ্র জাদেজা। গত জানুয়ারিতে নিউজিল্যান্ডের বিপক্ষে ক্রাইস্টচার্চ টেস্ট শেষে সাকিবের রেটিং পয়েন্ট ছিল ৪৪৩, যেটি ওই সময় ছিল তাঁর ক্যারিয়ারে সর্বোচ্চ। ঢাকা টেস্টের পর নিজেকেই ছাড়িয়ে গেলেন সাকিব।
ধারাবাহিক ব্যাটিংয়ে মুগ্ধ করে চলেছেন তামিম। অস্ট্রেলিয়ার বিপক্ষে ঢাকা টেস্টেও আলো ছড়িয়েছেন বাঁহাতি ওপেনার। কঠিন উইকেটে দুই ইনিংসেই পেয়েছেন ফিফটি। ৭১ ও ৭৮ রানের ইনিংস দুটি দিয়ে টেস্ট ব্যাটসম্যানদের র‍্যাঙ্কিংয়ে ছয় ধাপ এগিয়ে ১৪তম স্থানে উঠে এসেছেন তামিম। রেটিং পয়েন্ট ৭০৯। টেস্ট ক্যারিয়ারে এটাই তাঁর সেরা র‍্যাঙ্কিং। ৯৩৮ রেটিং পয়েন্ট নিয়ে ব্যাটসম্যানদের তালিকায় সবার ওপরে অস্ট্রেলিয়ার অধিনায়ক স্টিভেন স্মিথ।
টেস্ট বোলারদের র‍্যাঙ্কিংয়েও উন্নতি হয়েছে সাকিবের। ক্যারিয়ার-সেরা ১৪তম স্থানে উঠে এসেছেন বাঁহাতি স্পিনার। বোলারদের র‍্যাঙ্কিংয়ে তাঁর রেটিং পয়েন্ট ৭০৫। এই র‍্যাঙ্কিংয়ে শীর্ষে থাকা রবীন্দ্র জাদেজার রেটিং পয়েন্ট ৮৮৪। বোলারদের র‍্যাঙ্কিংয়ে সাকিবের মতোই তিন ধাপ উন্নতি হয়েছে মেহেদী হাসান মিরাজের। ৩০-এ উঠে এসেছেন এই অফ স্পিনার। চার ধাপ এগিয়ে ৩২তম স্থানে বাংলাদেশের আরেক স্পিনার তাইজুল। মিরাজ-তাইজুলেরও এটি ক্যারিয়ার-সেরা অবস্থান।
