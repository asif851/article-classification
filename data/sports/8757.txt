
স্বাগতিক বাদ দিলে জায়গা থাকে মোটে ৩১টি। আর এর জন্য লড়াই করে ২১০টি দেশ। বিশ্বকাপের মূল পর্বের চেয়ে খুব কম রোমাঞ্চকর নয় বাছাইপর্ব। তাতেও নানা অঘটন আর গল্পের জন্ম হয়। আইসল্যান্ডের মতো দলের বিশ্বকাপে উঠে আসার বিস্ময় টাটকা থাকতে থাকতেই এবার জায়গা করে নিল পানামা। আর বিশ্বকাপের বড় দল না হলেও প্রায় নিয়মিত মুখ যুক্তরাষ্ট্র আজ নাটকীয়ভাবে হেরে বিদায় নিল বাছাইপর্ব থেকে। বড় দলগুলোর মধ্যে আজ বিদায় নিশ্চিত হয়েছে টোটাল ফুটবলের দেশ হল্যান্ডেরও।
বিশ্বকাপের বাছাইপর্বে চমক দেখানো দলগুলোর মধ্যে আছে মিসর। ১৯৯০ বিশ্বকাপের পর আবার জায়গা করে নিল তারা। মাঝখানে গত ছয় আসরে মিসর দর্শক হয়ে ছিল। মিসর এর আগে বিশ্বকাপ খেলেছে সেই ১৯৩৮ সালে। ৮০ বছরের মধ্যে দ্বিতীয়বারের মতো বিশ্বকাপ খেলতে যাচ্ছে আফ্রিকার দেশটি।
পানামার জন্য বিশ্বকাপ তো ছিল দূরের কোনো গ্রহ। ১৯৭৮-এর আসর থেকে নিয়মিত বাছাইপর্ব খেললেও চূড়ান্ত পর্বে খেলার সাহসই দেখতে পারেনি ভূরি ভূরি গোল খাওয়ার জন্য পরিচিত দলটি। সেই তারাই এবার কনক্যাকাফ অঞ্চল থেকে চূড়ান্ত পর্বের টিকিট পেয়ে গেল!
অন্যদিকে ত্রিনিদাদ টোবাগোর মতো দুর্বল দলের কাছে ২-১ গোলে হেরে এই অঞ্চল থেকে ছিটকে গেল যুক্তরাষ্ট্র। ১৯৯৪ বিশ্বকাপের স্বাগতিক দেশটি ১০ বার বিশ্বকাপ খেলেছে। এর মধ্যে সর্বশেষ সাত আসরেই ছিল তারা। আজকের দিনের সবচেয়ে বড় অঘটনের খবর তো যুক্তরাষ্ট্রের বাদ পড়াই। অথচ আশা বাঁচিয়ে রাখল হন্ডুরাসের মতো দল। প্লে অফে অস্ট্রেলিয়াকে হারাতে পারলে হন্ডুরাসও খেলবে বিশ্বকাপ! নভেম্বরের সেই প্লে অফ সহজ হবে না তাদের জন্য। তবে এত দূর আসার জন্যই বাহবা পেতে পারে তারা। 
ওদিকে আইসল্যান্ড তো রূপকথার জন্ম দিয়েই চলেছে। গত ইউরোর শেষ আটে উঠে আসা পুঁচকে দেশটি প্রথমবারের মতো ইউরোপ থেকে জায়গা করে নিল বিশ্বকাপে।
বড় দলগুলোর মধ্যে বাদ পড়েছে দুবারের কোপা আমেরিকা চ্যাম্পিয়ন চিলি। আজ ব্রাজিলের কাছে একটি গোল কম খেলেও হয়তো আশা ছিল তাদের। কিন্তু ৩-০ গোলের পরাজয় সর্বনাশ করেছে আর্সেনাল তারকা সানচেজের দলের। আর তাতে লাভ হয়েছে পেরুর। সমান পয়েন্ট নিয়েও গোল কম খাওয়ার সুবাদে তারা অন্তত প্লে অফে জায়গা করে নিল। নভেম্বরে দুই লেগের খেলায় নিউজিল্যান্ডকে হারাতে পারলে ১৯৮২ বিশ্বকাপের পর প্রথম বিশ্বকাপ খেলবে পেরু।
হল্যান্ডের বিদায় নিশ্চিত হয়ে গিয়েছিল আগেই। আজ সুইডেনকে ৭ গোলের ব্যবধানে হারাতে হতো। ২-০ গোলে জিতলেও তাই লাভ হলো না। আন্তর্জাতিক ফুটবলকে বিদায় বলে দিলেন আরিয়েন রোবেন।
ইউরোপ থেকে বাদ পড়া দলগুলোর মধ্যে আছে চেক প্রজাতন্ত্র। এখন তেমন বড় দল না হলেও ফেরেঙ্ক পুসকাসের হাঙ্গেরির বিদায় ফুটবল-রোমান্টিকদের মনে ব্যথার অনুভূতি এনে দিতে পারে। আর ওয়েলসের বিদায় মানে গ্যারেথ বেলকে বিশ্বকাপে দেখতে না পারা। সেই হতাশাও থাকবে রিয়াল তারকার ভক্তদের।
এখনো ভাগ্য সুতোর ওপর ঝুলছে বিশ্বকাপের অন্যতম সফল দল ইতালির। প্লে অফ খেলতে হবে তাদের। প্লে অফে সুইডেন, সুইজারল্যান্ড, ক্রোয়েশিয়ার মতো দলগুলোও আছে। ড্রয়ে ঠিক হবে কে কার মুখোমুখি হবে। ইউরোপ থেকে খেলবে ১৪ দল। ১০ দলের বিশ্বকাপ নিশ্চিত হয়েছে। আরও চারটি জায়গা বাকি। এর মধ্যে ইতালি থাকবে তো!
