
২০১৪-১৫ মৌসুমে ঢাকা প্রিমিয়ার লিগে সর্বোচ্চ রান সংগ্রাহক ছিলেন। প্রাইম দোলেশ্বরের হয়ে ১৬ ম্যাচে ৫১ গড়ে ২ সেঞ্চুরি ও ৩ হাফ সেঞ্চুরিতে করেছিলেন ৭১৪ রান। দুর্দান্ত এই পারফরম্যান্সের কারণে দোলেশ্বর দল ধরে রেখেছে রনি তালুকদারকে। রনি কাল কথা বললেন প্রাসঙ্গিক নানা বিষয়ে
*প্রিমিয়ার লিগের প্রস্তুতি কেমন চলছে?
রনি তালুকদার: অনুশীলন পুরোদমে শুরু করে দিয়েছি। ১২ এপ্রিল থেকে আমরা ফতুল্লায় অনুশীলন করছি। বাড়ি কাছাকাছি হওয়ায় আমার অনুশীলনটা বেশি ভালো হচ্ছে (হাসি)!   
*গত মৌসুমটা তো দুর্দান্ত গেছে। এবার লক্ষ্য থাকবে কী? 
  রনি: যে ভুলগুলো করেছি, সেগুলো শোধরাতে চাই। আর আগের মৌসুমে যত রান করেছিলাম, চেষ্টা থাকবে এবার সেটা ছাড়িয়ে যেতে।   
*২০১৪-১৫ মৌসুমে এক দিনের ম্যাচ ও প্রথম শ্রেণির চার দিনের ম্যাচেও ভালো করেছেন, যা আপনাকে জায়গা করে দেয় পাকিস্তান সিরিজে জাতীয় দলে। যদিও টানা তিনটি সিরিজে দলের সঙ্গে থেকেও একাদশে খুব একটা সুযোগ পাননি। এটা কতটা হতাশার ছিল আপনার জন্য? 
রনি: না, আসলে হতাশ নই। প্রতিটি সিরিজে আমাদের দল জিতেছে। আমার হয়তো দুর্ভাগ্য যে একাদশে সুযোগ পাইনি। সামনে সুযোগ পেলে ভালোভাবে তা কাজে লাগানোর চেষ্টা করব। এখন আপাতত ভুলগুলো নিয়ে কাজ করছি।
*বাংলাদেশ দলে সেভাবে সুযোগ পেলেই না ‘ভুল’ করবেন!  
রনি: জাতীয় দলে হয়তো ওভাবে সুযোগ পাইনি। তবে গত বছর ‘এ’ দলের হয়ে বেশ কয়েকটা সফর করেছি। ভারত, দক্ষিণ আফ্রিকা ও জিম্বাবুয়ে সিরিজে কিছু ভুল করেছিলাম। সেগুলো নিয়েই কাজ করছি।
*আপনার আন্তর্জাতিক অভিষেক টি-টোয়েন্টিতে। দক্ষিণ আফ্রিকার বিপক্ষে সেই ম্যাচে করেছিলেন দলের পক্ষে দ্বিতীয় সর্বোচ্চ ২১ রান। ওয়ানডে ও টেস্ট দলে সুযোগ পেলে কি একটু বেশি ভালো হতো?
রনি: আপনি যে সংস্করণেই সুযোগ পান না কেন সেটা কাজে লাগাতে হবে। আমি হয়তো সেভাবে পারিনি। আর ওয়ানডে ও টেস্টে সুযোগ পাওয়ার ব্যাপারটা আমার হাতে নেই। যদিও ঘরোয়া ক্রিকেটে এক দিন ও চার দিনের ম্যাচে ভালো খেলেছিলাম। ওয়ানডে কিংবা টেস্ট খেলার স্বপ্ন তো ছিলই। তবে সময় তো আর শেষ হয়ে যায়নি। সামনে আবারও সুযোগ আসতে পারে।
*আপনি কি মনে করেন ভুল সময়ে দলে এসেছিলেন?
রনি: না। বরং নিজেকে সৌভাগ্যবান মনে হয়, একটা বিজয়ী দলের সঙ্গে থাকতে পেরেছি। পাকিস্তান, ভারত, দক্ষিণ আফ্রিকার বিপক্ষে ওয়ানডে সিরিজ জিততে দেখেছি। এই সময় অনেক কিছু শিখেছি। ভবিষ্যতে যা ভীষণ কাজে দেবে।  
*‘প্লেয়ার ড্রাফট’ পদ্ধতিতে আপনার ছোট ভাই জনি তালুকদারকে এবার প্রাইম ব্যাংকে নিয়েছে...।  
রনি: হ্যাঁ, ও গতবার পারটেক্সের হয়ে খেলেছিল। পারটেক্স প্রথম বিভাগে নেমে গেলেও সে বড় দলে সুযোগ পেয়েছে। আশা করি গতবারের চেয়েও ভালো করবে ও।
*গতবার তো রানার্সআপ হয়েছিল আপনার দল প্রাইম দোলেশ্বর। এবার চ্যাম্পিয়ন হতে পারবেন?
রনি: আমাদের দলটা হয়েছে ভারসাম্যপূর্ণ। ব্যাটিং-বোলিং দুটিই ভালো। নিজেদের সেরাটা দিতে পারলে আশা করি চ্যাম্পিয়ন হতে পারব।
 
