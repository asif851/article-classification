
পি সারা ওভালে ম্যাচ শুরুর আগেই মুশফিকুর রহিমকে নিয়ে ভাগ্য একটু খেলল। নিজেদের শততম টেস্টে টস হারলেন বাংলাদেশ অধিনায়ক। এতে যে মুশফিকের একটু আফসোসই হয়েছে বোঝা গেল তাঁর কথায়, ‘টস জিতলে আমিও ব্যাটিং নিতাম।’ মাঠের খেলায়ও একই ছবি—ভাগ্য যেন বাংলাদেশের দিকে হাসতেই ভুলে গেছে!
১১তম ওভারে মোস্তাফিজুর রহমানের কাটারে বোকা বনে গেলেন উপুল থারাঙ্গা। এলবিডব্লিউর আউটও দিয়ে দিয়েছিলেন আম্পায়ার। কিন্তু রিভিউ নিয়ে বেঁচে গেলেন শ্রীলঙ্কান ওপেনার। পরে যদিও তিনি মেহেদী হাসান মিরাজের শিকার হয়েছেন ১১ রান করে। ৩৯তম ওভারে আবারও বাংলাদেশের ভাগ্যবিড়ম্বনা। সাকিব আল হাসানের বলে দিনেশ চান্ডিমালের বিপক্ষে প্রথম এলবিডব্লিউ, পরে ক্যাচের আবেদন। আম্পায়ার সাড়াও দিলেন। কিন্তু রিভিউ নিয়ে বেঁচে গেলেন ৩৯ রান করা শ্রীলঙ্কান ব্যাটসম্যান।চান্ডিমাল আউট হতে পারতেন ৩৬তম ওভারেও। সাকিবের সরাসরি থ্রো উইকেটের পাশ দিয়ে গেল। ইশ্‌...একটা আফসোস মিলিয়ে গেল পি সারা ওভালের বাতাসে। সাকিবকে সান্ত্বনা দিলেন সতীর্থরা। ৩৩ রানে বেঁচে যাওয়া চান্ডিমাল প্রতিবেদন লেখা পর্যন্ত অপরাজিত ৬০ রানে। শ্রীলঙ্কান এই ব্যাটসম্যান আউট হতে পারতেন তাইজুল ইসলামের বলেও। ফাইন লেগে চান্ডিমালের দুর্দান্ত এক ক্যাচ নিলেন মিরাজ। কিন্তু থার্ড আম্পায়ারের রিপ্লে আবারও বাঁচিয়ে দিল তাঁকে।৫৬তম ওভারে শুভাশিসের বলে নিরোশান ডিকভেলার যে কঠিন ক্যাচটা হাতছাড়া করেছেন মুশফিক, সেটাতেও ভাগ্যের ‘হাত’ আছে! চেষ্টার কমতি ছিল না বাংলাদেশ উইকেটকিপারের। বলটা গিয়ে পড়ল গ্লাভসের কিছুটা সামনে।ভাগ্যেই সব হয় না, তবে ক্রিকেটে ভাগ্যটা বোধহয় অন্য যেকোনো খেলার চেয়ে একটু বেশিই গুরুত্বপূর্ণ। এই যে ৫০-৫০ সুযোগগুলো তৈরি হয়েছে, যদি সৌভাগ্যের ছোঁয়া বাংলাদেশ পেত, এতক্ষণে হয়তো ব্যাটিংয়ে নেমে যেতেন তামিম-সৌম্যরা। দক্ষিণ আফ্রিকান গলফার গ্যারি প্লেয়ারের একটা অমর উক্তি আছে, ‘দ্য মোর আই প্র্যাকটিস দ্য মোর আই গেট লাকিয়ার।’ হারতে হারতে জিতে যাওয়ার ঘটনা তাঁর ক্যারিয়ারে এত বেশি ঘটেছে যে ‘লাকি’ শব্দটা নামের সমার্থক হয়ে গিয়েছিল!নিজেদের চেষ্টা তো থাকতেই হবে, শততম টেস্টটা স্মরণীয় করে রাখতে বাংলাদেশকে একটু ‘লাকি’ও হতে হবে। আফসোস এখানেই, সেটা যে মুশফিকদের হাতে নেই! তবে যে ব্যাটসম্যানই ভাগ্যের ছোঁয়ায় বেঁচে গেছেন, কিছুক্ষণের মধ্যেই বাংলাদেশ ঠিক তাঁকে ফিরিয়েছে। ভাগ্য যেন আজ নিজেই গড়ে নিতে চায় বাংলাদেশ। চান্ডিমালই যা একটু গলায় বিঁধে থাকা অস্বস্তির কাঁটা...।
 
 
