
জিম্বাবুয়ের বিপক্ষে ৮৩ রানে অপরাজিত থেকে ত্রিদেশীয় সিরিজে দারুণ শুরুর ইঙ্গিত দিয়েছিলেন তামিম ইকবাল। শ্রীলঙ্কার বিপক্ষে আজও তাঁর ব্যাটে ছিল রানের ফল্গুধারা। সেঞ্চুরি তুলে নেওয়ার পথেই ছিলেন বাংলাদেশের এ ওপেনার। কিন্তু ৩০তম ওভারে আকিলা ধনঞ্জয়ার প্রথম বলে উইকেটের পেছনে ক্যাচ দিয়ে ফিরেছেন তামিম। তার আগে ১০২ বলে খেলেছেন ৮৪ রানের ইনিংস। ৭ বাউন্ডারি আর ২ ছক্কায় ইনিংসটি সাজান তিনি। ওয়ানডেতে এক মাঠে সর্বোচ্চ রানের রেকর্ড গড়া থেকে তামিম আর মাত্র ৪২ রানের দূরত্বে দাঁড়িয়ে। 
তামিম আউট হওয়ার পর ওয়ানডে ক্যারিয়ারের ৩৬তম ফিফটি তুলে নেন সাকিব আল হাসান। তবে বেশিদূর এগোতে পারেননি। ৬৩ বলে ৬৭ রান করে বোলার গুনারত্নেকে ফিরতি ক্যাচ দেন এ অলরাউন্ডার। উইকেটে মুশফিকুর রহিমের (৩০*) সঙ্গে যোগ দিয়েছেন মাহমুদউল্লাহ (০*)। এ প্রতিবেদন লেখা পর্যন্ত ৩৮ ওভার শেষে বাংলাদেশের স্কোর ৩ উইকেটে ২২৭ রান।
এর আগে টস জিতে ব্যাটিংয়ে নেমে দারুণ শুরু করেছিলেন বাংলাদেশের দুই ওপেনার তামিম ইকবাল ও এনামুল হক। কিন্তু ১৪.৫ ওভারে এনামুলের ধৈর্যচ্যুতি ঘটে। থিসারা পেরেরার বাউন্সার খেলতে গিয়ে উইকেটের পেছনে নিরোশান ডিকভেলাকে ক্যাচ দেন এনামুল। তার আগে ৩ বাউন্ডারি ও ১ ছক্কায় ৩৭ বলে ৩৫ রান করেন এ ব্যাটসম্যান। অন্য প্রান্তে ওয়ানডে ক্যারিয়ারের ৪০তম ফিফটি তুলে নেন তামিম।
বাংলাদেশ দলে একটি পরিবর্তন আনা হয়েছে । স্পিনার সানজামুল ইসলামের জায়গায় দলে ঢুকেছেন বোলিং অলরাউন্ডার মোহাম্মদ সাইফুদ্দিন। গত বছর দক্ষিণ আফ্রিকার বিপক্ষে ওয়ানডে অভিষেক হয় ২১ বছর বয়সী এ পেসারের।
চোটের কারণে এ ম্যাচ থেকে ছিটকে পড়েছেন শ্রীলঙ্কার নিয়মিত অধিনায়ক অ্যাঞ্জেলো ম্যাথুস। তাঁর জায়গায় লঙ্কানদের নেতৃত্ব দেবেন দিনেশ চান্দিমাল। মোট দুটি পরিবর্তন রয়েছে শ্রীলঙ্কা দলে। ম্যাথুসের জায়গায় দলে ঢুকেছেন ব্যাটসম্যান নিরোশান ডিকভেলা। এ ছাড়া দুষ্মন্ত চামারার পরিবর্তে দলে ফিরেছেন পেসার নুয়ান প্রদীপ।
 
