
‘শৃঙ্খলা-ভঙ্গের’ অভিযোগে বোলার আল আমিন হোসেনের আকস্মিক দেশে ফিরে আসাটা বাংলাদেশ দলে কোনো প্রভাব তৈরি করেনি-এ কথা মোটেও বিশ্বাসযোগ্য নয়। এ ঘটনায় একটা অস্বস্তি হতাশা থাকছেই। হতাশা ও অস্বস্তির ব্যাপারটা গোপন করেননি জাতীয় দলের বোলিং কোচ হিথ স্ট্রিকও। তবে তিনি জানিয়েছেন, এই ঘটনার প্রভাব আগামী বৃহস্পতিবার মেলবোর্নে শ্রীলঙ্কার বিপক্ষে গুরুত্বপূর্ণ ম্যাচে পড়বে না। পুরো উদ্যমেই লঙ্কানদের বিপক্ষে মাঠে নামবে মাশরাফি বিন মুর্তজার দল।বাংলাদেশ দলের বোলিং কোচ বললেন, ‘আল আমিনের ঘটনায় আমরা অবশ্যই হতাশ। দলের একজন সদস্যের এমন ফিরে যাওয়াটা দুঃখজনক। তবে এই ঘটনা দলের খেলায় কোনো প্রভাব রাখবে না। শ্রীলঙ্কা ম্যাচের দিকেই সবার মনোযোগ। ’ দলে নতুন যোগ দেওয়া পেসার শফিউল ইসলামের ব্যাপার বেশ আশাবাদী স্ট্রিক, ‘শফিউলের আসাটা ভালো হয়েছে। কারণ, সে অভিজ্ঞ খেলোয়াড়। অনেক দিন ধরেই সাজঘরের অংশ। ’অধিনায়ক মাশরাফি জানিয়েছেন, আল আমিন বাঁ-হাতি ব্যাটসম্যানদের বিপক্ষে খুব ভালো বোলিং করে। এই দুই ম্যাচে আল আমিনকে তিনি একটা বড় অস্ত্র ধরে রেখেছিলেন। এ প্রসঙ্গে বাংলাদেশ দলের বোলিং কোচ বললেন, ‘বাঁ-হাতি ব্যাটসম্যানদের বিপক্ষে খুব ভালো বোলিং করার রেকর্ড আছে আল আমিনের। তবে দলের অন্য বোলারদেরও সাফল্য আছে। এখনো পর্যন্ত ভালো বল করেছে রুবেল, তাসকিন ও অধিনায়ক মাশরাফি নিজে। তাদের ব্যাপারে বেশ আমি আত্মবিশ্বাসী। ’বৃহস্পতিবার শ্রীলঙ্কার বিপক্ষে এমসিজি-অভিষেক বাংলাদেশের। মেলবোর্নের কন্ডিশন, মাঠের আকার অন্য ভেন্যুগুলোর তুলনায় ভিন্ন। স্ট্রিকের মতে, লঙ্কানদের বিপক্ষে ম্যাচটায় জেতার দারুণ সুযোগ রয়েছে বাংলাদেশের, ‘যদি আমরা ভালো করতে পারি এবং শ্রীলঙ্কাকে ধরিয়ে দিতে পারি...জানি এই জয় কোয়ার্টার ফাইনালে যাওয়ার পথ অনেকটাই প্রশস্ত করবে। আমাদের খেলোয়াড়েরা এ ম্যাচ নিয়ে বেশ রোমাঞ্চিত। তারা জানে, ১৬ কোটি মানুষ তাদের জন্য শুভকামনা জানাচ্ছে। দর্শকের চাওয়াকে সম্মান করে খেলোয়াড়েরা। ভালো পারফর্ম করতে তারা মুখিয়ে। ’
