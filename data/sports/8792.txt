
২০২৬ সাল থেকে বিশ্বকাপের চূড়ান্তপর্বে ৪৮টি দেশ খেলানোর সিদ্ধান্ত নিয়েছে ফিফা। তবে ফুটবলের সর্বোচ্চ সংস্থার এই সিদ্ধান্ত খুশি করতে পারেনি ইউরোপের অন্যতম জনপ্রিয় ও শীর্ষ লিগ স্প্যানিশ লা লিগাকে। তারা মনে করে, এত বড় একটা সিদ্ধান্ত নেওয়ার আগে ইউরোপের শীর্ষ লিগগুলোর কর্মকর্তাদের সঙ্গে আলোচনা করা উচিত ছিল ফিফার। ফিফার এই সিদ্ধান্তে ইউরোপের শীর্ষ লিগগুলো ক্ষতিগ্রস্ত হবে বলেই মনে করছে তারা।
স্প্যানিশ লা লিগার প্রধান হাভিয়ের তেবাস মনে করেন, এমন সিদ্ধান্ত আলোচনা করে নেওয়া উচিত ছিল ফিফার, ‘ফিফার এই সিদ্ধান্ত ইউরোপের শীর্ষ লিগগুলোকে আর্থিকভাবে ক্ষতিগ্রস্ত করবে। ফিফার নেওয়া এই সিদ্ধান্তটি ঐকমত্যের ভিত্তিতে নেওয়া হয়নি। আমরা এ ব্যাপারে ইউরোপীয় ইউনিয়নের প্রতিযোগিতা–বিষয়ক কমিশনারের কাছে একটি উপস্থাপনা পেশ করব।’বার্তা সংস্থা এএফপির একটি সংবাদে জানা গেছে, ফিফা ৪৮ দলের বিশ্বকাপ আয়োজন করে ৬৪০ মিলিয়ন মার্কিন ডলার আয় বাড়ানোর স্বপ্ন দেখছে। রাশিয়ায় অনুষ্ঠেয় ২০১৮ বিশ্বকাপে ৫৫০ কোটি ডলার আ​য় হতে পারে বলে ধারণা করা হচ্ছে। ৪৮ দলের বিশ্বকাপ হলে সেটি আরও প্রায় ১০০ কোটি ডলার আয় এনে দেবে। কিন্তু তেবাস মনে করেন, ‘বিশ্বকাপের ৭৫ শতাংশ খেলোয়াড়ই ইউরোপের শীর্ষ লিগগুলোতে খেলে, সুতরাং ৪৮ দলের বিশ্বকাপে তাদের ক্লাবগুলো ক্ষতিগ্রস্ত হবে। ফিফা ক্রীড়া রাজনীতি ও টেলিভিশন স্বত্বের লাভের ওপর ভিত্তি করে এই সিদ্ধান্ত নিয়েছে। ব্যাপারটি ইউরোপের বড় লিগের ক্লাবগুলোকে ক্ষতিগ্রস্ত করতে পারে। সে কারণেই আমরা ৪৮ দলের বিশ্বকাপের সিদ্ধান্তটি সমর্থন করছি না।’ তেবাস ৪৮টি দেশের বিশ্বকাপ অনুষ্ঠিত হলে খেলোয়াড়দের অতিরিক্ত ক্লান্ত হয়ে পড়ার ব্যাপারটিও উল্লেখ করেছেন। অবশ্য নতুন ফরম্যাটে দলগুলোর ম্যাচ সংখ্যা বা বিশ্বকাপের মোট দিনের ​দৈর্ঘ্য বাড়বে না। সূত্র: গলফ নিউজ।
