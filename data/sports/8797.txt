
বিশ্বকাপে বড় দলগুলোর ওপর থাকে প্রত্যাশার চাপ। সেই প্রত্যাশার সঙ্গে প্রাপ্তির যোগসূত্র না ঘটলেই সমালোচনার ঝড়। তেমন ঝড়ই এখন বইছে শ্রীলঙ্কার ক্রিকেটে।ইংল্যান্ডের কাছে কাল ১০ রানের হার এক ম্যাচ হাতে রেখেই লঙ্কানদের বিশ্বকাপ যাত্রায় ইতি টেনে দিয়েছে। শেষ ওভারে ১৫ রান প্রয়োজন ছিল, এসেছে মাত্র ৪ রান। হতাশ-ক্ষুব্ধ লঙ্কান সংবাদমাধ্যম বলছে, দলে এখন প্রয়োজন নতুন খেলোয়াড়। নির্বাচকদেরও দুষছে সংবাদমাধ্যম। এই নির্বাচকদের নিয়ে কম নাটক হয়নি। বিশ্বকাপ শুরুর সপ্তাহখানেক আগে পুরোনো নির্বাচক কমিটি বাদ দিয়ে সাবেক অধিনায়ক অরবিন্দ ডি সিলভাকে প্রধান করে গঠন করা হয়েছিল নতুন কমিটি। যে কমিটিতে জায়গা পেয়েছেন মাত্রই সাত মাস আগে অবসরে যাওয়া কুমার সাঙ্গাকারাও।টি-টোয়েন্টি বিশ্বকাপের বর্তমান চ্যাম্পিয়ন শ্রীলঙ্কার এই হতাশাজনক পারফরম্যান্সের অন্যতম কারণ অধিনায়ক লাসিথ মালিঙ্গাকে না পাওয়া। চোট থেকে সেরা না ওঠায় বিশ্বকাপে খেলতে পারেননি মালিঙ্গা। শেষ মুহূর্তে তাঁর ব্যাপারে ঝুঁকি নেননি নির্বাচকেরা। নেতৃত্ব পান অ্যাঞ্জেলো ম্যাথুস। স্থানীয় প্রভাবশালী দৈনিক সানডে টাইমস একজন সাবেক ক্রিকেটারকে উদ্ধৃত করে লিখেছে ‘আপনি কোথাও দেখেছেন বিশ্বকাপের মতো এমন গুরুত্বপূর্ণ একটা টুর্নামেন্টে রওনা হওয়ার মাত্র ঘণ্টা খানেক আগে স্কোয়াডে পরিবর্তন আনা হয়েছে?’ মালিঙ্গার অনুপস্থিতি দলের ওপর বেশ খারাপ প্রভাব ফেলেছে বলেও মনে করেন ওই সাবেক খেলোয়াড়। তবে পত্রিকাটি সাবেক খেলোয়াড়ের নাম প্রকাশ করেনি।সাঙ্গাকারা, মাহেলা জয়াবর্ধনের মতো খেলোয়াড়েরা অবসরে যাওয়ার পর ভালোই ধুঁকছে শ্রীলঙ্কা। বিশ্বকাপের গ্রুপ পর্বে এখন পর্যন্ত তিনটি ম্যাচ খেললেও জয় শুধু অনভিজ্ঞ আফগানিস্তানের বিপক্ষে। এশিয়া কাপেও লঙ্কানরা হেরেছে বাংলাদেশ, পাকিস্তান, ভারতের কাছে। টানা হারে অধিনায়ক ম্যাথুস অবশ্য সবাইকে ধৈর্য ধরার অনুরোধ করছেন। টিকে থাকার লড়াইয়ে কাল ব্যাট হাতে একাই লড়লেন ম্যাথুস। রাষ্ট্রীয় মালিকানাধীন দৈনিক সানডে অবজারভার ম্যাথুসের ওই অপরাজিত ৭৩ রানের ইনিংসটির প্রশংসা করেছে। কিন্তু জয়ের জন্য মাঠে দলীয় প্রচেষ্টার ঘাটতি ছিল বলছে পত্রিকাটি, ‘মাঠে ভালো কিছু করতে ইংল্যান্ডের পরিকল্পনা ছিল। কিন্তু তা ছিল না লঙ্কানদের।’ এএফপি।
