
ম্যাচটা আর এক দিন আগে হলেই পরিস্থিতিটা অন্য রকম হতে পারত। একবার চিন্তা করুন তো, ইস্তাম্বুলের বিমানবন্দরে আটকা পড়ে আছেন লিওনেল মেসি, আন্দ্রেস ইনিয়েস্তারা। শুনতে পাচ্ছেন, বাইরে থেমে থেমে বন্দুকের শব্দ, সেনা অভ্যুত্থান রণহুংকার আর নিরীহ মানুষের মৃত্যুর হাহাকার। মেসিদের ভাগ্য ভালো, তেমন কিছু হয়নি। শেষ পর্যন্ত তুরস্ক যেতে হয়নি তাঁদের।কিন্তু হঠাৎ মেসিদের তুরস্ক যাওয়ার দরকার পড়েছিল কেন? মেসিদের সাবেক সতীর্থ স্যামুয়েল ইতো ইস্তাম্বুলে নিজের দাতব্য সংগঠনের ১০ বছর পূর্তি উপলক্ষে একটা প্রীতি ম্যাচ আয়োজন করতে চেয়েছিলেন। সেখানে খেলার কথা ছিল মেসি, ইনিয়েস্তা ছাড়াও সুয়ারেজ, নেইমার, টট্টি, হ্যাজার্ড, জাভি, পুয়োলের মতো খেলোয়াড়দের। আজই ইস্তাম্বুলে হওয়ার কথা ছিল ম্যাচটি। কিন্তু তুরস্কের পরিবর্তিত পরিস্থিতিতে মেসিরা আর সেখানে যাননি। সামরিক অভ্যুত্থান প্রচেষ্টায় তুরস্ক যে এখন টালমাটাল! ম্যাচটাও আপাতত স্থগিত হয়ে গেছে বলে জানাচ্ছে ইংরেজি দৈনিক মিরর। তবে মেসিরা না গেলেও সাবেক বার্সা খেলোয়াড় পুয়োল, ডেকো, আবিদালরা আগেই ইস্তাম্বুল চলে গিয়েছিলেন। আর বার্সার তুর্কি মিডফিল্ডার আরদা তুরানের দেশ তো তুরস্কই। নৈরাজ্যকর পরিস্থিতিতে তাঁরা সবাই নিরাপদে আছেন বলে জানা গেছে। সূত্র: ইএসপিএন।
