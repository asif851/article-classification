
সেই ফেব্রুয়ারিতে শুরু। শ্রীলঙ্কা সিরিজ, এশিয়া কাপ এরপর টি-টোয়েন্টি বিশ্বকাপ। লাগাতার পরাজয়ে দিশেহারা বাংলাদেশের ক্রিকেট। এরমধ্যে আবার আছে আফগানিস্তান ও হংকংয়ের মতো দলের বিপক্ষে হারের লজ্জাও। বেশিরভাগ ক্রিকেটার নেই ফর্মে। ক্রিকেটারদের দীর্ঘ ফর্মহীনতা দল হিসেবে আত্মবিশ্বাসটাও নিয়ে গেছে একেবারে তলানিতে। আন্তর্জাতিক ক্রিকেটে টানা ব্যর্থতার পর হারানো আত্মবিশ্বাস ফিরে পেতে ক্রিকেটারদের জন্য এবার মনোবিদের ব্যবস্থা করেছে বিসিবি।সূচিটা ছিল পূর্ব নির্ধারিতই। ক্রিকেটারদের মনোঃস্তত্ত্ব নিয়ে কাজ করছেন কানাডা প্রবাসী মনোবিদ আলী আজহার খান। প্রথম দিন ক্লাসে উপস্থিত ছিলেন জাতীয় দলের প্রায় সব ক্রিকেটারই। পরবর্তী ক্লাস হবে ২৭ এপ্রিল। এরপর ২৮ এপ্রিল সব খেলোয়াড়দের সঙ্গে আলাদা আলাদাভাবে কথা বলবেন আজহার খান।
