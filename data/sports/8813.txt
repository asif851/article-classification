
৯ উইকেটে ৬০৯ রানে নিউজিল্যান্ডের প্রথম ইনিংস ঘোষণার জবাবে মাত্র ২১৩ রানে গুটিয়ে গেছে ওয়েস্ট ইন্ডিজ। ফলোঅনে পড়ে দ্বিতীয় ইনিংসে ব্যাট করতে নেমেও খুব একটা স্বস্তিতে নেই ক্যারিবীয়রা। ডানেডিন টেস্টের তৃতীয় দিনের খেলা শেষে সফরকারীদের সংগ্রহ ২ উইকেটে ১৬৮ রান। ইনিংস হার এড়াতে দরকার এখনো ২২৮ রান, হাতে ৮ উইকেট।২ উইকেটে ৬৭ রান নিয়ে আজ দিনের খেলা শুরু করে ওয়েস্ট ইন্ডিজ। শুরুটা হয় হতাশার। দলীয় সংগ্রহে তিন রান যোগ হতেই বিদায় নেন ড্যারেন ব্রাভো। ৭৩ রানের মাথায় সাজঘরে মারলন স্যামুয়েলস। শিবনারায়ণ চন্দরপল অবশ্য কিছুটা প্রতিরোধ গড়ে তুলেছিলেন। শেষের দিকে চেষ্টা করেছিলেন অধিনায়ক ড্যারেন স্যামিও। কিন্তু বাকিদের ব্যর্থতায় সেই প্রচেষ্টা খুব একটা কাজে আসেনি। ৩৯ রানের ব্যবধানে শেষ পাঁচটি উইকেট হারায় ওয়েস্ট ইন্ডিজ। দলীয় সর্বোচ্চ ৭৬ রান করেন চন্দরপল। স্যামি ২৭ রান নিয়ে অপরাজিত থাকেন। ক্যারিবীয়দের ইনিংসে ধস নামান টিম সাউদি। মাত্র ৫২ রান খরচায় ৪ উইকেট তুলে নেন এই মিডিয়াম ফাস্ট বোলার। আরেক মিডিয়াম পেসার ট্রেন্ট বোল্ট ৪০ রানে নেন ৩ উইকেট। লেগস্পিনার ইশ সোধির শিকার দুটি।ফলোঅনে পড়ে দ্বিতীয় ইনিংসে ব্যাট করতে নেমে ১৮ রানে কাইরন পাওয়েলকে (১৪) হারায় ওয়েস্ট ইন্ডিজ। তবে দ্বিতীয় উইকেটে প্রতিরোধ গড়েন কির্ক অ্যাডওয়ার্ডস ও ড্যারেন ব্রাভো। তাঁদের ১১৭ রানের জুটি ভাঙেন সোধি। এলবিডব্লিউ হয়ে সাজঘরে ফেরেন ব্যক্তিগত ৫৯ রানে থাকা অ্যাডওয়ার্ডস। ব্রাভোকে অবশ্য ফেরানো সম্ভব হয়নি। দিন শেষে ৭২ রান নিয়ে অপরাজিত থাকেন তিনি। তাঁর সঙ্গে ১৭ রানে অপরাজিত থাকেন স্যামুয়েলস।
সংক্ষিপ্ত স্কোর:নিউজিল্যান্ড প্রথম ইনিংস: ৬০৯/৯, ঘোষণাটেলর ২১৭*, ম্যাককালাম ১১৩, রাদারফোর্ড ৬২, ফুলটন ৬১
বেস্ট ৩/১৪৮ , স্যামি ২/৭৯, ডিওনারাইন ২/৭৬
ওয়েস্ট ইন্ডিজ প্রথম ইনিংস: ২১৩/১০
চন্দরপল ৭৬, ব্রাভো ৪০, স্যামি ২৭*, ডিওনারাইন ১৫
সাউদি ৪/৫২, বোল্ট ৩/৪০, সোধি ২/৬৩
ওয়েস্ট ইন্ডিজ দ্বিতীয় ইনিংস: ১৬৮/২
(তৃতীয় দিনের খেলা শেষে)
ব্রাভো ৭২*, এডওয়ার্ডস ৫৯, স্যামুয়েলস ১৭*
বোল্ট ১/২৬, সোধি ১/৫১
টস: ওয়েস্ট ইন্ডিজ।
সূত্র: ক্রিকইনফো।
