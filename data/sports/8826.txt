
এসো নিজেদের কাজ করি—লুইস এনরিকে অনবরত শিষ্যদের কানে এই মন্ত্র দিচ্ছেন। বার্সেলোনার খেলোয়াড়েরা গুরুর মন্ত্র ভালোই আত্মস্থ করেছেন বলে মনে হয়। অ্যাটলেটিকো মাদ্রিদের বিপক্ষে জেতার পর নেইমার যেমন কাল বললেন, ‘আমাদের প্রতিপক্ষরা তাদের কাজটি ঠিকঠাকভাবে করতে পারে বা ব্যর্থও হতে পারে। কিন্তু আমরা তাদের নিয়ে ভাবি না। আমাদের নিজেদের নিয়ে ভাবতে হবে।’বিশ্বাস করেন নেইমারের এই কথা? ভিসেন্তে ক্যালদেরন থেকে জিতে আসার পর নেইমারদের উচ্ছ্বাসে ভেসে যাওয়ার যথেষ্ট কারণ ছিল। কিছু সময়ের জন্য হলেও তো লিগের পয়েন্ট তালিকার শীর্ষে উঠেছিল বার্সা। এই ম্যাচেই যে লিওনেল মেসি পেয়েছেন ৪০০তম জয়। তবে সব উচ্ছ্বাসকে পাশে সরিয়ে ভিয়ারিয়ালের বিপক্ষে রিয়াল মাদ্রিদের ম্যাচ দেখতে কি তাঁরা টিভি সেটের সামনে বসে যাননি? ৫৭ মিনিটের মধ্যে ভিয়ারিয়াল ২-০ গোলে এগিয়ে যাওয়ার পর কি আনন্দে ভেসে যাননি এনরিকে আর তাঁর শিষ্যরা?তবে তাঁদের সেই উচ্ছ্বাস বেশিক্ষণ টেকেনি। ১৯ মিনিটের এক ঝড়ে উড়ে গেছে ন্যু ক্যাম্পের উচ্ছ্বাস! শঙ্কার মেঘ কেটে হাসি ফুটেছে রিয়াল মাদ্রিদ সমর্থকদের মুখে। ৬৪ থেকে ৮৪ মিনিটের মধ্যে তিন গোল করে শেষ পর্যন্ত ৩-২ ব্যবধানের জয় নিয়ে মাঠ ছাড়ে জিনেদিন জিদানের দল। রোমাঞ্চকর এই জয়ে স্প্যানিশ লিগের পয়েন্ট তালিকার শীর্ষেই আছে তারা। ২৩ ম্যাচে ৫৫ পয়েন্ট তাদের। এক ম্যাচ বেশি খেলে বার্সার পয়েন্ট ৫৪।ম্যাচ শেষ হতে তখনো প্রায় ২৫ মিনিট বাকি। ভ্যালেন্সিয়ার কাছে হারের পর আরও একটি পরাজয়ের শঙ্কা পেয়ে বসেছিল রিয়ালের সমর্থকদের। গত নভেম্বরের পর এই প্রথম রিয়ালের একাদশে খেলা গ্যারেথ বেল ৬৪ মিনিটে আশার আলো জ্বালান। দানি কারভাহালের মাপা ক্রসে মাথা ছুঁইয়ে বেলের করা গোলটিতে স্প্যানিশ লিগে বার্সেলোনার একটি রেকর্ডে ভাগ বসিয়েছে রিয়াল। এই নিয়ে টানা ৪৪ ম্যাচে গোল করল তারা। ৭৩ বছর আগে ওই কীর্তি গড়েছিল বার্সা।৭৪ মিনিটে পেনাল্টি থেকে রিয়ালকে সমতায় ফেরান ক্রিস্টিয়ানো রোনালদো। স্প্যানিশ লিগে পেনাল্টি থেকে সর্বোচ্চ গোলের রেকর্ডটি নিজের করে নিয়েছেন পর্তুগিজ উইঙ্গার। এত দিন ৫৬ গোল নিয়ে হুগো সানচেজের সঙ্গে রেকর্ডটি ভাগাভাগি করছিলেন তিনি। গোলটি চলতি মৌসুমে লিগে রোনালদোর ১৬তম। ২০ গোল নিয়ে এখন পর্যন্ত সর্বোচ্চ গোলদাতা বার্সেলোনার আর্জেন্টাইন ফরোয়ার্ড লিওনেল মেসি। ১৮ গোল নিয়ে এর পরই আছেন তাঁর সতীর্থ লুইস সুয়ারেজ। ডি-বক্সে ভিয়ারিয়ালের মিডফিল্ডার ব্রুনোর হাতে বল লাগলে রেফারি পেনাল্টির বাঁশি বাজান। ভিয়ারিয়াল অবশ্য পেনাল্টির এই সিদ্ধান্ত মেনে নিতে পারেনি। ডাগআউটে বসে রেফারির সিদ্ধান্তের প্রতিবাদ জানিয়ে বহিষ্কৃত হন ভিয়ারিয়াল কোচ ফ্রান এসক্রিবা ও বেঞ্চের খেলোয়াড় রবার্তো সলদাদো।ম্যাচে রিয়াল সমর্থকদের সবচেয়ে আনন্দের মুহূর্তটি আসে ৮৩ মিনিটে। বাঁ প্রান্ত থেকে মার্সেলোর ক্রসে আলভারো মোরাতার হেডই রোমাঞ্চকর এক জয় এনে দেয় রিয়ালকে। ভিয়ারিয়াল কোচ অবশ্য ম্যাচের টার্নিং পয়েন্ট হিসেবে দেখছেন পেনাল্টির ওই সিদ্ধান্তকে, ‘ওই পেনাল্টিই আমাদের সর্বনাশ করেছে। সব মনোযোগ কেড়ে নিয়েছে।’ রিয়াল কোচ জিদান দলের এভাবে ঘুরে দাঁড়ানোয় দারুণ খুশি, ‘ম্যাচে আজ এত কিছু ঘটেছে! ৩ পয়েন্ট পাওয়াটা আমাদের জন্য খুব গুরুত্বপূর্ণ ছিল।’ এএফপি, রয়টার্স, গোল।লা লিগায় সবচেয়ে বেশি পেনাল্টি গোলক্রিস্টিয়ানো রোনালদো ৫৭হুগো সানচেজ ৫৬রোনাল্ড কোম্যান ৪৫লুবোস্লাভ পেনেভ ৪৪লিওনেল মেসি ৪৩
