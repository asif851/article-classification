
বাঁ পায়ের গোড়ালিতে অস্ত্রোপচার হয় গত জুনে। জুলাইয়ের প্রথম সপ্তাহেই ড্যানিয়েল ভেট্টোরি জানিয়ে দেন, ছয় মাস কোনো ধরনের ক্রিকেটে অংশ নেবেন না তিনি। ফিরিয়ে দেন নিউজিল্যান্ড ক্রিকেট বোর্ডের সঙ্গে জাতীয় চুক্তিও। এরই মধ্যে প্রথম শ্রেণীর ক্রিকেটে ফিরেছেন ভেট্টোরি। তবে কিউই অলরাউন্ডার জানিয়েছেন, এখনই আন্তর্জাতিক ক্রিকেটে ফিরছেন না তিনি। পুরো ফিট হয়ে তবেই ফিরবেন।ক্রিকইনফো জানায়, ঘরের মাঠে আসন্ন ওয়েস্ট ইন্ডিজের বিপক্ষে সিরিজ থেকে নিজেকে গুটিয়ে নিয়েছেন ভেট্টোরি। গতকাল এক বিবৃতিতে ৩৪ বছর বয়সী এই অলরাউন্ডার বলেন, ‘আন্তর্জাতিক ক্রিকেট, বিশেষ করে টেস্ট ক্রিকেট খেলার জন্য প্রচুর শারীরিক সামর্থ্যের দরকার হয়। এই মুহূর্তে আমার সেটা নেই। এখন আন্তর্জাতিক ক্রিকেটে ফেরা মানে হলো আরেকবার নিজেকে চোটের আশঙ্কায় ফেলে দেওয়া। এটা আমার জন্য তো বটেই, দলের জন্যও ভালো হবে না।’চোটের কারণে এক বছরেরও বেশি সময় ধরে ভুগছেন ভেট্টোরি। জুনে অনুষ্ঠিত চ্যাম্পিয়নস ট্রফিতে অংশ নেন ব্যথানাশক ইনজেকশন নিয়ে। নিউজিল্যান্ড প্রথম রাউন্ড থেকে ছিটকে পড়ার পরই অস্ত্রোপচারের মুখোমুখি হন কিউই অলরাউন্ডার।১৯৯৭ সালে ১৮ বছর বয়সে টেস্ট ক্রিকেটে অভিষেক হয় ভেট্টোরির। সেই ভেট্টোরি এখন টেস্টে নিউজিল্যান্ডের দ্বিতীয় সর্বোচ্চ উইকেট শিকারি। ১১২ ম্যাচে শিকার করেছেন ৩৬০ উইকেট। ব্যাট হাতে টেস্টে করেছেন ৪ হাজার ৫১৬ রান। ওয়ানডেতে শিকার করেছেন ২৮৪ উইকেট। টেস্ট ক্যারিয়ার বাঁচাতে ২০১১ সালের জুনে সীমিত ওভারের ক্রিকেট ছাড়ার ঘোষণা দেন তিনি। তবে গত বছরের জুলাইয়ে অনুষ্ঠিত টি-টোয়েন্টি বিশ্বকাপে অবসর ভেঙে ফেরেন সাবেক এই অধিনায়ক।ওয়েস্ট ইন্ডিজের দক্ষিণ আফ্রিকা সফরের প্রথম ম্যাচ আগামী ৩ ডিসেম্বর। তিন ম্যাচের টেস্ট সিরিজ শেষে পাঁচটি ওয়ানডে ও দুটি টি-টোয়েন্টি ম্যাচে অংশ নেবে উভয় দল। ওয়ানডে সিরিজ শুরু ২৬ ডিসেম্বর। ১১ জানুয়ারি মাঠে গড়াবে টি-টোয়েন্টি সিরিজ।ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
