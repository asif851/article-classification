
দুর্দান্ত এক হ্যাটট্রিকে চ্যাম্পিয়নস লিগের আরও একটি ফাইনালের দিকে রিয়াল মাদ্রিদকে নিয়ে গেলেন ক্রিস্টিয়ানো রোনালদো। অ্যাটলেটিকো মাদ্রিদের বিপক্ষে এই হ্যাটট্রিকে ইউরোপ-সেরা লড়াইয়ে তাঁর গোলসংখ্যা ১০৩। চ্যাম্পিয়নস লিগে সবচেয়ে বেশি গোলের কীর্তি আগেই নিজের করে নিয়েছেন রোনালদো (দ্বিতীয় স্থানে থাকা লিওনেল মেসির ৯৪), অ্যাটলেটিকোর বিপক্ষে সবচেয়ে বেশি হ্যাটট্রিক (৭টি) করার কীর্তিটাও নিজের করলেন। এখানে অবশ্য তিনি যৌথভাবে থাকছেন লিওনেল মেসির সঙ্গে। চ্যাম্পিয়নস লিগে মেসির হ্যাটট্রিকও ৭টি।চ্যাম্পিয়নস লিগের ইতিহাসে সবচেয়ে বেশি গোলের পাশাপাশি সবচেয়ে বেশি গোল করানোর কৃতিত্বও রোনালদোর—৩০টি। আছে সবচেয়ে বেশি—৪৯টি অ্যাওয়ে গোল। ৫২টি গোল করে নকআউট পর্বে সবচেয়ে বেশি গোলের কীর্তিটাও এখন তাঁরই। গ্রুপ পর্বে রোনালদোর গোল ৫১টি। পাঁচবার এই প্রতিযোগিতার সর্বোচ্চ গোলদাতাও হয়েছেন তিনি।রোনালদো চ্যাম্পিয়নস লিগের ইতিহাসের প্রথম খেলোয়াড় হিসেবে পরপর দুই ম্যাচে হ্যাটট্রিক করার গৌরব অর্জন করলেন। কোয়ার্টার ফাইনালের দ্বিতীয় রাউন্ডে বায়ার্ন মিউনিখের বিপক্ষেও হ্যাটট্রিক করেছিলেন তিনি। সেমিফাইনালে একক খেলোয়াড় হিসেবে সবচেয়ে বেশি গোলও রোনালদোর—১৩টি। যা আলফ্রেডো ডি স্টেফানোর চেয়ে ২টি বেশি।একটি মজার তথ্যও জেনে নিন একই সঙ্গে, চ্যাম্পিয়নস লিগে রোনালদোর গোল, দল হিসেবে অ্যাটলেটিকো মাদ্রিদের চেয়েও বেশি!
 
