
প্রথম ম্যাচে আসাম ইলেকট্রিসিটির সঙ্গে জয়। কিন্তু ভুটানের কিংস কাপে দ্বিতীয় ম্যাচে হেরে গেল আবাহনী। থিম্পুর চাংলিমিথাং স্টেডিয়ামে কাল ভুটানের উগেন একাডেমির কাছে শেষ মুহূর্তের গোলে হেরেছে আকাশি-নীলরা। ৮৭ মিনিটে একমাত্র গোলটি করেন শেরিং ওয়াংগাড়ি। প্রতিপক্ষ হিসেবে খুব শক্তিশালী নয় উগেন একাডেমি। এই দলের বেশির ভাগ ফুটবলারই তরুণ। এ বছরই উগেন একাডেমি শ্রীলঙ্কায় এএফসি প্রেসিডেন্টস কাপে হেরেছিল ৪-০ গোলে। অথচ সেই দলের সঙ্গে জয় তো দূরে থাক, ড্রও করতে পারেনি প্রিমিয়ার লিগের হ্যাটট্রিক চ্যাম্পিয়নরা। আবাহনী পরের ম্যাচটি খেলবে ২২ নভেম্বর নেপালের এমএমসি ফুটবল ক্লাবের সঙ্গে।
