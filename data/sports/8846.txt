
সাকিব আল হাসানের ডেপুটি ছিলেন এর আগে। এবার তাঁকে দেখা যাবে মুশফিকুর রহিমের সহযোগী হিসেবে। বাংলাদেশ জাতীয় ক্রিকেট দলের সহ-অধিনায়ক হিসেবে আবারও আসছেন তামিম ইকবাল।বিশ্বস্ত সূত্রে জানা গেছে, আসন্ন শ্রীলঙ্কা সিরিজের জন্য তামিম ইকবালকেই সহ-অধিনায়ক হিসেবে বেছে নেওয়ার সিদ্ধান্ত নিয়েছে বিসিবি। আজ শ্রীলঙ্কার বিপক্ষে প্রথম টেস্টের দল ঘোষণার সময় আনুষ্ঠানিকভাবে ঘোষণা করা হবে সেটাও। শ্রীলঙ্কা সিরিজের পরপরই এশিয়া কাপ ও টি-টোয়েন্টি বিশ্বকাপ বলে তামিম সম্ভবত ওই দুটি আসরেও সহ-অধিনায়কের দায়িত্বে থাকছেন।২০১০ সালের ডিসেম্বরে জাতীয় দলের নেতৃত্ব দেওয়া হয়েছিল সাকিব আল হাসানকে, সহ-অধিনায়ক করা হয়েছিল তামিম ইকবালকে। শুরুটা ভালো হলেও ২০১১ সালে জিম্বাবুয়ে সিরিজের ব্যর্থতার পর নেতৃত্ব থেকে সরিয়ে দেওয়া হয় দুজনকেই।সেই তামিম আবারও সহ-অধিনায়ক হয়ে আসছেন মাহমুদউল্লাহর জায়গায়। সহ-অধিনায়ক হয়েও নিউজিল্যান্ডের বিপক্ষে সর্বশেষ সিরিজে টেস্ট একাদশে জায়গা পাননি মাহমুদউল্লাহ। পারফরম্যান্স তাঁর সহ-অধিনায়কত্ব হারানোর একটি কারণ। এ ছাড়া বোর্ড সূত্রের তথ্য, মাহমুদউল্লাহ নিজেও নাকি থাকতে চাননি সহ-অধিনায়ক পদে।
