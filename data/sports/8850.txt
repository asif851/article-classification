
ফ্র্যাঞ্চাইজিভিত্তিক টি-টোয়েন্টি প্রতিযোগিতা পাকিস্তান সুপার লিগে (পিএসএল) সাকিব আল হাসানের দলেই খেলবেন বাংলাদেশের টেস্ট অধিনায়ক মুশফিকুর রহিম। লাহোরে অনুষ্ঠানরত পিএসএলের খেলোয়াড় বাছাই প্রক্রিয়ার দ্বিতীয় দিনে ‘সিলভার ক্যাটাগরি’ থেকে আজ মঙ্গলবার মুশফিকুর রহিমকে বেছে নেয় করাচি কিংস। গতকাল খেলোয়াড় বাছাইয়ের প্রথম দিনে প্লাটিনাম ক্যাটাগরি থেকে ১ লাখ ৪০ হাজার ডলারে করাচির ফ্র্যাঞ্চাইজিটি দলে ভেড়ায় সাকিবকে। মুশফিকুর রহিম খেলোয়াড় বাছাইয়ে প্রথমে ছিলেন ‘গোল্ড ক্যাটাগরি’তেই। গতকাল সোমবার গোল্ড ক্যাটাগরি থেকে কোনো ফ্র্যাঞ্চাইজি তাঁকে না কেনায় নিয়মানুযায়ী তিনি চলে এসেছেন সিলভার ক্যাটাগরিতে। সিলভার ক্যাটাগরির খেলোয়াড়ের মূল্যমান ২৫ হাজার ডলার।গতকাল সাকিব ছাড়াও গোল্ড ক্যাটাগরি থেকে আলাদা দুটো ফ্র্যাঞ্চা​ইজিতে সুযোগ পেয়েছেন তামিম ইকবাল ও মুস্তাফিজুর রহমান। তামিম খেলবেন পেশোয়ার জালমিতে। মুস্তাফিজ লাহোর কালান্দার্সে।গোল্ড ক্যাটাগরিতে নাম থাকলেও এখনো কোনো দল পাননি সৌম্য সরকার ও শাহরিয়ার নাফীস। আজ দ্বিতীয় দিনে সুযোগ থাকছে সিলভার ক্যাটাগরিতে থাকা মাহমুদউল্লাহ, মুমিনুল হক, ইমরুল কায়েস ও এনামুল হকের।
