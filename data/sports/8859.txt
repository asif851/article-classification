
লড়াইটা ছিল দুই বাঁহাতি অলরাউন্ডারের। কিন্তু সাকিব আল হাসানের সঙ্গে কি আর মোহাম্মদ সোহরাওয়ার্দী শুভ পেরে ওঠেন! সাকিবই তাই জিতলেন। দলকে তুলে নিয়ে গেলেন ফাইনালেও। কাল সিজেকেএস করপোরেট টি-টোয়েন্টি ক্রিকেট টুর্নামেন্টের প্রথম সেমিফাইনালে সাকিবের দল এফএমসি ফাইটার ৭৭ রানের বিশাল ব্যবধানে হারিয়েছে প্রাইম সুপার কিংসকে।ব্যাট হাতে সাকিব সর্বোচ্চ ৩৯ রান করার পর বল হাতে নিয়েছেন ২ রানে ৩ উইকেট। সাকিবের দলের সঙ্গে বলতে গেলে একাই লড়েছেন সোহরাওয়ার্দী। মাত্র ৪৬ রানে অলআউট হয়ে গেছে দল, তিনি একাই করেছেন ২৮ রান। বোলিংয়েও নিয়েছেন ২২ রানে ৪ উইকেট। কিন্তু দলের বাকিদের ব্যর্থতায় বড় পরাজয়ই মেনে নিতে হয়েছে তাঁকে। ম্যান অব দ্য ম্যাচও হয়েছেন সাকিব।
