
টুর্নামেন্টের প্রথম পর্বের চারটি ম্যাচ খেলে ফেলল করাচি কিংস কিন্তু মাঠে দেখা নেই মুশফিকুর রহিমের। দ্বিতীয় পর্বের শুরুতে এসে সুযোগ মিলল মুশফিকের। তাঁর দলে আসার দিনে ভাগ্যও ফিরে পেল করাচি। টানা তিন হারের পর আবারও জয় পেল সাকিব-মুশফিকের দল। 
প্রথম ম্যাচে একক নৈপুণ্যে দল জেতানো সাকিব আল হাসান এরপর থেকেই কেমন হারিয়ে গেছেন। পথ হারিয়েছে তাঁর দলও, প্রথম পর্বের পরের তিন ম্যাচে হেরেছে তাঁরা। আজও সাকিব ছিলেন মলিন, ব্যাটিংয়ে মাত্র ৯ বলে ৯ রান করেই আউট হয়ে গেছেন জাফর গওহরের বলে। পিএসএল অভিষেক ম্যাচ মুশফিকও পারেননি নজরকাড়া কিছু করে দেখাতে। ৭ বলে ১০ রান করে অপরাজিত ছিলেন তিনি। অবশ্য খুব বেশি সুযোগও পাননি মুশফিক। ব্যাটিংয়ে নামার সুযোগই পেয়েছিলেন ১৮তম ওভারে। আর নেমেও দেখেছেন অপর প্রান্তে রবি বোপারার বোলারদের কচুকাটার দৃশ্য। বোপারার ৪৩ বলের ৭১ রানের ইনিংসেই করাচি পেল ১৭৮ রানের পুঁজি।তবুও আশা ছিল বোলিংয়ে সাকিব কিছু করে দেখাবেন। কিন্তু শোয়েব মালিক সেই সুযোগ দিলেনই না সাকিবকে। লাহোর কালান্দার্সের ওপেনিং জুটি ১১ ওভারে ৯৮ রান করার পরও বোলিংয়ে সাকিবকে আনেননি করাচি অধিনায়ক। উসামা মিরের বলে ক্যামেরন ডেলপোর্টকে স্টাম্পিং করেন মুশফিক। এরপরই শুরু হয় বোপারার জাদু। টানা ৬ উইকেটে নিয়ে একাই শেষ করে দিলেন লাহোরের ব্যাটিং লাইনআপ। লাহোর শেষ পর্যন্ত থামল ১৫১ রানে। ১ ওভার বোলিং করা হলো না সাকিবের। ৭১ রান ও ৬ উইকেট নিয়ে ম্যাচ সেরা বোপারাই।
