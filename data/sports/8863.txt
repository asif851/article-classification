
ইংল্যান্ড ইনিংসের শেষ ওভারে টান টান উত্তেজনা। নখ কামড়ানো উত্তেজনা না হলেও গ্যালারিতে দাঁড়িয়ে পড়ার মতো তো বটেই। ৪৯ ওভার শেষে ইংল্যান্ডের রান ৩৮৫, হাতে আছে ২ উইকেট। চার শ করতে পারবে তো ইংল্যান্ড! কিন্তু পারল না সফরকারীরা, ৫০ ওভার শেষে ৩৯৯ রানেই থামল তারা।ব্যাট করতে নেমেই নিজেদের উদ্দেশ্য পরিষ্কার বুঝিয়ে দিয়েছিলেন ইংল্যান্ডের ওপেনাররা। মাত্র ৭.৪ ওভারেই ৬৮ রান তুলে ফেলেন জেসন রয় ও অ্যালেক্স হেলস। এরপরই আউট হয়ে যান রয়। একটুর জন্য ফিফটি হাতছাড়া হলেও ৩০ বলে ৪৮ রানের ওই ইনিংসে দক্ষিণ আফ্রিকাকে প্রথম ধাক্কা দেন তিনিই। তাঁর দেখানো পথেই হেঁটেছেন ইংল্যান্ডের বাকি সব ব্যাটসম্যান। ফিফটি পেয়েছেন হেলস, জো রুট, বেন স্টোকস। তবে প্রোটিয়া বোলারদের মূল শাসনটা করেছেন জস বাটলার। মাত্র ৭৬ বলে ১০৫ করেছেন এই উইকেটকিপার-ব্যাটসম্যান। ৭৩ বলের এই ঝড়ে মেরেছেন ১১টি চার ও ৫টি ছক্কা।বাটলার ঝড়েই ইনিংসের মাঝপথেও দ্রুত রান তুলেছে ইংল্যান্ড। বাটলারের এমন রূপ অবশ্য এখন নিয়মিতই দেখা যাচ্ছে। ৭৩ বলের এই সেঞ্চুরিটি কিন্তু তাঁর চতুর্থ দ্রুততম সেঞ্চুরি। ৪৩তম ওভারে বাটলার আউট হওয়ার পর শেষ দিকে হাল ধরেছিলেন স্টোকস। ৩৮ বলে ৫৭ করে ইংল্যান্ডকে দ্বিতীয়বারের মতো চার শ করার সুযোগ এনে দিয়েছিলেন তিনিই। কিন্তু শেষ দুই বলে রিস টপ্লি মাত্র ১ রানও তুলতে না পারায় ৩৯৯ রানেই থেমেছে ইংল্যান্ড।
দক্ষিণ আফ্রিকার সামনে এখন রেকর্ডের হাতছানি। ওয়ানডেতে চার শ রান তাড়া করে ম্যাচ জেতার একমাত্র রেকর্ডটি তাদেরই। প্রায় দশ বছর আগের সেই রেকর্ড কি আবারও করে দেখাতে পারবে প্রোটিয়ারা? টেন এইচডি
