
এমন সিদ্ধান্ত অনুমিতই ছিল। আনুষ্ঠানিক ঘোষণা আসার অপেক্ষা ছিল শুধু। সেটাও এর মধ্যে এসে গেছে। পিএসজি আনুষ্ঠানিক বিবৃতিতে জানিয়েছে, নেইমারের পায়ে অস্ত্রোপচার লাগবে। বিবিসির এক প্রতিবেদনে এই তথ্য দেওয়া হয়েছে। এর আগে অলিম্পিক মার্শেইয়ের বিপক্ষে রোববারের ম্যাচে নেইমার মাঠ ছেড়েছিলেন চোট নিয়ে।
ফরাসি এই ক্লাব কর্তৃপক্ষ জানায়, চলতি সপ্তাহেই বিশ্বের সবচেয়ে দামি খেলোয়াড়টির পায়ে অস্ত্রোপচার করানো হবে। তাহলে চ্যাম্পিয়ন্স লিগে রিয়ালের বিপক্ষে বাঁচা-মরার ম্যাচে নেইমারকে পাবে না পিএসজি। এটা পুরোপুরি নিশ্চিত এখন। তবে অনিশ্চিয়তা শুধু তাঁর মাঠের ফেরার সময় নিয়ে।
পিএসজির বিবৃতিতে বলা হয়, তিন দিনের প্রাথমিক পর্যবেক্ষণের পর ডাক্তারদের প্রতিবেদন হাতে পান তাঁরা। এরপর ক্লাব এবং ব্রাজিল জাতীয় দলের যৌথ সভায় অস্ত্রোপচারের বিষয়ে চূড়ান্ত সিদ্ধান্ত হয়। ব্রাজিলেই তাঁর চিকিত্সা হবে বলে সভায় সিদ্ধান্ত হয়েছে। অস্ত্রোপচারের দায়িত্বে থাকবেন ব্রাজিলিয়ান ডাক্তার রদ্রিগো লেসমার। তাঁর সহকারী হিসেবে থাকবেন ডাক্তার অধ্যাপক সাইলান্ট। সাইলান্ট অবশ্য পিএসজির পক্ষ থেকেই ব্রাজিল উড়াল দেবেন।
এর আগে নেইমারের বাবা জানিয়ে দিয়েছেন, তাঁর ছেলের সুস্থ হতে ছয় থেকে আট সপ্তাহ লেগে যাবে। তবে ঠিক কবে নেইমারকে আবার গোলমুখে বল নিয়ে ছুটে চলতে দেখা যাবে, সেটা কেউই জানাতে পারেনি। অস্ত্রোপচারের পরই সেটা জানা যাবে। পায়ের পাতার হাড় ভাঙলে সেটি সারতে সাধারণত কয়েক সপ্তাহ লেগে যায়। অনেক সময় এটি সারতে লেগে যায় মাসও। নেইমারের ভাগ্যে কী আছে, সেটা সময়ই বলে দেবে। আপাতত প্রার্থনা করা ছাড়া নেইমার–ভক্তদের কিছুই করার নেই।
