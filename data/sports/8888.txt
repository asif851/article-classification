
‘চড়ুই পাখি বারোটা, ডিম পেড়েছে তেরোটা।’ছোটবেলায় পড়া ছড়াটা বার্সেলোনার সঙ্গে এখন খুব মানিয়ে যায়। মৌসুমের শুরু থেকেই যেন চোটের সঙ্গে অদৃশ্য মিতালি চলছে কাতালান ক্লাবটির। অবস্থা এমন দাঁড়িয়েছে, মৌসুমে এখন পর্যন্ত বার্সেলোনা যতগুলো ম্যাচ খেলেছে, ক্লাবটির খেলোয়াড়দের চোটে পড়ার ঘটনা ঘটেছে তার চেয়ে বেশি!একেকটা ম্যাচ যায়, আর কোচ লুইস এনরিকের কপালের ভাঁজ বাড়ে। ক্লাব ফুটবলে আপাতত আন্তর্জাতিক বিরতি চলছে। কিন্তু তাতেও যেন একদণ্ডও শান্তিতে থাকার উপায় নেই বার্সেলোনা কোচের। ক্লাবের হয়ে খেলুন, আর দেশের হয়ে—এই মৌসুমে এনরিকের খেলোয়াড়দের চোটে পড়া যেন ‘নিয়তি-নির্ধারিত’। রেকর্ডই তা বলছে, মৌসুমে এখন পর্যন্ত সব প্রতিযোগিতা মিলিয়ে বার্সেলোনা ম্যাচ খেলেছে ১৭টি, কিন্তু খেলোয়াড়দের চোটে পড়ার ঘটনা ঘটেছে ২১টি!সর্বশেষ চোটে পড়া খেলোয়াড় স্যামুয়েল উমতিতি। ফ্রান্সের হয়ে অনুশীলনের সময় হ্যামস্ট্রিংয়ে চোট পেয়েছেন ২৩ বছর বয়সী ডিফেন্ডার। এই মৌসুমেই বার্সেলোনা যোগ দেওয়া উমতিতি আপাতত তিন সপ্তাহের জন্য চলে গেছেন মাঠের বাইরে। তাঁকে নিয়েই চোটের সংখ্যাটা হলো ২১। অবশ্য এর মধ্যে দুবার করে চোটে পড়া খেলোয়াড়ও আছেন কয়েকজন। উমতিতির পাশাপাশি জেরেমি ম্যাথিউ, জর্ডি আলবা, মার্ক আন্দ্রে টের স্টেগেন, আন্দ্রেস ইনিয়েস্তা ও আরদা তুরান—সবাই এরই মধ্যে চোটে পড়েছেন দুবার করে।
মৌসুমে এখন পর্যন্ত লিগে ১১টি, চ্যাম্পিয়নস লিগে ৪টি ও স্প্যানিশ সুপারকাপে ২টি—মোট ১৭টি ম্যাচ খেলেছে বার্সা। এখনো চোট যাঁদের কাবু করতে পারেনি, সেই ‘সৌভাগ্যবান’রা হলেন—জর্ডি মাসিপ, লুকাস দিনিয়ে, সার্জিও বুসকেটস, ডেনিস সুয়ারেজ, নেইমার, লুইস সুয়ারেজ ও পাকো আলকাসার।তবে মৌসুমের এক-তৃতীয়াংশ না যেতেই এত এত চোটের কারণ কী, তা নিয়ে চিন্তিত বার্সা। চোটগুলোর বেশির ভাগই (১১টি) আবার মাংসপেশিতে সমস্যাজনিত। গত মৌসুমে শুরুর দিকে খেলোয়াড়দের ঘন ঘন চোটে পড়ার কারণ হিসেবে তুলে ধরা হয়েছিল প্রাক্‌-মৌসুম প্রস্তুতিতে আমেরিকা-ইউরোপ ভ্রমণকে। এবার সেটি সচেতনভাবেই এড়িয়ে গেছে বার্সা। প্রাক্‌–মৌসুম প্রস্তুতি ম্যাচগুলো রেখেছে সব ইউরোপের মধ্যেই। তারপরও এত এত চোট হয়তো অনুশীলনের কৌশল নিয়ে আরেকবার ভাবাবে এনরিকেকে। সূত্র: মার্কা।
