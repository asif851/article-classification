
লাল কার্ডের চড়া মূল্য দিতে হয়েছে টানা দুই ম্যাচ জেতা বাংলাদেশকে। দ্বিতীয়ার্ধের শুরুতে বাংলাদেশের রাইটব্যাক বিশ্বনাথের লাল কার্ডই নির্ধারণ করে দিয়েছে ম্যাচের ফল। আর আজ ভাগ্যটাও সঙ্গে ছিল না তাদের। থিম্পুর চাংলিমিথাং স্টেডিয়ামে নেপালের বিপক্ষে ২-১ গোলে হেরেছে বাংলাদেশ। 
অথচ লেখার শিরোনামটা হতে পারত ‘নেপালকে গোল বন্যায় ভাসিয়েছে বাংলাদেশ’! সাইড পোস্ট ও নিজেদের ব্যর্থতায় সেটি আর হলো না! প্রথম ১৮ মিনিটেই কমপক্ষে চার গোলে এগিয়ে যেতে পারত বাংলাদেশ। স্বয়ং এ কথা স্বীকার করে নেবে মাঠে আসা নেপালি সমর্থকেরাই। আল আমিনের প্লেসিং গোল লাইন থেকে বের করে দেওয়া, সুফিলের প্লেসিং পোস্ট ঘেঁষে বের হয়ে যাওয়া। আর রহমতের ফ্রি কিক সাইড পোস্টে লেগে ফিরে আসা (গোল লাইন প্রযুক্তি থাকলে এটি গোল হতেও পারত!)। শুরুর ১৮ মিনিটের আক্রমণগুলোর টাইমলাইনই বলে দিচ্ছে বাংলাদেশের সামনে কতটা অসহায় ছিল নেপালিরা। বাংলাদেশের ভাগ্য কতটা খারাপ ছিল, টাইমলাইনটা সেই ছবিও তুলে ধরে।না হলে কি আর উল্টো ২২ মিনিটে সাদামাটা এক ক্রস থেকে গোল হজম করে বাংলাদেশ? বাঁ প্রান্ত থেকে উড়ে আসা বলে দূরের পোস্ট থেকে হেডে গোল করে বাংলাদেশের গলায় দুর্ভাগ্যের সাইনবোর্ড টাঙিয়ে দেয় নেপালি উইঙ্গার অভিষেক রাইজাল। খেলার ধারার বিপরীতে পাওয়া নেপালিদের এক গোল। দাপুটে বাংলাদেশের সমতায় ফিরতে সময়ে লেগেছে মাত্র আট মিনিট। ডি-বক্সের বাইরে থেকে নেওয়া রহমত মিয়ার ফ্রি কিক ক্রসবারে লেগে ওপরে উঠলে সে বলে হেডে গোল করে সমতায় ফেরান আল আমিন।  হাই প্রেসিং করে নেপালি রক্ষণভাগ ও মাঝমাঠকে নিজেদের অ্যাটাকিং থার্ডের মধ্যেই আটকে রেখেছিল বাংলাদেশের যুবারা। মাঝমাঠে বাংলাদেশের ডাবল পিভট দুই মিডফিল্ডার মোহাম্মদ আল আমিন ও সোহানুর রহমানের চেজিংয়ে মাথা তুলে তাকাতেই পারছিল না ডিফেন্ডিং চ্যাম্পিয়নরা। ম্যাচের নাটাইটা বাংলাদেশের হাতে থেকেই যাচ্ছিল। কিন্তু দ্বিতীয়ার্ধের শুরুতে রাইটব্যাক বিশ্বনাথের লাল কার্ড পুরো ম্যাচের মোড় ঘুরিয়ে দিয়েছে। অহেতুক নেপালি খেলোয়াড়কে কনুই মারলে সরাসরি লাল কার্ড দেখেন বিশ্বনাথ। একজন কম নিয়ে সমান শক্তিশালী নেপালের ওপর ছড়ি ঘোরানো সম্ভব! তবুও সমানতালে ভালোই লড়ছিল জাফর ইকবাল-বিপুল আহমেদরা। কিন্তু কতক্ষণ? ৮০ মিনিটে সেই গোল। না হলে কি আর মাঝমাঠ থেকে নেওয়া ফ্রি-কিকে গোল হজম করে পিছিয়ে পড়ে বাংলাদেশ? দূরপাল্লার ফ্রিকিক বাতাসে ভেসে বাংলাদেশ গোলরক্ষক প্রিতমকে বোকা বানিয়ে বল জালে জড়িয়ে দেন ডিফেন্ডার রোমান লিম্বু। অথচ এর কয়েক মিনিট আগেই সুফিলের শট সাইড পোস্টে লেগে ফিরে আসে। এমন হারের পর বাংলাদেশ কোচ মাহবুব হোসেন রক্সিও ম্যাচ শেষে ভাগ্যকেই দুষলেন, ‘ভাগ্যের কাছে হেরে গেলাম। ভাগ্য সঙ্গে থাকলে ম্যাচ জিতেই বের হতে পারতাম।’এই হারে অনেক কঠিন সমীকরণের সামনে বাংলাদেশ। তিন ম্যাচে শেষে বাংলাদেশসহ নেপাল, ভারত ও ভুটানের পয়েন্ট ছয়। আগামীকাল শেষ ম্যাচে ভুটানের বিপক্ষে মাঠে নামবে বাংলাদেশ। শিরোপা নিয়ে দেশে ফিরতে হলে ভুটানকে হারাতেই হবে। তাকিয়ে থাকতে হবে নেপাল ও ভারতের ম্যাচের দিকেও। কঠিন সমীকরণটা মেলাতে পারবেন জাফর-বিপুলরা?
