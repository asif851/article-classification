
বেতন-ভাতা নিয়ে ক্রিকেট অস্ট্রেলিয়ার (সিএ) সঙ্গে অস্ট্রেলিয়ার ক্রিকেটারদের বিবাদ বাড়ছে বই কমছে না। পরশু সিএর দেওয়া সমঝোতার প্রস্তাব ফিরিয়ে দিয়েছে ক্রিকেটারদের সংগঠন এসিএ। সিএ-ও কম যায়নি, সংকট কাটাতে এসিএর দেওয়া তৃতীয় কোনো পক্ষের মধ্যস্থতার প্রস্তাব প্রত্যাখ্যান করেছে সংস্থাটি। পরিস্থিতি এমনই যে আগামী অ্যাশেজে দল সাজাতেই সংকটে পড়তে পারে অস্ট্রেলিয়া। অবস্থা দেখে এগিয়ে এসেছে অস্ট্রেলিয়ার সরকার। দেশটির কেন্দ্রীয় ক্রীড়ামন্ত্রী গ্রেগ হান্ট কাল বললেন দরকার হলে মধ্যস্থতা করবে সরকার।হান্ট অবশ্য বলেছেন পেশাদার খেলাধুলায় সরকার নাক গলাতে অনিচ্ছুক। তবে অ্যাশেজে খর্বশক্তির অস্ট্রেলীয় দল দেখতে চান না তিনি, ‘যদি শেষ মুহূর্তে দরকার হয়, তাহলে আমরা বিবদমান পক্ষগুলোকে নিয়ে আলোচনার জন্য দক্ষ কর্মকর্তা নিয়োগ দিতে পারি। তবে অ্যাশেজ এখনো ছয় মাস দূরে। এটা অচিন্তনীয় যে শেষ পর্যন্ত আমরা পুরো শক্তির দল দিতে পারব না। আমি খুব আশাবাদী, দুই পক্ষই সমঝোতায় পৌঁছাতে পারবে।’ এএফপি।
