
প্রিমিয়ার লিগে টিকে থাকতে একটা মাত্র জয় দরকার ছিল খেলাঘর সমাজকল্যাণ সমিতির। কাল শুরু হওয়া রেলিগেশন লিগের প্রথম ম্যাচে পারটেক্স স্পোর্টিংকে হারিয়ে সেই সমীকরণটা মিলিয়ে ফেলেছে নবাগত দলটি। খেলাঘরের জয়ে নিশ্চিত হয়েছে পারটেক্স ও ভিক্টোরিয়ার প্রথম বিভাগে নেমে যাওয়াটাও।
কাল ফতুল্লায় টস জিতে ব্যাটিং নিয়ে মাত্র ৭৩ রানে অলআউট পারটেক্স। রানটা ১৫.১ ওভারেই ২ উইকেট হারিয়েই পেরিয়ে যায় খেলাঘর। খেলাঘরের বাঁহাতি স্পিনার তানভীর ইসলাম ১৮ রানে পেয়েছেন ৬ উইকেট। এবারের লিগে আপাতত এটাই সেরা বোলিং।
গতকালের জয়ে ১২ ম্যাচে ৮ পয়েন্ট হলো খেলাঘরের। সমান ম্যাচে ২ পয়েন্ট পারটেক্সের, এক ম্যাচ কম খেলা ভিক্টোরিয়ার পয়েন্টও ২। রেলিগেশন লিগের শেষ দুটি ম্যাচ এখন তাই শুধুই আনুষ্ঠানিকতা।
 
