
হল্যান্ডকে হারিয়ে টি-টোয়েন্টি বিশ্বকাপের প্রথম পর্বে শুভ সূচনা করেছে বাংলাদেশ। তবে কাল ম্যাচ শেষে শুনতে হলো দুঃসংবাদও। ম্যাচে দারুণ বোলিং করা পেসার তাসকিন আহমেদ ও বাঁহাতি স্পিনার আরাফাত সানির বোলিং অ্যাকশন প্রশ্নবিদ্ধ হয়েছে। ম্যাচ শেষে নিজেদের সন্দেহের কথা বাংলাদেশ দলের ম্যানেজার খালেদ মাহমুদকে জানিয়েও দিয়েছেন আম্পায়াররা। তবে এ বিষয়ে জানতে মুঠোফোনে যোগাযোগের চেষ্টা হলেও পাওয়া যায়নি ম্যানেজার মাহমুদকে।কাল রাত পর্যন্ত আম্পায়াররা তাঁদের সন্দেহের কথা আনুষ্ঠানিকভাবে জানাননি বলে জানা গেছে। তবে দলের সঙ্গে থাকা একাধিক সূত্র ধর্মশালা থেকে মুঠোফোনে প্রথম আলোকে জানিয়েছে, এ বিষয়ে তাঁরা কোনো মন্তব্য করবেন না। যা জানানোর, আনুষ্ঠানিকভাবে আইসিসিই জানাবে।বোলিং অ্যাকশন সন্দেহজনক হলেও পরবর্তী অন্তত ২৮ দিন বোলিংয়ে বাধা থাকে না। নিয়ম অনুযায়ী সন্দেহ প্রকাশের ১৪ দিনের মধ্যে সংশ্লিষ্ট বোলারকে আইসিসি অনুমোদিত কোনো পরীক্ষাগারে অ্যাকশনের পরীক্ষা দিতে হবে। পরীক্ষার রিপোর্ট আসে পরবর্তী ১৪ দিনের মধ্যে। রিপোর্টে অ্যাকশনকে অবৈধ বলা হলে অ্যাকশন শোধরানো পর্যন্ত বল করতে পারেন না সংশ্লিষ্ট বোলার।কাল মাত্র ২ ওভার বোলিং করেছেন সানি, উইকেট পাননি একটিও। উইকেট পাননি তাসকিনও, তবে ৪ ওভারে মাত্র ২১ রান দিয়ে ডাচদের বেঁধে রাখার কাজটা ভালোভাবেই করেছেন তাসকিন।
