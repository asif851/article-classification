
নিউজিল্যান্ডে শুরু হয়েছে যুব বিশ্বকাপ ক্রিকেটের আসর। ক্রাইস্টচার্চে আজ নামিবিয়ার বিপক্ষে প্রথম ম্যাচে জয় তুলে নিয়ে প্রতিযোগিতায় বাংলাদেশের শুরুটা হয়েছে সুন্দর। ১৫ জানুয়ারি একই মাঠে কানাডার বিপক্ষে পরের ম্যাচটি খেলবে বাংলাদেশ যুব দল। ১৮ জানুয়ারি কুইন্সটাউনে গ্রুপের শেষ ম্যাচ ইংল্যান্ডের বিপক্ষে। যুব বিশ্বকাপের সব ম্যাচ টেলিভিশনে সম্প্রচার করা হয় না। সম্প্রচারের জন্য বেছে নেওয়া হয় নির্দিষ্ট কিছু ম্যাচ। এবারের আসরে গ্রুপ পর্যায়ে বাংলাদেশের একটি ম্যাচই কেবল টেলিভিশনে সরাসরি সম্প্রচারের কথা রয়েছে। ১৮ জানুয়ারি ইংল্যান্ডের বিপক্ষে ম্যাচটি দেখা যাবে টেলিভিশনে। স্টার স্পোর্টস চ্যানেলে খেলাটি সম্প্রচারিত হবে।এবারের যুব বিশ্বকাপে মোট ২০টি ম্যাচ টেলিভিশনে সম্প্রচার করছে আইসিসি। ভারতের গ্রুপ পর্যায়ের তিনটি ম্যাচই সরাসরি সম্প্রচারিত হচ্ছে। ভারত খেলছে অস্ট্রেলিয়া, জিম্বাবুয়ে ও পাপুয়া নিউগিনির বিপক্ষে। দুটি ম্যাচ দেখানো হবে দক্ষিণ আফ্রিকা ও ওয়েস্ট ইন্ডিজের। এ ছাড়া বাংলাদেশ, জিম্বাবুয়ে, ইংল্যান্ড, অস্ট্রেলিয়া, নামিবিয়া ও পাপুয়া নিউগিনির একটি করে ম্যাচ সম্প্রচার করা হচ্ছে।গ্রুপ পর্যায়ে বেছে বেছে ম্যাচ দেখানো হলেও নক আউট পর্বের (কোয়ার্টার ফাইনাল, স্থান নির্ধারণী ও সেমিফাইনাল-ফাইনাল) সব ম্যাচে দেখা যাবে টেলিভিশনের পর্দায়।
