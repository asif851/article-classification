
প্রথমবারের মতো বিপিএল শুরু হচ্ছে ঢাকার বাইরে। তারার মেলা শুরুতেই তাই মিরপুরে নয়, দেখা যাচ্ছে সিলেট আন্তর্জাতিক ক্রিকেট স্টেডিয়ামে।মাশরাফি বিন মুর্তজা, সাকিব আল হাসান, তামিম ইকবাল, মুশফিকুর রহিম, মাহমুদউল্লাহরা তো আছেনই। কুমার সাঙ্গাকারা, লাসিথ মালিঙ্গা, ড্যারেন স্যামিদের মতো বিদেশি তারকাদের উপস্থিতিতে সবুজে ঘেরা সিলেট এখন উৎসবের আমেজ। টুর্নামেন্ট নিয়ে স্থানীয় লোকজনের মধ্যে যে তুমুল আগ্রহ, সেটি বোঝা গেছে টিকিটের হাহাকার দেখেই। এখন টুর্নামেন্টটি জমিয়ে তোলার কাজটা করতে হবে খেলোয়াড়দের।মাশরাফি বিন মুর্তজা, সাকিব আল হাসান কিংবা মাহমুদউল্লাহ—আজ দুপুরে তিন অধিনায়কই জমজমাট টুর্নামেন্টের প্রতিশ্রুতিই দিলেন। সবার একই লক্ষ্য—শিরোপা জেতা। গত বিপিএলটা অবশ্য স্মরণীয় করে রাখতে পারেনি মাহমুদউল্লাহর দল খুলনা টাইটানস। শেষ চারে ওঠাই ছিল তাঁদের সাফল্য।তবে এবার সাফল্যের সীমানাটা বাড়িয়ে দিতে খুলনা টাইটানসে যোগ দিয়েছেন মাহেলা জয়াবর্ধনে। শ্রীলঙ্কান কিংবদন্তিকে দলের কোচ হিসেবে পেয়ে উচ্ছ্বসিত মাহমুদউল্লাহ, ‘নতুন করে শুরু করতে হবে এই টুর্নামেন্ট। এখন শুধু চিন্তা করছি দল হিসেবে আমরা কতটা ভালো খেলতে পারি। কতটা উন্নতি করতে পারি। মাহেলা কোচ হিসেবে দারুণ। তাঁর সঙ্গে কাজ করে আমরা অনেক খুশি।’জয়াবর্ধনে এসে কী যোগ করলেন খুলনায়? মাহমুদউল্লাহর মুখে রহস্যের হাসি, ‘এটা আমাদের পরিকল্পনার অংশ। ওটা যদি বলেই দিই তাহলে আমাদের পরিকল্পনার সবই ফাঁস হয়ে যাবে। তারপরও সবাই জানি তাঁর ক্রিকেটীয় মস্তিষ্ক কতটা অসাধারণ। আশা করি, অনেক কিছু শিখতে পারব, জানতে পারব। ভবিষ্যতে যেটা কাজে লাগবে।’জয়াবর্ধনের কাছ থেকে কতটা শেখা হলো মাহমুদউল্লাহদের, সেটি জানা যাবে পরশু থেকেই। টুর্নামেন্টে নিজেদের প্রথম ম্যাচে তাদের প্রতিপক্ষ বর্তমান চ্যাম্পিয়ন ঢাকা ডায়নামাইটস।
