
ক্যারিবিয়ান প্রিমিয়ার লিগ (সিপিএল) খেলতে গিয়ে এক দিন কোচ শেন জার্গেনসেনের সঙ্গে ই-মেইল চালাচালি করছিলেন তামিম ইকবাল। জার্গেনসেনের কাছ থেকেই প্রথম চমকে ওঠার মতো খবরটা পান তিনি, ‘টি-টোয়েন্টি বিশ্বকাপের আগে আমাদের বাছাইপর্ব খেলতে হবে!’কাল কোমল পানীয় পেপসির এক অনুষ্ঠানে তামিমের কাছে শুনে নাকি একই প্রতিক্রিয়া হয়েছে সাকিব আল হাসানেরও। ২০১৪ টি-টোয়েন্টি বিশ্বকাপটা বাংলাদেশে হলেও এর সবচেয়ে আকর্ষণীয় অংশটিতেই না-ও থাকতে পারে বাংলাদেশ দল। বিসিবির ভারপ্রাপ্ত প্রধান নির্বাহী নিজামউদ্দিন চৌধুরী কাল ব্যাখ্যা করলেন, ‘নভেম্বরে সংযুক্ত আরব আমিরাতে আইসিসির সহযোগী দেশগুলো টি-টোয়েন্টি বিশ্বকাপের বাছাইপর্ব খেলবে। এই টুর্নামেন্টের সেরা ছয় দলের সঙ্গে ২০১২ সালের অক্টোবরের টি-টোয়েন্টি র‌্যাঙ্কিং অনুযায়ী নবম ও দশম দল বাংলাদেশ ও জিম্বাবুয়ে ১৬ মার্চ থেকে শুরু বিশ্বকাপের প্রথম পর্ব খেলবে। এই পর্বের সেরা দুই দল র‌্যাঙ্কিংয়ের শীর্ষ আট দলের সঙ্গে খেলবে সুপার টেন বা বিশ্বকাপের দ্বিতীয় পর্বে।’প্রথম পর্বে বাংলাদেশ ও জিম্বাবুয়ে থাকবে দুই গ্রুপে। প্রতি গ্রুপে আরও থাকবে ৩টি করে সহযোগী সদস্য দেশ। দুই গ্রুপের চ্যাম্পিয়নরা পাবে সুপার টেনের টিকিট। অর্থাৎ গ্রুপ চ্যাম্পিয়ন না হতে পারলে বাংলাদেশ বিশ্বকাপের আসল অংশটার দর্শক হয়েই থাকবে। বিস্ময়কর হলেও সত্যি, টি-টোয়েন্টি বিশ্বকাপের পরিবর্তিত এই নিয়ম দুই দিন আগেও জানা ছিল না প্রধান নির্বাচক আকরাম খানসহ বিসিবির অনেকেরই। কেন জানা ছিল না, সেটার কোনো সুস্পষ্ট ব্যাখ্যা নেই কারও কাছেই। তবে বিষয়টা হঠাৎ করে সামনে আসার পর ক্রিকেটাররা একরকম হতভম্বই। কাল তামিম যেমন বলছিলেন, ‘এই জিনিসটা আমাদের আরও আগেই জানানো উচিত ছিল। বিশ্বকাপের জন্য মানসিক প্রস্তুতিরও একটা ব্যাপার থাকে। তা ছাড়া ব্যাপারটা যদি এ রকমই হয়, বিশ্বকাপের মূল পর্বকে টার্গেট করে আমাদের কি গত কিছুদিন আরও বেশি টি-টোয়েন্টি ম্যাচ খেলা উচিত ছিল না?’কে দেবে এই প্রশ্নের উত্তর?
