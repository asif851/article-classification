
চার-ছক্কার ফুলঝুরি, দুদল মিলে ৩৬১ রান, খেলা গড়িয়েছে শেষ ওভারে। টি-টোয়েন্টির সব উত্তেজনা নিয়েই হাজির হয়েছিল পিএসএলে আজকের ম্যাচটি। তবে তাতে খুব বেশি বাংলাদেশি সমর্থক খুশি হতে পেরেছেন কি? প্রতিদ্বন্দ্বী দল দুটির নাম—করাচি কিংস ও পেশোয়ার জালমি। কিন্তু বাংলাদেশি ক্রিকেট অনুরাগীদের কাছে দুটি দলের পরিচয়, প্রথমটি সাকিব-মুশফিকের দল, পরেরটি তামিমের। এই প্রথম পাকিস্তান সুপার লিগে বাংলাদেশের তিন খেলোয়াড়ের দল মুখোমুখি। আগ্রহ তাই একটু বেশিই ছিল। কিন্তু শেষটা হলো হতাশা দিয়েই। বাংলাদেশের ক্রিকেটারদের পারফরম্যান্সই যে আজ ঠিক বলার মতো ছিল না। মুশফিক দলেই ছিলেন না। বাকি যে দুজন ছিলেন, তারাও ম্লান। ম্যাচ উত্তেজনা ছড়িয়েছে। শেষ বলে ৪ রান দরকার, কিন্তু কোনো রানই করতে পারেননি মোহাম্মদ আমির। ৩ রানে হেরে গেছে করাচি। সাকিব-তামিমের লড়াইয়ে জয়ী তামিমের পেশোয়ার জালমি। কিন্তু তাঁদের দুজনের পারফরম্যান্স? প্রথমে ব্যাট করতে নেমে পেশোয়ার ওপেনার তামিম ৩৫ বলে করলেন ৩৭। আগের তিন ইনিংসে ২টি ফিফটি করা বাংলাদেশি ওপেনারের ইনিংসটা ঠিক তামিম-সুলভ ছিল না। পুরো ইনিংসে মাত্র ৩টি চার। তামিমের সঙ্গে মোহাম্মদ হাফিজের ৫৯ ও কামরান আকমলের ৩০ রানের ইনিংসে ভর করে ১৮২ করে পেশোয়ার। 
তামিম তবু কিছু রান করলেন। সাকিবের ব্যাট তো হাসতেই পারল না। পেশোয়ারের দেওয়া ১৮৩ রানের লক্ষ্যে ব্যাট করতে নেমে জেমস ভিনস (২৮ বলে ৪৪), রবি বোপারা (৩৩ বলে ৬৭) ও সোহেল তানভীর (১৭ বলে ২৩) ছাড়া করাচির বাকি সব ব্যাটসম্যানই ব্যর্থ। ব্যর্থ সাকিবও। ৪ বলে মাত্র ১ রান করেই আউট হয়ে গেছেন। এর আগে বল হাতেও বেশ বাজে একটা দিন কেটেছে বাংলাদে​শি অলরাউন্ডারের। মাত্র দুটি ওভারই করতে পেরেছেন। তাতে ২৬ রান দিয়ে উইকেটশূন্য। দুজনের মুখোমুখি লড়াই অবশ্য খুব বেশিক্ষণ হয়নি। সাকিব ৪টি বলই করতে পেরেছিলেন তামিমকে। তাতে বাঁহাতি ওপেনার ১ চারে নিতে পেরেছেন ৮ রান। টুর্নামেন্টে প্রথম ম্যাচে ফিফটি করার পর থেকেই যেন নিজেকে হারিয়ে খুঁজছেন সাকিব। পরের তিন ম্যাচে বাঁহাতি অলরাউন্ডারের ব্যাট থেকে এসেছে মাত্র ৩৮ রান। বোলিংয়েও চার ম্যাচে দুই উইকেট। সূত্র: ক্রিকইনফো।
