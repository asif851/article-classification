
দুই মৌসুম আগেই রিয়াল মাদ্রিদের এক নম্বর গোলরক্ষকের জায়গাটা হারিয়েছিলেন ইকার ক্যাসিয়াস। হোসে মরিনহোর সময় তো বটেই, কার্লো আনচেলত্তির জমানায়ও রিয়ালের গোলপোস্টের নিচে প্রথম পছন্দ ছিলেন না তিনি। এবারের মৌসুমের শুরুতে কোস্টারিকার গোলরক্ষক কেইলর নাভাসকেও দলে ভিড়িয়েছে রিয়াল। মাঠে নামার সুযোগ যে খুব বেশি পাবেন না, সেটা ভালোমতোই বুঝতে পারছেন ৩৩ বছর বয়সী ক্যাসিয়াস। তাই এখন আজীবনের ক্লাব ছেড়ে আর্সেনালে পাড়ি জমাতে চাইছেন রিয়ালকে ‘লা ডেসিমা’ জেতানো এই গোলরক্ষক।১৯৯০ সালে মাত্র নয় বছর বয়সে রিয়াল মাদ্রিদে পা রেখেছিলেন ক্যাসিয়াস। ১৯৯৯ সাল থেকে খেলা শুরু করেছিলেন রিয়ালের প্রথম একাদশে। তারপর থেকে এখন পর্যন্ত একবারও ক্লাব বদল করেননি এই সময়ের অন্যতম সেরা এই গোলরক্ষক। কিন্তু শেষবেলায় হয়তো সেটাই করতে যাচ্ছেন ক্যাসিয়াস।আর্সেনাল দীর্ঘদিন ধরেই দলে ভেড়ানোর চেষ্টা করেছিল স্পেনের বিশ্বকাপজয়ী অধিনায়ককে। তবে আর্সেনালে গেলেও যে ক্যাসিয়াস নিয়মিতভাবে খেলতে পারবেন, তেমন নিশ্চয়তা দেওয়া যাচ্ছে না। আর কিছুদিনের মধ্যেই হয়তো আর্সেনাল দলে ভেড়াতে যাচ্ছে কলম্বিয়ার গোলরক্ষক ডেভিড অসপিনাকে। এবারের বিশ্বকাপে ভালো পারফরম্যান্স দেখিয়ে সবার নজর কেড়েছেন অসপিনা। অন্যদিকে বাজে ফর্মের জন্য সমালোচনাই কুড়াতে হয়েছে ক্যাসিয়াসকে।তার পরও, আর্সেনালে গেলে হয়তো কিছু সুযোগ থাকবে ক্যাসিয়াসের সামনে। অন্যদিকে রিয়াল মাদ্রিদে যে তিনি আর আগের অবস্থান ফিরে পাবেন না, সেটা নিশ্চিত করেই বলা যায়।— মেইল অনলাইন
