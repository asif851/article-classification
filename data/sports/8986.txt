
আশা আছে, ভয়ও আছে। এই দুইয়ের দোলাচলের মধ্যেই আগামীকাল শুরু হচ্ছে বাংলাদেশ দলের নিউজিল্যান্ড অভিযান। একদিকে গত এক-দেড় বছরে মাশরাফিদের দুর্দান্ত ফর্ম যেমনি সমর্থকদের আশা দেখায়, তেমনি ভয় জাগায় নিউজিল্যান্ডের কন্ডিশন আর উইকেট। বাংলাদেশ সময় ভোররাতে হ্যাগলি ওভালে প্রথম ওয়ানডে খেলতে নামার আগে কি বাংলাদেশ দলও এমনই চিন্তিত উইকেট নিয়ে? হয়তো অতটা নয়। তবে অধিনায়ক মাশরাফি বিন মুর্তজা যা বলছেন, তাতে মনে হচ্ছে, উইকেট যেন গিরগিটির মতো রং বদলাচ্ছে।এমনিতেই সিরিজটাকে দেখা হচ্ছে বাংলাদেশের অন্যতম বড় চ্যালেঞ্জ হিসেবে। গত বিশ্বকাপে এই অস্ট্রেলিয়া-নিউজিল্যান্ডের মাটিতেই দুর্দান্ত সাফল্যের গল্প লিখেছে বাংলাদেশ, কিন্তু এরপর যত সাফল্য সব দেশের মাটিতে। গত এক-দেড় বছরের দুর্দান্ত খেলা বাংলাদেশের বিশ্বকাপের পর এবারই প্রথম বাইরে খেলতে যাওয়া। এই সফরে সবচেয়ে বড় চ্যালেঞ্জ যে উইকেট, সেটিকে কেমন দেখছেন মাশরাফি? বাংলাদেশ অধিনায়ক অবশ্য উইকেটে অনেক রানই দেখতে পাচ্ছেন, ‘বিশ্বকাপ খেলতে যখন এসেছিলাম, আমরা জানতাম যে স্পোর্টিং উইকেট পাব। একই সঙ্গে জানতাম যে হাই স্কোরিং ম্যাচ হবে। এখনো মনে হচ্ছে, এটা একটা হাই স্কোরিং ম্যাচ হবে। তবে অনুমান করা খুব কঠিন।’মাশরাফি এও জানিয়ে দিলেন, উইকেটটা এখন পর্যন্ত ‘গিরগিটি’র মতোই শুধু রং বদলাচ্ছে, ‘দ্বিপক্ষীয় সিরিজে ইচ্ছামতো উইকেট বানানো যায়। হোম টিমের সুবিধা থাকে। সে ক্ষেত্রে ওরা কী রকম উইকেট বানায়, সেটা দেখার বিষয়। কালকে এসে দেখেছি একরকম উইকেট, আজকে সকালে এসে দেখছি একটু সাদাটে ভাব আছে। আগামীকাল কী রকম উইকেট দেয়, কে জানে!’
সে যা-ই হোক, ব্যাটিং-বান্ধব উইকেট ধরে নিয়েই একাদশ সাজানোর একটা ভাবনা আপাতত ঠিক করে রেখেছে বাংলাদেশ। তাতে চার পেসার নিয়ে নামার সম্ভাবনাটা কমই মনে হচ্ছে, ‘শেষ বিশ্বকাপেও উইকেট অনেকটা ভালো ছিল ব্যাটিংয়ের জন্য। এখন অতটা ভালো হওয়ার কথা না। তবে ওরা যতটা বলছে, ব্যাটিং উইকেটই হবে। ২৮০ থেকে ৩০০ রান হওয়ার কথা। সে ক্ষেত্রে চারটা পেস বোলার হয়তো থাকবে না।’
