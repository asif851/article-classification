
শিরোপার দৌড়ে গাজী গ্রুপ ক্রিকেটার্স এগিয়ে ছিল আগেই। তবে পরশু সুপার লিগে মোহামেডানকে ৯৭ রানে হারিয়ে গাজীকে আরেকটু অপেক্ষায় রাখে প্রাইম দোলেশ্বর। আজ বিকেএসপিতে দোলেশ্বরের বিপক্ষে গাজী গ্রুপের ম্যাচটা বৃষ্টিতে গড়িয়েছে রিজার্ভ দিনে। ম্যাচ কারা জিতবে, সেটি জানতে অপেক্ষা থাকলেও এবার ঢাকা প্রিমিয়ার লিগে শিরোপা নিশ্চিত নাসিরদের গাজী গ্রুপের।
১৬ ম্যাচে সমান ২৪ পয়েন্ট গাজী গ্রুপ ও আবাহনীর। কাল দোলেশ্বর যদি জিতে যায়, তাদের পয়েন্টও হবে ২৪। পয়েন্ট সমান হলে দেখা হবে মুখোমুখি লড়াইয়ের হিসাব। সেখানে দুবার আবাহনী আর একবার দোলেশ্বরকে হারানো গাজী থাকবে সবচেয়ে এগিয়ে। এই ম্যাচ শেষ হওয়ার আগে তাই শিরোপা জয়ের আনন্দ গাজী গ্রুপে।গতবার শিরোপার দৌড় তো দূরে থাক, সুপার লিগেই উঠতে পারেনি গাজী গ্রুপ। এবার চ্যাম্পিয়ন হয়ে সেই আক্ষেপটা ভালোভাবে দূর করেছে তারা। দলের এই সাফল্যে সামনে থেকে নেতৃত্ব দিয়েছেন নাসির। যদিও আয়ারল্যান্ডে ত্রিদেশীয় সিরিজ খেলতে যাওয়ায় পুরো লিগ খেলতে পারেননি জাতীয় দলের এই অলরাউন্ডার। তবে যে ৮ ম্যাচ খেলেছেন, রানের বন্যা বইয়ে দিয়েছেন। ২ সেঞ্চুরি, ৩ ফিফটিতে ২৪০ গড়ে তাঁর রান ৪৮০। নাসিরের এই গড়েও চমকে যাওয়ার কিছু নেই, যখন জানবেন দুদিন আগেও তাঁর গড় ছিল ৪৭৭। টানা তিন ইনিংস অপরাজিত থাকার পর দোলেশ্বরের বিপক্ষে আজ আউট হয়েছেন ৩ রানে। গড় ‘কিছুটা’ কমেছে সে কারণে।দোলেশ্বরের পেসার দেলোয়ার হোসেন নিজেকে সৌভাগ্যবান মনে করতে পারেন! বোলারদের আরাধ্য হয়ে ওঠা নাসিরের উইকেটটা যে তিনিই পেয়েছেন। বৃষ্টিবাধায় রিজার্ভ ডেতে গড়ানোর আগে গাজী ৩৩ ওভারে করেছে ৫ উইকেট হারিয়ে করেছে ১৪২ রান। ম্যাচের ভবিষ্যৎ যা-ই হোক, বর্তমানটা হচ্ছে শিরোপা নিশ্চিত গাজী গ্রুপের।
