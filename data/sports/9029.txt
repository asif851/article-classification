
পাকিস্তানে আন্তর্জাতিক ক্রিকেট ফেরাতে অনেক দিন ধরেই অসম্ভব তৎপর পিসিবি। ব্যাপারটা এখন তাদের মরণপণ সংগ্রামেই পরিণত। ঈদের সময় ঢাকায় এসে পিসিবিপ্রধান যে ‘বৃহত্তর এশীয় ঐক্যে’র কথা শুনিয়েছিলেন, তার আড়ালে ছিল পাকিস্তানে আন্তর্জাতিক ক্রিকেট ফেরানোর আকুতিই। প্রস্তাব ছিল পরীক্ষামূলকভাবে বাংলাদেশের যেকোনো একটি দলকে পাকিস্তান পাঠানোর। তবে সেই প্রস্তাবে বিসিবি সরাসরি রাজি না হয়ে আগে আইসিসির সবুজসংকেত পাওয়ার কথাই জানিয়েছিল। কিন্তু পিসিবিপ্রধান পাকিস্তানে ফিরে জানিয়েছেন, বাংলাদেশ নাকি পাকিস্তানে অনূর্ধ্ব-১৯, ‘এ’, নারী—মোট কথা জাতীয় দলের বাইরে যেকোনো একটি দল পাঠাতে রাজি!বার্তা সংস্থা এএফপিকে পিসিবিপ্রধান বলেছেন, ‘আমি ভারত, শ্রীলঙ্কা ও বাংলাদেশে গিয়েছি। তারা ভালোভাবেই সাড়া দিয়েছে। বাংলাদেশ ও শ্রীলঙ্কা তাদের অনূর্ধ্ব-১৯, মহিলা ও ‘এ’ দল পাকিস্তানে পাঠাতে প্রস্তুত।’ খবরটি বেশ ফলাও করে প্রচার করেছে পাকিস্তানের সংবাদমাধ্যম।অবশ্য ঈদের পরদিন ঢাকার একটি পাঁচতারকা হোটেলে শাহরিয়ারের সঙ্গে অনানুষ্ঠানিক বৈঠকে বিসিবিপ্রধান নাজমুল হাসান বলেছিলেন, আইসিসি ম্যাচ অফিশিয়াল পাঠালেই বাংলাদেশ থেকে দল পাঠানোর ব্যাপারটা তিনি বিবেচনা করবেন। আইসিসি ম্যাচ অফিশিয়াল পাঠানো মানে নিরাপত্তাব্যবস্থা নিয়ে সংশয় না থাকা। কিন্তু পিসিবিপ্রধান ​কিসের ভিত্তিতে অনূর্ধ্ব-১৯, মহিলা কিংবা ‘এ’ দল পাঠানোর কথা বললেন, সেটা বোঝা যাচ্ছে না।পাকিস্তানে আন্তর্জাতিক ক্রিকেট নির্বাসিত ২০০৯ সাল থেকে। ওই বছর লাহোরে শ্রীলঙ্কা দলের টিমবাসে সন্ত্রাসী হামলার পর আর কোনো দল পাকিস্তানে যেতে রাজি হয়নি। সূত্র: এএফপি।
