
সোহেল রানার ৩০ গজ দূর থেকে ফ্রি-কিক গোল, নাকি মামুন খানের চীনের প্রাচীর হয়ে পোস্টের নিচে দাঁড়িয়ে যাওয়া? প্রিমিয়ার ফুটবল লিগের ম্যাচে কাল কোনটি বেশি আকর্ষণীয় ছিল?কোনোটিকেই আসলে পিছিয়ে রাখা যাবে না। তবে তুল্যমূল্য বিচারে মামুনের গোলরক্ষণ শেষ পর্যন্ত মোহামেডানের বিপক্ষে ২-০ গোলের জয় এনে দিয়েছে মুক্তিযোদ্ধাকে। ৪ মিনিটে সোহেল রানার ফ্রি-কিক গোলে ১-০। শেষ বাঁশির আগ মুহূর্তে আলতো প্লেসিংয়ে দ্বিতীয় গোলটা এনে দিলেন আরেক মিডফিল্ডার বিপুল।চার ম্যাচ পর জয় ধরা দিয়েছে বলে মুক্তিযোদ্ধার কোচ আবদুল কাইয়ুম সেন্টু খুব খুশি। অনেক সমস্যা পেরিয়ে ১৬ ম্যাচে ২৩ পয়েন্ট নিয়ে পাঁচে থাকতে পারাটাও স্বস্তির। তবে সমান ম্যাচে মাত্র ১৪ পয়েন্ট পাওয়া মোহামেডানের জন্য লিগে ষষ্ঠ হার সতর্কসংকেতই। শেষ চার ম্যাচ থেকে মাত্র ২ পয়েন্ট কুড়িয়ে ঐতিহ্যবাহী দলটি অবনমনের শঙ্কায় কিছুটা হলেও কাঁপছে।সে জন্যই কিনা আগের ম্যাচের মতো কালও ম্যাচের পর সংবাদ সম্মেলনে মোহামেডানের কেউ আসেননি। বাফুফের কর্মীরা ডাকাডাকি করলেও কাগজে-কলমে কোচ মিজানুর রহমান ডন বা ম্যানেজার আমিরুল ইসলাম বাবু আসেননি। সম্ভবত পয়েন্ট হারাতে হারাতে লিগের চ্যালেঞ্জটা আর নিতে পারছেন না তাঁরা।তবে চ্যালেঞ্জ নিতে ভালোবাসেন বলে তাতে কাল জয়ী হলেন ভুটানি ফরোয়ার্ড চেনচো। সম্প্রতি তাঁর দুই গোল বাংলাদেশ দলকেই আপাতত আন্তর্জাতিক ফুটবল থেকে পাঠিয়েছে নির্বাসনে। সেই চেনচো কাল চট্টগ্রাম আবাহনীর জার্সি গায়ে নিজের প্রথম গোলটা পেলেন। ৮৭ মিনিটে তাঁর কোনাকুনি শটে ২-০। এদিন মাঠে ছিলেন বেশ তৎপর। এমএ আজিজ স্টেডিয়ামের দ্রুতগতির মাঠে অন্যদের চেয়ে প্রচুর দৌড়ে খেলেছেন চেনচো।এর আগে ১০ মিনিটে লিওনেলের টোকায় ১-০ করে চট্টগ্রাম আবাহনী। হাইতিয়ান ফরোয়ার্ড লিওনেলের আসলে হ্যাটট্রিকই হওয়া উচিত ছিল ১৩ পয়েন্ট নিয়ে অবনমন অঞ্চলে থাকা উত্তর বারিধারার বিপক্ষে। তাঁর দুটি বল লেগেছে বারে। তবু তাঁর পায়ে গোল দেখেই খুশি কোচ জুলফিকার মাহমুদ মিন্টু। সার্বিয়ান কোচ জোসেফ পাভলিককে আরও একবার বিদায় দিয়ে দায়িত্ব দেওয়া হয়েছে মিন্টুকে। চট্টগ্রাম আবাহনীর এই ‘কোচ বদল বদল’ খেলা বেশ জমে উঠেছে!তবে নাটক একপাশে রেখে ৪-৩-৩ আক্রমণাত্মক ছকে পাওয়া এই জয় লিগ লড়াইয়ে টিকিয়ে রাখল চট্টগ্রাম আবাহনীকে। ১৫ ম্যাচে ৩৫ পয়েন্ট নিয়ে শীর্ষে থাকা বড় আবাহনীর চেয়ে ৪ পয়েন্ট পিছিয়ে, অবশ্য ম্যাচ খেলেছে একটি বেশি। আজ ব্রাদার্সের বিপক্ষে বড় আবাহনী জিতলে ব্যবধানটা আবার হবে ৭ পয়েন্টের।চট্টগ্রাম আবাহনীর প্রার্থনা এখন তাই একটাই, পয়েন্ট হারাক ঢাকা আবাহনী! উল্টো দিকে ঢাকা আবাহনীও তো অমঙ্গল কামনা করে চট্টগ্রাম আবাহনীর। কাল যদিও তাদের প্রার্থনায় কাজ হয়নি!
আজকের খেলাআরামবাগ-রহমতগঞ্জ, ঢাকা আবাহনী-ব্রাদার্স(বেলা ৩-৩০ মি. ও সন্ধ্যা ৬-১৫ মি.,এমএ আজিজ স্টেডিয়াম, চট্টগ্রাম)
