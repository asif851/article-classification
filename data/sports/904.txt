
বার্সেলোনার জার্সিতে তাঁকে খেলতে দেখে কতজন বার্সার সমর্থক হয়ে গেছেন, প্রেমে পড়েছেন ক্লাবটির! এই জার্সি পরেই তিনি ফুটবল-বিশ্ব মাতিয়েছেন, হয়ে উঠেছেন কিংবদন্তিদের একজন। সেই বার্সেলোনার জার্সি গায়ে আবারও খেলবেন রোনালদিনহো, সেটাও আবার চিরপ্রতিদ্বন্দ্বী রিয়াল মাদ্রিদের বিপক্ষে!সত্যিই আবার বার্সেলোনার জার্সিতে মাঠে ফিরছেন রোনালদিনহো, তবে প্রতিযোগিতামূলক কোনো ম্যাচে নয়। বার্সেলোনা লিজেন্ডসের হয়ে খেলবেন রিয়াল মাদ্রিদ লিজেন্ডস দলের বিপক্ষে। লেবাননের বৈরুতে প্রীতি ম্যাচটা হবে আগামী ২৮ এপ্রিল।‘ব্র্যান্ড বার্সেলোনা’-কে বিশ্বজুড়ে আরও ছড়িয়ে দেওয়ার লক্ষ্যে বিশ্বের বিভিন্ন মাঠে বিখ্যাত সব ক্লাবের কিংবদন্তিদের নিয়ে গড়া দলের বিপক্ষে কিছু ম্যাচ খেলার উদ্যোগ নিয়েছে বার্সা। যে ম্যাচগুলোয় খেলবেন বার্সেলোনার কিংবদন্তিরা। রিয়াল মাদ্রিদের বিপক্ষে এই ম্যাচের আগেই ম্যানচেস্টার ইউনাইটেডের কিংবদন্তিদের বিপক্ষে দুটি ম্যাচ খেলার কথাও নিশ্চিত করেছিল বার্সা। ন্যু ক্যাম্প ও ওল্ড ট্রাফোর্ডে ম্যাচ দুটি হবে এ বছর ৩০ জুন ও ২ সেপ্টেম্বর। ওই ম্যাচ দুটিতেও খেলতে পারেন রোনালদিনহো।এর আগে গত বছর কেরেতারোতে মেক্সিকোর সাবেকদের বিপক্ষে একটা প্রীতি ম্যাচ খেলেছিলেন বার্সা কিংবদন্তিরা। যে ম্যাচে ছিলেন রিস্টো স্টয়চকভ, ভিতর বাইয়া, এডমিলসন ও রোনাল্ড ডি বোরের মতো কিংবদন্তিরা। রিয়াল মাদ্রিদের বিপক্ষে রোনালদিনহো ছাড়া আর কে কে থাকতে পারেন, সেটি অবশ্য এখনো জানা যায়নি।তবে যাঁরাই খেলুন, ফুটবল-রোমান্টিকদের জন্য ম্যাচটা যে দারুণ ভীষণ নস্টালজিক হবে, তাতে সন্দেহ নেই। একে তো এল ক্লাসিকো, সেটিও আবার কিংবদন্তিদের মধ্যে। আর কিছু লাগে নাকি! ইএসপিএন।
 
