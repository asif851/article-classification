
বয়স তাঁর ৩৯ ছুঁইছুঁই। তবে ‘বুড়ো’ হাড়ের ভেলকি দেখিয়েই চলেছেন জিয়ানলুইজি বুফন। আগলাচ্ছেন ইতালি ও জুভেন্টাসের গোলবার। সেই আগলে রাখা আবার যেনতেনভাবে নয়। বুফনের পাহারা ডিঙিয়ে গোল করা প্রতিপক্ষ দলগুলোর ফরোয়ার্ডদের জন্য মোটেই সহজ নয়। জুভেন্টাসের হয়ে সর্বশেষ ম্যাচেও অসাধারণ একটি মাইলফলক ছুঁয়েছেন। ক্লাবটির হয়ে ২০০ ম্যাচে গোল খাননি তিনি। 
২০০১ সালে পারমা থেকে জুভেন্টাসে নাম লেখান বুফন। সব ধরনের প্রতিযোগিতা মিলে ক্লাবটির হয়ে খেলেছেন ৫৯৯টি ম্যাচ। এর মধ্যে ২০০ ম্যাচেই নিজের জাল অক্ষত রেখেছেন। এর আগে গত মার্চে নিজের করে নিয়েছেন গোলকিপিংয়ের সিরি আর একটি রেকর্ড। সবচেয়ে বেশি মিনিট গোল না খাওয়ার রেকর্ড থেকে সরিয়ে দেন সেবাস্তিয়ানো রসিকে। ইতালিয়ান লিগে টানা ৯৭৪ মিনিট গোল খাননি বুফন। কাল গঞ্জালো হিগুয়েইনের গোলে রোমার বিপক্ষে জুভেন্টাস জিতেছে ১-০ গোলে। এই জয়ে অবশ্য খুব একটা কষ্ট করতে হয়নি বুফনকে। ৯০ মিনিটে শুধু দুটি সেভই করতে হয় তাঁকে। সবকিছু ঠিক থাকলে জুভেন্টাসে আরও দুই বছর খেলবেন বুফন। জুভেন্টাসের সঙ্গে বুফনের বর্তমান চুক্তির মেয়াদ আছে ২০১৮ সাল পর্যন্ত।
