
ফেসবুকে প্রবেশ করেই শেন ওয়ার্নের মনে হল, একটা ‘সেরা’ ভারতীয় ক্রিকেট দল তৈরি করলেন কেমন হয়। যেমন ভাবনা, তেমনই কাজ, বানিয়ে ফেললেন তিনি যাঁদের বিপক্ষে খেলেছেন, এমন খেলোয়াড়দের নিয়ে ‘সেরা’ ভারতীয় একাদশ। যে দলটির অধিনায়ক করেছেন তিনি সৌরভ গাঙ্গুলিকে।ওয়ার্নের ভারতীয় একাদশে উদ্বোধনী জুটিতে সুযোগ পেয়েছেন বীরেন্দর শেবাগ—এতে যদি কোনো চমক না থাকে তাহলে চমকে যেতে পারেন নভজোৎ সিং সিধুর অন্তর্ভুক্তিতে। এর পরের দুটি নাম অনুমিতই—তিনে রাহুল দ্রাবিড়, চারে শচীন টেন্ডুলকার। ওয়ার্নের দলে পাঁচ নম্বরে ব্যাট করবেন ‘অধিনায়ক’ সৌরভ গাঙ্গুলি।ওয়ার্ন নিজেই ফেসবুকে বলেছেন, তাঁর সেরা ভারতীয় একাদশের ‘ছয়’ নম্বর স্থানের খেলোয়াড় বাছতে গিয়ে তাঁকে নাকি সবচেয়ে সমস্যায় পড়তে হয়েছে, ‘এই দলের “ছয়” নম্বর স্থানটিতে কাকে নেব, এটা নিয়ে যথেষ্ট সমস্যার সম্মুখীন হয়েছি। এই স্থানে আমি আমার দুই বন্ধু ভিভিএস লক্ষণ ও মোহাম্মদ আজহারউদ্দিনের মধ্যে কাকে খেলাব, সেটা নিয়ে দ্বিধায় ছিলাম। আমি ১২ জনের দল দিচ্ছি পরিস্থিতি অনুযায়ী যাকে ইচ্ছা খেলাব। লক্ষণকে দ্বাদশ ব্যক্তি বানিয়ে একাদশে অবশ্য তিনি রেখেছেন মোহাম্মদ আজহারউদ্দিনকেই।আজহারউদ্দিনের পরেই আছেন অলরাউন্ডার হিসেবে কপিল দেব। মহেন্দ্র সিং ধোনিকে তিনি নিয়েছেন উইকেটরক্ষক-ব্যাটসম্যান হিসেবেই। তাঁর একাদশটি তিনি শেষ করেছেন অনিল কুম্বলে, হরভজন সিং ও জাভাগাল শ্রীনাথকে দিয়ে।একাদশ তৈরির ব্যাপারে ওয়ার্ন বলেছেন, আমি যাঁদের বিপক্ষে খেলেছি, এমন খেলোয়াড়দের নিয়ে একাদশ তৈরি করতে গেলে ভারতীয় দলটা বানানোই সবচেয়ে কঠিন। আমি ভারতের বেশ কয়েকজন কিংবদন্তি ক্রিকেটারের সঙ্গে খেলেছি যেমন দিলীপ ভেঙ্গসরকার, সঞ্জয় মাঞ্জেরেকার, রবি শাস্ত্রী, মনোজ প্রভাকর প্রমুখ।’ তিনি জানিয়েছেন খুব শিগগিরই ফেসবুকে তিনি সম্মিলিত অ্যাশেজ একাদশ ও তাঁর দৃষ্টিতে সেরা শ্রীলঙ্কান দলটি প্রকাশ করবেন।
ওয়ার্নের ‘সেরা’ ভারতীয় একাদশ: নভজোৎ​ সিং সিধু, বীরেন্দর শেবাগ, রাহুল দ্রাবিড়, শচীন টেন্ডুলকার, সৌরভ গাঙ্গুলি (অধিনায়ক), মোহাম্মদ আজহারউদ্দিন, কপিল দেব, মহেন্দ্র সিং ধোনি, অনিল কুম্বলে, হরভজন সিং, জাভাগাল শ্রীনাথ। সূত্র: ক্রিকবাজ।
