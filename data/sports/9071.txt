
মোহাম্মদ হাফিজের অলরাউন্ড পারফরম্যান্সের ওপর ভর করে সিরিজের প্রথম ওয়ানডে জিতে নিল পাকিস্তান। শ্রীলঙ্কার ছুড়ে দেওয়া ২৫৫ রানের জবাবে মোহাম্মদ হাফিজের দারুণ এক সেঞ্চুরিতেই জয় নিশ্চিত পাকিস্তানের। ৯৩ বলে সাজানো ‘দ্য প্রফেসরের’ ১০৩ রানের এই ইনিংসটিই জয়ের রাস্তাটা দেখিয়ে দিয়েছে পাকিস্তানকে। ২৫৬ রানের লক্ষ্যে ব্যাট করতে নেমে জবাবটা ভালোই দিয়েছিলেন দুই পাকিস্তানি ওপেনার আজহার আলী ও আহমেদ শেহজাদ। ৪৭ রানের উদ্বোধনী জুটের পর হঠাৎ ২ উইকেটের পতন কিছুটা ব্যাকফুটে ঠেলে দিয়েছিল পাকিস্তানকে। তবে একপ্রান্তে দাঁড়িয়ে থাকা হাফিজ সামনে থেকে নেতৃত্ব দিয়ে দলকে বিপদমুক্ত করেন। বাবর আজম ও শোয়েব মালিককে নিয়ে তাঁর ৫৮ ও ৬৫ রানের দুটি জুটিই জয়ের খেলা লাগাম এনে দেয় পাকিস্তানের হাতে। মালিক খেলেন ৪৫ বলে ৫৫ রানের কার্যকর এক ইনিংস। হাফিজ-মালিকের নৈপুণ্যে ২৮ বল বাকি থাকতেই জয়ের বন্দরে পৌঁছে যায় পাকিস্তান। লঙ্কান বোলারদের পারফরম্যান্স আজ ছিল হতাশাজনক। সুরিঙ্গা লাকমাল, থিসারা পেরেরা, অ্যাঞ্জেলো ম্যাথুস আর তিলকরত্নে দিলশান—প্রত্যেকেই পেয়েছেন একটি করে উইকেট। এরা কেউই পাকিস্তানি ব্যাটসম্যানদের জন্য খুব বড় হুমকি হয়ে উঠতে পারেননি। লাসিথ মালিংগা আট ওভারে ৫৬ রান দিয়ে ছিলেন উইকেটশূন্য। সূত্র: এএফপি। 
