
নয়-এর নামতা এত পছন্দ রবিচন্দ্রন অশ্বিনের, সেটি কে জানত? মুম্বাই টেস্টটা যখন ১২ উইকেট পেয়ে শেষ করলেন, ক্যারিয়ারে ২৪৭ উইকেট হয়ে গেছে তাঁর। পরের টেস্ট চেন্নাইয়ে, ঘরের মাঠে তিন উইকেট পাবেন না এটা হয়! কিন্তু সেটিই হলো, আড়াই শ উইকেট পেতে অপেক্ষাটা বাড়ল আরও কিছুদিন। বাংলাদেশ অধিনায়ক মুশফিকুর রহিমের ১২৭ রানের ইনিংসটির ইতি ঘটিয়ে মাইলফলকটা ছুঁলেন ৪৫তম টেস্টে এসে। টেস্টে সবচেয়ে দ্রুত ২৫০ উইকেট পাওয়ার রেকর্ড এখন ভারতীয় অফ স্পিনারেরই।
রেকর্ডটি ৩৬ বছর ধরে দখলে ছিল ডেনিস লিলির। ১৯৮১ সালে ভারতের বিপক্ষেই মেলবোর্নে যখন গুন্ডাপ্পা বিশ্বনাথকে বোল্ড করে আড়াই শ নম্বর উইকেট পেয়েছিলেন, সেটা ছিল অস্ট্রেলিয়ান ফাস্ট বোলারের ৪৮তম টেস্ট। ৩৬ বছর ২ দিন পরে সে রেকর্ডটা ভাঙলেন অশ্বিন। ক্যারিয়ারের প্রথম ৫০ উইকেট পেতে ৯ টেস্ট লেগেছিল অশ্বিনের। পরের ৫০ উইকেট পেতেও ঠিক ৯ টেস্ট। ৫০ উইকেট আর ৯ টেস্টের নামতা ঠিক রাখতেই যেন পাঁচ নয়ে পঁয়তাল্লিশ টেস্টেই ২৫০ উইকেট পেলেন অশ্বিন!২০০ উইকেটের মাইলফলকের রেকর্ডটাও দখলে নিতে পারতেন অশ্বিন। নিউজিল্যান্ডের বিপক্ষে গত বছর সিরিজের প্রথম টেস্টেই দুই শ নম্বর উইকেট পেয়েছেন। সেটা ছিল অফ স্পিনারের ৩৭তম টেস্ট, সে রেকর্ডটি এক শ বছর ধরে দখল করে রেখেছেন ক্ল্যারি গ্রিমেট। এই অস্ট্রেলিয়ান কিংবদন্তি লেগ স্পিনার ৩৬ টেস্টের রেকর্ড গড়েছিলেন। খেলা চালিয়ে গেলে আড়াই শর রেকর্ডটাও হয়তো হতো তাঁর। দুই শ ছোঁয়ার পরের টেস্টেই ১৩ উইকেট পেয়েছিলেন, সেই টেস্টের পরই অবসরে চলে যাওয়ায় ২১৬ উইকেটেই ক্যারিয়ার শেষ হয়েছে গ্রিমেটের।৩০০ উইকেট ছোঁয়ার রেকর্ডটাও ডেনিস লিলির। যেভাবে এগোচ্ছেন অশ্বিন, তাতে ৫৬ টেস্টের সে রেকর্ডও হয়তো টিকবে না। নয়ের নামতা ধরে যদি এগোতে থাকেন অশ্বিন, তাহলেই তো হলো!
