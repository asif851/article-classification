
বিশ্বকাপ শুরু হতে বাকি আরও কিছুক্ষণ। কিন্তু এরই মধ্যে বিশ্বকাপ শুরু হয়ে গেছে বাংলাদেশের জয়পুরহাটে! তাও আবার ব্রাজিল-আর্জেন্টিনা ম্যাচ দিয়ে!
পাঠক অবাক হবেন না। সত্যিই আজ বৃহস্পতিবার জয়পুরহাটের আক্কেলপুরে অনুষ্ঠিত হয়েছে ব্রাজিল-আর্জেন্টিনা মহারণ। তবে সেখানে ছিলেন না মেসি-আগুয়েরো, নেইমার-অস্কাররা। দুটি দলের ব্যানারে ভাগ হয়ে খেলেছেন আক্কেলপুর পৌর এলাকার পশ্চিম হাস্তাবসন্তপুর এলাকার বাসিন্দারা।
দুই দলের খেলোয়াড়েরা পরেছিলেন আর্জেন্টিনা-ব্রাজিলের জার্সি। তাঁদের মাথার চুলেও ছিল বিশ্বকাপ-সংক্রান্ত বিভিন্ন নকশার সমারোহ। খেলাটি মানের দিক দিয়েও ছিল যথেষ্ট উঁচুমানের। দর্শকদের মুগ্ধ করার সব অনুষঙ্গই ছিল আক্কেলপুরের এই ব্রাজিল-আর্জেন্টিনা ম্যাচে।
খেলার ফল নির্ধারিত হয়েছে টাইব্রেকারে। ১-১ গোলে অমীমাংসিত থাকার পর রেফারির সিদ্ধান্তে টাইব্রেকারে নির্ধারিত হয় ম্যাচের ভাগ্য। এতে আর্জেন্টিনার কাছে হেরে গেছে ব্রাজিল।
খেলাপাগল আক্কেলপুরবাসী এই মুহূর্তে কাঁপছে বিশ্বকাপ উত্তেজনায়। বিশ্বকাপকে স্মরণীয় করে রাখতে আয়োজিত এই খেলাটি প্রাণভরে উপভোগ করেছেন সবাই।
