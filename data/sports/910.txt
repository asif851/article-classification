
ফিফা-ব্যালন ডি’অর আলাদা হচ্ছে—এই খবর পুরোনো। ফিফার সঙ্গে ছয় বছরের চুক্তি শেষ হয়ে যাওয়ায় আবার নিজেদের নিয়মে ব্যালন ডি’অর দেওয়ার প্রক্রিয়ায় ফিরে যাচ্ছে ফরাসি সাময়িকী ফ্রান্স ফুটবল। বর্ষসেরা ফুটবলার পুরস্কারের পরিকল্পনা নিয়ে ফিফা এখন পর্যন্ত কিছু না বললেও ব্যালন ডি’অরের দেওয়ার নিয়মে বেশ কিছু পরিবর্তন আনছে ফ্রান্স ফুটবল। এখন থেকে ব্যালন ডি’অর পুরস্কারের জন্য সেরা খেলোয়াড় বাছাই করবে আগের মতোই আন্তর্জাতিক সাংবাদিকদের একটি দল। ফিফা সদস্য দেশগুলোর জাতীয় ফুটবল দলের অধিনায়ক ও কোচের ভোট দেওয়ার ব্যাপারটি তাই থাকছে না আর। খেলোয়াড়দের মনোনয়ন তালিকাও বড় হচ্ছে। ফিফা ব্যালন ডি’অরের বেলায় ২৩ জন ফুটবলারের প্রাথমিক তালিকা থেকে সেরা তিনজনের নাম ঘোষণা করা হতো। ‘ফাইনালিস্ট’ এই তিনজনের একজনই হতেন ব্যালন ডি’অর জয়ী। ফ্রান্স ফুটবল জানিয়েছে, এখন থেকে প্রাথমিক তালিকাটা ২৩ জনের পরিবর্তে হবে ৩০ জনের। চূড়ান্ত বিজয়ীকেও বেছে নেওয়া হবে এই ৩০ জনের তালিকা থেকেই। এর মাঝে আর তিনজনের কোনো সংক্ষিপ্ত তালিকা থাকছে না। সাধারণত ফিফা ব্যালন ডি’অর পুরস্কার দেওয়া হয় জানুয়ারির শুরুর দিকে। তবে এখন থেকে ব্যালন ডি’অর বছরের শেষেই দেওয়ার ঘোষণা দিয়েছে ফ্রান্স ফুটবল। 
১৯৫৬ সালে শুরু হওয়ার পর টানা ৫৪ বছর ব্যালন ডি’অর পুরস্কারটি ছিল ফ্রান্স ফুটবল সাময়িকীর একক সম্পত্তি। সাংবাদিকদের ভোটে দেওয়া হতো ইউরোপের বর্ষসেরা খেলোয়াড়ের এই পুরস্কার। ওদিকে ১৯৯১ থেকে ফিফার সব সদস্য দেশের কোচ ও অধিনায়কদের ভোটে ফিফা আলাদাভাবে দিয়ে আসছিল ‘ফিফা ওয়ার্ল্ড প্লেয়ার অব দ্য ইয়ার’ পুরস্কার। কিন্তু ২০১০ সালে ফিফার সঙ্গে ফ্রান্স ফুটবল–এর চুক্তির পর দুটি পুরস্কার এক হয়ে যায়। সূত্র: ইএসপিএন।
