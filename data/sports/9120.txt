
ভারত-পাকিস্তানের রাজনৈতিক সম্পর্ক নিয়ে নতুন করে বলার কিছু নেই। এই দুটি দেশ যখন খেলার মাঠে একে অন্যের মুখোমুখি হয়—সেটি ক্রিকেটই হোক কিংবা অন্য কোনো খেলা, দুই দেশের মানুষের উত্তেজনার পারদ সর্বোচ্চ পর্যায়ে থাকে। উত্তেজনা ছড়িয়ে পড়ে খেলোয়াড়দের মধ্যেও। নিজ নিজ দলের জয় বা পরাজয় হয়ে যায় পুরো জাতির জয় বা পরাজয়!
তবে এবারের চ্যাম্পিয়নস ট্রফির ফাইনালের পর সৌহার্দ্য আর ভালোবাসার বার্তাই ছড়িয়ে দিয়েছেন ভারত ও পাকিস্তানের খেলোয়াড়েরা। ফাইনালে পাকিস্তানের কাছে বড় ব্যবধানে হারলেও ভারতীয় অধিনায়ক বিরাট কোহলি কোনো অজুহাত খোঁজেননি। বরং পিঠ চাপড়ে দিয়েছেন পাকিস্তানি খেলোয়াড়দের। ম্যাচ শেষেও দুই দলের খেলোয়াড়েরা বেশ আড্ডায় মেতে উঠেছিলেন। পাকিস্তানি ব্যাটসম্যান আজহার আলীর সৌহার্দ্য আলাদা করে নজর কেড়েছে ভারতীয়দের। পাকিস্তানি ওপেনারের সন্তানেরা সেদিন ম্যাচ শেষে ধোনি-কোহলি-যুবরাজদের সঙ্গে ছবি তুলেছিল। সেই ছবিগুলো টুইট করেছেন আজহার। ছবির শিরোনামে ধোনি-যুবরাজদের কিংবদন্তি বলে উল্লেখ করেছেন। এই ছবিগুলো এখন রি-টুইট বা শেয়ার করছেন ভারতীয়রা। ভারত-পাকিস্তানের খেলাকে যুদ্ধ হিসেবে উপস্থাপন করার বহু দিনের অলিখিত রেওয়াজকেও প্রশ্ন করতে শুরু করেছেন তাঁরা। খেলা তো খেলাই।এর মধ্যে সংবাদমাধ্যমকে দেওয়া সাক্ষাৎকারে আজহার পরোক্ষে মন্তব্য করেছেন, নিজের জয় উদ্‌যাপন করা মানে এমন নয়, প্রতিপক্ষকে ছোট করেই তা করতে হয়। তাঁর এই মন্তব্যও বেশ প্রশংসা কুড়িয়েছে ভারতীয়দের।
 
