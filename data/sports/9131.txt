
ফেভারিটের তকমা এঁটেই বিশ্বকাপে অংশ নেবে জার্মানি। কিন্তু বিশ্বকাপের প্রস্তুতি ম্যাচে খুব বেশি ভালো পারফরম্যান্স দেখাতে পারেনি তিনবারের শিরোপাজয়ীরা। গতকাল ক্যামেরুনের বিপক্ষে প্রীতি ম্যাচে ২-২ গোলে ড্র করে মাঠ ছাড়তে হয়েছে জোয়াকিম লোর শিষ্যদের।জার্মানির সমর্থকেরা অবশ্য এই তথ্য জেনে কিছুটা স্বস্তি পাবেন যে ক্যামেরুনের বিপক্ষে জার্মানি মাঠে নেমেছিল অধিনায়ক ফিলিপ লাম, গোলরক্ষক ম্যানুয়েল নয়্যারসহ বেশ কয়েকজন গুরুত্বপূর্ণ খেলোয়াড় ছাড়াই। তবে গতকালের ম্যাচটি থেকে নিজেদের আরও শানিয়ে নেওয়ার উপায় খুঁজছেন কোচ লো। ম্যাচ শেষে তিনি বলেছেন, ‘কারও মনে হতে পারে যে আমরা খুব বেশি সজীব ছিলাম না। কিন্তু ১০ দিনের ট্রেনিং ক্যাম্পের পর এটাই স্বাভাবিক। কিন্তু এটা স্পষ্ট যে আমাদের কিছু জিনিস নিয়ে আরও কাজ করতে হবে।’অন্যদিকে শিরোপার অন্যতম ফেভারিট জার্মানির সঙ্গে ড্র করতে পেরে আরও আত্মবিশ্বাসী হয়ে উঠেছেন ক্যামেরুনের কোচ ভলকান ফিনকে। তিনি বলেছেন, ‘আমাদের আরও কিছু দিকে উন্নতি করতে হবে। কিন্তু এই ফলাফলটা আমাদের অনেক আত্মবিশ্বাসী করে তুলেছে।’
ক্যামেরুনের প্রধান ভরসা স্যামুয়েল ইতোই করেছিলেন ম্যাচের প্রথম গোল। প্রথমার্ধ গোলশূন্য কাটার পর ৬২ মিনিটে ক্যামেরুনকে এগিয়ে দিয়েছিলেন এই অভিজ্ঞ স্ট্রাইকার। চার মিনিট পরেই খেলায় সমতা ফেরান টমাস মুলার। ৭১ মিনিটে এবার জার্মানিই এগিয়ে যায় মারিও গোটশের বদলি হিসেবে নামা আন্দ্রে শ্রুলের গোলের সুবাদে। ৭৮ মিনিটে এই গোল শোধ করে দেন ক্যামেরুনের স্ট্রাইকার ম্যাক্সিম চোপো-মোটিং। শেষ পর্যন্ত এই ২-২ গোলের সমতা দিয়েই শেষ হয় ম্যাচটি।—রয়টার্স
