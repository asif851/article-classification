
নিষিদ্ধ হবেন সেটা মোটামুটি অনুমিতই ছিল। সেটা কত দিনের অপেক্ষা ছিল তারই। শেষ পর্যন্ত ফিফা থেকে আট বছরের জন্য নিষিদ্ধ হয়েছেন সেপ ব্ল্যাটার ও মিশেল প্লাতিনি। এই আট বছর ফুটবল সংশ্লিষ্ট কোনো কার্যক্রমে এই দুজন অংশ নিতে পারবেন না। এর অর্থ উয়েফা সভাপতিরও পদও হারাতে হচ্ছে ৬০ বছর বয়সী প্লাতিনিকে। আর ৭৯ বছর বয়সী ব্ল্যাটারের জন্য খুব সম্ভবত ফুটবল অধ্যায় শেষই হয়ে গেল। ২০০১ সালে একটা আর্থিক লেনদেন নিয়ে অস্বচ্ছতার অভিযোগ এসেছিল ব্ল্যাটার-প্লাতিনির বিরুদ্ধে। ফিফার একটা প্রকল্পের জন্য পরামর্শক হিসেবে ২০ লাখ ডলার নিয়েছিলেন প্লাতিনি। সেটা হয়েছিল ব্ল্যাটারের মধ্যস্থতায়। অভিযোগ এসেছিল, সেই লেনদেনে ফিফার স্বার্থ রক্ষিত হয়নি। পরে ফিফার নৈতিকতা কমিটি দুজনকে ৯০ দিনের জন্য নিষিদ্ধ করে। প্লাতিনি অবশ্য সর্বোচ্চ ক্রীড়া আদালতেও সাময়িক এই শাস্তি প্রত্যাহারের আবেদন করেছিলেন। কিন্তু লাভ হয়নি। আট বছর নিষেধাজ্ঞার পাশাপাশি দুজনকে জরিমানাও গুনতে হবে। ব্ল্যাটারকে জরিমানা ৪০ হাজার ডলার, আর প্লাতিনির ৮০ হাজার ডলার। এই নিষেধাজ্ঞার বিরুদ্ধে সর্বোচ্চ ক্রীড়া আদালতের দ্বারস্থ হওয়ার কথা জানিয়েছে ব্ল্যাটার ও প্লাতিনি।
