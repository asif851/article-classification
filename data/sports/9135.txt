
ম্যাচ শেষের টিম মিটিংয়ে কী বলবেন মহেন্দ্র সিং ধোনি? আর যাই হোক, সেঞ্চুরিটা করো না বাপু। টানা তিন ম্যাচে তিনটি সেঞ্চুরি পেয়েছেন ভারতের ব্যাটসম্যানরা। তিন ম্যাচেই একই ফল, হেরেছে ভারত। আজকের এই পরাজয়ে সিরিজ হারও নিশ্চিত হয়েছে ভারতের।আগের দুই ম্যাচে ৩০৯ ও ৩০৮ করেও ম্যাচ হারতে হয়েছিল ভারতকে। আজ অবশ্য একটু কম করেছে ভারত। বিরাট কোহলির ২৪তম সেঞ্চুরির সুবাদে ২৯৫ রান করতে পেরেছিল তারা। ২১৫ রানে অস্ট্রেলিয়ার ৬ উইকেট ফেলেও দিয়েছিল। কিন্তু সেখান থেকে প্রায় একাই ম্যাচ বের করে আনেন গ্লেন ম্যাক্সওয়েল। ১ রান দরকার জয়ের জন্য, সেঞ্চুরির জন্য দরকার ৪। উড়িয়ে মারতে গিয়েই শেষ পর্যন্ত আউট হয়েছেন ৯৬ করে। কিন্তু ৮৩ বলে তাঁর ৮ চার ও তিন ছক্কার ইনিংসটি আরও একটি পরাজয় এনে দিল ধোনির দলকে। ৩ উইকেটে জিতে সিরিজ ৩-০ করে ফেলল অস্ট্রেলিয়া।রান তাড়া করতে নেমে অস্ট্রেলিয়ার শুরুটা ভালোই ছিল। ওপেনিং জুটিতে মাত্র ৭ ওভারেই ৪৮ রান তুলে ফেলেন শন মার্শ ও অ্যারন ফিঞ্চ। ফিঞ্চ আউট হয়ে গেলেও খেই হারায়নি অস্ট্রেলিয়া। ১৬ ওভারের মধ্যেই স্কোরবোর্ডে ১০০। কিন্তু এর পরেই অস্ট্রেলিয়াকে বেশ ভালো ধাক্কা দেয় ভারত। ৫৫ রানের মধ্যে আগের দুই ম্যাচের সেরা তিন ব্যাটসম্যান স্টিভ স্মিথ, জর্জ বেইলি ও শন মার্শকে হারায় স্বাগতিকেরা। ১ উইকেটে ১১২ থেকে ৪ উইকেটে ১৬৭!তিন উইকেট পড়ে যাওয়ার পর নেমেছিলেন। সেখান থেকেই শুরু ম্যাক্সওয়েলের লড়াই। অস্ট্রেলিয়াকে পথ হারাতে​ দেননি। অন্যপ্রান্তে মার্শ, ওয়েড আউট হয়ে গেলেও ঠিকই দলকে টেনে নিয়ে গেছেন এই হার্ড হিটার। সপ্তম উইকেটে ফকনারকে সঙ্গী করে ৮০ রান করেছেন। ৬৩ বলের এই জুটিতে ফকনারের অবদান ছিল মাত্র ২০! এই জুটিটাই ছিটকে দিয়েছে ভারতকে। ৭ বল বাকি থাকতে জিতেছে অস্ট্রেলিয়া। সিরিজে আজই প্রথম ম্যাচে অস্ট্রেলিয়া পার করেছে দীর্ঘ অনিশ্চয়তামাখা সময়।ভারতের ব্যাটসম্যানরা তাদের বোলারদের কাঠগড়ায় দাঁড় করাতেই পারে। তিন শর মতো পুঁজি এনেও একের পর এক ম্যাচ হেরে চলা! একের পর এক ব্যাটসম্যানের সেঞ্চুরি বৃথা যাওয়া! আগের দুই ম্যাচের সেঞ্চুরিয়ান রোহিত শর্মা আজ ৬ রান করে আউট হয়ে গেলেও বিরাট কোহলির ১১৭, শিখর ধাওয়ানের ৬৮, অজিঙ্কা রাহানের ৫০ ভারতকে ২৯৫ রান এনে দিয়েছিল। ধোনিও তাঁর সেই পুরোনো ঝলক দেখিয়েছেন মাত্র ৯ বলে ২৩ রানের অপরাজিত ইনিংস খেলে।কিন্তু অধিনায়ক ধোনির ঝলক এখনো ফেরেনি। অধিনায়ক ধোনি আরও অনুজ্জ্বল!
সংক্ষিপ্ত স্কোর:ভারত: ৫০ ওভারে ২৯৫/৬ (কোহলি ১১৭, ধাওয়ান ৬৮, রাহানে ৫০, ধোনি ২৩; হ্যাস্টিংস ৪/৫৮)অস্ট্রেলিয়া: ৪৮.৫ ওভারে ২৯৬/৭ (ম্যাক্সওয়েল ৯৬, শন মার্শ ৬২, স্মিথ ৪১, ফিঞ্চ ২১, বেইলি ২৩, ফকনার ২১; ইশান্ত ২/৫৩, জাদেজা ২/৪৯)ফল: অস্ট্রেলিয়া ৩ উইকেটে জয়ী।
আরও পড়ুন:কোহলির এক ইনিংসেই দ্রুততম দুই বিশ্ব রেকর্ড
