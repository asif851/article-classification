
১৩ মে ১৯০২, প্রথম এল ক্লাসিকো হয়েছিল এদিনই। শতক পেরিয়ে রিয়াল-বার্সার ধ্রুপদি লড়াই পা রেখেছে ১১৫ বছরে। প্রতি বছর একাধিকবার হয় এই দ্বৈরথ। কিন্তু কখনো পুরোনো হয় রোমাঞ্চ, আবেগ আর উত্তেজনা। আজ আরেকটি এল ক্লাসিকোর আগে জেনে নেওয়া যাক এই লড়াইয়ের পরতে পরতে লুকিয়ে থাকা অনেক তথ্যের ১০টিঁ। আজ বাংলাদেশ সময় রাত পৌনে একটায় শুরু হবে ম্যাচটি।
প্রথম জয়দুই দলের প্রথম লড়াইয়ে জিতেছিল বার্সেলোনা। করোনেশন কাপের সেই ম্যাচে রিয়াল মাদ্রিদকে ৩-১ গোলে হারিয়েছিল তারা। লিগে প্রথম ক্লাসিকো জেতে রিয়াল। ১৯২৯ সালের ১৭ ফেব্রুয়ারির সেই ম্যাচে বার্সাকে ২-১ গোলে হারিয়েছিল তারা। ফিরতি ম্যাচে ১-০ গোলে জিতে এর প্রতিশোধ নেয় বার্সা।
সর্বোচ্চ গোলদাতা মেসিএল ক্লাসিকোর গোলদাতাদের তালিকায় আর্জেন্টাইনদের জয়-জয়কার। ৩৩ ম্যাচে ২১ গোল নিয়ে রিয়াল-বার্সা দ্বৈরথের সর্বোচ্চ গোলদাতা লিওনেল মেসি। এর মধ্যে স্প্যানিশ লিগে করেছেন ১৪ গোল। ১৮ গোল নিয়ে এল ক্লাসিকোর দ্বিতীয় সর্বোচ্চ গোলদাতা আর্জেন্টিনা ও রিয়ালের সাবেক স্ট্রাইকার আলফ্রেডো ডি স্টেফানো। রিয়ালের পর্তুগিজ তারকা ক্রিস্টিয়ানো রোনালদোর গোল ১৬টি।
সবচেয়ে বেশি ম্যাচ সানচিসেরএল ক্লাসিকোতে সবচেয়ে বেশি ম্যাচ খেলেছেন রিয়ালের সাবেক ডিফেন্ডার ম্যানুয়েল সানচিস। স্প্যানিশ এই ফুটবলারের খেলা ৪৩ ম্যাচের ২৯টি লিগে। ৪১ ম্যাচ খেলে এরপরই আছেন রিয়ালের বর্তমান সম্মানসূচক সভাপতি পাকো জেন্তো। যৌথভাবে দ্বিতীয় স্থানে আছেন রিয়ালের সাবেক অধিনায়ক ও স্ট্রাইকার রাউল গঞ্জালেজ। এখনো খেলছেন এমন খেলোয়াড়দের মধ্যে এল ক্লাসিকোতে সবচেয়ে বেশি ম্যাচ খেলেছেন বার্সা মিডফিল্ডার আন্দ্রেস ইনিয়েস্তা (৩৪টি)। এক ম্যাচ কম নিয়ে তাঁর পরেই আছেন রিয়ালের সার্জিও রামোস আর বার্সার মেসি।
মাদ্রিদে সবচেয়ে বড় হারমাদ্রিদে হয়েছে এমন ক্লাসিকোর মধ্যে বার্সেলোনা সবচেয়ে ব্যবধানে হেরেছে ৮-২ গোলে। ১৯৩৪-৩৫ মৌসুমে স্প্যানিশ লিগের ম্যাচ ছিল এটি। মাদ্রিদে বার্সার সবচেয়ে বড় জয়টি ৫-০ গোলে। ইয়োহান ক্রুইফের নৈপুণ্যে ম্যাচটি তারা জিতেছিল ১৯৭৩-৭৪ মৌসুমে। মেসির জোড়া গোলে বার্সা ২০০৮-০৯ মৌসুমে তারা জিতেছিল ৬-২ ব্যবধানে।
গোলশূন্য ড্র? ১৫ বছরে নেই!এল ক্লাসিকো সর্বশেষ গোলশূন্য ড্র দেখেছে ২০০২ সালের ২৩ নভেম্বর। ম্যাচটি হয়েছিল ন্যু ক্যাম্পে। সান্তিয়াগো বার্নাব্যুতে রিয়াল-বার্সা ম্যাচ সর্বশেষ গোলশূন্য ড্র দেখেছে ১৯৮৬-৮৭ মৌসুমে। ফলে আজও গোল-পাল্টা গোলের রোমাঞ্চ হতেই পারে।
ঘরের মাঠের সুবিধা? এবারের এল ক্লাসিকো হচ্ছে বার্নাব্যুতে। ঘরের মাঠের সুবিধা রিয়ালকে এগিয়ে রাখবে? ওই চিন্তা মাথা থেকে ঝেড়ে ফেলাই ভালো। সর্বশেষ তিন ম্যাচের ফল যে বলছে রিয়াল-বার্সা দ্বৈরথে ঘরের মাঠের সুবিধা বলতে কিছু নেই। বার্সা বার্নাব্যুতে তাদের সবশেষ ম্যাচটি জিতেছে ৪-০ গোলে। রিয়াল ন্যু ক্যাম্পে তাদের সর্বশেষ দুই ম্যাচের একটি জিতেছে ২-১ গোলে, অপর ম্যাচটি করেছে ১-১ গোলে ড্র।
রামোস আর ইনিয়েস্তার গোলএল ক্লাসিকোতে সর্বশেষ স্প্যানিশ গোলদাতা আন্দ্রেস ইনিয়েস্তা। ২০১৫-১৬ মৌসুমে রিয়ালকে ৪-০ ব্যবধানে হারানো ম্যাচে গোল করেছিলেন বার্সার এই মিডফিল্ডার। রিয়ালের হয়ে সর্বশেষ ক্লাসিকো গোল রামোসের। ২০১২-১৩ মৌসুমে বার্নাব্যুতে তাঁর গোলে ২-১ ব্যবধানে জিতেছিল রিয়াল। এখন যে এখানে মূল লড়াইটা আর্জেন্টিনা বনাম পর্তুগালের; তা বলে না দিলেও চলছে।
মুখোমুখি লড়াইয়ে এ পর্যন্ত ২৩২ ম্যাচে মুখোমুখি হয়েছে রিয়াল-বার্সা। এর মধ্যে ৯৩টি জিতেছে রিয়াল, বার্সার জয় ৯০টি। বাকি ৪৯টি ম্যাচ হয়েছে ড্র। লা লিগায় মুখোমুখি হওয়া ১৭৩ ম্যাচের ৭২টিতে জিতেছে রিয়াল। বার্সেলোনার জয় ৬৮টিতে। ড্র হয়েছে ৩৩টি ম্যাচ।
সর্বোচ্চ হ্যাটট্রিকএল ক্লাসিকোতে সবচেয়ে বেশি হ্যাটট্রিক করাদের তালিকায় এক নম্বরে দুজন—ফেরেঙ্ক পুসকাস ও লিওনেল মেসি। রিয়াল মাদ্রিদের সাবেক তারকা পুসকাস আর বর্তমানে বার্সার ফরোয়ার্ড মেসি দুজনেরই দুটি করে হ্যাটট্রিক।
দুই দল, ১৪ দেশের খেলোয়াড়রিয়াল আর বার্সেলোনা দলে রয়েছে ১৪টি দেশের খেলোয়াড়। এঁদের সবাই-ই এসেছেন ইউরোপ আর আমেরিকা মহাদেশ থেকে। স্পেনের পর সবচেয়ে বেশি খেলোয়াড় ব্রাজিলের (পাঁচজন)। ফ্রান্স আর পর্তুগালের খেলোয়াড় আছে চারজন করে। ক্রোয়েশিয়ার খেলোয়াড় তিনজন। জার্মানি ও আর্জেন্টিনার দুজন করে। কোস্টারিকা কলম্বিয়া, ওয়েলস, ডমিনিকান প্রজাতন্ত্র, হল্যান্ড, তুরস্ক আর উরুগুয়ে থেকে আছেন একজন করে। সূত্র: মার্কা।
