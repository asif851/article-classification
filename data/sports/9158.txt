
বিসিএলে যেন ব্যাটসম্যানদেরই রাজত্ব। প্রথম দিনে ওভার প্রতি রান উঠেছে ৩-এর বেশি। দ্বিতীয় দিন বোলারদের ওপর ছড়িই ঘোরানো অব্যাহতই রাখলেন ব্যাটসম্যানরা। ওয়ালটন মধ্যাঞ্চল তুলল ওভারপ্রতি ৫.০৫, প্রাইম ব্যাংক দক্ষিণাঞ্চল তুলল ৪.১৩! দ্বিতীয় দিনে শতক এল চারটি! ব্যাটসম্যানরা একটু সেট হতে পারলেই বোলারদের কাঁদিয়ে ছেড়েছেন। দ্বিতীয় দিন শেষে মধ্যাঞ্চলের সংগ্রহ ৮৫ ওভারে ৬ উইকেটে ৪২৯, আর দক্ষিণাঞ্চলের ৭০ ওভারে ৩ উইকেটে ২৮৯।বিকেএসপি-২ মাঠে অনুষ্ঠিত ম্যাচে মূলত শামসুর রহমানের দুর্দান্ত দ্বিশতকেই ওয়ালটন মধ্যাঞ্চলের ইনিংসটি হয়েছে মোটা-তাজা! মধ্যাঞ্চল লিড পেয়েছে ১২৬ রানের। ডাবল সেঞ্চুরিয়ান অপরাজিত রয়েছেন ২২৯ রানে (২৬০ বলে)। শামসুর অপর প্রান্তের ব্যাটসম্যানকে ‘বিশ্রাম’ দিয়ে জায়গায় দাঁড়িয়ে তুলেছেন ১৩৮ রান। এর মধ্যে রয়েছে ২৪টি চার, ৭টি ছয়ের মার। মধ্যাঞ্চলের ইনিংসের পুরো আলোই শামসুর রহমানের দিকে থাকলেও নুরুল হাসানের ট্র্যাজিক ইনিংসটিকেও উল্লেখ করতে হবে। ৮১ বলে ৯৪ রানের ঝোড়ো ইনিংসটি থেমে গেল অলক কাপালির বলে স্ট্যাম্পিং হয়ে। নূরুল হাসান ও শামসুরের ষষ্ঠ জুটিতে আসে সর্বোচ্চ ১৫৫ রান। খরুচে হলেও পূর্বাঞ্চলের আলাউদ্দিন নেন ২টি উইকেট। এর আগে দ্বিতীয় দিনে মাত্র দুই রান যোগ করে ৩০৩-এ অলআউট হয় পূর্বাঞ্চল।বিকেএসপি-৩ মাঠে অনুষ্ঠিত দিনের অপর ম্যাচে ভালোই জবাব দিচ্ছে প্রাইম ব্যাংক দক্ষিণাঞ্চল। ইমরুল কায়েস ও মো. মিঠুনের দারুণ দুটি শতকে দ্বিতীয় দিন শেষে দক্ষিণাঞ্চলের সংগ্রহ ৩ উইকেটে ২৮৯, পিছিয়ে রয়েছে ১৩২ রানে। ইমরুল কায়েস অপরাজিত রয়েছেন ১২৭ রানে। তাইজুল ইসলামের শিকার হওয়ার আগে মিঠুন আলীর সংগ্রহ ১০৭। ইমরুল-মিঠুনের তৃতীয় উইকেট জুটিতে এসেছে ২২০ রান।এর আগে ফরহাদ রেজার অসাধারণ শতকে বিসিবি উত্তরাঞ্চলের প্রথম ইনিংসে সব উইকেট হারিয়ে তোলে ৪২১। আবদুর রাজ্জাকের বলে সাজঘরে ফেরার আগে ফরহাদ করেন ১৫৩। দক্ষিণাঞ্চলের পক্ষে রবিউল ইসলাম ও আবদুর রাজ্জাকের ঝুলিতে পড়ে সর্বোচ্চ ৩টি করে উইকেট। এছাড়া সোহাগ গাজী ২টি ও সৌম্য সরকার নিয়েছেন ১টি উইকেট।
