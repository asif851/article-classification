
রিয়াল মাদ্রিদকে চ্যাম্পিয়নস লিগ জিতিয়ে ক্রিস্টিয়ানো রোনালদো পর্তুগালের বিশ্বকাপ ক্যাম্পে যোগ দিয়েছেন আগেই। কিন্তু পুরো মৌসুমে বয়ে নিয়ে বেড়ানো চোট যেন পিছু ছাড়ছে না এই বিশ্বসেরা তারকার। পর্তুগালের হয়ে এখনো কোনো প্রস্তুতি ম্যাচে মাঠে নামেননি তিনি। বিশ্বকাপে পরিপূর্ণ রোনালদোকে পাওয়া নিয়েও তাঁর ভক্ত-সমর্থকদের মধ্যে রয়েছে আশঙ্কা। তবে সিআর-সেভেনকে নিয়ে যাঁরা উত্কণ্ঠায় দিন কাটাচ্ছেন, তাঁদের জন্য স্বস্তি বয়ে নিয়ে এসেছে পর্তুগিজ ফুটবল ফেডারেশনের একটি বার্তা।ফেডারেশনের বার্তায় রোনালদোর দলের সঙ্গে অনুশীলন শুরু করার কথাই বলা হয়েছে। একই সঙ্গে আশা প্রকাশ করা হয়েছে আয়ারল্যান্ডের বিপক্ষে পর্তুগালের শেষ প্রস্তুতি ম্যাচটিতে তাঁর মাঠে নামার ব্যাপারে। বিশ্বকাপের আগে এটাই পর্তুগালের শেষ প্রস্তুতি ম্যাচ।চোট কাটিয়ে রোনালদোর ফিরে আসাটা পর্তুগাল-ভক্তদের জন্য বড় সুখবর, বলার অপেক্ষা রাখে না। সুখবর আরও আছে। একই বিবৃতিতে জানানো হয়, ঊরুর চোট কাটিয়ে পরবর্তী ম্যাচে ফিরতে পারেন রাউল মেইরেলেস।গোল ডটকমের খবরে বলা হয়, আয়ারল্যান্ডের বিপক্ষে প্রীতিম্যাচের পরই ব্রাজিলের উদ্দেশে উড়বে পর্তুগাল দল।বিশ্বকাপের গ্রুপ পর্বে পর্তুগালের প্রতিপক্ষ জার্মানি, ঘানা ও যুক্তরাষ্ট্র । ১৬ জুন বাংলাদেশ সময় রাত ১০টায় জার্মানির বিপক্ষে ম্যাচ দিয়ে শুরু হবে পর্তুগিজদের বিশ্বকাপ অভিযান।
