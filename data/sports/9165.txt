



মাঠে মেসির বমির দৃশ্যটা কিছুদিন আগ পর্যন্তও নিয়মিত ছিল
কিন্তু মেসিকে এখন আর মাঠে বমি করতে দেখা যায় না


দৃশ্যটা দেখা গেছে কিছুদিন আগ পর্যন্তও। মাঠে বমি করছেন লিওনেল মেসি। ব্যাপারটা যেন এমন যে স্নায়ুচাপে ভুগলেই পেট উগরে সব বের করে দিতে চান! মাঠে তখন মেসির এই বমি করার চিকিৎসা দিতে পারেননি ডাকসাইটে চিকিৎসকেরাও। তখন অনেক কথা হয়েছিল এ নিয়ে। অনেকে দুশ্চিন্তায় পড়ে গিয়েছিলেন, মেসির বড় অসুখ করেনি তো! বিশেষ করে চিকিৎসকেরা যখন বলছেন, কোনো রোগই ধরা পড়ছে না। তখন বমি করা তো আরও দুশ্চিন্তা বাড়ায়।
খেয়াল করেছেন কি বার্সা তারকাকে এখন আর মাঠে বমি করতে দেখা যায় না? আর্জেন্টাইন এ তারকা বমি বন্ধ করতে কিন্তু আলাদা কোনো চিকিৎসা নেননি। স্রেফ খাদ্যাভ্যাসে কয়েকটি পরিবর্তন এনেছেন। টেলিভিশন অনুষ্ঠান ‘লা করনিসা’কে দেওয়া সাক্ষাৎকারে মেসি বলেছেন, ‘অনেক বছর ধরেই আমার খাওয়াদাওয়ার কোনো ঠিক ছিল না—চকলেট, কোমল পানীয় থেকে প্রায় সবকিছুই খেয়েছি। এসব কারণে খেলার সময় মাঠে বমি করেছি।’
মেসি জানালেন, ‘এখন আমি নিজের যত্ন নিই। মাছ, মাংস, সালাদ খাই—এসব খাবার যত্ন নিয়ে বানানো হয়।’
