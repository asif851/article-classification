
ওয়ানডেতে সিরিজ হার। চট্টগ্রামে প্রথম টেস্টে তীরে এসেও তরি ডোবা। অথচ সেই বাংলাদেশই কিনা মিরপুরে তিন দিনে ইংল্যান্ডকে হারিয়ে দিল! অন্যরা যা-ই ভাবুক না কেন, টেস্ট অধিনায়ক মুশফিকুর রহিমের কাছে এই জয় একেবারেই অপ্রত্যাশিত নয়। আত্মবিশ্বাসী মুশফিক বললেন, এই জয়টা সঠিক পরিকল্পনারই ফসল।
ইংল্যান্ডের বিপক্ষে এই সিরিজ সামনে রেখে অনেক আগে থেকেই ছক কষে রেখেছিল বাংলাদেশ। চট্টগ্রাম আর ঢাকার উইকেট কেমন হবে, সেই রেসিপিও দিয়ে দেওয়া হয়েছিল কিউরেটরদের। কোনো রাখঢাক না রেখেই বাংলাদেশ দল জানিয়ে দিয়েছে, টেস্টটা তিন-চার দিনেই শেষ হবে, এমন উইকেটই চেয়েছে তারা। হোম কন্ডিশনের সুবিধা কি ইংল্যান্ড নিজেরা নেয় না? বাংলাদেশ কেন তবে পিছিয়ে থাকবে? সবচেয়ে বড় কথা, এই উইকেটে তো ব্যাটিং করতে হবে বাংলাদেশকেও। বাংলাদেশের স্পিনারদের চেয়ে ইংলিশ স্পিনাররা ভালো করলে নিজেদের ফাঁদেই ধরা পড়তে হতো—এই ঝুঁকি নিয়েও বাংলাদেশ চ্যালেঞ্জটা নিতে প্রস্তুত ছিল। শুধু উইকেট? মুশফিক জানালেন, আনকোরা মেহেদী মিরাজকেও ইংল্যান্ডের বিপক্ষে খেলানো হবে, এই পরিকল্পনাও করে রাখা হয়েছিল ঢের আগে। অধিনায়ক বলেছেন, ‘কোনো কিছু স্বপ্ন না দেখলে তা বাস্তবায়ন করা কঠিন। সত্যি বলতে কি, আমাদের পরিকল্পনাই ছিল এমন। ইংল্যান্ড আসার আগে থেকেই প্রস্তুতি নিয়েছিলাম, এমন উইকেট বানাব যাতে তিন থেকে চার দিনের খেলার মতো হয় সেটা। যে উইকেটে আমাদের স্পিনাররা সাহায্য পাবে এবং ইংল্যান্ডের ব্যাটসম্যানদের সমস্যা হবে। আমরা চট্টগ্রাম টেস্টে ভালো খেলেছি। তবে অবাকই হয়েছি যে উইকেটে আমরা দুটি দলই পাঁচ দিন ধরে অনেক লড়াই করেছি। ওটা যেমন উইকেট ছিল তাতে তিন বা সাড়ে তিন দিনের বেশি যাওয়া কথা ছিল না। এদিক থেকে বলব, আমাদের পরিকল্পনা বাস্তবায়ন করেছে বোলাররা। ব্যাটসম্যানরা অনেক ভালো খেলেছে। সে জন্যই জিতেছি।’টেস্ট সিরিজ ২-০ ব্যবধানে জিততে না পারলেও কোনো আক্ষেপ নেই মুশফিকের। বরং চট্টগ্রাম টেস্টের ভুলগুলো থেকেই মিরপুরে শিক্ষা নিয়েছেন, ‘চট্টগ্রামে হেরেছি বলে হতাশা বা আক্ষেপ নেই। কারণ, যে সুযোগটা প্রথম টেস্টে পেয়েছি, সেখান থেকে শিখেই দ্বিতীয় টেস্টটা জিতেছি।’দুই টেস্ট মিলিয়ে ১৯ উইকেট পাওয়া মেহেদী হাসান মিরাজের প্রশংসায় পঞ্চমুখ মুশফিক, ‘মিরাজের ব্যাপারটা আগেই জানতাম। আমরা আগে থেকেই পরিকল্পনা করেছি যে ইংল্যান্ড এলে আফগানিস্তানের বিপক্ষে ওকে খেলাব না। বরং ওকে খেলাব ইংল্যান্ডের বিপক্ষে, যাতে ওর সম্পর্কে ইংলিশরা যেন আগে থেকে কোনো কিছু জানতে না পারে। আসলে মিরাজ এত ভালো খেলবে, তা আমিও বিশ্বাস করিনি। এর পুরো কৃতিত্ব ওর।’ মুশফিক প্রশংসা করলেন ওপেনার তামিম ইকবালেরও, ‘তামিম অসাধারণ খেলেছে। ওর যে স্বভাবসুলভ খেলা, চট্টগ্রামে যেটা ও প্রথম ইনিংসে খেলেছে, ওটা তো অসাধারণ! তামিম যে দারুণ ফর্মে আছে, সেটার পুরো ব্যবহার করেছে। এটা অবশ্যই ভালো দিক।’১৫ মাস পর দুটি টেস্ট খেলেছে বাংলাদেশ। কিন্তু এতেই মুশফিকদের আত্মবিশ্বাস বেড়েছে বহু গুণ। মুশফিকুর রহিমের কণ্ঠেও সেই কথার প্রতিধ্বনি, ‘টেস্ট ক্রিকেটে জয়-পরাজয় আমার কাছে বড় ব্যাপার না। তবে শেষ দুটি ম্যাচ যেভাবে খেলেছি, তাতে শুধু ইংল্যান্ড না, যেকোনো দলের বিপক্ষেই জেতা সম্ভব। আপনি যার বিপক্ষেই খেলুন না কেন, ধারাবাহিকভাবে তিন-চার-পাঁচ দিন ভালো ক্রিকেট খেলতে হবে। আমার মনে হয়, এটা শুরু হয়েছে টেস্টে। এর খুব দরকার ছিল। কারণ, ওয়ানডেতে বাংলাদেশ বিশ্বাস করে যেকোনো জায়গায় যেকোনো দলকে হারাতে পারবে। এখন আমি বিশ্বাস করি, টেস্টেও ধীরে ধীরে সেদিকেই যাচ্ছি।’ ইংল্যান্ডের বিপক্ষে টেস্ট জয়টাকে অনেক বড় সাফল্যই মানছেন মুশফিক, ‘এখন পর্যন্ত এটাকেই আমাদের ক্রিকেটে সবচেয়ে বড় অর্জন।’
