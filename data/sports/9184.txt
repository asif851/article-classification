
রোমাঞ্চে হাবুডুব খাচ্ছেন সেই আমন্ত্রণ পাওয়ার দিনটি থেকেই৷ আবার ক্রিকেট-তীর্থে খেলবেন, ক্রিকেটাকাশের উজ্জ্বল সব তারার সঙ্গে কাটাবেন স্বপ্নের কয়েকটি দিন৷ পরশু চূড়ান্ত হয়েছে একাদশ৷ অবশিষ্ট বিশ্ব একাদশে জায়গা পেয়েছেন তামিম ইকবাল৷ জানার পর থেকেই যেন ডানা মেলে লর্ডসে উড়ে যেতে চাইছে তাঁর মন!এ বছরই ২০০ বছর পূর্ণ করছে লর্ডস ক্রিকেট গ্রাউন্ড৷ ক্রিকেটের প্রতীকে পরিণত হওয়া এই মাঠে দ্বিশতবার্ষিকী জাঁকজমকের সঙ্গে উদযাপন করছে এমসিসি৷ এরই অংশ হিসেবে আসছে ৫ জুলাই আয়োজন করা হচ্ছে ৫০ ওভারের একটি ম্যাচ৷ মুখোমুখি হবে এমসিসি একাদশ আর অবশিষ্ট বিশ্ব একাদশ৷ এমসিসির নেতৃত্বে শচীন টেন্ডুলকার, সতীর্থ হিসেবে পাচ্ছেন ব্রায়ান লারা, রাহুল দ্রাবিড়কে৷ শেন ওয়ার্নের নেতৃত্বে অবশিষ্ট বিশ্ব একাদশে তামিমের সঙ্গী শেবাগ-গিলক্রিস্ট-মুরালিরা৷এমন এক ম্যাচের অংশ হতে পারাই দারুণ ব্যাপার৷ তামিমের রোমাঞ্চ আরও বেশি আশৈশব একটি স্বপ্নপূরণ হচ্ছে বলেও, ‘সব সময়ই বলতাম যে আমার স্বপ্ন বিশ্ব একাদশে খেলা৷ রেস্ট অব দ্য ওয়ার্ল্ড তো তেমন কিছুই! স্বপ্ন সত্যি হলো বলতে পারেন৷ এত ইতিহাস জড়িয়ে আছে যে মাঠে সেই মাঠের ২০০ বছর পূর্তির ম্যাচ খেলতে পারা বিশাল সম্মানের৷ দুই দলের অন্য ক্রিকেটারদের তালিকা থেকেই বোঝা যাচ্ছে উপলক্ষটা কত বড়৷ আমি মনে করি, বাংলাদেশের জন্যও এটা অনেক বড় সম্মান৷ এখন ব্যাট হাতে ভালো করতে পারলে আরও ভালো লাগবে৷’ম্যাচের জন্য মনোনীত ক্রিকেটারদের নামগুলো জানার পর থেকে অনেক ছবিই এঁকেছেন মনে মনে৷ পরশু একাদশ ঘোষণা হওয়ার পর একটা ছবির ফ্রেম উল্টে গেছে৷ তাতে মন খারাপও ছিল খানিকটা৷ তবে শেষ পর্যন্ত ভালো লাগার স্রোতে সেটা ভেসে গেছে, ‘মনেপ্রাণে চাইছিলাম টেন্ডুলকারের সঙ্গে একই দলে খেলতে, একসঙ্গে ওপেন করতে...এমন সুযোগ হয়তো আর কখনো পাব না৷ তার পরও অবশ্য নিজ দলে যাঁদের পেয়েছি, তাঁদের সঙ্গে খেলা অনেক বড় পাওয়া৷ খুবই প্রিয় দুই ক্রিকেটার গিলক্রিস্ট বা শেবাগের সঙ্গে ওপেন করব আমি, এমন কিছুও তো আসলে কখনোই ভাবতে পারিনি!’বাংলাদেশের একজন ক্রিকেটারের জন্য এমন ম্যাচের অংশ হওয়া যেমন সম্মানের, তেমনি বড় সুযোগও৷ চারপাশে যখন টেন্ডুলকার-লারা-দ্রাবিড়-ওয়ার্নরা, শেখার জন্য এত ভালো সংক্ষিপ্ত পাঠশালা আর কী হতে পারে! তামিমও কদিনের জন্য হতে চান একান্ত মনোযোগী ছাত্র, ‘এত বড় বড় ক্রিকেটারের সঙ্গে এক ড্রেসিংরুম শেয়ার করা অনেক বড় সুযোগ৷ ম্যাচ এক দিনই, কিন্তু আমরা হয়তো তিন-চার দিন একসঙ্গে থাকব৷ সব খুঁটিয়ে খুঁটিয়ে দেখতে চাই৷ এই গ্রেটরা কীভাবে কথা বলে, নিজেদের মধ্যে কী আলোচনা করে, মাঠে আচরণ কেমন থাকে...মাঠের বাইরেও প্রতিটি পদক্ষেপ খেয়াল করতে চাই৷ রান করতে পারলে ভালো, িকন্তু তার চেয়েও বেশি চেষ্টা থাকবে শেখার৷ সবার সঙ্গেই প্রাণ খুলে কথা বলার সুযোগ পাব৷ নিজের ব্যাটিং নিয়ে কথা বলব, আমাদের দল নিয়ে বলব৷ শেখার বিশাল সুযোগ৷’চার বছর আগে এই লর্ডসেই সেঞ্চুরি করেছিলেন ঘোষণা দিয়ে৷ অনার্স বোর্ডে এখনো জ্বলজ্বল করছে তাঁর নাম৷ সেদিকে তাকিয়ে গর্বের পাশাপাশি বুকের কোণে একটা চিনচিনে ব্যথাও কি অনুভূত হবে না তামিমের? গ্রীষ্ম শুরুর ইংলিশ উইকেটে অ্যান্ডারসন-ফিন-ব্রেসনানদের বিপক্ষে দুর্দান্ত দুটি সেঞ্চুরি করে হয়েছিলেন উইজডেনের বর্ষসেরা৷ তখন যে ইঙ্গিত ছিল, তাতে আজ বিশ্বসেরা ব্যাটসম্যানদের কাতারেই থাকার কথা ছিল তামিমের নাম৷ কেন প্রত্যাশার পথ ধরে এগোয়নি ক্যারিয়ার, সেটা নিয়েও নানা সময়ে বিশ্লেষণ কম হয়নি৷ গত কয়েকটা মাস তো চোট আর বাজে ফর্ম মিলিয়ে কেটেছে দুঃস্বপ্নের মতো৷ তামিমের দাবি, গত কিছুদিনে অনেক খেটেছেন৷ কাজ করেছেন দুর্বলতা নিয়ে, ঝালাই করেছেন শক্তির জায়গা৷ এবার ঘুরে দাঁড়ানোর পালা৷বিশ্ব একাদশের রোমাঞ্চ নিয়ে ভারত সিরিজটাই হতে পারে ঘুরে দাঁড়ানোর মঞ্চ!লর্ডসের দুই দলএমসিসি একাদশ: অ্যারন ফিঞ্চ, শচীন টেন্ডুলকার (অধিনায়ক), রাহুল দ্রাবিড়, ব্রায়ান লারা, শিবনারায়ণ চন্দরপল, ক্রিস রিড (উইকেটকিপার), ড্যানিয়েল ভেট্টোরি, ব্রেট লি, উমর গুল, সাঈদ আজমল, শন টেইট৷
অবশিষ্ট বিশ্ব একাদশ: তামিম ইকবাল, অ্যাডাম গিলক্রিস্ট (উইকেটকিপার), বীরেন্দর শেবাগ, কেভিন পিটারসেন, পল কলিংউড, যুবরাজ সিং, শহীদ আফ্রিদি, শেন ওয়ার্ন (অধিনায়ক), টিনো বেস্ট, পিটার সিডল, মুত্তিয়া মুরালিধরন৷
