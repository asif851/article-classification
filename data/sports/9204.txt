
ইরিনা শায়াকের সঙ্গে ক্রিস্টিয়ানো রোনালদোর সম্পর্কটা চুকেবুকে গেছে বেশ কদিন হলো। আগে তো বেশির ভাগ সময়ে অবসর কাটত ইরিনার সঙ্গেই। কিন্তু এখন?এমনিতে সময়টা খুব একটা মন্দ কাটছে না রোনালদোর। বিশ্বের সেরা ফুটবলার সেদিন এলচের বিপক্ষে মৌসুমের ৪০তম গোলটি করে রিয়াল মাদ্রিদকে জেতানোর পর আরেক কঠিন প্রতিপক্ষের মুখোমুখি হন। অতঃপর সেই প্রতিপক্ষের বিপক্ষে হেরে বসেন রোনালদো, তবু তাঁর মুখজুড়ে উচ্ছ্বাস! কারণ, প্রতিপক্ষের নাম যে ক্রিস্টিয়ানো জুনিয়র!ইনস্টাগ্রামে চার বছর বয়সী সন্তানের সঙ্গে ছবি দিয়ে ক্যাপশনে লেখেন, ‘আমার ছেলের সঙ্গে খেলছি। ক্রিস্টিয়ানো জুনিয়র ২: ১ ক্রিস্টিয়ানো!’ইরিনার সঙ্গে পাঁচ-পাঁচটি বছরের সম্পর্কে ইতি টেনেছেন। নিশ্চয়ই ভালোলাগার কত-শত স্মৃতি জমা হয়েছে মনের আর্কাইভে। সব চাইলেও ভুলে থাকা যাবে না। রোনালদো তাই হয়তো ভবিষ্যতের ‘ব্যালন ডি’অর জয়ী’ পুত্রের সঙ্গে খুনসুটিতেই মগ্ন থাকেন! তথ্যসূত্র: মেইল অনলাইন।
