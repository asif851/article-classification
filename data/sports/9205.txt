
এখনো ১০ বছর হয়নি ক্লাব ফুটবলে কোচিংয়ে এসেছেন। বয়সই–বা আর কত? এই তো, আর ১৫ দিন পর পা দেবেন ৪৬-এ। অথচ এখনই কোচ হিসেবে ক্যারিয়ারের শেষ দেখছেন পেপ গার্দিওলা!সিটি কোচের কণ্ঠে বিদায়ী সুর। এনবিসি স্পোর্টসকে এক সাক্ষাৎকারে গার্দিওলা বলে দিয়েছেন, তাঁর ক্যারিয়ারের শেষটার শুরু হয়ে গেছে।‘ম্যানচেস্টার সিটিতে হয়তো তিন বছর বা এর কিছু বেশি সময় থাকব। তবে আমি কোচ হিসেবে ক্যারিয়ারের শেষের দিকে এগোচ্ছি। এ ব্যাপারে আমি নিশ্চিত’—গতকাল লিগে বার্নলির বিপক্ষে ম্যাচের আগে প্রকাশিত সাক্ষাৎকারটিতে এমনটা বলেছেন গার্দিওলা। এখন পর্যন্ত কোনো ক্লাবে তিন-চার বছরের বেশি থাকেননি গার্দিওলা। বার্সায় চার বছর, বায়ার্নে তিন। এর চেয়ে বেশি সময় একটা ক্লাবে চাইলে তিনি থাকতেই পারেন। তাঁর সাফল্য তেমনই ছিল। কিন্তু সে ক্ষেত্রে আত্মনিবেদনটা ঠিক থাকে না, গার্দিওলার ভাবনাটা এমনই। সে হিসেবে সিটিতেও হয়তো তাঁকে তিন-চার বা এ রকম সময়ের জন্যই দেখা যেতে পারে। কিন্তু এরপরই শেষ? ক্লাব বা জাতীয় দল—কোনো জায়গাতেই আর কোচিং করাবেন না সময়ের অন্যতম সেরা এই কোচ? সাক্ষাৎকারে তেমনি ইঙ্গিত দিয়েছিলেন গার্দিওলা, ‘যখন কোনো ম্যাচ জিতি, অবশ্যই তখন অনেক ভালো লাগে। হাতে এক গ্লাস ওয়াইন নিয়ে আমি সেটা উপভোগও করি। কিন্তু তখন এই ভাবনাটাও আসে, এর পরের ধাপটাতে আরও ভালো কিছু করা যায় কি না? যদি মনে হয় সম্ভব না, তাহলে আমি আর থাকব না। সেই মুহূর্তেই আমার মনে হবে যে আমি ক্যারিয়ারের শেষ দিকে চলে এসেছি। সত্যি বলতে, সেই ভাবনাটা শুরুও হয়ে গেছে, আমার মনে হচ্ছে আমার ক্যারিয়ারের শেষের শুরু হয়ে গেছে। ৬০-৬৫ বছর বয়স পর্যন্ত আমি কোচিং করাব না।’গতকাল লিগে বার্নলির বিপক্ষে ম্যাচের পর সংবাদ সম্মেলনেও পরে গার্দিওলাকে এই সাক্ষাৎকার নিয়ে প্রশ্ন করা হয়। গার্দিওলা সেখানেও বলেন, ‘সিটি সম্ভবত আমার শেষ ক্লাব।’ ১০ জনের দল নিয়েও কাল বার্নলির বিপক্ষে ২-১ গোলে জিতেছে গার্দিওলার দল। ম্যাচের ৩২ মিনিটেই লাল কার্ড দেখেন সিটি মিডফিল্ডার ফার্নান্দিনহো, কিন্তু ১০ জনের দল হয়েও লড়াইয়ে ক্ষান্ত দেয়নি সিটি। জিতেই মাঠ ছেড়েছে। ৫৮ ও ৬২ মিনিটে গায়েল ক্লিশি ও সার্জিও আগুয়েরোর গোলে এগিয়ে গিয়েছিল সিটি, অবশ্য ৭০ মিনিটে বার্নলির বেন মি এক গোল ফিরিয়ে দেন। তবে ১০ জনের দল নিয়েও দুর্দান্ত জয়ে সিটির তিনে ওঠা নয়, ম্যাচ শেষে আলোচনায় গার্দিওলার ম্যাচপূর্ব ওই সাক্ষাৎকার।মাত্র আট বছরের ক্যারিয়ারে অনেক সাফল্য পেয়েছেন। ২১টি ট্রফি জিতেছেন। বার্সেলোনায় নতুন ‘স্বপ্নযুগ’ শুরু করার পর বায়ার্নে ইয়ুপ হেইঙ্কেসের হাতে গড়া দলটিকে টেনে নিয়ে যাওয়ার চেষ্টা করেছেন। এখন সিটিতে নতুন চ্যালেঞ্জ, ক্লাবটিকে ইতিহাসের অংশ করানো। তবে এত এত চ্যালেঞ্জ সম্ভবত গার্দিওলাকে ক্লান্তও করে তুলছে। ক্লান্ত পাখির মতো সারা দিনের পরিশ্রম শেষে এখনই যেন নীড়ে ফেরার ক্ষণ গুনছেন স্প্যানিশ কোচ। সূত্র: বিবিসি, ইএসপিএন।
