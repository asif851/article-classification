
প্যারিস ম্যারাথন জিতলেন স্বামী-স্ত্রী। রোববার কেনিয়ার ম্যারাথনার দম্পতি পল লোনইয়ানগাতা ও পিওরিটি রিওনোরিপো প্যারিসে জিতে হাসি ফুটিয়েছেন দেশের মানুষের মুখে। এই দম্পতি এমন সময়ে জিতলেন, যখন রিও অলিম্পিকে ম্যারাথনে কেনিয়াকে সোনার পদক এনে দেওয়া দৌড়বিদ জেমিমা সামগং ডোপ পরীক্ষায় উত্তীর্ণ হতে ব্যর্থ হয়েছেন। কেনিয়ার জন্য যা ছিল দুঃসংবাদ।
গত বছর রিও অলিম্পিকে প্রথম কেনীয় নারী হিসেবে ম্যারাথনে সোনা জিতেছিলেন জেমিমা। শুক্রবার আন্তর্জাতিক অ্যাথলেটিকস ফেডারেশন (আইএএএফ) জানায়, ডোপ পরীক্ষায় ৩২ বছর বয়সী এই অ্যাথলেটের রক্তের নমুনায় নিষিদ্ধ দ্রব্যের অস্তিত্ব পাওয়া যায়। অলিম্পিক পদকও কেড়ে নেওয়া হবে তাঁর।ইয়ানগাতা-পিওরিটি দম্পতি কেনিয়ানদের এই দুঃখে কিছুটা হলেও প্রলেপ দিতে পেরেছেন। ছেলেদের বিভাগে ইয়ানগাতা জিতেছেন নিজের সেরা টাইমিং গড়ে। মেয়েদের বিভাগে জেতেন রিওনোরিপো। দুটি মেডেলই শোভা পাবে এক ঘরে।
