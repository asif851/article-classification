
তিন বছর আগে যখন বার্সেলোনায় পা রেখেছিলেন, গুঞ্জনটা প্রথমবার তখনই উঠেছিল। নেইমারকে অনেক চেষ্টা করেও পায়নি রিয়াল মাদ্রিদ। তবে রিয়াল যে এরপরও তক্কে তক্কে ছিল, সেই খবর এবার জানালেন নেইমারের বাবা। বার্সেলোনার সঙ্গে কদিন আগেই নতুন চুক্তি করেছেন ব্রাজিলিয়ান ফরোয়ার্ড। নেইমার সিনিয়র জানাচ্ছেন, এই চুক্তির ঠিক আগেও তাঁর ছেলেকে কিনতে চেয়েছিল রিয়াল। বার্সায় যোগ দেওয়ার পরেই নেইমার বলেছিলেন, ন্যু ক্যাম্প তাঁর নিজের ঠিকানাই হয়ে গেছে। তবে কর ফাঁকি সংক্রান্ত সমস্যার কারণে স্পেন ছাড়ার একটা গুঞ্জন উঠেছিল। নেইমারও নতুন চুক্তি করতে একটু দেরি করছিলেন। রিয়াল সেই সুযোগটাই নিতে চেয়েছিল। স্প্যানিশ দৈনিক মুন্দো দেপোর্তিভোকে দেওয়া সাক্ষাৎকারে জানিয়েছেন নেইমার সিনিয়র, ‘মাদ্রিদ তাদের ইচ্ছাটা এজেন্টদের দিয়ে জানিয়ে দিয়েছিল’। সেটা না হওয়ার কারণও পরে জানিয়েছেন নেইমারের বাবা, ‘আমি সব সময় বলেছিল নেইমার বার্সা ছাড়তে চাইলে আগে ওকে ১৯ কোটি ইউরো দিতে হবে। সেটার সঙ্গে যে কর আসবে সেটাও দিতে হবে। সবকিছু মিলে মোট খরচ করতে হবে ৪৩ কোটি ইউরো।’ কদিন আগেই পগবাকে কিনতে রেকর্ড ১২ কোটি ইউরো খরচ করেছে ম্যানচেস্টার ইউনাইটেড। নেইমারকে কিনতে তারও চার গুণ খরচ করতে হবে! তবে নেইমারের বাবা জানাচ্ছেন, নেইমারের ক্লাব ছাড়ার কোনো ইচ্ছাই ছিল না, ‘প্রস্তাবটা ওর কাছে নয়, সরাসরি আমার কাছেই এসেছিল। আমি জানি নেইমার থাকতেই চেয়েছিল। অনেকেই আমার কাছে জানতে চেয়েছিল নেইমার অন্য ক্লাবে যাবে কি না। আমি এই ব্যাপারে পরিষ্কার করে বলে দিচ্ছি, বার্সেলোনা থেকে ওকে নিলে ওর সুখটুকুও কেড়ে নেওয়া হবে। টাকা পয়সার কথা চিন্তা করলে সবাই জানে, সে এখানে আসত না। নেইমার এখানে খুশি আছে, তার অনেক বন্ধুও হয়েছে। ওর না থাকা নিয়ে তাই সন্দেহ ছিল না। আমি ওর প্রতিনিধি ও ব্যবসায়িক দিকটা দেখি বলে আমিই একটু দ্বিধায় ছিলাম।’বার্সেলোনার সঙ্গে নতুন চুক্তির পর অবশ্য সে দ্বিধা থাকার কথা নয়। সুখি নেইমার ছিলেনই, সঙ্গে অর্থও এসেছে আরও। নতুন চুক্তির পর যে বেতন আগের চেয়ে প্রায় দ্বিগুণ হয়ে গেছে!
