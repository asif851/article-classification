
লা লিগার এবারের মৌসুমের শিরোপাটা যে বার্সেলোনার ঘরেই যাচ্ছে, সেটা নিশ্চিত হয়ে গেছে অনেক আগেই। এখন কাতালানরা লড়ে যাচ্ছে রেকর্ড গড়ার জন্য। গতকাল এসপানিওলের বিপক্ষে ২-০ গোলের সহজ জয় দিয়ে এক মৌসুমে সর্বোচ্চ ১০০ পয়েন্ট সংগ্রহের পথে আরও একধাপ এগোল বার্সেলোনা। এখন মৌসুমের শেষ ম্যাচে জয় পেলেই চিরপ্রতিদ্বন্দ্বী রিয়াল মাদ্রিদের গড়া রেকর্ডটি স্পর্শ করে ফেলতে পারবেন টিটো ভিলানোভার শিষ্যরা।দলের তারকা স্ট্রাইকার লিওনেল মেসিকে ছাড়াই গতকাল এসপানিওলের বিপক্ষে মাঠে নেমেছিল বার্সেলোনা। তবে তাঁর অভাব কোনোভাবেই বুঝতে দেননি সানচেজ, পেদ্রো, সেস ফেব্রিগাসরা। ১৪ মিনিটে দলের পক্ষে প্রথম গোলটি করেন অ্যালেক্সিস সানচেজ। এরপর দীর্ঘ সময় আর কোনো গোলের দেখা পায়নি কাতালানরা। খেলার একেবারে শেষ পর্যায়ে, ৮৬ মিনিটের মাথায় এসপানিওলের জালে বল জড়িয়ে ব্যবধান দ্বিগুণ করেন পেদ্রো। ২-০ গোলের এই জয়ের পর এখন বার্সেলোনার সংগ্রহ দাঁড়িয়েছে ৯৭ পয়েন্ট।
আগামী ১ জুন স্প্যানিশ লিগের শেষ ম্যাচে মালাগার মুখোমুখি হবে কাতালানরা। এই ম্যাচে জয় পেলেই তারা ছুঁয়ে ফেলতে পারবে ১০০ পয়েন্টের মাইলফলক। গত মৌসুমেই এই সর্বোচ্চ পয়েন্টের রেকর্ড গড়ে শিরোপা জয়ের স্বাদ পেয়েছিল রিয়াল মাদ্রিদ।— সকারনেট
