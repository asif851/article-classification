
চ্যাম্পিয়নস লিগের দ্বিতীয় পর্বে আবারও মুখোমুখি বার্সেলোনা-ম্যানচেস্টার সিটি। মঙ্গলবারে সিটির ঘরের মাঠে বার্সা কি পারবে গত বছরের পুনরাবৃত্তি করতে? অবশ্য এবার বার্সার জন্য কঠিন পরীক্ষাই অপেক্ষা করছে। গতকাল ন্যু ক্যাম্পে মালাগার বিপক্ষে ১-০ ব্যবধানে হারটা যেমন লুইস এনরিকের দলের জন্য ধাক্কা, তেমনি লিগে নিউক্যাসলকে ৫-০ গোলে উড়িয়ে বেশ আত্মবিশ্বাসী ম্যানুয়েল পেলেগ্রিনির দলের।
সিটি কোচ বললেন, ‘গত বছরের তুলনায় আমরা এবার ভালো অবস্থায় আছি। গত বছর ফেব্রুয়ারির আগে খেলেছিলাম ১৮ ম্যাচ। ডিসেম্বরে ৯টি, জানুয়ারিতে ৯টি। এই ১৮টির মধ্যে জিতেছিলাম ১৬টিতে, ড্র ২টিতে। আসলে ওই সময়টা (বার্সার বিপক্ষে ম্যাচ) আমাদের জন্য উপযুক্ত ছিল না। তা ছাড়া মার্টিন ডেমিচেলিসের বেরিয়ে যাওয়াও বেশ ভুগিয়েছিল।’ তাহলে গত মৌসুমে দুই লেগ মিলিয়ে ৪-১ গোলে হারের পেছনে ‘ক্লান্তি-তত্ত্ব’ কাজ করেছিল পেলেগ্রিনির দলে?সিটি কোচ জানালেন, ‘এ বছর জানুয়ারিতে আমরা কম ম্যাচ খেলেছি। ফলে চ্যাম্পিয়নস লিগে ভালো করার চেষ্টা করব। সব খেলাই আলাদা। আমরা শুরু থেকে এখন পর্যন্ত আক্রমণাত্মক খেলতে ও গোল করার চেষ্টা করেছি। এটা কোনো সাধারণ ম্যাচ নয়। ১৮০ মিনিটের (দুই লেগ মিলিয়ে) খেলা। ফলে আপনাকে যেমন গোল করতে হবে, তেমনি গোল হজমও করা যাবে না। আমি নিশ্চিত, মঙ্গলবারের ম্যাচে আমাদের খেলার ধরন এমনই দেখবেন।’এদিকে গতরাতে ঘরের মাঠে মালাগার বিপক্ষে হারটা বড় করে দেখতে চান না জেরার্ড পিকে। বার্সা ডিফেন্ডার বললেন, ‘এটি ছিল হাতে গোনা কয়েকটি ম্যাচের একটি, যেটাতে গোল পাইনি। তবে এ অধ্যায় আমাদের ভুলে যেতে হবে। কারণ, মঙ্গলবার এ বছরের সবচেয়ে গুরুত্বপূর্ণ ম্যাচটা খেলতে হবে।’ তথ্যসূত্র: এএফপি, গোলডটকম।
