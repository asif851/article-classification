
ইংল্যান্ড দলের অফিশিয়াল পোশাকে বহুবার একই বিমানবন্দর দিয়ে যাতায়াত করেছেন। কিন্তু মইন আলী মনে করতে পারেন না, কখনো কোনো জটিল পরিস্থিতির মুখোমুখি তিনি হয়েছেন কি না। কিন্তু যেই একা পা রাখলেন সেই বিমানবন্দরে, অমনি তাঁকে আটকে দেওয়া হলো! ইংল্যান্ড জাতীয় দলের ক্রিকেটার, কিছুদিন আগে বিশ্বকাপ ফাইনালেও খেলেছেন, এখনকার দলের সবচেয়ে পরিচিত মুখগুলোর একটি। সেই মইন আলীকে ইংল্যান্ডের বিমানবন্দরের লোকজন চিনবে না! নাকি তাঁর শ্মশ্রুমণ্ডিত চেহারা কিংবা ধর্মীয় পরিচয়টার কারণেই হেনস্তার শিকার হলেন?
গতকাল শনিবার বার্মিংহাম বিমানবন্দরে ৪০ মিনিট আটকে রাখা হয় মইনকে। নিজের এই নতুন অভিজ্ঞতা টুইট করেই জানিয়েছেন মইন আলী, ‘এত দিন ইংল্যান্ড ক্রিকেট দলের পোশাকে কতই না যাওয়া-আসা করেছি। যেদিন একা, সেদিনই আমাকে আটকে দিল। কঠিন সময় পার করলাম!’ মইনের পরনে ইংল্যান্ড দলের জার্সি নেই। তাই তাঁকে চিনতে পারল না নিরাপত্তাকর্মীরা? নাম আর চেহারা দেখেও না?সাবেক ইংলিশ ক্রিকেটার ওয়াইস শাহ মইন আলীর প্রতি সমব্যথী। তিনি টুইট করে লিখেছেন, ‘মনে হচ্ছে তোমার দাড়িই তোমাকে সমস্যায় ফেলেছে।’ আরেক মুসলিম সতীর্থ আদিল রশিদ বিষয়টাকে অভিহিত করেছেন ‘লজ্জা’ হিসেবে। সূত্র : পিটিআই।বিশ্বজুড়ে চলা সন্ত্রাসবাদ, এরই প্রেক্ষাপটে বিমানবন্দরে মুসলিম যাত্রীদের হেনস্তার শিকার হওয়া নতুন কিছু নয়। এই তালিকায় আগে থেকেই অনেক বড় তারকাও ছিলেন। তাতে যুক্ত হলেন মইনও।
