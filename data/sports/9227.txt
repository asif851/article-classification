
মাত্র ২৭ রানেই ইংল্যান্ডের ৩ উইকেট তুলে নেওয়ার পর জয়ের আশাই জোরদার হয়েছিল অস্ট্রেলিয় শিবিরে। কিন্তু ভাগ্যদেবী যেন নিজ হাতে বাঁচিয়ে দিলেন ইংল্যান্ডকে। বৃষ্টির কারণে শেষপর্যন্ত ড্র-ই হয়ে গেল অ্যাশেজ সিরিজের তৃতীয় টেস্ট। আফসোস আর আক্ষেপ নিয়েই শেষ হলো ক্লার্ক বাহিনীর জয়ের স্বপ্ন। ৩৩২ রানের লক্ষ্যে ব্যাট করতে নামা ইংল্যান্ডের জয়ের তেমন কোনো আশাই ছিল না। ইংলিশ ব্যাটসম্যানরা দ্বিতীয় ইনিংস শুরু করেছিলেন ড্রয়ের লক্ষ্য নিয়ে। সেই কাজটাও যে যথেষ্টই কঠিন, সেটা বেশ ভালোমতোই বোঝা গিয়েছিল ম্যাচের শুরুতে। রায়ান হ্যারিস ও পিটার সিডলের দুর্দান্ত বোলিংয়ে সাজঘরে ফিরেছিলেন অধিনায়ক অ্যালিস্টার কুক, জনাথন ট্রট ও গত ইনিংসের সেঞ্চুরিয়ান কেভিন পিটারসেন। ২১তম ওভারে বৃষ্টি শুরুর আগপর্যন্ত ইংল্যান্ডের স্কোরবোর্ডে জমা হয়েছিল মাত্র ৩৭ রান। অন্যদিকে ইংল্যান্ডকে গুটিয়ে দেয়ার স্বপ্নে বিভোর ছিলেন অস্ট্রেলিয়ান সমর্থকেরা।
কিন্তু মধ্যাহ্নবিরতি শেষে সেই যে বৃষ্টি শুরু হলো, আর থামলই না। প্রায় পুরোটা দিন বৃষ্টির পর অবশেষে ড্র-ই মেনে নিতে হলো অস্ট্রেলিয়াকে।
বৃষ্টির কারণে আজ পঞ্চম দিনের খেলাও শুরু হয়েছিল বেশ খানিকটা বিলম্বে। আজ আর ব্যাটিং না করে ১৭২ রানের মাথায় দ্বিতীয় ইনিংসের সমাপ্তি ঘোষণা করেছিলেন অস্ট্রেলিয়ার অধিনায়ক মাইকেল ক্লার্ক। ৩৩২ রানের লক্ষ্যে দ্বিতীয় ইনিংসে ব্যাটিংয়ে নামে ইংল্যান্ড। তৃতীয় ওভারে স্কোরবোর্ডে কোনো রান জমা না হতেই সাজঘরে ফেরেন ইংলিশ অধিনায়ক কুক। ১৩তম ওভারে আবার ইংল্যান্ড শিবিরে আঘাত হানেন হ্যারিস। এবার আউট করেন ট্রটকে। তিন ওভার পরে ভালো ফর্মে থাকা পিটারসেনকেও সাজঘরমুখী করে অস্ট্রেলীয় শিবিরে জয়ের আশা জাগিয়েছিলেন হ্যারিস।
 
অস্ট্রেলিয়া প্রথম ইনিংস ৫২৭/৭ (ডিক্লেয়ার)
ইংল্যান্ড প্রথম ইনিংস ৩৬৮
অস্ট্রেলিয়া দ্বিতীয় ইনিংস ১৭২/৭ (ডিক্লেয়ার)
ইংল্যান্ড দ্বিতীয় ইনিংস ৩৭/৩
 
ফলাফল: ড্র
