
• জিম্বাবুয়ে-আফগানিস্তান ওয়ানডে সিরিজে অদ্ভুত কাকতাল।• দুই ম্যাচেই দুই দলের মোট সংগ্রহ এক। • জয়-পরাজয়ের ব্যবধানও এক।• দুই ম্যাচেই সেঞ্চুরি পেয়েছেন জয়ী দুই দলের দুজন।
এমন অদ্ভুত কাকতাল খুব বেশি চোখে পড়ে না। জিম্বাবুয়ে-আফগানিস্তানের মধ্যকার সিরিজের দ্বিতীয় ওয়ানডে ম্যাচটি যতটা না ক্রিকেটীয় কারণে মনোযোগ টানছে, তার চেয়ে অনেক বেশি অবাক করছে সবাইকে। জিম্বাবুয়ের ১৫৪ রানের জয় যে প্রথম ম্যাচেরই জেরক্স কপি! প্রথম ম্যাচেও ১৫৪ রানেই জিম্বাবুয়েকে হারিয়েছিল আফগানিস্তান।
কেবল ম্যাচের ফলই নয়, প্রথম ম্যাচে টসে জিতে ব্যাটিং করে স্কোরবোর্ডে ৩৩৩ রান তুলেছিল আফগানিস্তান। জবাবে জিম্বাবুয়ের ইনিংস শেষ হয় ১৭৯ রানেই। দ্বিতীয় ম্যাচে উল্টো জিম্বাবুয়ে টসে জিতে ব্যাটিং করে স্কোরবোর্ডে ৩৩৩ রান তুলে আফগানদের গুটিয়ে দেয় ১৭৯ রানে। কাকতালীয় ব্যাপার হলেও পুরো বিষয়টা অবাকই করেছে সবাইকে।
প্রথম ম্যাচে রহমত শাহ ১১৪ রানের ইনিংস খেলেছিলেন। ৩৩৩ রান ছিল আফগানিস্তানের ওয়ানডে ইতিহাসের দ্বিতীয় বৃহত্তম সংগ্রহ। দ্বিতীয় ম্যাচে ব্রেন্ডন টেলর সেঞ্চুরি ৩৩৩ রানের সংগ্রহ দাঁড় করায় জিম্বাবুয়ে—গত সেপ্টেম্বরে দুই বছর পর জাতীয় দলে ফেরার পর এটিই ছিল টেলরের প্রথম শতক। ১৫৪ রানের হার আফগানদের সংক্ষিপ্ত ওয়ানডে ইতিহাসের দ্বিতীয় বড় ব্যবধানে হারের রেকর্ড।
মোট সংগ্রহ আর ফলের হিসাবে দারুণ মিল থাকলেও এই দুটি ম্যাচে বেশ কিছু অমিল কিন্তু আছে। প্রথম ম্যাচে জিম্বাবুয়ে ৩৪.৪ ওভারে গুটিয়ে গেলেও পরের ম্যাচে আফগানদের তারা গুটিয়ে দিয়েছে ৩০.১ ওভারেই।
