
কদিন আগে মাহেলা জয়াবর্ধনের বিদায়ী সিরিজে ধারাভাষ্য দিয়েছেন। ধারাভাষ্য দিতেই আবার এলেন বাংলাদেশে। তবে তাঁর মূল পরিচয় কোচ। বিশ্ব ক্রিকেটের সফল কোচদের একজন, বাংলাদেশের কোচ ছিলেন চার বছর। নতুন ভূমিকায় বাংলাদেশে ফিরে ডেভ হোয়াটমোর কথা বললেন সেই সময় আর এই সময় নিয়ে:হঠাৎই ঢাকায়, কেমন লাগছে ফিরে?ডেভ হোয়াটমোর: এবার ঢাকায় এলাম ধারাভাষ্য দিতে। অনেক অনেক প্রিয় মানুষের সঙ্গে দেখা করতে, কথা বলতে তর সইছে না আমার। এর মধ্যেই অনেক চেনা মুখের দেখা পেয়েছি, সংবাদমাধ্যমের অনেকের সঙ্গে কথা হলো। বাংলাদেশ দলকে দেখলাম অনুশীলনে। ভালো লাগছে সবই। আরও অনেক অনেক মানুষের সঙ্গে দেখা করার আছে। মাঠের ক্রিকেট দেখার জন্যও উন্মুখ হয়ে আছি। আশা করি পুরোনো শত্রু জিম্বাবুয়ের বিপক্ষে ভালো একটি সিরিজ হবে বাংলাদেশের।:এই পুরোনো শত্রুদের বিপক্ষে দেশের মাটিতে বাংলাদেশের সর্বশেষ সিরিজে আপনিই ছিলেন কোচ, মনে আছে?হোয়াটমোর: মনে না থাকার কারণ নেই। প্রথম টেস্টে জয়টা তো খুব ভালো মনে আছে আমার, চট্টগ্রামে। দারুণ ছিল সেই অনুভূতি। তবে আমার কাছে আরও ভালো লেগেছিল পরের টেস্টে দলের পারফরম্যান্স। যেটিতে আমরা ড্র করে সিরিজ জিতেছিলাম। চাপ আরও বেশি ছিল। ম্যাচ বাঁচানোর জন্য চতুর্থ ইনিংসে লম্বা সময় ব্যাট করার প্রয়োজন ছিল আমাদের। সাড়ে চার সেশনের মতো। দল সেটি করতে পেরেছিল।:পুরোনো ছাত্রদের কেউ যদি সাহায্য চায়?হোয়াটমোর: পুরোনো কেউ বা দলের কেউ শুধু নয়, আমি সবাইকে সাহায্য করি। যেকোনোভাবে যে কাউকে যতটা সম্ভব সাহায্য করি আমি। তবে যেটা বললাম, এবার এসেছি মূলত ধারাভাষ্য দিতেই।:এই সিরিজে ফেবারিট কাকে বলবেন?হোয়াটমোর: আজ পত্রিকায় দেখলাম সাকিব বাংলাদেশকে ফেবারিট বলেছে। আমিও ওর সঙ্গে একমত। কাগজে-কলমে বাংলাদেশ একটুখানি এগিয়ে। বিশেষ করে দেশের মাটিতে খেলছে বলে। নিশ্চয়ই তারা নিজেদের সেরাটা ঢেলে দিতে চাইবে। আর সেটা যদি পারে, তাহলে প্রতিপক্ষকে ভালোভাবেই চাপে ফেলতে পারবে।:বছরটা বাংলাদেশের খুব খারাপ যাচ্ছে...হোয়াটমোর: উত্থান-পতন সব জায়গাতেই থাকে। সব দলেরই ভালো সময়, খারাপ সময় আসে। বছরটা হয়তো বাংলাদেশের খুব ভালো যায়নি। তবে এখন নতুন একটি সিরিজ, নতুন মৌসুমের শুরু। আমি নিশ্চিত, বাংলাদেশ দল এখন সঠিক পথে ফেরার আশা করছে। অবশ্যই চেষ্টা করবে জয়ের ধারায় ফেরার।:বাংলাদেশ ক্রিকেটের খোঁজখবর কি রাখেন?হোয়াটমোর: সত্যি বলতে এমন নয় যে নিয়মিত ক্রিকইনফো বা অন্য কোথাও ঢুকে বাংলাদেশ ক্রিকেটের খবরই খুঁজি বা দেখি। তবে মাঝেমধ্যেই খোঁজ নিই। দেখি বাংলাদেশ কেমন করছে, দলের কী অবস্থা। অনেক সময় বড় বড় খবরের জন্ম দেয় বাংলাদেশ, শিরোনামে চলে আসে। কখনো ভালো খবরে, কখনো ভালো নয়। সাম্প্রতিক সময়টা দলের খুব ভালো কাটেনি। তবে এমন হতেই পারে।:বাংলাদেশের কোন বিষয়টি সবচেয়ে বেশি মিস করেন?হোয়াটমোর: মানুষের সঙ্গ। অনেক অনেক মানুষকে মিস করি আমি। কত বছর হয়ে গেল! আবার ফিরতে পেরে তাই দারুণ লাগছে।
