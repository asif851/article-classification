

 
For more cricket videos go to www.bongocricket.com.
জো রুট গতকাল যা করেছেন, বহুদিন তা চোখে লেগে থাকবে। ৪৪ বলে ৮৩ রানের ইনিংসটা ইংল্যান্ডকে অবিশ্বাস্য এক জয়ে এনে দিয়েছে। ব্রায়ান লারা তো এমনি এমনি বলেননি, টি-টোয়েন্টিতে তাঁর দেখা সেরা ইনিংসগুলোর একটি। তবে নাসের হুসেইন আরও বড় প্রশংসাপত্র দিয়েছেন। তাঁর চোখে, ইংল্যান্ডের সর্বকালের সেরা ব্যাটসম্যানের নাম জো রুট!
একটু বাড়াবাড়ি হয়তো মনে হতে পারে। ক্রিকেটের আঁতুড়ঘরে শত বছরের বেশি ইতিহাসে কত কিংবদন্তিই তো এসেছেন। অ্যালিস্টার কুকের রান টেস্টে ইংল্যান্ডের হয়ে সবচেয়ে বেশি। রুটের ওই উচ্চতায় যেতে পারবেন কি না, সময়ই বলে দেবে। তবে সাবেক ক্রিকেটার নাসের হুসেইন অত দূর অপেক্ষা করলেন না, ‘সব সংস্করণে সে-ই ইংল্যান্ডের এ পর্যন্ত সেরা ব্যাটসম্যান। আমি জানি এটা অনেক বড় একটা কথা, কিন্তু ওর মতো খেলতে পারবে এমন একজনকে দেখান তো?’টেস্ট ও ওয়ানডে মিলে রুটের সেঞ্চুরি ১৭টি। তবে ‘ছোট’ ক্রিকেটেও রুট দারুণ সপ্রতিভ তিনি। ১৪০ ক্যারিয়ার স্ট্রাইক রেটও সে কথাই বলছে। নাসের এটিকেই বড় করে দেখছেন, ‘মানুষ একসময় টি-টোয়েন্টিতে ওর জায়গা নিয়ে প্রশ্ন তুলেছিল। অথচ যাঁকে আমরা টি-টোয়েন্টির কিংবদন্তি মানি, সেই জস বাটলারের স্ট্রাইক রেট কিন্তু রুটের সমান।’পরশু যেমন, ৪৪ বলের ইনিংসে মাত্র চারটি বল থেকে কোনো রান নেননি রুট। চার মেরেছেন ছয়টি, ছক্কা চারটি। চার-ছয়ের পাশাপাশি এক-দুই রান নিয়েছেন নিয়মিতই। নাসেরের চোখে রুট এ জন্যই আলাদা, ‘বাটলার যখন পেটায় সেটা তো চোখে পড়ে। কিন্তু রুট ২০ বলে ৪০ করে ফেললেও আপনি বুঝতে পাবেন না, ওর ধরনই এমন।’কিন্তু রুটের ওপর দায়িত্বের বোঝাটা বেশি হয়ে যাচ্ছে না ? নাসের সেরকম মনে করেন না, ‘আমার মনে হয় না ওকে আমাদের কম্বল দিয়ে মুড়িয়ে রাখার দরকার আছে। কোহলি যেমন চাপ ও তারকাখ্যাতি সামলাতে পারে, রুটও সেটা পারবে। সে আমাদের সেরা খেলোয়াড়, তবে তার সেরা দিনগুলো এখনো সামনে পড়ে আছে।’
