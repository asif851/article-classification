
এসএলপিএলে খেলতে পারেননি চোটের কারণে। তবে আইপিএল, বিপিএল, ফ্রেন্ড লাইফ টি-টোয়েন্টি, সিপিএল খেলা হয়ে গেছে। এবার সাকিব আল হাসানের বিগ ব্যাশ অভিষেক হয়ে যেতে পারে কালই। সাকিবের অ্যাডিলেড স্ট্রাইকার্স কাল ঘরের মাঠে মুখোমুখি হবে সিডনি সিক্সার্সের। বিগ ব্যাশ খেলতে কাল দুপুরেই ঢাকা ছেড়েছেন সাকিব।তিন ম্যাচে ৫ পয়েন্ট নিয়ে আপাতত পয়েন্ট টেবিলের দুইয়ে আছে সাকিবের স্ট্রাইকার্স। চোট পাওয়া অধিনায়ক ইয়োহান বোথার বদলি হিসেবে সাকিবকে দলে পেয়ে উচ্ছ্বসিত স্ট্রাইকার্স কোচ ড্যানে বেরি। ক্রিকইনফোকে জানিয়েছেন সাকিবের কাছে প্রত্যাশার কথা, ‘অধিনায়ককে মাঝপথে হারানোটা হতাশার, তবে আমরা ভাগ্যবান যে সাকিবের মতো প্রতিভাবান একজনকে এত কম সময়ের মধ্যেই পেয়ে গেছি। চাপের মধ্যে স্থির থাকতে পারার জন্য পরিচিত সে, ক্রিকেটের এই সংস্করণে যা খুবই গুরুত্বপূর্ণ। সে বাঁহাতি অর্থোডক্স স্পিনার ও আক্রমণাত্মক ব্যাটসম্যান, বোথার মতোই দলের ভারসাম্য ধরে রাখতে সহায়তা করবে। ওর সঙ্গে আমাদের কথা হয়েছে। দলের জয়ের ধারা ধরে রাখা ও শীর্ষস্থান ফিরে পাওয়ায় অবদান রাখতে সে উন্মুখ।’বিগ ব্যাশে প্রতি দলে দুজন করে বিদেশি খেলতে পারেন। স্ট্রাইকার্সে সাকিবের সঙ্গী ইংলিশ ওপেনার অ্যালেক্স হেলস।
