
ন্যু ক্যাম্পে গ্রিসের কোনো ক্লাব কখনো জিততে পারেনি। ছয়বারের মুখোমুখিতে বার্সেলোনা জিতেছে প্রতিবারই। সপ্তমবারেও ধারাটা পাল্টাল না। গ্রিসের ফুটবল ইতিহাসে সবচেয়ে সফল ক্লাব অলিম্পিয়াকোসের বিপক্ষে ৩-১ গোলের সহজ জয় তুলে নিয়েছে বার্সেলোনা।
ঘরে সবচেয়ে সফল হলেও ইউরোপে অলিম্পিয়াকোস বেশ অচেনা, অন্তত বার্সার কাছে। চ্যাম্পিয়নস লিগে বুধবার রাতে প্রথম প্রতিযোগিতামূলক ম্যাচে মুখোমুখি হয়েছিল দুই দল। ১০ জন নিয়েও একপেশে লড়াই জয়ের সঙ্গে লিওনেল মেসির প্রাপ্তি ‘১০০’ আর ‘৫০’!
ভক্তরা মেসির একটি গোলের অপেক্ষায় ছিলেন। তাহলেই ইউরোপিয়ান ক্লাব আসরে মেসি ছুঁয়ে ফেলতেন ১০০ গোলের মাইলফলক। কিন্তু ৬১ মিনিটে ফ্রি কিক থেকে দুর্দান্ত গোলে মেসি একসঙ্গে গড়লেন দুটি মাইলফলক। ইউরোপিয়ান ক্লাব আসরে এটা ছিল তাঁর ১০০তম গোল, সঙ্গে চলতি বর্ষপঞ্জিতে দেশ ও ক্লাবের জার্সি মিলিয়ে ৫০তম গোল; সেটাও আবার গত আট বর্ষপঞ্জিতে টানা সপ্তমবারের মতো!
২০১০ থেকে ২০১৭—এ আট বছরের মধ্যে শুধু ২০১৩ সালে ৪৬ ম্যাচে ৪৫ গোল করেছিলেন মেসি। এ ছাড়া বাকি সাত বছরে ন্যূনতম ৫০টি করে গোল করেছেন। এবার যেমন ৫১তম ম্যাচে এসে করলেন ৫০ গোল।
উয়েফা আয়োজিত ক্লাব আসরে মেসি এখন শত গোল করা দ্বিতীয় খেলোয়াড়। মাইলফলকটি ছুঁতে তাঁকে খেলতে হলো ১২২ ম্যাচ। ১৫১ ম্যাচে ১১২ গোল নিয়ে আগেই শীর্ষে ক্রিস্টিয়ানো রোনালদো। তবে রিয়াল মাদ্রিদ ফরোয়ার্ড গত মৌসুমে শততম গোলের দেখা পেয়েছিলেন ১৪৩তম ম্যাচে। মানে, চিরপ্রতিদ্বন্দ্বীর তুলনায় ২১ ম্যাচ কম খেলেই শততম গোলের দেখা পেলেন এই আর্জেন্টাইন।
বার্সা অবশ্য এগিয়ে গিয়েছিল মেসি গোল করার আগেই। কিক অফের পর থেকেই স্বাগতিকদের আক্রমণে তটস্থ ছিল অলিম্পিয়াকোসের রক্ষণভাগ। চাপ সইতে না পেরে ১৮তম মিনিটে আত্মঘাতী গোল করে বসেন অলিম্পিয়াকোস ডিফেন্ডার নিকোলাউ। মেসিকে লক্ষ্য করে দেউলোফেউয়ের পাস ঠেকাতে গিয়ে বল ঠেলেছেন নিজেদের জালে। দৃশ্যটা এবার অবশ্য বার্সার জন্য বেশ পরিচিত, নিজেদের পক্ষে আত্মঘাতী গোলের লটারি জেতা—চলতি মৌসুমে মেসির (১৫) পর বার্সার দ্বিতীয় সর্বোচ্চ গোলদাতা যে ‘আত্মঘাতী’ গোল (৫)!
বার্সা প্রথমার্ধ শেষ করেছে ১০ জন নিয়ে। ৪২ মিনিটে দেউলোফেউয়ের ক্রস পেয়েছিলেন গোলমুখে ছুটে আসা জেরার্ড পিকে। হাত দিয়ে বল জালে ঠেলে গোলের উল্লাস করলেও রেফারির চোখ এড়াতে পারেননি। পরিণামে দলকে বিপদে ফেলে দেখতে হয়েছে দ্বিতীয় হলুদ কার্ড, মানে লাল কার্ড।
তাতে অবশ্য খেলার ধারা বদলায়নি। ৭০ শতাংশ বল দখলে রেখে একচ্ছত্র দাপটে খেলেছে বার্সা। ২৫টি শট নিয়েছেন মেসি-সুয়ারেজরা। ৬৪ মিনিটে লুকাস দিনিয়ের গোল এমন আক্রমণেরই ফসল। অলিম্পিয়াকোসের এক ডিফেন্ডারকে কাটিয়ে বাইলাইন থেকে ক্রস বাড়িয়েছিলেন মেসি। বক্সের ভেতরে তাঁর দুই সতীর্থ বলটা ধরতে না পারলেও পেয়ে যান ফাঁকায় দাঁড়ানো দিনিয়ে। কোনাকুনি শটে চ্যাম্পিয়নস লিগে গোলের খাতা খুলেছেন ফরাসি এ ডিফেন্ডার।
নিকোলাউ অবশ্য আত্মঘাতী গোলের প্রায়শ্চিত্ত করেছেন নির্ধারিত সময়ের এক মিনিট আগে দলের হারের ব্যবধান কমিয়ে। তাতে অবশ্য ন্যু ক্যাম্পে গ্রিক ক্লাবের ভোগান্তি কমছে না। ৭ ম্যাচে এ নিয়ে তারা হজম করল ২৯ গোল! তিন ম্যাচ জিতে ‘ডি’ গ্রুপের শীর্ষস্থানে বার্সা। সূত্র: উয়েফা, বিবিসি।
