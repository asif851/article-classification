
হ্যামস্ট্রিংয়ের চোটে পড়ে দক্ষিণ আফ্রিকা সিরিজের পর থেকেই ক্রিকেট থেকে দূরে আছেন শ্রীলঙ্কার নিয়মিত অধিনায়ক অ্যাঞ্জেলো ম্যাথুস। বাংলাদেশের বিপক্ষে টি-টোয়েন্টি সিরিজেও তাঁর খেলার সম্ভাবনা প্রায় নেই বলে জানিয়েছেন লঙ্কান দলের ক্রিকেট ম্যানেজার অশাঙ্ক গুরুসিনহা। চোট প্রায় কাটিয়ে উঠলেও ঊরুর পেশিতে হালকা ব্যথা ম্যাথুসের রয়েই গেছে। এ কারণে বাংলাদেশের বিপক্ষে টি-টোয়েন্টি সিরিজের প্রথমটিতে তাঁর থাকার সম্ভাবনা নেই। দ্বিতীয়টিতেও খেলবেন বলে মনে হচ্ছে না। সময় মতো সুস্থ না হয়ে ওঠার কারণে আইপিএলের শুরুতেও ম্যাথুস থাকবেন না।এই মুহূর্তে জুনের চ্যাম্পিয়নস ট্রফির কথা মাথায় রেখেই তাঁর শতভাগ সুস্থতা চায় শ্রীলঙ্কা। গুরুসিনহা বললেন সেটিই, ‘এই মুহূর্তে যে অবস্থা তাতে ম্যাথুস বাংলাদেশের বিপক্ষে টি-টোয়েন্টি সিরিজে খেলবে না। দ্বিতীয় টি-টোয়েন্টিতে একটা সুযোগ থাকলেও থাকতে পারে। তবে সত্যি বলছি, আমার সন্দেহ আছে। ওকে শতভাগ সুস্থ হতে হবে। শতভাগ সুস্থ না হলে আমরা ওকে আইপিএলেও খেলতে দেব না। আমরা চাই জুনের চ্যাম্পিয়নস ট্রফির আগেই সে পুরোপুরি সুস্থ হয়ে উঠুক।’ সূত্র: ক্রিকইনফো।
