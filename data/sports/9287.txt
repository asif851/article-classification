
ফিফার সভাপতির পদ থেকে ৯০ দিনের জন্য সরে যেতে হচ্ছে সেপ ব্ল্যাটারকে। সুইজারল্যান্ডের একটি ফৌজদারি দুর্নীতির মামলায় নাম জড়িয়ে পড়ায় বিশ্ব ফুটবল অভিভাবককে আজ বৃহস্পতিবার এই বহিষ্কারাদেশ দিয়েছে ফিফার এথিকস কমিটি। একই মামলায় নাম থাকায় উয়েফা সভাপতি মিশেল প্লতিনিকেও একই মেয়াদে সরে যেতে হচ্ছে ফুটবল বিষয়ক কর্মকাণ্ড থেকে। ফিফার স্বাধীন এই এথিকস কমিটি গত সোমবার থেকে লাগাতার বৈঠক করে বিশ্ব ফুটবলের এই দুই শীর্ষ কর্মকর্তার বিরুদ্ধে এই সিদ্ধান্ত নিল। বুধবার রাতেই অবশ্য এই সিদ্ধান্তের আভাস মিলেছিল বিশ্ব গণমাধ্যমে। মিশেল প্লাতিনি আগামী ফেব্রুয়ারি মাসে অনুষ্ঠেয় ফিফার সভাপতি পদে নির্বাচনের অন্যতম প্রার্থী ফ্রান্সের কিংবদন্তি ফুটবলার মিশেল প্লাতিনি। তাঁর বিরুদ্ধে অভিযোগ উঠেছে ২০১১ সালে তিনি ফিফা সভাপতি সেপ ব্ল্যাটারের কাছ থেকে বড় অঙ্কের অর্থ ঘুষ হিসেবে নিয়েছিলেন। ফেব্রুয়ারির নির্বাচনে প্লাতিনির অন্যতম প্রতিদ্বন্দ্বী দক্ষিণ কোরীয় ধনকুবের চুং মোং-চুনের বিরুদ্ধেও রায় দিয়েছে ফিফার এথিকস কমিটি। তাঁকে আগামী ছয় বছরের জন্য সংস্থাটির সভাপতি পদে নির্বাচন করার ক্ষেত্রে অযোগ্য ঘোষণা করা হয়েছে। ফিফার সহসভাপতি জেরমে ভালকে, যার বিরুদ্ধে বিশ্বকাপের টিকিট কেলেঙ্কারির অভিযোগ তাঁকেও বহিষ্কার করা হয়েছে ৯০ দিনের জন্য। সূত্র: এএফপি।
