



রিয়াল-পিএসজিতে তারকার বিচারে এ ম্যাচের মূল্য ১.২ বিলিয়ন ইউরো।
পিএসজির ‘ত্রিফলা’ আক্রমণভাগের মূল্যই প্রায় ৪৬ কোটি ৭০ লাখ ইউরো।


মহারণ? তা বলাই যায়। একদিকে ইউরোপের সবচেয়ে সফল দল রিয়াল মাদ্রিদ অন্যদিকে ইউরোপ-সেরা হতে মরিয়া পিএসজি। তারকায় ঠাসা দুই স্কোয়াড। চ্যাম্পিয়নস লিগে শেষ ষোলোয় প্রথম লেগে আজ রাতে মুখোমুখি হবে এ দুই দল। বিশ্বের অন্যতম দামি দুই ফুটবলারকেও মুখোমুখি করবে দুই দলের এই লড়াই। এ ছাড়া থাকছেন কিলিয়ান এমবাপ্পে, এডিনসন কাভানি, গ্যারেথ বেল এবং করিম বেনজেমাদের মতো প্রতিভাবানরা। তা দুই দলের এত প্রতিভা বিচারে টাকার অঙ্কে এ ম্যাচের মূল্য কত?
সে জন্য ক্যালকুলেটর নিয়ে বসতেই হচ্ছে বিশ্লেষকদের। স্প্যানিশ সংবাদমাধ্যম ‘মার্কা’ হিসাব কষে জানিয়েছে, এ ম্যাচে দুই দলের স্কোয়াডে মোট ১.২ বিলিয়ন ইউরো মূল্যের তারকারা রয়েছেন। বাংলাদেশি মুদ্রায় অঙ্কটা প্রায় ১২ হাজার ২৫২ কোটি ১ লাখ ৬৪ হাজার ৪৩৬ টাকা! ২৩ সদস্যের স্কোয়াডের পেছনে রিয়ালের মোট খরচ হয়েছিল ৪৬ কোটি ৯০ লাখ ইউরো। বাংলাদেশি টাকায় প্রায় ৪ হাজার ৭৮৮ কোটি ৯ লাখ ৬৪ হাজার ২৬৭ টাকা। সাম্প্রতিক দলবদলের বাজারে খরচের উল্লম্ফন ঘটার বেশ আগেই স্কোয়াডের অনেক খেলোয়াড় কিনেছে রিয়াল। বর্তমান দলবদলের বাজারদর অনুযায়ী সেই একই স্কোয়াডের দাম ৮৫ কোটি ৩০ লাখ ইউরো। টাকার অঙ্কে প্রায় ৮ হাজার ৭০৯ কোটি ৩৫ লাখ ৩৮ হাজার ১১৮ টাকা।পিএসজি শুধু তাদের আক্রমণভাগের তিন খেলোয়াড় নেইমার, এমবাপ্পে ও এডিনসন কাভানিকে কিনতেই খরচ করেছে প্রায় ৪৬ কোটি ৭০ লাখ ইউরো। বাংলাদেশি মুদ্রায় অঙ্কটা প্রায় ৪ হাজার ৭৬৬ কোটি ২৪ লাখ ৭ হাজার ১৪৬ টাকা। একা নেইমারের দামই ২২ কোটি ২০ লাখ ইউরো। এ ছাড়া এমবাপ্পেকে ১৮ কোটি ইউরোতে কিনেছে পিএসজি। দলবদলের বর্তমান বাজারদর অনুযায়ী পিএসজির স্কোয়াডের মোট দাম ৭৫ কোটি ৬০ লাখ ইউরো বা ৭ হাজার ৭২০ কোটি ২ লাখ ৩৭ হাজার ১৬ টাকা প্রায়।
