
মাঠটা কী ছোট হয়ে গিয়েছিল, নাকি অতিমানবীয় শক্তি ভর করেছিল ভারতীয় অধিনায়কের ওপর? টি-টোয়েন্টি চ্যাম্পিয়নস লিগের আজকের ম্যাচে মহেন্দ্র সিং ধোনির ব্যাটিং দেখে এমন প্রশ্ন হয়তো অনেকেরই জেগেছে। সানরাইজার্স হায়দরাবাদের বিপক্ষে উইকেটে এসেছিলেন ইনিংসের ১৫তম ওভারে। খেলতে পেরেছেন মাত্র ১৯টি বল। এরই মধ্যে তাঁর নামের পাশে যোগ হয়েছে ৬৩ রান। স্ট্রাইক রেট ৩৩১.৫৭! বল প্রতি নিয়েছেন তিন রানেরও বেশি।ইনিংসের শেষ ওভারে অর্ধশতক পূর্ণ করার সময় ধোনি খেলেছিলেন মাত্র ১৬টি বল। এটাই টি-টোয়েন্টি চ্যাম্পিয়নস লিগে সবচেয়ে দ্রুততম অর্ধশতকের নতুন রেকর্ড। শেষ পর্যন্ত ১৯ বলে ৬৩ রানের বিস্ফোরক ইনিংসটি খেলার পথে ধোনি মেরেছেন আটটি ছয়। চার মেরেছেন মাত্র একটি।
১৭ ওভার শেষে চেন্নাইয়ের স্কোরবোর্ডে জমা হয়েছিল ১৪১ রান। আর ধোনির শেষ মুহূর্তের ঝড়ে স্কোরটা দাঁড়িয়েছে ২০২। ১৮তম ওভারে থিসারা পেরেরার এক ওভারেই ধোনি নিয়েছেন ৩৪ রান। ধোনির আগে মারমুখী ভঙ্গিতে আবির্ভূত হয়েছিলেন সুরেশ রায়নাও। ১৯তম ওভারে সাজঘরে ফেরার আগে ৫৭ বলে ৮৪ রান করেছেন এই বামহাতি ব্যাটসম্যান। তবে এ রকম বিধ্বংসী ব্যাটিংয়ের মধ্যেও হায়দরাবাদের বোলিং বিস্ময়ের নাম ডেল স্টেইন। ৪ ওভার বল করে মাত্র ২৩ রানের বিনিময়ে দুইটি উইকেট নিয়েছেন এই প্রোটিয়া পেসার।
