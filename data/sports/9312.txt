
ভারতের একেকটি আন্তর্জাতিক ক্রিকেট ম্যাচের চেয়েও আইপিএল ম্যাচের দাম বেশি! সাবেক ইংলিশ অধিনায়ক মাইকেল ভন ভুল টুইট করেননি। ক্রিকেটের কৌলীন্য এখন সোনায় মোড়া। লাভজনক বিনিয়োগ। নগদ-নারায়ণে বিচার করলে তা এখন পাল্লা দিচ্ছে ফুটবল কিংবা বাস্কেটবলের মতো খেলাগুলোর সঙ্গে। আর এই মুহূর্তে এর সবচেয়ে চটকদার বিজ্ঞাপনের নাম ইন্ডিয়ান প্রিমিয়ার লিগ (আইপিএল)।কেবল বিজ্ঞাপন নয়, আইপিএল এখন একটা ব্র্যান্ড। ২০১৮ থেকে ২০২২ সাল পর্যন্ত আইপিএলের টেলিভিশন আর অনলাইন স্বত্ব কিনে নিয়েছে স্টার ইন্ডিয়া। মূল্য সব মিলিয়ে ২.৫৫ বিলিয়ন মার্কিন ডলার; ক্রিকেট ইতিহাসে যা সর্বোচ্চ। আগের টিভি ও ডিজিটাল স্বত্বের তুলনায় দাম বেড়েছে ১৫৮ শতাংশ! ভাবা যায়!আইপিএল নিয়ে নিলাম হয়েছে সাতটি বিভাগে। ভারতীয় টিভি, ভারতীয় ডিজিটালসহ স্বত্ব বিক্রি হয়েছে যুক্তরাষ্ট্র, ইউরোপ, আফ্রিকা ও মধ্যপ্রাচ্যের। বোঝাই যাচ্ছে সীমিত কয়েকটি দেশের গণ্ডির মধ্যে ক্রিকেট আর আটকে নেই। ছড়িয়ে পড়ছে গোটা বিশ্বেই।এই সাত বিভাগে আলাদাভাবে ওঠা সর্বোচ্চ দরের চেয়েও ০.০৮ বিলিয়ন ডলার বেশিই দিচ্ছে স্টার ইন্ডিয়া। সাত বিভাগের ভিন্ন ভিন্ন সর্বোচ্চ দরগুলোর সমষ্টি থেকেও ০.০৮ বিলিয়ন ডলার বেশি মূল্য দিতে রাজি হয়েছে স্টার। যদিও মূল দুই বিভাগ অর্থাৎ ভারতীয় টিভি ও ভারতীয় ডিজিটাল বিভাগে সর্বোচ্চ দর প্রস্তাব করেনি স্টার। ভারতীয় টিভি স্বত্বের জন্য সনির দর ছিল ১.৭২ বিলিয়নের, স্টারের চেয়ে ০.৭৮ বিলিয়ন বেশি। আর ভারতীয় ডিজিটালের জন্য সর্বোচ্চ ০.৬১ বিলিয়ন ডলার প্রস্তাব করে ফেসবুক।আইপিএলে সম্মিলিত সর্বোচ্চ প্রস্তাবকারীকেই স্বত্ব দেওয়া হয়েছে। বাণিজ্যিক মূল্যটাই এখানে বেশি গুরুত্বপূর্ণ। নিশ্চিতভাবেই ক্রিকেটের শুদ্ধতাবাদীদের এসব পছন্দ হবে না। কিন্তু আইপিএল কর্তৃপক্ষের এতে কিছুই যায়-আসে না। হাজার হোক টি-টোয়েন্টিতে ক্রিকেটীয় ধ্রুপদের স্থান নেই। সূত্র: ক্রিকইনফো।
