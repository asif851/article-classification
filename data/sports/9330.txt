

বিশ্ব অ্যাথলেটিকসে নিজের রাজত্ব বজায় রাখলেন উসাইন বোল্ট। আজ ১০০ মিটারের রিলে ফাইনালে নিজের একাদশ সোনা জিতে জ্যামাইকার গৌরবে নেতৃত্ব দিয়েছেন তিনি। তবে বোল্টের বীরত্ব ছাপিয়ে এই মুহূর্তে আলোচনায় যুক্তরাষ্ট্রের ডিসকোয়ালিফাইড হয়ে রুপা হারানোর ঘটনা। নিজেদের ভুলে রিলেতে আবারও শূন্য হাতেই ট্র্যাক ছাড়তে হলো যুক্তরাষ্ট্রকে। ২০০৮ সালের বেইজিং অলিম্পিকে হাত থেকে ব্যাটন ফেলে দিয়ে হিট থেকে বাদ পড়ে গিয়েছিল যুক্তরাষ্ট্র। আজও সেদিনের স্মৃতিকে ফিরিয়ে আনল তারা। ​দারুণ শুরুর পরেও শেষ পর্যন্ত ব্যর্থতার আগুনে পুড়তে হলো জাস্টিন গ্যাটলিনদের। বোল্টের জ্যামাইকা প্রথম ব্যাটন হাত বদলের সময় একটু সমস্যায় পড়লেও পরবর্তীতে তা দারুণভাবে কাটিয়েই লড়াইয়ে ফেরে তারা। প্রথম ৩০০ মিটার পর্যন্ত ​লড়াই পুরোপুরিই ছিল যুক্তরাষ্ট্রের দখলে। এর পরপরই নিজেদের ভুলে পিছিয়ে যায় তারা। টাইসন গে সঙ্গী রজার্সকে ব্যাটন দিতে গিয়ে ভুল করে বসেন। ব্যাটন হাত বদলের সময় ব্যয় হয়ে যায় অনেকটা সময়। জ্যামাইকার ব্যাটন তখন সেই বোল্টের হাতে। বোল্ট বোধ হয় তাঁর জীবনের সেরা দৌড়টি আজকের রিলের জন্যই তুলে রেখেছিলেন। শেষ ১০০ মিটার তিনি অতিক্রম করেছেন মাত্র ৮.৬৫ সেকেন্ড সময় নিয়ে!যুক্তরাষ্ট্র দ্বিতীয় স্থানে থেকে দৌড় শেষ করলেও খানিক বাদেই আসে সেই বিব্রতকর তথ্য। ব্যাটন হাত বদলের সময় অন্য দলের লাইনে রজার্স পা রাখায় যুক্তরাষ্ট্র হয়ে যায় ডিসকোয়ালিফাইড। গে, গ্যাটলিন, রজার্সদের বোকামিতে রুপা গেছে চীনের পকেটে। আর কানাডা হয়েছে তৃতীয়। সূত্র: রয়টার্স।
