
বার্সেলোনার তিনটি ম্যাচ বাকি, রিয়াল মাদ্রিদের চারটি। দুই দলেরই পয়েন্ট সমান, তবে মুখোমুখি লড়াইয়ে এগিয়ে থাকায় পয়েন্ট তালিকার শীর্ষস্থান বার্সার। ঠিক এ রকম অবস্থায় লা লিগায় আজ আবারও মাঠে নামছে দুই দল। বার্সেলোনা ন্যু ক্যাম্পে আতিথ্য দেবে ভিয়ারিয়ালকে, রিয়াল মাদ্রিদ খেলবে গ্রানাডার মাঠে গিয়ে। দুই দলের প্রত্যাশিত জয় ছাড়া অন্য যেকোনো ফল শেষ মুহূর্তে আরও নাটক জমিয়ে দিতে পারে লা লিগায়।পয়েন্ট তালিকার ১৯ নম্বর দল গ্রানাডাকে নিয়ে মনে হয় না রিয়ালের কোনো দুশ্চিন্তা আছে। গত জানুয়ারিতে নিজের মাঠে গ্রানাডাকে ৫-০ গোলে হারিয়েছিল জিনেদিন জিদানের দল। চ্যাম্পিয়নস লিগের সেমিফাইনালের ফিরতি লেগের কথা মাথায় রেখে আজও হয়তো নিয়মিত একাদশের অনেকে বিশ্রাম পাবেন। বিশেষ করে ক্রিস্টিয়ানো রোনালদো যে বিশ্রাম পাচ্ছেন সেটা প্রায় নিশ্চিত। স্পোর্টিং গিজন ও দেপোর্তিভো লা করুনিয়ার বিপক্ষে লা লিগার দুটি ম্যাচে প্রায় ‘বি’ দল নামিয়েছিলেন জিদান। প্রত্যাশার চেয়ে ভালো খেলেছেন তাঁরা। সেটাই হয়তো সাহস দিয়েছে রিয়াল মাদ্রিদের কোচকে।তুলনায় বার্সেলোনার কাজটাই কঠিন। শিরোপার আশা বাঁচিয়ে রাখতে হলে বাকি তিনটি ম্যাচ জেতা ছাড়া খুব একটা বিকল্প নেই। সেই পথে সবচেয়ে কঠিন প্রতিপক্ষই হতে পারে ভিয়ারিয়াল। লিগে দুই দলের আগের ম্যাচটা ১-১ ড্র হয়েছিল। তবে ন্যু ক্যাম্পে বার্সেলোনাই ফেবারিট। চ্যাম্পিয়নস লিগ থেকে ছিটকে যাওয়ায় লিওনেল মেসি-লুইস সুয়ারেজ-নেইমারদের পুরো মনোযোগ এখন লা লিগায়। সামান্য যে সুযোগটুকু আছে চ্যাম্পিয়ন হওয়ার, সেটা তাঁরা হাতছাড়া করতে চাইবেন না কোনোমতেই। প্রশ্ন হচ্ছে, রিয়াল মাদ্রিদ কি সেই সুযোগটা দেবে বার্সেলোনাকে? এএফপি।
