
রিও অলিম্পিকে মেয়েদের ফুটবলে প্রথম পর্বে সুইডেনকে ৫-১ গোলে উড়িয়ে দিয়েছিল ব্রাজিল। ১০ দিন না যেতে মঙ্গলবার মারাকানায় গোলশূন্য সেমিফাইনালে টাইব্রেকারে ব্রাজিলকেই হারিয়ে সুইডেনের উচ্ছ্বাস! টাইব্রেকারে ৪-৩ গোলে হারিয়ে ফাইনালে পা রাখল সুইডিশ মেয়েরা।
মেয়েদের ফুটবলে এর আগে দুবার রুপা জিতলেও এবার মার্তারা স্বপ্ন দেখেছিলেন সোনা জয়ের। কিন্তু স্বপ্নটা অধরাই থাকল তাঁদের। সোনা দূরে থাক, এবার রুপাও পাওয়া হলো না ব্রাজিলিয়ানদের। ৭০ হাজার দর্শকের মারাকানা দেখল শুধু মার্তাদের কান্না। ৯০ মিনিটে সমতার পর গোলের দেখা নেই অতিরিক্ত সময়েও। ম্যাচ গড়াল টাইব্রেকারে। পেনাল্টি নিতে মার্তাই এলেন সবার আগে। ব্রাজিলের মেয়েদের ফুটবলে সবচেয়ে বড় বিজ্ঞাপন তিনি। টাইব্রেকারের শুরুতেই এগিয়ে যাওয়ার জন্য তাঁর চেয়ে বড় ভরসা আর কে হতে পারে? হতাশ করলেন না ব্রাজিলের মহিলা ফুটবলের অধিনায়ক। কিন্তু সুইস অধিনায়ক লট্টাও পাল্টা জবাব দিতে ভুল করেননি। ভুলটা করলেন আসলে ব্রাজিলিয়ান মিডফিল্ডার আন্দ্রেসা। শট নেওয়ার আগে বেশ আত্মবিশ্বাসীই মনে হচ্ছিল আন্দ্রেসাকে। কিন্তু তাঁর চেয়ে বেশি আত্মবিশ্বাসী ছিলেন বোধ হয় সুইডেনের গোলরক্ষক লিন্ডহাল। ডানদিকে ঝাঁপিয়ে ঠেকিয়ে দিলেন আন্দ্রেসার শট। সুইডিশ মিডফিল্ডার লিসা শেষ শটটি ব্রাজিলের জালে গোলে জড়িয়ে দিতেই উল্লাসে ফেটে পড়ল সুইডেন।  ফাইনালে তাদের প্রতিপক্ষ বুধবার জার্মানি-কানাডার দ্বিতীয় সেমিফাইনাল জয়ী দল। ফাইনালে জয়-পরাজয় যা-ই হোক, অলিম্পিকে প্রথমবারের মতো যে পদক পেতে যাচ্ছেন সুইডিশ মেয়েরা, এটা নিশ্চিত! এএফপি।
