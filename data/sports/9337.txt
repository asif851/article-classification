



গত অক্টোবরে বিয়ে করেছেন তাসকিন আহমেদ।
একটি পোর্টাল তাঁর দাম্পত্য জীবন নিয়ে গুজব রটানোয় ভীষণ চটেছেন এ পেসার।


দুপুরে অনুশীলন শেষে বাসায় ফিরতেই ফোনের পর ফোন। তাসকিন আহমেদের কাছে সবাই জানতে চাচ্ছে, ঘটনা কী? স্ত্রী সৈয়দা রাবেয়া নাঈমার সঙ্গে তাঁর কী হয়েছে? একটি অনলাইন পোর্টালে খবর বেরিয়েছে, স্ত্রীকে নাকি মারধর করেছেন তাসকিন আহমেদ! সামাজিক যোগাযোগমাধ্যমে দ্রুত ছড়িয়ে পড়েছে খবরটি। এ খবরে তাসকিন ভীষণ বিরক্ত, ক্ষুব্ধ। ক্ষোভের সঙ্গেই জানালেন, প্রয়োজনে আইনি ব্যবস্থা নেবেন ওই পোর্টালের বিরুদ্ধে।পোর্টালটি লিখেছে, ‘...তাসকিনের বিরুদ্ধে তাঁর স্ত্রী সৈয়দা রাবেয়া নাঈমাকে মারধরের অভিযোগ উঠেছে।’ এ খবর ছড়িয়ে পড়ার পর বেশ বিব্রত, অস্বস্তিতে পড়েছে তাসকিন ও তাঁর পরিবার। আত্মীয়স্বজন, বন্ধুবান্ধব, সতীর্থ ও সাংবাদিকেরা বিষয়টি বিস্তারিত জানতে চাইছেন তাঁর কাছে। আজ বিকেলে মুঠোফোনে ক্ষুব্ধ তাসকিন বললেন, ‘এসবের কোনো অর্থ আছে? বিয়ের সময় একবার কিছু পোর্টালে আমাকে নিয়ে আজেবাজে খবর প্রকাশ করল। এখন আবার পেছনে লেগেছে। কারা এসব খবর প্রকাশ করে বলতে পারেন? আমি এদের বিরুদ্ধে আইনি ব্যবস্থা নেব। বাংলাদেশ দলের একজন খেলোয়াড় হিসেবে এতটুকু সম্মান কি পেতে পারি না?’ তাসকিনের স্ত্রী রাবেয়াও ভীষণ ক্ষুব্ধ ও বিস্মিত এই খবরে, ‘আমাকে মারধর করল অথচ আমিই জানি না! এ ধরনের খবরে একটি মানুষ, একটি পরিবার কতটা বিব্রতকর পরিস্থিতিতে পড়ে, সেটা কি তারা উপলব্ধি করতে পারে?’
