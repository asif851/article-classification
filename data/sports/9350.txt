
ভিভ রিচার্ডসের সঙ্গে অনেকেই বীরেন্দর শেবাগের মিল খুঁজেছেন মূলত ২২ গজে নির্ভার চিত্তে প্রতিপক্ষের বোলারদের ‘খুন’ করে চলার মানসিকতায়। স্যার ভিভ হন্তারক রূপে আবির্ভূত হতেন চুইংগাম চিবোতে চিবোতে। শেবাগ সুইংগাম নয়, বোলারদের কাঁদিয়ে ছাড়েন শিস বাজাতে বাজাতে, কণ্ঠে সুর ভাঁজতে ভাঁজতে!
‘নজফগড়ের রাজা’ নাকি কিশোর কুমারের বিরাট ভক্ত। প্রতিটি বল খেলেন আর শিস দেন, গাইতে থাকেন কিশোর কুমারের গান—আধুনিক ক্রিকেটে কজন ব্যাটসম্যানের এমন সাহস আছে? গত মাসে আন্তর্জাতিক ক্রিকেটকে বিদায় জানানো শেবাগকে স্বরূপে দেখা গেল ক্রিকেট অলস্টারস টুর্নামেন্টে।অবশ্য শচীনস ব্লাস্টার্সের ইনিংসের তৃতীয় ওভারের শেষ বলে কিশোর কুমার নয়, গাইলেন এ প্রজন্মের জনপ্রিয় শিল্পী আতিফ আসলামের গান। অ্যালান ডোনাল্ড তখন দৌড় শুরু করেছেন, শেবাগ ধরেছেন ২০০৯-এ মুক্তি পাওয়া ‘আজব প্রেম কী গজব কাহিনি’ ছবির জনপ্রিয় সেই গানটা, ‘ক্যাসে বাতায়ে কে তুজকো চায়হে ইয়ারা বাতানা পায়ে...’ গানটা অবশ্য শেষ করা গেল না! প্যাড বরাবার ডেলিভারি দিয়েছিলেন প্রোটিয়া কিংবদন্তি পেসার। আর যায় কোথায়, ডোনাল্ডকে ডিপ মিড উইকেট দিয়ে মারলেন উড়িয়ে! গান গাইতে গাইতে শেবাগের ছক্কা হাঁকানোর দৃশ্যটা ভালোই সাড়া ফেলেছে সামাজিক যোগাযোগ মাধ্যমে। সূত্র: এনডিটিভি
