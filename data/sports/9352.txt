



মালদ্বীপের বিপক্ষে ৩-০ সেটে জিতেছে বাংলাদেশ
এই জয়ে গ্রুপ চ্যাম্পিয়ন হয়ে সেমিফাইনালে উঠল বাংলাদেশ


বাংলাদেশের সামনে যে মালদ্বীপ দাঁড়াতে পারবে না, তা অনুমেয়ই ছিল। কতটা প্রতিরোধ গড়ে তুলতে পারে, তা-ই ছিল দেখার অপেক্ষা। কোনো প্রতিরোধই গড়ে তুলতে পারেনি দ্বীপরাষ্ট্রটি। তাদের ৩-০ সেটে উড়িয়ে দিয়ে গ্রুপ চ্যাম্পিয়ন হয়ে এশিয়ান সিনিয়র মেনজ সেন্ট্রাল জোন ইন্টারন্যাশনাল ভলিবল চ্যাম্পিয়নশিপের সেমিফাইনালে নাম লিখিয়েছে বাংলাদেশ।
শনিবার নেপালের বিপক্ষে প্রথম ম্যাচে ৩-১ সেটে জিতে টুর্নামেন্টে শুভ সূচনা করেছিল বাংলাদেশ। সেই নেপালই দ্বিতীয় ম্যাচে মালদ্বীপকে তিন সেটে উড়িয়ে দিয়ে ম্যাচ জিতে নিয়েছে গতকাল। তাই বাংলাদেশ-মালদ্বীপ ম্যাচটা একতরফা হবে, তা ধরে নিয়েই হোসেন শহীদ সোহরাওয়ার্দী ইনডোর স্টেডিয়ামে গিয়েছিলেন অনেক দর্শক। বড় জয়ের উচ্ছ্বাস নিয়েই মাঠ ছাড়তে পেরেছেন তাঁরা।
২৫-১৫, ২৫-১৫ ও ২৫-২২ পয়েন্টে তিনটি সেট জিতেছে বাংলাদেশ। শেষ সেটটিতে কিছুটা প্রতিরোধ গড়েছিল মালদ্বীপ। টানা দুই ম্যাচ হেরে টুর্নামেন্ট থেকে বিদায় নিল তারা।
 
