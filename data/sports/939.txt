
৮০ বলে ১৩৯! পাঁচ ছক্কা ও ১৮টি চার থেকেই ১০২। কিন্তু কে এই ব্যাটসম্যান, যাঁর ব্যাটে কাল এমন ঝড় তুলল? কোথায় উঠল সেই ঝড়?ব্যাটসম্যানের নাম তামিম ইকবাল এবং ভেন্যু ফতুল্লা স্টেডিয়াম। না, বিনা নোটিশে কোনো আন্তর্জাতিক ম্যাচ হয়নি কাল। প্রিমিয়ার লিগও হুট করে এগিয়ে আসেনি। তামিম তাহলে কোন ম্যাচে চালালেন এমন তাণ্ডব!আসলে ২২ এপ্রিল থেকে শুরু লিগ সামনে রেখে গত দুই দিন নিজেদের মধ্যে প্রস্তুতি ম্যাচ খেলেছে চারটি ক্লাব। পরশু ফতুল্লায় খেলল মোহামেডান ও প্রাইম দোলেশ্বর। কাল প্রাইম ব্যাংকের মুখোমুখি হয়েছে আবাহনী এবং সেই ম্যাচেই এই তামিম-ঝড়। লিগ শুরুর আগে আবাহনীর বাঁহাতি ওপেনার এটিকে নিচ্ছেন দারুণ অনুপ্রেরণাদায়ী হিসেবে, ‘যেকোনো ম্যাচেই এ রকম একটা ইনিংস আত্মবিশ্বাস বাড়িয়ে দেয়। খুব ভালো লাগবে আমি যদি লিগেও এই খেলাটা খেলতে পারি।’ ৩২২ রান করে আবাহনী ম্যাচ জিতেছে ৭৫ রানে।প্রস্তুতি ম্যাচ দুই দিন ধরে হলেও ঢাকার ক্রিকেটে প্রিমিয়ার লিগের হাওয়া লেগেছে আরও আগেই। এখন শুধু মাঠে নামার অপেক্ষা। মিরপুরের একাডেমি মাঠ ভাগ করে প্রতিদিন দুই বেলা অনুশীলন করছে দলগুলো। কাল তো প্রথম তিন রাউন্ডের সূচিও ঘোষণা হয়ে গেছে। এক দিন করে ‘রিজার্ভ ডে’, প্রতিদিন তিনটি ম্যাচ হবে মিরপুর শেরেবাংলা স্টেডিয়াম, ফতুল্লা স্টেডিয়াম ও বিকেএসপিতে। সুপার লিগে মিরপুর ও ফতুল্লার ম্যাচগুলো হবে দিবারাত্রির। মিরপুরের ম্যাচ সরাসরি দেখানো হতে পারে টেলিভিশনে।সব দলের কোচ-অধিনায়কদের নিয়ে বিসিবি কার্যালয়ে কাল হলো সিসিডিএমের বাইলজ সভাও। ঝড়-বৃষ্টির মৌসুম বলে সভায় বিশেষ গুরুত্ব পেয়েছে রিজার্ভ ডে ও কর্তিত ওভারের ম্যাচের প্রসঙ্গ। কোনো ম্যাচ যদি শুরুই হয় ২৫ বা তার কম ওভারের দৈর্ঘ্যের, তাহলে দুই প্রান্ত থেকে দুই নতুন বলের পরিবর্তে খেলা হবে এক বল দিয়ে। তবে খেলা শুরুর পর বৃষ্টির বাগড়ায় ওভার কাটা হলে দুই বলেই হবে বোলিং।রিজার্ভ ডের নিয়মটাও রাখা হয়েছে নমনীয়। ধরুন টস হয়ে গেল, ঘোষণা হয়ে গেল দুই দলের প্রথম একাদশ, কিন্তু শেষ পর্যন্ত সেদিন একটি বলও খেলা হলো না; সে ক্ষেত্রে পরদিন টস হবে নতুন করে। খেলোয়াড় তালিকা বদলানোরও সুযোগ থাকবে। ম্যাচ শুরু হয়ে গিয়ে রিজার্ভ ডেতে গেলে খেলোয়াড় পরিবর্তনের সুযোগ স্বাভাবিকভাবেই থাকবে না। তবে একবার খেলা শুরু হয়ে গেলে রিজার্ভ ডের কথা না ভেবে লক্ষ্য থাকবে ওভার কমিয়ে হলেও ওই দিনই ম্যাচ শেষ করার। বৃষ্টির কারণে সেটা সম্ভব না হলেই শুধু পরের দিনে গড়াবে খেলা। সভায় ২২ এপ্রিলের মধ্যে সিসিডএমে খেলোয়াড়দের সঙ্গে চুক্তির কাগজপত্র জমা দিতে বলা হয়েছে ক্লাবগুলোকে। চুক্তিপত্র ছাড়া কোনো খেলোয়াড়কে মাঠে নামতে দেওয়া হবে না বলে জানিয়েছেন বিসিবির প্রধান নির্বাহী কর্মকর্তা নিজাম উদ্দিন চৌধুরী।প্রতিটি দল লিগজুড়ে যতজন সম্ভব বিদেশি খেলোয়াড় নিবন্ধন করাতে পারবে। কিন্তু এক ম্যাচে খেলানো যাবে একজনকেই। অবশ্য কাল পর্যন্ত যে কয়টি দলের বিদেশি খেলোয়াড় নিশ্চিত হয়েছে বলে জানা গেছে, তাতে বড় নাম তেমন একটা নেই। দুই জিম্বাবুইয়ান শন উইলিয়ামস ও হ্যামিল্টন মাসাকাদজা খেলবেন ব্রাদার্স ও কলাবাগান ক্রীড়া চক্রে। শ্রীলঙ্কার উপুল থারাঙ্গা মোহামেডানে, এহসান লাহিরু মালিনথা প্রাইম দোলেশ্বরে ও দিলশান মুনাবিরার প্রাইম ব্যাংক ক্রিকেটার্সে খেলা নিশ্চিত। প্রাইম ব্যাংক পরে আনতে পারে পাকিস্তানের শোয়েব মালিককেও। এবারের লিগে আরও­ দুজন পাকিস্তানি ক্রিকেটারের খেলা এখন পর্যন্ত নিশ্চিত। গাজী গ্রুপ ক্রিকেটার্সের হয়ে খেলবেন সাঈদ আনোয়ার জুনিয়র, কলাবাগান ক্রিকেট একাডেমিতে আসহার জাইদি। শ্রীলঙ্কার চামারা কাপুগেদারার সঙ্গে এখনো কথা চলছে আবাহনীর। শেখ জামাল ধানমন্ডি ক্লাব চেষ্টা করছে ইংল্যান্ডের রবি বোপারাকে আনতে।
