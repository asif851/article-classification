
এই মুহূর্তের অপেক্ষাতেই ছিল হায়দরাবাদ। কবে কমলা-কালো জার্সিতে দেখা যাবে মোস্তাফিজুর রহমানকে! জাতীয় দলের দায়িত্ব সেরে বাংলাদেশের ‘কাটার মাস্টার’ এখন মুম্বাইয়ে। আজ রাত সাড়ে আটটায় ওয়াংখেড়ে স্টেডিয়ামে মুখোমুখি হচ্ছে সানরাইজার্স হায়দরাবাদ ও মুম্বাই ইন্ডিয়ানস। 
হায়দরাবাদের গত আইপিএল জয়ের রেসিপিটা ছিল খুব সরল—ব্যাটিংয়ের শুরুতে ডেভিড ওয়ার্নারের ঝড়, আর বোলিংয়ে মোস্তাফিজ-মায়া। এবারও প্রায় একই রেসিপিতে চলছে হায়দরাবাদ। ব্যাটিংয়ে ওয়ার্নারই আছেন, তবে বোলিংয়ে প্রথম দুই ম্যাচে মোস্তাফিজের জায়গাটা নিয়েছেন রশীদ খান। এই আফগান লেগ স্পিনারই প্রতিপক্ষকে ধোঁকায় ফেলার দায়িত্ব নিয়েছেন। প্রথম দুই ম্যাচ জিতে উড়ন্ত সূচনা হয়েছে হায়দরাবাদের। কিন্তু মোস্তাফিজকে হাতের কাছে পেলে কি আর সুযোগ হাতছাড়া করতে চায় কেউ? এমনিতেই ১২ মে থেকে ত্রিদেশীয় সিরিজ খেলতে আয়ারল্যান্ড চলে যাওয়ার কথা মোস্তাফিজের। তাই এই বাঁহাতি পেসারের সর্বোচ্চটাই নেওয়ার চেষ্টা থাকবে বর্তমান চ্যাম্পিয়নদের। আর গত আসরে মুম্বাইয়ের বিপক্ষে দুটি ম্যাচেই অবদান ছিল হায়দরাবাদের বাঁহাতি পেসারদের। মোস্তাফিজ, আশিস নেহরা ও বারিন্দর স্রানদের বোলিংয়ে গতবার দুই ম্যাচেই হেরেছে মুম্বাই। তাই আজ মোস্তাফিজকে দেখা যেতেই পারে হায়দরাবাদের ম্যাচে।মোস্তাফিজ, নেহরা, ভুবনেশ্বর ও রশিদ খান—ঈর্ষা জাগানো বোলিং আক্রমণই হাতে পাচ্ছেন অধিনায়ক ওয়ার্নার! এখনো একাদশ ঘোষণা না করলেও মোস্তাফিজের আজ খেলার ভালো সম্ভাবনা আছে বলে জানা গেছে। ম্যাচটি বাংলাদেশ সময় রাত সাড়ে আটটায় শুরু হবে।
 
