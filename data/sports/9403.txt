
বাংলাদেশ জাতীয় ফুটবল দলের লন্ডন সফর উপলক্ষে গত ১৫ মে থেকে শুরু হওয়ার কথা ছিল অনুশীলন ক্যাম্প। কিন্তু বাংলাদেশ দলের ক্যাম্প শুরু হতে যাওয়ার মুখে হঠাৎই বাতিল হয়ে যায় বাংলাদেশ দলের লন্ডন সফর। একই সঙ্গে স্থগিত হয় ফুটবলারদের ক্যাম্প। তবে জাতীয় দলের ক্যাম্প শিগগিরই চালু করতে যাচ্ছে বাফুফে। কাল বাংলাদেশ জাতীয় দল কমিটির সভায় সিদ্ধান্ত হয়েছে, ১ জুলাই শুরু হবে ক্যাম্প।
আগামী সেপ্টেম্বরে নেপালে হবে সাফ ফুটবল চ্যাম্পিয়নশিপ। এই টুর্নামেন্ট সামনে রেখেই মূলত এবারের ক্যাম্প শুরু করা হবে। কোনো নিরিবিলি জায়গায় ক্যাম্প করানোর পরিকল্পনা আছে বাফুফের। ফুটবলারদের অনুশীলনটা যাতে বাধাহীনভাবে এগোতে পারে, সে জন্যই একটানা দুই মাসের ক্যাম্প করার চিন্তাভাবনা বাফুফের। ক্যাম্প শুরুর আগেই কোচ লোডভিক ডি ক্রুইফ ঢাকায় আসবেন। তবে ঠিক কবে আসবেন ডাচ কোচ, সেটা এখনো নিশ্চিত করেননি। ক্যাম্প চলাকালে দুটি প্রস্তুতি ম্যাচ খেলার কথা রয়েছে জাতীয় দলের। গত বছর থাইল্যান্ড ও মালয়েশিয়ায় প্রস্তুতি ম্যাচ খেলে এসেছিল বাংলাদেশ, এই দুই দেশের সঙ্গে দুটি অ্যাওয়ে ম্যাচ খেলার সম্ভাবনা আছে। পাশাপাশি সংযুক্ত আরব আমিরাত ও কাতারের সঙ্গেও খেলা আয়োজনের চেষ্টা করবে বাফুফে। তবে ওই প্রস্তুতি ম্যাচগুলো খেলার ব্যাপারটা পুরো নির্ভর করছে দেশ দুটির সম্মতির ওপর।
