
২০০৭ বিশ্বকাপ শচীন টেন্ডুলকার-রাহুল দ্রাবিড়েরা পারলে ভুলেই যেতে চান। ওয়েস্ট ইন্ডিজে অনুষ্ঠিত এ বিশ্বকাপটা ছিল ভারতের জন্য কেবলই হতাশার। ব্যর্থতার বোঝা নিয়ে সেবার দেশে ফিরতে হয়েছিল ভারতীয় দলকে। এর ধাক্কা সামলাতে হয়েছিল খেলোয়াড়দের নিকটজনদেরও। টেন্ডুলকার-পুত্র অর্জুনকে তার এক স্কুলবন্ধু বলেই বসেছিল, ভারতীয় দলের বাজে অবস্থার জন্য তার বাবা দায়ী!
এ মন্তব্য সহ্য করতে পারেনি অর্জুন। জবাবে ওই বন্ধুকে ঘুষি মেরে বসেছিল টেন্ডুলকার-পুত্র! অর্জুনের বয়স তখন সাত। টাইমস অব ইন্ডিয়াকে দেওয়া এক সাক্ষাৎকারে ভারতীয় ক্রিকেট কিংবদন্তি বলেছেন, ‘তখন অর্জুনকে আমরা বলেছিলাম, বিশ্বকাপে আমাদের প্রথম রাউন্ড থেকে বিদায়-প্রসঙ্গে স্কুলে যদি কেউ তোমাকে কটূক্তি করে, তবে তা এড়িয়ে যাবে। কিন্তু যখন তার এক বন্ধু বলে বসল ভারত হেরেছে আমার শূন্য রানে আউটের জন্য (শ্রীলঙ্কার বিপক্ষে)। তখন সে মেজাজ হারিয়ে ওই বন্ধুকে ঘুষি মেরেছিল। বলেছিল, আর কখনই যেন বাবাকে নিয়ে কিছু না বলে।’১৫ বছর বয়সী অর্জুনও বাবার পদাঙ্ক অনুসরণ করছে। কদিন আগে মুম্বাইয়ের ওয়ার্লি ক্রিকেট ক্লাবের হয়ে দক্ষিণ আফ্রিকায় সফরে গিয়েছে টেন্ডুলকার-পুত্র। শুধু খেলোয়াড় হিসেবেই নয়, দলের অধিনায়ক অর্জুন। সূত্র: এনডিটিভি
