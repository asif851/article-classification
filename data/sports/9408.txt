

৭৮ মিনিট পর্যন্ত নাইজেরিয়ার গোলপোস্টের নিচে দেয়াল হয়ে দাঁড়িয়ে ছিলেন ভিনসেন্ট এনেইয়ামা। ফ্রান্সের বেশ কয়েকটি গোল প্রচেষ্টা দুর্দান্ত দক্ষতায় রুখে দিয়েছিলেন নাইজেরিয়ার এই গোলরক্ষক। কিন্তু ম্যাচের শেষ পর্যায়ে ফরাসি ফুটবলারদের প্রচণ্ড আক্রমণের মুখে আর তাল সামলাতে পারেননি। ৭৯ মিনিটের মাথায় এনেইয়ামাকে ফাঁকি দিয়ে নাইজেরিয়ার জালে বল জড়িয়েছেন ফরাসি মিডফিল্ডার পল পগবা। শেষ বাঁশি বাজার দুই মিনিট আগে নিজেদের জালেই আরও একবার বল জড়িয়েছেন নাইজেরিয়ার অধিনায়ক জোসেফ ইয়োবো। ২-০ গোলের জয় দিয়ে কোয়ার্টার ফাইনাল নিশ্চিত করেছে ফ্রান্স।
প্রথমার্ধের অনেক সময় ফ্রান্সকেই চাপের মুখে রেখেছিল নাইজেরিয়া। ১৯ মিনিটের মাথায় ফ্রান্সের জালে একবার বলও জড়িয়ে দিয়েছিলেন এমানুয়েল এমেনিকে। কিন্তু অফসাইডের কারণে বাতিল হয়ে যায় গোলটি। ৪৩ মিনিটে আরও একবার এগিয়ে যাওয়ার সুযোগ পেয়েছিল নাইজেরিয়া। কিন্তু কাঙ্ক্ষিত লক্ষ্যে বল পাঠাতে পারেননি এমেনিকে।অপরদিকে রক্ষণভাগের ভুলে বেশ কয়েকবার গোল হজম করতে বসেছিল নাইজেরিয়া। কিন্তু প্রতিবারই গোলরক্ষকের দুর্দান্ত পারফরম্যান্সের কারণে বেঁচে গেছে সুপার ইগলরা। ২২ মিনিটে পগবার জোড়ালো শট রুখে দিয়েছিলেন এনেইয়ামা। ৪০ মিনিটে আরও একটি দারুণ সুযোগ নষ্ট করেছেন ফরাসি ডিফেন্ডার ম্যাথু দিবুশি।দ্বিতীয়ার্ধের প্রথম ২০ মিনিটও গোলশূণ্য থাকার পর যেন মরীয়া হয়ে উঠেছিলেন ফ্রান্সের খেলোয়াড়েরা। ৬৯ মিনিটে দলের তারকা স্ট্রাইকার করিম বেনজেমা পেয়েও গিয়েছিলেন দারুণ একটি সুযোগ। কিন্তু আবারও তাঁর সামনে দেয়াল হয়ে দাঁড়িয়েছিলেন এনেইয়ামা। ৭৭ মিনিটে ফরাসি মিডফিল্ডার ইয়োহান কাবাইয়ের শট ফিরে এসেছে গোলপোস্টে লেগে। কিছুক্ষন পরেই আবার বেনজেমার জোড়ালো হেড দুর্দান্ত দক্ষতায় রুখে দিয়েছেন এনেইয়ামা।
ফ্রান্সের পরের আক্রমণটা অবশ্য আর আটকাতে পারেননি নাইজেরিয়ার গোলরক্ষক। কর্ণার কিক থেকে ভেসে আসা বলটা বিপদমুক্ত করার জন্য কিছুটা এগিয়ে গিয়েছিলেন। বলে হাতও ছুঁইয়েছিলেন। কিন্তু সেখান থেকেই সেটা চলে যায় পগবার কাছে। ফাঁকা গোলপোস্টে বল জড়ানোর মোক্ষম সুযোগ কাজে লাগাতে পগবাও কোনো ভুল করেননি।
৮৪ মিনিটে গ্রিয়েজম্যানের আরেকটি জোড়ালো শট সেভ করেছেন এনেইয়ামা। যোগ করা সময়ের প্রথম মিনিটে দুর্ভাগ্যজনকভাবে নিজেদের জালেই বল জড়িয়েছেন নাইজেরিয়ার অধিনায়ক ইয়োবো। ২-০ গোলের হার নিয়ে তৃতীয়বারের মতো দ্বিতীয় রাউন্ড থেকেই বিদায় নিতে হয়েছে সুপার ইগলদের।
থ্রিডিতে দেখুন ফ্রান্সের পগবার গোলটি থ্রিডিতে দেখুন নাইজেরিয়ার আত্মঘাতি গোলটি  
