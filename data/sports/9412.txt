
কোনো কিছুই ঠিকমতো চলে না আর্জেন্টাইন ফুটবল অ্যাসোসিয়েশনে (এএফএ)। প্রশাসনিক অবস্থা এতটাই খারাপ যে ফিফার হস্তক্ষেপ লাগে সেখানে। দেশটির ফুটবল নিয়ন্ত্রক সংস্থার কোষাগারের অবস্থাও বড্ড করুণ। এএফএর কর্মীরা নাকি বেতন পান না মাসের পর মাস!আর্জেন্টাইন ফুটবল অ্যাসোসিয়েশনের এই অব্যবস্থাপনা অজানা নয় লিওনেল মেসিরও। গত জুনে যুক্তরাষ্ট্রে শতবর্ষী কোপা আমেরিকা টুর্নামেন্ট চলার সময়ই তিনি আর্জেন্টিনা দলের ব্যবস্থাপনা নিয়ে বিরক্তি প্রকাশ করেছিলেন। অনেকে বলেন, কোপা আমেরিকার ফাইনালে চিলির কাছে টাইব্রেকারে হেরে যাওয়ার পর আর্জেন্টিনা অধিনায়ক নাকি এএফএর ওপর রাগ করেই অবসরের ঘোষণা দিয়েছিলেন।তবে রাগ-ক্ষোভ যা–ই থাকুক, অ্যাসোসিয়েশনের দুর্দিনে মুখ ফিরিয়ে থাকার মানুষও মেসি নন। তাই তো বেতন না পেয়ে অনিশ্চিত জীবনযাপনকারী তিন এএফএ কর্মীর বেতন নিজের পকেট থেকে দিয়ে দিয়েছেন আর্জেন্টাইন অধিনায়ক। অ্যাসোসিয়েশনের নিরাপত্তা কর্মীরা মেসির কাছে নিজেদের সমস্যার কথা বলেছিলেন। মাসের পর মাস বেতন না পেয়ে তাঁদের কী অবস্থা, সেটা অনুভব করেছেন মেসিও। মানবিক ব্যাপারে সাড়া না দিয়ে পারেননি বার্সেলোনা ফরোয়ার্ড। বাবাকে ফোন করে বলে দেন, ফেডারেশনের এই তিন নিরাপত্তাকর্মীকে যেন তাঁদের বেতনের সমপরিমাণ টাকা দিয়ে দেওয়া হয়। সূত্র : মার্কা।
