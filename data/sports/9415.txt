
আপনি শিরোপা থেকে কত দূরে আছেন? মাশরাফি বিন মুর্তজা একবার চ্যাম্পিয়নস ট্রফির দিকে তাকালেন। প্রশ্নকর্তার প্রশ্ন শেষ না হওয়ার আগে বাংলাদেশ ওয়ানডে অধিনায়কের সরস জবাব, ‘এক হাত দূরে আছি।’ মুহূর্তেই হাসির রোল উঠল সংবাদ সম্মেলনে। 
এক ইংরেজ সাংবাদিক মাশরাফির কাছে জানতে চাইলেন, দেশের সমর্থকেরা কী প্রত্যাশা করছেন তাঁদের কাছ থেকে? মাশরাফির উত্তর, ‘অনেক প্রত্যাশা। মানুষ তো ভাবছে আমরা এবার চ্যাম্পিয়নস ট্রফি নিয়ে দেশে ফিরব (হাসি)।’ মানুষের প্রত্যাশা আর প্রাপ্তির কতটা মেলে, সেটি জানতে অপেক্ষা করতে হবে। তবে মাশরাফি বাস্তবের মাটিতে পা রাখছেন, ‘আমাদের বুঝতে হবে আমরা কোথায় আছি। ছোট ছোট ধাপে আমরা এগোচ্ছি। দশ থেকে নয়, নয় থেকে আট। আট থেকে সাত...এভাবে এখন ছয়। এটাই আমার কাছে বেশি গুরুত্বপূর্ণ। র‍্যাঙ্কিং বলছে, আমাদের উন্নতির গ্রাফ ঊর্ধ্বমুখী। চ্যাম্পিয়নস ট্রফি নিয়ে আমাদের অনেক আশা। বাস্তবতা হচ্ছে, আমাদের নিজেদের সেরা খেলাটা খেলতে হবে।’ চ্যাম্পিয়নস ট্রফিতে বাংলাদেশের প্রথম পরীক্ষা শুরু হচ্ছে কাল। ওভালে মাশরাফিদের প্রতিপক্ষ ইংল্যান্ড। এই ম্যাচে মাশরাফি ফেবারিট মানছেন ইংল্যান্ডকেই। তবে নিজেদেরও পিছিয়ে রাখছেন না বাংলাদেশ অধিনায়ক, ‘বলতে পারি না কাল ওদের হারাব। তবে নিজেদের দিনে আমরা যেকোনো দলকে হারাতে পারি। কথা হচ্ছে, শুরুটা ভালো করতে হবে। ভালো শুরু করতে পারলে ম্যাচ সহজ হয়ে যাবে। এটা ঠিক অনেক চাপ থাকবে। ইংল্যান্ড দলের দিকে যদি তাকান, আমাদের চেয়ে ওরা বেশি চাপে থাকবে। নিজেদের মাঠে তারা শিরোপা জিততে চায়। দুই দলই চাপে থাকবে। যে এই চাপ সামলে নিতে পারবে, তারা ভালো করবে।’ আয়ারল্যান্ডে ভালো করলেও প্রস্তুতি ম্যাচে ভারত-পাকিস্তানের কাছে হেরে যাওয়ায় প্রস্তুতি যথার্থ হলো কি না, সে প্রশ্নও উঠছে। মাশরাফি অবশ্য এসব নিয়ে ভাবছেন না। অধিনায়কের চোখ শুধুই কালকের ম্যাচে, ‘এটা আমরা প্রত্যাশা করিনি। ৮৪ রানে অলআউট (ভারতের বিপক্ষে) হওয়াটা অবশ্যই ভালো দেখাচ্ছে না। যদি সর্বশেষ চার-পাঁচ ম্যাচ দেখেন। আয়ারল্যান্ডে, এমনকি এখানেও। ব্যাটিংয়ে ভালো করেছি বিশেষ করে সর্বশেষ চার-পাঁচ ম্যাচে। হ্যাঁ, শেষ ম্যাচে ভালো ব্যাটিং করিনি। ভুল থেকে ব্যাটসম্যানরা শিখবেন, তাদের ভূমিকা বুঝতে পারবে। আশা করি, কাল আমরা সব ভালোভাবে সামলাতে পারব।’
 
