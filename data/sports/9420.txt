

♦ অনূর্ধ্ব-১৯ বিশ্বকাপের সেমিফাইনালে হেরেছে আফগানিস্তান।
♦ ৬ উইকেটের জয়ে ফাইনালে উঠেছে অস্ট্রেলিয়া অনূর্ধ্ব-১৯ দল।

বড়রা যা করতে পারেনি, সেটাই করে দেখিয়েছিল আফগানিস্তানের অনূর্ধ্ব-১৯ দল। নিউজিল্যান্ডের যুবাদের তাদেরই মাটিতে হারিয়ে সেমিফাইনালে উঠেছিল নাভিন-উল-হকের দল। কিন্তু ফাইনালে ওঠার লড়াইয়ে অস্ট্রেলিয়া অনূর্ধ্ব-১৯ দলের কাছে ৬ উইকেটের হারে থেমে গেল আফগান যুবাদের স্বপ্নযাত্রা।
পাকিস্তান অনূর্ধ্ব-১৯ দলকে হারিয়ে যুব বিশ্বকাপ শুরু করেছিল আফগানিস্তান। তখন থেকেই দলের খোঁজখবর রেখেছেন আফগানিস্তানের প্রেসিডেন্ট আশরাফ ঘানি। কোয়ার্টার ফাইনালে নিউজিল্যান্ডকে হারানোর পর কনফারেন্স কলের মাধ্যমে ছেলেদের অভিনন্দন জানিয়েছিলেন দেশটির ভাইস প্রেসিডেন্ট। সেমিফাইনালে হারলেও গর্ব নিয়েই বাড়ি ফিরবেন ইকরাম-মুজিবরা।
ক্রাইস্টচার্চে টস জিতে আগে ব্যাটিংয়ের সিদ্ধান্ত নিয়েছিলেন আফগান অধিনায়ক নাভিন-উল-হক। অস্ট্রেলিয়ান পেস তোপের সামনে সেভাবে সুবিধা করতে পারেনি আফগান যুবারা। ৪৮ ওভারে ১৮১ রানেই অলআউট হয় দলটি। সর্বোচ্চ ৮০ রান করেন ইকরাম আলী খিল। ৪ উইকেট নেন অস্ট্রেলিয়ার পেসার জোনাথন মেরলো।জবাবে ৭৫ বল হাতে রেখেই ৬ উইকেটের সহজ জয় তুলে নেয় অস্ট্রেলিয়া অনূর্ধ্ব-১৯ দল। ৬৫ বলে ৭২ রানের দারুণ এক ইনিংস খেলেন অস্ট্রেলিয়ার ওপেনার জ্যাক এডয়ার্ডস। অন্য সেমিফাইনালে ভারতের যুবাদের মুখোমুখি হবে পাকিস্তান অনূর্ধ্ব-১৯ দল। এ ম্যাচে জয়ী দলের ফাইনালে অস্ট্রেলিয়ার যুবাদের মুখোমুখি হবে।
