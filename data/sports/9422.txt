
অনূর্ধ্ব–১৫ সাফ ফুটবল চ্যাম্পিয়নশিপে বাংলাদেশের শুরুটা হয়েছে অসাধারণ এক জয় দিয়ে। আজ নেপালে শুরু হওয়া টুর্নামেন্টে শ্রীলঙ্কাকে ৪-০ গোলে হারিয়ে শুভ সূচনা করেছে ডিফেন্ডিং চ্যাম্পিয়ন বাংলাদেশ। হ্যাটট্রিক করেছেন ফয়সাল আহমেদ। অন্য গোলটি এসেছে নাজমুল বিশ্বাসের পা থেকে। 
২৮ মিনিটে গোলের খাতা খোলা ফয়সাল হ্যাটট্রিক পূরণ করেছেন ৭৪ মিনিটে। তাঁর দ্বিতীয় গোলটি ৩২ মিনিটে। দলের তৃতীয় গোলটি এসেছে ৪৪ মিনিটে, নাজমুল বিশ্বাসের পা থেকে। টুর্নামেন্টের ডিফেন্ডিং চ্যাম্পিয়ন হিসেবে শুরুটা দুর্দান্ত হয়েছে বাংলাদেশের। ২০১৫ সালে সিলেটে অনূর্ধ্ব-১৬ সাফ ফুটবলে চ্যাম্পিয়ন হয়েছিল বাংলাদেশ। এক বছর কমিয়ে টুর্নামেন্টটির নতুন নাম অনূর্ধ্ব-১৫ সাফ চ্যাম্পিয়নশিপ। সূত্র: গোল নেপাল ডট কম।
