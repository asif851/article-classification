
কী হলো নেইমারের? ক্যারিয়ারের সেরা ফর্মে আছেন, সবুজ মাঠে সৃষ্টিশীলতার অদৃশ্য রঙিন ফুল ফোটাচ্ছেন নিয়ম করে। অসাধারণ গোলও এত সহজে করছেন, মাঝে মাঝে ভ্রম হয়—আসলেই পেশাদার ফুটবলারের সঙ্গে খেলছেন, নাকি ব্রাজিলের কোনো বিচে মনের আনন্দে কারিকুরি করছেন বন্ধুদের সঙ্গে? অথচ এই একই নেইমার পেনাল্টি স্পটে বল বসিয়ে মারতে বললেই কেমন চুপসে যাচ্ছেন! ভ্যালেন্সিয়ার সঙ্গে গতকালের ম্যাচেও যেমন হলো। প্রথমার্ধের শেষ দিকে পেনাল্টি পেয়েছিল বার্সা। নেওয়ার দায়িত্ব পড়ল ব্রাজিল অধিনায়কের ওপর। অদ্ভুত এক কিক নিলেন। রেফারির বাঁশির পরও অনেকক্ষণ অপেক্ষা, যেন অনন্তকাল। স্থির মূর্তি হয়ে থাকলেন। এরপর এক ধাপের ছোট্ট রানআপ শেষে শট। কিন্তু দুর্ভাগ্য, সেটি ফিরে এল পোস্টে লেগে। একটা পেনাল্টি যে কারওই মিস হতে পারে। কিন্তু নেইমারেরটি আলোচনায় আসছে বারবার পেনাল্টি মিসের পুনরাবৃত্তির কারণে। মৌসুমে এই পর্যন্ত আটটি পেনাল্টি নিয়েছেন, তার চারটিতেই ব্যর্থ! হঠাৎ করে কী তবে মেসির ‘ভূত’ ভর করল নেইমারের ওপর? গত মৌসুম থেকে এই পর্যন্ত যে আর্জেন্টাইন ফরোয়ার্ডও মিস করেছেন ৫টি পেনাল্টি! ক্যারিয়ারে এই পর্যন্ত ক্লাব ও জাতীয় দল মিলিয়ে ৬৬টি সফল পেনাল্টি নিয়েছেন ঠিকই, তবে মেসি ব্যর্থও হয়েছেন ১৭ বার! প্রায় ২০.৫ শতাংশ ব্যর্থতা! আর যা-ই হোক, পেনাল্টি মেসির সবচেয়ে শক্তির জায়গা নয়, এটা আর্জেন্টাইন অধিনায়কের পাঁড় ভক্তও মেনে নেবেন। তাঁর বদলে নেইমারকে পেনাল্টি স্পটে দেখতে পেয়ে একটু বেশি নিশ্চিন্ত হওয়ার কথা বার্সা সমর্থকদের। কিন্তু নেইমার যেন এখানে মেসিকে ‘অনুসরণ’ করতে শুরু করেছেন। আর নামটি নেইমার বলেই বিস্ময় বেশি। পেনাল্টি থেকে নেইমার গোল করতে ব্যর্থ—এক সময় এ তো ছিল প্রায় বিরল এক দৃশ্য। 

এই মৌসুমের আগে দু-একটি ব্যতিক্রম ছাড়া নেইমারের পেনাল্টি মানেই ছিল গোলের নিশ্চয়তা, ২৩ পেনাল্টির ১৯টিতেই যে গোল করেছেন। প্রায় ৮২.৬ শতাংশ সাফল্য! কিন্তু এই মৌসুমে? ঝুপ করে সেই হার নেমে গেল ৬০-এর ঘরে! বার্সা ও ব্রাজিলের হয়ে ২০১৫/১৬ মৌসুমে ১০টি পেনাল্টি নিয়েছেন নেইমার, তার ৪টিতেই গোল হয়নি। পুরো ক্যারিয়ারে ৭টি পেনাল্টি মিস করেছেন, চারটিই এই মৌসুমে!
