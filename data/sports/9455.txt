
 
চ্যাম্পিয়নস ট্রফির জায়গায় ২০২১ সালে টি-টোয়েন্টি বিশ্বকাপ আয়োজন করতে যাচ্ছে আইসিসি। টানা দুই বছর হতে যাচ্ছে টি-টোয়েন্টির বিশ্বকাপ। আইসিসি ক্রিকেটের বিশ্বায়ন করতে চায় টি-টোয়েন্টি দিয়ে।
চ্যাম্পিয়নস ট্রফি কি তবে আর হবে না? ২০২১ সালে ভারতে হওয়ার কথা ছিল চ্যাম্পিয়নস ট্রফি। আজ কলকাতার বোর্ড সভা শেষে আইসিসি জানিয়ে দিয়েছে, চ্যাম্পিয়নস ট্রফির বদলে টি-টোয়েন্টি বিশ্বকাপ আয়োজন করবে তারা। তার মানে টানা দুই বছর হতে যাচ্ছে টি-টোয়েন্টির বিশ্বকাপ। ২০১৯ সালে ওয়ানডে বিশ্বকাপ। আগামী বছর থেকে প্রতিবছরেই একটি করে বিশ্বকাপ দেখার সৌভাগ্য হবে ক্রিকেটপ্রেমীদের!
আগামী বছর ওয়ানডে বিশ্বকাপ হবে ইংল্যান্ডে। পরের বছর অস্ট্রেলিয়ায় সংক্ষিপ্ততম সংস্করণের বিশ্ব আসর। চ্যাম্পিয়নস ট্রফিতে যেখানে ৮ দল অংশ নিতে পারে, সেখানে টি-টোয়েন্টি বিশ্বকাপে অংশ নেয় ১৬ দল। বেশি দলকে বিশ্ব আসরে সুযোগ করে দিতেই এমন পরিবর্তন আনা হয়েছে বলে এক সংবাদ বিজ্ঞপ্তিতে আইসিসি জানিয়েছে। ২০২১ সালের ওয়ার্ল্ড টি-টোয়েন্টি হবে ভারতে।
কলকাতার আইসিসির বোর্ড সভায় পূর্ণ সদস্য, সহযোগী সদস্য আর নিবন্ধিত সদস্য দেশগুলোর সবাইকে দেওয়া হয়েছে টি-টোয়েন্টি মর্যাদা। ফিফার মতো, টি-টোয়েন্টিতে বৈশ্বিক র‍্যাঙ্কিং ব্যবস্থা চালু করতে যাচ্ছে আইসিসি। ক্রিকেটকে বৈশ্বিক করে তোলার হাতিয়ার হিসেবে টি-টোয়েন্টিকে বেছে নিয়েছে আইসিসি। অর্থাৎ সারা বিশ্বে ১০০ দেশের জাতীয় দল টি-টোয়েন্টি খেললে সেগুলোও এই র‍্যাঙ্কিংয়ে থাকবে। এতগুলো বছরেও আইসিসির র‍্যাঙ্কিংয়ে ১২ থেকে ১৬টি দেশকে খুঁজে পাওয়া যায় সাধারণত। এবার টি-টোয়েন্টির দুয়ার সবার জন্য খুলে দেওয়া হলো।
সভা শেষে সংবাদ সম্মেলনে সেই ঘোষণা দিলেন সংস্থাটির প্রধান নির্বাহী ডেভিড রিচার্ডসন, ‘আমরা সবাই এই খেলাটিকে বিশ্বব্যাপী ছড়িয়ে দিতে চাই। আর সেটি করতে টি-টোয়েন্টিই হবে আমাদের বাহন।’ আইসিসির ন্যূনতম শর্তগুলো পূরণ করলে বিশ্বের যেকোনো দেশ এখন টি-টোয়েন্টি খেলতে পারবে। আর সেই ম্যাচ আন্তর্জাতিক ক্রিকেটের মর্যাদাও পাবে।
২০১৯-২৩ সালের ভবিষ্যৎ সফরসূচিও চূড়ান্ত করেছে আইসিসি। বহুল আলোচিত আইসিসি টেস্ট চ্যাম্পিয়নশিপ ও ওয়ানডে লিগ অনুমোদন পেয়েছে কলকাতার সভায়।
