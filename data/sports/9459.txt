
ইংলিশ ক্রিকেট বোর্ডের কাছ থেকে আগেই প্রস্তাবটা পেয়েছিল পাকিস্তান ও শ্রীলঙ্কা। ইংল্যান্ডের বিপক্ষে তাদের সিরিজে পয়েন্টের ভিত্তিতে জয়-পরাজয় নির্ধারণের প্রস্তাবটি গ্রহণ করার নীতিগত সিদ্ধান্তই নিয়েছে দেশ দুটোর ক্রিকেট বোর্ড।ইংলিশ ক্রিকেট বোর্ডের প্রস্তাবটি ছিল, মেয়েদের অ্যাশেজের মতো শ্রীলঙ্কা ও পাকিস্তানের বিপক্ষে সিরিজে টেস্ট, ওয়ানডে ও টি-টোয়েন্টি—তিন সংস্করণে জয়-পরাজয়ে নির্দিষ্ট পয়েন্ট নির্ধারণ করে তার যোগফলে সিরিজ নির্ধারণ। প্রস্তাবের মূল লক্ষ্য, সিরিজের প্রতিটি ম্যাচকেই আলাদা করে আকর্ষণীয় করে তোলা। যাতে প্রতিটি ম্যাচেরই গুরুত্ব সমান থাকে।এই পয়েন্ট পদ্ধতিতে একটি টেস্ট জয়ের জন্য ৪ পয়েন্ট দেওয়ার প্রস্তাব করা হয়েছে। প্রতিটি ওয়ানডে ও টি-টোয়েন্টি জয়ের জন্য দেওয়া হবে ২ পয়েন্ট করে। শ্রীলঙ্কা ও পাকিস্তান এই প্রস্তাবে নীতিগতভাবে সম্মত হয়েছে। কিছুদিনের মধ্যেই এ ব্যাপারে একটি আনুষ্ঠানিক ঘোষণা আসবে বলে জানিয়েছেন ইংলিশ ক্রিকেট বোর্ডের একজন মুখপাত্র।আসন্ন ইংল্যান্ড সফরে শ্রীলঙ্কা তিনটি টেস্ট, পাঁচটি ওয়ানডে ও একটি টি-টোয়েন্টি ম্যাচ খেলবে। অন্যদিকে পাকিস্তান খেলবে চারটি টেস্ট, পাঁচটি ওয়ানডে ও একটি টি-টোয়েন্টি।পয়েন্টের ভিত্তিতে সিরিজ নির্ধারণের ব্যাপারটি নিয়ে উচ্ছ্বসিত ইংল্যান্ড সহ-অধিনায়ক জো রুট। এই পদ্ধতিটি ‘দারুণ প্রতিদ্বন্দ্বিতাপূর্ণ’ হবে বলেই মনে করেন তিনি, ‘দারুণ একটা ব্যাপার হতে যাচ্ছে। এই পদ্ধতি ক্রিকেটকে আরও আকর্ষণীয় করে তুলবে। ক্রিকেটের তিন সংস্করণের গুরুত্বই সমান করে তুলবে।’তবে পয়েন্ট পদ্ধতির বিরোধিতা করেছেন আরেক ইংলিশ ক্রিকেটার বেন স্টোকস। তিনি বলেছেন, ‘আমার কাছে মনে হয় পুরো ব্যাপারটাই ফালতু। অনেক পরিবর্তন আসছে ক্রিকেটে। কিন্তু অ্যাশেজ তো ইংল্যান্ড ও অস্ট্রেলিয়ার মধ্যে অনেক গুরুত্বপূর্ণ একটা সিরিজ। আমার মনে হয় না, অ্যাশেজে কোনো পরিবর্তনের দরকার আছে।’ রয়টার্স।
