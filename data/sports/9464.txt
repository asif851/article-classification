
৭ অক্টোবর সিরিজের প্রথম ওয়ানডে। তার আগে আজ ফতুল্লায় বিসিবি একাদশের বিপক্ষে একমাত্র প্রস্তুতি ম্যাচটি খেলবে ইংল্যান্ড দল। প্রচণ্ড গরমের মধ্যে কন্ডিশনের সঙ্গে মানিয়ে নেওয়াটাই এ ম্যাচে তাদের মূল লক্ষ্য।র্যাডিসন হোটেল থেকে ফতুল্লা স্টেডিয়ামের দূরত্বও খানিকটা ভাবাচ্ছে ইংল্যান্ডের টিম ম্যানেজমেন্টকে। তাদের হিসাবে রাস্তা ফাঁকা থাকলেও হোটেল থেকে মাঠে যেতে ঘণ্টা খানেক সময় লাগবে। সে কারণেই বিসিবিকে অনুরোধ করে প্রস্তুতি ম্যাচ শুরুর সময়টা সকাল সাড়ে ১০টা করে নিয়েছে তারা। খেলা এর আগে শুরু হলে দিনটা শুরু করতে হয় অনেক ভোরে। খেলোয়াড়দের এই কষ্টটা দিতে চায়নি টিম ম্যানেজমেন্ট।বিসিবি একাদশের খেলোয়াড়দের দৃষ্টি ম্যাচ প্র্যাকটিসের দিকেই থাকার কথা। সিরিজের প্রথম দুই ওয়ানডের জন্য ঘোষিত ১৪ সদস্যের দল থেকে প্রস্তুতি ম্যাচের দলে আছেন ইমরুল কায়েস, সৌম্য সরকার, নাসির হোসেন ও আল আমিন হোসেন।আফগানিস্তান সিরিজের দলে থেকেও ম্যাচ খেলা হয়নি নাসিরের। মোসাদ্দেক দলে ঢুকেই ভালো খেলায় একটু চাপে পড়ে গেছেন এই অলরাউন্ডার। ফতুল্লার ম্যাচে তাই ভালো কিছুই করতে চাইবেন নাসির। এ ম্যাচে তিনি যে আবার বিসিবি একাদশের অধিনায়কও!আফগানিস্তান সিরিজের শেষ দুটি ম্যাচ না খেললেও ইমরুল কায়েসের ফর্ম নিয়ে কোনো প্রশ্ন নেই। ফতুল্লায় আজ আরেকটি সুযোগ পাবেন তিনি নিজেকে মেলে ধরার। সৌম্য সরকারের চ্যালেঞ্জটা অবশ্য ফর্মে ফেরারই। আফগানদের বিপক্ষে তিন ম্যাচেই ব্যর্থ এই ওপেনারের জন্য ইংল্যান্ড সিরিজ এক কঠিন চ্যালেঞ্জ। আজ ফতুল্লা থেকেই যেটির শুরু।আফগানিস্তান সিরিজের দলে সুযোগ পাননি আল আমিন। ইংল্যান্ড সিরিজের প্রথম দুই ওয়ানডের দলে আছেন তিনিও। তবে একাদশে সুযোগ পেতে প্রস্তুতি ম্যাচে ভালো কিছুই করতে হবে তাঁকে।বিসিবি একাদশ দলে দেখা যেতে পারে দুই তরুণ পেসার এবাদত হোসেন ও আলী আহমেদ মানিককেও। দুজনই নেট বোলার হিসেবে নজর কেড়েছেন বিদেশি বোলিং কোচদের। এইচপির কোচ হিসেবে কাজ করে যাওয়া আকিব জাভেদ প্রতিভা খুঁজে পেয়েছেন পেসার হান্টের আবিষ্কার এবাদতের মধ্যে। আর ৬ ফুট ২ ইঞ্চি লম্বা মানিকের বোলিং আকৃষ্ট করেছে কোর্টনি ওয়ালশকে।
