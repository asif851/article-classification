
ক্রিস্টিয়ানো রোনালদো ফিফার বর্ষসেরা হওয়ার পথে যদি লিওনেল মেসির ভোট পেতেন, তাহলে কী দুর্দান্তই না হতো! সূচনা হতো নতুন এক ইতিহাসের, নতুন এক ধারার। কিন্তু বাস্তবে মেসি নিজের ভোটটা রোনালদোকে দেননি। রোনালদো যেমন ভোট দেননি প্রবল প্রতিদ্বন্দ্বী মেসিকে! এমনকি বছরের সেরা তিনজনের মধ্যেও দুজন দুজনকে রাখেননি! 
ফিফা বর্ষসেরা পুরস্কারে ভোট দেন ফিফার সব সদস্য দেশের জাতীয় দলের অধিনায়ক, কোচ ও একজন করে সাংবাদিক। প্রত্যেকেই ভোট দিয়েছেন তিনজন খেলোয়াড়কে। প্রথম পছন্দের খেলোয়াড় পেয়েছেন ৫ পয়েন্ট, দ্বিতীয় পছন্দ ৩ পয়েন্ট ও তৃতীয় পছন্দ ১ পয়েন্ট। পর্তুগাল ও আর্জেন্টিনার জাতীয় দলের অধিনায়ক হিসেবে এই পুরস্কারে ভোটাধিকার ছিল রোনালদো-মেসি দুজনেরই। এই দুজন কেউই একে অন্যকে ভোট দেননি। রোনালদোর প্রথম পছন্দ ছিল গ্যারেথ বেল। মেসির আন্দ্রেস ইনিয়েন্তা। রিয়ালের ক্রোয়েশিয়ান মিডফিল্ডার লুকা মডরিচ রোনালদোর দ্বিতীয় পছন্দ, তৃতীয় পছন্দ স্পেন ও রিয়াল মাদ্রিদের সার্জিও রামোস। ভোটে রোনালদোর কাছে ‘রিয়াল মাদ্রিদ’ পরিচয়টা মূল ব্যাপার হয়েই এসেছে। মেসিও একই পথে হেঁটেছেন। তাঁর কাছেও ‘বার্সেলোনা’ই শেষ কথা। আর্জেন্টাইন তারকার দ্বিতীয় পছন্দ লুইস সুয়ারেজ ও তৃতীয় পছন্দ নেইমার।ডিসেম্বরেই ফ্রান্স ফুটবল সাময়িকীর ব্যালন ডি’অর জেতা রোনালদো ফিফার বর্ষসেরা পুরস্কার জিতে নিয়েছেন ৩৪ দশমিক ৫৪ শতাংশ ভোট পেয়ে। মেসি কিন্তু খুব বেশি পিছিয়ে ছিলেন না। তিনি পেয়েছেন ২৬ দশমিক ৪২ শতাংশ ভোট। তাঁদের নিকটতম প্রতিদ্বন্দ্বী ফ্রান্সের আঁতোয়ান গ্রিজমান ছিলেন অনেক পিছিয়ে। তিনি ভোট পেয়েছেন মাত্র ৭ দশমিক ৫৩ শতাংশ ভোট। সূত্র: ফিফা ডটকম।
