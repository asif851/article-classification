
অ্যাথলেটিকস, সাইক্লিং, ভলিবল, কাবাডি, হ্যান্ডবল, সাঁতার, ক্রিকেট—কোন খেলায় ছিলেন না তিনি! ১৯৫৬ থেকে ১৯৯০ সাল পর্যন্ত প্রাদেশিক ও জাতীয় প্রতিযোগিতা মিলিয়ে জিতেছেন ৫০টির বেশি সোনার পদক। ডলি ক্যাথরিন ক্রুজ এক কথায় ছিলেন সব্যসাচী ক্রীড়াবিদ। খেলা ছাড়ার পর কাজ করেছেন ক্রীড়াসংগঠক হিসেবে, ছিলেন বাংলাদেশ মহিলা ক্রীড়া সংস্থার সাবেক সহসভানেত্রী। সব বন্ধন ছিন্ন করে আজ ভোররাতে চিরবিদায় নিয়েছেন জাতীয় ক্রীড়া পুরস্কারজয়ী বাংলাদেশের এই নারী।খেলা ছিল তাঁর ধ্যানজ্ঞ্যান। খেলার টানে নিজেকে বিয়ের বন্ধনেও জড়াননি। মৃত্যুকালে ডলির পাশে তাই আত্মীয়স্বজন বলতে তেমন কেউ ছিল না। কিন্তু যাঁদের খুব আপন করে নিয়েছিলেন, ক্রীড়াঙ্গনের এমন কিছু মুখ তাঁর পাশে ছিলেন। পাশে ছিলেন তাঁর পালিত পুত্র আশিস।
সাবেক অ্যাথলেট শামীমা সাত্তার মিমু জানিয়েছেন, ডলি ক্যাথরিন কয়েক বছর ধরেই গ্যাস্ট্রিক আলসারে ভুগছিলেন। এটাই পরে রূপ নিয়েছিল ক্যানসারে। দুরারোগ্য ব্যাধি থেকে আর সেরে ওঠেননি। ৭২ বছর বয়সে পাড়ি জমালেন মৃত্যুর ওপারে। আজ বিকেলে তেজগাঁও ক্যাথলিক চার্চে তাঁকে সমাহিত করা হবে।ডলি ক্যাথরিন ক্রুজের মৃত্যুতে শোক জানিয়েছে বাংলাদেশ মহিলা ক্রীড়া সংস্থা।
