
এ যেন ‘যেতে নাহি দেব হায়, তবু...’ কাব্যের পরবর্তী অংশ। নেইমারকে যেতে দিতে চায়নি বার্সেলোনা, কিন্তু গতকাল তাঁর দাবি মেনে নিয়ে সব অধিকার তুলে নিয়েছে। কিন্তু তবুও যাওয়া হচ্ছে না তাঁর। স্প্যানিশ লিগ কর্তৃপক্ষই যে নেইমারকে যেতেই দিচ্ছেন না! নেইমারের জন্য ২২২ মিলিয়ন ইউরো জমা দিয়েও প্রত্যাখ্যাত হয়েছে পিএসজি। ফিন্যান্সিয়াল ফেয়ার প্লে (এফএফপি) নীতির লঙ্ঘনের অভিযোগেই নেইমারের দলবদল আটকে দিয়েছে লা লিগা। এতে দলবদল নিয়ে বেশ অনিশ্চয়তাতেই পড়ে গেলেন ব্রাজিলীয় তারকা। এমনটা যে হতে পারে সেটি আগেই জানিয়েছিলেন লা লিগার প্রধান হাভিয়ের তেবাস। বুধবার বলে দিয়েছিলেন পিএসজির এই দলবদলের আনুষ্ঠানিকতা তারা করবে না। কারণ এতে ইউরোপীয় ফুটবলের অভিভাবক সংস্থা উয়েফার ফিন্যান্সিয়াল ফেয়ার প্লে (এফএফপি) নীতির লঙ্ঘিত হতে পারে। ক্লাবগুলোর আর্থিক সক্ষমতার এই নীতি অনুযায়ী টানা তিন মৌসুমে কোনো ক্লাব ৩০ মিলিয়ন ইউরোর বেশি ক্ষতি দেখাতে পারে না। নেইমারের এই দলবদলে বার্সেলোনাকে ২২২ মিলিয়ন ইউরো পরিশোধ করা ছাড়াও বোনাসের হিসাব আছে। এই বিপুল পরিমাণ অর্থ খরচে নিশ্চিত করেই ক্ষতির মুখে পড়বে পিএসজি। তেবাসের চোখে, এমন অবস্থায় নেইমারকে কেনার অর্থ জোগাড় করার মানে পিএসজি ‘আর্থিক ডোপিং’ করছে!  আজ বৃহস্পতিবার আইনজীবী হুয়ান দে দিয়োস ক্রেসপো মাদ্রিদে লা লিগার কার্যালয়ে নেইমারের বাই আউট ক্লজের পুরো অর্থ জমা দিতে এসেছিলেন। কিন্তু লা লিগা সে অর্থ গ্রহণ করেনি। লা লিগা এক বিবৃতিতে বলেছে, ‘আমরা নিশ্চিত করছি, পিএসজির হয়ে খেলোয়াড়ের আইনজীবী যে অর্থ জমা দিতে এসেছিলেন সেটি আমরা প্রত্যাখ্যান করেছি।। আপাতত এই তথ্য ছাড়া আমাদের আর কিছু বলা সম্ভব নয়।’ সূত্র: এএস।
