
পর্তুগাল-ওয়েলস সেমিফাইনালে জিতবে কে? ইউরো চ্যাম্পিয়নশিপে এই দুই দলের সেমির লড়াই নিয়ে যতটা না আলোচনা, দুই দলের দুই তারকা ক্রিস্টিয়ানো রোনালদো ও গ্যারেথ বেলকে নিয়ে আলোচনা তার চেয়ে অনেক বেশি। দুই রিয়াল সতীর্থের কে, কাকে সেদিন ছাড়িয়ে যাবেন! সবার ভাবনা এটিই।কিন্তু দুই রিয়াল সতীর্থের প্রতিদ্বন্দ্বিতা দেখার জন্য যাঁরা মুখিয়ে আছেন, তাদের একটু হতাশই করলেন গ্যারেথ বেল। জানিয়ে দিলেন, লড়াইটা দুই দলের, দুজন খেলোয়াড়ের নয়, ‘শুধু আমার আর রোনালদোর ম্যাচ নয় এটি। এটি দুটি দেশের মধ্যকার লড়াই। ১১ জন খেলোয়াড়ের সঙ্গে ১১ জন খেলোয়াড়ের লড়াই।’তবে লড়াই তো একটা দুজনের থাকছেই। ফিফা ব্যালন ডি’অরের গতি–প্রকৃতি নির্ধারণ করে দিতে পারে বুধবারের সেমিফাইনাল। আর রোনালদো স্বীকারও করেছেন, তাঁর প্রেরণার উৎসও ব্যালন ডি’অর। কিন্তু আগামীকালের সেমিফাইনালের সঙ্গে ফিফা ব্যালন ডি’অরকে মিলিয়ে দেখতে নারাজ বেল। ‘এটা একটা ম্যাচের ওপর নির্ভর করে না। পুরো মৌসুমের পারফরম্যান্সের ব্যাপারটি এর সঙ্গে জড়িয়ে আছে। আর ব্যালন ডি’অর নিয়ে আমি চিন্তাই করিনি’—গতকাল সংবাদ সম্মেলনে বললেন ওয়েলসের নির্ভরতা বেল। এএফপি, মার্কা।
