



অস্ট্রেলিয়ার পেসার জেমস ফকনারের মতে, আইপিএলে সানরাইজার্সের বোলিং আক্রমণ সেরা
মুম্বাই ইন্ডিয়ানসের বোলিং আক্রমণ দ্বিতীয় সেরা বলে মনে করেন তিনি


ক্রিকেটের সংক্ষিপ্ত সংস্করণে শেষের দিকে স্লোয়ার, কাটার যে বিশেষ কার্যকরী, জেমস ফকনার তা নিজেকে দিয়েই জানেন। ২০১৫ বিশ্বকাপের ফাইনালে বৈচিত্র্যপূর্ণ বোলিং দিয়েই হয়েছিলেন ম্যাচসেরা। আইপিএলেও এ ধরনের বোলিং আক্রমণকে কার্যকরী বলে মনে করেন অস্ট্রেলীয় এ অলরাউন্ডার। আর তাই ফকনারের চোখে আইপিএলে সেরা বোলিং আক্রমণ সাকিব আল হাসানদের সানরাইজার্স হায়দরাবাদ, দ্বিতীয় সেরা মোস্তাফিজুর রহমানদের মুম্বাই ইন্ডিয়ানস। ফকনার বোলিংয়ে সানরাইজার্সকে এগিয়ে রাখছেন সে দলে ভুবনেশ্বর কুমার, রশিদ খানরা আছেন বলেই, ‘আমার মনে হয়, সানরাইজার্স সবচেয়ে শক্তিশালী (বোলিং আক্রমণ বিবেচনায়)। আইপিএল ছাড়াও বেশ কয়েকটি টুর্নামেন্টে দারুণ ফর্মে রয়েছেন ভুবনেশ্বর কুমার। তাই ওঁরাই আমার এক নম্বর। এবং কবজির স্পিনার, টি-টোয়েন্টিতে শীর্ষ বোলার কে?’
ফকনারের এই প্রশ্নটি আসলে রশিদ খানকে ইঙ্গিত করে। আইসিসি টি-টোয়েন্টি বোলারদের র‍্যাঙ্কিংয়ে সানরাইজার্সের এই আফগান লেগ স্পিনার শীর্ষ বোলার। ভুবি ও রশিদ খান ছাড়াও আছেন টেস্ট ও ওয়ানডে র‍্যাঙ্কিংয়ের শীর্ষ অলরাউন্ডার সাকিব। ভারতের পেসার ভুবনেশ্বর কুমার আইপিএলে এ পর্যন্ত ২ ম্যাচে ৪ উইকেট নিয়েছেন। এর মধ্যে কলকাতার বিপক্ষে সর্বশেষ ম্যাচে নিয়েছেন ৩ উইকেট। রশিদ ৩ ম্যাচে ২ উইকেট এবং সাকিব ৩ ম্যাচে ৫ উইকেট নিয়েছেন। এ ছাড়াও সিদ্ধার্থ কাউল, দীপক হুদা ও মোহাম্মদ নবীর মতো কার্যকর পার্টটাইম বোলারও রয়েছেন সানরাইজার্স শিবিরে।মুম্বাইয়ের বোলিং অ্যাটাক ফকনারের চোখে ‘দ্বিতীয় সেরা’। সেটা অবশ্য দুজন ‘ডেথ’ বোলারের জন্য—জসপ্রীত বুমরা ও মোস্তাফিজুর রহমান। ক্রিকইনফোর বিশ্লেষক হিসেবে ফকনার বলেন, ‘মুম্বাইয়ের দুজন ভালো ডেথ বোলার (বুমরা ও মোস্তাফিজ) আছে। তাঁদের একজন বিশ্বের এক নম্বর, অন্যজন দুই নম্বর।’ এ ছাড়া মৈনাক মারাকান্দের মতো স্পিনার রয়েছেন মুম্বাই শিবিরে, যিনি এরই মধ্যে হইচই ফেলে দিয়েছেন।আইপিএলে এবার মুম্বাইয়ের হয়ে ৪ ম্যাচে মোস্তাফিজ-বুমরা জুটি দুজনেই ৫টি করে উইকেট নিয়েছেন। দুজনের স্ট্রাইক রেটও প্রায় সমান। বুমরা ১৯.২ এবং মোস্তাফিজের ১৯।
 
