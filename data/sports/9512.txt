
লা লিগায় শনিবার রাতে গেটাফের বিপক্ষে দুই গোল করেছেন রোনালদো। গোল করেছেন ব্রিটিশ তারকা গ্যারেথ বেল। ৩-১ গোলের দুর্দান্ত জয় নিয়ে মাঠ ছাড়ে জিদান–শিষ্যরা।
গত ম্যাচে তলানিতে থাকা এস্পানিওলের সঙ্গে নাটকীয় পরাজয়। পরের ম্যাচেই অসাধারণ খেলে জয়ের ধারায় ফিরল লা লিগার বর্তমান চ্যাম্পিয়নরা। রোনালদোকে পেয়ে যেন প্রাণ ফিরে পেল রিয়াল। ম্যাচের ২৪ মিনিটেই মন ছুঁয়ে দেওয়া গোল করেন গ্যারেথ বেল। প্রথমার্ধের যোগ করা সময়ে করিম বেনজেমার থ্রো থেকে পাওয়া বলে লা লিগায় নিজের ৩০০তম গোলটি করেন রোনালদো। লা লিগায় এ নিয়ে ২৩ বার রোনালদোকে দিয়ে গোল করিয়েছেন বেনজেমা। যেকোনো রিয়াল খেলোয়াড়ের চেয়েই সংখ্যাটা বেশি।
দ্বিতীয়ার্ধের শুরুতেই দুই নম্বর হলুদ কার্ডের দেখা পান গেটাফের খেলোয়াড় লুইস রেমি। এরপর গেটাফেকে অনেকটা চেপেই ধরে রিয়াল। যদিও দ্বিতীয়ার্ধের ৬৫তম মিনিটে পেনাল্টি থেকে গেটাফের একমাত্র গোলটি করেন ফ্রান্সিসকো। ম্যাচের শেষ দিকে ৭৮তম মিনিটে মার্সেলোর ক্রস থেকে রিয়ালের হয়ে তিন নম্বর গোল করে জয়ের ব্যবধান বাড়ান পর্তুগিজ সেনা।
এই ম্যাচে গেটাফের ১০ জনের দল রিয়ালের কাছে সত্যিই অসহায় হয়ে পড়েছিল। ম্যাচের ৭৭ ভাগ সময়ে রিয়ালের দখলেই বল ছিল। আর রিয়াল গোলপোস্টে শট নিয়েছে ১৪টি। যেখানে গেটাফে মাত্র ৪টি শট নিতে পেরেছে গোলমুখ বরাবর।
এই জয়ের মাধ্যমে ৬৬ পয়েন্ট নিয়ে শীর্ষে থাকা বার্সেলোনার সঙ্গে ব্যবধান কমিয়েছে রিয়াল। ২৭ ম্যাচে ৫৪ পয়েন্ট নিয়ে রিয়ালের অবস্থান ৩ নম্বরে।
তবে জিদানের চোখ কিন্তু লা লিগায় নয়; মঙ্গলবার পিএসজির বিপক্ষে বাঁচা–মরার লড়াইয়ে জয় পাওয়াই আপাতত লক্ষ্য। প্রস্তুতিও হয়েছে অসাধারণ। ঠিক যেমনটা চেয়েছেন তেমনই খেলেছেন শিষ্যরা।
