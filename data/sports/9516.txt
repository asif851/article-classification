



ইপিল-এ ওয়েস্ট ব্রমউইচ অ্যালবিওনের কাছে ১-০ গোলে হেরেছে ম্যানইউ।
ম্যানইউর হারে শিরোপা ম্যানসিটির ঘরে।
সিটির হয়ে প্রথমবারের মতো শিরোপা জিতলেন পেপ গার্দিওলা।
এ নিয়ে তৃতীয়বারের মতো শিরোপা জিতল ম্যানচেস্টার সিটি।


এক ম্যাচ আগে ম্যানচেস্টার ইউনাইটেডের সঙ্গে জিততে পারলে শিরোপা জয়ের স্বাদ মাঠেই নিতে পারত ম্যানচেস্টার সিটি। সেটা হলো না। নগর প্রতিদ্বন্দ্বীর কাছে ৩-২ গোলে হেরে সিটিজেনদের সেই স্বপ্নে ছেদ পড়েছিল। গতকাল রাতে টটেনহামের সঙ্গে জয়ের পর সেই ম্যানইউর দিকেই চেয়ে থাকতে হয়েছে এক অর্থে। কারণ আজকের (রোববার) ম্যাচে ওয়েস্ট ব্রমউইচ অ্যালবিওনের কাছে ম্যানইউ হেরে গেলে ইংলিশ প্রিমিয়ার লিগের শিরোপা ম্যানসিটির, এটা জানা ছিল আগে থেকেই। পেপ গার্দিওলা হয়তো মাঠেই উদ্‌যাপনটা চেয়েছিলেন। কিন্তু নিয়তি যেভাবে লেখা, সেভাবেই তো সব হবে! মাঠের বাইরে থেকেই খবর পেলেন সিটির হয়ে ইংলিশ প্রিমিয়ার লিগে নিজের প্রথম শিরোপা জয়ের।

ওল্ড ট্রাফোর্ডে ম্যাচের ৭৩তম মিনিটে জে রদ্রিগেজের একমাত্র গোলে হার নিয়ে মাঠ ছাড়ে ম্যানইউ। ম্যানইউর এই হারে পাঁচ ম্যাচ হাতে রেখেই শিরোপা নিশ্চিত করে ম্যানসিটি। এ নিয়ে তৃতীয়বারের মতো ইপিএল শিরোপা জয় করল সিটিজেনরা। আর সিটির কোচ হিসেবে পেপ গার্দিওলার এটিই প্রথম ইংলিশ লিগ শিরোপা।
ম্যানইউর এই হারে ১৬ পয়েন্টের ব্যবধানে ৮৭ পয়েন্ট নিয়ে তালিকার শীর্ষে শিরোপাজয়ী ম্যানসিটি। আর তালিকার দুই নম্বরে থাকা ম্যানইউর পয়েন্ট ৭১। সামনের পাঁচ ম্যাচ জিতলেও ম্যানসিটিকে অতিক্রম করতে পারবে না ম্যানইউ। দুই দলই এখন পর্যন্ত ৩৩টি করে ম্যাচ খেলেছে। ম্যানসিটি জিতেছে ২৮টিতে আর ম্যানইউ জিতেছে ২২টি ম্যাচ।
