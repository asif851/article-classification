
সব কড়ার-গন্ডায় উসুল করছে রোনালদো-শিবির। ক্রিস্টিয়ানো রোনালদোর সঙ্গে দ্বৈরথটায় চোটে পড়ে লিওনেল মেসি পিছিয়ে পড়েছেন। ২০১৩ সালে মেসির গোল ৪৫টি, রোনালদোর ৬৩টি। এই সুযোগে সার্জিও রামোসও যেমন বলে দিলেন, রোনালদো বিশ্বের সেরা খেলোয়াড়। মেসি পিছিয়ে আছেন একধাপ।এবার ব্যালন ডি’অর রোনালদোই জিতবেন জানিয়ে রামোস বলেছেন, ‘সম্ভবত এ বছর রোনালদো দেখিয়ে দিয়েছে ওরই ব্যালন ডি’অর জেতা উচিত। কারণ রোনালদোকেই এই বিশ্বের সেরা খেলোয়াড় হিসেবে দেখা হচ্ছে, মেসি সম্ভবত এ মুহূর্তে একধাপ পিছিয়েই আছে।’প্রসঙ্গক্রমে ফিফা সভাপতি সেপ ব্ল্যাটারের বক্তব্যও চলে এল। তবে রামোসের বক্তব্য, সেরা খেলোয়াড়ের পুরস্কার দেওয়ার ক্ষেত্রে সেই খেলোয়াড়ের পারফরমটাই বিবেচনা করা উচিত। ব্যক্তিগতভাবে সেই খেলোয়াড় কেমন, সেটা বিবেচ্য হওয়া উচিত নয়, ‘ব্যালন ডি’অর আপনি সেই খেলোয়াড়কেই দেবেন যে কিনা ওই সময়ের সেরা খেলোয়াড়। ব্যক্তিগত মানুষ হিসেবে কোন খেলোয়াড়টি কেমন, এটা বিবেচনায় আসা উচিত নয়।’
