
কথায় বলে, ‘সাবধানের মার নেই’। আবার অতিসাবধান হতে গিয়ে অনেক সময় স্নায়ুচাপ যায় বেড়ে। এতে সহজ কাজটিও হয়ে যায় কঠিন। কতটা কঠিন, লা লিগার পয়েন্ট টেবিলে চোখ বোলালেই বোঝা যায়। ৩ থেকে ৭ মে—এই চার দিনে লা লিগার পয়েন্ট টেবিলে রীতিমতো ঘূর্ণিঝড় বয়ে গেছে! এতে আখেরে লাভ হয়েছে বার্সেলোনার। যে শিরোপা বার্সার মুঠো থেকে ছিটকেই গিয়েছিল, সেটাই আবার হাত ছুঁয়ে দেওয়ার দূরত্বে। সমীকরণটাও সহজ। শেষ দুটো ম্যাচ জিতলেই চ্যাম্পিয়ন বার্সেলোনা। লিওনেল মেসি মনে করছেন, আবারও ভাগ্য যে সুযোগ হাতের নাগালে এনে দিয়েছে, সেটা এবার হাতছাড়া করা যাবে না কিছুতেই।মেসি বলেছেন, ‘গত সপ্তাহগুলোর তুলনায় এখন আমরা সুবিধাজনক অবস্থায় আছি। আমরা দেখছি লিগে আমাদের সুযোগ আছে। এটি আমাদের ওপর নির্ভর করছে। এ সুবিধা আমাদের কাজে লাগাতেই হবে। এটি যাতে হাতছাড়া না হয়, সেটি নিশ্চিত করতে হবে।’চ্যাম্পিয়নস লিগ হাতছাড়া হয়েছে, কোপা ডেলরের ফাইনালে হার, চুক্তি নিয়ে নানা গুঞ্জন—নেতিবাচক খবর যেন কাঁঠালের আঠার মতো লেগে রয়েছে মেসির সঙ্গে। এসব অবশ্য ফুঁ দিয়ে উড়িয়েই দিচ্ছেন বার্সার প্রাণভোমরা। মেসি বললেন, ‘অনেক ভয়ানক কথাবার্তা উঠেছে এ বছরে। প্রায় সবগুলো বানোয়াট, মিথ্যা। আমি ঠিক আছি।’গত এক সপ্তাহে লা লিগার পয়েন্ট টেবিলে যে ওলট-পালট হলো, এক কথায় বিস্ময়জাগানিয়া। ৩ মে ঘরের মাঠে গেটাফের বিপক্ষে ২-২ ড্র করল বার্সা। কাতালানদের শিরোপা-স্বপ্ন এক অর্থে ধূসর হলো ওই দিনই। একই রাতে এবার লিগের শীর্ষ দল অ্যাটলেটিকো ২-০ ব্যবধানে হেরে বসল লেভান্তের কাছে। ৪ মে রিয়াল ২-২ ড্র করল ভ্যালেন্সিয়ার বিপক্ষে। বার্সা-অ্যাটলেটিকোর চেয়ে এক ম্যাচ কম খেলেছিল বলে তিন পয়েন্ট হাতেই ছিল রিয়ালের। কিন্তু সেই তিন পয়েন্টের দুটোই রিয়াল খুইয়ে ফেলল অবনমন অঞ্চলে থাকা ভ্যালাদোলিদের সঙ্গে ১-১ ড্র করে।ব্যস, জমে গেল শেষ পর্বের নাটক। ৩৬ ম্যাচ শেষে পয়েন্ট টেবিলে ৮৮ পয়েন্ট নিয়ে শীর্ষে রয়েছে অ্যাটলেটিকো। সমান সংখ্যক ম্যাচে বার্সার পয়েন্ট ৮৫ ও রিয়ালের ৮৪। অর্থাৎ অবশিষ্ট দুই ম্যাচ জিতলে বার্সার পয়েন্ট হবে ৯১ আর রিয়ালের ৯০। ১৮ মে মৌসুমে নিজেদের শেষ ম্যাচে বার্সা-অ্যাটলেটিকো মুখোমুখি হবে ন্যু ক্যাম্পে। ওই ম্যাচেই নির্ধারিত হবে শিরোপা।
