
দুই বছর হয়ে গেল। শেষ হয়ে এল পাকিস্তানের ক্রিকেটে হোয়াটমোর-অধ্যায়। আর মাত্র দুটি টেস্ট পরই পাকিস্তানের সাবেক কোচ হয়ে যাবেন ডেভ হোয়াটমোর। শ্রীলঙ্কাকে বিশ্বকাপ জেতানো কোচ এবার কি আক্ষেপ নিয়েই ছাড়বেন পাকিস্তানের দায়িত্ব? গত দুই বছরে যে তাঁর অধীনে কোনো টেস্ট সিরিজ জিততে পারল না পাকিস্তান। শেষ সুযোগ এই শ্রীলঙ্কা সিরিজই। শিষ্যরা কি পারবেন গুরুকে বিদায়ী উপহার দিতে? হোয়াটমোর যে মনেপ্রাণে চাইছেন একটি সিরিজ জিতে পাকিস্তান-পর্ব শেষ করতে।দুবাইয়ে আগামীকাল শুরু হচ্ছে পাকিস্তান-শ্রীলঙ্কা দ্বিতীয় টেস্ট। সেখানেই গতকাল হোয়াটমোরকে উত্তর দিতে হলো কীভাবে তিনি বিদায়পর্বটা সারতে চান। শ্রীলঙ্কায় জন্ম নেওয়া এই অস্ট্রেলিয়ানের আশা জন্মভূমির বিপক্ষে জিতেই অধ্যায়টা শেষ করবেন, ‘জিততে চাই, বিশেষ করে শ্রীলঙ্কার বিপক্ষে। যে দলটাকে আমি ছয় বছর কোচিং করিয়েছি, যেখানে আমার জন্ম, সেই দলের বিপক্ষে জেতার জন্য আমি উন্মুখ। তাদের (শ্রীলঙ্কার খেলোয়াড়) কেউ কেউ আমার খুব ভালো বন্ধু, কিন্তু মাঠে নামলে আমরা শত্রুই। তাই জয় দিয়েই এই পর্বটা শেষ করতে চাইব।’আবুধাবিতে প্রথম টেস্টটা ড্র হয়েছে। আগামীকাল দুবাইয়ে শুরু দ্বিতীয় টেস্টের পর শারজায় শেষ টেস্ট ১৬ জানুয়ারি থেকে।জেতার সূত্রটা হোয়াটমোরের কাছে খুবই সহজ। নিতে হবে প্রতিপক্ষের ২০ উইকেট। প্রথম টেস্টের প্রথম ইনিংসে ১৭৯ রানে এগিয়ে যাওয়ার পরও ড্র, হোয়াটমোর দায়িত্ব নিতে বলছেন বোলারদেরই, ‘টেস্ট জিততে আপনাকে ২০ উইকেট নিতে হবে। মিসবাহ-উল-হক ও ইউনিস খানের করা দুই সেঞ্চুরির সুবিধা আমরা নিতে পারিনি, পারিনি বড় লিড নিতেও।’দ্বিতীয় ইনিংসে ক্যারিয়ার-সেরা ১৫৭ রানের অপরাজিত এক ইনিংস খেলে লঙ্কান অধিনায়ক অ্যাঞ্জেলো ম্যাথুস উল্টো চাপে ফেলে দিয়েছিলেন পাকিস্তানকে। ওই ইনিংসে ৪৯ ওভার বোলিং করেও উইকেটশূন্য ছিলেন পাকিস্তানের সেরা বোলার অফ স্পিনার সাঈদ আজমল। তবে আজমলের ফর্ম নিয়ে ভাবনার কিছু দেখছেন না বাংলাদেশেরও সাবেক কোচ, ‘আমি মনে করি না এটা নিয়ে চিন্তার কিছু আছে। উইকেট থেকে কোনো সাহায্য পাওয়াটা খুব কঠিন ছিল তার জন্য, এ ছাড়া প্রতিপক্ষও খুব ভালো ব্যাট করেছে। এই দুয়ের মিশ্রণেই তার এই বোলিং।’পাকিস্তান আশা করছে দুবাইয়ের পিচ সাহায্যের হাত বাড়িয়ে দেবে স্পিনারদের দিকে। পেসার রাহাত আলীর জায়গায় নেওয়া হতে পারে বাঁহাতি স্পিনার আবদুর রেহমানকে। এই ইঙ্গিত দিয়ে পাকিস্তানের অধিনায়ক মিসবাহ ব্যাটিংয়ে একটু বেশি মনোযোগ দেওয়ার প্রয়োজনীয়তার কথাও বললেন কাল।অন্যদিকে শ্রীলঙ্কার অভিজ্ঞ ব্যাটসম্যান মাহেলা জয়াবর্ধনে আবুধাবিতে যেভাবে ঘুরে দাঁড়িয়েছে তাঁর দল, সেটির প্রশংসা করেছেন উচ্চকণ্ঠে, ‘আমি দারুণ খুশি। দ্বিতীয় ইনিংসে ব্যাটসম্যানরা যেভাবে ব্যাট করল বিশেষ করে অ্যাঞ্জেলো, চান্ডিমাল, কৌশল ও প্রসন্ন, দারুণ ব্যাপার। আমরা ম্যাচে ফিরেছি, আর ওটাই হচ্ছে টেস্ট ক্রিকেট।’ এএফপি।
