
আইপিএলে মোস্তাফিজুর রহমানের শুরুটা ছিল স্বপ্নের মতো। শিরোপা জিতেছিল তাঁর দল সানরাইজার্স হায়দরাবাদ। ২০১৬ সালের সেই আসরে ১৬ ম্যাচ খেলে ১৭ উইকেট নিয়েছিলেন বাংলাদেশের এ পেসার। ভারতের বাইরে প্রথম ক্রিকেটার হিসেবে জিতেছিলেন ‘সেরা উদীয়মান খেলোয়াড়’-এর পুরস্কার। কিন্তু আসরটির পরের মৌসুমেই হানা দেয় দুঃস্বপ্ন!
আইপিএলের গত আসরে সানরাইজার্সের হয়ে মাত্র এক ম্যাচ খেলেছিলেন মোস্তাফিজ। মুম্বাই ইন্ডিয়ানসের বিপক্ষে সে ম্যাচে ২.৪ ওভার বোলিং করে ৩৪ রান দিয়ে উইকেটশূন্য ছিলেন ‘কাটার মাস্টার’। এরপর তাঁকে আর খেলায়নি সানরাইজার্স। সেবার আইপিএলে যাওয়ার আগে চোটে পড়েছিলেন মোস্তাফিজ। সে কারণেই হয়তো সামর্থ্যানুযায়ী পারফরম্যান্স দেখাতে পারেননি।
অস্ত্রোপচারের পর ছন্দে ফিরতে তাঁর বেশ সময় লেগেছে। এবার ত্রিদেশীয় সিরিজে বাংলাদেশের হয়ে প্রথম দুই ম্যাচে অবশ্য মোস্তাফিজের বোলিংয়ে দেখা গেছে সেই পুরোনো ঝলক। জিম্বাবুয়ের বিপক্ষে প্রথম ম্যাচে ২ উইকেট নেওয়ার পর শ্রীলঙ্কার বিপক্ষেও ১ উইকেট নেন তিনি। পাশাপাশি তাঁর কাটার ও স্লোয়ারে বেশ ভুগেছেন প্রতিপক্ষ দলের ব্যাটসম্যানরা। শেরেবাংলা স্টেডিয়ামের মতো ভারতের মন্থর উইকেটেও মোস্তাফিজের কাটার-স্লোয়ার ধরার সম্ভাবনা অনেক বেশি। এ কারণে এবার আইপিএলের একাদশ আসরে বাংলাদেশের ক্রিকেটামোদীরা সেই পুরোনো মোস্তাফিজকে দেখার অপেক্ষায়। তবে সানরাইজার্স হায়দরাবাদ তাঁকে ছেড়ে দিয়েছে। তাই প্রশ্ন থাকছে, মোস্তাফিজকে নেবে আইপিএলের কোন দল?
আইপিএলে নিলামের জন্য ৫৭৮ জন খেলোয়াড়ের তালিকা চূড়ান্ত করেছে আসরটির কর্তৃপক্ষ। সেই তালিকায় মোস্তাফিজ ৫৬তম। তাঁর ভিত্তি মূল্য ধরা হয়েছে ১ কোটি রুপি। চূড়ান্ত এই নিলাম তালিকায় বাংলাদেশি ক্রিকেটারদের মধ্যে সবার ওপরে রয়েছে সাকিব (১১তম)। তাঁর থেকে ৪৫ ধাপ পিছিয়ে দ্বিতীয় মোস্তাফিজ।
পেসারদের মধ্যে লাসিথ মালিঙ্গা, ইশান্ত শর্মা, শেন ওয়াটসন, মোহাম্মদ শামি, টিম সাউদি, উমেশ যাদবদের ভিত্তি মূল্যও ১ কোটি রুপি। অর্থাৎ, এবার নিলামে মোস্তাফিজকে বেশ উঁচু দরের খেলোয়াড় হিসেবে বিবেচনা করা হচ্ছে। এর আগে ভারতীয় সংবাদমাধ্যম জানিয়েছিল, মোস্তাফিজের ওপর নাকি নজর আইপিএলের বর্তমান চ্যাম্পিয়ন মুম্বাই ইন্ডিয়ানসের ।
