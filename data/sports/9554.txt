
যে দশ ম্যাচ মাঠে গড়িয়েছে, এর আটটিই হেরেছে রয়্যাল চ্যালেঞ্জার্স বেঙ্গালুরু। ভারত অধিনায়ক হিসেবে বিরাট কোহলির আটটি ম্যাচ হারতে লেগেছে চার বছর আর ৪৯টি ম্যাচ। চার সপ্তাহেই আইপিএল তাঁকে আটটি পরাজয়ের স্বাদ এনে দিল। প্রথম দল হিসেবে আইপিএলের প্রথম রাউন্ডেই বাদ পড়া নিশ্চিত হলো কোহলির দলের। কাল মুম্বাই ইন্ডিয়ানস ৫ উইকেট আর ১ বল বাকি থাকতে পেরিয়েছে বেঙ্গালুরুর দেওয়া ১৬৩ রানের লক্ষ্য।বৃষ্টিতে একটি ম্যাচ ভেসে গেছে। বাকি আছে তিন ম্যাচ। সেই তিন ম্যাচে জিতলেও আর প্লে অফ খেলার আশা নেই ১১ ম্যাচে ৫ পয়েন্ট পাওয়া বেঙ্গালুরুর। কোহলির দল এভাবে লেজ গোটাবে, কে ভেবেছিল!কোহলি অধিনায়ক বলেই তাঁর নাম আসছে আগে। অথচ এই সময়ের সেরা তিন বিস্ফোরক ব্যাটসম্যানকে নিয়েই দল সাজিয়েছিল বেঙ্গালুরু। কোহলি, এবি ডি ভিলিয়ার্স আর ক্রিস গেইল। তিন তিনটি টর্নেডো। কিন্তু অধিক ঝোড়ো ব্যাটসম্যানে গাজন নষ্ট হয়েছে বেঙ্গালুরুর। খেলাটা টি-টোয়েন্টি হলেও আরও একবার প্রমাণিত হলো, ব্যক্তিগত নৈপুণ্যের চেয়ে দল হয়ে ওঠাটাই আসল।দায় তিনজনেরই। এখন পর্যন্ত আইপিএলে সর্বোচ্চ রানের টেবিলে কোহলি আছেন ১৪ নম্বরে। চোটের কারণে শুরুতে কয়েকটি ম্যাচ খেলেননি। ৭ ম্যাচে ৩৪.১৪ গড়ে ২৩৯ রান, তিনটি ফিফটি। কোহলি কিছুটা দায় নিজের কাঁধ থেকে সরাতে পারেন। ৭ ম্যাচে এবির রান ১৯৬, একটি ফিফটি। ৬ ম্যাচে গেইলের রান ‌১৫২।টি-টোয়েন্টি শুধু ব্যাটসম্যানদের খেলা যে নয়, সেটি যেন বেঙ্গালুরু নতুন করে শিখল। অথচ এই শিক্ষা তারা পেয়েছিল ২০০৮-এ, আইপিএলের প্রথম আসরে। সেবারও দলে একগাদা তারকা ব্যাটসম্যানের মেলা বসিয়ে ভজকট পাকিয়ে ফেলেছিল তারা।
