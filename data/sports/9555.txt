

নিউজিল্যান্ড সফরে বাংলাদেশ দলের ভীষণ গুরুত্বপূর্ণ সদস্য হয়ে উঠেছিলেন ডিন কনওয়ে। একের পর এক চোটের ঝাপটা সামাল দিয়ে ভারত সফরেও ছিলেন দলের সঙ্গে। অথচ সব চোট কাটিয়ে আজ দুপুরে যখন বাংলাদেশ দল শ্রীলঙ্কার বিমান ধরল, ব্রিটিশ এই ফিজিও-ই নেই দলের সঙ্গে! কাল হঠাৎ বদলে যাওয়া সিদ্ধান্তে শ্রীলঙ্কায় দলের ফিজিও হিসেবে গেছেন খাদেমুল ইসলাম শাওন। জানা গেছে, দলের আর সবার সঙ্গে শ্রীলঙ্কার টিকিট কাটা হয়েছিল কনওয়েরও। কাল পর্যন্ত ঠিক ছিল তাঁর যাওয়া। কিন্তু বিসিবির সঙ্গে বেতনসংক্রান্ত জটিলতায় শেষ পর্যন্ত তাঁকে ছাড়াই উড়াল দিতে হয়েছে বাংলাদেশ দলকে। নিউজিল্যান্ড সিরিজের আগে অস্ট্রেলিয়ার প্রস্তুতি ক্যাম্পে দলের সঙ্গে যোগ দিয়েছিলেন কনওয়ে। তাঁর সঙ্গে বিসিবির চুক্তি ২০১৯ সাল পর্যন্ত। তাহলে কেন তিন মাস না যেতেই দেখা দিল বেতনসংক্রান্ত জটিলতা? বিসিবির প্রধান নির্বাহী নিজামউদ্দিন চৌধুরীর ভাষ্য, ‘কিছু ব্যাপারে অস্পষ্টতা থেকে থাকতে পারে। আশা করি, দু-এক দিনের মধ্যে সেগুলো ঠিক হয়ে যাবে। এরপর তিনি শ্রীলঙ্কায় দলের সঙ্গে যোগ দেবেন।’ কনওয়ে পরে গেলেও দলের সঙ্গে থেকে যাবেন শাওন। ওপেনার তামিম ইকবাল সংযুক্ত আরব আমিরাতে পিএসএল খেলছেন। সেখান থেকে সরাসরি শ্রীলঙ্কা যাবেন তিনি। পিএসএলে খেলা অন্য দুই খেলোয়াড় সাকিব আল হাসান ও মাহমুদউল্লাহ অবশ্য কাল ঢাকায় ফিরে আজ দলের সঙ্গে একই বিমানে গেছেন। পেস বোলিং কোচ কোর্টনি ওয়ালশ এবং কম্পিউটার বিশ্লেষক পানেসার নিজ নিজ দেশ থেকে গিয়ে দলের সঙ্গে যোগ দেবেন। গলে বাংলাদেশ-শ্রীলঙ্কা প্রথম টেস্ট শুরু আগামী ৭ মার্চ। এর আগে ২-৩ মার্চ মোরাতুয়ায় দুই দিনের প্রস্তুতি ম্যাচ খেলবে বাংলাদেশ দল।
