
শচীন টেন্ডুলকার ভাবতেই পারেন, ‘আরে বাপু, খেলা ছাড়লাম মাত্র কদিন আগে। রেকর্ডগুলো আরও কয়েক দিন টিকে থাকতে ক্ষতি কী ছিল?’ক্রিকেটের সর্বকালের সবচেয়ে বেশি রান সংগ্রাহকের রেকর্ডটা হয়তো ‘লিটল মাস্টার’-এরই থাকবে। কিন্তু অন্য সব রেকর্ডেই ভাগ বসিয়ে যাচ্ছেন বিরাট কোহলি। টেস্টে অধিনায়ক হিসেবে যে কীর্তিতে ধারেকাছে নেই টেন্ডুলকার, সেটাই করেছেন; পেয়েছেন চারটা ডাবল সেঞ্চুরি। কদিন আগেই ওয়ানডেতে সফল রান তাড়া করায় সবচেয়ে বেশি সেঞ্চুরির রেকর্ডটাও কেরে নিয়েছেন কোহলি। এবার টেস্টেও টেন্ডুলকারের আরেক রেকর্ড ভাঙতে যাচ্ছেন ভারত অধিনায়ক।বাংলাদেশের বিপক্ষে ডাবল সেঞ্চুরির পরই ব্যক্তিগত একটা রেকর্ড গড়েছেন কোহলি। টেস্টে এই ব্যাটসম্যানের রেটিং পয়েন্ট এখন ৮৯৫। এটা তাঁর ক্যারিয়ার সর্বোচ্চ রেটিং। ক্যারিয়ার সর্বোচ্চ রেটিং পয়েন্টে ভারতীয়দের মধ্যে রাহুল দ্রাবিড়কেও (৮৯২) টপকে গেছেন কোহলি। বর্তমান অধিনায়কের অপেক্ষা এখন টেন্ডুলকারের রেকর্ড নিজের করে নেওয়ার।দুই যুগ লম্বা ক্যারিয়ারে শচীনের সেরা রেটিং পয়েন্ট ছিল ৮৯৮। যে ফর্মে আছেন, তাতে এই তিন পয়েন্টের পার্থক্য টপকে যেতে খুব সময় লাগার কথা নয়। গত জুনের পর দেশের মাটিতে সামনে ৯ টেস্টে ১২০৬ রান করেছেন। অস্ট্রেলিয়ার বিপক্ষেও এ ফর্মটা ধরে রাখতে পারলে দ্বিতীয় ভারতীয় হিসেবে ৯০০ রেটিং পয়েন্টের মাইলফলক ছুঁয়ে ফেলা কথা দিল্লির এই ব্যাটসম্যানের। শুধু সুনীল গাভাস্কারই পেরেছিলেন সর্বোচ্চ ৯১৬ পয়েন্ট অর্জন করতে।ভারত-অস্ট্রেলিয়া সিরিজটা র‍্যাঙ্কিং সেরা ব্যাটসম্যানের লড়াইয়েও রূপ নিতে পারে।৯৩৩ পয়েন্ট নিয়ে এখন শীর্ষে আছেন স্টিভেন স্মিথ। ভারতীয় স্পিনারদের মুখে পড়ে অস্ট্রেলিয়ার অধিনায়ক যদি পয়েন্ট হারান। আর কোহলি নিজের ফর্ম ধরে রাখতে পারলে প্রথমবারের মতো র‍্যাঙ্কিং শ্রেষ্ঠত্ব পেতেই পারেন। আর সে পথেই ভেঙে যাবে টেন্ডুলকারের আরেকটি রেকর্ডও। সূত্র: ডেকান ক্রনিকলস।
