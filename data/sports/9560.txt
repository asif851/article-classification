
কলম্বোর পি সারা ওভালে বাংলাদেশের কাছে টেস্ট হারের পর থেকেই ব্যর্থতা নিয়ে কাটাছেঁড়া চলছে শ্রীলঙ্কার ক্রিকেট মহলে। আত্মসমালোচনার পাশাপাশি চোয়ালবদ্ধ এক প্রতিজ্ঞাও আছে তাদের। টেস্ট সিরিজ জেতা হয়নি, সীমিত ওভারের সিরিজ জিতে পি সারাভানামুত্তু ওভালে হারের প্রতিশোধ নেওয়া। আজ কলম্বো ক্রিকেট ক্লাবে প্রস্তুতিমূলক ওয়ানডে ম্যাচেই বোঝা গেছে ওয়ানডে ও টি-টোয়েন্টি সিরিজকে কতটা গুরুত্ব দিচ্ছে শ্রীলঙ্কা।
কলম্বো থেকে প্রথম আলোর প্রতিনিধি পবিত্র কুন্ডু জানিয়েছেন, বাংলাদেশের সঙ্গে শ্রীলঙ্কা বোর্ড সভাপতি একাদশের এই প্রস্তুতি ম্যাচটি মনোযোগের সঙ্গে দেখছেন শ্রীলঙ্কার প্রধান নির্বাচক সনাৎ জয়াসুরিয়া। তাঁর সঙ্গে আছেন জয়াসুরিয়ার সেই বিখ্যাত ওপেনিং-সঙ্গী রমেশ কালুভিতারানা। কলম্বো ক্রিকেট ক্লাবের দর্শকসারিতে এই দুজন ছাড়াও আছেন লঙ্কান ক্রিকেট বোর্ডের বেশ কয়েকজন গুরুত্বপূর্ণ কর্তাব্যক্তি। সবার মধ্যেই যেন গুরুতর ভঙ্গি। ওয়ানডে সিরিজে ভালো করতেই হবে, হারাতেই হবে বাংলাদেশকে। শ্রীলঙ্কা তাদের সব শক্তি নিয়েই ঝাঁপিয়ে পড়তে চাইছে। মাঠে এসেছিলেন শ্রীলঙ্কার বিশ্বকাপজয়ী দলের অন্যতম তারকা ব্যাটসম্যান রোশান মহানামা। এমনিতে তিনি মাঠে খুব একটা নাকি আসেন না। আইসিসির ম্যাচ রেফারি হিসেবে দীর্ঘদিন কাজ করেছেন। তাঁর প্রজ্ঞাকেও কি তবে কাজে লাগাতে চাইছে শ্রীলঙ্কা।মহানামা আজ মাঠে ঢুকেই কথা বলেছেন তাঁর দীর্ঘদিনের বন্ধু বাংলাদেশের কোচ চন্ডিকা হাথুরুসিংহের সঙ্গে। কলম্বো টেস্টে বাংলাদেশের ঐতিহাসিক জয়ের অন্যতম রূপকার বন্ধুকে জানিয়েছেন শুভেচ্ছাও। বাংলাদেশের কাছে নিজেদের মাটিতে টেস্ট হার এখনো সহজে হজম করতে পারছে না শ্রীলঙ্কা। তবে এও সত্যি, যে পালাবদলের ভেতর দিয়ে তারা যাচ্ছে, এর মধ্যে সাবেকদের সহযোগিতাও দরকার এগিয়ে যেতে।
