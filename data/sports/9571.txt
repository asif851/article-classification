
এই মাহেন্দ্রক্ষণের অপেক্ষাতেই এশিয়া কাপ থেকে ছুটি নিয়েছিলেন তামিম ইকবাল। ছুটে গিয়েছিলেন ব্যাংককে। আজ সকালেই দেখা পেলেন সেই মাহেন্দ্রক্ষণের। স্ত্রী আয়েশা সিদ্দিকীর কোল জুড়ে এসেছে এক ফুটফুটে ছেলে। মারকুটে ব্যাটসম্যান, দেশের অন্যতম সেরা ব্যাটসম্যান, সব পরিচয় ছাপিয়ে এই মুহূর্তে তামিমের নতুন পরিচয়, তিনি একজন বাবা।নিজের ফেসবুক পেজে ছেলে হওয়ার শুভ সংবাদটি পোস্ট করে সবার দোয়া চেয়েছেন তামিম। পোস্টে সন্তান হওয়ার স্মরণীয় সময়টাকে বর্ণনা করেছেন ‘একরাশ আনন্দ’ হিসেবে। প্রথম আলোকে ফোনে বাবা হওয়ার অনুভূতি জানাতে গিয়ে তামিম বলছিলেন, ‘মনে হচ্ছে দায়িত্বটা অনেক বেড়ে গেল। ছেলের ওজন সাড়ে সাত পাউন্ড। তবে ছোটখাটো কিছু সমস্যার কারণে নবজাতককে ২৪ ঘণ্টার পর্যবেক্ষণে রেখেছেন চিকিৎসকেরা।’চিকিৎসকদের মতামত জেনেই দেশে ফিরবেন তামিম।
