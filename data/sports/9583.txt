
টেনিস কোর্টে কঠিন প্রতিপক্ষ। কিন্তু কোর্টের বাইরে সেরেনা উইলিয়ামস দারুণ রোমান্টিক। নিজের বাগদানের কথা জানাতে গিয়ে মেলে ধরেছেন নিজের রোমান্টিসিজম। হ্যাশট্যাগ ‘আইসেইডইয়েস’ লিখে নিউজ ব্লগ রেডিটে কবিতার ছন্দে সেরেনার স্ট্যাটাস, ‘একটু দেরি করে বাড়ি ফিরলাম, কেউ একজন আমার ব্যাগ গোছগাছ করে দিয়েছে, আমার জন্য অপেক্ষায় ছিল গাড়ি। গন্তব্য—রোম। যেখানে আমাদের প্রথম দেখা হয়েছিল, সেখানে আমাকে আরেকবার সঙ্গে করে নিয়ে যেতে। চক্রটা পূর্ণ হলো। ঠিক সেই টেবিলে, যেখানে প্রথমবার, হঠাৎ করেই, আমাদের দেখা হয়েছিল। তবে এবারের দেখাটা আর হঠাৎ করে নয়, ওরই সিদ্ধান্তে। এক হাঁটুতে ভর দিয়ে ও সেই চারটি শব্দ বলল, আমি বললাম হ্যাঁ!’ আর সেরেনার ‘ও’ও কম রোমান্টিক নন। তিনি নিজের অফিশিয়াল অ্যাকাউন্ট থেকে লিখেছেন, ‘আর তুমি আমাকে করলে পৃথিবীর সবচেয়ে সুখী পুরুষ!’ সুখী পুরুষটি আর কেউ নন—রেডিটেরই অন্যতম প্রতিষ্ঠাতা অ্যালেক্সিস ওহানিয়ান। 
