


ব্যাট হাতে ঢাকা প্রিমিয়ার লিগ দারুণ গেছে মোহাম্মদ আশরাফুলের। বাংলাদেশ ক্রিকেট লিগের বড় সংস্করণে বোলিংটাও ঝালিয়ে নিচ্ছেন তিনি

এক সেশন চলে গেল বৃষ্টির পেটে। খেলা হলো দুই সেশনের মতো। তাতেও দিনটা পুরোপুরি নিজেদের করে নিতে পারেনি বিসিবি উত্তরাঞ্চল। পারেনি বোলার মোহাম্মদ আশরাফুলের দারুণ বোলিংয়েই। মিরপুরে বিসিএলের পঞ্চম রাউন্ডের প্রথম দিনে পূর্বাঞ্চলের বিপক্ষে উত্তরাঞ্চলের স্কোর দাঁড়িয়েছে ৫ উইকেটে ২০৪।৮৭ রানে ৩ উইকেট হারানো উত্তরাঞ্চলকে আরও চাপে রাখতে চার স্লিপ নিয়ে দুই প্রান্ত থেকে বোলিং করছিলেন পূর্বাঞ্চলের দুই পেসার আবু জায়েদ ও সাইফউদ্দিন। কিন্তু খুব একটা সুযোগ তৈরি করতে পারেননি। বৃষ্টির পর মৃদু বাতাস আর সবুজ উইকেটে পেসারদের খুব একটা সুযোগ দেননি নাজমুল হোসেন ও জহুরুল ইসলাম। চতুর্থ উইকেট জুটিতে ৭৭ রান তুলে প্রাথমিক ধাক্কা সামাল দেয় উত্তরাঞ্চল। দলের বিশেষজ্ঞ বোলারদের ব্যর্থতা শেষ বিকেলে পুষিয়ে দিয়েছেন আশরাফুল। ২ রানের মধ্যে ফেলে দেন ২ উইকেট। এলবিডব্লুর ফাঁদে ফেলে প্রথমে ফেরান ৭৩ রান করা নাজমুলকে। খানিক পরেই ধীমান ঘোষকে (১)। আগের রাউন্ডে ২ উইকেট পেয়েছিলেন। এই রাউন্ডের প্রথম দিনই ২ উইকেট। ব্যাট হাতে কিছুদিন আগে শেষ হওয়া ঢাকা প্রিমিয়ার লিগটা দারুণ গেছে আশরাফুলের। বিসিএলে কি বোলিংটা ঝালিয়ে নিচ্ছেন তিনি? মূলত পরিচয় ব্যাটসম্যান হলেও আন্তর্জাতিক ক্রিকেটে তাঁর আছে ৪৭ উইকেট । বোলিং সব সময়ই করতে চান আশরাফুল, ‘বোলিং সব সময়ই উপভোগ করি। আর ঘরোয়া ক্রিকেটে নিয়মিতই বোলিং করি। এতে ফিটনেস বাড়ে, খেলায় আরও বেশি মনোযোগ থাকে। চেষ্টা করব কালও ভালো বোলিং করতে।’
