
রিয়াল মাদ্রিদের এখন ‘একাদশে বৃহস্পতি’! কেবল প্রতীকী অর্থে নয়, সত্যি তা-ই। আজ লা লিগায় গ্রানাডাকে ৪-০ গোলে হারিয়েছে কার্লো আনচেলত্তির দল। এ মৌসুমে সব ধরনের প্রতিযোগিতায় রিয়ালের এটি টানা ১১তম জয়।‘সুপারসনিক গতি’তে ছুটছেন ক্রিস্টিয়ানো রোনালদো! পর্তুগিজ তারকা যেভাবে ছুটছেন, না বলে উপায় কী! প্রতি ম্যাচেই ধারাবাহিক পারফরম্যান্স। গ্রানাডার বিপক্ষেও দেখালেন। রোনালদোর সঙ্গে জ্বলে উঠেছেন হামেস রদ্রিগেজ ও করিম বেনজেমাও। রিয়াল মাদ্রিদের দামি আক্রমণভাগের তোপে গ্রানাডা হজম করেছে এক হালি গোল।ম্যাচের মাত্র ২ মিনিটেই বেনজেমার সহায়তায় দারুণ ফিনিশিংয়ে বল জল জড়িয়ে দেন রোনালদো। লিগে ৯ ম্যাচে ১৭ গোল রিয়াল তারকার। ৩১ মিনিটে আবারও বেনজেমা বল বাড়িয়ে দেন রদ্রিগেজকে। ক্রমেই ‘ভলি বিশেষজ্ঞ’ হয়ে উঠা কলম্বিয়ান স্ট্রাইকার অসাধারণ এক ভলিতে ১৬ গজ দূর থেকেই বল পাঠিয়ে দেন জালে। প্রথম দুটি গোলে সহায়তা করেছেন বেনজেমা। এবার তাঁর পালা। ৫৪ মিনিটে দৃষ্টিনন্দন এক ব্যাকহিলে রোনালদো বল দিলেন ফরাসি ফরোয়ার্ডকে। চোখের পলকেই বেনজেমার গোল! ৮৭ মিনিটে আবারও দৃশ্যপটে রদ্রিগেজ।অন্যদিকে আবারও অঘটনের শিকার লিভারপুল। ইংলিশ প্রিমিয়ার লিগে অলরেডরা ১-০ গোলে হেরেছে নিউক্যাসল ইউনাইটেডের কাছে। দশম ম্যাচে লিভারপুলের এটি চতুর্থ হার। ৪ জয় আর ২ ড্র মিলিয়ে তাদের পয়েন্ট ১৪। লিগে এর আগের ম্যাচটিতেও হাল সিটির সঙ্গে গোলশূন্য ড্র করেছিল ব্রেন্ডন রজার্সের দল। ৭৩ মিনিটে গোল করে স্বাগতিক সমর্থকদের মুখে হাসি ফোটান নিউক্যাসলের স্প্যানিশ ফরোয়ার্ড আয়োজ পেরেজ। রয়টার্স, গোলডটকম।
