
আন্তোনিও কন্তে চেলসির দায়িত্ব নেওয়ার পর থেকে যেন রিজার্ভ বেঞ্চটাই ঠিকানা হয়ে গিয়েছিল সেস্ক ফ্যাব্রিগাসের। কোচের আস্থা ফিরে পাওয়ার একটা সুযোগ খুঁজছিলেন। কাল লেস্টারের বিপক্ষে ইংলিশ ফুটবল লিগ কাপে সেই সুযোগটা পেলেনও। কী দারুণভাবেই না সেটি কাজে লাগালেন স্প্যানিশ মিডফিল্ডার। তাঁর জোড়া গোলেই লেস্টারকে ৪-২ ব্যবধানে হারিয়ে লিগ কাপের চতুর্থ রাউন্ডে উঠেছে চেলসি।
 
অন্য ম্যাচে ডার্বি কাউন্টিকে ৩-০ গোলে হারিয়ে চতুর্থ রাউন্ডে উঠেছে ছন্দে থাকা লিভারপুলও। অলরেডদের হয়ে গোল করেছেন রাগনার ক্লাভান, ফিলিপে কুতিনহো ও ডিভোগ ওরিগি।কিং পাওয়ার স্টেডিয়ামের ম্যাচে কিন্তু চেলসি পিছিয়ে ছিল ২-০ গোলে। প্রিমিয়ার লিগের আগের দুই ম্যাচে জয় পায়নি স্ট্যামফোর্ড ব্রিজের দলটি। সোয়ানসি সিটির সঙ্গে ড্রয়ের পর হেরেছে লিভারপুলের কাছে। টানা তৃতীয় ম্যাচেও জয়হীন থাকার সম্ভাবনা দেখা দিচ্ছিল কাল, কিন্তু ফ্যাব্রিগাসের জাদুতে ঘুরে দাঁড়িয়ে জয়ের হাসিতেই মাঠ ছেড়েছে তারা।
ইংলিশ ফুটবল লিগ কাপের এই ম্যাচে ইংলিশ প্রিমিয়ার লিগের বর্তমান চ্যাম্পিয়ন লেস্টার এগিয়ে গিয়েছিল ৭ মিনিটেই। দলকে এগিয়ে নিয়ে উজ্জীবিত জাপানি ফরোয়ার্ড শিনজি ওকাজাকিই ব্যবধান দ্বিগুণ করেন ৩৪ মিনিটে।প্রথমার্ধের একেবারে শেষ দিকে ব্যবধান কমায় চেলসি। ফ্যাব্রিগাসের কর্নার থেকে হেড করে স্কোর লাইন ২-১ করেন গ্যারি কাহিল। বিরতির ঠিক পরপরই চেলসিকে সমতায় ফেরান স্প্যানিশ ডিফেন্ডার সিজার অ্যাসপিলিকুয়েতা।আক্রমণ-পাল্টা আক্রমণে দারুণ জমে ওঠা এই ম্যাচে লেস্টারের জন্য বিরাট ধাক্কা হয়ে আসে পোলিশ ডিফেন্ডার ভসিলেফস্কির লাল কার্ড। কস্তাকে তিনি যে কেন অহেতুক ফাউল করতে গেলেন, সেটা তিনি নিজেই জানেন!ভসিলেফস্কির লাল কার্ড অতিরিক্ত সময়ে দুর্বল বানিয়ে দেয় লেস্টারকে। এ সময় চেলসি যেন হয়ে ওঠে অপ্রতিরোধ্য। ৯২ ও ৯৪ মিনিটে ফ্যাব্রিগাসের দুই গোলেই ম্যাচ থেকে পুরোপুরি ছিটকে পড়ে লেস্টার।দলের জয়ে অবদান রেখে স্বভাবতই দারুণ খুশি ছিলেন ফ্যাব্রিগাস। ম্যাচ শেষেও বোঝা গেল সেই উচ্ছ্বাস, ‘আসলে আজ শুরু থেকে খেলতে পেরে আমি দারুণ খুশি।’ একহাত নিয়েছেন সংবাদমাধ্যমকেও, ‘আমি মনে করি, আজ আমার পারফরম্যান্স কিছু সাংবাদিকের মুখ বন্ধ করে দেবে, যারা সব সময় আমার বিরুদ্ধে ফালতু কথাবার্তা লেখে।’এদিকে লিগ কাপের তৃতীয় রাউন্ড থেকে ছিটকে পড়েছে এভারটন ও বোর্নমাউথ। গুডিসন পার্কে এভারটন ২-০ গোলে হেরেছে চ্যাম্পিয়নশিপের দল নরউইচের কাছে। বোর্নমাউথও ৩-২ গোলে হেরেছে চ্যাম্পিয়নশিপের আরেক দল প্রেস্টনের কাছে। সূত্র: এএফপি।
