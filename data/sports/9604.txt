
অ্যাডাম মিলনেকে লং অন দিয়ে ছক্কা মারলেন তামিম ইকবাল। সবাই একটু নড়েচড়ে বসল। কদিন আগেই চ্যাম্পিয়নস ট্রফিতে ‘তামিম শো’র কথা এত দ্রুত ভোলার কথা নয় কারও। কিন্তু হতাশ হতে হলো পরের বলেই। কিউই ফাস্ট বোলারের পরের বলেই স্টাম্প উড়ল তামিমের। ন্যাটওয়েস্ট টি-টোয়েন্টি ব্লাস্টে মাত্র ৭ রানেই শেষ হলো তামিমের প্রথম ইনিংস।
এসেক্স কাউন্টির ৮ ম্যাচের চুক্তিতে ইংল্যান্ডে গেছেন তামিম। আজ কেন্টের বিপক্ষেই ছিল তাঁর প্রথম ম্যাচ। এসেক্স ইগলসের কোচ ক্রিস সিলভারউডও এ ম্যাচের আগে তামিমের অন্তর্ভুক্তিতে নিজের খুশির কথা জানিয়েছিলেন। দলের ওপেনিংয়ের দুর্বলতা তামিমের মাধ্যমেই কাটানোর পরিকল্পনা ছিল। প্রথম ম্যাচে অন্তত সে উদ্দেশ্য পূরণ হয়নি। ৩.২ ওভারের উদ্বোধনী জুটিতে মাত্র ২৮ রান তুলতে পেরেছে এসেক্স। ৭ বলে ৭ রান করে ফিরেছেন তামিম।তবে তামিম ফেরার পরও দ্রুত রান তুলেছে এসেক্স।  ২০ ওভারে ৮ উইকেটে ১৬৬ রান করেছে তামিমের দল। তামিমের ওপেনিং সঙ্গী বরুণ চোপড়া করেছেন ৪৭ রান। 
