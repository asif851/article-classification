



বিসিসিআইয়ের কেন্দ্রীয় চুক্তি থেকে বাদ মোহাম্মদ শামি।
স্ত্রীর অভিযোগের কারণেই এই সিদ্ধান্ত নিয়েছে বিসিসিআই।
নতুন চুক্তিতে বছরে ৭ কোটি রুপি পাওয়ার কথা ছিল শামির।
অভিযোগ থেকে নিজেকে নির্দোষ প্রমাণের পর চুক্তিতে ফিরতে পারবেন।


ভারতীয় ক্রিকেট বোর্ডের (বিসিসিআই) নতুন কেন্দ্রীয় চুক্তি থেকে আপাতত বাদ পড়েছেন পেসার মোহাম্মদ শামি। স্ত্রী হাসিন জাহানের অভিযোগের কারণেই শামিকে ২০১৮ সালের চুক্তিতে রাখা হয়নি বলে জানা গেছে।শামির বিরুদ্ধে স্ত্রী বিবাহবহির্ভূত সম্পর্ক ও শারীরিক নির্যাতনের অভিযোগ তোলার পর থেকেই তোলপাড় শুরু হয়েছিল বোর্ডের ভেতরে। পরে ভারপ্রাপ্ত বোর্ডপ্রধান বিনোদ রাই তাঁকে এই চুক্তির বাইরে রাখাটাই যুক্তিযুক্ত মনে করেন। শামির স্ত্রীর অভিযোগ যথেষ্ট গুরুতর মনে করেই এমন সিদ্ধান্ত নেওয়া হয়।বোর্ডের শীর্ষ পর্যায়ে সিদ্ধান্ত হয়েছে, শামির বিরুদ্ধে স্ত্রী হাসিন জাহানের অভিযোগ যথেষ্ট গুরুতর। বিবাহবহির্ভূত সম্পর্ক তো আছেই, একই সঙ্গে আছে স্ত্রীকে শারীরিক নির্যাতনের অভিযোগ। শামি এই অভিযোগ থেকে নিজেকে বের করে নিয়ে এলে অবশ্য এই চুক্তিতে তাঁর ঢোকার সুযোগ থাকছে। আপাতত তাঁকে বাইরেই থাকতে হবে।গতকাল বিসিসিআই ভারতীয় ক্রিকেটারদের নতুন বেতন কাঠামো ঘোষণা করে। সে অনুযায়ী ‘এ প্লাস’ ক্যাটাগরির খেলোয়াড়েরা প্রত্যেকে বছরে ৭ কোটি রুপি করে পাবেন। বিরাট কোহলি, রোহিত শর্মাদের সঙ্গে শামিও এই শ্রেণিভুক্তই ছিলেন। কিন্তু নিজের অন্দরমহল থেকে এমন গুরুতর অভিযোগ ওঠার পর বিসিসিআই তাঁকে আর তালিকায় রাখার কোনো কারণ খুঁজে পায়নি।
