
বিরাট কোহলি নাকি একদিন শচীন টেন্ডুলকারের সব রেকর্ড ভেঙে দেবেন। যে ফর্মে আছেন, এই ধারাবাহিকতা রাখতে পারলে তা হয়তো পারবেন। কিন্তু কোহলিকেই যে স্বস্তিতে থাকতে দিচ্ছেন না হাশিম আমলা। তিনিও কি কম ধারাবাহিক নাকি? কোহলির বেশ কটি দ্রুততম'র রেকর্ড আমলার ব্যাটে ভেঙেছে। আমলার কারণে আরও একটি রেকর্ডে বেশি দিন আয়েশ করতে পারলেন না কোহলি। এবার দ্রুততম সময়ে ২৩তম সেঞ্চুরি তুলে নেওয়ার রেকর্ডটায় কোহলিকে পেছনে ফেলেছেন আমলা।ত্রিদেশীয় সিরিজের গত ম্যাচে দক্ষিণ আফ্রিকা অনায়াসে হারিয়েছে ওয়েস্ট ইন্ডিজকে। তাতে ৭ উইকেট নিয়ে বাকি সবাইকে যেন ম্লান করে দিয়েছেন ইমরান তাহির। না হলে কিন্তু প্রোটিয়াদের জয়ের নায়ক ছিলেন আমলাও। আমলার ১১০ রানের ইনিংস দক্ষিণ আফ্রিকাকে ৩৪৩ রানের বড় পুঁজি এনে দিয়েছিল।আমলা ২৩তম ওয়ানডে সেঞ্চুরি পেলেন ১৩২ ইনিংসে। কোহলি সেটি পেয়েছিলেন ১৫৭ ইনিংসে। আমলা তো কোহলির চেয়ে বেশ এগিয়েই আছেন দেখা যাচ্ছে! এর আগে কোহলির আরও কটি দ্রুততমর রেকর্ড আমলা ভেঙেছিলেন। এর মধ্যে আছে দ্রুততম সময়ে ওয়ানডেতে ৬ হাজার রান পূর্ণ করা।
