
নেইমারের বিরুদ্ধে অভিযোগটা অনেক দিন ধরেই ছিল। মাঠে একটু ছোঁয়া লাগলেই নাকি মাটিতে পড়ে যান এই ব্রাজিলিয়ান তারকা। প্রতিপক্ষের খেলোয়াড়দের বিপদে ফেলার জন্য ইচ্ছাকৃতভাবেই পড়ে যান কি না—এ সংশয় অনেকেরই। গত বছরের শেষে চ্যাম্পিয়নস লিগের একটি ম্যাচ শেষে এহেন আচরণের জন্য নেইমারের তীব্র সমালোচনা করেছিলেন স্কটিশ ক্লাব সেল্টিকের কোচ নেইল লেনন। তবে এ ধরনের অভিযোগ এককথায় নাকচ করে দিয়েছেন ২১ বছর বয়সী নেইমার। মাঠে কোনো রকম নাটক করেন না বলেই দাবি করেছেন বার্সেলোনার এই ফরোয়ার্ড।লা লিগার এবারের মৌসুমে প্রথম আট ম্যাচে নেইমার ফাউলের শিকার হয়েছেন সর্বোচ্চ ৩২ বার। সেই সময় পর্যন্ত সব প্রতিযোগিতা মিলিয়ে তাঁকে ফাউল করে হলুদ কার্ড দেখতে হয়েছিল প্রতিপক্ষের আটজন খেলোয়াড়কে। সেল্টিকের ব্রাউনকে তো মাঠই ছাড়তে হয়েছিল লাল কার্ড দেখে। প্রতিপক্ষের খেলোয়াড়-কোচদের তো খেপে যাওয়াই স্বাভাবিক। তবে মাঠে সুবিধা আদায়ের জন্য ইচ্ছে করে পড়ে যান না বলেই দাবি করেছেন নেইমার। সম্প্রতি এক সাক্ষাত্কারে তিনি বলেছেন, ‘আমি নাটক করি না। যখন প্রতিপক্ষের কোনো খেলোয়াড় আমাকে জোরে আঘাত করে, তখন আমি নিজেকে রক্ষা করার চেষ্টা করি মাত্র। গুরুতরভাবে যেন আঘাত না পাই, সেটাই নিশ্চিত করার চেষ্টা করি আমি।’ আর এগুলো নিয়ে চলমান নানাবিধ সমালোচনায়ও খুব একটা কান দেন না বলে জানিয়েছেন নেইমার, ‘কোনো ব্যাপারেই, আমাকে নিয়ে যা বলা হয়, তাতে আমি বিষণ্ন বা বিরক্ত হই না।’ গোল ডটকম
