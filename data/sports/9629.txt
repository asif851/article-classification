
কী ভয়ংকর কথা! লিওনেল মেসির হাতে একদা অপমানিত হতে হয়েছিল পেপ গার্দিওলাকে! আর্জেন্টাইন তারকা নাকি বার্সেলোনার প্রায় পুরো দলের সামনে ইচ্ছা করেই গার্দিওলার নির্দেশ অমান্য করেছিলেন।এই ‘সাংঘাতিক’ ঘটনা ফাঁস করে দিয়েছেন যুক্তরাষ্ট্রের মেজর লিগ সকারে নিউইয়র্ক রেড বুলসের সাবেক কোচ হ্যান্স বেক। কোনো সূত্রের অবতারণা না করেই বেক জানিয়েছেন, ২০০৯ সালে মেসি গার্দিওলার একটি নির্দেশ অমান্য করেছিলেন। প্রায় পুরো দলের সামনে ঘটা এ ঘটনাটি লজ্জায় বিমূঢ় করে দিয়েছিল বার্সেলোনার সাবেক কোচকে।বেক কখনোই বার্সেলোনার সঙ্গে কোনো ব্যাপারে জড়িত ছিলেন না। সুতরাং মেসি-গার্দিওলার এ ঘটনাটি তিনি কীভাবে জানলেন? রেড বুলসের সাবেক এই কোচ অবশ্য কোনো সূত্রের নাম প্রকাশ করতে অস্বীকৃতি জানিয়ে বলেছেন, ‘আমি ঘটনাটি খুব নির্ভরযোগ্য সূত্রেই জানতে পেরেছি।’খুব সম্ভবত থিয়েরি অঁরি কিংবা রাফায়েল মারকুইজের কাছ থেকেই তিনি ব্যাপারটি জেনেছেন। আজ থেকে বছর চারেক আগে অঁরি আর মারকুইজ খেলতেন কাতালানদের দলে। মেসি-গার্দিওলার মধ্যে যদি এমন কিছু আদতে ঘটেই থাকে, তাহলে তা জানা সম্ভব কেবল অঁরি কিংবা মারকুইজের সূত্রেই।বেকের ভাষ্য অনুযায়ী মূল ঘটনাটি ছিল অনেকটা এমন, গার্দিওলা নাকি ওই সময় বার্সার খেলোয়াড়দের ম্যাচের আগের তিন ঘণ্টা কোলাজাতীয় পানীয় খেতে নিষেধ করেছিলেন। মেসি একদিন কোনো এক ম্যাচের আগে ব্যাপারটি খুব বাজেভাবে চ্যালেঞ্জ করেছিলেন। আর্জেন্টাইন তারকা মাঠে নামার ঠিক আগে ড্রেসিংরুমের ফ্রিজ থেকে একটি কোলাজাতীয় পানীয়ের ক্যান বের করে উদ্ধত ভঙ্গিতে গার্দিওলার সামনে তা খাওয়া শুরু করেন। পুরো ঘটনায় হতবাক হয়ে পড়েন দলের বাকি খেলোয়াড়েরা। গার্দিওলার অবস্থা ছিল ‘অধিক শোকে পাথর’ হয়ে যাওয়ার মতো।
সুইডেনের টিভি ফোর চ্যানেলে দেওয়া এক সাক্ষাত্কারে বেক এ ‘বোমা’টি ফাটিয়েছেন। তবে সাক্ষাত্কার গ্রহণকারী বারবার তাঁর কাছ থেকে ঘটনার সূত্র জানতে চাইলেও তিনি তা প্রকাশ করেননি।
এমন বাজে একটি ব্যাপার ঘটানোর পরও গার্দিওলা নাকি মেসির বিরুদ্ধে কোনো ব্যবস্থা নিতে পারেননি। এমনকি তিনি তাঁকে একাদশের বাইরেও ছুড়ে ফেলতে পারেননি। বেকের মতে, মেসির মতো তারকার বিরুদ্ধে শাস্তিমূলক ব্যবস্থা নেওয়ার পর্যায়ে ওই সময় গার্দিওলা ছিলেন না। ওয়েবসাইট।
