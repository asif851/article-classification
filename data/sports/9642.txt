
ভারতের স্বঘোষিত গুরু আশারাম বাপু আজ কিশোরী ধর্ষণের দায়ে যাবজ্জীবন কারাদণ্ড পেয়েছেন। আদালতের ঘোষণার পর আশারাম ও ভারতের প্রধানমন্ত্রী নরেন্দ্র মোদির একটি ভিডিও শেয়ার করেছিলেন এক ব্যক্তি। সে টুইট আবার শেয়ার দেওয়া হয়েছিল আইসিসির অফিশিয়াল টুইটার অ্যাকাউন্ট থেকে। এ ঘটনায় পরে নতুন টুইট করে ক্ষমা চেয়ে আন্তর্জাতিক ক্রিকেট কাউন্সিল (আইসিসি)। 
আজ বুধবার রাজস্থানের যোধপুরের আদালত ৭৭ বছর বয়সী আশারামকে ২০১৩ সালের এক মামলায় যাবজ্জীবন কারাদণ্ড দিয়েছেন। এরপর প্রতীক সিনহা নামের এক ব্যক্তি ভারতের প্রধানমন্ত্রীর সঙ্গে আশারামের একটি পুরোনো ভিডিও দেন টুইটে। সঙ্গে লিখে দেন, ‘নরেন্দ্র মোদি ও আশারামের কিছু পুরোনো মধুর স্মৃতি সবার সঙ্গে শেয়ার করছি।’ আইসিসির অফিশিয়াল টুইটার পেজ সে ভিডিও শেয়ার দেয়।এরপরই ঝড় উঠেছে টুইটারে। আইসিসির মতো নিরপেক্ষ একটি প্রতিষ্ঠানের ৮২ লাখ ফলোয়ারের টুইটার পেজ এ ধরনের পোস্ট দিতে পারে কি না, এ নিয়ে বিতর্ক হয়। আইসিসির টুইটার পেজ থেকে অবশ্য দ্রুতই টুইটটি মুছে ফেলা হয়। এরপর নতুন টুইট করে সবার কাছে ক্ষমা চেয়েছে সংস্থাটি, ‘আজ সকালে টুইটার ফিডে অক্রিকেটীয় একটি বিষয় নিয়ে টুইট হওয়ায় আইসিসি আন্তরিকভাবে দুঃখিত। যে স্বল্প সময়ের জন্য এটা দেখা গেছে, সে সময়ে যদি কেউ আহত হয়ে থাকেন, তবে এ জন্য ক্ষমা চাচ্ছি। কীভাবে এটা ঘটল, সেটা জানার জন্য তদন্ত করা হচ্ছে।’
