
একটি–দুটি নয়। টানা চার–চারটি। লিওনেল মেসি একের পর এক ব্যালন ডি’অর জিতেছেন। আর দর্শক হয়ে থাকতে হয়েছে ক্রিস্টিয়ানো রোনালদোকে। অথচ তিনিও সে সময় খেলছিলেন দুর্দান্ত। এবার কি মেসির দর্শক হওয়ার পালা? কার্লো আনচেলত্তি কিন্তু তেমনটাই মনে করেন। রিয়াল মাদ্রিদ কোচের মনে কোনো সংশয় নেই, গতবারের মতো এবারও ব্যালন ডি’অর জিততে চলেছেন রোনালদোই।লিগে টানা চার ম্যাচে রোনালদো তৃতীয় হ্যাটট্রিক করার পর আনচেলত্তি বলেছেন, ‘রোনালদো যে এ বছরও ব্যালন ডি’অর জিততে চলেছে এটা নিয়ে কোনো সন্দেহ থাকতে পারে না। এটা নিয়ে বাজি ধরারও কিছু নেই।’২০০৮ সালে রোনালদো প্রথম ব্যালন ডি’অর জেতেন। তখন অবশ্য ফিফা বর্ষসেরা আর ব্যালন ডি’অর আলাদা দুটো পুরস্কার ছিল। এরপর মেসি টানা চারবার এই পুরস্কার পান। গত বছর আবারও বর্ষসেরা হন রোনালদো। এই পুরস্কার হাতে নিয়ে আবেগে কেঁদে ফেলেছিলেন। বোঝা গিয়েছিল, এত দুর্দান্ত খেলেও মেসির আলোতে ম্লান হয়ে থাকাটা তাঁর জন্য কতটা অসহনীয় বেদনার ছিল। যদিও মেসি–ভক্তদের অভিযোগ, গতবারও ভোটাভুটিতে মেসিই জিতেছিলেন। কিন্তু সমালোচনার ভয়ে ফিফা ভোটের সময়সূচি আরেক দফা বাড়িয়েই শুধু দেয়নি, আগে কেউ ভোট দিয়ে ফেললে সেটি পরিবর্তনের সুযোগও করে দিয়েছিল। ফিফা বর্ষসেরার ভোটাভুটি নিয়ে রোনালদো আর সেপ ব্ল্যাটার কথার লড়াইয়েও জড়িয়ে পড়েছিলেন।তবে এবার নিজের আলোতে রোনালদো যেন ম্লান করে দিচ্ছেন মেসিকে। গত মৌসুমে চ্যাম্পিয়নস লিগে ১৭ গোল করেছেন। সব মিলিয়ে ৪৭ ম্যাচে করেছেন ৫১ গোল। টানা চার মৌসুমে গোলের ফিফটি। যদিও বিশ্বকাপটা ভালো যায়নি তাঁর। তবে এক যুগ পর রিয়ালকে জিতিয়েছেন চ্যাম্পিয়নস লিগ শিরোপা। অন্যদিকে বার্সেলোনার হয়ে গত মৌসুমে ৪৬ ম্যাচে ৪১ গোল করেছেন মেসি। গত বিশ্বকাপের সেরা খেলোয়াড়ও হয়েছেন। মেসি বিশ্বকাপটা জিতলে হয়তো অন্য রকম কিছু হতো। কিন্তু চ্যাম্পিয়নস লিগ জেতায় রোনালদোই এদিক দিয়ে এগিয়ে আছেন।তার ওপর এই মৌসুমের শুরু থেকে যেভাবে গোল করছেন, ব্যালন ডি’অরের ভোটাররা রোনালদোতে প্রভাবিত হতেই পারেন। ফিফার সদস্য দেশগুলোর জাতীয় দলের কোচ–অধিনায়ক ও একজন সাংবাদিক বর্ষসেরা নির্বাচনের ভোট দিয়ে থাকেন।
