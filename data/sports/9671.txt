
তিতের বুঝি আর দেরি সইছে না! বিশ্বকাপের পরিকল্পনা, কে খেলবে দলে, কীভাবে খেলবে দল...এসব চিন্তাই এখন ব্রাজিল কোচের নিয়ত সঙ্গী হওয়ার কথা। কিন্তু তাই বলে এত তাড়াতাড়ি ২০১৮ রাশিয়া বিশ্বকাপের দলই ঘোষণা করে দেবেন!
সুইজারল্যান্ডের সঙ্গে বিশ্বকাপে ব্রাজিলের প্রথম ম্যাচটার এখনো ঠিক ১২০ দিন বাকি। বিশ্বকাপের জন্য ৩০ সদস্যের প্রাথমিক দল দেওয়ার জন্য সময় পাওয়া যাবে মে মাসের মাঝামাঝি পর্যন্ত, সেখান থেকে ২৩ জনের চূড়ান্ত দল দেওয়ার সময়টা হবে জুনের প্রথম সপ্তাহে কোনো এক দিন। অথচ গত পরশুই রাশিয়ায় যেতে পারেন এমন সম্ভাব্য ১৫ জনের নাম ঘোষণা করে দিয়েছেন তিতে! শুরুর একাদশে কারা থাকবেন, বলে দিয়েছেন সেটিও!
তালিকায় অবশ্য চমক নেই। ২০১৬ সালের জুনে দায়িত্ব নেওয়ার পর একের পর এক জয়ে মোড়ানো সময়টাতে ঘুরিয়ে-ফিরিয়ে চেনা মুখগুলোকেই মাঠে নামিয়েছেন তিতে। জয়ের পাশাপাশি বড় ব্যাপার, ব্রাজিলের খেলায় ফিরেছে সাম্বার ছন্দও। যাঁদের সঙ্গে নিয়ে এমন চেনা রূপে ফিরিয়েছেন ব্রাজিলকে, দেশটির ষষ্ঠ বিশ্বকাপের স্বপ্ন বাস্তবায়নের দায়িত্বটাও তিতে তুলে দিচ্ছেন তাঁদেরই কাঁধে। ব্রাজিলের জনপ্রিয় ওয়েবসাইট ইউওএল এস্পোর্তেকে দেওয়া সাক্ষাৎকারে ৫৭ বছর বয়সী কোচ বলেই দিয়েছেন, ‘যে ১১ জন খেলবে, তারা হলো-অ্যালিসন, মার্সেলো, মিরান্দা, মারকিনিওস, দানিয়েল আলভেজ, পাওলিনহো, রেনাতো অগুস্তো, কাসেমিরো, নেইমার, কুতিনহো ও গ্যাব্রিয়েল জেসুস।’
এ তো গেল শুরুর একাদশ। বাকি চারজনের নাম? সেগুলোও বলে রেখেছেন ব্রাজিল কোচ-রবার্তো ফিরমিনো, থিয়াগো সিলভা, ফার্নান্দিনহো ও উইলিয়ান। হয়ে গেল ১৫ জন, রইল বাকি আট। তাঁরা কারা হবেন? এখানে অবশ্য রাস্তাটা খোলা রাখছেন তিতে, ‘ (২৩ জনের) তালিকাটা একদিকে খোলা, অন্যদিকে বন্ধ।’
অর্থাৎ যে ১৫ জনের নাম বলে দিয়েছেন, কেউ চোটে না পড়লে সম্ভবত এতে আর কোনো বদল আসছে না। দেখা যাক, এভাবে দুম করে আগেভাগে দলের দুই-তৃতীয়াংশ নাম ঘোষণা করে দেওয়ার সিদ্ধান্তটা কতটা কাজে আসে!
বিশ্বকাপে গ্রুপটা অন্তত কাগজে-কলমে খুব একটা কঠিন পড়েনি ব্রাজিলের। সুইজারল্যান্ডকে দিয়ে শুরু বিশ্বকাপে ব্রাজিলের পরের দুটি ম্যাচ কোস্টারিকা ও সার্বিয়ার সঙ্গে। তার আগে মার্চে বিশ্বকাপের স্বাগতিক রাশিয়া ও বর্তমান বিশ্ব চ্যাম্পিয়ন জার্মানির সঙ্গে দুটি প্রস্তুতি ম্যাচ খেলবে ব্রাজিল।
তিতের এই ১৫ জনকে একসঙ্গে আরেকবার দেখার সুযোগ মিলতে পারে তখনই! ইএসপিএন।
