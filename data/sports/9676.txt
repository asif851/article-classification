
ভারতের বিপক্ষে কোনো দলের খেলা মানেই আলোচনাটা বিরাট কোহলি কিংবা মহেন্দ্র সিং ধোনিদের নিয়ে। এটা নতুন কিছু নয়, শচীন টেন্ডুলকার থেকে সুনীল গাভাস্কারদের যুগেও তাই ছিল। ভারতীয় বোলারদের নিয়েও যে ভাবতে হয়, এটা যেন কারও মাথাতেই আসে না, অন্তত ওয়ানডেতে। এলেও সেই আলোচনা থাকে স্পিনারদের ঘিরে।
তবে নিউজিল্যান্ডের বিপক্ষে প্রস্তুতি ম্যাচ ভারতের পেসাররা জানিয়ে দিলেন, তাঁরা কেবল পার্শ্বচরিত্র হতে আসেননি। ভারতীয় পেসারদের দাপটে ১৮৯ রানেই গুঁড়িয়ে গেছে নিউজিল্যান্ড। জবাবে এই প্রতিবেদন লেখা পর্যন্ত ১ উইকেটে ৩০ রান তুলে ফেলেছে ভারত।নিউজিল্যান্ডের ১০ উইকেটের সাতটিই ভারতের পেসাররা নিয়েছেন। মোহাম্মদ শামি ও ভুবনেশ্বর কুমার তিনটি করে। উমেশ যাদব নিয়েছেন একটি। উমেশ অবশ্য নালিশ করতে পারেন। তাঁকে আক্রমণে আনাই হয়েছে ২৬ ওভার পর। ততক্ষণে নিউজিল্যান্ডের ৭ উইকেট পড়ে গেছে। তা হোক, ভারতের পেসাররা আলোচনায়, যাদবের তাতেই খুশি হওয়ার কথা।বিশেষ খুশি হওয়ার কথা শামির। দুই বছরের বেশি সময় হয়ে গেল ভারতের হয়ে সর্বশেষ ওয়ানডে খেলেছেন। সেভাবে দৃশ্যপটেই নেই। তাঁকে সেরা বোলার বলায় শোয়েব মালিককে নিয়ে পর্যন্ত হাসাহাসি হচ্ছে সামাজিক মাধ্যমে। সেই শোরগোলের মধ্যেই শামি করলেন দুর্দান্ত বোলিং। প্রথম তিনটি উইকেটই তাঁর। শুরুর এই ধাক্কা আর সামলে উঠতে পারেনি কিউইরা।স্কোরটাকে ১৮৯ রানে থামতে দেখে বরং স্বস্তি পাওয়ার কথা নিউজিল্যান্ডের। শেষ দিকে জিমি নিশাম ওভাবে দাঁড়িয়ে না গেলে দেড় শ রান নিয়েও যে সন্দেহ ছিল। চোট কাটিয়ে ফেরা শামি ফিরতেই ভারতীয় পেস আক্রমণের রূপ বদলে গেল। মার্টিন গাপটিল, কেন উইলিয়ামসন, নিল ব্রুম—কিউইদের প্রথম তিন ব্যাটসম্যানকেই ফেরালেন শামি। একটু পরে উইকেট উৎসবে যোগ দিলেন ভুবনেশ্বর। রবীন্দ্র জাদেজা ও রবিচন্দ্রন অশ্বিনও ধ্বংসযজ্ঞে যোগ দিলে ১২৬ রানে সপ্তম উইকেট হারায় নিউজিল্যান্ড।একমাত্র লুক রনকিই একটু প্রতিরোধ গড়ে ৬৩ বলে ৬৬ রান করে আউট হয়েছেন। শেষ দিকে নিশাম টেল এন্ডারদের নিয়ে ৬৩ রান যোগ করায় ৩৮.৪ ওভারে অলআউট হওয়ার আগে ১৮৯ রানের সংগ্রহ পায় নিউজিল্যান্ড। নিশাম অপরাজিত ছিলেন ৪৬ রানে।
