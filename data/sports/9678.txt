
অল্পের জন্য কাল সোনার পদক হাতছাড়া হয়েছিল শুটিংয়ে। ছেলেদের ১০ মিটার এয়ার রাইফেলে রুপা জিতেছিলেন রাব্বি হাসান। কিন্তু আজ সেই শুটিংই দেশকে উপহার দিল সোনা। আজারবাইজানের বাকুতে চতুর্থ ইসলামিক সলিডারিটি গেমসের দ্বিতীয় দিনে ১০ মিটার এয়ার রাইফেলের মিশ্র দলগত ইভেন্টে সোনা জিতেছেন আবদুল্লাহ হেল বাকি ও সৈয়দা আতকিয়া হাসান দিশা জুটি। ইসলামিক গেমসে এটিই বাংলাদেশের সেরা সাফল্য। এটি শুটিংয়ের নতুন এক ইভেন্ট। এই বছরের শুরুতে দিল্লিতে শুটিং বিশ্বকাপে পরীক্ষামূলকভাবে ইভেন্টটি চালু করা হয়েছিল। বাকু থেকে এই ইভেন্টেই এল বাংলাদেশের সাফল্য।  বাকি ও দিশা জুটি আজ ৫-১ পয়েন্টের ব্যবধানে হারিয়ে দিয়েছেন ইরানের খেদমতি নাজমেহ ও নূরজিয়ান পোরিয়া জুটিকে। প্রথম তিনটি শটে বাংলাদেশের দুই শুটার যথাক্রমে ২০.৯, ২০.৩, ১৯.৭ পয়েন্ট স্কোর করেন। পরের শটে অবশ্য ইরানি জুটি তুলে নেন ২১ পয়েন্ট। এরপর আবারও টানা দুটি শটে বাকি-দিশা জুটি ২০.৬ ও ২১.৫ পয়েন্ট পেয়ে ছিনিয়ে নেন সোনার পদক।
 
