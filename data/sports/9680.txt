
রাজশাহী বিশ্ববিদ্যালয়ে সম্মান দ্বিতীয় বর্ষের ছাত্রী, বিষয় ইসলামের ইতিহাস ও সংস্কৃতি। পড়ার সঙ্গে খেলা চালিয়ে যাওয়ার মতো কঠিন কাজটা এত দিন করে এসেছেন নীরবে। তাই দেশের দ্রুততম মানবীর মুকুটটা কাল মাথায় রাখতে পেরে খুবই উচ্ছ্বসিত শিরিন আক্তার।এমন আনন্দময় সময়ে একটা লাল-সবুজ পতাকা গায়ে জড়িয়ে বঙ্গবন্ধু স্টেডিয়ামে ঘুরলেন কয়েকবার। আগের দিন দ্রুততম মানবের আসনটা ধরে রেখেছেন মেসবাহ। দ্রুততম মানবীর আসনে আবারও বসলেন শিরিন। তাঁর উচ্ছ্বাসের মধ্যেই বাস্তবতা এসে সামনে দাঁড়ায়—নতুন অ্যাথলেট আসছে না।২০১৩ থেকে মেসবাহ জিতেছেন টানা পাঁচটি ১০০ মিটার। পরের বছর থেকে শিরিনের এটি টানা চতুর্থ শিরোপা। তিনটিই জাতীয় মিটে, সে হিসেবে কাল ৪০তম জাতীয় অ্যাথলেটিকসে হ্যাটট্রিক করেছেন সাতক্ষীরার মেয়ে।অনেক পরিশ্রমের বিনিময়ে এই অর্জন। সাংবাদিক-জটলায় তাই শিরিনকে আপ্লুত দেখায়, ‘দ্রুততম মানবী খেতাবটা ধরে রাখতে অনেক কষ্ট করেছি। পরীক্ষা, পড়া এসব সামলে ঢাকায় এসে ট্রেনিং। সেটাও বিশেষ অনুরোধে বিকেএসপিতে কাফি স্যারের কাছে।’ দেশে সেরা হয়েই খুশি, নাকি এসএ গেমসে কিছু করতে চান?এই প্রশ্নে আগের দিন মেসবাহর বলা কথার সঙ্গে শিরিনের উত্তরও মিলে গেল। দুজনই দীর্ঘমেয়াদি অনুশীলন চান। শিরিন সামনের এসএ গেমসে ১০০ মিটারে একটা পদক জয়ের স্বপ্ন আঁকেন। সেটিও আবার সোনা! কিন্তু সত্যি বলতে তাঁর টাইমিং সেই উৎসাহ জোগায় না।এ বছরই গুয়াহাটি এসএ গেমসের হিটে তাঁর ইলেকট্রনিক টাইমিং ১১.৯৯ সেকেন্ড। ফাইনালে ১২.৪৩। কাল হাতঘড়িতে ১২.০১। এবার এসএ গেমসে সোনা জেতা শ্রীলঙ্কান অ্যাথলেটের টাইমিং ১১.৭১!এসএ গেমসে ভালো করতে চান ২০০ মিটারে সেরা সেনাবাহিনীর শরিফুল ইসলামও। ছেলেদের ১০০ মিটার ধরে রেখে সেনাবাহিনীর হাত থেকে ২০০ মিটার ছিনিয়ে নেওয়ার চ্যালেঞ্জ দিয়েছিল নৌবাহিনী। কিন্তু তা হতে দেননি শরিফুল। দলকে সোনা উপহার দিয়ে তাঁকে বলতে হলো এসএ গেমস নিয়ে, ‘এসএ গেমসে ভালো করতে লম্বা সময় অনুশীলন দরকার। আমরা সেটা পাই না। তিন-চার মাস অনুশীলন করে গেমসে গেলে শুনতে হয়, আপনারা খেলতে এসেছেন, নাকি বেড়াতে এসেছেন!’২০০ মিটারে দক্ষিণ এশিয়ান গেমসে সোনাজয়ী প্রয়াত মাহবুব আলমের সেরা টাইমিং ২১.১৫ সেকেন্ড। টানা তিনবার ২০০ মিটারে বাংলাদেশের সেরা টাঙ্গাইল নিবাসী শরিফুল কাল হাতঘড়িতে টাইমিং করেছেন নিজের সেরা ২১.৫১। ব্যবধান এতেই স্পষ্ট।মেয়েদের ২০০ মিটারে নৌবাহিনীর সোহাগী আক্তারের টাইমিং ২৪.৬৬। তাঁদের পাশাপাশি কাল সোনা জিতেছেন জ্যাভলিনে নৌবাহিনীর রাসেদুজ্জামান, মেয়েদের লংজাম্পে একই দলের আইরিন আক্তার, পোলভল্টে সেনাবাহিনীর শরিফুল ইসলাম, শটপুটে বিমানবাহিনীর ইমতিয়াজ হোসেন, ৫ হাজার মিটার দৌড়ে বর্ডার গার্ডের শাকিল মিয়া।গত দুই দিনে ২১টি ইভেন্টে হাতঘড়িতেও কোনো জাতীয় রেকর্ড হয়নি। দেশের অ্যাথলেটিকসের অবস্থা এতেই পরিষ্কার।
