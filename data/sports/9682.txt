
বাংলাদেশ-জিম্বাবুয়ে দল ঘোষণা করেছে দুদিন আগে। আনুষ্ঠানিকভাবে আজ দল ঘোষণা করেছে ক্রিকেট শ্রীলঙ্কা (এসএলসি)। ত্রিদেশীয় সিরিজের ১৬ সদস্যের শ্রীলঙ্কা দলে সবচেয়ে বড় চমক শেহান মাদুশঙ্কা। 
মাত্র তিনটি করে প্রথম শ্রেণি ও লিস্ট ‘এ’ ম্যাচের অভিজ্ঞতা নিয়েই দলে ঠাঁই পেয়েছেন মাদুশঙ্কা। প্রথম শ্রেণি কিংবা ৫০ ওভারের ক্রিকেট—কোথাও আহামরি পারফরম্যান্স নেই ২২ বছর বয়সী পেসারের। তবুও কীভাবে সুযোগ পেলেন শ্রীলঙ্কা দলে?কদিন আগে শারজায় টি-টেন খেলেছেন মাদুশঙ্কা। ৪ ম্যাচে ১ উইকেট নিলেও তরুণ পেসারের বোলিং মনে ধরেছে হাথুরুর। সংবাদমাধ্যমকে শ্রীলঙ্কান কোচ বলেছেন, ‘জোরে বোলিং করতে পারে আমাদের এমন বোলার দরকার। তার সেটি আছে। আমাদের কিছু ভালো মানের ফাস্ট বোলার দরকার। আমাদের বিবেচনায় যেসব খেলোয়াড় আছে, বড় টুর্নামেন্টের আগে তাদের কিছু ম্যাচ খেলার সুযোগ করে দিতে হবে।’ যেহেতু আগে কখনো জাতীয় দল কিংবা ঘরোয়া ক্রিকেটের শীর্ষ পর্যায়ে খুব একটা খেলা হয়নি, প্রতিপক্ষের তাই মাদুশঙ্কাকে নিয়ে বিশ্লেষণের সুযোগ কম। মাদুশঙ্কার মতোই ২০১৫ সালের এপ্রিলে পাকিস্তানের বিপক্ষে টি-টোয়েন্টিতে হঠাৎ বাংলাদেশ দলে মোস্তাফিজুর রহমানকে সুযোগ দিয়েছিলেন হাথুরু। আবির্ভাবেই কী করেছিলেন বাঁহাতি পেসার, নিশ্চয়ই জানা আছে। শ্রীলঙ্কান সংবাদমাধ্যমের প্রশ্ন, হাথুরু কি মোস্তাফিজের মতো নতুন কোনো চমক আনছেন? মাদুশঙ্কা-চমকের সঙ্গে ত্রিদেশীয় সিরিজে শ্রীলঙ্কা দলে ফিরেছেন দিনেশ চান্ডিমাল, কুশল মেন্ডিস ও ওয়ানিডু হাসারাঙ্গা। এসএলসি গত সপ্তাহে বরখাস্ত করেছে ভারত সফরে সীমিত ওভারে দলকে নেতৃত্ব দেওয়া থিসারা পেরেরাকে। ‘নতুন’ অধিনায়ক হিসেবে তারা বেছে নিয়েছে পুরোনো অধিনায়ক অ্যাঞ্জেলো ম্যাথুসকে। শুধু বাংলাদেশের ত্রিদেশীয় কিংবা টি-টোয়েন্টি সিরিজ নয়, শ্রীলঙ্কা বোর্ড ২০১৯ বিশ্বকাপ পর্যন্ত দায়িত্ব তুলে দিয়েছে ম্যাথুসের হাতে। ত্রিদেশীয় সিরিজে বাংলাদেশকে শক্তিশালী দল মানছেন হাথুরু। কমাস আগেও যেহেতু মাশরাফি-সাকিবদের কোচ ছিলেন, জানিয়ে রাখলেন এই দল সম্পর্কে তাঁর অনেক কিছুই জানা, ‘ঘরের মাঠে বাংলাদেশ অনেক শক্তিশালী দল। বেশ কিছু সিরিজ জিতেছে তারা। সাম্প্রতিক সময়ে হেরেছে শুধু ইংল্যান্ডের কাছে। বাংলাদেশি খেলোয়াড়েরা কে কেমন করে আমি জানি। কিছু বিষয় নিয়ন্ত্রণে এটি আমাকে সহায়তা করবে।’ ত্রিদেশীয় সিরিজের শ্রীলঙ্কা দল অ্যাঞ্জেলো ম্যাথুস (অধিনায়ক), উপুল থারাঙ্গা, দানুস্কা গুনাতিলকা, কুশল মেন্ডিস, দিনেশ চান্ডিমাল, কুশল পেরেরা, থিসারা পেরেরা, আসেলা গুনারত্নে, নিরোশান ডিকভেলা, সুরঙ্গা লাকমল, নুয়ান প্রদীপ, দুষ্মন্ত চামিরা, শেহান মাদুশঙ্কা, আকিলা দনাঞ্জয়া, লক্ষণ সান্দাকান, ওয়ানিডু হাসারাঙ্গা।
