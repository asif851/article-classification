
• আবাহনীর বিপক্ষে ৮ উইকেট ইয়াসিন আরাফাত মিশুর • ফতুল্লায় আবাহনী গুটিয়ে গেছে ১১৩ রানে
• আবাহনীর সর্বোচ্চ রান মনন শর্মার • মোহাম্মদ মিঠুন করেছেন ৪০
ইয়াসিন আরাফাত মিশু—নামটা ক্রিকেটপ্রেমীদের কাছে খুব পরিচিত হওয়ার কথা নয়। নোয়াখালীর ১৯ বছর বয়সী এই পেসের ক্যারিয়ারের তৃতীয় লিস্ট ‘এ’ ম্যাচে খেলতে নেমেই বাজিমাত করলেন। ঢাকা প্রিমিয়ার লিগে আবাহনীর বিপক্ষে নিয়েছেন ৮ উইকেট। এটি লিস্ট ‘এ’তে বাংলাদেশের পক্ষে​ রেকর্ড। এর আগে ১৭ রানে ৭ উইকেট নিয়েছিলেন আবদুর রাজ্জাক। এই বোলিংয়ে গাজী গ্রুপ ক্রিকেটার্সের বিপক্ষে ফতুল্লায় ১১৩ রানে গুটিয়ে গেছে আবাহনী। জবাবে ১২১ বল হাতে রেখেই ৮ উইকেটের জয় তুলে নিয়েছে গাজী।টসে জিতে ফিল্ডিং নিয়ে আবাহনীকে শুরু থেকেই চেপে ধরে গাজী গ্রুপ। ১২ রানে প্রথম উইকেট তুলে নেওয়ার পর নিয়মিত বিরতিতেই তারা ফিরিয়েছেন আবাহনীর তারকা ব্যাটসম্যানদের। ইয়াসিনের বলে ফেরেন সাইফ হাসান, নাজমুল হোসেন, নাসির হোসেন, মোসাদ্দেক হোসেন, মনন শর্মা, মাশরাফি বিন মুর্তজা, সানজামুল ইসলাম ও আরিফুল ইসলাম সবুজ। তাঁর পাশাপাশি ২ উইকেট পেয়েছেন টিপু সুলতান। আবাহনীর পক্ষে সর্বোচ্চ ৪৬ রান মনন শর্মার, ৪০ রান করেছেন মোহাম্মদ মিথুন।
