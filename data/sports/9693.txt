
এজবাস্টনে বাংলাদেশ-ভারত সেমিফাইনালের টিকিট এখন সোনার হরিণ! সেমিফাইনালে নিশ্চিত হওয়ার আগেই ভারতীয় দর্শকেরা প্রায় সব কেটে রাখায় টিকিট পাচ্ছেন না বাংলাদেশের সমর্থকেরা। এই টিকিট-সংকটে একটা উপায় বের করেছে আয়োজক কর্তৃপক্ষ।
সেমিফাইনালে সব দলের সমর্থকদের সর্বোচ্চ সুযোগ করে দিতে এজবাস্টন মাঠ কর্তৃপক্ষ তাদের নিজস্ব ওয়েবসাইটে দর্শকদের অনুরোধ করেছে, যাদের হাতে অপ্রয়োজনীয় টিকিট আছে, তারা আইসিসির ওয়েবসাইটের মাধ্যমে ফেরত দিতে পারে। ‘অপ্রয়োজনীয়’ বলতে, ধরুন এজবাস্টনে নিজের দলের সেমিফাইনাল দেখবেন বলে ইংল্যান্ড বা পাকিস্তানের সমর্থক যদি কিনে থাকেন, সে ক্ষেত্রে টিকিট ফিরিয়ে দেওয়া যেতে পারে। এই দুই দল সেমিফাইনাল খেলবে কার্ডিফে। টিকিট ফেরত নেওয়ার প্রক্রিয়া শেষ হবে ম্যাচ শুরুর ২৪ ঘণ্টা আগে। যাতে টিকিট পুনঃপ্রক্রিয়া করতে পারে আয়োজক কর্তৃপক্ষ। ফেরত নেওয়া টিকিট পরে বিক্রি হবে ‘আগে এলে আগে পাবেন’ ভিত্তিতে।
ইংল্যান্ডে অবস্থানরত টিকিট-প্রত্যাশী বাংলাদেশের সমর্থকেরা চাইলে ঢুঁ মারতে পারেন এই ঠিকানায় সূত্র: এজবাস্টন ডট কম ও বার্মিংহাম মেইল।
