
তামিম ইকবাল ও রুবেল হোসেনের সঙ্গে যখন লাঞ্চ করতে হোটেলের বাইরে যাচ্ছেন, টেলিভিশন ক্যামেরা অনেকটা দূর পর্যন্ত অনুসরণ করল তাঁকে। বেলা আড়াইটার দিকে ফেরার সময়ও তা-ই। আল আমিন কোনো দিকে না তাকিয়ে সোজা লিফটের সামনে গিয়ে দাঁড়ালেন। তাঁর বিশ্বকাপ শেষ, এটা জেনে গেছেন ব্রিসবেনেই। নিঃসঙ্গ সেই যাত্রার সময় তখনো চূড়ান্ত হয়নি। আল আমিন তখনো জানেন না, ঘণ্টা চার-পাঁচ পরই শুরু হবে তাঁর জীবনের সবচেয়ে দুঃসহ উড়ান।ল্যাংহাম হোটেলের লিফট একটু আড়ালে। লিফট নেমে আসার অপেক্ষায় মাথা নিচু করে সেখানে একা দাঁড়িয়ে আল আমিন। সেখানেই তাঁর সঙ্গে এই কথোপকথনপ্রতিক্রিয়া জানতে চাওয়াটা নিষ্ঠুর মনে হচ্ছে। তার পরও যদি তা জানতে চাই...আল আমিন মুখ তুলে তাকালেন। শূন্য দৃষ্টি মেলে বললেন, ‘কী বলার আছে...আমি টিম রুল ভঙ্গ করেছি, সেটির শাস্তিও পেয়েছি। বোর্ড যে সিদ্ধান্ত নিয়েছে, সেটি মেনে নিয়েছি। আমার আর কিছু বলার নেই।’শুধু তো টিম রুল ভাঙাই নয়, আপনার ব্যাপারে আকসুও নাকি প্রশ্ন তুলেছে?আল আমিন: আকসু? আমি টিম রুলের বাইরে কাজ করেছি। এ কারণেই...ক্যানবেরায় তো আকসু আপনাকে জিজ্ঞাসাবাদ করেছে। একজন বুকির ছবি দেখিয়ে বলেছে, আপনি তাঁকে চেনেন কি না?আল আমিন: হ্যাঁ, ওরা আমাকে যা জিজ্ঞেস করেছে, তার জবাব দিয়েছি। তবে আপনাকে এটাও বলি, আকসু আমাকে বলেছে, আমার ব্যাপারে তাদের কোনো অভিযোগ নেই।বিশ্বকাপে তো নিশ্চয়ই ভালো কিছু করার স্বপ্ন নিয়ে এসেছিলেন। এভাবে ফিরে যেতে হওয়াটা নিশ্চয়ই খুব কষ্টের?আল আমিন: হ্যাঁ, অনেক স্বপ্ন নিয়ে এসেছিলাম। কী হয়ে গেল...আমার জন্য দেশের বদনাম হলো...আমার পরিবার, বন্ধুবান্ধব সবাই আমার জন্য কষ্ট পেল। আমার কথা যদি বলি...সেটি আর বলতে পারলেন না। গলাটা ধরে এসেছিল আগেই। এবার চোখে জল। ততক্ষণে লিফটও নেমে এসে হাঁ করে দরজা মেলে দিয়েছে। চোখ মুছতে মুছতে তাতে ঢুকে গেলেন আল আমিন।
