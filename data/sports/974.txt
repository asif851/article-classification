
প্রথম দুই ম্যাচে যাচ্ছেতাইভাবে হেরে তলানিতে চলে যাওয়া আত্মবিশ্বাস কী তবে কিছুটা ফিরে পেল ইংল্যান্ড। ক্রাইস্টচার্চে স্কটল্যান্ডের বিপক্ষে আগে ব্যাট করে স্কোরবোর্ডে দলটি তুলেছে ৮ উইকেটে ৩০৩ রানের সংগ্রহ। ২৭ বছর পর নিউজিল্যান্ডের মাটিতে প্রথম ইংলিশ ব্যাটসম্যান হিসেবে মঈন আলীর সেঞ্চুরি আর ইয়ান বেলের সঙ্গে তাঁর রেকর্ড ১৭২ রানের উদ্বোধনী জুটির পর দলীয় সংগ্রহটা আরও বড় হতে পারত। কিন্তু সবকিছু ভুলে আপাতত স্কোরবোর্ডে তিনশ’র ওপর সংগ্রহটাকে উদযাপন করুক ইংলিশরা। প্রথম দুই ম্যাচে যাচ্ছেতাইভাবে হেরে তলানিতে থাকা আত্মবিশ্বাসটাকে তো কিছুটা ওপরে তোলা গেছে! এ-ই বা কম কি!মঈন আলীর ব্যাট থেকে এসেছে ১২৮ রান। ইয়ান বেল করেছেন ৫৪। বিশ্বকাপে ইংল্যান্ডের পক্ষে সর্বোচ্চ ১৭২ রানের উদ্বোধনী জুটিটি কিন্তু ইংল্যান্ডকে স্বপ্ন দেখিয়েছিল অনেক বড় সংগ্রহের। অনেক বড় বলতে সংগ্রহটাকে খুব সহজেই ৩৩০-৩৩৫-এ নিয়ে যাওয়া যেত। কিন্তু শেষ দিকে ব্যাটসম্যানদের পথ হারানোর খেসারতে সুযোগ থাকা সত্ত্বেও দলীয় সংগ্রহটা আটকে গেছে ৩০৩ রানেই। মঈন আলী ও ইয়ান বেলের পাশাপাশি অধিনায়ক এউইন মরগানের ৪৬, জস বাটলারের ২৪ আর জেমস টেলরের ১৭ রান মোট সংগ্রহটা তিনশ পেরোতে যথেষ্ট সহায়ক হিসেবে বিবেচিত হয়েছে।স্কটল্যান্ডকে কৃতিত্ব কিন্তু দিতেই হচ্ছে। শেষের দিকে ইংলিশ ব্যাটসম্যানদের ওপর চাপ তৈরি করে বেশ কয়েকটি উইকেট তুলে নিয়ে রানটাকে বেশিদূর যেতে দেয়নি তারা। স্কটিশরা গর্ব করতেই পারে জশ ডেভিকে নিয়ে ৬৮ রানের বিনিময়ে তিনি তুলে নিয়েছেন চার-চারটি উইকেট। ডেভির পাশাপাশি ইয়ান ওয়ার্ডল, অ্যালাসডাইর ইভানস, মাজিদ হক ও রিচি বেরিংটন-প্রত্যেকেই নিয়েছেন একটি করে উইকেট। সূত্র: স্টারস্পোর্টস-১
