
৩ উইকেট ৪৯৬ রান তুলে ইনিংস ঘোষণা করেছে দক্ষিণ আফ্রিকা। ন্যাড়া উইকেটে দুর্দান্ত ব্যাটিং করা প্রোটিয়ারা এত ‘অল্পে’ বাংলাদেশকে ছেড়ে দিল ভেবে নিশ্চয়ই অবাক হয়েছেন! তবে তার চেয়ে অবাক করার বিষয়, তামিম ইকবাল কেন ওপেন করতে নামেননি! তামিমের জায়গায় ইমরুলের সঙ্গে প্রথমবারের মতো টেস্টে ওপেন করতে নেমেছেন লিটন দাস।
ম্যাড় ম্যাড়ে পাঁচটা সেশন শেষে পচেফস্ট্রুম টেস্টের দ্বিতীয় দিনের চা–বিরতির পর এক জমাট নাটকই হয়ে গেল। তামিম চা–বিরতির আগে ৪৯ মিনিট ছিলেন মাঠের বাইরে। তিনি ভাবতেও পারেননি চা–বিরতির পর হুট করে দক্ষিণ আফ্রিকা ইনিংস ঘোষণা করবে। নিয়ম অনুযায়ী তামিম যতক্ষণ মাঠের বাইরে ছিলেন, ঠিক ততক্ষণ তিনি ব্যাটিংয়ে নামতে পারবেন না। বাধ্য হয়ে বাংলাদেশ টিম ম্যানেজমেন্ট ওপেন করতে পাঠিয়েছে লিটনকে।সর্বশেষ অস্ট্রেলিয়ার বিপক্ষে চট্টগ্রাম টেস্টের দ্বিতীয় ইনিংসে ডান-বাঁহাতি সমন্বয় নিয়ে যখন বিপাকে বাংলাদেশ, মুশফিকুর রহিম চারে ব্যাটিং করতে নামেননি ১২০ ওভার কিপিং করেছেন বলে। আর আজ লিটন ওপেন করতে নেমেছেন ১৪৬ ওভার কিপিং করার ক্লান্তি নিয়ে। তামিমেরও একটি নতুন অভিজ্ঞতা হচ্ছে পচেফস্ট্রুমে। টেস্ট ক্যারিয়ারে প্রথমবারের মতো ওপেনিং করতে পারলেন না তিনি। এমনকি প্রয়োজনীয় সময় পার না হওয়ায় তিনেও নামতে পারেননি। ২০১৬ টি-টোয়েন্টি বিশ্বকাপে শ্রীলঙ্কার বিপক্ষে একই অভিজ্ঞতা হয়েছিল ক্রিস গেইলের। শেষের কয়েকটি ওভার তিনি মাঠে ছিলেন না। ষষ্ঠ ওভারে ওয়েস্ট ইন্ডিজের প্রথম উইকেট পড়ার পর নামতে চেয়েছিলেন। কিন্তু প্রয়োজনীয় সময় না পার হওয়ায় চতুর্থ আম্পায়ার ইয়ান গোল্ড মাঠে নামতে বাধা দেন গেইলকে।
