
দক্ষিণ আফ্রিকা ক্রিকেট বোর্ডের ওয়েবসাইটের শুরুতেই জ্বলজ্বল করছে বাংলাদেশের কাছে ওয়ানডে সিরিজে হারের খবরটা। আর তার প্রথম লাইনেই লেখা আছে সেই স্বীকারোক্তিটা, ‘দক্ষিণ আফ্রিকাকে উড়িয়ে দিয়ে বিশ্ব ক্রিকেটের বড় দল হওয়া নিশ্চিত বাংলাদেশের।’ একই খবরে এ বছর ক্রিকেট বিশ্বে বাংলাদেশের জয়যাত্রার চিত্র তুলে ধরা হয়েছে বেশ গুরুত্বের সঙ্গেই। বাংলাদেশের প্রশংসার ফাঁকেই পাঠকদের মনে করিয়ে দেওয়া হয়েছে ওয়ানডে সিরিজে বাংলাদেশের কাছে প্রোটিয়াদের দুটি বিশাল হারের প্রসঙ্গটি (দ্বিতীয় ম্যাচে ৭ উইকেটে, কাল ৯ উইকেটে)। ক্রিকেট অস্ট্রেলিয়ার ওয়েবসাইটে বাংলাদেশের ক্রিকেটের এই জয়যাত্রাকে ‘বড় দল হয়ে ওঠার উৎসব’ হিসেবে বর্ণনা করা হয়েছে। বলা হয়েছে, ইংল্যান্ডকে হারিয়ে বিশ্বকাপের কোয়ার্টার ফাইনালে প্রথমবারের মতো নিজেদের জায়গা করে নেওয়ার পর থেকে দক্ষিণ আফ্রিকার বিপক্ষে এই জয় অধিনায়ক মাশরাফি বিন মুর্তজার মুকুটে আরও একটি গুরুত্বপূর্ণ পালক। দক্ষিণ আফ্রিকার পত্র-পত্রিকাগুলো অবশ্য সংযত ভাষাতেই এই সিরিজ হারের সংবাদ তুলে ধরেছে। সুপারস্পোর্ট, ডেইলি সান ও কেপ টাইমসের মতো পত্রিকাগুলো সাধারণভাবে, কোনো ধরনের বাড়তি মন্তব্য ছাড়াই এই সংবাদটি পরিবেশন করেছে। কেপ টাইমস অবশ্য তাদের শিরোনামে এই হারকে ‘চাবুক খাওয়া’ হিসেবে অভিহিত করেছে। কেপ টাইমস পত্রিকায় জো সিনিস নামের একজন পাঠক শিরোনামটির প্রশংসা করেই মন্তব্য করেছেন। তিনি লিখেছেন, ‘এই হারকে “চাবুক খাওয়া” হার হিসেবে উল্লেখ করাটাই যুক্তিযুক্ত।’ হুস ফুলিং হু ছদ্মনাম নিয়ে মন্তব্য করা এক পাঠক প্রথমেই অভিনন্দন জানিয়েছেন বাংলাদেশকে। তিনি বলেছেন বাংলাদেশের এই উঠে আসা খেলা হিসেবে ক্রিকেটের জন্যও দারুণ উপকারী। তিনি বাংলাদেশের ক্রিকেটের উন্নতিরও প্রশংসা করেছেন। একই সঙ্গে আইপিএল ও কাউন্টি ক্রিকেটে বেশি করে বাংলাদেশি ক্রিকেটারদের অংশগ্রহণের ওপরও গুরুত্বারোপ করেছেন। হিউজ রবিনসন নামের একজন পাঠক দক্ষিণ আফ্রিকা দলের অন্তর্কোন্দল খুঁজতে চেয়েছেন। তিনি বলেছেন, বিশ্বকাপের সেমিফাইনাল থেকে সেই দুঃখজনক বিদায় কী দলকে বিধ্বস্ত করে তুলেছে। তিনি প্রোটিয়া দলের শরীরী ভাষাতে দেখতে পেয়েছেন এক ধরনের দুঃখবোধ ও অস্বস্তি। প্রোটিয়া ব্যাটসম্যান ডেভিড মিলার বেশ দুঃখ করেই এই সিরিজ হার নিয়ে টুইট করেছেন। বলেছেন, বাংলাদেশের কাছে ওয়ানডে সিরিজ হেরে আমরা বাড়ি ফিরছি। এই হার সত্যিই দুঃখজনক ও বেদনার। এই সফরে আমরা বড় চ্যালেঞ্জেরই মুখোমুখি হয়েছি। তবে আমি এ ব্যাপারে বাংলাদেশকে কৃতিত্ব দেবই। তাঁরা দারুণ খেলেছে। সাবেক শ্রীলঙ্কান ক্রিকেটার রাসেল আরনল্ড বাংলাদেশের এই বিজয়ে টুইট করে জানিয়েছেন অভিনন্দন। তিনি লিখেছেন, ‘বাংলাদেশের জন্য সময়টা সত্যিই উপভোগের! ’
