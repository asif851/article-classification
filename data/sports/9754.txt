
অস্ট্রেলিয়া প্রথম ইনিংসে করেছে ৪২৯ রান। সেটিকে ‘পাহাড়’ বলতে কিছুটা বাধছিল অনেকের। টেস্টে তো এমন হতেই পারে। দুই দিকে সাম্য বজায় রেখেও বলছিলেন কেউ কেউ, পাহাড়টা কেওক্রাডং না হোক, অন্তত লালমাই পাহাড় তো বটেই।
কেওক্রাডং বা লালমাই নয়, পাহাড়টাকে মোটামুটি ‘মাউন্ট এভারেস্ট’-এর উচ্চতায় নিয়ে গেলেন পাকিস্তানের ব্যাটসম্যানরাই। দ্বিতীয় দিনের খেলা শেষ হওয়ার আগে প্রথম ইনিংসে ৮ উইকেট হারিয়ে করেছে ৯৭ রান! প্রথম ইনিংসেই এখনো পিছিয়ে ৩৩২ রানে!লজ্জাটা আরও বড়ই হতে পারত পাকিস্তানের, যদি নবম উইকেটে মোহাম্মদ আমির আর সরফরাজ আহমেদের ৩০ রানের জুটিটা না হতো। মাত্র ৬৭ রানে পাকিস্তান যে হারিয়ে ফেলেছিল ৮ উইকেট!৬ রানে প্রথম উইকেট হারানোর পরও পাকিস্তান ভালোই সামলে নিয়েছিল শুরুর ধাক্কা। দ্বিতীয় উইকেট জুটিতে ৩৭ যোগ করে ​ফেলেছিলেন বাবর আজম ও সামি আসলাম। দলীয় ৪৩ রানে ওই জুটি ভাঙার পরপরই শুরু হলো পাকিস্তানের উইকেট পতনের মিছিল। পরের ব্যাটসম্যান ইউনিস খান আউট স্কোরবোর্ডে কোনো রান যোগ হওয়ার আগে। এরপরের জুটিগুলো হলো ৫, ৬ , ২ , ১০ আর ১ রানের! স্টার্ক-হ্যাজলউড-বার্ডদের তোপের মুখে পাকিস্তান রীতিমতো কাঁপছে।ব্যাটসম্যানদের অবস্থা দেখে মনে হচ্ছিল, ফ্লাডলাইটের আলোতে গোলাপি বলটা চোখেই দেখছেন না। বেশির ভাগই আউট হলেন খোঁচা মেরে স্লিপে বা উইকেটকিপারের কাছে ক্যাচ দিয়ে।দলের রান এক শ পেরোবে কি না, তা নিয়েই তখন সংশয়। কাঁপাকাঁপি অবস্থাটা থেকে দলকে কিছুটা বাঁচাল নবম উইকেটে আমির-সরফরাজ জুটি। ইনিংসে তৃতীয় ব্যাটসম্যান হিসেবে দুই অঙ্ক ছোঁয়া সরফরাজ অপরাজিত আছেন ৩১ রানে, যা এখন পর্যন্ত ইনিংসে পাকিস্তানের সর্বোচ্চ স্কোর। সঙ্গী আমির ৩৫ বল খেলে টিকে আছেন ৮ রানে।এর আগে ৩ উইকেটে ২৮৮ রান নিয়ে দিন শুরু করা অস্ট্রেলিয়া আজ যোগ করেছে আরও ১৪১ রান। আগের দিনই দুবার ভাগ্যের সাহায্য নিয়ে সেঞ্চুরি করা অধিনায়ক স্টিভ স্মিথ আউট হয়েছেন ১৩০ রান করে। তাঁর সঙ্গী পিটার হ্যান্ডসকম্বও পেয়েছেন সেঞ্চুরি। আগের দিন অপরাজিত ছিলেন ৬৪ রান করে, আজ আউট হয়েছেন ১০৫ রানে।পাকিস্তান নিজেদের ইতিহাসে প্রথম ইনিংসে ১২তম বারের মতো এক শর নিচে অলআউট হওয়ার শঙ্কা নিয়েই ব্যাট করতে নামবে কাল ব্রিসবেনে। সূত্র: ক্রিকইনফো।
সংক্ষিপ্ত স্কোর:অস্ট্রেলিয়া প্রথম ইনিংস : ১৩০.১ ওভারে ৪২৯/১০ (রেনশ ৭১, ওয়ার্নার ৩২, স্মিথ ১৩০, হ্যান্ডসকম্ব ১০৫, স্টার্ক ১০, লায়ন ২৯; আমির ৪/৯৭, ওয়াহাব ৪/৮৯; ইয়াসির ২/১২৯)পাকিস্তান প্রথম ইনিংস: ৪৩ ওভারে ৯৭/৮ (সামি ২২, বাবর ১৯, সরফরাজ ৩১*, আমির ৮*; স্টার্ক ৩/৪৫, হ্যাজলউড ৩/১৯, বার্ড ২/৭)।* দ্বিতীয় দিন শেষে
