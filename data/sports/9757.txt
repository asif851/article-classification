
বিশ্বকাপে খেলতে হলে এ ম্যাচটা জিততে হতো বড় ব্যবধানে। কিন্তু রুমানা আহমেদরা পারলেন না। বাছাইপর্বে নিজেদের শেষ ম্যাচে শ্রীলঙ্কার কাছে বাংলাদেশের মেয়েরা ডাকওয়ার্থ-লুইস পদ্ধতিতে হেরে গেছেন ৪২ রানে। আর এতেই শেষ তাঁদের বিশ্বকাপ খেলার স্বপ্ন।আগে ব্যাট করে ৫০ ওভারে ৯ উইকেটে ১৯৭ রান তুলেছিল শ্রীলঙ্কা। বিশ্বকাপের চূড়ান্ত পর্বে খেলতে এই রানটা মাত্র ২৭ ওভারে টপকে যেতে হতো বাংলাদেশের মেয়েদের। তাড়া করতে নেমে ২১ ওভারে ৬৮ রান তুলতেই ৫ উইকেট হারিয়ে বসে বাংলাদেশ। কলম্বোর ননডেসক্রিপ্ট ক্রিকেট ক্লাব মাঠে এরপর বৃষ্টি নামলে আর খেলাই হয়নি। ডাকওয়ার্থ-লুইস পদ্ধতিতে জয়ের জন্য তখনো বাংলাদেশের দরকার ছিল ১১১ রান।১১৪ বলে ৮৪ রান করে শ্রীলঙ্কাকে বড় স্কোর এনে দিয়েছেন চামারি আতাপাত্তু। ৮টি চার ও একটি ছক্কায় সাজানো তাঁর ইনিংসটা শেষ হয়েছে সালমা খাতুনের বলে বোল্ড হয়ে। ৭২ বলে দ্বিতীয় সর্বোচ্চ ৩২ রান করেছেন হাসিনি পেরেরা। ৯ ওভারে মাত্র ১৮ রান দিয়ে ৩ উইকেট নিয়েছেন সালমা। বৃষ্টিতে খেলা বন্ধ হওয়ার সময় বাংলাদেশের শায়লা শারমিন অপরাজিত ছিলেন ২১ রানে। এর আগে ২৪ রান করে আউট হন নিগার সুলতানা।গ্রুপে পাপুয়া নিউগিনি আর স্কটল্যান্ডকে হারিয়ে সুপার সিক্সে উঠেছিল বাংলাদেশ। তবে সুপার সিক্সে তিন ম্যাচ খেলে জিতেছে একমাত্র আয়ারল্যান্ডের বিপক্ষে। দক্ষিণ আফ্রিকা ও পাকিস্তান গ্রুপ পর্বেই বাংলাদেশের সঙ্গে থাকায় ওদের বিপক্ষে সুপার সিক্সে আর খেলতে হয়নি রুমানাদের। এই দুটি দলের কাছেই গ্রুপ পর্বে হেরেছিল বাংলাদেশ।সুপার সিক্সে পয়েন্ট তালিকার শীর্ষ দুই দল ভারত ও দক্ষিণ আফ্রিকার চূড়ান্ত পর্ব নিশ্চিত হয়ে গিয়েছিল আগেই। পি সারা ওভালে ২১ ফেব্রুয়ারি বাছাইপর্বের ফাইনাল খেলবে এ দুটি দল। তবে বিশ্বকাপের চূড়ান্ত পর্বে তাদের সঙ্গে জায়গা করে নিয়েছে পাকিস্তান এবং স্বাগতিক শ্রীলঙ্কাও। এ ছাড়া সরাসরি বিশ্বকাপে খেলবে অস্ট্রেলিয়া, ইংল্যান্ড, নিউজিল্যান্ড ও ওয়েস্ট ইন্ডিজ। ক্রিকইনফো।
