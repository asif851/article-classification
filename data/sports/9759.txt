
খুব বেশি বয়স হয়নি ব্রিটেনের সাঁতারু অ্যাডাম পিটির। বয়স ২১ হতে না হতেই দেশকে তিনি উপহার দিয়েছেন অলিম্পিক সোনা! তাও যেই–সেই সোনা নয়! ১৯৮৮ সালের সিউল অলিম্পিকের পর থেকেই সাঁতারে ব্রিটিশদের আরাধ্য সোনাটি এল পিটির হাত ধরে। অথচ ছেলেবেলায় এই পিটিই নাকি পানিকে প্রচণ্ড ভয় পেতেন!
পিটি সোনা জিতেছেন বিশ্ব রেকর্ড গড়েই। ১০০ মিটার ব্রেস্ট স্ট্রোকেই আজ থেকে ২৮ বছর আগে শেষবারের মতো ব্রিটেনকে সোনা এনে দিয়েছিলেন অ্যাড্রিয়ান মুরহাউজ। অথচ সাঁতার তো দূরে থাক, গায়ে পানি পর্যন্ত ঢালতে ভীষণ ভিতু ছিলেন শৈশবে। স্ট্যাফোর্ডশায়ারের উটোজেটার শহরের স্থানীয় সুইমিং পুলে যখন নিয়ে যাওয়া হয়েছিল, এত তারস্বরে চিৎ​কার করেছিলেন, মা বলেছিলেন, থাক সাঁতরাতে হবে না। সেই ছেলেটাই এবার প্রায় তিন দশকের অপেক্ষা ঘোচাল ব্রিটিশদের।হিটেই বোঝা যাচ্ছিল এই ইভেন্টে পিটিকে খুব একটা বড় প্রতিদ্বন্দ্বিতার মুখোমুখি হতে হবে না। সেখানেই তাঁর টাইমিং ছিল ৫৭.৫৫ সেকেন্ড। মূল প্রতিযোগিতায় তিনি সময় নেন ৫৭.১৩ সেকেন্ড। এই ইভেন্টে লন্ডন অলিম্পিকের সোনাজয়ী ক্যামেরন ফন ডার বার্গ ৫৮.৬৯ সেকেন্ড সময় নিয়ে জিতেছেন রুপা। ব্রোঞ্জ জিতেছেন যুক্তরাষ্ট্রের কডি মিলার। তিনি সময় নিয়েছেন ৫৮.৮৭ সেকেন্ড। সূত্র: এএফপি।
