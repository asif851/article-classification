
বছরের শুরুর দিকে বার্সেলোনার সঙ্গে নেইমারের চুক্তি-বিতর্ক নিয়ে বেশ সরগরম ছিল স্প্যানিশ ফুটবল। এর জের ধরে তত্কালীন বার্সা সভাপতি সান্দ্রো রোসেলকে পর্যন্ত পদত্যাগ করতে হয়েছিল। বিশ্বকাপের আগে মিইয়ে আসা বির্তক যেন আবারও জোরালো হলো। নেইমারের চুক্তির ব্যাপারে বিস্তারিত তথ্যপ্রমাণ দিতে বলেছেন আদালত। একই সঙ্গে সাবেক সভাপতি রোসেলকে হাজির হতে বলেছেন আদালত।
আদালত সমন জারি করেছেন রোসেলকে। মাদ্রিদের বিচারক পাবলো রাজ সমনটি ইস্যু করেছেন। একই সঙ্গে ১৩ জুনের মধ্যে ক্লাব কর্তৃপক্ষকে প্রতিনিধি পাঠানোর আদেশ দিয়েছেন আদালত। আদালতে যদি চুক্তির ব্যাপারে কোনো অস্বচ্ছতা খুঁজে পাওয়া যায়, তবে নতুন করে বিপাকেই পড়বেন বার্সা ও নেইমার।
