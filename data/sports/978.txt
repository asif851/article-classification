
আগের দিন ক্যাপিটাল ওয়ান কাপের চতুর্থ রাউন্ড থেকে বাদ পড়েছে চেলসি ও আর্সেনাল। ম্যানচেস্টার ইউনাইটেড সিটি, কিংবা লিভারপুলের মতো দলগুলোর এতে খুশি হওয়াটাই স্বাভাবিক। বড় দুটি দলের বিদায়ে যেকোনো প্রতিযোগিতার প্রতিদ্বন্দ্বিতা যে অনেক খানিই কমে যায়। কিন্তু কাল সিটি, লিভারপুল প্রতিযোগিতাতে টিকে রইল ঠিকই, বাদ পড়ে গেল ম্যানচেস্টার ইউনাইটেড। অতিরিক্ত সময় পর্যন্ত গোলশূন্য ড্রয়ের পর পেনাল্টি শ্যুটআউটে ‘রেড ডেভিল’রা ৩-১-এ হেরে গেছে চ্যাম্পিয়নশিপের দল মিডলসব্রোর কাছে। এদিকে অ্যানফিল্ডে লিভারপুল ক্যারিয়ারের প্রথম জয়টা কাল পেলেন ইয়ুর্গেন ক্লপ। বোর্নমাউথের সঙ্গে তাদের জয় ১-০ গোলে। ক্রিস্টাল প্যালেসকে ৫-১ গোলে হারিয়ে লিগ কাপের কোয়ার্টার ফাইনালে উঠেছে ম্যানচেস্টার সিটিও। ওল্ড ট্রাফোর্ডে ইউনাইটেডের বড় দীর্ঘশ্বাসের নামটা এখন বোধহয় ওয়েইন রুনিই। পড়তি ফর্মের কারণে এমনিতেই গত কয়েকদিন ধরে বেশ সমালোচনার মুখে এই ইংলিশ স্ট্রাইকার। কাল সেই আগুনে নিজেই ঘি ঢাললেন টাইব্রেকারে প্রথম শটটিতে ব্যর্থ হয়ে; তাঁর শট ঠেকিয়ে দিয়েছেন মিডলসব্রো গোলরক্ষক টমাস মেইয়াস। অবশ্য রুনিই কেবল নন. ইউনাইটেডের হয়ে পেনাল্টি থেকে গোল করতে ব্যর্থ অ্যাশলি ইয়াং ও মাইকেল ক্যারিকও। নির্ধারিত সময়েই হারতে না হওয়ায় ভাগ্যকে একটা ধন্যবাদ দিতে পারে ইউনাইটেড।একা ডেলি ব্লিন্ডই তো দুবার বেঁচে গেছেন আত্মঘাতী গোলের লজ্জা থেকে। একবার অফসাইড-ভাগ্যে, দ্বিতীয়বার গোলরক্ষক সার্জিও রোমেরোর পা ফসকে বেরিয়েও বলটি চলে যায় বারের পাশ ঘেঁষে। তবে দিনশেষে ইউনাইটেডের আক্ষেপ হয়ে থাকবে সুবর্ণ সুযোগগুলো কাজে লাগাতে না পারাটাই। ৯০ মিনিটে হেসে লিনগার্ডের শট ফিরে এল পোস্টে লেগে; অতিরিক্ত সময়েও দুবার মিস করেছেন মারুয়েন ফেলাইনি। অ্যান্থনি মার্শিয়াল তো মাত্র চার গজ দূর থেকেই হেডটা রাখতে পারলেন না পোস্টে। সুযোগ ছিল মিডলব্রোরও। লিনগার্ডের শটের পরপরই ৯১ ও ৯২ মিনিটে লিডবিটার ও ডাউনিংয়ের টানা দুটি শট ফিরিয়ে দিলেন ইউনাইটেড গোলরক্ষক রোমেরো। অবশ্য ভাগ্যটা দিনশেষে তাদের পক্ষেই ছিল। গত মৌসুমে এই লিগ কাপেই লিভারপুলের বিপক্ষে ম্যারাথন টাইব্রেকার শেষে ১৪-১৩ তে হেরে গিয়েছিল মিডলসব্রো। এবার আর অতদূর যেতে হলো না। ইউনাইটেডের তিন খেলোয়াড়ই পেনাল্টি মিস করে তাঁদের কাজটা সহজ করে দিলেন। বোর্নমাউথের বিপক্ষে লিভারপুলের জয়টি ক্লপের ‘প্রথম।’ কিন্তু এই ম্যাচে ‘প্রথম’ ছিল আরও একটি—‘অলরেড’ জার্সিতে নাথানিয়েল ক্লাইনের প্রথম গোল। ১৭ মিনিটের ওই গোলটিতেই লিগ কাপের কোয়ার্টার ফাইনালে পৌঁছে যায় লিভারপুল। গোলটি জোয়াও কার্লোস টিসেইরার নামে হলেও মনে হয় খুব একটা মনোক্ষুণ্ন হতেন না ক্লাইন। ইংল্যান্ড রাইট-ব্যাক ফাঁকা জালে বলটি জড়ানোর আগে তরুণ টিসেইরার ব্যাক-ফ্লিক শটটিই যে বোর্নমাউথ গোলরক্ষককে ফাঁকি দিয়ে জড়িয়ে যাচ্ছিল জালে। গোললাইন থেকে বোর্নমাউথ ডিফেন্ডার অ্যাডাম স্মিথ ক্লিয়ার করা বলটিই এসে পড়ে ক্লাইনের পায়ে। দায়িত্ব নেওয়ার পর প্রথম তিন ম্যাচে টটেনহাম, রুবিন কাজান ও সাউদাম্পটনের সঙ্গে ড্র। কাল এল প্রথম জয়। দলের যে ক্রমোন্নতির কথা বলে আসছিলেন ক্লপ, সেটি ফলের পাশাপাশি খেলাতেও দেখা যাচ্ছে নিয়মিত। অ্যানফিল্ডে তাহলে ‘হেভি মেটাল’ ফুটবলের যুগ শুরুই হয়ে গেল। কাল জিতেছে সিটিও। চোটে সার্জিও আগুয়েরো নেই। তাঁর অভাবটা যেন টেরই পেতে দিচ্ছেন না উইলফ্রায়েড বোনি। এর আগে এই মৌসুমে যে দুই ম্যাচে শুরু থেকে ছিলেন, তাতে গোল করেছিলেন। গোল করলেন কালও। গোল পেয়েছেন এই আইভরিয়ান স্ট্রাইকারের স্বদেশি ইয়াইয়া তোরেও। সঙ্গে তরুণ নাইজেরিয়ান কেলেশি ইহিয়ানাচো, কেভিন ডি ব্রুইন ও মানু গার্সিয়ার গোল মিলিয়ে ক্রিস্টাল প্যালেসকে রীতিমতো বিধ্বস্তই করেছে সিটি। কাপের খেলা ছিল জার্মানিতেও। তাতে গোল-উৎসবের প্রতিযোগিতায় নেমেছিল বরুসিয়া ডর্টমুন্ড ও বেয়ার লেভারকুসেন। ডিএফবি পোকাল কাপে কাল দুই দলই জিতেছে ছয় গোলের ব্যবধানে। পেডারবর্ণকে ৭-১ গোলে হারিয়েছে ডর্টমুন্ড, আর ভিক্টোরিয়া কোলনের সঙ্গে লেভারকুসেনের জয়টা ৬-০ গোলের। তথ্যসূত্র: ইএসপিএন, বিবিসি।
