
দেখেশুনে তো মনে হচ্ছে, অবসরপ্রাপ্ত ক্রিকেটার হওয়াটাই লাভজনক! জানুয়ারিতে পর্দা উঠবে ফ্র্যাঞ্চাইজি ভিত্তিক নতুন টি-টোয়েন্টি লিগের—মাস্টার্স চ্যাম্পিয়নস লিগ। এতে অংশ নেওয়ার জন্য শর্ত ছিল একটিই, আন্তর্জাতিক ক্রিকেটকে বিদায় বলে দেওয়া। পরশু অবসরপ্রাপ্ত একদল ক্রিকেটারকে নিলামে তোলা হলো এই টুর্নামেন্ট উপলক্ষে। তাতে ১ কোটি ৩৬ লাখ টাকার বেশি মূল্যে কেনা হয়েছে জ্যাক ক্যালিসকে!টি-টোয়েন্টির আবির্ভাবের পর থেকেই ক্রিকেট বিশ্বজুড়ে শুরু হয়েছে ফ্র্যাঞ্চাইজি লিগ নিয়ে মাতামাতি। আইপিএল, বিপিএল, বিগ ব্যাশ, এসপিএল, সিপিএলের পর পাকিস্তানেও শুরু হতে যাচ্ছে পিএসএল। এ লিগগুলোতে টি-টোয়েন্টির বর্তমান তারকাদেরই প্রাধান্য। কিন্তু অনেক ক্রিকেটারই আছেন, যাঁদের ক্রিকেট নব্য সংস্করণে খেলার সৌভাগ্য হয়নি। তাঁরাই বা এই আনন্দযজ্ঞ থেকে বাদ থাকবেন কেন?কদিন আগেই শচীন টেন্ডুলকার ও শেন ওয়ার্ন মিলে যুক্তরাষ্ট্রে আয়োজন করেছিলেন অলস্টারস সিরিজের। যেখানে দুই দলে ভাগ হয়ে ৩০ জন প্রাক্তন ক্রিকেটার খেলেছেন। সেই পথেই পা বাড়াল মেজর ইভেন্টস গ্রুপ। সংযুক্ত আরব আমিরাতের মাটিতে নতুন এক টি-টোয়েন্টি লিগ আয়োজনের সিদ্ধান্ত নিয়েছে তারা, যেখানে খেলবেন সাবেক হয়ে যাওয়া ক্রিকেটাররা।৬টি দল নিয়ে আয়োজিত এই প্রতিযোগিতার প্রথম আসরের নিলামটাও হয়ে গেল সোমবার। মোট ৯০ জন ক্রিকেটারকে নিয়ে বসছে টুর্নামেন্টের প্রথম আসর। অন্য সব টি-টোয়েন্টি লিগগুলোর মতো এখানেও ৬টি দল ৬ জন আইকন খেলোয়াড় বেছে নিয়েছে, অবশ্যই নিলামের মাধ্যমে। সেখানেই ক্যালিসের মূল্য উঠেছে ১ লাখ ৭৫ হাজার ডলার। এত চড়া দাম দিয়ে সাবেক এই অলরাউন্ডারকে কিনে নিয়েছে লিব্রা লিজেন্ড। অ্যাডাম গিলক্রিস্টও চড়া দামে বিকিয়েছেন। তাঁকে কিনতে সাগিত্তারিয়াস সোলজার্স খরচ করেছে ১ লাখ ৭০ হাজার ডলার।পল কলিংউডকে কিনতে ক্যাপ্রিকন কমান্ডারস খরচ করেছে ১ লাখ ৪০ হাজার ডলার! ১ লাখ ২০ হাজার ডলারে জেমিনি অ্যারাবিয়ানসে জায়গা পেয়েছেন মুত্তিয়া মুরালিধরন। সে তুলনায় দামটা একটু কমই হয়েছে ব্রায়ান লারা ও ব্রেট লির। দুজনকেই ১ লাখ ডলার দিয়ে কিনেছে লিও লায়নস ও ভির্গো সুপার কিংস।তবে একটি বিষয়ে নিজেদের আলাদা করেছে নতুন এই লিগ। আইকন খেলোয়াড়ের সঙ্গে প্রতিটি দলে দুজন করে ‘মার্কি’ খেলোয়াড়ের ব্যবস্থাও রেখেছে তারা। মাহেলা জয়াবর্ধনে, সৌরভ গাঙ্গুলি, বীরেন্দর শেবাগ, ড্যানিয়েল ভেট্টোরি, কুমার সাঙ্গাকারার মতো মোট ১২ জন খেলোয়াড়কে বাড়তি এই মর্যাদা দিয়েছে লিগটি।
আইকন খেলোয়াড়দের কথা জানা গেলেও অন্য ক্রিকেটারদের পেছনে দলগুলো কত অর্থ ব্যয় করছে তা এখনো জানা যায়নি। তবে গাঙ্গুলি, শেবাগ, সাঙ্গাকারা, ভেট্টোরি, শেন বন্ড কিংবা হার্শেল গিবসের মতো তারকা ক্রিকেটাররাও যে খুব একটা কম অর্থে বিকোবেন না তা জানা কথাই। মজার ব্যাপার হলো ৯০ জন ক্রিকেটারের তালিকা করতে গিয়ে অনেক অপরিচিত ক্রিকেটারই সুযোগ পেয়েছেন এই লিগে। কিন্তু এখানেও বাংলাদেশের কোনো প্রতিনিধি খুঁজে পাওয়া যায়নি।কথাটি হয়তো পুরোপুরি সত্য হলো না। বাংলাদেশের কোনো ক্রিকেটার সুযোগ পায়নি সেটি সত্য, কিন্তু বাংলাদেশ দলের সঙ্গে জড়িত একজন কিন্তু ঠিকই সুযোগ পেয়েছেন। বাংলাদেশ জাতীয় দলের বোলিং কোচ হিথ স্ট্রিকও যে খেলছেন এই ফ্র্যাঞ্চাইজি লিগে। লিও লায়নসের দুই ‘মার্কি’ খেলোয়াড়ের একজন যে এই জিম্বাবুইয়ান। সূত্র: ইএসপিএন।
