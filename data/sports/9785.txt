
বড় পরিবর্তন হতে যাচ্ছে, এটা অনুমিতই ছিল। হলোও তা-ই। হোবার্ট থেকে অ্যাডিলেডে আসতে আসতেই অস্ট্রেলিয়া টেস্ট দল থেকে ঝড়ে গেছেন ৫ জন! বিশাল পরিবর্তন এনেই আজ অ্যাডিলেডে দক্ষিণ আফ্রিকার বিপক্ষে সিরিজের শেষ টেস্টের জন্য দল ঘোষণা করেছে ক্রিকেট অস্ট্রেলিয়া।
হোবার্ট টেস্টে দক্ষিণ আফ্রিকার কাছে ইনিংস ও ৮০ রানের হারের পরই নড়েচড়ে বসেছিল ক্রিকেট অস্ট্রেলিয়া। কোচ ড্যারেন লেম্যানই তো বলে দিয়েছিলেন, স্মিথ-ওয়ার্নার-স্টার্ক-হ্যাজলউড ছাড়া আর কারও জায়গা নিশ্চিত নয় পরের টেস্টে। এ চারজনের পাশাপাশি অ্যাডিলেড টেস্টের দলে জায়গা ধরে রাখলেন উসমান খাজা ও নাথান লায়ন। বাদ পরেছেন—জো বার্নস, অ্যাডাম ভোজেস, কালাম ফার্গুসন, পিটার নেভিল ও জো মিনি।এদের বদলে দলে সুযোগ পেয়েছেন অভিষেকের অপেক্ষায় থাকা চার ক্রিকেটার—ম্যাথু রেন শ, পিটার হ্যান্ডসকম্ব, নিক ম্যাডিসন ও চাড সাইর। নতুন করে দলে ফিরেছেন উইকেটকিপার ম্যাথু ওয়েড ও ফাস্ট বোলার জ্যাকসন বার্ড। সূত্র: ক্রিকেট অস্ট্রেলিয়া।
অস্ট্রেলিয়া দল: স্টিভ স্মিথ, ডেভিড ওয়ার্নার, মিচেল স্টার্ক, নাথান লায়ন, উসমান খাজা, জশ হ্যাজেলউড, জ্যাকসন বার্ড, ম্যাথু ওয়েড, ম্যাথু রেন শ, পিটার হ্যান্ডসকম্ব, নিক ম্যাডিসন, চাড সাইর।
