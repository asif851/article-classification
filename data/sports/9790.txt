
‘মানুষের শ্রেষ্ঠত্ব তাঁর বিনয়ে, তাঁর নম্রতায়। শচীন টেন্ডুলকার কেবল ক্রিকেটার হিসেবেই নন, মানুষ হিসেবেও শ্রেষ্ঠত্বের কাতারেই পড়েন’—ভারতীয় পত্রিকায় লেখা এক কলামে বন্ধু টেন্ডুলকারকে ঠিক এভাবেই চিত্রিত করেছেন ক্রিকেটের আরেক কিংবদন্তি ব্রায়ান লারা। প্রিয় বন্ধুর ক্রিকেটকে বিদায় জানানোর ব্যাপারটা ছুঁয়ে যাচ্ছে তাঁকেও। তাঁর মতে, এই বিদায় শুধু ভারতীয়দেরই নয়, বাকি বিশ্বকেও আবেগে আপ্লুত করবে। পৃথিবীতে এমন একজন ক্রিকেটপ্রেমী খুঁজে পাওয়া যাবে না, যিনি তাঁর চোখ একটু হলেও ভেজাবেন না। এমন একজন মানুষ খুঁজে পাওয়া যাবে না, যিনি আবেগের বশে ‘হ্যাটস অফ’ জানাবেন না।টেন্ডুলকারকে নিয়ে নিজের ব্যক্তিগত কিছু স্মৃতি রোমন্থন করেছেন লারা তাঁর কলামে। সবচেয়ে আনন্দের স্মৃতি গত বছর মুম্বাইয়ে। বিশেষ কাজে তিনি মুম্বাইয়ে এসেছিলেন। সঙ্গে ছিল তাঁর দুই ভাইবোন উইন্সটন আর অ্যাগনেস। কলামে লারা লিখেছেন টেন্ডুলকারের বাড়িতে খাবারের নিমন্ত্রণ তাঁর দুই ভাইবোনকে কীভাবে আপ্লুত করেছিল। নিজের দেশে পুরো ভারতীয় দলকে বাড়িতে খাবারের নিমন্ত্রণ জানানোর স্মৃতিও কলামে উল্লেখ করেছেন লারা। সেই নিমন্ত্রণে টেন্ডুলকার খালি হাতে আসেননি। নিজের সই করা একটা ব্যাট তিনি লারাকে উপহার দিয়েছিলেন।টেন্ডুলকারের যে ব্যাপারটা লারার সবচেয়ে ভালো লাগে তা হলে নম্রতা, আর সহজ-সরল, স্বাভাবিক জীবনবোধ। লারা অবাক হয়ে যান, ‘এক বড় ক্রিকেটার অথচ কী বিনয়ী। ক্রিকেটের খ্যাতি-অর্থ তাঁর মাথা ঘুরিয়ে দেয়নি।’ লারার মতে, শচীনের এমন বিশেষত্ব আর নিজের ক্রিকেটীয় কীর্তির যোগফলেই তো তিনি এক গ্রেট। তাঁর বিদায়ে ক্রিকেট সত্যিই এক গ্রেটকে হারিয়ে ফেলছে। তিনি শচীনকে ক্রিকেটের ‘আলাদিনের আশ্চর্য প্রদীপ’ হিসেবে অভিহিত করেছেন তাঁর লেখায়।
লারা নিজেকে ভাগ্যবান ভাবেন টেন্ডুলকারের মতো একজন ব্যক্তিকে তিনি বন্ধু হিসেবে পেয়েছেন, ‘সত্যিই ওর সঙ্গে না মিশলে বোঝা যায় না কত বড় মাপের একজন মানুষ সে।’
শেষ ছত্রে বন্ধুর প্রতি জানিয়েছেন শুভকামনা, ‘বন্ধু, বিদায়বেলায় শুভেচ্ছা নিয়ো। মুখের হাসিটা ধরে রেখো সারাজীবন। মাঠ থেকে বিদায় নিচ্ছ, ক্রিকেট কি সত্যিই তোমাকে বিদায় বলতে পারবে?’
