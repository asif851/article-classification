
মুস্তাফিজুর রহমানের চেহারায় ‘হাঙরসুলভ’ কিছুই নেই। বরং তাঁকে দেখলে নিরীহ ডলফিনের কথাই সবচেয়ে বেশি মনে হয়। তবে বোলিং যখন করেন, কামড়টা কিন্তু হাঙরের মতোই হয়। বিশ্বের বাঘা বাঘা ব্যাটসম্যান এখন ভালো করেই সেটা বুঝছেন।
ইংল্যান্ডে তাঁকে হাঙরের পরিচয়েই খেলতে হবে। কারণ, সেখানকার ঘরোয়া টি-টোয়েন্টি প্রতিযোগিতায় তাঁর দল সাসেক্সের নামের সঙ্গে আছে হাঙর—সাসেক্স শার্কস। আর এই সাসেক্স শার্কসের ৯০ নম্বর হচ্ছেন মুস্তাফিজ। দলটির হয়ে তিনি খেলবেন ৯০ নম্বর জার্সি পরে। বাংলাদেশ জাতীয় দলেও তাঁর জার্সি নম্বর ৯০। গত আইপিএলে হায়দরাবাদ সানরাইজার্সের হয়েও মাঠ মাতিয়েছেন ৯০ নম্বর জার্সি পরেই।
জেনে নিন সাসেক্সে কবে কখন খেলা মুস্তাফিজের
গতকালই নিরাপদে ইংল্যান্ড পৌঁছেছেন বাংলাদেশের ‘কাটার মাস্টার’। বেশিক্ষণ বিশ্রামের সুযোগ অবশ্য মিলছে না। আজ বৃহস্পতিবারই সাসেক্সের জার্সি গায়ে ইংলিশ ক্রিকেটে অভিষেক হচ্ছে তাঁর। প্রতিপক্ষ এসেক্স ইগলস। বাংলাদেশ সময় রাত ১২টায় শুরু হবে ম্যাচটি। অবশ্য স্টার স্পোর্টস আজ সাসেক্সের বদলে দেখাবে অন্য আরেকটি ম্যাচ। সরাসরি দেখতে চাইলে অনলাইনে লাইভ স্ট্রিমিং করে দেখা ছাড়া উপায় ​নেই বাংলাদেশের দর্শকদের। 
ঢাকা থেকে লন্ডনের হিথ্রো বিমানবন্দরে পৌঁছাতে মুস্তাফিজের সময় লেগেছে ১৩ ঘণ্টা। বিমানবন্দরে নেমেই দেখো পেয়েছেন তাঁর দল সাসেক্সের প্রতিনিধিদের। তাঁরা সেখানে উপস্থিত ছিলেন দলের নতুন সদস্যকে অভ্যর্থনা জানাতে। হিথ্রো থেকে সোজা সাসেক্স ক্লাবে নিয়ে গিয়ে মুস্তাফিজকে পরিচয় করিয়ে দেওয়া হয় সবার সঙ্গে। টি-টোয়েন্টি ব্লাস্ট ছাড়াও সাসেক্সের হয়ে মুস্তাফিজ খেলবেন রয়্যাল লন্ডন ওয়ানডে কাপ প্রতিযোগিতায়। সাসেক্স ক্লাবে তাঁর হাতে তুলে দেওয়া দুই প্রতিযোগিতার জার্সিই। মুস্তাফিজকে নিয়ে উচ্ছ্বাস ছিল দলটির নিজস্ব ফেসবুক পেজেও। সেখানে জার্সি হাতে মুস্তাফিজের ছবি প্রকাশ করা হয়। নিশ্চিত করা হয় দলটির জার্সিতে বৃহস্পতিবার মুস্তাফিজের অভিষেকের কথাও, ‘দ্য ফিজ হ্যাজ অ্যারাইভড!’ লেখা হয়েছে, বৃহস্পতিবারই সাসেক্স শার্কসের হয়ে অভিষেক হচ্ছে তাঁর। তৃতীয় বাংলাদেশি হিসেবে ইংলিশ ক্রিকেটে অভিষেক হচ্ছে মুস্তাফিজুর রহমানের। এর আগে সাকিব আল হাসান ও তামিম ইকবাল কাউন্টি ক্রিকেটে প্রতিনিধিত্ব করেছেন বাংলাদেশকে। মুস্তাফিজ সাসেক্সের হয়ে আপাতত সাতটি ম্যাচে মাঠে নামবেন। দলটি পরের রাউন্ডে গেলে স্বাভাবিকভাবেই ম্যাচের সংখ্যা বেড়ে যাবে।
আরও পড়ুন: 
মুস্তাফিজের খেয়াল রাখবেন হ্যালসল
