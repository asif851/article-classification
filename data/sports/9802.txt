

• বিরাট-আনুশকার ছবি আবারও সাড়া ফেলেছে সামাজিক মাধ্যমে। • এই দম্পতি এখন তরুণদের আদর্শ।
বিরাট কোহলির জীবনটাই যেন ‘বিদ্রোহ আর প্রেমের দিব্যি’! মাঠে তাঁর শরীরে ফোটে প্রতিপক্ষকে এতটুকু ছাড় না দেওয়ার ভাষা। মাঠের বাইরে সেই শরীরটাই আবার প্রেমের দিব্যি মেটাতে প্রিয়তমার ‘ঠোঁটে ঠোঁট রেখে ব্যারিকেড’ গড়ে তুলছে!
নিউইয়র্কের টাইমস স্কয়ারে বিশ্বখ্যাত গ্রাফিতি ‘দ্য কিস’-এর সামনে জীবনসঙ্গী আনুশকা শর্মার সঙ্গে বিরাটের ঠোঁটের ব্যারিকেড গড়ে তোলার ছবিতে তরুণেরা ভীষণ মজেছে। এক নাবিক ও নার্সের চুম্বনের ছবি আঁকা হয়েছে সেই সেই গ্রাফিতিতে (দেয়ালচিত্র)। সেই ছবির আদলেই নিজেদের আলিঙ্গনবদ্ধ করে তোলা ছবি ইনস্টাগ্রামে পোস্ট করেছেন এই দম্পতি। ছবির ক্যাপশনে লেখা, ‘আমার এক এবং একমাত্র...।’ ক্যাপশন শেষে আবার ভালোবাসার চিহ্ন।
তাঁদের এ ছবি ভারতীয় তরুণদের মধ্যে ভীষণ সাড়া ফেলেছে। ইতিবাচক মন্তব্যে শেয়ারও হয়েছে প্রচুর। সত্যিই ব্যাটিংয়ের মতো নিজের ভালোবাসার সম্পর্ককেও দিন দিন অন্য মাত্রায় নিয়ে যাচ্ছেন কোহলি। ২০১৩ সালে এক বিজ্ঞাপনে দুজনের পরিচয়। এরপর থেকেই মনে দেওয়া-নেওয়ার মাঝে উত্তাপ ছড়িয়েছে বিতর্ক। আদর্শ ভালোবাসার সম্পর্ক যেমন হয় আরকি! টান, দায়িত্ববোধ আর মান-অভিমান, সবই আছে দুজনের সম্পর্কে। গত বছরের ডিসেম্বরে প্রেমকে বিয়েতে পরিণতি দেওয়ার পর থেকে বিরাটের ভাগ্যও যেন খুলেছে! দক্ষিণ আফ্রিকা সফরে একের পর এক রেকর্ড গড়ে চলছেন ভারতীয় অধিনায়ক। দুর্দান্ত এই পারফরম্যান্সের নেপথ্য প্রেরণা হিসেবে আনুশকার কথা খোলাখুলিই জানিয়েছেন তিনি। সত্যিই, বিয়ের পরও কোহলি যেভাবে প্রেম করে চলছেন, তাতে তরুণেরা কিন্তু ভারতীয় অধিনায়ককে অনুসরণ করতেই পারেন। ‘এই আছে এই নাই’ প্রেমের এই যুগে এমন দম্পতি যে বিরল!
