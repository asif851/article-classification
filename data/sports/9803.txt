
এমনিতেই তাঁর দিকে এখন সব মনোযোগ। ২২২ মিলিয়ন ইউরো দিয়ে তাঁকে বার্সেলোনা থেকে কেড়ে নিতে চায় পিএসজি, যেটিকে বলাও হচ্ছে সম্ভাব্য শতাব্দী-সেরা দলবদল। নেইমার এখন কী করেন, কী খান...সব খুঁটিনাটিই তো এই মুহূর্তে বড় খবর। আর এই সময়েই কিনা এমন কাণ্ড করলেন বার্সেলোনার ব্রাজিলিয়ান ফরোয়ার্ড! গত মাসেই ক্লাবে যোগ দেওয়া রাইটব্যাক নেলসন সেমেদোর সঙ্গে গতকাল অনুশীলনে হাতাহাতিতে জড়িয়েছেন, পরে রেগেমেগে অনুশীলনই ছেড়ে গেছেন নেইমার!
এত গুঞ্জন, এত নাটকের মধ্যেও এত দিন সবকিছু ভালোই সামলে নিচ্ছিলেন। নিজে মুখে কিছু কুলুপ এঁটে ছিলেন, তবে অনুশীলনে মেসি-সুয়ারেজদের সঙ্গে ছবিগুলোয় বেশ হাসিখুশিই দেখা গেছে নেইমারকে। মাঠের পারফরম্যান্স তো আরও উজ্জ্বল। জুভেন্টাসের বিপক্ষে চোখধাঁধানো দুই গোলের পর ম্যানচেস্টার ইউনাইটেডের বিপক্ষেও গোল করে দলকে জিতিয়েছেন। ঝামেলাটা বাধল গতকাল, বাংলাদেশ সময় আগামীকাল ভোরে মায়ামিতে রিয়াল মাদ্রিদের বিপক্ষে হতে যাওয়া ম্যাচের আগের অনুশীলনে।
টুইটারে ছড়িয়ে পড়া ভিডিওতে দেখা যায়, অনুশীলনে নিজেদের মধ্যে ম্যাচে নেইমারের সঙ্গে হঠাৎই লেগে যায় সেমেদোর। পর্তুগিজ রাইটব্যাকের হাত উঠে যায় নেইমারের গলায়, শুরু হয় হাতাহাতি। এক বার্সা-সতীর্থ সেমেদোকে ঠেলে দূরে সরিয়ে দেন। কিন্তু নেইমার আবার তেড়ে যান সেমেদোর দিকে। সার্জিও বুসকেটস তাঁকে জড়িয়ে ধরে সে-যাত্রা থামান। রাগান্বিত নেইমার আর অনুশীলনেই থাকেননি। গায়ের বিবটা খুলে মাটিতে ছুড়ে ফেলেন, অনুশীলন ছেড়ে বেরিয়ে যাওয়ার সময় লাথি মারেন বলে।  
স্প্যানিশ সংবাদমাধ্যমের চোখে, আসলে ‘বার্সেলোনা, না পিএসজি’—দলবদল নিয়ে মাথায় চেপে বসা চাপে নেইমার যেন বিপর্যস্ত। সেটিরই বহিঃপ্রকাশ কালকের এমন আচরণ।
যদিও সব ইঙ্গিত এখন নেইমারের পিএসজিতে যাওয়ার দিকেই। এমনিতেই ধারণা করা হচ্ছিল, আগামীকালের রিয়াল ম্যাচটিই হবে বার্সার জার্সিতে নেইমারের শেষ। এর মধ্যে চীন থেকে আসা একটা খবরও প্রায় নিশ্চিত করছে, তাঁর বার্সা ছাড়া নিশ্চিত। প্রাক-মৌসুম প্রস্তুতি শেষে দলের সবাই বার্সেলোনায় ফিরলেও বাণিজ্যিক এক চুক্তির কারণে চীনে যাওয়ার কথা ছিল নেইমারের। কিন্তু চীনের ট্রাভেল এজেন্সি সিট্রিপ গতকাল জানিয়েছে, ব্রাজিলিয়ান ফরোয়ার্ডের চীন সফর বাতিল হয়ে গেছে। কারণ, ‘তিনি দলবদলের ব্যাপার নিয়ে ব্যস্ত।’
ফ্রেঞ্চ পত্রিকা লে’কিপও জানিয়েছে, নেইমারের সঙ্গে পিএসজির সব বোঝাপড়া শেষ। বছরে ৩০ মিলিয়ন ইউরো বেতনে ৫ বছরের চুক্তি হয়েই গেছে। প্যারিসের ক্লাবটি এখন বার্সেলোনার সঙ্গে আলোচনায় বসবে। আরেক পত্রিকা লা পারিসিয়েনও লিখেছে, পিএসজির দিক থেকে এখন আসলে ‘মিথ্যা অনিশ্চয়তা’ দেখানো হচ্ছে। দলবদলটা এখন আর ‘হবে কি না’ পর্যায়ে নেই, বরং ‘কখন হবে’ পর্যায়ে চলে গেছে।
বার্সারও যেন নেইমারের দলবদল ঠেকানোর সব শক্তি ফুরিয়ে গেছে। ক্লাব সভাপতি হোসে মারিয়া বার্তোমেউই নিউইয়র্ক টাইমসকে বলেছেন, ‘আমরা চাই ও (নেইমার) থাকুক। এখনো চুক্তির চার বছর বাকি ওর। তবে ক্লাবে থাকবে কি থাকবে না, সেই সিদ্ধান্ত তো খেলোয়াড়েরই। এ নিয়ে আর কিছু বলার নেই।’ কাতালান পত্রিকা স্পোর্ত-এর খবর, নেইমারকে নিজের সিদ্ধান্ত জানাতে আগামী মঙ্গলবার পর্যন্ত সময় বেঁধে দিয়েছে বার্সা। নতুন কোচ আর্নেস্তো ভালভার্দেও নাকি জানিয়ে দিয়েছেন, আগামী ৭ আগস্ট হুয়ান গাম্পার ট্রফির আগেই দল নিয়ে সব অনিশ্চয়তার শেষ চান তিনি।
নেইমার চলে গেলেও যে মৌসুমের প্রস্তুতি নিতে হবে তাঁকে! রয়টার্স, স্পোর্ত, মার্কা। 
