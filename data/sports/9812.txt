

* তিন ম্যাচ সিরিজের টেস্টে আগের দুটিতে হেরে সিরিজ হাতছাড়া হয়েছে ভারতের* আজ জোহানেসবার্গে শুরু হওয়া শেষ টেস্টেও ভারতের অবস্থা ভালো নয়* এ ম্যাচ হারলে ধবলধোলাই হবে ভারত

দক্ষিণ আফ্রিকা সফরে শনির বলয় থেকে যেন বেরই হতে পারছে না ভারত। টানা দুই টেস্ট হেরে সিরিজ আগেই খুয়ে বসে আছে। আজ জোহানেসবার্গে শুরু হওয়া সিরিজের তৃতীয় ও শেষ টেস্টেও ভারতের অবস্থা খুবই নাজুক। ধবলধোলাই এড়ানোর জন্য ব্যাট হাতে কোথায় বুক চিতিয়ে লড়াই করবে, সেখানে ৮ ব্যাটসম্যান দুই অঙ্ক ছুঁতেই পারলেন না। বিরাট কোহলি আর চেতেশ্বর পূজারা ফিফটি করে আউট হয়েছেন। ভুবনেশ্বর কুমারের রান ৩০। আর কারও রান না লেখাই ভালো, তাতে লজ্জা কিছুটা বাঁচবে।
অবশ্য ১৮৭ রানে অলআউট হওয়া ভারত নিজে যে সম্ভ্রম বাঁচাতে চায়, তার ছিটেফোঁটা দেখা গেল না খেলায়। ভুবনেশ্বর যা একটু লড়ছেন। ব্যাটে ওই ইনিংসের পর বল হাতে প্রথম আঘাতও হেনেছেন তিনি। ৩ রানে ১ উইকেট হারিয়েছে দক্ষিণ আফ্রিকা।
কেবল কোহলি আর পূজারা নিজস্ব ঢঙে যা একটু লড়লেন। একজন সুযোগ বুঝে পাল্টা আক্রমণ করে। অন্যজন খোলসের ভেতরে বন্দী থেকে। দুজনের তৃতীয় উইকেট জুটিটা ১৩ রানে ওই ওপেনারকে হারিয়ে ফেলার ধাক্কা ভালোই সামাল দিচ্ছিল। কিন্তু ৯০ রানে শেষ ৮ উইকেট পড়ল ভারতের। পাঁচ ফাস্ট বোলারের বিরুদ্ধে অনেকের চোখে বিশ্বের সেরা ব্যাটিং লাইনআপের লড়াইটাই জমল না।
এই টেস্টে হারলেই নিশ্চিত ধবলধোলাই। সেখানে টসে জিতে ব্যাটিংয়ে নেমে শুরুতেই পর পর দুই উইকেট হারিয়ে চাপে পড়ে যায় ভারত। রানের খাতা না খুলেই প্যাভিলিয়নে ফেরেন লোকেশ রাহুল। আর মুরলি বিজয়ের (৮) উইকেট তুলে নিয়ে ভারতীয় শিবিরে দ্বিতীয় আঘাতটি হানেন রাবাদা। সেই ধাক্কাটা সামলে উঠেছিল কোহলি-পূজারার ৮৪ রানের জুটি। কিন্তু দুজনের কেউই ফিফটির ইনিংসটা টেনে নিয়ে যেতে পারলেন না।
চা বিরতির আগে নিজের ৫৪ ও দলীয় ৯৭ রানে লুঙ্গির বলে ডি ভিলিয়ার্সের হাতে স্লিপে ক্যাচ দিয়ে ফিরে যান ভারতীয় ব্যাটিংয়ের মূল স্তম্ভ কোহলি। অথচ আজও একবার ক্যাচ দিয়ে বেঁচে গেছেন ভারত অধিনায়ক। সিরিজে প্রথম সুযোগ পাওয়া অজিঙ্কা রাহানেও নো বলের সুবাদে আউট হয়েও দ্বিতীয় জীবন পেয়েছিলেন। সেটাও কাজে লাগাতে পারলেন না। ৯ রান করে ফিরলেন।
অধিনায়কের পর আশা দেখিয়েছিলেন পূজারা। স্কোরবোর্ডটা ১৪৪ রান পর্যন্ত নিয়ে যাওয়ার পর ৫০ রানে ফেরেন তিনি। ১৪৪ রানেই ভারত হারিয়েছে ৩ উইকেট। পূজারার পর ফিরেছেন পার্থিব প্যাটেল ও হার্দিক পান্ডিয়া। টানা তিন ওভারে তিন উইকেট হারানো ভারত চোখের পলকে ১৪৪/৪ থেকে হয়ে যায় ১৪৪/৭।
ভারত যে দেড় শর আগেই অলআউট হয়ে যায়নি, সেটা ভুবনেশ্বর ছিলেন বলে। ৪৯ বলে ৩০ রানের ইনিংসটা তবু ভদ্রস্থ চেহারা দিয়েছে ভারতকে। দ্বিতীয় টেস্টে বাদ দেওয়ার জ্বালাটা ভালোই জুড়াচ্ছেন ভুবি!
