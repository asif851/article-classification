
ডাকনামটা একটু অদ্ভুত, ‘দ্য শার্ক’ নামেই সবাই চেনে তাঁকে। কাঁধে আঁকা হাঙরের উলকি। মীন রাশির জাতক, মাছ ধরতে দারুণ ভালোবাসেন। হাঙর নামটা এসেছে এই মৎস্যপ্রীতি থেকেই। জীবনে অনেক মাছই ধরেছেন স্টিভ ডারসিস, কিন্তু কে ভাবতে পেরেছিল একদিন এত বড় একটা মাছকে গেঁথে ফেলবেন বড়শিতে! রাফায়েল নাদালের মতো ‘রুই-কাতলা’ ধরার সুযোগ তো আর তাঁর জীবনে এর আগে আসেনি!দুই সপ্তাহ আগেই ফ্রেঞ্চ ওপেন জিতেছিলেন নাদাল। কিন্তু উইম্বলডনের প্রথম দিনেই বিশ্বের ১৩৫ নম্বর ডারসিসের কাছে হেরে গেলেন টুর্নামেন্টের পঞ্চম বাছাই। তাও আবার সরাসরি সেটে! ৭-৬ (৭/৪), ৭-৬ (১০/৮), ৬-৪ গেমে নাদালকে হারিয়ে গত পরশু ডারসিস জন্ম দিলেন টেনিস ইতিহাসের সবচেয়ে বড় অঘটনের একটি।গত বছর উইম্বলডনে চেক প্রজাতন্ত্রের লুকাস রোসলের কাছে হেরে গিয়েছিলেন দ্বিতীয় রাউন্ডে। সেই দুঃস্বপ্নটা কবর দেওয়ার প্রত্যয় নিয়েই এসেছিলেন এবার। চোট কাটিয়ে ফেরার পর নয়টি টুর্নামেন্টের সাতটিই জিতে দিয়েছিলেন স্বরূপে ফেরার ঘোষণা। কিন্তু ৩৫তম গ্র্যান্ড স্লামে এসে এই প্রথম তাঁকে বিদায় নিতে হলো প্রথম রাউন্ড থেকেই। সবুজ কোর্টে টানা পাঁচবার ফাইনাল খেলেছেন। ২০০৮ ও ২০১০ সালে জিতেছেন শিরোপা। অথচ গত পরশু নাদাল ফিরিয়ে আনলেন গুস্তাভো কুয়ের্তেনের স্মৃতি। এর আগে ১৯৯৭ সালে এই ব্রাজিলিয়ানও ফ্রেঞ্চ ওপেন জেতার পরই বিদায় নিয়েছিলেন উইম্বলডনের প্রথম রাউন্ড থেকে।
হাঁটুর চোট দৃশ্যতই ভুগিয়েছে নাদালকে। তবে সেটিকে অজুহাত হিসেবে দাঁড় করাননি ১২টি গ্র্যান্ড স্লামজয়ী, ‘এটা ঠিক সময় নয় (হাঁটু নিয়ে আলোচনা করার)। আমি আমার প্রতিটি মুহূর্তে সেরা চেষ্টাই করেছি, কিন্তু আজ সেটা হয়নি।’ প্রতিপক্ষকেই দিলেন কৃতিত্ব, ‘আমি এখন শুধু ডারসিসকে অভিনন্দনই জানাতে পারি। জয়টা তাঁর প্রাপ্য ছিল।’
গত পরশুর আগে শীর্ষ দশে থাকা কারও বিপক্ষে একটাই জয় ছিল ডারসিসের। গত অলিম্পিকের প্রথম রাউন্ডেই ষষ্ঠ বাছাই টমাস বার্ডিচের বিপক্ষে। দ্বিতীয়টির সঙ্গে তার কোনো তুলনা চলে না। জয়ের পর ডারসিস তাই ভেসে গেলেন উচ্ছ্বাসে, ‘হয়তো সে (নাদাল) তাঁর সেরা খেলাটা খেলেনি, কিন্তু আমি নিজেকে নিয়ে গর্বিত। আমি দারুণ একটা ম্যাচ খেলেছি এবং অবিশ্বাস্য টেনিস খেলেছি।’
নাদালের হারে সবচেয়ে বেশি স্বস্তি পাওয়ার কথা রজার ফেদেরারের। কোয়ার্টার ফাইনালেই যে দুজনের দেখা হওয়ার কথা ছিল! নাদালের পরাজয়ের দিনে ফেদেরার হেসেখেলেই উঠে গেছেন দ্বিতীয় রাউন্ডে। এএফপি, রয়টার্স।

