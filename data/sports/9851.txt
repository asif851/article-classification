
কলম্বো ক্রিকেট ক্লাবে গতকালকের প্রস্তুতি ম্যাচে দারুণ খেলছিলেন কুশল পেরেরা। রীতিমতো চড়াও ছিলেন বাংলাদেশি বোলারদের ওপর। কিন্তু হ্যামস্ট্রিংয়ের চোট তাঁকে বেশি দূর যেতে দেয়নি। ৬৪ রানেই মাঠ থেকে উঠে যেতে বাধ্য হয়েছিলেন। ১০ টেস্ট, ৬৮ ওয়ানডে ও ২৫ টি-টোয়েন্টি খেলা শ্রীলঙ্কান উইকেটকিপারের জন্য আরও বড় দুঃসংবাদ, এই চোট তাঁকে খেলতে দিচ্ছে না বাংলাদেশের বিপক্ষে তিন ম্যাচ সিরিজের প্রথম দুই ওয়ানডে। যদিও শ্রীলঙ্কা দলের ম্যানেজার অশাঙ্ক গুরুসিনহা কুশলের চোটকে খুব বড় বলছেন না। তিনি জানিয়েছেন, ২৮ মার্চ ডাম্বুলায় সিরিজের দ্বিতীয় ওয়ানডের আগে কুশলের সেরে ওঠার ভালো সম্ভাবনা আছে। তবে শ্রীলঙ্কা ক্রিকেটের (এসএলসি) নির্বাচকেরা তাঁকে ডাম্বুলায় না পাঠানোর সিদ্ধান্ত নিয়েছেন। আজ-কালের মধ্যে কুশলের বিকল্প খেলোয়াড় ঠিক করে ফেলবেন নির্বাচকেরা। নির্ধারিত সময়ে তিনি যদি সেরে ওঠেন, আগামী ১ এপ্রিল এসএসসিতে সিরিজের শেষ ওয়ানডেতে তাঁকে দেখা যেতেও পারে।  আজ সকালে বাংলাদেশ ও শ্রীলঙ্কা দল রওনা দিয়েছে ডাম্বুলায়। আগামী শনিবার এখানেই শুরু সিরিজের প্রথম ওয়ানডে। সূত্র: ক্রিকইনফো।
 
 
