
গ্যারেথ বেলকে স্বাগত জানাবেন, সেই ফুরসতই যেন পেলেন না ক্রিস্টিয়ানো রোনালদো। বেলের আগমনে যতটা খুশি হয়েছেন, তার চেয়ে রোনালদো যে বেশি ব্যথিত মেসুত ওজিলের প্রস্থানে। রিয়াল মাদ্রিদে ওজিলের সঙ্গে দারুণ জুটি জমে উঠেছিল তাঁর। রোনালদোর দুর্দান্ত গোলমেশিন হয়ে ওঠার নেপথ্যে বড় ভূমিকা পালন করেছেন ওজিল। সেই ওজিলকে বেচে দিয়ে বেলকে কেনার অর্ধেক টাকা রিয়াল পেয়েছে বটে, কিন্তু সেটা মানতে পারছেন না রোনালদো।স্প্যানিশ ক্রীড়া দৈনিক ‘এএসএ’র খবর, ওজিলকে আর্সেনালের কাছে বিক্রি করে দেওয়ায় ক্ষুব্ধ রোনালদো। রিয়াল ভালো একজন প্লেমেকারকে হারাল বলেই শুধু নয়, এতে যে ক্ষতি হয়েছে রোনালদোর নিজেরও! রাখঢাক না করে পর্তুগালের সতীর্থদের কাছে সেটা প্রকাশ করেছেন রিয়ালের আক্রমণভাগের এই প্রাণভোমরা, ‘ওজিলের বিদায় আমার জন্য খারাপ খবর। প্রতিপক্ষের গোলমুখে আমার গতিবিধি সে-ই সবচেয়ে ভালো বুঝতো। ওকে আর্সেনালের কাছে বিক্রি করে দেওয়ায় আমি ক্ষুব্ধ।’রোনালদো একা নন, ওজিলকে বিক্রি করে দেওয়ার ব্যাপারটা সহজভাবে নিতে পারছেন না রিয়ালের অন্য খেলোয়াড়েরাও। রিয়ালের বর্তমান অধিনায়ক সার্জিও রামোসের প্রতিক্রিয়া, ‘ও (ওজিল) ছিল বিশেষ একজন সতীর্থ, অসাধারণ খেলোয়াড়। যদি আমার ওপর দায়িত্ব থাকত, ওকে সবার শেষে বিক্রি করতাম আমি। কেন ওর মতো একজন খেলোয়াড়কে ছেড়ে দেওয়া হলো, একদমই বুঝতে পারছি না ’এ মৌসুমেই মালাগা থেকে রিয়ালে যোগ দিয়েছেন ইসকো। একাদশে জায়গা নিয়ে লড়াইটা হয়তো ওজিলের সঙ্গেই হতো ইসকোর। ওজিলের বিদায়ে সবচেয়ে স্বস্তি পাওয়ার কথা তাঁরই। কিন্তু সেই ইসকোও দেখা যাচ্ছে এই জার্মান প্লেমেকারের বিদায়ে ব্যথিত, ‘সত্যি বলতে, এটা আমাকে অবাক করেছে। গত সপ্তাহেও ওজিল জানিয়েছে, সে রিয়ালেই থাকছে। আমরা সবাই ওকে চিনি। সে যেকোনো ম্যাচ বদলে দিতে পারে।’রামোস-ইসকোর সুরে সুর মিলিয়েছেন আলভারো আরবেলোয়াও, ‘আমি হতাশ, এটা লজ্জার। ওকে হারানো আমাদের জন্য বড় ক্ষতি।’রিয়াল কর্তৃপক্ষের দাবি, ওজিল থাকতে চাচ্ছিলেন না বলেই ছেড়ে দেওয়া হয়েছে তাঁকে। সেই দাবিটা অবশ্য মিথ্যে নয়। আর্সেনালে বিক্রি হওয়ার পর ওজিলের কথাবার্তা থেকেও ব্যাপারটা স্পষ্ট। তবে ওজিলের এই চলে যাওয়ার আসল কারণই কোচের কাছ থেকে আস্থার সবুজ সংকেত না পাওয়া।
