
ব্যাটিংয়ে নেমে মাত্র ৮৪ রানেই ৪ উইকেট হারিয়ে দল ধুঁকছে। এ অবস্থায় ছয় নম্বরে ব্যাটিংয়ে নেমে কী করা যায়? যতক্ষণ সম্ভব উইকেটে টিকে থাকার পরামর্শই দেবেন সবাই। মার্কো মারাইস ঠিক সেটাই করেছেন, উইকেটে ছিলেন দলের ইনিংস ঘোষণা করা পর্যন্ত। কিন্তু বিপদের মুহূর্তেও প্রথাগত ঠুকঠুক ব্যাটিং করেননি। দলকে নিরাপদে পৌঁছে দেওয়ার পথে ২৪ বছর বয়সী এ অলরাউন্ডার প্রথম শ্রেণির ক্রিকেটে ৯৬ বছরের পুরোনো দ্রুততম ‘ট্রিপল সেঞ্চুরি’র রেকর্ড ভেঙেছেন!দক্ষিণ আফ্রিকায় তিন দিনের টুর্নামেন্ট সানফয়েল কাপে বৃহস্পতিবার বোর্ডারের হয়ে এ কীর্তি গড়েন মারাইস। ইস্ট লন্ডনের বাফেলো পার্কে ইস্টার্ন প্রভিন্সের বিপক্ষে তিন দিনের ম্যাচে টস হেরে আগে ব্যাটিংয়ে নেমে প্রথম বলেই উইকেট হারায় বোর্ডার। ২০.২ ওভারের মধ্যে ৮৪ রান তুলতেই নেই আরও ৩ উইকেট! এ অবস্থায় ব্যাটিংয়ে নেমে ৬০ ওভার উইকেটে ছিলেন মারাইস। ইস্ট লন্ডনের বোলারদের পিটিয়ে ছাতু বানিয়ে ১৯১ বলে খেলেছেন কাঁটায় কাঁটায় ৩০০ রানের ইনিংস। প্রথম ব্যাটসম্যান হিসেবে দুই শর কম বল খেলে ‘ট্রিপল সেঞ্চুরি’ তুলে নেওয়ার রেকর্ডও এখন তাঁর!২৬৮ মিনিট উইকেটে ছিলেন মারাইস। ১৩ ছক্কা আর ৩৫ বাউন্ডারিতে ইনিংসটি সাজান তিনি। সেঞ্চুরি তুলে নিয়েছেন ৬৮ বলে, ডাবল সেঞ্চুরির দেখা পেতে খেলেছেন আরও ৭১ বল। এরপর আরও ১০০ রান করতে তাঁর লেগেছে মাত্র ৫২ বল! পঞ্চম উইকেটে ব্রাড উইলিয়ামসের (১১৩) ৪২৮ রানের জুটি গড়েন মারাইস। প্রথম শ্রেণির ক্রিকেটে পঞ্চম উইকেটে এটা পঞ্চম সর্বোচ্চ রানের জুটি। তাঁদের কীর্তি গড়া ব্যাটিংয়ে ৮০.২ ওভারে ৪ উইকেটে ৫১২ রানে ইনিংস ঘোষণা করে বোর্ডার। পরে ম্যাচটা ড্র হয়েছে।দ্রুততম ‘ট্রিপল সেঞ্চুরি’র রেকর্ড গড়ার পথে মারাইস টপকে গেছেন অস্ট্রেলিয়ার সাবেক ব্যাটসম্যান চার্লি ম্যাকার্টনির কীর্তিকে। ১৯২১ সালে নটিংহামশায়ারের বিপক্ষে ট্যুর ম্যাচে ২২১ বলে ‘ট্রিপল সেঞ্চুরি’ তুলে নিয়েছিলেন দুর্দান্ত স্ট্রোক-প্লের জন্য অস্ট্রেলীয় ক্রিকেট ইতিহাসে ‘গভর্নর জেনারেল’ তকমা পাওয়া ম্যাকার্টনি। ৯৬ বছর পর তাঁর সেই রেকর্ড ভাঙলেন মারাইস। এ পথে তিনি টপকে গেছেন ফ্রাঙ্ক উলি, ভিভ রিচার্ডস ও গ্রায়েম স্মিথের মতো ব্যাটসম্যানদের।
