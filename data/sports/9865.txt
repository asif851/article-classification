
পাকিস্তানের বিপক্ষে ওয়ানডে সিরিজের বাংলাদেশ শুরু করবে সাকিব আল হাসানের নেতৃত্বে। ১৭ এপ্রিল সিরিজের প্রথম ওয়ানডেতে পাকিস্তানি অধিনায়ক আজহার আলীর সঙ্গে টস করতে নামবেন তিনিই। কারণ অন্য কিছু নয়। আইসিসির নিষেধাজ্ঞার কারণে তিন ম্যাচের ওয়ানডে সিরিজের প্রথমটিতে থাকছেন না নিয়মিত অধিনায়ক মাশরাফি বিন মুর্তজা।ভারতের বিপক্ষে বিশ্বকাপ কোয়ার্টার ফাইনালের পরপরই নিষেধাজ্ঞার কবলে পড়েছেন মাশরাফি। সে ম্যাচে স্লো ওভার রেটের কারণেই নিষেধাজ্ঞার খড়্গ পড়ে মাশরাফির ওপর। এক ম্যাচের জন্য নিষিদ্ধ হন তিনি। পাকিস্তানের বিপক্ষে সিরিজের প্রথম ম্যাচে সাকিবের অধিনায়কত্বে খেললেও মাশরাফির বোলিংটা কিন্তু বেশ ভালোভাবেই মিস করবে বাংলাদেশ দল।সবকিছু ঠিক থাকলে ওয়ানডে সিরিজের দ্বিতীয় ও তৃতীয় ম্যাচেই আবারও টস করতে নামতে দেখা যাবে মাশরাফিকে। ২৪ এপ্রিল সিরিজের একমাত্র টি-টোয়েন্টি ম্যাচটিতেও অধিনায়ক মাশরাফিই। ২৮ এপ্রিল থেকে খুলনায় শুরু হতে যাওয়া টেস্ট সিরিজে অধিনায়কত্বের দায়িত্ব থাকছে টেস্ট অধিনায়ক মুশফিকুর রহিমের কাঁধেই।এদিকে গতকাল রোববার কলকাতায় সাংবাদিকদের সঙ্গে আলাপকালে জানিয়েছেন, যেহেতু এবার আইপিএলে তিনি মাত্র দুটো ম্যাচে মাঠে নামবেন, তাই তাঁর ভাবনা জুড়ে আছে বাংলাদেশ-পাকিস্তান সিরিজই। তিনি বলেছেন, আইপিএলের দুটো ম্যাচ তাঁর কাছে পাকিস্তান সিরিজের প্রস্তুতিই।সাকিব অবশ্য মনে করেন, তাঁর অনুপস্থিতি আইপিএলে কলকাতার সম্ভাবনাকে সমস্যায় ফেলবে না, ‘আমি মনে করি আমাকে ছাড়াও কলকাতা যথেষ্ট ভালো দল। এবার যে বেশি ম্যাচ খেলতে পারছি না, এটাতে মনে হয় না কেকেআরের খুব সমস্যা হবে।’ সূত্র: এএফপি।
