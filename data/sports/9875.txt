
ছবিটা দেখেই চমকে উঠেছেন সবাই। একই ফ্রেমে লিওনেল মেসি ও নেইমার। শুধু ছবি দিলেও চলত, নেইমার আবার সবাইকে আশান্বিত করছেন, আবারও জুটি বাঁধতে চলেছেন মেসির সঙ্গে। মেসি-নেইমার যুগলকে আবারও দেখা যাবে? সামাজিক মাধ্যমে ঝড় তুলতে এটাই তো যথেষ্ট! 
দুর্দান্ত ফর্মে আছেন মেসি। শনিবারই দুর্দান্ত হ্যাটট্রিক করেছেন লেগানেসের বিপক্ষে। ওদিকে পায়ের চোট নিয়ে মৌসুমের জন্য মাঠের বাইরে নেইমার। ব্রাজিলেই পুনর্বাসন প্রক্রিয়ার মধ্য দিয়ে যাচ্ছেন। এমন অবস্থায় সবাইকে চমকে দিলেন ব্রাজিলিয়ান ফরোয়ার্ড। সামাজিক যোগাযোগ মাধ্যম ইনস্টাগ্রামে মেসির সঙ্গে তোলা একটি ছবি সবার সঙ্গে শেয়ার করেছেন। দুজনের মাথায় আবার পার্টি হ্যাট। সে সঙ্গে খুবই রহস্যময় এক ক্যাপশন, আমি আগেই বলেছিলাম যখন বন্ধু মেসি যোগ দেয়, দারুণ কিছুই ঘটে। আরও জানতে চাইলে সঙ্গে থাকুন! এরপরই শুরু হয়েছে আলোচনা। এ দুজন আবার কোথায় একত্রিত হলেন। তবে কি মাঠে আবারও দেখা যাবে দুজনকে? নাকি কোনো বিজ্ঞাপনে দেখা দেবেন তাঁরা? নাকি মেজর লিগ সকারে দুজন মিলে কোনো দল কিনছেন? আবার কোনো বিখ্যাত সাময়িকীর কভারের জন্য এমন পোজ দেওয়া নয় তো! এমন হাজারো জিজ্ঞাসার অবশ্য উত্তর মিলছে না। কৌতূহল মেটানোর একটাই উপায়, নেইমার যা বলেছেন তা করা। অর্থাৎ অপেক্ষায় থাকা!
