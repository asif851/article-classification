
নভেম্বর মাসটা কি রোহিত শর্মার খুব প্রিয়? গত বছর এই নভেম্বর অস্ট্রেলিয়ার বিপক্ষে বেঙ্গালুরু চিন্নাস্বামী স্টেডিয়ামে খেললেন ২০৯ রানের ইনিংস। আজ কলকাতার ইডেন গার্ডেনে নিজের সেই কীর্তি তো ছাড়ালেনই, করলেন নতুন রেকর্ডও। আজ রোহিত একাই করেছেন ২৬৪, সেখানে শ্রীলঙ্কা পুরো দল মিলে ২৫১ রানে অলআউট। খেলাটা দলীয় বলেই স্কোরকার্ডে লেখা থাকবে ভারত ১৫৩ রানে জয়ী। কিন্তু কেউ যদি লেখে, ১৩ রানে জিতলেন রোহিত, তা-ও বুঝি ভুল হবে না!অনিল কুম্বলের কথাটাই সত্যি হলো। শ্রীলঙ্কা ব্যাট করতে নামার আগে সাবেক ভারতীয় অধিনায়ক মজা করে টুইট করেছিলেন, শ্রীলঙ্কার প্রথম লক্ষ্য হবে ২৬৫, তার পর ৪০৫। শ্রীলঙ্কা প্রথম লক্ষ্যটাই ছুঁতে পারল না। ভারতকে বিপদ থেকে উদ্ধার করতে এসে নিজেরাই কী ভীষণ বিপদে পড়ে গেল লঙ্কানরা। সিরিজ ৪-০ হয়ে গেল। এই সিরিজে যা হচ্ছে, শ্রীলঙ্কার ধবলধোলাইয়ের পক্ষে বাজি ধরা একেবারে নিরাপদ।রোহিতের ব্যাটে যে আজ টর্নেডো লুকিয়ে আছে, প্রথমে কিন্তু আন্দাজ করা যায়নি। প্রথম ফিফটি করতেই ৩৯টি ডট বল খেলেছেন। ফিফটি এসেছে ৭২ বলে। সেঞ্চুরির সময়ও রোহিত ‘রক্তমাংসের মানুষ’। ১০০ বলে ১০০। কিন্তু এরপর কী এক অপার্থিব শক্তি ভর করল তাঁর ব্যাটে। পরের ৭৩ বলে করলেন ১৬৪। রেকর্ড ৩৩টি চারের ২১টিই মেরেছেন এ সময়! আসল ঝড়টা উঠল শেষ সাত ওভারে। এ সময় ১০৭ রান তুলল ভারত, এর ৯০ রানই জোগান দিলেন রোহিত!ইনিংসের একেবারে শেষ বলে আউট হলেন। ততক্ষণে রাশি রাশি রেকর্ড ভাঙা সারা। টসে জিতে প্রথম ব্যাট করতে নেমে ৫৯ রানেই ২ উইকেট হারানো ভারত চড়ল ৪০৪ রানের পাহাড়ে। পঞ্চমবারের মতো ৪০০ পেরোল ভারত, দুইবারই শ্রীলঙ্কার বিপক্ষে।এত বিশাল লক্ষ্য তাড়া করতে গেলে খুব ভালো শুরু পেতে হয়। শ্রীলঙ্কার শুরুটা হলো একেবারেই উল্টো। কোনো রান না তুললেই প্রথম উইকেটের পতন। সেই ধাক্কায় হুট করে স্কোর হয়ে গেল ৪ উইকেটে ৪৮। পাঁচে নামা অ্যাঞ্জেলো ম্যাথুস (৭৫) আর ছয়ে নামা লাহিরু থিরিমান্নে (৫৯) হাল না ধরলে বড় লজ্জাতেই পড়তে হতো শ্রীলঙ্কাকে। দুজনের দুটো প্রতিরোধ গড়া ইনিংসে শ্রীলঙ্কা তবু ৫ উইকেটে ২১৮ পর্যন্ত তুলতে পেরেছিল। মনে হচ্ছিল ভদ্রস্থ একটা পরাজয় অন্তত অপেক্ষা করছে। কিন্তু ৩৩ রানে পড়ে গেল শেষ ৫ উইকেট।ধাওয়াল কুলকার্নি ৩৪ রানে ৪ উইকেট নিয়েছেন বটে, কিন্তু আজ এমন এক দিন, যেখানে নায়ক একজনই, বাকি সব পার্শ্বচরিত্র। রোহিত পরে বলেছেন, আরও নাকি ৫০ ওভার ব্যাটিং করা তাকদ ছিল তাঁর। ভাগ্য ভালো ওয়ানডেটা ৫০ ওভারেই শেষ হয়, না হয়ে হয়তো রোহিতের নামের পাশে আজ কত রানের ইনিংস থাকত কে জানে! সেটা কল্পনা করা কঠিন হলেও কঠিন একটা কল্পনাকে আজ কিন্তু সহজ করে দিয়েছেন মহারাষ্ট্রের এই তরুণ। কে জানে, ওয়ানডেতেও হয়তো একদিন দেখা যাবে ব্যক্তিগত ৩০০ রানের ইনিংস!
আরও পড়ুন:
যত রেকর্ড গুঁড়িয়ে দিলেন রোহিত
