
নিষিদ্ধ সোহাগ গাজীর বোলিং অ্যাকশনের পরীক্ষা নিতে আইসিসির কাছে আবেদন জানিয়েছে বাংলাদেশ ক্রিকেট বোর্ড (বিসিবি)। এখন আইসিসির নির্ধারণ করে দেওয়া গবেষণাগারে পরীক্ষা দিতে হবে এ অফস্পিনারকে।বিসিবির ক্রিকেট পরিচালনা বিভাগের ম্যানেজার সাব্বির খান বললেন, ‘আমরা আবেদন করেছি। তবে কোন ল্যাবে পরীক্ষা হবে এখনো নির্ধারণ করেনি আইসিসি।’ পরীক্ষার আগে আত্মবিশ্বাসী সোহাগ বললেন, ‘অনেক আগেই অ্যাকশন ঠিক হয়ে গেছে। অনুশীলন করেছি। অনেকগুলো ম্যাচ খেলেছি। ম্যাচের ভিডিওতে দেখা গেছে, সবকিছু ঠিকই আছে। এরপর বোর্ডকে জানিয়েছি।’ সোহাগ আরও জানালেন, গত মাসের শুরুতেই অ্যাকশনের ব্যাপারে স্পিন কোচ রুয়ান কালপাগে বোর্ডকে মেইল করেছিলেন।বিশ্বকাপের প্রাথমিক দলে ঠাঁই না পাওয়ায় স্বাভাবিকভাবেই হতাশা সোহাগের মধ্যে। তবে সব ভুলে সামনের দিকেই তাকাতে চান। বললেন, ‘যা হওয়ার হয়ে গেছে। এখন সামনে তাকাতে চাই।’
