
নিউজিল্যান্ডে টানা ছয়টি ম্যাচে হেরেছে বাংলাদেশ। তিনটি ওয়ানডে, তিনটি টি-টোয়েন্টি। কাগজে-কলমে বাংলাদেশের জন্য সফরটি ভুলে যাওয়ার মতোই। কিন্তু নিউজিল্যান্ড সফরে বাংলাদেশের বিপক্ষে ছয়টি জয় যে খুব সহজে আসেনি, সেটির সাক্ষ্য দিচ্ছেন কোরি অ্যান্ডারসনই। তিনি জানিয়েছেন, এখনো পর্যন্ত সিরিজের ‘স্কোর লাইন’ বাংলাদেশের লড়াইটাকে ঠিকমতো তুলে ধরতে পারছে না।
মাউন্ট মঙ্গানুইয়ের শেষ টি-টোয়েন্টি ম্যাচে অ্যান্ডারসনের কাছেই হেরেছে বাংলাদেশ। তাঁর ৪১ বলে অপরাজিত ৯৪ রানের ইনিংসটিই প্রথম দিকে নিউজিল্যান্ডের ওপর চাপ তৈরি করা বাংলাদেশকে ছিটকে দেয় ম্যাচ থেকে। ওয়ানডের এক সময়ের দ্রুততম সেঞ্চুরিয়ান সিরিজে এখনো পর্যন্ত প্রতিটি ম্যাচেই নিউজিল্যান্ডের জয়ে সন্তুষ্ট। কিন্তু বাংলাদেশের লড়াইটাকেও বাহবা জানিয়েছেন, ‘প্রতিটি ম্যাচে জয় পাওয়াটা দারুণ সন্তুষ্টির ব্যাপার। কিন্তু আমার মনে হয় সিরিজের ফল, স্কোর ঠিক বোঝাতে পারছে না তা কতটা প্রতিদ্বন্দ্বিতাপূর্ণ ছিল।’২০১৩ সালে বাংলাদেশ সফরে এসে টানা তিন ওয়ানডেতে হারের অভিজ্ঞতা হয়েছিল অ্যান্ডারসনের। সেটি ছিল তাঁর ক্যারিয়ারের প্রথম পূর্ণ সফর। ওই সফরে টেস্ট অভিষেকও হয়েছিল। অ্যান্ডারসন বলছেন, বাংলাদেশের উন্নতির গ্রাফটা ঊর্ধ্বমুখী, ‘গত বেশ কয়েক বছর ধরেই বাংলাদেশ দল হিসেবে অনেক বদলে গেছে। তারা এখন প্রতিটা ম্যাচেই লড়াই করে।’এই সিরিজে বাংলাদেশের খেলা দেখে সমর্থকেরা হতাশ—এটাও দলের ক্রম উন্নতির একটা লক্ষণ। দলের প্রতি মানুষের প্রত্যাশা বেড়ে গেছে। অতীতে নিউজিল্যান্ড সফরগুলোতে বাংলাদেশের মাথা উঁচু করে লড়াইয়ের তৃপ্তিটাও খুব বেশি আসেনি। এখন পর্যন্ত ওয়ানডে ও টি-টোয়েন্টি সিরিজের এমন অনেক মুহূর্ত এসেছে, যেখানে ছিল বাংলাদেশের দাপট। জয়ের সম্ভাবনা তৈরি করেও সমীকরণ শেষ পর্যন্ত মেলাতে না-পারা। কিছু ভুল সিদ্ধান্তে ছিটকে পড়া ম্যাচ থেকেই।প্রথম ওয়ানডেতে ৩৪২-এর বড় লক্ষ্য তাড়া করতে গিয়ে ৬ উইকেটে ২৪২ তুলেছিল বাংলাদেশ। দ্বিতীয় ওয়ানডেতে নিউজিল্যান্ডকে চাপে ফেলে দিয়েছিল বাংলাদেশের দুর্দান্ত বোলিং। এ রকম লড়াইয়ের টুকরো টুকরো ছবি ছিল টি-টোয়েন্টি সিরিজেও। ​সব টুকরো ছবি জোড়া লাগিয়ে পরিপূর্ণ একটা চিত্র করতে পারেনি দল। দল হয়ে ওঠা হয়নি। বাংলাদেশের খেলোয়াড়দের ব্যর্থতা বা ভুল সিদ্ধান্ত এতে আড়াল করা হচ্ছে না। বাংলাদেশ দল তার সামর্থ্য অনুযায়ী খেলেনি। তবে অ্যাওয়ে কন্ডিশনে এখন সব দলই গিয়ে কাঁপা কাঁপি করে। আর অ্যান্ডারসন সবচেয়ে আসল কথাটাই বলেছেন—সিরিজের ফল যেমন বল​ছে, বাংলাদেশ অমন নিঃশর্ত আত্মসমর্পণ মোটেও করেনি।
