
আর্জেন্টিনার বিশ্বকাপ খেলা হবে কি না, এ নিয়ে আছে ঘোর অনিশ্চয়তা। একই সঙ্গে কোচ এদগার্দো বাউজার ভবিষ্যৎটাও হয়ে পড়েছিল নড়বড়ে। শেষ পর্যন্ত তাঁকে বিদায়ই নিতে হলো। আর্জেন্টাইন ফুটবল অ্যাসোসিয়েশন (এএফএ) গতকাল সোমবার তাঁকে বরখাস্ত করেছে।
এএফএর নতুন কার্যনির্বাহী পরিষদের এটি প্রথম বড় কোনো সিদ্ধান্ত। সভাপতি ক্লদিও তাপিয়া বলেছেন, ‘আমাদের সঙ্গে বাউজার কথা হয়েছে। তাঁকে বলে দেওয়া হয়েছে, তিনি আর আর্জেন্টিনা জাতীয় দলের কোচ নেই। জাতীয় দলের অবস্থা খুব বাজে, এটা সবাই জানে।’তাপিয়া এ ব্যাপারে বিস্তারিত কিছু জানাননি। বাউজার উত্তরসূরি কে হবেন, সে ব্যাপারেও কোনো ইঙ্গিত দেননি। তবে আজ মঙ্গলবার সংবাদ সম্মেলনে এ ব্যাপারে বিস্তারিত জানানো হবে বলে জানিয়েছেন তিনি।বিশ্বকাপ বাছাইপর্বের সর্বশেষ ম্যাচে আর্জেন্টিনা বলিভিয়ার কাছে হেরে যায় ২-০ গোলে। চিলির বিপক্ষে আগের ম্যাচে লাইন্সম্যানকে গালি দেওয়ায় ফিফা চার ম্যাচে নিষিদ্ধ করে লিওনেল মেসিকে। মেসিকে ছাড়াই বলিভিয়ার বিপক্ষে মাঠে নেমে হারের স্বাদ নিতে হয়েছে তাদের। ১৯৭০ সালের পর এই প্রথম আর্জেন্টিনাবিহীন বিশ্বকাপ উপভোগের শঙ্কা এখন ফুটবলপ্রেমীদের।গত বছর আগস্টে আর্জেন্টিনার দায়িত্বে এসেছিলেন বাউজা। তাঁর অধীনে ৮ ম্যাচ খেলে মাত্র তিনটি জয় পেয়েছে আর্জেন্টিনা। হেরেছেও তিনটিতে। বাকি দুটি ম্যাচ ড্র। আর্জেন্টিনার নতুন কোচ কে হবেন, তা এখনো জানা যায়নি। তবে জুনের আগে ম্যাচ নেই। জুনে অনেক কোচের চুক্তির মেয়াদও শেষ হয়। এএফএ তাই এ ব্যাপারে ধীরে সুস্থে এগোবে বলে মনে করা হচ্ছে। সূত্র: এএফপি।
