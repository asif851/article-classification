
ফুটবল মাঠে ব্রাজিল-আর্জেন্টিনার বৈরিতা চিরকালীন। তবে মানবতার কাছে মাঠের সেই বৈরিতা যে তুচ্ছ, নেইমারের চোট ভালোভাবেই তা প্রমাণ করে দিল। নেইমারের বিশ্বকাপ-স্বপ্ন ভঙ্গের ঘটনা শুধু ব্রাজিলিয়ানদেরই কাঁদাচ্ছে না, পুড়িয়ে মারছে আর্জেন্টাইনদেরও। মেসি ঘটনার পরপরই ফেসবুকে বার্সা-সতীর্থের প্রতি সমবেদনা জানিয়েছেন। ডিয়েগো ম্যারাডোনা বলছেন দুঃখজনক। আর আলেসান্দ্রো সাবেলা তো বলে দিলেন ব্রাজিলিয়ানদের মনের কথাটাই। আর্জেন্টিনার কোচ বললেন, বিশ্বকাপের এই পর্যায়ে এসে ব্রাজিলিয়ানদের স্বপ্নসারথির এভাবে ছিটকে পড়াটা ‘একটা বিপর্যয়’।পরশু বেলজিয়ামকে ১-০ গোলে হারিয়ে ২৪ বছর পর বিশ্বকাপের সেমিফাইনালে উঠেছে আর্জেন্টিনা। ম্যাচ শেষের সংবাদ সম্মেলনে নেইমার প্রসঙ্গ উঠতেই উচ্ছ্বসিত আর্জেন্টিনার কোচের কণ্ঠে বিষাদ, ‘ফুটবলকে যারা ভালোবাসে এবং খোঁজখবর রাখে, তাদের সবার জন্যই এটা খারাপ সংবাদ। আমি গ্রেট খেলোয়াড়দের ভালোবাসি। ব্রাজিল তার মতো একজন খেলোয়াড়কে হারিয়ে ফেলার অর্থ, আমিও আবার তার খেলা দেখার সম্ভাবনাটা হারিয়ে ফেলেছি।’গত শুক্রবার কোয়ার্টার ফাইনালে কলম্বিয়ান ডিফেন্ডার হুয়ান জুনিগার ভয়ংকর ট্যাকলে বিশ্বকাপ শেষ হয়ে গেছে ভূমিপুত্রের। ওই ম্যাচেই ২-১ গোলে জিতে সেমিফাইনালে উঠে গেছে ব্রাজিল। অথচ স্বপ্নের ‘হেক্সা’ থেকে তারা আর মাত্রই দুটি ম্যাচ পেছনে। এ কারণেই সাবেলার কষ্টটা বেশি, ‘এটা একটা বিপর্যয়। এর বেশিও নয়, কমও নয়। আপনার শিরোপা-স্বপ্ন বেঁচে থাকার পরও যখন চোটের কারণে বিশ্বকাপ খেলতে পারবেন না, এর চেয়ে খারাপ আর কিছু হতে পারে না।’সাবেলার মনে হচ্ছে নেইমারের ছিটকে পড়াটা ফুটবলকে কাঁদাচ্ছে, ‘আমি ওকে সমবেদনা জানাতে চাই এবং বলতে চাই যে, কঠিন এ মুহূর্তে আমি ওর পাশেই আছি।’শুধু আর্জেন্টাইন কোচ নন, কঠিন এই সময়ে নেইমারের পাশে এসে দাঁড়িয়েছে ব্রাজিলের সেমিফাইনাল প্রতিপক্ষ জার্মানিও। আগামীকালের সেমিফাইনালে নেইমারের খেলতে না পারাটা জার্মানদের জন্যই ভালো। জার্মানির অধিনায়ক ফিলিপ লামের মনের মধ্যে স্বস্তি থাকারই কথা। কিন্তু সেটি চেপে রেখে লাম গাইছেন মানবতারই জয়গান। নেইমারের সঙ্গে সেমিফাইনালে নিষেধাজ্ঞার কারণে খেলতে পারবেন না ব্রাজিলের রক্ষণভরসা অধিনায়ক থিয়াগো সিলভাও। লামের কণ্ঠে সমবেদনা ঝরল দুজনের জন্যই, ‘প্রথমত, তাদের দুজনেরই না-থাকাটা দুঃখের। বিশেষ করে নেইমারের জন্য আমি আন্তরিকভাবে দুঃখিত। চোটের কারণে ঘরের মাঠের বিশ্বকাপের সেমিফাইনালে খেলতে না-পারাটা সত্যিই অনেক কষ্টের।’ লামের বিশ্বাস, ব্রাজিলের অন্য খেলোয়াড়েরা ঠিকই নেইমার-সিলভার শূন্যতা পূরণের চেষ্টা করবে। নেইমার-সতীর্থ হাল্ক তো বলেই দিয়েছেন, বিশ্বকাপটা জিতে তা নেইমারকে উৎসর্গ করবেন, ‘এটা খুবই দুঃখের। এই বিশ্বকাপে দলের দায়িত্বটা সে নিজের কাঁধে তুলে নিয়েছিল এবং শিরোপা জয়ের জন্য খুবই রোমাঞ্চিত ছিল। ঈশ্বর সাহায্য করলে আমরাই চ্যাম্পিয়ন হব, যাতে আমরা শিরোপাটা তাকে উৎসর্গ করতে পারি।’ এএফপি, ওয়েবসাইট।
