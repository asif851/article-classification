
দ্বিপাক্ষিক সিরিজ তো নয় যেন ধারাবাহিক নাটক। প্রতিদিন কোনো না কোনো নতুন বিষয় নিয়ে বিতর্ক। হঠাৎ করে পুরোপুরি উল্টো সুরে কথাবার্তা। আর সপ্তাহান্তে নাটকীয়তার চূড়ান্ত পরিণতি হিসেবে দর্শককে দেওয়া হচ্ছে বিশাল কোনো ধাক্কা। ভারত-পাকিস্তান সিরিজ নিয়ে আসলেই নাটকের চূড়ান্ত দেখছে সবাই। নাটকের নতুন অঙ্ক যোগ হলো গতকাল—সিরিজ খেলতে ভারতে যাচ্ছে না পাকিস্তান।
ভারত-পাকিস্তান সিরিজ নিয়ে আসলেই নাটকের চূড়ান্ত দেখছে সবাই। নাটকের নতুন অঙ্ক যোগ হলো গতকাল—সিরিজ খেলতে ভারতে যাচ্ছে না পাকিস্তান
পাকিস্তান দল অনেক দিন ধরেই নিজেদের হোম সিরিজ খেলে যাচ্ছে সংযুক্ত আরব আমিরাতে। ভারতীয় সরকারের নতুন এক নির্দেশনায় সেখানেও খেলোয়াড় পাঠাতে রাজি নয় ভারতীয় ক্রিকেট বোর্ড (বিসিসিআই)। তবে সিরিজ যাতে ভেস্তে না যায়, সে জন্য পাকিস্তান ক্রিকেট বোর্ডকে (পিসিবি) বিসিসিআই প্রস্তাব দেয়, ডিসেম্বরে ভারতের মাটিতেই সিরিজ আয়োজনের। পাকিস্তানের ‘হোম’ সিরিজ, সেটি হবে কি না ভারতের মাটিতে! ব্যাপারটি নিয়ে তাই গাঁইগুঁই করছিল পিসিবি। তবে পরশু চূড়ান্ত ঘোষণাই দিয়ে দিলেন পিসিবির চেয়ারম্যান শাহরিয়ার খান। সোজা বলে দিলেন, ‘আমাদের দল ডিসেম্বরে ভারত যাচ্ছে না। বিসিসিআইয়ের উচিত তাদের প্রতিশ্রুতি রক্ষা করা এবং আরব আমিরাতে এসেই সিরিজটি খেলা। পাকিস্তানকে ভারতে এসে সিরিজ খেলতে বলার কোনো কারণ নেই। আরব আমিরাতে কোনো নিরাপত্তাঝুঁকি নেই। এখানে খেলতে না আসার আসল কারণটি জানার অপেক্ষায় আছি আমি।’এরপরই আগামী বছর ভারতে হতে যাওয়া টি-টোয়েন্টি বিশ্বকাপ নিয়ে একটা হুমকিও দিলেন শাহরিয়ার খান, ‘নিরাপত্তার কথা বিবেচনায় নিলে বিশ্বকাপ নিয়ে আমাদেরও ভাবতে হবে। এ বিষয়ে পাকিস্তান সরকারের অনুমতি নিতে হবে আমাদের।’এর আগে ২০০৭ ও ২০১২ সালেও ভারতে গিয়ে দ্বিপাক্ষিক সিরিজ খেলে এসেছে পাকিস্তান। এরপরই দুই বোর্ডের মধ্যে সমঝোতা হয়, পরবর্তী সিরিজটি পাকিস্তান খেলবে স্বাগতিক হিসেবে। কিন্তু এ বছরের মাঝপথে ভারতের প্রচ্ছন্ন অনিচ্ছায় সিরিজটি ভেস্তে যাওয়ার শঙ্কা জাগে। শশাঙ্ক মনোহর বিসিসিআইয়ের সভাপতি নির্বাচিত হওয়ার পর আবারও আশার আলো দেখা যায় সিরিজ নিয়ে। কিন্তু তারপরই ভারতের এমন অদ্ভুত প্রস্তাব এবং পাকিস্তানের সে প্রস্তাবে অনাগ্রহ মিলিয়ে সিরিজটির সম্ভাবনা প্রায় মিলিয়েই গেল। পিটিআই।
