
বাংলাদেশ জাতীয় দলের কোচ হিসেবে নিয়োগ পেয়ে অ্যান্ড্রু ওর্ড প্রথম অনুশীলন ক্যাম্পটা করছেন বিকেএসপিতে। তবে জাতীয় দল নয়, তাঁর হাতে শুরুতে তুলে দেওয়া হয়েছে অনূর্ধ্ব-২৩ দল।
আগামী ১৯-২৩ জুলাই ফিলিস্তিনে এএফসি অনূর্ধ্ব-২৩ টুর্নামেন্টে খেলতে যাবে বাংলাদেশ। জাতীয় দলের ভুটান বিপর্যয়ের পর এটিই ফুটবলে বাংলাদেশে প্রথম কোনো পরীক্ষা। যদিও তা জাতীয় দলের লড়াই নয়, তবু জাতীয় দলের ঠিক পরের ধাপ বলে সবারই চোখে থাকবে ফিলিস্তিনের দিকে।
টুর্নামেন্টের জন্য দল গড়তে ট্রায়াল ডেকেছিল বাফুফে। পাইপলাইন ঠিকঠাক নেই বলেই জাতীয় দলের ঠিক পরের স্তরেই ট্রায়াল ডেকে খেলোয়াড় নিতে হয়েছে। অথচ ধারাবাহিক প্রক্রিয়াতেই খেলোয়াড় পাওয়ার কথা। এভাবে ট্রায়াল ডেকে নয়। কিন্তু এবার দল গড়তে ৫৪ জন ফুটবলার তুলে দেওয়া হয়েছিল ওর্ডের হাতে। ওর্ড সেখান থেকে ৩৬-৩৭ জনকে নিয়ে বিকেএসপি যাবেন ক্যাম্প করতে।
বাফুফে সূত্রে জানা গেছে, ট্রায়াল শেষে অনূর্ধ্ব-২৩ দলের ক্যাম্পে পরিচিত সব ফুটবলারই ডাক পাচ্ছেন। যেমন হেমন্ত, জুয়েল রানা, রুবেল মিয়া, তকলিচ, সাদ উদ্দিন, টুটুল হোসেন, মাসুক মিয়া, কৌশিক বড়ুয়া, মেহবুব হোসেন, ফজলে রাব্বি, খালেকুজ্জামান, ইব্রাহিম, মান্নাফ রাব্বিসহ আরও অনেকেই আছেন।
আগামীকাল বিকেএসপিতে ক্যাম্প শুরু। তিন-চার দিনের অনুশীলনের পরই পড়বে ঈদের ছুটি। ছুটি শেষে ফিলিস্তিন যাওয়ার আগে দু-একটি প্রস্তুতি ম্যাচ খেলা হতে পারে। উপমহাদেশের যে দেশগুলো এই চ্যাম্পিয়নশিপের অন্য গ্রুপে আছে তাদের সঙ্গে প্রস্তুতি ম্যাচ খেলার চেষ্টা চলছে বলে জানালেন এক কর্মকর্তা। ম্যাচ হতে পারে ঢাকায় বা বাংলাদেশ অন্য দেশে গিয়েও খেলতে পারে।
‘ই’ গ্রুপে বাংলাদেশের সঙ্গে আছে তাজিকিস্তান, জর্ডান ও স্বাগতিক দল। প্রতিপক্ষ দলগুলো বাংলাদেশের চেয়ে অনেক এগিয়ে। তাই বাংলাদেশের পক্ষ মাথা উঁচু করে দাঁড়ানো কঠিন এক চ্যালেঞ্জই। বাংলাদেশের প্রথম ম্যাচ ১৯ জুন জর্ডানের সঙ্গে। দ্বিতীয় ম্যাচ ২১ জুলাই, প্রতিপক্ষ তাজিকিস্তান এবং ২৩ জুলাই ফিলিস্তিন।
