
জাতীয় জুনিয়র অ্যাথলেটিকসে বিকেএসপিই সেরা হবে, এটা সবার জানাই ছিল। তাই বলে এমন একচ্ছত্র আধিপত্য! কাল শেষ হওয়া এই মিটের ৩৩টি সোনার ২২টিই জিতেছে বিকেএসপি। সঙ্গে ৮টি রুপা ও ২টি ব্রোঞ্জ। রানার্সআপ খুলনা জেলা পেয়েছে ২ সোনা, ৯ রুপা ও ৮ ব্রোঞ্জ। দুটি করে সোনা নারায়ণগঞ্জ ও ঝিনাইদহের।দুই দিনে আট রেকর্ডের ছয়টিই বিকেএসপির। শেষ দিনে চারটি রেকর্ডের দুটিই করেছে বিকেএসপির শেখ আশরাফুজ্জামান (২০০ ও ৪০০ মিটার)। ৫টি সোনা জিতে এই মিটের সেরা অ্যাথলেট কিশোরী বিভাগের দ্রুততম মানবী বিকেএসপির তামান্না আক্তার। বালিকা বিভাগে চারটি সোনা জিতেছে একই দলের আয়শা সিদ্দিকা।
