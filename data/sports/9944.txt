
অন্য সব দেশের প্রস্তুতি ম্যাচ স্টার স্পোর্টস দেখায়, কিন্তু আমাদেরটা কেন দেখায় না? এমন প্রশ্নে কয়েক দিন ধরেই সামাজিক গণমাধ্যমগুলোতে বাংলাদেশের ক্রিকেটানুরাগীরা সরব। দুই দিন আগে বাংলাদেশ-পাকিস্তানের প্রস্তুতি ম্যাচটিও দেখায়নি কোনো চ্যানেল। দর্শকদের জন্য দুঃসংবাদ, আগামীকাল বাংলাদেশ-আয়ারল্যান্ড ম্যাচটিও দেখা যাবে না কোনো চ্যানেলে!
তবে এতে স্টার স্পোর্টস কিংবা বাংলাদেশি কোনো চ্যানেলের মুণ্ডুপাত না করাই বোধ হয় শ্রেয়। যে মাঠে খেলা হবে, সে মাঠে সরাসরি সম্প্রচারের ব্যবস্থা না থাকার দায়ভার তো আর নিশ্চয়ই বিশ্বকাপের ব্রডকাস্টিং স্পনসর স্টার স্পোর্টসের ওপর বর্তায় না! বাংলাদেশের দুর্ভাগ্য যে, আমাদের দুটি প্রস্তুতি ম্যাচই পড়েছে বিশ্বকাপের মূল ভেন্যুর বাইরে। স্টার স্পোর্টসই যদি খেলা সরাসরি দেখাতে না পারে, তাহলে বাংলাদেশের চ্যানেল যে তা দেখাতে পারবে না, সেটা বলাই বাহুল্য। ঠিক একই কারণে কোনো অনলাইন স্ট্রিমিংয়েও লাইভ দেখা যাবে না বাংলাদেশ-আয়ারল্যান্ড প্রস্তুতি ম্যাচটি। তিন দিন আগে আইসিসির একটি প্রেস রিলিজে জানায়, বিশ্বকাপের অফিশিয়াল ১৪ টি প্রস্তুতি ম্যাচের মধ্যে স্টার স্পোর্টস দেখাবে মাত্র ৪ টি ম্যাচ। আজকের পাকিস্তান-ইংল্যান্ড ম্যাচটি দিয়ে শেষ হচ্ছে স্টার স্পোর্টসের প্রস্তুতি ম্যাচ সম্প্রচারের পর্ব।তাই কালকের ম্যাচটির জন্য টেলিভিশন রিমোটে হাত না দিয়ে স্কোরের জন্য ইন্টারনেটে চোখ রাখলেই বোধ হয় ভালো হবে।
