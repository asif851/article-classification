
মানুষের গায়ের রংটাই কি সব? তাঁর যোগ্যতার কোনো দাম নেই? গায়ের রং কৃষ্ণবর্ণের বলে এই জীবনে কম কথা শুনতে হয়নি অভিনব মুকুন্দকে। অনেক হয়েছে, ব্যস! আর বসে থাকেননি, বর্ণবিদ্বেষের বিরুদ্ধে ব্যাট ধরেছেন ভারতীয় ওপেনার। গায়ের রং নিয়ে যে বা যারা অন্যকে হেয় করে, তাদের সপাটে বাউন্ডারি ছাড়া করেছেন তামিলনাড়ু থেকে উঠে আসা অভিনব!
বন্ধু ও ভক্তদের উদ্দেশে নিজের টুইটার অ্যাকাউন্টে হৃদয়স্পর্শী এক চিঠি লিখেছেন অভিনব। অতীতে কীভাবে তিনি বর্ণবিদ্বেষের শিকার হয়েছেন সেই অভিজ্ঞতার কথা ফুটে উঠেছে ৭ টেস্ট খেলা ভারতীয় ওপেনারের লেখায়, ‘...১০ বছর বয়স থেকেই ক্রিকেট খেলছি।...১৫ বছর বয়স থেকে দেশ ও দেশের বাইরে বিভিন্ন জায়গায় সফর করেছি। আমার গায়ের রং নিয়ে কেন মানুষের মাথাব্যথা, সেটা আজও আমার কাছে রহস্য।... দিনের পর দিন আমাকে খেলতে হয়, রোদে রোদে থাকতে হয়। যেটা ভালোবাসি সেটা করি। ঘণ্টার পর ঘণ্টা রোদে পুড়েছি বলেই এই পর্যন্ত এসেছি। দেশের অন্যতম উষ্ণ অঞ্চল তামিলনাড়ুতে আমার জন্ম। জীবনের অধিকাংশ সময় কেটেছে মাঠে মাঠে। আমাকে নানা নামে ডাকা হয়েছে। হাসির পাত্র হয়েছি। কিন্তু আমি এগুলো নিয়ে ভাবি না। আমার লক্ষ্যটা যে অনেক বড় ছিল। তরুণ বয়সে ওভাবে অবমাননার শিকার হওয়া আমাকে মানসিকভাবে আরও দৃঢ় হতে সাহায্য করেছে। অনেক সময় গেছে সাড়া দিয়ে এই অপমানকে গুরুত্ববহ করে তুলিনি। তবে আজ আমি উচ্চকিত। শুধু আমার জন্য নয়। আমাদের দেশে এমন অনেকে আছে যারা গাত্রবর্ণের কারণে এই অদ্ভুত অভিজ্ঞতার মধ্য দিয়ে যায়।...‘ফেয়ার ইজ নট অনলি লাভলি অর হ্যান্ডসাম গাইজ!’...সত্যের পথে থাকুন, মনোযোগী হন। নিজের গাত্রবর্ণে স্বচ্ছন্দে থাকুন।’ শুধু অভিনব কেন, বিশ্বের বহু ক্রীড়াব্যক্তিত্ব শিকার হন বর্ণবিদ্বেষের। প্রায় সব খেলাতেই এই বিতর্ক রয়েছে। এবার এই বর্ণবিদ্বেষের বিরুদ্ধে সরব হলেন অভিনব। ২৭ বছর বয়সী ভারতীয় ব্যাটসম্যানের টুইটটি এরই মধ্যে ‘ভাইরাল’ হয়েছে সামাজিক যোগাযোগমাধ্যমে। তামিলনাড়ুর এই ব্যাটসম্যানের ভাবনার প্রশংসা করছেন অনেকেই। তবে তাঁর এই বক্তব্যকে ঘিরে অহেতুক যাতে বিতর্ক সৃষ্টি না হয়, কাল আবারও তাই টুইট করেছেন অভিনব। জানিয়েছেন, রাজনৈতিক উদ্দেশ্যে এই টুইট করেননি তিনি। গাত্রবর্ণ নিয়ে সমাজের চিন্তাভাবনা বদলাতেই তাঁর এই বার্তা। সূত্র: টুইটার ও টাইমস অব ইন্ডিয়া।
