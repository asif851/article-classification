
প্রথম ম্যাচে থাইল্যান্ডের প্রিমিয়ার লিগের দল ওসোতস্পা সারাবুরির কাছে হেরেছিল ২-১ গোলে। তবে কাল দ্বিতীয় প্রস্তুতি ম্যাচে জয় তুলে নিয়েছে বাংলাদেশ। ব্যাংককের ওসোতস্পা স্টেডিয়ামে শাখাওয়াত রনির একমাত্র গোলে বাংলাদেশ হারিয়েছে থাইল্যান্ড অনূর্ধ্ব-১৯ দলকে।প্রস্তুতি ম্যাচে জয়টাই মুখ্য নয়—ঢাকা ছাড়ার আগে কোচ লোডভিক ডি ক্রুইফ কথাটি বলেছিলেন বারবার। তবে কোনো দল নিশ্চয়ই সব প্রস্তুতি ম্যাচে হারতে চায় না। ক্লাব দল ওসোতস্পার মতো কাল থাই যুবদলটিও কঠিন পরীক্ষা নিয়েছে বাংলাদেশের। শেষ পর্যন্ত ন্যূনতম ব্যবধানে জিতে স্বস্তির নিঃশ্বাসই ফেলেছে মামুনুলের দল।শুরু থেকেই আক্রমণাত্মক খেললেও বাংলাদেশকে গোল পেতে অপেক্ষা করতে হয়েছে ৭২ মিনিট। প্রথমার্ধে বেশ কয়েকটি ভালো সুযোগ পেয়েও কাজে লাগাতে পারেননি ওয়াহেদ, মামুনুল ও তকলিচ। দ্বিতীয়ার্ধে গোলের জন্য মরিয়া বাংলাদেশ গোল পায় ৭৩ মিনিটে, এমিলির ক্রসে গোল করেন রনি (১-০)। বাকি সময়ে অনেক চেষ্টা সত্ত্বেও আর গোল আসেনি।প্রস্তুতি ম্যাচে জয়ের চেয়ে ফুটবলারদের ভুল শোধরানোর দিকেই বেশি মনোযোগী ছিলেন কোচ লোডভিক ডি ক্রুইফ। ম্যাচ শেষে তাই সমস্যাগুলোর কথাই বেশি করে তুলে ধরলেন বাফুফেকে দেওয়া বিবৃতিতে, ‘আজ ছেলেরা একটা ভালো ম্যাচ খেলেছে। বল পজেশন, প্রতিপক্ষের খেলোয়াড়দের কড়া পাহারা দেওয়া—সব মিলিয়ে টেকনিক্যালি আমরাই ভালো খেলেছি। তবে সমস্যা হলো ফিনিশিং। তার পরও থাইল্যান্ড সফর আমাদের জন্য ভালো অভিজ্ঞতাই বয়ে আনবে।’সাফের প্রস্তুতির জন্য আট দিনের থাইল্যান্ড সফর শেষে আজ দেশে ফিরবে বাংলাদেশ দল। তবে দলের সঙ্গে ঢাকায় আসছেন না কোচ লোডভিক ডি ক্রুইফ। ব্যাংকক থেকেই হল্যান্ডগামী বিমান ধরবেন তিনি। যদিও দলের এই গুরুত্বপূর্ণ সময়ে ফুটবলারদের সঙ্গে থাকা উচিত ছিল তাঁর। কিন্তু তিনি নাকি হল্যান্ড যাচ্ছেন স্ত্রী-পরিবারকে আনতে। অবশ্য সহকারী কোচ রেনে কোস্টার ফিরছেন দলের সঙ্গেই। ডি ক্রুইফ ফিরবেন সপ্তাহ খানেক পর। এভাবে কোচের হুট করে দেশে ফিরে যাওয়া মোটেই ভালোভাবে নেননি বাফুফে সভাপতি কাজী সালাউদ্দিন। যদিও থাইল্যান্ড থেকে দলের ম্যানেজার ইকবাল হোসেন টেলিফোনে জানিয়েছেন, দল ব্যবস্থাপনা কমিটির কাছে অনুমতি নিয়েই দেশে যাচ্ছেন কোচ।
