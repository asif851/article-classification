
বিশ্বকাপ মানে যেন দক্ষিণ আফ্রিকার চিরস্থায়ী একটা দুঃখ। সেই দুঃখ কিছুটা হলেও ঘুচিয়ে দিয়েছিল প্রোটিয়া যুবারা। ২০১৪ সালে প্রথমবারের মতো যুব বিশ্বকাপ জিতে নিয়েছিল দক্ষিণ আফ্রিকা অনূর্ধ্ব ১৯ দল। সেই চ্যাম্পিয়নদের আজ হারিয়ে দিয়েছে বাংলাদেশের যুবারা। মিরপুর শেরে বাংলা স্টেডিয়ামে সিরিজের প্রথম ম্যাচে জিতেছে ৫ উইকেটে।বেশ কবার প্লেট চ্যাম্পিয়ন হলেও আসল শিরোপা বাংলাদেশের যুবাদের জন্য অনেক দূরের একটা বাতিঘর। তবে আগামী বছর যুব বিশ্বকাপের আসর বাংলাদেশেই। এবার বড় কিছু করে দেখাতে চায় অনূর্ধ্ব ১৯ দল। সিরিজের প্রথম ম্যাচে বর্তমান চ্যাম্পিয়নদের হারিয়ে যেন সেই বার্তাটাই দিতে চাইল নাজমুল হোসেন শান্তর দল।শান্তর দল বলা হলেও এই দলের আসল অধিনায়ক মেহেদি হাসান। মেহেদিসহ দলের গুরুত্বপূর্ণ চার ক্রিকেটার এই সিরিজে খেলতে পারছে না এইচএসসি পরীক্ষার জন্য। কিন্তু তাদের অভাব বুঝতেই দেয়নি পিনাক শান্তরা। কন্ডিশন দক্ষিণ আফ্রিকার তরুণদের জন্য সবচেয়ে বড় প্রতিপক্ষ হবে সেটা প্রস্তুতি ম্যাচেই বোঝা গিয়েছিল। আজও প্রথমে ব্যাট করে ৮ উইকেটে মাত্র ১৬০ রান তোলে দক্ষিণ আফ্রিকা অনূর্ধ্ব ১৯ দল। সাবধানী ব্যাটিংয়ে ৪৪ ওভারে ৫ উইকেট হারিয়ে লক্ষ্যে পৌঁছে যায় বাংলাদেশ।বাংলাদেশের তরুণদের এই জয়ে একক কোনো নায়ক নেই। বল হাতে প্রায় সবাই অবদান রেখেছেন। বাংলাদেশের হয়ে সাতজন বোলিং করেছেন, ছয়জনই পেয়েছেন উইকেট! এর মধ্যে সঞ্জিত সাহার অফস্পিন আর সালেহ আহমেদের লেগস্পিন যেন খেলতেই পারছিল না দক্ষিণ আফ্রিকা। দুজনে দুটো করে উইকেট নিয়েছেন। দশ ওভারে সঞ্জিত দিয়েছেন ২৫ রান, ২২ রান দিয়েছেন সালেহ।স্পিন ভুগিয়েছে বাংলাদেশকেও। পিনাক আর শান্তর ৩৯ রানের দুটো ইনিংস, ২ উইকেটে ৮৬ রান তোলার পরও বাংলাদেশকে ভুগতে হয়েছে শন হোয়াইটহেডের কারণে। বাঁহাতি স্পিনার ২৬ রানে ৪ উইকেট দিয়ে ম্যাচ সেরাও হয়েছেন।৭ ম্যাচ সিরিজের দ্বিতীয়টি ১০ এপ্রিল, মিরপুরেই।
