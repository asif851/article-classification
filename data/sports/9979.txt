
আর্জেন্টিনার জন্য এটি তো একধরনের অগ্নিপরীক্ষাই। বিশ্বকাপ বাছাইপর্বে পেরুর বিপক্ষে ম্যাচ জিততেই হবে, এমন একটা আবহের মধ্যে কোচ হোর্হে সাম্পাওলি জানিয়ে দিলেন এই ম্যাচে লিওনেল মেসির সঙ্গে দেখা যাবে না পাওলো দিবালাকে। দুজনের মধ্যে সমন্বয়ের অভাবটা বুঝতে পেরেই এমন সিদ্ধান্ত নিয়েছেন তিনি।
লাতিন অঞ্চলের বাছাইপর্বের এই লড়াইটা তালিকার ৪ ও ৫ নম্বরের মধ্যে। আর্জেন্টিনা আছে ৫ নম্বরে। সেখান থেকে ৪-এ উঠতে পারলে সরাসরি রাশিয়া বিশ্বকাপের টিকিট হাতে পাওয়া যাবে। ৫-এ টিকে থাকলেও বিশ্বকাপের সুযোগ থাকছে—সে ক্ষেত্রে প্লে অফ খেলতে হবে দুইবারের বিশ্বকাপজয়ীদের। এমন গুরুত্বপূর্ণ ম্যাচে দিবালার মতো খেলোয়াড়কে না খেলানোটা তো বিরাট এক ঝুঁকি। কিন্তু সাম্পাওলি এটি নিচ্ছেন। মেসি-দিবালা জুটি যে এখনো পর্যন্ত আর্জেন্টিনাকে বলার মতো তেমন কিছুই দিতে পারেনি।লা বোম্বোনেরার ম্যাচের আগে সাম্পাওলি নিজের সিদ্ধান্তের ব্যাখ্যা দিয়েছেন, ‘যেহেতু এই মুহূর্তে মেসি-দিবালা জুটি তৈরি করার সময় নেই আমাদের হাতে। তাই বাস্তবতা মেনেই সিদ্ধান্ত নিতে হচ্ছে।’ এই মৌসুমে জুভেন্টাসের হয়ে সব প্রতিযোগিতা মিলিয়ে ১২টি গোল করেছেন দিবালা। কিন্তু আর্জেন্টিনার জার্সি গায়ে সর্বশেষ ভেনেজুয়েলার বিপক্ষে ম্যাচে মেসির সঙ্গে নিজের সেরাটা দিতে পারেননি তিনি। এই প্রসঙ্গ টেনেই সাম্পাওলির এই সিদ্ধান্ত, ‘দিবালা যেমনটা বলেছে, অত ভয়াবহ কিছু দেখছি না। সে বলেছে মেসির সঙ্গে খেলতে পেরে সে খুশি। কিন্তু এটাও ঠিক মাঠে সে তাঁর জায়গা খুঁজে পায়নি।’মেসিকে নিয়েও যে সাম্পাওলি পুরোপুরি সন্তুষ্ট নন, সেটিও বুঝিয়ে দিয়েছেন, ‘ক্লাবের মতোই তাঁকে জাতীয় দলের হয়েও স্বচ্ছন্দ হতে হবে, সারা মাঠে খেলতে হবে...আমরা যদি ৪-২-৩-১ ফর্মেশনে খেলি, তবে তাঁকে প্রতিপক্ষ বক্সের আরও কাছে যেতে হবে। আমার মেসিকে দরকার ফিনিশিংয়ে অর্থাৎ শেষ থার্ডে।’ আর্জেন্টিনা-পেরু ম্যাচ শুরু হবে বাংলাদেশ সময় শুক্রবার ভোর সাড়ে ৫টায়। এরপর ১১ অক্টোবর ইকুয়েডরের মুখোমুখি হবে মেসির দল। বিশ্বকাপ নিশ্চিত করতে হলে এই দুটি ম্যাচে জিততেই হবে সর্বশেষ তিন ম্যাচে জয়হীন আর্জেন্টিনাকে। সূত্র: গোল ডটকম
