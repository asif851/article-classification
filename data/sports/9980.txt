
আজ দুপুরে বিসিবি একাডেমি ভবনের বসার ঘরে নারী ক্রিকেটারদের একটা ব্যাট নিয়ে ভীষণ কৌতূহল। ব্যাটটা খুব চেনা। ‘সিএ’ ব্র্যান্ডের এই ব্যাট তো বাংলাদেশ দলের ব্যাটসম্যানদের মধ্যে তামিম ইকবালের হাতেই দেখা যায়। ঠিক, বাঁহাতি ওপেনারেরই ব্যাট এটি। তামিম এটি উপহার দিয়েছেন বাংলাদেশ মেয়েদের ওয়ানডে দলের অধিনায়ক রুমানা আহমেদকে।
দুটি ব্যাট দিয়ে খেলতেন রুমানা। এর একটি গেছে ভেঙে। অন্যটি কদিন আগে মিরপুরের ক্রীড়াপল্লি থেকে চুরি হয়ে গেছে। অথচ দুদিন পর তাঁকে রওনা দিতে হচ্ছে দক্ষিণ আফ্রিকায়। প্রোটিয়া মেয়েদের বিপক্ষে বাংলাদেশ খেলবে পাঁচ ওয়ানডে ও তিনটি টি-টোয়েন্টি। দক্ষিণ আফ্রিকায় রওনা দেওয়ার আগ মুহূর্তে ব্যাট নেই রুমানার! বাংলাদেশ নারী দলের এই অলরাউন্ডার খেলতেন ‘সিএ’ ব্র্যান্ডের ব্যাট দিয়েই। যেহেতু ছেলেদের দলে তামিম একই ব্র্যান্ডের ব্যাট দিয়ে খেলেন, তাঁর কাছেই গেলেন।
রুমানা অবশ্য তামিমের ব্যবহৃত ব্যাট কিনতেই চেয়েছিলেন। কিন্তু বাঁহাতি ওপেনার বিক্রি করতে চাননি। ম্যাচে ব্যবহৃত তাঁর প্রিয় ব্যাটটি আজ সকালে একেবারে দিয়েই দিলেন রুমানাকে। তামিমের উপহার পেয়ে ভীষণ রোমাঞ্চিত মেয়েদের অধিনায়ক, ‘এই ব্যাট দিয়ে তিনি ম্যাচ খেলেন। ব্যাটটা অনেক পাওয়ারফুল। আমি একই ব্র্যান্ডের ব্যাটে খেলে অভ্যস্ত। ভাবিনি ভাইয়া আমাকে এটা উপহার দেবেন! এটা আমার কাছে এখন অনেক মূল্যবান। যক্ষের ধন বলতে পারেন। তিনি অনেক রান করেন এই ব্যাট দিয়ে। আমি চেষ্টা করব ব্যাটটির সম্মান রাখতে।’
দক্ষিণ আফ্রিকার উদ্দেশে মেয়েরা রওনা দেবেন ২৮ এপ্রিল। প্রথম ওয়ানডে ৪ মে, পচেফস্ট্রুমে।
