


ঘরোয়া কিংবা আন্তর্জাতিক ক্রিকেট, অনেক দিন ধরে ভালো করতে পারছেন না তাসকিন
তাসকিনের চিন্তার কারণ হয়ে দাঁড়িয়েছে ইকোনমি রেট
কেন ছন্দ হারিয়ে ফেলেছেন, সেটিই খুঁজছেন তাসকিন

বিসিবি একাডেমি ভবনে আজ দুপুরে অনেকটা সময় কাটল ফিজিওর সঙ্গে। পিঠের চোটটা বেশ কদিন ধরে ভোগাচ্ছে। যদিও তাসকিন আহমেদের দাবি, চোটটা গুরুতর কিছু নয়। কিন্তু যেভাবে ছন্দ হারিয়ে ফেলেছেন, সেটি গুরুতর অবশ্যই। মাশরাফি বিন মুর্তজা কদিন আগেও তাসকিনকে নিয়ে উদ্বেগের কথা জানিয়েছেন। গত জুনে চ্যাম্পিয়নস ট্রফি থেকে শুরু। তাসকিন কিছুতেই যেন ছন্দ ফিরে পাচ্ছেন না। কী হয়েছে বাংলাদেশ দলের এই পেসারের?
উত্তরটা তাসকিন নিজেও খুঁজছেন, ‘এমন নয় যে অনুশীলন করছি না বা চেষ্টা করছি না। সবই তো করছি। কপালও এমন, অনেক ভালো বলও ব্যাটের কানায় লেগে হয়ে চার হয়ে যাচ্ছে। আমি মনে করি নিজের সেরাটা ফিরে পাওয়া শুধু সময়ের ব্যাপার।’জুনে চ্যাম্পিয়নস ট্রফিতে বাজে খেলার পর ভালো করতে পারেননি গত সেপ্টেম্বরে দক্ষিণ আফ্রিকা সফরেও। জানুয়ারিতে বাংলাদেশ দল থেকেই বাদ পড়লেন। পরে সুযোগ পেয়েছেন নিদাহাস ট্রফিতে। গত জুন থেকে এখন পর্যন্ত আন্তর্জাতিক ক্রিকেটে যে ১০টি ম্যাচ খেলেছেন, উইকেট পেয়েছেন মাত্র ৬টি। একটি উইকেট পেতে তাসকিনকে গুনতে হয়েছে ৮৯ রান।
ঘরোয়া ক্রিকেটে উইকেট পেলেও তাসকিনের চিন্তার কারণ হয়ে দাঁড়িয়েছে ইকোনমি রেট। গত বিপিএলে ১১ ম্যাচে দলের পক্ষে সর্বোচ্চ ১৪ উইকেট পেলেও তাঁর ইকোনমি ছিল ৯.৩৪। এবার ঢাকা প্রিমিয়ার লিগে ৯ ম্যাচে ১৬ উইকেট পেলেও ওভার প্রতি রান দিয়েছেন ৬.১৮। ব্যাটসম্যানরা তাসকিনের ওপর অনায়াসে চড়াও হতে পারছেন।
এ নিয়ে তিনি নিজেও বেশ চিন্তিত, ‘এটা সত্য যে গত এক বছর ইকোনমি রেট অনেক বেশি। পারফরম্যান্সে ধারাবাহিকতা কমে গেছে। এটা আসলে শুরু হয়েছে দক্ষিণ আফ্রিকা সিরিজ থেকে। আমার মনে হয় আরেকটু ফিট হতে হবে। স্কিল নিয়ে কাজ করতে হবে। একটা সময় প্রমাণ করেছিলাম ভালো খেলতে পারি, এটা আবার সামনে হবে। সব মিলিয়ে একটু খারাপ সময় যাচ্ছে। যেটা চাচ্ছি, প্রত্যাশা মতো হচ্ছে না। আশা করি সামনে ঠিক হয়ে যাবে। অনুশীলন করছি, সিনিয়রদের সঙ্গে কথা বলছি।’
ঘুর ফিরে এ কথাটাই বললেন, ‘সামনে ঠিক হয়ে যাবে।’ সময়টা কবে আসবে তাসকিন?
