
বঙ্গমাতা গোল্ডকাপ ফুটবল টুর্নামেন্টে মেয়েদের খেলায় বিভাগীয় চ্যাম্পিয়ন হয়েছে বাঁশখালীর ইলশা বোর্ড সরকারি প্রাথমিক বিদ্যালয়। আজ বেলা দুইটায় এম এ আজিজ স্টেডিয়ামে অনুষ্ঠিত ফাইনালে চট্টগ্রাম জেলা চ্যাম্পিয়ন ইলশা প্রাথমিক বিদ্যালয় ৩-১ গোলে হারিয়েছে কুমিল্লা জেলা চ্যাম্পিয়ন উত্তর বিজয় কড়া সরকারি প্রাথমিক বিদ্যালয়কে।
ইলশা বোর্ড সরকারি প্রাথমিক বিদ্যালয়ের প্রধান শিক্ষক শফিকুল ইসলাম প্রথম আলোকে বলেন, ‘কুমিল্লা জেলা চ্যাম্পিয়ন উত্তর বিজয় কড়া সরকারি প্রাথমিক বিদ্যালয়কে হারিয়ে বাঁশখালীর সুনাম ধরে রেখেছে আমার বিদ্যালয়ের খেলোয়াড়েরা। টুর্নামেন্টের বিভাগীয় পর্যায়ে টুর্নামেন্ট সেরা শিফু আক্তার, সেরা গোলদাতা তানিয়া সুলতানা ও ম্যাচসেরা নির্বাচিত হয়েছে আকলিমা সুলতানা। সবাই আমার বিদ্যালয়ের ছাত্রী। ঢাকায় জাতীয় পর্যায়েও ভালো করবে, এ আশা রাখি।’
মেয়ের কৃতিত্বে আনন্দ প্রকাশ করেছেন টুর্নামেন্ট সেরা নির্বাচিত হওয়া শিফু আক্তারের বাবা আবদুর রশীদ, ‘মেয়ে টুর্নামেন্ট সেরা হওয়ায় আমি অনেক খুশি। সুযোগ পেলে মেয়েকে জাতীয় পর্যায়ে প্রশিক্ষণ দেওয়ার ইচ্ছা রয়েছে।’
