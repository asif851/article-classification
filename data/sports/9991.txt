
কন্ডিশনিং ক্যাম্পের প্রথম দিনে নিয়মিতই দেখা যায় ছবিটা। মিরপুর শেরেবাংলা স্টেডিয়ামের ইনডোরে খেলোয়াড়েরা ঢোকেন হাসিমুখে। কিন্তু বের হওয়ার সময় হাসিটা আর থাকে না। ব্লিপ টেস্টের পর ঘর্মাক্ত মুখে ভর করে একরাশ ক্লান্তি। 

তবে ফিটনেসের এই পরীক্ষায় ভালো নম্বর পেলে নিশ্চয়ই তৃপ্তি কাজ করে সবার মনে। অস্ট্রেলিয়া সিরিজ সামনে রেখে শুরু হওয়া কন্ডিশনিং ক্যাম্পে আজও যেমন দেখা গেল।গত দুই বছরে ফিটনেসে চোখে পড়ার মতো উন্নতি হয়েছে বাংলাদেশ দলের খেলোয়াড়দের। গত সেপ্টেম্বরে কন্ডিশনিং ক্যাম্প শেষে ব্লিপ টেস্টের গড় ফল ছিল ১১.৫। এবার প্রথম দিনে গড় অনেকটা একই—১১। সবচেয়ে বেশি ১২.৯ পেয়েছেন মেহেদী হাসান মিরাজ। কন্ডিশনিং ক্যাম্পের প্রথম দিনে অনুপস্থিত ছিলেন তামিম ইকবাল, রুবেল হোসেন ও বিসিবির হাইপারফরম্যান্স (এইচপি) দলের হয়ে অস্ট্রেলিয়া সফরে থাকা এনামুল হক, লিটন দাস, আবুল হাসান, তানভীর হায়দার ও সাইফউদ্দিন।


