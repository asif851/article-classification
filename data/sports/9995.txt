
 


ছুটিতে ফুটবল খেলতে গিয়ে হাঁটুতে গুরুতর চোট পেয়েছেন নাসির
এমআরআইয়ের রিপোর্টে ভালো কিছু আসেনি
চোট থেকে সেরে উঠতে অস্ত্রোপচার জরুরি


আশঙ্কাটা সত্যিই হলো। নাসির হোসেনের ডান হাঁটুর লিগামেন্ট ছিঁড়ে গেছে। পুরোপুরি সেরে উঠতে তাঁর অস্ত্রোপচার জরুরি। অন্তত ছয় মাসের জন্য মাঠের বাইরে থাকতে হচ্ছে নাসিরকে। আবাহনীর হয়ে ঢাকা প্রিমিয়ার লিগের শিরোপা নির্ধারণী ম্যাচটি খেলেছিলেন ছুটিতে। ছুটিতে সিরাজগঞ্জে গিয়েছিলেন এক বন্ধুর নিমন্ত্রণে। সেখানেই শখের ফুটবল খেলতে গিয়ে হাঁটুতে গুরুতর চোট পেয়েছেন নাসির। কাল বিসিবির চিকিৎসকের পরামর্শ মেনে দ্রুত যান অ্যাপোলো হাসপাতালে। যেটা আশঙ্কা করা হচ্ছিল, এমআরআইয়ের রিপোর্টে সেটিই দেখা গেল।
নাসিরের চোট নিয়ে বিসিবি চিকিৎসক দেবাশীষ চৌধুরী আজ বলেন, ‘এমআরআইয়ের রিপোর্ট দেখে আমরা নিশ্চিত হতে পেরেছি, নাসিরের এসিএল (অ্যান্টেরিয়র ক্রুসিট লিগামেন্ট) পুরোপুরি ছিঁড়ে গেছে। কোথায় অস্ত্রোপচার করালে ভালো হবে, বিভিন্ন জায়গায় যোগাযোগ করছি। অস্ত্রোপচারের পর ছয় মাস লাগবে মাঠে ফিরতে। আমরা অস্ত্রোপচারের জন্য এপয়েন্টমেন্ট নিয়ে রাখছি। দেশেও ভালো চিকিৎসা হচ্ছে। তবে সাধারণত অস্ট্রেলিয়া বা থাইল্যান্ডে অস্ত্রোপচার করার কথা বলি।’
বিসিবি চিকিৎসক যে এসিএলের কথা বলেন, ক্রিকেটারদের এ চোটে পড়তে কমই দেখা যায়। দেবাশীষই জানালেন, সাম্প্রতিক সময়ে ‘এ’ দল বা প্রথম শ্রেণির ক্রিকেটে কয়েকজন পড়লেও জাতীয় দলের খেলোয়াড়দের মধ্যে একমাত্র মাশরাফিই এই চোটে পড়েছেন। মাশরাফির পর এ চোট পেলেন নাসির। আপাতত তাঁকে কদিন বিশ্রামে থাকতে হবে। কবে কোথায় অস্ত্রোপচারটা হতে পারে, সেটি জানতে নাসিরকে অপেক্ষা করতে হবে আরও কিছুদিন।
