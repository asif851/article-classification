
পাঁচ বছরের নিষেধাজ্ঞা কাটিয়ে তাঁর দলের ফেরার আভাস পেতেই তুলকালাম বেঁধে গিয়েছিল পাকিস্তানে। কিন্তু সব বিতর্ক পাশ কাটিয়েই নিউজিল্যান্ড সফরের জন্য পাকিস্তান দলে ডাক পেয়েছেন মোহাম্মদ আমির। ওয়ানডে ও টি-টোয়েন্টি দুই দলেই জায়গা হয়েছে তাঁর। কোচ ওয়াকার ইউনুসের কথাবার্তায় আভাস আছে, সেরা একাদশেও আমিরের জায়গা মেলার। তাহলে প্রায় সাড়ে পাঁচ বছর পর আন্তর্জাতিক ক্রিকেটে ফিরবেন এই পেসার।প্রাথমিক দলে ডাক পেয়েছিলেন কদিন আগেই। আমিরকে ডাকাতে ক্যাম্প বর্জন করেছিলেন ওয়ানডে অধিনায়ক আজহার আলী, সঙ্গে মোহাম্মদ হাফিজও। পাকিস্তান ক্রিকেট বোর্ডের (পিসিবি) হস্তক্ষেপে পরে দুজন ক্যাম্প ফিরলেও আমিরকে নিয়ে বিতর্ক কাটেনি মোটেও। উল্টো আমির-ইস্যুতে টিভিতে কদর্য গালাগালির ফোয়ারা ছুটিয়েছিলেন দুই সাবেক ক্রিকেটার মোহাম্মদ ইউসুফ ও রমিজ রাজা।তবে স্পট ফিক্সিং কেলেঙ্কারির সঙ্গে জড়িয়ে শুরুর দিকেই পথ হারিয়ে ফেললেও আমিরের প্রতিভার মূল্য দিচ্ছে পিসিবি। প্রায়শ্চিত্ত করে ফেরা আমিরকে তাই দ্রুতই আন্তর্জাতিক ক্রিকেটে ফিরিয়ে আনা হচ্ছে। আমির-ইস্যুতে ঝামেলা বাধালেও ওয়ানডের অধিনায়ক হিসেবেই থাকছেন আজহার। আজহারের অধীনেই ওয়ানডে সিরিজে খেলতে হবে আমিরকে। সফরের শুরুটা অবশ্য শহীদ আফ্রিদির অধীনেই খেলবেন আমির। টি-টোয়েন্টি দলে ডাকা হয়নি আজহারকে। আমিরের ফেরা নিয়ে আপত্তি ছিল আফ্রিদিরও।অকল্যান্ডের ইডেন পার্কে ১৫ জানুয়ারির টি-টোয়েন্টি ম্যাচটি দিয়েই পাকিস্তানের নিউজিল্যান্ড সফর শুরু হচ্ছে। ওয়ানডে সিরিজ শুরু হবে ২৫ তারিখ।
