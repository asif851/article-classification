
বাংলাদেশের জন্য অগ্রাধিকারমূলক বাজার সুবিধা (জিএসপি) বহাল রাখতে যুক্তরাষ্ট্রকে অনুরোধ করেছে বিএনপি। গত সোমবার রাতে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বাংলাদেশে নিযুক্ত যুক্তরাষ্ট্রের রাষ্ট্রদূত ড্যান ডব্লিউ মজীনার সঙ্গে সাক্ষাত্ করে এই অনুরোধ জানান।গতকাল রাতে গুলশানে মজীনার বাসভবনে এই সাক্ষাত্ হয়। সাক্ষাতে জিএসপি-সুবিধা স্থগিতের সিদ্ধান্ত পুনর্বিবেচনার জন্য অনুরোধ জানানো হয়। এ ছাড়া রাষ্ট্রদূতের সঙ্গে দেশের সার্বিক রাজনৈতিক ও অর্থনৈতিক পরিস্থিতি নিয়ে আলোচনা করেন মির্জা ফখরুল। বৈঠকে সাম্প্রতিক সিটি করপোরেশন নির্বাচন, সংসদে বিরোধী দলের কর্মকাণ্ডসহ কয়েকটি বিষয়ে আলোচনা হয়। জানা গেছে, বৈঠকে যুক্তরাষ্ট্রের বাজারে বাংলাদেশের পোশাকশিল্পের জন্য শুল্কমুক্ত সুবিধা দেওয়ার অনুরোধ করা হয়। বৈঠকে বিএনপির পক্ষ থেকে বলা হয়েছে, শ্রমজীবী মানুষের স্বার্থ রক্ষার জন্য যুক্তরাষ্ট্র জিএসপি স্থগিতের যে সিদ্ধান্ত তা অত্যন্ত কঠোর। এই সিদ্ধান্ত প্রকৃতপক্ষে শ্রমিকদেরই ক্ষতিগ্রস্ত করবে।বিএনপির স্থায়ী কমিটির সদস্য মাহবুবুর রহমান প্রথম আলো ডটকমকে বলেছেন, যুক্তরাষ্ট্রকে বিএনপি অনুরোধ করেছে। সংসদে দলীয় চেয়ারপারসন খালেদা জিয়া অনুরোধ করেছেন। ভারপ্রাপ্ত মহাসচিবও গত সোমবার বিএনপির পক্ষ থেকে রাষ্ট্রদূতের বাসায় গিয়ে অনুরোধ জানিয়ে এসেছেন। দেশের ব্যবসা-বাণিজ্য প্রসারে জিএসপি-সুবিধা দরকার। বিএনপি সেটা অনুধাবন করে। তিনি বলেন, বিরোধী দল হিসেবে বিএনপির যদি আরও কিছু করার থাকে, তাঁরা সেটা করবেন।জিএসপি পুনর্বহালে গত সোমবার বিএনপির পক্ষ থেকে ‘মৌখিক’ অনুরোধ করা হয়েছে জানিয়েছেন বিএনপির কয়েকজন নীতিনির্ধারক। তবে শিগগির যুক্তরাষ্ট্রকে চেয়ারপারসনের পক্ষ থেকে একটি চিঠি দেওয়ার প্রক্রিয়া চলছে। ভারপ্রাপ্ত মহাসচিব মির্জা ফখরুল বলেছেন, তারা জিএসপি পুনর্বহালে যুক্তরাষ্ট্রকে চিঠি দেবেন।গত ২৭ জুন যুক্তরাষ্ট্র বাংলাদেশের প্রায় পাঁচ হাজার ধরনের পণ্যের শুল্কমুক্ত বাজার সুবিধা (জিএসপি) স্থগিত করে। শ্রমমান যথাযথ উন্নয়ন না হওয়ায় এটা স্থগিত করার ঘোষণা দেওয়া হয়। আগামী সেপ্টেম্বর থেকে এই স্থগিতাদেশ কার্যকর হবে।বিএনপির গুলশান কার্যালয় সূত্রে জানা গেছে, যুক্তরাষ্ট্রকে অনুরোধ জানিয়ে বিএনপির পক্ষ থেকে একটি চিঠি দেওয়াও কথা রয়েছে। চিঠিটি গত সোমবার দেওয়া হয়নি। জিএসপি-সুবিধা পুনর্বহালে যুক্তরাষ্ট্রের মনোভাব দেখে বিএনপি চেয়ারপারসন খালেদা জিয়া চিঠি পাঠাবেন। এখন পর্যন্ত মৌখিকভাবে অনুরোধ জানানো হয়েছে। কয়েক দিন আগে ভারপ্রাপ্ত মহাসচিব মির্জা ফখরুলও সাংবাদিকদের বলেছেন, তাঁরা যুক্তরাষ্ট্রকে অনুরোধ জানিয়ে চিঠি দেবেন।জিএসপি পুনর্বহালে বিএনপি যুক্তরাষ্ট্রকে এমন সময় অনুরোধ জানাল, যখন ‘ওয়াশিংটন টাইমস’-এ বিএনপির চেয়ারপারসন ও বিরোধীদলীয় নেতা খালেদা জিয়ার লেখা একটি নিবন্ধ নিয়ে দেশে সমালোচনা চলছে। যদিও লেখাটি ছাপা হওয়ায় প্রায় পাঁচ মাস পর গত ২৯ জুন সংসদে খালেদা জিয়া বলেছেন, ওই লেখাটি তাঁর নয়। এ ধরনের কোনো লেখা তিনি পাঠাননি। এ বছরের ৩০ জানুয়ারি পত্রিকার অনলাইনে এবং ১ ফেব্রুয়ারি কাগজে লেখাটি প্রকাশিত হয়।খালেদা জিয়ার নামে ছাপা হওয়া ওই নিবন্ধে বর্তমান সরকারের সময়ে বাংলাদেশিদের ভ্রমণ ও এ দেশের অন্যান্য কর্মকাণ্ডের ওপর অবরোধ আরোপের জন্য পশ্চিমা বিশ্বের প্রতি আহ্বান জানানো হয়। লেখায় বলা হয়, পশ্চিমা বিশ্বের উচিত অবরোধ দিয়ে তা জনসম্মুখে বলা, যেন এ দেশের জনগণ তা দেখতে ও শুনতে পারে। এটা করলে যুক্তরাষ্ট্র নিশ্চিত করতে পারবে যে তারা বিশ্বব্যাপী গণতান্ত্রিক অগ্রযাত্রা অব্যাহত রাখতে চায়। লেখাটিতে র‌্যাবের হত্যা, গুম ও পোশাকশিল্পে শ্রমিক অসন্তোষ, ড. ইউনূসকে গ্রামীণ ব্যাংক থেকে অপসারণ ও বিরোধী দলের প্রতি দমন-নিপীড়নের কথা তুলে ধরা হয়। নিবন্ধটি ছাপা হওয়ার পর বিএনপির ভারপ্রাপ্ত মহাসচিব মির্জা ফখরুল লেখার যৌক্তিকতা সাংবাদিকদের কাছে তুলে ধরেন। লেখাটি যে খালেদা জিয়ার নয় সে ব্যাপারে দল থেকে কোনো বক্তব্য বা ওই পত্রিকায় কোনো প্রতিবাদ ছাপা হয়নি।
