
চট্টগ্রাম ও মোংলা সমুদ্রবন্দর ব্যবহারের বিষয়ে বাংলাদেশ ও ভারতের মধ্যে একটি চুক্তি সই হচ্ছে। এ ছাড়া পায়রা বন্দরে একটি বহুমুখী টার্মিনাল নির্মাণের বিষয়ে বাংলাদেশ ও ভারতের মধ্যে চুক্তি সই হবে। গতকাল বুধবার ঢাকায় শুরু হওয়া দুই দেশের নৌপরিবহনসচিবদের বৈঠকে এসব বিষয় নিয়ে আলোচনা হয়েছে।বৈঠকের শুরুতে মন্ত্রণালয়ের সভাকক্ষে নৌপরিবহনসচিব অশোক মাধব রায় সাংবাদিকদের বলেন, চট্টগ্রাম ও মোংলা বন্দর ব্যবহার, পায়রা বন্দরে টার্মিনাল নির্মাণের বিষয়ে এবং কোস্টাল ও প্রটোকল রুটে যাত্রী পরিবহনের বিষয়ে একটি চুক্তি চূড়ান্ত করা হবে। তিনি বলেন, পায়রা বন্দরে টার্মিনাল নির্মাণের ব্যাপারে ভারতের একটি বেসরকারি প্রতিষ্ঠান আগ্রহ দেখিয়েছে। বেসরকারি ওই প্রতিষ্ঠানের বিষয়ে জানতে চাইলে ভারতের নৌপরিবহনসচিব রাজীব কুমার সাংবাদিকদের বলেন, ইন্ডিয়া পোর্ট গ্লোবাল নামের ভারতের একটি সরকারি প্রতিষ্ঠান ছাড়াও বেসরকারি একাধিক প্রতিষ্ঠানের পায়রা বন্দরে টার্মিনাল নির্মাণের জন্য অর্থায়নে আগ্রহ আছে। দুই দেশ আলোচনা করে বিষয়টি চূড়ান্ত করবে। চট্টগ্রাম ও মোংলা বন্দর ভারত কবে থেকে ব্যবহার করতে চায়—জানতে চাইলে রাজীব কুমার সাংবাদিকদের বলেন, ‘দুই পক্ষের মতামতের ভিত্তিতে যত শিগগির সম্ভব এটি ঠিক করা হবে। এ মাসেই চুক্তিটি সই হবে বলে আশা করছি।’ প্রধানমন্ত্রী শেখ হাসিনা ১৮ ডিসেম্বর তিন দিনের সফরে ভারত যাচ্ছেন। তাঁর এই সফরে এসব চুক্তি সই হবে বলে আশা করা হচ্ছে।
