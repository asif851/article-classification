
বিএনপির কেউ দল ত্যাগ করায় আনন্দিত না হয়ে আওয়ামী লীগকে নিজেদের ঘর সামলানোর পরামর্শ দিয়েছেন বিএনপির স্থায়ী কমিটির সদস্য নজরুল ইসলাম খান। আওয়ামী লীগের উদ্দেশে তিনি বলেন, ‘ক্ষমতায় যত দিন আছে, তত দিন মনে হবে ঠিক আছে। কিন্তু ভেতরে-ভেতরে কত দূর যে ক্ষয় হয়ে যাচ্ছে, এটা তাদের বোঝা উচিত।’আজ শনিবার শেরে বাংলা নগরে জিয়াউর রহমানের কবরে ফুল দিয়ে শ্রদ্ধা জানানোর পর সাংবাদিকদের কাছে নজরুল ইসলাম এ কথা বলেন। বিএনপির ভাইস চেয়ারম্যান সমশের মবিন চৌধুরীর পদত্যাগের পর আওয়ামী লীগ নেতাদের দেওয়া বক্তব্যের বিষয়ে প্রতিক্রিয়া জানতে চাইলে তিনি এ কথা বলেন।বিএনপির স্থায়ী কমিটির এই সদস্য বলেন, সমশেরের পদত্যাগ নিয়ে আওয়ামী লীগ বিভ্রান্তি ছড়াচ্ছে। সমশের মবিন স্বাস্থ্যগত কারণে রাজনীতি থেকে অবসর নিয়েছেন। তিনি বলেন, ‘আওয়ামী লীগের আনন্দিত হওয়ার কোনো কারণ দেখি না। তাদের আনন্দিত হওয়ার আর তেমন কোনো কারণ নেই বলেই বোধ হয় একটু আনন্দিত হয়েছে।’
বিএনপির আরও অনেকে দল ছাড়তে পারেন—আওয়ামী লীগের নেতাদের এমন বক্তব্যের জবাবে স্থায়ী কমিটির এই সদস্য বলেন, যারা যা ভাবে, তারা সেটাই বলতে পছন্দ করে। তিনি বলেন, ‘এটা যদি তাদের (আওয়ামী লীগ) নেতাদের স্বপ্ন হয়, তাহলে আমি বলব সেটা দুঃস্বপ্ন।’বিএনপি সমর্থিত আইনজীবীদের নিয়ে গঠিত জাতীয়তাবাদী আইনজীবী ফোরামের ২৪ তম প্রতিষ্ঠাবার্ষিকী উপলক্ষে জিয়ার কবরে সংগঠনের নেতারা ফুল দিয়ে শ্রদ্ধা জানান। এ সময় সংগঠনের মহাসচিব মাহবুবউদ্দিন, আইনজীবী সানাউল্লাহ মিয়া, মাসুদ আহমেদ তালুকদার প্রমুখ উপস্থিত ছিলেন।
