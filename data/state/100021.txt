
কক্সবাজারের উখিয়া ও টেকনাফে অনুপ্রবেশ করা ৯১ জন রোহিঙ্গাকে মিয়ানমারে ফেরত পাঠিয়েছে বর্ডার গার্ড বাংলাদেশ (বিজিবি)। গতকাল শনিবার রাত নয়টায় ও আজ রোববার ভোর সাড়ে পাঁচটায় ওই দুই উপজেলার বিভিন্ন জায়গা থেকে তাদের আটক করা হয়।
উখিয়া থানার ভারপ্রাপ্ত কর্মকর্তা (ওসি) আবুল খায়ের প্রথম আলোকে বলেন, গতকাল রাত নয়টার দিকে পুলিশের একটি বিশেষ দল নারী-শিশুসহ ৭১ জন রোহিঙ্গাকে আটক করে। পরে দিবাগত রাত একটার দিকে উখিয়া সীমান্তের দায়িত্বে থাকা কক্সবাজার ৩৪ বিজিবির কাছে তাদের হস্তান্তর করা হয়।
টেকনাফ ২ বিজিবির অধিনায়ক লে. কর্নেল এস এম আরিফুল ইসলাম বলেন, ভোর সাড়ে পাঁচটার দিকে টেকনাফের দমদমিয়া ও শাহপরীর দ্বীপ এলাকা থেকে ২০ জন রোহিঙ্গাকে আটক করে বিজিবি। পরে তাদের ফেরত যেতে বাধ্য করা হয়।
কক্সবাজার ৩৪ বিজিবির অধিনায়ক লে. কর্নেল মনজুরুল হাসান খান বলেন, পুলিশের সোপর্দ করা ৭১ জন মিয়ানমারের নাগরিককে তম্বুরু সীমান্ত দিয়ে দেশে ফেরত যেতে বাধ্য করা হয়েছে।
