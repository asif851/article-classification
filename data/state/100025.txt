
একটি মুঠোফোনের সেট চুরির অভিযোগ এনে দুই বন্ধু তাঁদের এক বন্ধুকে ছুরিকাঘাতে হত্যা করেছে বলে অভিযোগ পাওয়া গেছে। গত মঙ্গলবার বিকেলে মানিকগঞ্জ পৌর এলাকার শাইলীপাড়া গ্রামে এই ঘটনা ঘটে। নিহত মারুফ হাসান ওরফে নয়ন (১৮) পৌর এলাকার বান্দুটিয়া গ্রামের মৃত মজিদ মিয়ার ছেলে। গত বছর শহরের মডেল উচ্চবিদ্যালয় থেকে এসএসসি পরীক্ষায় অংশ নিয়ে এক বিষয়ে অনুত্তীর্ণ হন মারুফ। এবার তাঁর ওই এক বিষয়ে পরীক্ষা দেওয়ার কথা ছিল।হত্যাকাণ্ডের ঘটনায় মারুফের চাচা ফরিদ আল-মাহমুদ বান্দুটিয়া গ্রামের হূদয় হোসেন ও রাকিব হোসেনকে আসামি করে মানিকগঞ্জ সদর থানায় হত্যা মামলা করেছেন।প্রত্যক্ষদর্শীর বরাত দিয়ে মারুফের চাচা আবদুল্লাহ আল-মামুন বলেন, গত মঙ্গলবার বিকেলে পাশের শাইলীপাড়ায় মারুফের সঙ্গে হূদয় ও রাকিবের বাগিবতণ্ডা হয়। হূদয় অভিযোগ করেন, মারুফ তাঁর মুঠোফোন চুরি করেছেন। একপর্যায়ে হূদয় মারুফের বুকে ধারালো ছুরি দিয়ে আঘাত করেন। মারুফ লুটিয়ে পড়লে হূদয় ও রাকিব পালিয়ে যান। পরে ঢাকা মেডিকেল কলেজ হাসপাতালে মঙ্গলবার দিবাগত রাত তিনটার দিকে মারুফের মৃত্যু হয়।সদর থানার ওসি রিজাউল হক ঘটনার সত্যতা নিশ্চিত করেছেন।
