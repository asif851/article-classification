
প্রধান নির্বাচন কমিশনারের (সিইসি) উদ্দেশে বিএনপির নেতা রুহুল কবির রিজভী বলেছেন, সংলাপের নামে ‘তামাশা’ না করে ভোটাধিকার ফিরিয়ে দিতে কাজ করুন। তবেই আপনাদের ওপর জনগণের আস্থা ফিরবে।
আজ সোমবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক স্মরণসভা ও দোয়া অনুষ্ঠানে রুহুল কবির রিজভী এ কথা বলেন। দলের সাবেক দপ্তর সম্পাদক জামাল উদ্দিন আহম্মেদের চতুর্থ মৃত্যুবার্ষিকীতে স্বেচ্ছাসেবক দল এর আয়োজন করে।‘সুশীল সমাজের প্রতিনিধিরা যেসব সুপারিশ করেছেন, তা শাসনতন্ত্র ও প্রচলিত আইনে বলা আছে’— সিইসির এমন বক্তব্য উল্লেখ করে রিজভী বলেন, প্রচলিত আইনে যদি এসব বলাই থাকে, তাহলে সংলাপের নামে তামাশা করছেন কেন? এই নাটক না করলেই পারতেন। তবে কি ৯০ ভাগ বুদ্ধিজীবীদের সুপারিশ অগ্রাহ্য করার জন্য, তাঁদের অপমান করার জন্য সংলাপে ডেকেছিলেন?’বিএনপির এই নেতা বলেন, ‘যদি প্রচলিত আইনেই নির্বাচন হয়, তাহলে নির্বাচন অবাধ, সুষ্ঠু ও নিরপেক্ষ হবে না। নির্বাচনকে সুষ্ঠু ও নিরপেক্ষ করার কোনো অঙ্গীকারও আপনার নেই। আপনি চাকরি করে চলে যাবেন, এটাই হচ্ছে আপনার মূল উদ্দেশ্য। তাহলে গণতন্ত্র কোথায়? ভোটাধিকার প্রয়োগের ক্ষমতা কোথায়?’রুহুল কবির রিজভী আরও বলেন, ‘জেলায় জেলায় যেভাবে তুফানদের সৃষ্টি করা হয়েছে, সে অবস্থা থেকে দেশকে পরিত্রাণ দেবে কে? দেশবাসীকে পরিত্রাণ দেওয়ার জন্য আপনি (সিইসি) আশার বাণী শোনাবেন, তা না করে শাসনতন্ত্র ও প্রচলিত আইনের কথা বলছেন। প্রচলিত আইন তো প্রধানমন্ত্রী ইচ্ছেমতো পরিবর্তন করেছেন, একদলীয় সংসদ দিয়ে। শাসনতন্ত্রের ক্ষমতা যেহেতু প্রধানমন্ত্রীর হাতে, তাহলে কি আপনি বাকশালকে দীর্ঘায়িত করার ষড়যন্ত্র করছেন?’ সংবাদ সম্মেলনে রিজভী অভিযোগ করেন, আগস্ট মাসে বিএনপিকে দলীয় কর্মসূচি পালন করতে দেওয়া হচ্ছে না। তিনি ক্ষমতাসীনদের উদ্দেশে বলেন, ‘আগস্ট মাস কি আপনরা গুম করে নিয়েছেন? যেমন করে চৌধুরী আলম, ইলিয়াস আলী, সুমন, হিরু, পারভেজকে গুম করে দিয়েছেন। আগস্ট মাসে ভয়াবহ মর্মান্তিক ঘটনা ঘটেছে। এটা আওয়ামী লীগ ও তার অঙ্গসংগঠন পালন করবে। তার মানে এই নয় যে অন্য কেউ কোনো কর্মসূচি পালন করতে পারবে না।’স্বেচ্ছাসেবক দলের সভাপতি শফিউল বারীর সভাপতিত্বে অনুষ্ঠানে আরও বক্তব্য দেন বিএনপির যুগ্ম মহাসচিব হাবিব-উন-নবী খান, প্রচার সম্পাদক শহীদ উদ্দিন চৌধুরী, ঢাকা মহানগর দক্ষিণের সাধারণ সম্পাদক কাজী আবুল বাশার প্রমুখ।
