
বিএনপির জাতীয় নির্বাহী কমিটির বর্ধিত সভা আগামী ৩ ফেব্রুয়ারি অনুষ্ঠিত হবে। দলীয় চেয়ারপারসন খালেদা জিয়া এই বৈঠক আহ্বান করেছেন।গতকাল শনিবার রাতে দলের স্থায়ী কমিটির বৈঠকে এমন সিদ্ধান্ত হয় বলে জানিয়েছেন বিএনপি চেয়ারপারসন খালেদা জিয়ার প্রেস উইংয়ের কর্মকর্তা শায়রুল কবির খান।২০১৬ সালের মার্চে বিএনপির কাউন্সিল অনুষ্ঠিত হয়। ওই বছরে আগস্টে ৫০২ সদস্যের নির্বাহী কমিটি গঠিত হয়। গঠনতন্ত্র অনুযায়ী প্রতি ছয় মাসে নির্বাহী কমিটির একটি বৈঠক হওয়ার কথা থাকলেও এই কমিটির কোনো বৈঠক এখন পর্যন্ত অনুষ্ঠিত হয়নি।
বর্ধিত সভা হওয়ার কারণে নির্বাহী কমিটির সদস্য ছাড়াও চেয়ারপারসনের উপদেষ্টা কাউন্সিলের সদস্য, প্রতিটি সাংগঠনিক জেলার সভাপতি এতে উপস্থিত থাকবেন। তবে বৈঠকের ভেন্যু এখনো চূড়ান্ত হয়নি।
এর আগে ২০১২ সালে বিগত কমিটির একটি সভা রাজধানীর ডিপ্লোমা ইঞ্জিনিয়ার্স ইনস্টিটিউশনে অনুষ্ঠিত হয়।
