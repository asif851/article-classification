
যাত্রী ওঠা-নামার পর দৌড়ে চলন্ত বাসে ওঠার চেষ্টা করেন বাসচালকের সহকারী মনির হোসেন (১৩) নামের এক শিশু। এ সময় অসাবধানতায় পা পিছলে নিচে পড়ে যায় সে। বাসের পেছনের চাকায় পিষ্ট হয়ে ঘটনাস্থলে তার মৃত্যু হয়। মানিকগঞ্জ সদর উপজেলার মানিকগঞ্জ-বালিরটেক পুটাইল হাসলি এলাকায় গতকাল বুধবার সকালে এ দুর্ঘটনা ঘটে। মনির হোসেন সদর উপজেলার হাসলি গ্রামের মোশারফ হোসেনের ছেলে। দুর্ঘটনাকবলিত বাসটি জব্দ ও চালক আবদুল আলিমকে (২৬) গ্রেপ্তার করেছে পুলিশ।পুলিশ জানায়, সকালে বালিরটেক থেকে যাত্রী বোঝাই করে পল্লিসেবা পরিবহনের একটি বাস মানিকগঞ্জে আসছিল। সকাল সাড়ে নয়টার দিকে পুটাইল হাসলি মোড়ে যাত্রী ওঠা-নামার পর বাসটি মানিকগঞ্জের দিকে রওনা হয়। এ সময় চলন্ত বাসে দৌড়ে উঠতে গিয়ে বাসের দরজা থেকে পা পিছলে নিচে পড়ে যায় মনির। বাসের পেছনের চাকায় পিষ্ট হয়ে ঘটনাস্থলেই সে মারা যায়।মানিকগঞ্জ সদর থানার এসআই আনোয়ার হোসেন বলেন, এ ঘটনায় নিহত মনিরের মা রেণু বেগম মামলা দায়ের করেছেন।
