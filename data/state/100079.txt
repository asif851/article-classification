
রাজধানীসহ দেশের বিভিন্ন জেলায় আজ শনিবারও মাঝারি থেকে ভারী বৃষ্টি হয়েছে। একই সঙ্গে আজ কালবৈশাখী বয়ে যেতে পারে বলে আবহাওয়া অধিদপ্তর পূর্বাভাস দিয়েছে। বিভিন্ন জায়গায় নৌবন্দরে জারি করা হয়েছে ২ নম্বর সতর্কতা।
সকাল আটটায় আবহাওয়া অধিদপ্তর জানিয়েছে, আগামী ২৪ ঘণ্টায় সারা দেশে দমকা বাতাস অথবা ঝোড়ো হাওয়াসহ বৃষ্টি কিংবা বজ্র বৃষ্টি হতে পারে।
গতকাল শুক্রবার সকাল ছয়টা থেকে আজ সকাল ছয়টা পর্যন্ত সবচেয়ে বেশি বৃষ্টি হয়েছে পঞ্চগড়ের তেঁতুলিয়ায় ৩১ মিলিমিটার। একই সময়ে ঢাকায় ১, দিনাজপুরে ২৯, সৈয়দপুরে ২৫, ময়মনসিংহে ১০, সিলেটে ২৩, রংপুরে ১৩, রাজশাহীতে ২৯ মিলিমিটার বৃষ্টি হয়েছে বলে জানায় আবহাওয়া অধিদপ্তর।
ঢাকা, ময়মনসিংহ, ফরিদপুর, বগুড়া, টাঙ্গাইল, যশোর, কুষ্টিয়া, খুলনা, বরিশাল, পটুয়াখালী, নোয়াখালী, চট্টগ্রাম, কক্সবাজার ও সিলেটের ওপর দিয়ে পশ্চিম অথবা উত্তর–পশ্চিম দিকে ৬০ থেকে ৮০ কিলোমিটার বেগে ঝোড়ো হাওয়া বয়ে যেতে পারে। তাই এসব এলাকার নৌবন্দরগুলোকে আজ বেলা ১টা পর্যন্ত ২ নম্বর সতর্কতাসংকেত দেখিয়ে যেতে বলা হয়েছে।
মধ্য চৈত্রের এই সময়ে আকাশ থেকে গর্জে উঠছে কালো মেঘ। গতকাল কালবৈশাখী ছোবল দিয়েছে রাজধানীসহ দেশের উত্তর ও মধ্যাঞ্চলে। শিলাবৃষ্টিতে মাগুরা সদর, দিনাজপুরের পার্বতীপুর এবং পাবনার ঈশ্বরদীতে একজন করে নিহত হয়েছেন। এ ছাড়া যশোরে অভয়নগর উপজেলায় ঝড়ে বিদ্যুতের ছিঁড়ে পড়া তারে জড়িয়ে এক কলেজছাত্রীর মৃত্যু হয়েছে। এ সময় কোনো কোনো স্থানে শিলাবৃষ্টি ও ভারী বর্ষণে ফসলের ব্যাপক ক্ষয়ক্ষতি হয়েছে। ক্ষতিগ্রস্ত হয়েছে ঘরবাড়ি ও গাছপালা।
