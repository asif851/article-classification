

কক্সবাজারের টেকনাফ উপজেলার আলুগোল্লা এলাকায় নাফ নদী থেকে ছয় লাখ ৯১ হাজার ১০৪টি ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। বিজিবি বলছে, এর আনুমানিক দাম ২০ কোটি ৭৩ লাখ ৩১ হাজার ২০০ টাকা। এটিই আটক ইয়াবার সবচেয়ে বড় একক চালান বলে জানিয়েছে তাঁরা।
আজ রোববার ভোররাত চারটার দিকে নিয়মিত টহলের সময় একটি নৌকা থেকে ইয়াবার চালানটি আটক করে বিজিবি। তাঁদের উপস্থিতি টের পেয়ে ইয়াবা পাচারকারীরা নৌকা থেকে পালিয়ে যাওয়ার চেষ্টা করে। তবে কাউকে আটক করা যায়নি।
বিজিবির গণমাধ্যম শাখা বলছে, ইয়াবাগুলো তাঁদের টেকনাফ ব্যাটালিয়ন সদরে রাখা হয়েছে। পরে সেগুলো ধ্বংস করা হবে।
