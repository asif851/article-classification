
আগামীকাল বৃহস্পতিবার ভোর ছয়টা থেকে পরবর্তী নির্দেশ না দেওয়া পর্যন্ত চট্টগ্রাম মহানগর এলাকায় সব ধরনের সভা-সমাবেশ নিষিদ্ধ ঘোষণা করেছে চট্টগ্রাম মহানগর পুলিশ (সিএমপি)। আজ বুধবার বিকেলে সিএমপি এ সিদ্ধান্তের কথা জানায়।সিএমপির কমিশনার মো. শফিকুল ইসলাম বলেন, ‘আইনশৃঙ্খলা রক্ষা ও  জানমালের নিরাপত্তার স্বার্থে আমরা পরবর্তী নির্দেশ না দেওয়া পর্যন্ত আগামীকাল ভোর ছয়টা থেকে অনির্দিষ্টকালের জন্য চট্টগ্রাম মহানগর এলাকায় সব ধরনের সভা-সমাবেশ নিষিদ্ধের সিদ্ধান্ত নিয়েছি।’ তবে আজকে অনুষ্ঠিত যুবলীগের সমাবেশ অনুমতি নিয়ে করা হচ্ছে বলে জানান তিনি।জানা গেছে, আগামীকাল থেকে টানা তিন দিন চট্টগ্রামের লালদীঘি ময়দান ব্যবহারের জন্য সিএমপির কাছে আবেদন করেছিল চট্টগ্রাম মহানগর বিএনপি। তবে একই জায়গায় ২৪ ও ২৫ অক্টোবর পাল্টা কর্মসূচি ঘোষণা করেছিল আওয়ামী লীগ। পাল্টাপাল্টি এ কর্মসূচি ঘোষণা করায় এ সিদ্ধান্ত নেওয়া হলো।এ ছাড়া চট্টগ্রাম মহানগরে বিএনপির কার্যালয় নাসিমন ভবনের সামনে ‘গণতন্ত্র মঞ্চ’ বানানোর ঘোষণায় সেখানেও কাউকে অবস্থান করতে দেওয়া হবে না বলে সিএমপি সূত্রে জানা গেছে।
