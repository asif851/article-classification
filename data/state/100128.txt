
যুবদলের সভাপতি সৈয়দ মোয়াজ্জেম হোসেন আলালসহ সংগঠনটির অধর্শতাধিক নেতা-কর্মীকে আজ শনিবার রাজধানীর লালমাটিয়া থেকে আটক করেছে মোহাম্মদপুর থানার পুলিশ।আলালসহ নেতা-কর্মীদের আটক করার প্রতিবাদে যুবদল আগামী সোমবার জেলায় জেলায় বিক্ষোভ মিছিল কর্মসূচি ঘোষণা করেছে। যুবদলের কেন্দ্রীয় পর্যায় থেকে এ তথ্য জানা গেছে।মোহাম্মদপুর থানার ভারপ্রাপ্ত কর্মকর্তা (ওসি) আজিজুল হক প্রথম আলোকে বলেন, আলালসহ অধর্শতাধিক নেতা-কর্মীকে আটক করা হয়েছে। তাঁদের আটক করার কারণ পরে জানানো হবে।যুবদলের কেন্দ্রীয় কমিটির সদস্য গিয়াস উদ্দিন মামুন প্রথম আলোকে বলেন, সংগঠনের নেতা-কর্মীদের নিয়ে লালমাটিয়ায় নিজের বাসভবনে বৈঠক করছিলেন আলাল। বেলা ১১টার দিকে তাঁকেসহ (আলাল) সংগঠনের অন্তত ৮০ জন নেতা-কর্মীকে আটক করে পুলিশ। সেখান থেকে তাঁদের মোহাম্মদপুর থানায় নিয়ে যাওয়া হয়েছে। তাঁদের আটক করার কারণ জানায়নি পুলিশ।
