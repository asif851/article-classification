
নাট্যব্যক্তিত্ব রামেন্দু মজুমদার বলেছেন, হেফাজতকে বড় রাজনৈতিক দল বানানোর চেষ্টা চলছে। সরকার তাদের কাছে টানার মাধ্যমে তা প্রমাণ করার চেষ্টা করছে। আজ শনিবার শহীদ মিনারে বেলা ১১টায় সম্মিলিত সাংস্কৃতিক জোটের এক অবস্থান ধর্মঘটে রামেন্দু মজুমদার এসব কথা বলেন।
অবস্থান ধর্মঘটে শিল্পী বুলবুল ইসলাম ‘ও আমার দেশের মাটি...’ গানটি পরিবেশন করেন। কবিতা আবৃত্তি করেন নায়লা তারান্নুম কাকলি ও শাহাদত হোসেন নিপু। দলীয় গান পরিবেশন করে সত্যেন সেন শিল্পীগোষ্ঠী।
রামেন্দু মজুমদার বলেন, তাঁরা মুক্তিযুদ্ধ ও অসাম্প্রদায়িক চেতনার বিশ্বাসে সোচ্চার। ভোটের রাজনীতির স্বার্থে সরকার হেফাজতের সঙ্গে সখ্য গড়ে তুলেছে। সংস্কৃতি কর্মীরা কোনো সাম্প্রদায়িক শক্তির সঙ্গে আপস করবেন না। তিনি অভিযোগ করেন, হেফাজতের জুজুর ভয় দেখিয়ে সংস্কৃতিকর্মীদের ভয় দেখানো হচ্ছে।
সম্মিলিত সাংস্কৃতিক জোটের সাধারণ সম্পাদক হাসান আরিফ তাঁর বক্তব্যে দেশের বিভিন্ন পরিস্থিতি তুলে ধরেন। এ সময় তিনি দেশে তনু হত্যার বিচার না হওয়ার কথা বলেন। ভাস্কর্য আর মূর্তি গুলিয়ে ফেলা হচ্ছে বলে তিনি উল্লেখ করেন।
অভিনেতা মামুনুর রশীদ বলেন, তেঁতুল হুজুরকে পুষতে গিয়ে মুক্তিযুদ্ধের মূল্যবোধকে ধ্বংস করা হচ্ছে। ভাস্কর্যকে যখন মূর্তি বলা হয়, তখন সামগ্রিক শিক্ষা-দীক্ষা পরাজিত হয়।
মুক্তিযোদ্ধা ও অভিনেতা জিয়াউল হাসান কিসলু বলেন, ‘পাঠ্যপুস্তক বোর্ডে কাজ করার অভিজ্ঞতা থেকে বলছি, সেখানে প্রায় এক যুগ আগে থেকে মৌলবাদীরা কাজ করছে। যার ফলে ই-তে ইলিশের পরিবর্তে আমাদের শিশুদের বইয়ে ই-তে ইমাম যুক্ত করা হয়েছে।’ এসব শুভ ইঙ্গিত নয় বলে তিনি উল্লেখ করেন।
অভিনয় শিল্পী সংঘের সভাপতি শহিদুল আলম সাচ্চু দেশের সব সংবাদপত্র ও টেলিভিশনকে হেফাজতের বক্তব্য প্রকাশ ও প্রচার না করার অনুরোধ জানান। তিনি হেফাজতকে মূর্খ, বর্বর ও যুক্তিহীন বলে উল্লেখ করেন।
গণসংগীত সমন্বয় পরিষদের সহসভাপতি ফকির আলমগীর বলেন, ৪৬ বছর পর আবারও সম্মিলিত সাংস্কৃতিক জোটকে অবস্থান ধর্মঘট নিয়ে আসতে হলো। তিনি বলেন, ভাস্কর্যের অপব্যাখ্যার বেলায় দেশের দুই বড় দল ঐক্যবদ্ধ। অন্য কোনো বিষয়ে তাদের যত মতের অমিল হোক, তারা এ বিষয়ে ঐক্যবদ্ধ।
সম্মিলিত সাংস্কৃতিক জোটের সাবেক সভাপতি নাসির উদ্দীন ইউসুফ বলেন, বাংলাদেশ আওয়ামী লীগ ভুল করছে। বাঙালি কখনো মৌলবাদী শক্তিতে বিশ্বাস করে না। আর শক্তি দিয়ে কখনো কোনো কিছু অর্জন করা যায় না। দেশে কঠিন সময় চলছে উল্লেখ করে তিনি বলেন, ‘সামনে আরও কঠিন সময় আসছে, সবাই প্রস্তুত থাকুন।’
সম্মিলিত সাংস্কৃতিক জোটের সভাপতি গোলাম কুদ্দুছ অবস্থান ধর্মঘটের সমাপনী বক্তব্যে বলেন, আজ দেশের ৪৫টি জেলায় সাংস্কৃতিক জোটের কর্মীরা এমন ধর্মঘট করেছেন। আগামী ২২ জুলাই ঢাকায় জোটের কনভেনশন হবে। এরপর পরবর্তী কর্মসূচি ঘোষণা করা হবে। এ সময় তিনি সরকারের উদ্দেশে বলেন, ‘২০০৮ সালের নির্বাচনে মুক্তিযুদ্ধের চেতনায় বিশ্বাসীরা আওয়ামী লীগকে ক্ষমতায় এনেছিল। কোনো সাম্প্রদায়িক শক্তির ভোটে তারা নির্বাচিত হয়নি। মুক্তিযুদ্ধের চেতনায় বিশ্বাস রাখুন, এরাই আপনাদের আবার ক্ষমতায় আনবে।’
অবস্থান ধর্মঘটে কবি মুহাম্মদ সামাদ, চারুশিল্পী কামাল পাশা চোধুরী প্রমুখ বক্তব্য দেন।
