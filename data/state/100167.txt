
প্রধানমন্ত্রীর সঙ্গে আলোচনা না করে ‘বিশেষ দূতের’ পদ ছাড়তে চান না জাতীয় পার্টির (জাপা) চেয়ারম্যান এইচ এম এরশাদ। তিনি বলেছেন, নিজে থেকে পদ ছেড়ে দেওয়া হলে প্রধানমন্ত্রীকে অসম্মানিত করা হবে। তিনি সেটি করতে পারেন না। এ জন্য প্রধানমন্ত্রীর সঙ্গে কথা বলবেন।
আজ শনিবার এরশাদ তাঁর বনানী কার্যালয়ের মিলনায়তনে নেতা-কর্মীদের সঙ্গে এক অনির্ধারিত সভায় এসব কথা বলেন।
সভা শেষে দলের এক সংবাদ বিজ্ঞপ্তিতে বলা হয়, সভায় এরশাদ বলেছেন, ‘প্রধানমন্ত্রী তাঁর বিশেষ দূত করে আমাকে সম্মানিত করেছেন। তাঁর সাথে আলাপ-আলোচনা না করে এই পদ ছেড়ে দিয়ে তাঁকে অসম্মানিত করতে পারি না। অবশ্যই এ বিষয়ে আমি মাননীয় প্রধানমন্ত্রীর সঙ্গে আলোচনা করব।’
এরশাদ বলেন, জাতীয় পার্টিকে শক্তিশালী করা হলে সংসদ আরও কার্যকর হবে এবং সরকারও লাভবান হবে। জাতীয় পার্টির রাজনীতিকে জনগণের কাছে স্পষ্ট করতে হবে।
এরশাদ বলেন, ‘দলের প্রয়োজনেই আমি কো-চেয়ারম্যান নিয়োগ এবং মহাসচিব পদে পরিবর্তন এনেছি। এই পরিবর্তনে সারা দেশে জাতীয় পার্টির নেতা-কর্মীদের মধ্যে প্রাণচাঞ্চল্য ফিরে এসেছে। দল আবার জেগে উঠেছে। আমরা পার্টিকে এবার আরও সুসংগঠিত করতে পারব। আমরা অবশ্যই এই সংসদের বিরোধী দল। আশা করি, আমাদের সংসদ সদস্যরা সংসদে এমন কোনো বক্তব্য রাখবেন না যাতে করে জনমনে বিভ্রান্তির সৃষ্টি হয়।’ সভায় বক্তব্য দেন নতুন দায়িত্ব পাওয়া কো-চেয়ারম্যান জি এম কাদের ও মহাসচিব রুহুল আমিন হাওলাদার।
