
মিরসরাইয়ে খাগড়াছড়িগামী যাত্রীবাহী বাস ঈগল পরিবহনে ডাকাতির ঘটনা ঘটেছে। গতকাল মঙ্গলবার ভোরে ওই ডাকাতির ঘটনা ঘটে। ডাকাতির সঙ্গে জড়িত দুই ডাকাতকে বিপুল পরিমাণ টেলিকম সামগ্রীসহ আটক করেছে জোরারগঞ্জ থানার পুলিশ।
আটক ব্যক্তিরা হলেন মিরসরাইয়ের করেরহাট ইউনিয়নের ছত্তরুয়া গ্রামের জানু কোম্পানী বাড়ির একরামুল হকের ছেলে নূর হোসেন বাবলু ও একই গ্রামের বেছু মোল্লাবাড়ির মহিউদ্দিনের ছেলে তরিকুল ইসলাম।
জোরারগঞ্জ থানার উপপরিদর্শক শফিকুল জানান, যাত্রীবাহী বাস ডাকাতির খবর পেয়ে পুলিশ স্থানীয় লোকজনের সহযোগিতায় দুই ডাকাতকে আটক করে। আটক ব্যক্তিদের স্বীকারোক্তি অনুযায়ী লক্ষ্মীছড়ার গভীর জঙ্গল থেকে ১০টি ওয়াকিটকি, ব্যাটারি, চার্জার, দুটি মুঠোফোন, বেশ কিছু ইমিটেশন গোল্ড, নগদ টাকাসহ বিপুল পরিমাণ টেলিকম সমাগ্রী উদ্ধার করা হয়।  
