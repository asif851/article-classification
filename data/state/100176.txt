
চট্টগ্রামের হাটহাজারীতে আগুনে পুড়ে মা, চার শিশুসহ একই পরিবারের পাঁচজনের করুণ মৃত্যু হয়েছে।
নিহত মা ও শিশুরা হলেন রোজী আক্তার (৩৫), তাঁর ছেলে মো. মারুফ (৫), মেয়ে রিনা আক্তার (১২), সীমা আক্তার (১০) ও ঝুমা আক্তার (৭)।আজ রোববার রাত আটটার দিকে উপজেলার মির্জাপুর ইউনিয়নের কুমারীকোল এলাকার মাহবুব সওদাগরের বাড়িতে এ অগ্নিকাণ্ডের ঘটনা ঘটে।অগ্নিকাণ্ডের কারণ নিশ্চিত করতে পারেনি ফায়ার সার্ভিস।খবর পেয়ে চট্টগ্রাম ও হাটহাজারীর ফায়ার সার্ভিসের কর্মীরা ঘটনাস্থলে গিয়ে আগুন নিয়ন্ত্রণে এনেছে।বিষয়টির সত্যতা নিশ্চিত করে ফায়ার সার্ভিস ও সিভিল ডিফেন্সের চট্টগ্রামের উপসহকারী পরিচালক জসিম উদ্দিন প্রথম আলোকে বলেন, ধারণা করা হচ্ছে, বাসায় থাকা একটি গ্যাস সিলিন্ডার বিস্ফোরিত হয়ে বৈদ্যুতিক শর্টসার্কিটের মাধ্যমে আগুন ধরে যায়। ঘরটি টিন ও বাঁশের বেড়ার ছিল। তিনি আরও জানান, ওই পরিবারের গৃহকর্তা মাহবুব সওদাগর স্থানীয় সরকারহাট বাজারে তরকারির ব্যবসা করতেন।
