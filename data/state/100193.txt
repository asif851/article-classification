
সাংবাদিক আবদুল হাকিম হত্যার ঘটনায় গ্রেপ্তার সিরাজগঞ্জের শাহজাদপুর পৌরসভার মেয়র হালিমুল হকের গাড়িচালককে গ্রেপ্তার করেছে পুলিশ। তাঁর নাম শাহীন আলম (২৮)। এদিকে এ হত্যা মামলায় মেয়র হালিমুল হকের রিমান্ড আবেদনের শুনানি ১৩ ফেব্রুয়ারি ধার্য করেছেন আদালত।শাহজাদপুর থানার পরিদর্শক (তদন্ত) মনিরুল ইসলাম জানান, সাংবাদিক আবদুল হাকিম হত্যায় জড়িত সন্দেহভাজন আসামি হিসেবে গত সোমবার রাতে পৌর শহরের নলুয়া গ্রামের বাড়ি থেকে শাহীন আলমকে গ্রেপ্তার করা হয়।আবদুল হাকিমের স্ত্রী নুরুননাহার ও জনৈক এরশাদ আলী বাদী হয়ে পৃথক দুটি মামলা করেন। মনিরুল বলেন, শাহীন আলমকে দুটি মামলাতেই গ্রেপ্তার দেখিয়ে আদালতের মাধ্যমে গতকাল জেলা কারাগারে পাঠানো হয়েছে।হালিমুল হককে গ্রেপ্তারের পর সাত দিনের রিমান্ড চেয়ে গত সোমবার শাহজাদপুরের জ্যেষ্ঠ বিচারিক হাকিম আদালতে আবেদন করেছিলেন মামলার তদন্তকারী কর্মকর্তা মনিরুল ইসলাম। গতকাল এ আবেদন আমলে নিয়ে ১৩ ফেব্রুয়ারি শুনানির দিন ধার্য করেছেন বিচারক হাসিবুল হক।আবদুল হাকিম হত্যাকারীদের দ্রুত বিচারের দাবিতে শহরের মুক্তির সোপানে গতকাল মানববন্ধন কর্মসূচি পালন করেছে মানবাধিকার সংগঠন অধিকার। বেলা তিনটা থেকে আধা ঘণ্টাব্যাপী কর্মসূচি চলে।বিভিন্ন স্থানে মানববন্ধন-সমাবেশআবদুল হাকিম হত্যার প্রতিবাদে দেশের বিভিন্ন স্থানে গতকালও মানববন্ধন ও বিক্ষোভ সমাবেশ হয়েছে বলে প্রথম আলোর আঞ্চলিক কার্যালয় ও প্রতিনিধিরা জানিয়েছেন।হবিগঞ্জে জেলা প্রশাসকের কার্যালয়ের সামনে, বরিশালের আগৈলঝাড়া প্রেসক্লাবের উদ্যোগে আগৈলঝাড়া সদরের উপজেলা সড়কে এবং মৌলভীবাজারের কমলগঞ্জের ময়না চত্বর এলাকায় মানববন্ধন ও প্রতিবাদ সভা করেন স্থানীয় সাংবাদিকেরা।কুড়িগ্রামের নাগেশ্বরী বাসস্ট্যান্ডে অনুষ্ঠিত মানববন্ধনে অংশ নেন সংবাদকর্মী ও বিভিন্ন শ্রেণি-পেশার মানুষ। রংপুরের বদরগঞ্জে শহীদ মিনার চত্বরে মানববন্ধনের আয়োজন করা হয় প্রেসক্লাবের পক্ষ থেকে।সিরাজগঞ্জের শাহজাদপুরে গত বৃহস্পতিবার আওয়ামী লীগের দুই পক্ষের সংঘর্ষের সময় মাথায় গুলিবিদ্ধ হয়ে পরদিন মারা যান আবদুল হাকিম।
