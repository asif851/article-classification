
ঝিনাইদহের কালীগঞ্জে সরকারদলীয় ইউপি চেয়ারম্যানসহ পাঁচজনকে আটক করেছে র্যাব। এ সময় তাঁদের কাছ থেকে মাদকদ্রব্য ও বোমা উদ্ধার করা হয়েছে।গত বৃহস্পতিবার বিকেলে কালীগঞ্জ উপজেলার বারোবাজারের একটি মাছের আড়ত থেকে তাঁদের আটক করা হয়। রাতেই তাঁদের থানায় সোপর্দ করা হয়। আটক ব্যক্তিরা হলেন বারোবাজার ইউনিয়ন পরিষদের (ইউপি) চেয়ারম্যান ও ইউনিয়ন স্বেচ্ছাসেবক লীগের সাধারণ সম্পাদক বাদুরগাছা গ্রামের আবুল কালাম আজাদ (৪৫), তাঁর ভাই আবদুস সালাম (৩৫), আরেক ভাই ফরহাদ রেজা (৩২), একই গ্রামের শামসুল হকের ছেলে উজ্জ্বল শিকদার (২৪) ও মিঠাপুকুর গ্রামের পুটু হোসেনের ছেলে সুমন হোসেন (২৫)।ঝিনাইদহ র্যাব ক্যাম্পের কোম্পানি কমান্ডার মেজর মনির আহমেদের ভাষ্য, কালীগঞ্জের বারোবাজার মাছের আড়তে মাদক ব্যবসায়ীরা মাদক ক্রয়-বিক্রয় করছেন বলে র্যাব জানতে পারে। সেখানে অভিযান চালিয়ে বারোবাজার ইউপি চেয়ারম্যান আবুল কালাম আজাদ, তাঁর দুই ভাইসহ মোট পাঁচজনকে আটক করা হয়। তাঁদের কাছ থেকে উদ্ধার করা হয় ১২০ বোতল ফেনসিডিল, ২৫০টি ইয়াবা বড়ি, ২টি বোমাসদৃশ বস্তু, ৮টি মুঠোফোন সেট ও ২ হাজার টাকা।
