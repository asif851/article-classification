
টাঙ্গাইলের ঘাটাইল উপজেলার সাগরদীঘি ইউনিয়ন পরিষদের (ইউপি) নির্বাচনে পুলিশের গুলিতে একজন নিহত হয়েছে। ভোট নেওয়া শুরু হওয়ার আগে গতকাল বুধবার দিবাগত রাত সাড়ে তিনটার দিকে সোনামুড়ি গুপ্ত বৃন্দাবন সরকারি প্রাথমিক বিদ্যালয় কেন্দ্রে ব্যালট পেপার ছিনতাইয়ের সময় এ ঘটনা ঘটে। এতে ওই কেন্দ্রের ভোট গ্রহণ স্থগিত করা হয়েছে।
আজ বৃহস্পতিবার টাঙ্গাইলের তিনটি উপজেলার আটটি ইউনিয়ন ও একটি পৌরসভায় ভোট গ্রহণ চলছে।
টাঙ্গাইলের পুলিশ সুপার সঞ্জিত কুমার রায় বলেন, ‘গতকাল দিবাগত রাত সাড়ে তিনটার দিকে শতাধিক দুষ্কৃতকারী সাগরদীঘি ইউনিয়নের সোনামুড়ি গুপ্ত বৃন্দাবন সরকারি প্রাথমিক বিদ্যালয় কেন্দ্রে ব্যালট পেপার ছিনতাই করে সিল মারার চেষ্টা চালায়। এ সময় কেন্দ্রের প্রিসাইডিং কর্মকর্তা সালাউদ্দিনের নির্দেশে পুলিশ ১২টি গুলি ছোড়ে। এতে একজন মারা গেছে বলে শুনেছি।’
স্থানীয় সূত্র জানায়, নিহত ব্যক্তির নাম মালেক মিয়া। তিনি গুপ্ত বৃন্দাবন গ্রামের নেছার আলীর ছেলে। তাঁর লাশ পার্শ্ববর্তী এলাকা ময়মনসিংহের ফুলবাড়িয়া উপজেলার কাহালাগাঁওয়ে পাওয়া যায়। এ প্রতিবেদন লেখা পর্যন্ত পুলিশ কাহালগাঁও যাচ্ছে। টাঙ্গাইল জেলা নির্বাচন কর্মকর্তা তাজুল ইসলাম বলেন, এ ঘটনায় ওই কেন্দ্রের ভোট স্থগিত করা হয়েছে।
এ ব্যাপারে সাগরদীঘি ইউপির আওয়ামী লীগের প্রার্থী ও বর্তমান ইউপি চেয়ারম্যান হেকমত শিকদার ঘটনার সত্যতা নিশ্চিত করেছেন। তিনি জানান, পুলিশের ছোড়া গুলিতে মালেক মিয়া মারা যান। সন্ত্রাসীরা ব্যালট পেপার ছিনতাই চেষ্টা চালাচ্ছিল। নিহত ব্যক্তি সংরক্ষিত নারী আসনের প্রার্থী বুলবুলি বেগমের দেবর।
যেসব এলাকায় নির্বাচন হচ্ছে, সেগুলো হলো কালিহাতীর এলেঙ্গা পৌরসভা ও বাংড়া ইউনিয়ন, ঘাটাইল উপজেলার সাগরদীঘি, ধলাপাড়া, সন্ধানপুর, সংগ্রামপুর, রসুলপুর ও লক্ষিন্দর ইউনিয়ন এবং টাঙ্গাইল সদর উপজেলার মাহমুদনগর ইউনিয়নে চেয়ারম্যান পদে উপনির্বাচন।
