
আগামী ২, ৩ ও ৪ জুলাই বিভিন্ন শিল্প অঞ্চল, শপিং মল এলাকা এবং বন্দরগুলোতে বিশেষ ব্যবস্থায় ব্যাংক খোলা রাখার জন্য বাংলাদেশ ব্যাংককে অনুরোধ জানিয়েছে ফেডারেশন অব বাংলাদেশ চেম্বার্স অব কমার্স অ্যান্ড ইন্ডাস্ট্রি (এফবিসিসিআই)। পবিত্র ঈদের আগে ব্যবসায়ীদের নগদ অর্থ লেনদেন, বিভিন্ন প্রতিষ্ঠানের কর্মচারীদের বেতন ছাড়করণ এবং আমদানি-রপ্তানি কার্যক্রমের সুবিধার্থে এ অনুরোধ জানিয়েছে এফবিসিসিআই।
আজ সোমবার দুপুরে এফবিসিসিআই সভাপতি আবদুল মাতলুব আহমাদের নেতৃত্বে একটি প্রতিনিধিদল বাংলাদেশ ব্যাংকের গভর্নর ফজলে কবিরের সঙ্গে সাক্ষাৎ​ করে এ অনুরোধ জানান। তবে এ বিষয়ে এখনো সিদ্ধান্ত জানায়নি বাংলাদেশ ব্যাংক। আগামীকাল মঙ্গলবার এ বিষয়ে সিদ্ধান্ত জানানো হবে বলে বাংলাদেশ ব্যাংক সূত্রে জানা গেছে। সূত্র বলছে, ব্যবসায়ীদের দাবির পরিপ্রেক্ষিতে ৪ জুলাই নির্দিষ্ট কিছু শাখা খোলা রাখার জন্য বাংলাদেশ ব্যাংকের তরফ থেকে নির্দেশনা আসতে পারে। সে ক্ষেত্রে সরকারি চাকরিজীবীদের মতো ব্যাংক কর্মকর্তারা টানা নয় দিনের যে ছুটি পেয়েছিলেন, তা হয়তো না–ও থাকতে পারে।
গতকাল রোববার বাংলাদেশ ব্যাংক আগামী ৪ জুলাই সরকারি ছুটি ঘোষণা করায় সব তফশিলি ব্যাংকও বন্ধ রাখার নির্দেশ দেয়। ফলে ঈদের ছুটি ও সাপ্তাহিক ছুটির দিন মিলে আগামী ১ জুলাই থেকে ৯ জুলাই ব্যাংক বন্ধ রাখার সিদ্ধান্ত হয়। তবে ২ ও ৩ জুলাই পোশাক–সংশ্লিষ্ট এলাকার ব্যাংক শাখা খোলা রাখার সিদ্ধান্ত হয়।
