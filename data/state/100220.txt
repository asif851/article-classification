
সংলাপের উদ্যোগ নেওয়া নাগরিক সমাজের প্রতিনিধিরা নিজেদের বিশ্বাসযোগ্য ও নিরপেক্ষতা প্রমাণে ব্যর্থ হয়েছেন বলে দাবি করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। তিনি বলেছেন, ‘হুদা সাহেবদের উদ্যোগ শুরুতেই গলদ হয়ে গেছে। তাঁরা সকল পক্ষের বিশ্বাসযোগ্যতা অর্জনে ব্যর্থ হয়েছেন।’আজ শুক্রবার রাজধানীর ইনস্টিটিউশন অব ডিপ্লোমা ইঞ্জিনিয়ার্স মিলনায়তনে নৌকা সমর্থক গোষ্ঠী নামের একটি সংগঠনের আলোচনা সভায় সুরঞ্জিত এসব কথা বলেন।সুশীল সমাজের প্রতিনিধিদের উদ্দেশ করে সুরঞ্জিত সেনগুপ্ত বলেন, ‘তাঁরা সন্ত্রাস-সহিংসতা-নাশকতা বন্ধ করতে না বলে আলোচনা করতে গিয়েছেন। আলোচনা করার জন্য সমতলভূমির প্রয়োজন। একটা ভালো কাজ খারাপভাবে শুরু করার কারণে নষ্ট হয়ে গেছে। এটা সংশোধন করে আর ঠিক করা যাবে না।’খালেদা জিয়াকে নাশকতা বন্ধের আহ্বান জানিয়ে সুরঞ্জিত বলেন, ‘এই নাশকতা, ধ্বংসযজ্ঞ বন্ধ করেন। তা না হলে জনগণ যে প্রতিরোধ শুরু করেছেন, গণধোলাই দিচ্ছেন; এটা আরও জোরালো হবে। সারা দেশের মানুষকে আমরা জাগিয়ে তুলে এই পৈশাচিকতা, বর্বরতার বিরুদ্ধে প্রতিরোধ গড়ে তুলব।’সংগঠনের উপদেষ্টা খন্দোকার ইমদাদুল হক আলোচনা সভায় সভাপতিত্ব করেন।
