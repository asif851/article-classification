
প্রতিবারের মতো সহযোগীদের সঙ্গে মধু সংগ্রহ করতে বনে গিয়েছিলেন তিনি। কিন্তু এবার বনে ঢুকে বাঘের আক্রমণের শিকার হলেন। তাঁকে টেনেহিঁচড়ে গহিন বনে নিয়ে গেল বাঘ।
সুন্দরবনের সাতক্ষীরা রেঞ্জের তালপট্টি এলাকায় আজ সোমবার ভোর পাঁচটার দিকে বাঘের আক্রমণের শিকার হন মৌয়াল মফজুল খাঁ ওরফে খোকন (৩৫)। তিনি সাতক্ষীরার শ্যামনগর উপজেলার গাবুরা ইউনিয়নের ডুমুরিয়া গ্রামের আয়জুদ্দীন খাঁর ছেলে।
মফজুল খাঁর সহযোগী মৌয়াল আবদুর রাজ্জাক ও আলমগীর বন থেকে ফিরে এসে জানান, সুন্দরবনের বুড়িগোয়ালিনী স্টেশন থেকে ৭ মে মধু আহরণের অনুমতি নিয়ে তাঁরা ১০ জন সুন্দরবনে যান। আজ ভোর পাঁচটার দিকে রান্নার কাঠ সংগ্রহ করতে গেলে একটি বাঘ তাঁদের সঙ্গী মফজুলকে টেনেহিঁচড়ে বনের ভিতর নিয়ে যায়। এ সময় অন্য সঙ্গীরা লাঠি ও দা নিয়ে বাঘটিকে ঠেকানোর চেষ্টা করে ব্যর্থ হন। পরে সুন্দরবনের গহিন থেকে তাঁর ক্ষতবিক্ষত লাশ উদ্ধার করে।
সুন্দরবনের সাতক্ষীরা রেঞ্জের বুড়িগোয়ালিনী স্টেশন কর্তকর্তা বেলাল হোসেন ঘটনা নিশ্চিত করেন জানান, নিহত মফজুল খাঁর লাশ তাঁর স্বজনেরা বাড়িতে নিয়ে গেছেন।
