
নির্বাচন কমিশনকে বিতর্কিত না করতে বিএনপিসহ সবার প্রতি আহ্বান জানিয়েছেন আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম। তিনি বলেছেন, ‘নির্বাচন কমিশন, সুপ্রিম কোর্ট, হাইকোর্টসহ সাংবিধানিক প্রতিষ্ঠানগুলোকে তুচ্ছ-তাচ্ছিল্য করা ঠিক নয়। এগুলো সভ্যতার স্তম্ভ। আসুন, আমরা এই প্রতিষ্ঠানগুলোকে সম্মান দেখাই।’
আজ বৃহস্পতিবার ধানমন্ডিতে আওয়ামী লীগের সভানেত্রীর কার্যালয়ে অনুষ্ঠিত দলের এক বৈঠক শেষে সংবাদ সম্মেলনে সৈয়দ আশরাফ এ কথা বলেন। জাতিসংঘ অধিবেশন শেষে প্রধানমন্ত্রী শেখ হাসিনার দেশে ফেরা উপলক্ষে ২৬ সেপ্টেম্বর গণ–অভ্যর্থনা কর্মসূচি সফল করতে এ বৈঠক অনুষ্ঠিত হয়। ঢাকা ও আশপাশের জেলা-উপজেলার আওয়ামী লীগের সভাপতি-সাধারণ সম্পাদক এবং স্থানীয় সাংসদেরা বৈঠকে উপস্থিত ছিলেন।
প্রশ্নের জবাবে আওয়ামী লীগের সাধারণ সম্পাদক বলেন, নির্বাচন কমিশন নিয়োগ দেন রাষ্ট্রপতি। তিনি সবার সঙ্গে আলোচনা করে নিয়োগ দেবেন। তিনি বলেন, ‘আমরা সবকিছুকেই বিতর্কিত করি। তাহলে আমরা যাব কোথায়। মাথা ঠেকানোর জায়গা কোথায়। এভাবে বিতর্কিত করা হলে সভ্যতা থাকবে না। আইন থাকবে না। তাহলে কি গণতন্ত্র থাকবে?’
সৈয়দ আশরাফ বলেন, প্রধানমন্ত্রী শেখ হাসিনা জাতিসংঘ থেকে দুটি পুরস্কার পেয়েছেন। একটি নারীদের অধিকার রক্ষায়, অন্যটি পরিবর্তনের জন্য। প্রধানমন্ত্রী সব সময় নারী-শিশুদের অধিকারের বিষয়ে সোচ্চার থাকেন। আগে বাংলাদেশের মতো দেশ​গুলোর কোনো মুখপাত্র ছিল না। শেখ হাসিনা এখন এমন দেশগুলোর প্রতিনিধি হিসেবে কথা বলেন। তিনি যা সত্য, তা–ই বলেন। তিনি ভয়হীন। প্রধানমন্ত্রী আন্তর্জাতিক সম্প্রদায়ের কাছে কোনো দাবি তুলে ধরলে তা বাতিল হয়ে যায় না। কেননা তিনি যুক্তি দিয়ে দাবি তোলেন। ফলে অন্য দেশগুলো তাতে সমর্থন দেন।
মন্ত্রী বলেন, বাংলাদেশ এখন আর ১০ বছর আগের অবস্থানে নেই। ডিজিটাল বাংলাদেশের ওপর চলে গেছে।
