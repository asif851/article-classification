
রাজধানীর মগবাজারে ওয়্যারলেস গেট রেললাইনে গতকাল বৃহস্পতিবার বিকেলে ট্রেনে কাটা পড়ে জাহাঙ্গীরনগর বিশ্ববিদ্যালয়ের সাবেক অধ্যাপক মহিউদ্দিন মোল্লা (৬৫) মারা গেছেন। তিনি ওই বিশ্ববিদ্যালয়ের রসায়ন বিভাগের অবসরপ্রাপ্ত অধ্যাপক।ঢাকা রেলপথ থানার (জিআরপি) পুলিশ বলেছে, অধ্যাপক মহিউদ্দিন মোল্লা গতকাল বেলা পৌনে তিনটার দিকে মগবাজারের ওয়্যারলেস গেট রেললাইন দিয়ে পার হচ্ছিলেন। এ সময় চলন্ত ট্রেনের নিচে কাটা পড়ে তিনি ঘটনাস্থলেই মারা যান। তাঁর গ্রামের বাড়ি মাদারীপুরের সদর উপজেলার রঘুনাথপুরে।ঢাকা রেলপথ থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, রাজশাহী থেকে ছেড়ে আসা ট্রেন সিল্ক সিটি ঢাকার কমলাপুরে আসার পথে মহিউদ্দিন ওই ট্রেনে কাটা পড়েন। তাঁর স্বজনেরা বলেছেন, অধ্যাপক মহিউদ্দিন কানে কম শুনতেন। হাতিরঝিলে হাঁটাহাঁটি করে মিরপুরের পীরেরবাগের বাসায় ফেরার উদ্দেশে তিনি রেললাইন পার হচ্ছিলেন।পুলিশের অনুমতি নিয়ে ময়নাতদন্ত ছাড়াই রাতে স্বজনেরা মহিউদ্দিন মোল্লার লাশ দাফনের জন্য নিয়ে গেছেন।
