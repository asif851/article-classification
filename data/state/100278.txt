
চট্টগ্রামের লোহাগাড়া থানার সীমানা প্রাচীর ভেঙে আলু ভর্তি একটি ট্রাক থানায় ঢুকে পড়ে। বৃহস্পতিবার ভোরের দিকে এ ঘটনা ঘটে। তবে এতে কেউ আহত হয়নি।
থানা সূত্র জানায়, চট্টগ্রাম-কক্সবাজার মহাসড়কে কক্সবাজার অভিমুখী আলুভর্তি ট্রাকটি ভোরে নিয়ন্ত্রণ হারিয়ে থানার সীমানা প্রাচীর ভেঙে ঢুকে পড়ে। এ সময় কর্তব্যরত পুলিশ সদস্যরা আতঙ্কিত হয়ে পড়েন।
লোহাগাড়া থানার ভারপ্রাপ্ত কর্মকর্তা (ওসি) মো. শাহজাহান জানান, দীর্ঘদিন ধরে চট্টগ্রাম কক্সবাজার মহাসড়ক দিয়ে অবৈধভাবে ট্রাকে করে লবণ আনা নেওয়া হচ্ছে। এতে রাস্তায় লবণের পানি পড়ে পিচ্ছিল হয়ে পড়ছে। ফলে প্রতিনিয়ত এ সড়কে দুর্ঘটনা হচ্ছে। তিনি জানান, ট্রাকটি আটক করা হয়েছে। তবে চালক ও সহকারী পলাতক। এ ব্যাপারে মামলা করা হবে।
