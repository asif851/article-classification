
মাগুরা পৌরসভার আবালপুর গ্রামে ইয়ারুল ইসলাম (৪৫) নামের এক নিরাপত্তাকর্মীকে কুপিয়ে হত্যার অভিযোগ উঠেছে। তিনি আবালপুরের মুক্তিমঞ্চ ফাউন্ডেশন নামের একটি প্রতিষ্ঠানের নিরাপত্তাকর্মী ছিলেন। পুলিশ আজ মঙ্গলবার সকাল নয়টার দিকে তাঁর লাশ উদ্ধার করে ময়নাতদন্তের জন্য হাসপাতালের মর্গে পাঠিয়েছে।
মুক্তিমঞ্চ ফাউন্ডেশনের ব্যবস্থাপক মো. তারিকুজ্জামান মুকুল প্রথম আলোকে জানান, প্রতিষ্ঠানে মোট তিনজন নিরাপত্তাকর্মী কাজ করেন। গতকাল রাত ১০টা থেকে আজ সকাল ৬টা পর্যন্ত দায়িত্ব ছিল ইয়ারুলের। সকাল ছয়টার দিকে অন্য এক নিরাপত্তাকর্মী দায়িত্ব পালনের জন্য ফাউন্ডেশনে যান। তিনি গিয়ে দেখেন, ইয়ারুল খুন হয়েছেন। ভেতরে নিরাপত্তাকর্মীদের বিশ্রামের জায়গায় খাটের ওপর লাশ পড়ে রয়েছে। ওই জায়গা রক্তে ভেসে যাচ্ছে। পরে পুলিশে খবর দেওয়া হয়।
মাগুরা পুলিশের মুখপাত্র অতিরিক্ত পুলিশ সুপার মো. তারিকুল ইসলাম প্রথম আলোকে বলেন, ওই নিরাপত্তাকর্মীকে ধারালো অস্ত্র দিয়ে কুপিয়ে হত্যা করা হয়েছে। মাথায় চারটি কোপের চিহ্ন রয়েছে। দুই বছরের কিছু বেশি সময় ধরে তিনি নিরাপত্তাকর্মীর কাজ করছিলেন। হত্যাকারীরা ফাউন্ডেশনের অফিস কক্ষে ঢুকে কাগজপত্র তছনছ করেছে।
মো. তারিকুল ইসলাম জানান, প্রাথমিকভাবে হত্যার কারণ জানা যায়নি। লাশ ময়নাতদন্তের জন্য হাসপাতালের মর্গে পাঠানো হয়েছে। মামলার করার বিষয়টি প্রক্রিয়াধীন রয়েছে।
