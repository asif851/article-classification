
ময়মনসিংহের মুক্তাগাছা ও গৌরিপুরে স্থগিত ছয়টি কেন্দ্রে পুনরায় ভোট গ্রহণ চলছে। আজ বৃহস্পতিবার সকাল আটটায় স্থগিত কেন্দ্রগুলোয় ভোট গ্রহণ শুরু হয়। মুক্তাগাছা উপজেলা নির্বাহী কর্মকর্তা ও সহকারী রিটার্নিং কর্মকর্তা নাহিদ আহসান ভোট শুরুর বিষয়টি নিশ্চিত করেছেন।
মুক্তাগাছা উপজেলার কেন্দ্র তিনটি হলো বন্ধগোয়ালিয়া সরকারি প্রাথমিক বিদ্যালয়, কমলাপুর শহীদ মুক্তিযোদ্ধা সরকারি প্রাথমিক বিদ্যালয় ও তেরিপাড়া সরকারি প্রাথমিক বিদ্যালয়।
আজ সকালে বন্ধগোয়ালিয়া কেন্দ্রে গিয়ে ভোটারদের উপস্থিতি দেখা যায়। আইনশৃঙ্খলা রক্ষাকারী বাহিনীর সদস্যরা মোতায়েন রয়েছেন সেখানে। প্রথম এক ঘণ্টায় এই কেন্দ্রে তিন হাজার ২৮২টি ভোটের মধ্যে ২৬২টি ভোট পড়েছে বলে জানিয়েছেন ওই কেন্দ্রের প্রিসাইডিং কর্মকর্তা জুলহাস উদ্দিন। ১৫ মার্চ সহিংসতার কারণে ওই তিন কেন্দ্রে ভোট গ্রহণ স্থগিত করা হয়।
সহিংসতার কারণে বন্ধ হওয়া গৌরিপুর উপজেলার ভালুকাপুর সরকারি প্রাথমিক বিদ্যালয়, শালিহর সরকারি প্রাথমিক বিদ্যালয় ও পোলট্রিপাড়া সরকারি প্রাথমিক বিদ্যালয়ের ভোট গ্রহণ অনুষ্ঠিত হচ্ছে। এই তিন কেন্দ্রে কেবল পুরুষ ভাইস চেয়ারম্যান পদে ভোট নেওয়া হচ্ছে।
