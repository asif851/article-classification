
ঢাকাকে একটি আধুনিক ও বাসযোগ্য নগর হিসেবে গড়ে তুলতে এর বিশদ অঞ্চল পরিকল্পনা (ড্যাপ) দ্রুত বাস্তবায়নের আশ্বাস দিয়েছেন স্থানীয় সরকার, পল্লি উন্নয়ন ও সমবায়মন্ত্রী খন্দকার মোশাররফ হোসেন।গতকাল রোববার সচিবালয়ে ড্যাপ পর্যালোচনার জন্য গঠিত মন্ত্রিসভা কমিটির দশম সভায় মন্ত্রী এই আশ্বাস দেন। একই সঙ্গে ভূমির শ্রেণি পরিবর্তন-সংক্রান্ত আপত্তিগুলো দ্রুত নিষ্পত্তির তাগিদ দেন তিনি।ড্যাপ বাস্তবায়নে সংশ্লিষ্ট পক্ষগুলোকে কার্যকর ভূমিকা রাখার আহ্বান জানিয়ে মন্ত্রী বলেন, ঢাকা মহানগরের নাগরিক সুবিধা বাড়ানোর জন্য এটিকে উত্তর ও দক্ষিণ সিটি করপোরেশনে ভাগ করা হয়েছে। এর জনসংখ্যা দ্রুত বৃদ্ধি পাওয়ার সঙ্গে সঙ্গে শহরও দ্রুত সম্প্রসারিত হচ্ছে। রাজউক কর্তৃক প্রণীত ড্যাপ বাস্তবায়িত হলে এই মহানগর অন্যতম বসবাসযোগ্য নগরে পরিণত হবে।এ ছাড়া ড্যাপ বাস্তবায়নের ক্ষেত্রে জলাধার সংরক্ষণের গুরুত্ব তুলে ধরে মন্ত্রী আরও বলেন, ‘বর্তমানে ৮০ শতাংশ পানি ভূগর্ভস্থ উৎস থেকে আর ২০ শতাংশ পানি ভূ-উপরিস্থ উৎস থেকে সরবরাহ করা হয়। এ কারণে পানির স্তর ক্রমশ নিচে চলে যাচ্ছে। এভাবে চলতে থাকলে পুরো দেশ একসময় মরুভূমি হয়ে যাবে। এসব বিবেচনায় আমরা সিদ্ধান্ত নিয়েছি এখন থেকে ৮০ শতাংশ পানি ভূ-উপরিস্থ উৎস থেকে সরবরাহ করা হবে।’খন্দকার মোশাররফ হোসেনের সভাপতিত্বে অনুষ্ঠিত সভায় আরও উপস্থিত ছিলেন পানিসম্পদমন্ত্রী আনিসুল ইসলাম মাহমুদ ও সিনিয়র সচিব জাফর আহমেদ খান, স্থানীয় সরকার বিভাগের সচিব আবদুল মালেক, গৃহায়ণ ও গণপূর্ত মন্ত্রণালয়ের সচিব মো. শহীদ উল্লা খন্দকার, পরিবেশ ও বন মন্ত্রণালয়ের ভারপ্রাপ্ত সচিব ইসতিয়াক আহমেদ, নৌপরিবহন মন্ত্রণালয়ের সচিব অশোক মাধব রায় প্রমুখ। বিজ্ঞপ্তি।
 
