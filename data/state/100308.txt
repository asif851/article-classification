
বেসরকারি শিক্ষা জাতীয়করণের এক দফা দাবিতে এমপিওভুক্ত বেসরকারি শিক্ষাপ্রতিষ্ঠানের শিক্ষক–কর্মচারীরা এবার আমরণ অনশন শুরু করেছেন। বেসরকারি শিক্ষা জাতীয়করণ লিয়াজোঁ ফোরামের ডাকে আজ সোমবার সকাল ১০টায় জাতীয় প্রেসক্লাবের সামনে এই অনশন শুরু হয়।
এর আগে গত ১০ জানুয়ারি থেকে লাগাতার অবস্থান কর্মসূচি পালন করে আসছিলেন এমপিওভুক্ত বেসরকারি শিক্ষাপ্রতিষ্ঠানের শিক্ষক–কর্মচারীরা। তাঁরা আগেই ঘোষণা দিয়েছিলেন, গতকাল রোববারের মধ্যে দাবি পূরণ না হলে আজ থেকে আমরণ অনশন শুরু করবেন।
ফোরামের যুগ্ম আহ্বায়ক মতিউর রহমান বলেন, প্রধানমন্ত্রীর পক্ষ থেকে দাবি পূরণের ঘোষণা না আসা পর্যন্ত এই অনশন চলবে। তিনি জানান, এই অনশনে যোগ দিতে দেশের বিভিন্ন এলাকা থেকে আরও শিক্ষকেরা এখন পথে আছেন।
অন্যদিকে, স্বতন্ত্র ইবতেদায়ি মাদ্রাসা জাতীয়করণের দাবিতে ওই সব মাদ্রাসার শিক্ষকেরা আজ সপ্তম দিনের মতো আমরণ অনশন করছেন। স্বতন্ত্র ইবতেদায়ি মাদ্রাসা শিক্ষক সমিতির মহাসচিব কাজী মোখলেছুর রহমান প্রথম আলোকে বলেন, এখন তাঁরা জীবন বাজি রেখে হলেও কর্মসূচি চালিয়ে যাবেন। দাবি পূরণ না হওয়া পর্যন্ত এই অনশন চলবে।
আন্দোলনকারী শিক্ষকেরা জানিয়েছেন, এই অনশনে আজ ১২ জন শিক্ষক নতুন করে অসুস্থ হয়েছেন। এই নিয়ে গত সাত দিনে মোট অসুস্থ শিক্ষকের সংখ্যা ১৭৭। অনেকে অনশনস্থলেই স্যালাইন নিয়ে শুয়ে আছেন। দুজনকে ঢাকা মেডিকেল কলেজ হাসপাতালে ভর্তি করা হয়েছে।
 
