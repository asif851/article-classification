
ভারপ্রাপ্ত নির্বাচন কমিশনার আবদুল মোবারক বলেছেন, ‘নির্বাচন বাদেও তো লোক মারা যেতে পারে। এটা তো আল্লাহর মেহেরবানি। আল্লাহ কীভাবে কী ডিসাইড করবেন, সেটা তাঁর ব্যাপার।’গতকাল শনিবার উপজেলা নির্বাচনে সহিংসতামূলক ঘটনায় তিনজনের প্রাণহানি সম্পর্কে আবদুল মোবারক এ কথা বলেন।ভোট গ্রহণ শেষে সন্ধ্যায় নির্বাচন কমিশনের মিডিয়া সেন্টারে আয়োজিত সংবাদ ব্রিফিংয়ে আবদুল মোবারক বলেন, ‘কমিশন ৮১টি উপজেলার পাঁচ হাজার ৪৪৪টি কেন্দ্রে ভোট গ্রহণ করেছে। নির্বাচন শান্তিপূর্ণ হওয়ার সংখ্যাই বেশি। হাজার শুকরিয়া। আল্লাহর অশেষ মেহেরবানিতে সুন্দরভাবে নির্বাচন হয়েছে। সে জন্য আমরা সন্তুষ্ট।’আবদুল মোবারক আরও বলেন, ‘জীবন্ত লোকের শরীরে চুলকানি থাকতে পারে, মৃত লোকের শরীরে নয়। উপজেলা নির্বাচন অরাজনৈতিক হলেও এতে রাজনৈতিক আবহ এসে যায়। সে জন্য বিচ্ছিন্নভাবে কিছু জায়গায় গোলযোগ হয়েছে।’নির্বাচনের সার্বিক পরিস্থিতি সম্পর্কে আবদুল মোবারক বলেন, পাড়ায় পাড়ায় বা দলীয় দ্বন্দ্বে কিছু অনভিপ্রেত ঘটনা ঘটেছে। সে জন্য কিছু জায়গায় নির্বাচনও বন্ধ করতে হয়েছে। তবে যথাযথ ব্যবস্থা নেওয়ায় শান্তিপূর্ণভাবে ভোট গ্রহণ শেষ হয়েছে।ভারপ্রাপ্ত সিইসি জানান, সহিংসতা ও গোলযোগের কারণে মোট আটটি জেলার ১৩ উপজেলার ২৬ কেন্দ্রের ভোট গ্রহণ স্থগিত করা হয়েছে। এর মধ্যে রয়েছে চাঁদপুরের কচুয়ায় চারটি ও হাজীগঞ্জে দুটি; রাজশাহীর চারঘাটে একটি; ময়মনসিংহের মুক্তাগাছায় তিনটি; কিশোরগঞ্জের কুলিয়ারচরে একটি; যশোরের মনিরামপুরে একটি; লক্ষ্মীপুরের কমলনগরে একটি; ফেনীর দাগনভূঞায় তিনটি; কুমিল্লার নাঙ্গলকোটে তিনটি, চৌদ্দগ্রামে দুটি ও তিতাসে একটি; ভোলা সদরে একটি এবং বরিশালের হিজলায় তিনটি উপজেলা।ভারপ্রাপ্ত সিইসি আরও জানান, এ সংখ্যাকে সর্বশেষ ধরা যাবে না, স্থগিত কেন্দ্রের সংখ্যা আরও বাড়তে পারে।ওসির বিরুদ্ধে ব্যবস্থা: নির্বাচন কমিশন সচিবালয় সূত্র জানায়, বরিশালের হিজলা উপজেলায় জাল ভোট দিতে বাধা দেওয়ায় নির্বাচনী দায়িত্ব পালনকারী বাকেরগঞ্জ থানার ভারপ্রাপ্ত কর্মকর্তা (ওসি) নুরুল ইসলাম সংশ্লিষ্ট সহকারী রিটার্নিং কর্মকর্তা জাহিদুল ইসলামকে শারীরিকভাবে লাঞ্ছিত করেন। এ বিষয়ে বিকেলে রিটার্নিং কর্মকর্তা দুলাল তালুকদার প্রথম আলোকে জানান, ঘটনার পর কমিশন সচিবালয়ের সচিব সিরাজুল ইসলামের হস্তক্ষেপে সংশ্লিষ্ট ওসিকে দায়িত্ব থেকে প্রত্যাহার করা হয় এবং বিষয়টি তদন্তের জন্য জেলার অতিরিক্ত পুলিশ সুপারকে দায়িত্ব দেওয়া হয়েছে।
