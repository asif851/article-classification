
সিরাজগঞ্জ, ঠাকুরগাঁও ও কুমিল্লার দাউদকান্দি উপজেলায়  সড়ক দুর্ঘটনায় আজ বুধবার ও গতকাল মঙ্গলবার ছয়জন নিহত ও ১৩ জন আহত হয়েছে। এর মধ্যে ঠাকুরগাঁওয়ের পীরগঞ্জ উপজেলায় দুজন, সিরাজগঞ্জে পৃথক দুটি সড়ক দুর্ঘটনায় তিনজন, ও কুমিল্লার দাউদকান্দি উপজেলায় একজন নিহত হয়েছে।
আমাদের নিজস্ব প্রতিবেদক ও প্রতিনিধিদের পাঠানো খবর:
পীরগঞ্জ (ঠাকুরগাঁও)
ঠাকুরগাঁও-দিনাজপুর সড়কের সদর উপজেলার ৩০ মাইল গৌরীপুর এলাকায় আজ বুধবার ভোররাতে যাত্রীবাহী মিনিবাসের ধাক্কায় একটি পিকআপ ভ্যান উল্টে দুই যাত্রী নিহত হয়েছেন।  আজ বুধবার ভোর রাত সাড়ে তিনটার দিকে এ দুর্ঘটনা ঘটে। নিহত ব্যক্তিরা হলেন পঞ্চগড় জেলার আটোয়ারী উপজেলার পানবাড়া গ্রামের হামিদুল ইসলাম (৩২) ও একই গ্রামের মো. হারুন উর রশীদ (২২)।
পঞ্চগড়ের বোদা হাইওয়ে থানার ভারপ্রাপ্ত কর্মকর্তা (ওসি) মো. দুরুল হুদা বলেন, এ ঘটনায় থানায় সাধারণ ডায়েরি (জিডি) করা হয়েছে। লাশ আত্মীয়স্বজনের কাছে হস্তান্তর করা হয়েছে। 
সিরাজগঞ্জ
সিরাজগঞ্জ সদরের বেলকুচিতে বঙ্গবন্ধু সেতুর পশ্চিম সংযোগ সড়কের সয়দাবাদ মোড়ে আজ বুধবার দুপুরে ব্যাটারিচালিত অটোবাইক ও বাসের মুখোমুখি সংঘর্ষে দুজন নিহত হয়েছে। তারা হলো সদর উপজেলার দুখিয়াবাড়ী গ্রামের উজ্জ্বল মিয়া (১৬) ও বাড়াকান্দি গ্রামের শাহিন আলম (৩০)। দুর্ঘটনায় আহত পাঁচজনকে সিরাজগঞ্জ জেনারেল হাসপাতাল ও উল্লাপাড়া উপজেলা স্বাস্থ্য কমপ্লেক্সসহ বিভিন্ন ক্লিনিকে ভর্তি করা হয়েছে।
এদিকে উল্লাপাড়া উপজেলার উল্লাপাড়া-মোহনপুর সড়কের কয়ড়া বাজার এলাকায় একটি সিএনজিচালিত অটোরিকশার সঙ্গে বিপরীত দিক থেকে আসা একটি নছিমনের মুখোমুখি সংঘর্ষ হয়। এতে অটোরিকশার যাত্রী কয়ড়া গ্রামের সিদ্দিক হোসেন (৫৫) নিহত হন। দুর্ঘটনায় গুরুতর আহত তিনজনকে  উল্লাপাড়া উপজেলা স্বাস্থ্য কমপ্লেক্সে পাঠানো হয়েছে। বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) মো. আমিনুল ইসলাম ও উল্লাপাড়া থানার ভারপ্রাপ্ত কর্মকর্তা (ওসি) তাজুল হুদা ঘটনার সত্যতা নিশ্চিত করেছেন।
দাউদকান্দি
ঢাকা-চট্টগ্রাম মহাসড়কে  দাউদকান্দি উপজেলার শহীদনগরে গতকাল মঙ্গলবার সন্ধ্যা সাতটার দিকে দুটি ব্যক্তিগত গাড়ির মুখোমুখি সংঘর্ষে একজন নিহত ও পাঁচজন আহত হয়। নিহত ব্যক্তির নাম আশিষ মজুমদার (৪৫)। তাঁর বাড়ি কুমিল্লার বরুড়া উপজেলার গালিমপুর গ্রামে। তিনি ব্যক্তিগত গাড়ির চালক ছিলেন। আহত লোকজন হলো আশিষ মজুমদারের স্ত্রী বাবলী মজুমদার (৩৮), ছেলে অনিক মজুমদার (৮), মেয়ে বৈশাখী মজুমদার (৭), ভাস্তি অর্পা মজুমদার (৫) এবং আরেকটি ব্যক্তিগত গাড়ির চালক আমজাদ হোসেন (৪২)।  আহত লোকজনকে দাউদকান্দি উপজেলা স্বাস্থ্য কমপ্লেক্সে ভর্তি করা হয়েছে। দাউদকান্দি হাইওয়ে থানার ভারপ্রাপ্ত কর্মকর্তা (ওসি) মিজানুর রহমান ঘটনার সত্যতা নিশ্চিত করেছেন।  
