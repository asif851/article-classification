
বিএনপির নেতা-কর্মীদের ধরপাকড়ের প্রতিবাদে কাল মঙ্গলবার চট্টগ্রামে সকাল-সন্ধ্যা হরতাল ডেকেছে বিএনপি। আজ সোমবার রাত ১০টার দিকে নগর বিএনপির সভাপতি আমীর খসরু মাহমুদ চৌধুরী এ ঘোষণা দেন। পরে তিনি মোবাইল ফোনেও প্রথম আলোকে বিষয়টি জানান।
চট্টগ্রাম নগরের নাসিমন ভবনের সামনের বিএনপির সমাবেশ পণ্ড হওয়া এবং এর জের ধরে সৃষ্ট তাণ্ডবের পর নগরে ব্যাপক ধরপাকড় শুরু করে পুলিশ। বিকেল থেকে ২০ দলের নেতা-কর্মীদের ধরা শুরু হয়। রাত নয়টা নাগাদ বিএনপি-জামায়াতের দুই শতাধিক নেতা-কর্মীকে আটক করা হয়।
এর আগে দুপুরে পুলিশের ওপর হামলার জের ধরে চট্টগ্রাম নগরে নাসিমন ভবনের সামনে বিএনপির বিক্ষোভ সমাবেশ পণ্ড হয়ে যায়। বিএনপির কর্মীরা যানবাহন ভাঙচুর করে, আগুন দিয়ে ও সড়ক বিভাজক ভেঙে সড়কে প্রতিবন্ধকতা সৃষ্টি করে ওই এলাকায় তাণ্ডব চালান।
