
নারায়ণগঞ্জের জেলা প্রশাসক (ডিসি) মনোজ কান্তি বড়ালকে আজ বুধবার প্রত্যাহার করা হয়েছে। তাঁকে নৌ মন্ত্রণালয়ের যুগ্ম সচিব পদে বদলি করা হয়।নারায়ণগঞ্জের নতুন ডিসি হচ্ছেন টাঙ্গাইলের ডিসি আনিসুর রহমান মিয়া। এ ছাড়া জনপ্রশাসন মন্ত্রণালয়ের উপসচিব মোহাম্মদ মাহবুবুর রহমানকে টাঙ্গাইলের ডিসি হিসেবে বদলি করা হয়েছে।আজ জনপ্রশাসন মন্ত্রণালয় সূত্র প্রথম আলোকে এ তথ্য জানায়। এ ব্যাপারে আজই প্রজ্ঞাপন জারি করার কথা রয়েছে।নারায়ণগঞ্জের কাউন্সিলরসহ সাতজনকে অপহরণের ঘটনার পরিপ্রেক্ষিতে ‘সঠিকভাবে দায়িত্ব পালনে ব্যর্থতার’ দায়ে গতকাল মঙ্গলবার স্বরাষ্ট্র মন্ত্রণালয়ে কোর কমিটির জরুরি বৈঠকে পুলিশ সুপারসহ (এসপি) জেলার র্যাব-পুলিশের দায়িত্বশীল কর্মকর্তাদের বদলির সিদ্ধান্ত হয়।
নারায়ণগঞ্জের পুলিশ সুপারসহ দায়িত্বশীল কর্মকর্তাদের বদলির সিদ্ধান্ত
