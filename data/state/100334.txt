
চট্টগ্রাম-চাঁদপুর রেলপথে চলাচলকারী সাগরিকা এক্সপ্রেস ট্রেন বেসরকারি ব্যবস্থাপনায় ছেড়ে দেওয়া এবং রেলে নাশকতার প্রতিবাদে বিক্ষোভ মিছিল করেছে রেলওয়ে শ্রমিক লীগ। গতকাল সোমবার রেলওয়ে পূর্বাঞ্চলের সদর দপ্তর সিআরবিতে এ কর্মসূচি পালন করা হয়।সমাবেশে বক্তারা বলেন, সাগরিকা এক্সপ্রেসকে বেসরকারি খাতে দিয়ে রেলের শ্রমিক কর্মচারীদের পেটে লাথি মারা হচ্ছে। এ ধরনের উদ্যোগ রেলকে ধ্বংস করার পাঁয়তারা। অবিলম্বে এই সিদ্ধান্ত বাতিল করতে হবে।নাম না প্রকাশের শর্তে রেলওয়ের এক কর্মকর্তা জানান, সাগরিকা ট্রেন থেকে প্রতিদিন ৪৩ হাজার টাকা করে (গত বছরের তথ্য) আয় হতো রেলওয়ের। বেসরকারি খাতে ছেড়ে দেওয়ার কারণে এই ট্রেন থেকে রেলের প্রতিদিন আয় হবে সাড়ে ৫২ হাজার টাকা। তিনি জানান, ১৫ ফেব্রুয়ারি থেকে ট্রেনটি বেসরকারি ব্যবস্থাপনায় চলছে।রেলওয়ে শ্রমিক লীগ কেন্দ্রীয় কমিটির উপদেষ্টা মো. সিরাজ উল্লাহ, জাতীয় শ্রমিক লীগের যুগ্ম সম্পাদক সফর আলী, রেলওয়ে শ্রমিক লীগ কেন্দ্রীয় কমিটির প্রচার ও প্রকাশনা সম্পাদক সিরাজুল ইসলাম, মহানগর যুবলীগের সদস্য হাবিব উল্লাহ, শ্রমিকনেতা জহির আহমেদ প্রমুখ বক্তব্য দেন। মিছিল শেষে রেলওয়ের মহাব্যবস্থাপককে স্মারকলিপি দেওয়া হয়।
