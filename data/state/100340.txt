
বাংলাদেশ ব্যাংক ও ঢাকা দক্ষিণ সিটি করপোরেশনের দুই কর্মকর্তাকে নির্যাতনের অভিযোগে দুই পুলিশ কর্মকর্তার বিরুদ্ধে আইনগত ব্যবস্থা নেওয়া হচ্ছে বলে জানিয়েছে পুলিশ সদর দপ্তর।গতকাল পুলিশ সদর দপ্তরের বিজ্ঞপ্তিতে বলা হয়, সাংগঠনিকভাবে, নীতিগতভাবে বাংলাদেশ পুলিশ কোনো অপরাধ বা অপরাধীকে সমর্থন করে না। কোনো ব্যক্তির স্খলন বা বিচ্যুতির জন্য পুলিশ বিভাগকে সামগ্রিকভাবে দায়ী করা অসমীচীন এবং অসংগত।বিজ্ঞপ্তিতে বলা হয়েছে, পুলিশের অধিকাংশ সদস্যই আইন মেনে কাজ করেন। তবে বিচ্যুত হন কেউ কেউ। ব্যক্তির বিচ্যুতিকে প্রশ্রয় দেওয়া হয় না। বরখাস্ত, চাকরিচ্যুতি, বাধ্যতামূলক অবসর এবং ফৌজদারি আদালতেও বিচার করা হয়। ২০১৫ সালে কনস্টেবল থেকে সাব-ইন্সপেক্টর পর্যন্ত ৭৬ জনকে বরখাস্ত, চাকরিচ্যুত করা হয়েছে এবং বাধ্যতামূলক অবসর দেওয়া হয়েছে।পুলিশের ১ লাখ ৬৯ হাজার সদস্য রাত-দিন পরিশ্রম করে মানুষের নিরাপত্তা দিচ্ছেন। ব্যক্তির স্বাধীনসত্তার ওপর কতটুকু হস্তক্ষেপ করা যাবে, সেই বিধিবিধান সম্পর্কে প্রত্যেক সদস্যকে প্রশিক্ষিত করা হয়। মানুষকে নিরাপত্তা দিতে গিয়ে ২০১৫ সালে সন্ত্রাসীদের হামলায় পাঁচজন পুলিশ সদস্য প্রাণ হারান বলে বিজ্ঞপ্তিতে জানানো হয়।
