
যশোর সদর উপজেলার পুলেরহাট এলাকা থেকে ভারতীয় পাঁচ নাগরিককে আটক করা হয়েছে। আজ রোববার দুপুরে বর্ডার গার্ড বাংলাদেশের (বিজিবি) ২৬ ব্যাটালিয়নের সদস্যরা তাঁদের আটক করেন।বিজিবি বলেছে, আটক ব্যক্তিরা পায়ুপথ দিয়ে নিজেদের পেটে চার কেজি ৪০০ গ্রাম সোনা ঢুকিয়ে বেনাপোল থেকে ঢাকায় যাচ্ছিলেন।  আটক ব্যক্তিরা হলেন ভারতের মহারাষ্ট্রের নাকপুর এলাকার বিজয় কুমার চন্দ্র, রুহিত অশোক, কামাল ওথারার, রাজকুমার এবং আহমেদাবাদ এলাকার রাকেশ।বিজিবি সূত্রে জানা যায়, একটি যাত্রীবাহী বাসে বেনাপোল থেকে ঢাকায় যাচ্ছিলেন ওই পাঁচজন। পথে যশোর-বেনাপোল সড়কের পুলেরহাট এলাকায় অভিযান চালিয়ে তাঁদের আটক করা হয়। পরে তাঁদের পেটের ভেতর থেকে সোনা বের করা হয়। এ ব্যাপারে জানতে চাইলে বিজিবির ২৬ ব্যাটালিয়নের অধিনায়ক লেফটেন্যান্ট কর্নেল মতিউর রহমান প্রথম আলোকে বলেন, ১৯ জুন ওই পাঁচ ভারতীয় দুবাই থেকে সোনা নিয়ে বাংলাদেশে আসেন। তাঁরা ভারতে যাওয়ার জন্য বেনাপোলে এসে অজ্ঞাত কারণে আবার ঢাকায় ফিরে যাচ্ছিলেন।মতিউর রহমান বলেন, তাঁদের পেটের ভেতর থেকে ৩৬টি সোনার বার উদ্ধার করা হয়েছে। এর ওজন চার কেজি ৪০০ গ্রাম। মূল্য দুই কোটি ২০ লাখ টাকা। তাঁরা আন্তর্জাতিক সোনা পাচার চক্রের সদস্য বলেও তিনি দাবি করেন।
