
দেশের যশোর, পঞ্চগড় ও ধামরাইয়ে পৃথক ঘটনায় এক তরুণী, সাঁওতাল গৃহবধূ এবং মিষ্টি ব্যবসায়ীর লাশ উদ্ধার করা হয়েছে। আজ শুক্রবার যশোরের অভয়নগর উপজেলায় সরিষাখেত থেকে এক তরুণীর লাশ উদ্ধার করা হয়। এ ছাড়া পঞ্চগড়ের সদর উপজেলায় গমখেত থেকে সাঁওতাল গৃহবধূ এবং ঢাকার ধামরাই উপজেলার পরিত্যক্ত ফসলি জমি থেকে মিষ্টি ব্যবসায়ীর লাশ উদ্ধার করা হয়েছে। তিনটি ঘটনাতেই পুলিশ কাউকে গ্রেপ্তার করতে পারেনি।
অভয়নগরে সরিষাখেতে তরুণীর মরদেহআজ দুপুরে যশোরের অভয়নগর উপজেলার পোতপাড়া গ্রামের বিলের মধ্যে সরিষাখেত থেকে এক তরুণীর মরদেহ উদ্ধার করেছে পুলিশ। তাঁর গলায় ওড়না প্যাঁচানো এবং স্কচটেপ দিয়ে মুখ আটকানো ছিল।নিহত তরুণীর নাম ডলি খাতুন (২০)। তিনি উপজেলার ভুগিলহাট গ্রামের সোলায়মান শেখের মেয়ে। নিহত ডলি অতিদরিদ্রদের জন্য কর্মসৃজন প্রকল্পে শ্রমিকের কাজ করতেন।
পুলিশ ও এলাকাবাসী সূত্রে জানা যায়, আজ সকালে এলাকাবাসী সরিষা খেতে ডলি খাতুনের মরদেহ পড়ে থাকতে দেখে পুলিশে খবর দেয়। দুপুরে পুলিশ ঘটনাস্থলে এসে মরদেহটি উদ্ধার করে ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠায়।অভয়নগর থানার ভারপ্রাপ্ত কর্মকর্তা (ওসি) শেখ গণি মিয়া বলেন, ডলিকে শ্বাসরোধে হত্যা করা হয়েছে। তাঁর শরীরের আঘাতের চিহ্ন রয়েছে। হত্যার পর তাঁকে সরিষাখেতের মধ্যে কিছুটা দূর টেনে নিয়ে যাওয়া হয়েছে। ঘটনার সঙ্গে জড়িত ব্যক্তিদের গ্রেপ্তারের চেষ্টা করা হচ্ছে বলে তিনি জানান।
পঞ্চগড়ে গমখেতে সাঁওতাল গৃহবধূর গলাকাটা লাশপঞ্চগড়ের সদর উপজেলা থেকে এক সাঁওতাল গৃহবধূর গলাকাটা লাশ উদ্ধার করেছে পুলিশ। আজ দুপুরে সদর উপজেলার সাতমেরা ইউনিয়নের নুনিয়াপাড়া এলাকার একটি গম খেত থেকে ওই গৃহবধূর লাশ উদ্ধার করা হয়। নিহত গৃহবধূর নাম পুতুল হাজদা (৩০)। তিনি ওই এলাকার রমেশ মুরমুরের স্ত্রী। পুলিশ ও স্থানীয় লোকজন সূত্রে জানা যায়, গতকাল বৃহস্পতিবার সন্ধ্যা থেকে পুতুল হাজদার কোনো খোঁজ পাওয়া যাচ্ছিল না। আজ সকালে বাড়ির অদূরে বাঁশ বাগানের পাশে গমখেতে তাঁর গলাকাটা লাশ পড়ে থাকতে দেখে স্থানীয় লোকজন। খবর পেয়ে সদর থানা-পুলিশ তাঁর লাশ উদ্ধার করে ময়নাতদন্তের জন্য পঞ্চগড় আধুনিক সদর হাসপাতালে পাঠায়।
পঞ্চগড় জেলা প্রশাসক মোহাম্মদ জহিরুল ইসলাম, পুলিশ সুপার গিয়াস উদ্দিন আহমদসহ পুলিশের ঊর্ধ্বতন কর্মকর্তারা ঘটনাস্থল পরিদর্শন করেছেন। পঞ্চগড় থানার ভারপ্রাপ্ত কর্মকর্তা (ওসি) রবিউল হাসান সরকার গৃহবধূর গলাকাটা লাশ উদ্ধারের বিষয়টি নিশ্চিত করেছেন। তিনি বলেন, বিষয়টি তদন্ত করে দেখা হচ্ছে। অনেককে প্রাথমিকভাবে জিজ্ঞাসাবাদ করা হয়েছে। এ ঘটনায় হত্যা মামলার প্রস্তুতি চলছে।
ধামরাইয়ে পরিত্যক্ত জমিতে ব্যবসায়ীর লাশআজ সকালে ঢাকার ধামরাই উপজেলার চৌহাট ইউনিয়ন থেকে মিষ্টি ব্যবসায়ী আজিজুল হকের (৪৬) লাশ উদ্ধার করা হয়। ইউনিয়নের দ্বিমুখা বাজারের দক্ষিণ পাশে পরিত্যক্ত ফসলি জমিতে তাঁর লাশ পড়েছিল।পুলিশ ও এলাকাবাসী সূত্রে জানা যায়, নিহত আজিজুল হক দ্বিমুখা গ্রামের মৃত হাবিবুর রহমানের ছেলে। দ্বিমুখা বাজারে দুই সন্তানের জনক আজিজুল হকের মিষ্টি ও রুটির দোকান রয়েছে। গতকাল বৃহস্পতিবার রাতে কে বা কারা ব্যবসায়ীকে হত্যা করে লাশ পরিত্যক্ত জমিতে ফেলে রেখে গেছে। তাঁর লাশের পাশে একটি গামছা ও পাঁচটি জুতা পাওয়া যায়।
কাওয়ালীপাড়া পুলিশ তদন্তকেন্দ্রের উপপরিদর্শক (এসআই) মহসিন আলম বলেন, নিহত ব্যবসায়ীর লাশ উদ্ধার করে ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠানো হয়েছে। এ ঘটনায় ধামরাই থানায় হত্যা মামলার প্রস্তুতি চলছে।
