
উপমহাদেশের প্রখ্যাত সংগীতজ্ঞ ও সংগীত গবেষক সুধীন দাশ আর নেই। আজ মঙ্গলবার রাতে রাজধানীর একটি হাসপাতালে চিকিৎসাধীন অবস্থায় তিনি শেষ নিশ্বাস ত্যাগ করেন। তাঁর বয়স হয়েছিল ৮৭ বছর।
সুধীন দাশ তাঁর জীবনের পুরোটা সময় দিয়ে গেছেন গানের পেছনে। গান গাওয়ার পাশাপাশি সুর করেছেন, সংগীত পরিচালনা করেছেন—সংগীত নিয়ে নিরলসভাবে গবেষণার কাজটিও করে গেছেন তিনি। বাংলা গানের ধ্রুবতারা কাজী নজরুল ইসলামের সৃষ্টিকে শ্রোতার কাছে শুদ্ধরূপে পৌঁছে দেওয়ার জন্য স্বরলিপি তৈরির মতো গুরুত্বপূর্ণ কাজটি তিনিই করেছেন।
সুধীন দাশ ১৯৮৮ সালে একুশে পদক পাওয়ার পাশাপাশি পেয়েছেন বহু পুরস্কার ও সম্মাননা। এর মধ্যে উল্লেখযোগ্য হচ্ছে ‘মেরিল-প্রথম আলো আজীবন সম্মাননা’ ও ‘সিটিসেল-চ্যানেল আই আজীবন সম্মাননা’।
১৯৩০ সালে কুমিল্লা শহরের তালপুকুরপাড়ের বাগিচাগাঁওয়ে জন্মগ্রহণ করেন সুধীন দাশগুপ্ত। তাঁর বাবা নিশিকান্ত দাশ ও মা হেমপ্রভা দাশের তিন মেয়ে, সাত ছেলের মধ্যে সুধীন দাশ ছিলেন সবার ছোট।
