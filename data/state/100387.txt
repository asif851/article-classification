
ব্রাহ্মণবাড়িয়ার সরাইল উপজেলার বিশ্বরোড মোড়ে মিষ্টির একটি প্যাকেটের ভেতর থেকে এক নবজাতকের লাশ উদ্ধার করেছে পুলিশ। পরে লাশটি জেলা সদর হাসপাতালের মর্গে পাঠানো হয়েছে।
ঘটনার প্রত্যক্ষদর্শী আরব আলী বলেন, সকাল সাড়ে নয়টার দিকে ১২-১৩ বছর বয়সী দুই কিশোর বিশ্বরোড মোড়ের পশ্চিম পাশে বটতলায় একটি মিষ্টির প্যাকেট পড়ে থাকতে দেখে। এরপর তারা প্যাকেটটি খুলে এক শিশুর লাশ দেখতে পেয়ে চিৎকার শুরু করে। এ সময় স্থানীয় লোকজন ছুটে আসেন। পরে বিশ্বরোড মোড় হাইওয়ে (সড়ক) পুলিশ ফাঁড়ির সদস্যরা গিয়ে লাশটি উদ্ধার করেন।
ঘটনার সত্যতা নিশ্চিত করে সরাইল বিশ্বরোড মোড় সড়ক পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট মো. আবদুন নূর প্রথম আলোকে বলেন, উদ্ধার হওয়া লাশটি একটি ছেলেশিশুর। লাশটি জেলা সদর হাসপাতাল মর্গে পাঠানো হয়েছে।
