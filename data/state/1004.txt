
মৌলভীবাজারের হাকালুকি হাওরে দুই দিনব্যাপী জলচর পাখি গণনা গতকাল মঙ্গলবার শেষ হয়েছে। গণনায় ২০ প্রজাতির ২৩ হাজার জলচর পাখি পাওয়া গেছে। এর মধ্যে বিশ্বে বিপন্ন ছয় প্রজাতির পাখির দেখা মিলেছে। এ পাখিগুলো এর আগে হাকালুকি হাওরে দেখা যায়নি।বাংলাদেশ বার্ডস ক্লাবের উদ্যোগে ১০ ফেব্রুয়ারি সোমবার সকালে এই গণনা শুরু হয়। পাখি গণনায় সহযোগিতা করে বেসরকারি সংগঠন ক্রেল (ক্লাইমেট রেজিলিয়েন্ট ইকোসিস্টেমস অ্যান্ড লাইভলিহুড)। বাংলাদেশ বার্ড ক্লাব সূত্রে জানা গেছে, হাকালুকি হাওরে দুই দিনের গণনায় ২০টি প্রজাতির ২৩ হাজার ৪১টি জলচর পাখি পাওয়া গেছে। এদের মধ্যে ১৯টি হাঁস প্রজাতির। হাঁসের সংখ্যা ১১ হাজার ৩৫৪। তার মধ্যে তিন হাজার ৮৬২টি হচ্ছে গ্যাডওয়াল (পিয়াং হাঁস)। এ ছাড়া ছয় জাতের পাখি পাওয়া গেছে। যেগুলো এর আগে হাকালুকি হাওরে কখনো দেখা যায়নি। এই পাখিগুলো বিশ্বে এখন বিপন্ন প্রজাতির তালিকায় আছে। এর মধ্যে আছে দুটি পেইন্ডেড স্টর্ক (রাঙা মানিকজোড়), ১৯৭টি ব্ল্যাক-হেডেড আইবিস (কালোমাথা কাস্তেচরা), তিনটি গ্লোসি আইবিস (খয়রা কাস্তেচরা), একটি বেয়ারস পচার্ড (বেয়ারের ভূতিহাঁস), সাতটি ফ্যালকেটেড ডাক (ফুলুরি হাঁস) এবং ৬৬২টি স্পটেড রেডশ্যাংক (দাগি লাল পা)।পাখি গণনায় নেতৃত্ব দেন পাখি বিশেষজ্ঞ ইনাম আল হক। ১৫ সদস্যের এই দলে অন্যদের মধ্যে ছিলেন পাখি বিশেষজ্ঞ পল থমসন, যুক্তরাজ্য থেকে আসা বিল জোনস ও মি. স্টিহ, পাখি গবেষক ও বার্ড ক্লাবের সদস্য তানিয়া খান, সায়েম ইউ চৌধুরী, পরিবেশ অধিদপ্তরের কুলাউড়া কার্যালয়ের এনআরএমও (ন্যাচারাল রিসোর্স ম্যানেজমেন্ট অফিসার্স) বশির আহমদ প্রমুখ। তিনটা দলে ভাগ হয়ে হাকালুকি হাওরের মালাম বিল, পোয়ালা বিল, হাওর খাল বিল, বালিজুরী বিল, জল্লা বিল, কৈয়েরকোনা বিল, কাটোয় বিল, তেকোনি বিল, বায়া-গাজোয়া বিল, হারান-ডিঙ্গা বিল, বনটি বিল, কালাপানি বিল, নাগোয়-লরিবাই বিল, হাওয়া-বন্যা বিল, ফুটবিল, কাংলি বিলসহ ৪৩টি বিলে পাখি গণনা করা হয়।পাখি বিশেষজ্ঞ ইনাম আল হক গতকাল সন্ধ্যায় প্রথম আলোকে বলেন, ‘এবার মনে হচ্ছে পাখি কম। তবে এর কারণ বলা যাবে না। কারণ, গত দুই বছর (২০১২ ও ২০১৩) হাকালুকিতে পাখি জরিপ হয়নি। দুই বছর পরে পাখি গণনা হওয়ায় সংখ্যার ধারাবাহিকতা নেই। তাই গত দুই বছর পাখি কম না বেশি এসেছিল, তা বলা যাবে না। আগামী বছর গণনা করা হলে হয়তো পাখি কমছে না বাড়ছে—একটা ধারণা পাওয়া যাবে।’ ইনাম আল হক আরও জানান, বেয়ারস পচার্ড বিশ্বে এখন দেখাই যায় না। এখানে অন্তত একটা দেখা গেছে। এ ছাড়া দাগি লাল পা হাওরে খুবই বিরল। এগুলো উপকূলের পাখি।২০১১ সালে সর্বশেষ হাকালুকি হাওরে পাখি গণনা করা হয়েছিল। তখন ২০টি বিলে ৬১ প্রজাতির ৬৪ হাজার ২৮২টি জলচর পাখি পাওয়া গিয়েছিল।
