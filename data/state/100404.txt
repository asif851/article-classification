
বাংলা একাডেমি প্রাঙ্গনে আজ শনিবার বিকেল তিনটার দিকে শুরু হয়েছে অমর একুশে গ্রন্থমেলা ২০১৪ এর উদ্বোধনী অনুষ্ঠান। সেখানে উপস্থিত আছেন প্রধানমন্ত্রী শেখ হাসিনা। কিছুক্ষণের মধ্যেই প্রধানমন্ত্রী মেলার উদ্বোধন ঘোষণা করবেন।
উদ্বোধনী অনুষ্ঠানে বক্তব্য দিচ্ছেন সংস্কৃতিমন্ত্রী আসাদুজ্জামান নূর। তিনি বলেন, গ্রন্থমেলার মধ্যে দিয়ে সাংস্কৃতিক বিকাশ ঘটে। মন্ত্রী মেলার পরিসর বাড়ার কথা তুলে ধরে বলেন এটি ছিল দীর্ঘদিনের দাবি। প্রধানমন্ত্রী শেখ হাসিনার উদ্যোগে মেলার পরিসর বাড়িয়ে সোহরাওয়ার্দী উদ্যান পর্যন্ত নিয়ে যাওয়া হয়েছে।
আজ থেকেই নীরব বাংলা একাডেমি প্রাঙ্গণ সরব হয়ে উঠবে বইপ্রেমীদের প্রাণবন্ত উপস্থিতিতে। সেই প্রাণস্পন্দন ছড়িয়ে পড়বে নতুন আঙ্গিকে সাজানো মেলার সম্প্রসারিত স্থান সোহ্রাওয়ার্দী উদ্যানেও। এবারের মেলা উত্সর্গ করা হচ্ছে ভাষাসৈনিক ও সাবেক তত্ত্বাবধায়ক সরকারের প্রধান উপদেষ্টা বিচারপতি মুহাম্মদ হাবিবুর রহমানকে।
মেলা চলবে ২৮ ফেব্রুয়ারি পর্যন্ত। প্রতিদিন বেলা তিনটা থেকে রাত নয়টা পর্যন্ত খোলা থাকবে। সরকারি ছুটির দিনগুলোতে বেলা ১১টা থেকে শুরু হবে মেলা। তবে একুশে ফেব্রুয়ারি মেলা শুরু হবে সকাল আটটা থেকে।
একাডেমি সূত্রে জানানো হয়েছে, গ্রন্থমেলায় মোট ২৯৯টি প্রতিষ্ঠানকে ৫৩৪টি ইউনিট বরাদ্দ দেওয়া হয়েছে। এর মধ্যে মেলার সোহ্রাওয়ার্দী উদ্যানের অংশেই রয়েছে মূলধারার প্রকাশনা সংস্থাগুলো। উদ্যানে ২৩২টি প্রকাশনা প্রতিষ্ঠানের জন্য ৪৩২টি ইউনিট বরাদ্দ করা হয়েছে। বাংলা একাডেমি প্রাঙ্গণে ২৪টি শিশু-কিশোরদের বইয়ের প্রকাশনা প্রতিষ্ঠানকে ৩৩টি ইউনিট বরাদ্দ দেওয়া হয়েছে। একাডেমি প্রাঙ্গণে বিভিন্ন সরকারি সংস্থা, গণমাধ্যমসহ ৪৩টি প্রতিষ্ঠানের জন্য ৬৯টি ইউনিট বরাদ্দ দেওয়া হয়েছে। লিটল ম্যাগাজিন কর্নারে জায়গা পেয়েছে ৫৫টি লিটল ম্যাগাজিন। ক্ষুদ্র প্রকাশনা সংস্থা থেকে কিংবা ব্যক্তিগত উদ্যোগে প্রকাশিত বই বিক্রি ও প্রদর্শনের জন্য জাতীয় গ্রন্থকেন্দ্রের স্টলে রাখা যাবে। মেলায় বাংলা একাডেমির প্রকাশনা ৩০ শতাংশ কমিশনে এবং মেলায় অংশগ্রহণকারী অন্যান্য প্রতিষ্ঠানের প্রকাশনা ২৫ শতাংশ কমিশনে বিক্রি হবে।
