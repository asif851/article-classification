
‘এবার লাক্স কিনে জিতে নিতে পারেন সুরভিত সোনার লকেট’—লাক্স সাবানের এই বিজ্ঞাপনের প্রচার বন্ধে ইউনিলিভারকে নির্দেশ দিয়েছেন আদালত।আজ মঙ্গলবার একটি রিট আবেদনের প্রাথমিক শুনানি শেষে বিচারপতি মইনুল ইসলাম চৌধুরী ও বিচারপতি আশরাফুল কামাল সমন্বয়ে গঠিত হাইকোর্ট বেঞ্চ এ আদেশ দেন। প্রলোভন দেখানোর অভিযোগে টেলিভিশন, রেডিও ও সংবাদপত্রে বিজ্ঞাপনটি প্রচার বন্ধের নির্দেশ দেওয়া হয়েছে।এ ব্যাপারে ডেপুটি অ্যাটর্নি জেনারেল মোতাহার হোসেন সাজু প্রথম আলোকে বলেন, একই সঙ্গে আদালত বাণিজ্য মন্ত্রণালয়ের সচিব, স্বরাষ্ট্র মন্ত্রণালয়ের সচিব, পুলিশের মহাপরিদর্শক (আইজিপি), ঢাকা মেট্রোপলিটন পুলিশ (ডিএমপি) কমিশনার, গুলশান থানার ভারপ্রাপ্ত কর্মকর্তা (ওসি) এবং ইউনিলিভারের চেয়ারম্যান ও ব্যবস্থাপনা পরিচালকের বিরুদ্ধে রুল জারি করা হয়েছে। তাঁদের বিরুদ্ধে কেন আইনি পদক্ষেপ নেওয়া হবে না, রুলে তা জানতে চাওয়া হয়েছে। আগামী চার সপ্তাহের মধ্যে আদালতকে এ রুলের জবাব দিতে বলা হয়েছে।
