
রাজবাড়ীর দৌলতদিয়া যৌনপল্লি থেকে এবার মানসিক প্রতিবন্ধী এক তরুণীকে (২০) গত রোববার রাতে উদ্ধার করেছে গোয়ালন্দ ঘাট থানা-পুলিশ।এ ঘটনায় জড়িত থাকার অভিযোগে পুলিশ যৌনকর্মী মোমেনা বেগম (৩৫) ও স্থানীয় সোনাউল্লাহ ফকির পাড়ার নায়েব আলী শেখ (৪২) নামের দুজনকে গ্রেপ্তার করেছে।থানা-পুলিশ সূত্র জানায়, গোপন তথ্যের ভিত্তিতে রোববার দিবাগত রাত সাড়ে ১২টার দিকে যৌনপল্লির যৌনকর্মী মোমেনা বেগমের বাড়িতে অভিযান চালিয়ে ওই তরুণীকে উদ্ধার করা হয়। একজন মানসিক প্রতিবন্ধীকে আটকে রেখে জোরপূর্বক যৌনকাজ করানোর অপরাধে বাড়িওয়ালি ও তাঁর কথিত স্বামী নায়েব আলীকে আটক করা হয়।উদ্ধার হওয়া তরুণীর বরাত দিয়ে থানা-পুলিশ সূত্র জানায়, যশোরের বেনাপোল পোর্ট এলাকার মানসিক প্রতিবন্ধী ওই তরুণীকে কাজ দেওয়ার কথা বলে তার দূর সম্পর্কীয় আত্মীয় গত ১৫ ফেব্রুয়ারি বেনাপোল পোর্ট এলাকার ছোট আচড়া গ্রামের এক তরুণী (৩০) তাঁকে দৌলতদিয়া যৌনপল্লির কর্মী মোমেনার কাছে মাত্র ছয় হাজার টাকায় বিক্রি করেন। মোমেনাকে এ কাজে সহযোগিতা করেন তাঁরই কথিত স্বামী নায়েব আলী শেখ। পরে গোপন তথ্যের ভিত্তিতে বিষয়টি জানতে পারেন রাজবাড়ীর সহকারী পুলিশ সুপার মো. রবিউল ইসলাম। তিনি তাৎক্ষণিকভাবে বিষয়টি গোয়ালন্দ ঘাট থানার ওসি এস এম শাহজালালকে দ্রুত ব্যবস্থা গ্রহণের নির্দেশ দেন। রাত সাড়ে ১২টার দিকে থানার উপপরিদর্শক (এসআই) এ টি এম রফিক উদ্দিন অভিযান চালিয়ে তাঁকে উদ্ধার করেন। এ ঘটনায় একটি মামলা হয়েছে।
