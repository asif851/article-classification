
মিরপুর ৬ নম্বর সেকশনের বি ব্লকের ১ নম্বর রোড, ১ নম্বর ও ২ নম্বর লেন চলাচলের অনুপযোগী। ভাঙা রাস্তায় চলতে গিয়ে দুর্ভোগ পোহাতে হচ্ছে এলাকাবাসীকে। শুষ্ক মৌসুমেও সড়কে জমে থাকছে ময়লা পানি।গতকাল শুক্রবার সড়কগুলো ঘুরে দেখা যায়, সড়কে ছোট-বড় গর্ত। আবাসিক এলাকার ভেতরকার সড়ক হলেও দীর্ঘ সময় ধরে মেরামত না করায় এবড়োখেবড়ো অবস্থা। শেষ কবে পিচ ঢালাই হয়েছিল তা দেখে বোঝার উপায় নেই। বি ব্লকের ১ নম্বর রোডটির শুরু থেকে শেষ অংশ পর্যন্ত পুরোটাই ভাঙা। সড়কে একাধিক স্কুল, কোচিং ও শিশুদের চিত্রাঙ্কন শেখার স্কুল রয়েছে। সড়কের মিরপুর প্রি-ক্যাডেট স্কুল ও স্কুল’স গুড টিচার্স হলি চাইল্ড কেয়ারের সামনের অবস্থা বেশি খারাপ।স্থানীয় বাসিন্দা নাজিম উদ্দীন বলেন, এই সড়কটা কয়েক বছর আগেও ভালো ছিল। বেশ কয়েক বছর সংস্কার না হওয়ায় এখন অবস্থা বেশি খারাপ। রোডে ঢোকার আগে রিকশা ছেড়ে দিয়ে হেঁটে যেতে হয়।বেশ কিছুক্ষণ ১ নম্বর রোডে দাঁড়িয়ে দেখা যায়, সড়কে রিকশা খুব একটা প্রবেশ করে না। সড়কে প্রাইভেট কার প্রবেশ করলেও খুব ধীরগতিতে গর্ত দেখে সতর্ক হয়ে চলছে। গর্তগুলোতে পানি জমে থাকায় সেগুলোর গভীরতা বোঝারও উপায় নেই।১ নম্বর রোড ও ১ নম্বর লেনে শুষ্ক মৌসুমেও পানি জমে আছে। দেখা যায়, ১ নম্বর লেনের একটি নালা থেকে অনবরত নোংরা পানি বের হচ্ছে। আবাসিক ভবনের ঠিক সামনে নালাটি অবস্থিত। এই ময়লা ও দুর্গন্ধযুক্ত পানি পুরো সড়কে ছড়িয়ে পড়ছে।১ নম্বর লেনের বাসিন্দা তাহমিনা বেগম বলেন, কয়েক মাস ধরে এই নালা দিয়ে ময়লা পানি বের হচ্ছে। নোংরা পানি মাড়িয়েই সবার হাঁটতে হচ্ছে। কাউন্সিলরের কার্যালয়ে জানানো হয়েছিল, কিন্তু কোনো ব্যবস্থা নেয়নি।ভাঙা সড়কে আরেক উপদ্রব নির্মাণসামগ্রী। সড়কগুলোর দুই পাশের নির্মাণাধীন ভবনের ইট, বালু, পাথর সবই সড়কে স্তূপ করে রাখা। দেখা যায়, নির্মাণশ্রমিকেরা সড়কে রেখেই বড় বড় লোহার রড কাটার কাজ করছেন।একটি ভবনের নির্মাণকাজে নিয়োজিত একজন শ্রমিক বলেন, সড়কে গাড়ি খুব একটা ঢোকে না, তাই এখানেই রড কাটা হয়। ভবনের ভেতরে জায়গাও বেশি নেই। তাই ইট, বালুও বাইরেই রাখা হয়। কেউ মানাও করে না।সড়কগুলো ঢাকা উত্তর সিটি করপোরেশনের (ডিএনসিসি) ৭ নম্বর ওয়ার্ডের অন্তর্ভুক্ত। স্থানীয় ওয়ার্ড কাউন্সিলর মো. মোবাশ্বের চৌধুরী বলেন, শুধু এই সড়কগুলো নয়, ওয়ার্ডের বেশির ভাগ সড়কই খারাপ। তিনি বলেন, ৭ নম্বর ওয়ার্ডটি বেশ পরিকল্পিত। কিন্তু ওয়ার্ডের ৮০ শতাংশ সড়কই খারাপ। ওয়ার্ডের সড়ক সংস্কারে বেশ কয়েকটি প্রকল্প নেওয়া হয়েছে।
