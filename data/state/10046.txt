
তারেক রহমানের সাম্প্রতিক বক্তব্যের কঠোর সমালোচনা করেছেন সাংসদেরা। সংসদে রাষ্ট্রপতির ভাষণের ওপর আনা ধন্যবাদ প্রস্তাবের আলোচনায় অংশ নিয়ে আজ বৃহস্পতিবার তারেকের বিচার দাবি করেন তাঁরা।
সুরঞ্জিত সেনগুপ্ত বলেন, ‘তারেক জিয়া অর্ধশিক্ষিত, খালেদা জিয়া অশিক্ষিত। ইদানীং তারেক জিয়া দুটো বিষয়ে কথা বলছেন। জিয়া প্রথম রাষ্ট্রপতি ও বঙ্গবন্ধু অবৈধ প্রধানমন্ত্রী। এটা রাজনৈতিক আস্ফাালন হলে কিছু মনে করতাম না। কিন্তু গভীর ষড়যন্ত্রের আভাস পাচ্ছি। সংবিধানের একটি সেটেলড ইস্যু নিয়ে তিনি কথা বলছেন। দুঃখ হয়, অনেকেই আছেন যাঁরা সংবিধান বোঝেন, আইন ব্যবসা করেন। তাঁরাও গলা মেলাচ্ছেন।’
স্বাস্থ্যমন্ত্রী মো. নাসিম বলেন, ‘এক অর্বাচীন যুবক ইতিহাসের নতুন ব্যাখ্যা দিতে শুরু করেছে। বিনয়ের সঙ্গে আমি আইনমন্ত্রীকে বলতে চাই, দুনিয়ার কোথায় আছে রাষ্ট্রের জনককে অপমান করা যায়? জাতীয় পতাকার অবমাননা হয় কিন্তু কোনো ব্যবস্থা নেওয়া হয় না? সংবিধানকে অবলুপ্ত করা হয়, কোনো বিচার হয় না? বার বার রাষ্ট্রদ্রোহী বক্তব্য দেওয়া হচ্ছে। মহাত্মা গান্ধীকে অবমাননা করলে রাষ্ট্রদ্রোহিতা হয়। মাও সে তুং, কামাল আতাতুর্ককে কেউ অবজ্ঞা করে না। আমরা রামকৃষ্ণ মিশন নিয়ে দেশ চালাতে আসিনি। মানুষ শক্তের ভক্ত নরমের যম—এটা সরকারকে মনে রাখতে হবে।’
রেলপথমন্ত্রী মুজিবুল হক বলেন, ‘খালেদা জিয়া অশিক্ষিত, তাঁর ছেলেও অশিক্ষিত। বঙ্গবন্ধুকে নিয়ে তাঁদের উক্তিতে পুরো বাংলাদেশ অবাক। তারেক জিয়া জাতির পিতার সঙ্গে বেয়াদবি করেছেন। জাতির উচিত তাঁকে ত্যাজ্য করা। তারেক জিয়া আইএসআইয়ের দালাল।’
হুইপ আতিউর রহমান আতিক বলেন, ‘তারেক জিয়া যা বলেছে, তা সংবিধানের লঙ্ঘন। ইতিহাস বিকৃতির জন্য তার বিচার হতে হবে।’ আওয়ামী লীগের সাংসদ সাগুফতা ইয়াসমিন এমিলি বলেন, ‘চোরচোট্টারা বিদেশে বসে চিত্কার করছে। সে দৃষ্টি আকর্ষণের জন্য এসব করছে।’
