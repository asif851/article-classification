
গত ৫ জানুয়ারির নির্বাচনকে অংশগ্রহণমূলক করতে বাংলাদেশের সব রাজনৈতিক দলের মধ্যে সমঝোতা না হওয়ায় দুঃখ প্রকাশ করেছেন জাতিসংঘের মহাসচিব বান কি মুন। তিনি সংসদের বাইরের বিরোধী দলগুলোকে নিয়ে সংলাপের ওপর গুরুত্ব দেওয়ার পাশাপাশি সামাজিক ও রাজনৈতিক সম্প্রীতি এগিয়ে নেওয়াকে উত্সাহিত করেছেন।
গত বৃহস্পতিবার নিউইয়র্কে জাতিসংঘ সদর দপ্তরে রাষ্ট্রপতি আবদুল হামিদের সঙ্গে বৈঠকে জাতিসংঘের মহাসচিব বান কি মুন এ মন্তব্য করেন। জাতিসংঘ মহাসচিবের দপ্তর ও ঢাকায় জাতিসংঘ দপ্তর আজ শনিবার এ তথ্য জানিয়েছে।
জাতিসংঘের ওই বিবৃতিতে বলা হয়েছে, ১৯ জুন অনুষ্ঠিত ওই বৈঠকে আবদুল হামিদ ও বান কি মুন প্রাকৃতিক দুর্যোগের ঝুঁকি হ্রাস, মৃত্যুহার কমানো ও চরম দারিদ্র্য দূরীকরণে বাংলাদেশের সাফল্য নিয়ে আলোচনা করেন।
বিশ্বজুড়ে জাতিসংঘ শান্তিরক্ষা মিশনে বাংলাদেশের অবদানের জন্য রাষ্ট্রপতি আবদুল হামিদকে ধন্যবাদ জানান বান কি মুন। রাষ্ট্রপতি জাতিসংঘ মহাসচিবকে জানান, আগামী সেপ্টেম্বরে জলবায়ু শীর্ষ সম্মেলনে অংশ নেবেন প্রধানমন্ত্রী শেখ হাসিনা।
