
নীলফামারীর সৈয়দপুর শহরের তিনটি ব্যবসাপ্রতিষ্ঠানে চুরির ঘটনা ঘটেছে। চোরেরা তিনটি সিন্দুকসহ প্রায় কয়েক লাখ টাকা নিয়ে গেছে বলে ধারণা করা হচ্ছে। গত বুধবার গভীর রাতে শহীদ তুলসীরাম সড়কে ওই ঘটনা ঘটে।সৈয়দপুর থানা-পুলিশ সূত্র জানায়, বুধবার দিবাগত রাতে শহরের শহীদ তুলসীরাম সড়কে অবস্থিত রড, সিমেন্টের ডিলার মেসার্স এল এন ট্রেডিং কোম্পানি, মেসার্স এস কে বি ট্রেডিং ও মেসার্স এস এস ট্রেডিংয়ের তালা ভেঙে ভেতরে ঢোকে চোরেরা। এরপর দোকানগুলো থেকে তিনটি সিন্দুকসহ কয়েক লাখ টাকা ও ব্যাংকের চেক বই নিয়ে যায়। গতকাল বৃহস্পতিবার সকালে ব্যবসাপ্রতিষ্ঠান খোলার সময় ব্যবসায়ীরা ঘটনা টের পেয়ে পুলিশকে জানান। স্থানীয় লোকজন ব্যবসায়ীদের জানিয়েছেন, রাতে দোকানগুলোর সামনে একটি ট্রাক দেখা গেছে। ধারণা করা হচ্ছে, ট্রাক রেখে দোকানগুলো আড়াল করে চুরির ঘটনা ঘটায় চোরেরা। পরে তারা মালামাল ট্রাকে তুলে সটকে পড়ে। এ ঘটনায় গতকাল দুপুরে সংশ্লিষ্ট ব্যবসায়ী সুব্রত কুমার, সমর বিশ্বাস ও ওয়াকিল আহমেদ অজ্ঞাতনামা ১০-১২ জনকে আসামি করে থানায় মামলা করেছেন।সৈয়দপুর থানার ওসি আমিরুল ইসলাম বলেন, চুরি যাওয়া তিনটি সিন্দুকের মধ্যে একটি শহরের অদূরে চিকলি নদীতে পাওয়া গেছে।
