
কুমিল্লা বিশ্ববিদ্যালয়ে সব ধরনের সভা, সমাবেশ ও মিছিল নিষিদ্ধ এবং আগামী ২২ সেপ্টেম্বরের পর বিশ্ববিদ্যালয় খুলে দেওয়ার সিদ্ধান্ত নেওয়া হয়েছে। গতকাল মঙ্গলবার দুপুরে বিশ্ববিদ্যালয়ের ৬৩তম সিন্ডিকেট সভায় এসব সিদ্ধান্ত নেওয়া হয়। বিশ্ববিদ্যালয়ের কবি নজরুল হলের ছাত্রলীগের সাংগঠনিক সম্পাদক ও মার্কেটিং বিভাগের সপ্তম ব্যাচের শিক্ষার্থী মো. খালিদ সাইফুল্লাহ হত্যাকাণ্ডের ঘটনায় গঠিত তদন্ত কমিটিকে তদন্তকাজ সুষ্ঠুভাবে করার জন্য আরও এক মাস সময় দিয়েছে সিন্ডিকেট। ওই সময়ের মধ্যে প্রতিবেদন দেওয়ার জন্য বলা হয়।জানা যায়, গতকাল বেলা সাড়ে ১১টায় বিশ্ববিদ্যালয়ের উপাচার্য ও সিন্ডিকেটের সভাপতি মো. আলী আশরাফের সভাপতিত্বে সিন্ডিকেটের এক সভা হয়। সভায় উপস্থিত ছিলেন বাংলাদেশ বিশ্ববিদ্যালয় মঞ্জুরি কমিশনের চেয়ারম্যান ও বিশ্ববিদ্যালয় সিন্ডিকেট সদস্য ড. মো. আবদুল মান্নান, সিন্ডিকেট সদস্য আবদুল হাকিম, এ কে এম মাইনুল হক মিয়াজী, কুণ্ডু গোপীদাস ও সিন্ডিকেটের সদস্যসচিব মজিবুর রহমান মজুমদার। বিশ্ববিদ্যালয় সূত্রে জানা গেছে, গত ৩১ জুলাই রাত ১২টা ৪৫ মিনিটে কুমিল্লা বিশ্ববিদ্যালয়ের বঙ্গবন্ধু হলে ছাত্রলীগের দুই পক্ষের সংঘর্ষে মো. খালিদ সাইফুল্লাহ নিহত হন। এ ঘটনায় ১ আগস্ট বিশ্ববিদ্যালয় অনির্দিষ্টকালের জন্য বন্ধ করে দেওয়া হয়। একই সঙ্গে ওই ঘটনার জন্য তিন সদস্যের তদন্ত কমিটি গঠন করা হয়। ওই কমিটির কার্যক্রম ও বিরাজমান পরিস্থিতি নিয়ে সভায় আলোচনা হয়। উপাচার্য মো. আলী আশরাফ বলেন, ‘আগামী ২২ সেপ্টেম্বর পর্যন্ত ঈদুল আজহার বন্ধ রয়েছে। সিন্ডিকেট সিদ্ধান্ত নিয়েছে, প্রশাসন ও সব মহলের সহযোগিতা নিয়ে ঈদের ছুটির পর ক্যাম্পাস খুলে দেওয়া হবে। একই সঙ্গে বিশ্ববিদ্যালয়ে বর্তমানে সভা, সমাবেশ ও মিছিল নিষিদ্ধ করা হয়েছে।
