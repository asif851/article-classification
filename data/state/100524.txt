
পশ্চিমাঞ্চল রেলের সদর দপ্তর থেকে চুরি যাওয়া ৩১৫টি চাকরির আবেদনপত্র উদ্ধার করেছে র‍্যাপিড অ্যাকশন ব্যাটালিয়ন (র‌্যাব)। চুরির ঘটনায় জড়িত সন্দেহে তিন ব্যক্তিকে গ্রেপ্তার করা হয়েছে। আজ বুধবার দুপুরে রাজশাহী র‌্যাব-৫-এর সদর দপ্তরের গ্রেপ্তার করা লোকজনকে সাংবাদিকদের সামনে হাজির করা হয়।
গ্রেপ্তার হওয়া ব্যক্তিরা হলেন নগরের ছোটবন গ্রাম উত্তরপাড়া এলাকার ফজলে রাব্বি (১৮), হাসমত আলী (৫৫) এবং কেদুর মোড় বউবাজার এলাকার হারুন-অর-রশিদ (৩২)।
র‌্যাব-৫-এর অধিনায়ক মাহাবুব আলম বলেন, সম্প্রতি রেলওয়ের এমএলএসএস, পোর্টার ও ওয়েম্যান পদে লোক নিয়োগের বিজ্ঞপ্তি প্রকাশ করা হয়। চাকরির প্রার্থীরা নির্দিষ্ট ঠিকানা বরাবর আবেদনপত্র পাঠান। ১ ফেব্রুয়ারি রেল ভবন থেকে বেশ কিছু আবেদনপত্র চুরি যায়। এ বিষয়ে রেলওয়ে কর্তৃপক্ষ ৭ ফেব্রুয়ারি র‌্যাব-৫-এর কার্যালয়ে লিখিত অভিযোগ করে। এর পরিপ্রে‌ক্ষিতে র‌্যাব আজ সকালে ওই তিনজনের বাড়িতে তল্লাশি চালিয়ে এমএলএসএস পদের ৩০৭টি, পোর্টার পদের সাতটি ও ওয়েম্যান পদের দুটি আবেদনপত্র উদ্ধার করে।
মাহাবুব আলম আরও জানান, প্রতারক চক্রটি চুরির পর আবেদনপত্রে দেওয়া মোবাইল নম্বরে প্রার্থীদের সঙ্গে যোগাযোগ করে। আবেদনপত্রে ভুলত্রুটি রয়েছে বলে তাঁরা বিকাশের মাধ্যমে একেকজনের কাছ থেকে ৫০০ থেকে ৫০ হাজার টাকা পর্যন্ত দাবি করে। ওই বিকাশ নম্বরের সূত্র ধরে তাঁদের গ্রেপ্তার করা হয়েছে বলে জানান র‌্যাব-৫-এর অধিনায়ক।
পশ্চিমাঞ্চল রেলওয়ের ডেপুটি চিফ কমার্শিয়াল অফিসার এম এ জিন্নাহ বলেন, রেজিস্টারভুক্ত ৮৪টি আবেদনপত্র হারিয়ে যাওয়ার পর তাঁরা বিষয়টি বুঝতে পারেন। অন্য আবেদনপত্রগুলো রেজিস্টারভুক্ত হওয়ার আগেই চুরি হয়ে যায়। এ ব্যাপারে রেল কর্তৃপক্ষ একটি তদন্ত কমিটি গঠন করেছে বলেও জানান তিনি।
