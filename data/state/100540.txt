
ব্রাহ্মণবাড়িয়ার বিজয়নগর উপজেলায় এক যুবক খুন হয়েছেন। নিহত যুবকের নাম রুপা মিয়া (২৩)।উপজেলার চর ইসলামপুর ইউনিয়নের মোহাম্মদপুর সরকারি প্রাথমিক বিদ্যালয়-সংলগ্ন একটি ফসলি জমি থেকে গতকাল রোববার তাঁর লাশ উদ্ধার করা হয়।রুপা উপজেলার চরইসলামপুর ইউনিয়নের মোহাম্মদপুর গ্রামের মাহবুব মিয়ার ছেলে। পূর্বশত্রুতার জের ধরে প্রতিপক্ষের লোকজন রুপাকে হত্যা করেছে বলে নিহত ব্যক্তির পরিবার অভিযোগ করেছে।রুপার বাবা মাহবুব মিয়া অভিযোগ করে বলেন, তিন মাস আগে জমি-জমাসংক্রান্ত বিরোধের জের ধরে উপজেলার চরইসলামপুর গ্রামের কালাম মিয়ার পক্ষের লোকজনের সঙ্গে একই গ্রামের জামাল মিয়ার লোকজনের সংঘর্ষ হয়। ওই সময় বিষয়টি স্থানীয়ভাবে মীমাংসা করা হয়। গত ১ ফেব্রুয়ারি জামাল মিয়ার পক্ষের লোক কাউছার মিয়াকে মারধর করেন কালাম মিয়ার লোকজন। গুরুতর আহত অবস্থায় কাউসারকে ঢাকায় পাঠানো হয়। এর জের ধরে গত শনিবার রাতে কালাম মিয়ার পক্ষের লোকজন রুপাকে ধরে নিয়ে গিয়ে হত্যা করে।প্রত্যক্ষদর্শী কয়েকজন বলেন, গতকাল সকালে উপজেলার মোহাম্মদপুর সরকারি প্রাথমিক বিদ্যালয়-সংলগ্ন একটি ফসলি জমির কাদার মধ্যে একটি লাশ পড়ে থাকতে দেখে স্থানীয় লোকজন। লাশের সুরতহাল প্রতিবেদন প্রস্তুতকারী বিজয়নগর থানার এসআই জালাল উদ্দিন ভূঁইয়া বলেন, নিহত ব্যক্তির গলায়, বাঁ হাত ও বুকের মাঝখানে আঘাতের চিহ্ন দেখা গেছে। এগুলো দেশীয় অস্ত্রের আঘাতের চিহ্ন বলে ধারণা করা হচ্ছে।
