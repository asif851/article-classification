
ব্রাহ্মণবাড়িয়ার কসবা উপজেলার শ্যামবাড়ি গ্রামে পূর্ব বিরোধের জের ধরে গতকাল মঙ্গলবার দুই পক্ষের সংঘর্ষে কমপক্ষে ২০ জন আহত হয়েছেন। একই দিন সুনামগঞ্জের ধরমপাশা উপজেলার মহিষপুর গ্রামে দুই পক্ষের সংঘর্ষে ১৫ জন আহত হন।কসবা থানার পুলিশ ও স্থানীয় সূত্রে জানা গেছে, শ্যামবাড়ি গ্রামের পূর্বপাড়ার সাচ্চু মিয়া ও সবুজ ভুঁইয়ার সমর্থকদের সঙ্গে একই গ্রামের বড়বাড়ির শিশু মিয়ার সমর্থকদের দীর্ঘদিন ধরে এলাকায় আধিপত্য বিস্তার নিয়ে বিরোধ চলে আসছে। ওই বিরোধকে কেন্দ্র করে গতকাল সকালে গ্রামের মসজিদ মাঠে দুই পক্ষের মধ্যে দফায় দফায় সংঘর্ষ হয়। সংঘর্ষে দুই পক্ষের ২০ জন আহত হন। খবর পেয়ে কসবা থানা-পুলিশ ঘটনাস্থলে এসে পরিস্থিতি নিয়ন্ত্রণে আনে।আহত ব্যক্তিদের মধ্যে মোজাম্মেল ভুঁইয়া, সবুজ, আউলাদ মিয়া, হাসেম, শাহ জালাল, আবুল কালাম, সুলতান, নীরব, আলী হোসেন, ওয়াজিদ, চুন্নু মিয়া ও শিশু মিয়াকে কসবা উপজেলা স্বাস্থ্য কমপ্লেক্সে ভর্তি করা হয়েছে। আহত ব্যক্তিদের মধ্যে আবুল কালাম (৫৬) ও সুলতান ভুঁইয়ার (৫৫) অবস্থা আশঙ্কাজনক।কসবা থানার ভারপ্রাপ্ত কর্মকর্তা (ওসি) মিজানুর রহমান বলেন, এ ঘটনায় এখনো কোনো পক্ষ লিখিত অভিযোগ দেয়নি। অভিযোগ পেলে আইনগত ব্যবস্থা নেওয়া হবে। ঘটনাস্থলে পুলিশ মোতায়েন করা হয়েছে।প্রত্যক্ষদর্শী ও ধরমপাশা থানার পুলিশ সূত্রে জানা গেছে, উপজেলার মহিষপুর গ্রামের বাবুল মিয়ার সঙ্গে একই গ্রামের আশরাফুল মিয়ার দীর্ঘদিন ধরে বিরোধ চলে আসছে। বিরোধ মেটানোর জন্য গতকাল সকাল ১০টার দিকে মহিষপুর গ্রামের একটি উঠানে সালিস বৈঠক বসে। এতে বাবুল মিয়ার আত্মীয় ধরমপাশা নতুন পাড়া গ্রামের বাসিন্দা মাতব্বর হাবিবুর রহমান ও আশরাফুলের আত্মীয় মাতব্বর আবদুস ছাত্তার উপস্থিত হন। একপর্যায়ে বাবুল ও আশরাফুলের লোকজনের মধ্যে সংঘর্ষ শুরু হয়। এ সময় ওই দুই মাতব্বর, সালেহা বেগম (৩০), আবদুল মিয়া (২০), রাজন মিয়া (১৮), উজ্জ্বল মিয়া (৪৫), মোবারক মিয়াসহ (২২) অন্তত ১৫ জন আহত হন। আহত ব্যক্তিদের মধ্যে মুমূর্ষু অবস্থায় আবদুস ছাত্তার ও হাবিবুর রহমানকে ধরমপাশা উপজেলা স্বাস্থ্য কমপ্লেক্সে ভর্তি করা হয়েছে। ধরমপাশা থানার ওসি মো. শহিদুল্লাহ বলেন, পূর্ব বিরোধের জের ধরে দুই পক্ষের মধ্যে সংঘর্ষের ঘটনা ঘটেছে। এ ঘটনায় কেউ লিখিত অভিযোগ দেয়নি।
