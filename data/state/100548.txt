
রাজধানীর কল্যাণপুরে আইনশৃঙ্খলা বাহিনীর ঝোড়ো অভিযানে নিহত নয়জন জঙ্গির একজন আবদুল্লাহ। এই আবদুল্লাহর একজন ‘সহযোগীকে’ গ্রেপ্তার করেছে পুলিশ। তাঁর নাম আলমগীর হোসেন (২৩)। জিজ্ঞাসাবাদের জন্য তাঁর তিন দিনের রিমান্ড মঞ্জুর করেছেন আদালত।
আজ মঙ্গলবার ভোরে দিনাজপুরের নবাবগঞ্জ উপজেলার বল্লভপুর গ্রামে নিজ বাড়ি থেকে আলমগীরকে গ্রেপ্তার করা হয়। তাঁর বাবার নাম দুরুল হুদা।পুলিশ জানায়, পুলিশের কাছে তথ্য ছিল, কল্যাণপুরে অন্য জঙ্গিদের সঙ্গে আবদুল্লাহ নিহত হওয়ার প্রতিশোধ নিতে বল্লভপুরে আলমগীরের বাড়িতে বৈঠক হচ্ছে। এ তথ্যের ভিত্তিতে আজ ভোরে নবাবগঞ্জ থানার পুলিশ ওই বাড়িতে অভিযান চালিয়ে আলমগীরকে গ্রেপ্তার করে। এ সময় অন্যরা পালিয়ে যায়। পরে আলমগীরের তথ্য অনুযায়ী, তাঁর বাড়ি থেকে ছয়টি ককটেল ও দুটি হাঁসুয়া উদ্ধার করা হয়। ঘটনায় পুলিশ বাদী হয়ে একটি মামলা করে। মামলাটি তৎক্ষণাৎ গোয়েন্দা পুলিশের (ডিবি) কাছে হস্তান্তর করা হয়।
ডিবির উপপরিদর্শক (এসআই) বজলুর রশিদ বলেন, গ্রেপ্তার আলমগীরকে আজ বিকেলে দিনাজপুর আমলি আদালত-৬–এ হাজির করে রিমান্ডের আবেদন করা হয়। জ্যেষ্ঠ বিচারিক হাকিম গোপাল চন্দ্র তিন দিনের রিমান্ড মঞ্জুর করেন।
নবাবগঞ্জ থানার ভারপ্রাপ্ত কর্মকর্তা (ওসি) মো. ইসমাইল হোসেন প্রথম আলোকে বলেন, আলমগীর কল্যাণপুরে নিহত জঙ্গি আবদুল্লার সহযোগী হিসেবে এলাকায় কাজ করতেন বলে স্থানীয় লোকজন অভিযোগ করেছেন।
