
যুবলীগের নেতা রিয়াজুল হক মিল্কী হত্যা মামলায় র‌্যাবের দেওয়া অভিযোগপত্রের বিরুদ্ধে নারাজি আবেদন করা হয়েছে। আজ সোমবার ঢাকার মুখ্য মহানগর হাকিম আদালতে এ আবেদন করেন নিহত মিল্কীর ভাই ও এই মামলার বাদী রাশেদুল হক খান। মহানগর হাকিম তারেক মইনুল ইসলাম ভূঁইয়া ১৭ জুন এ বিষয়ে শুনানির তারিখ ধার্য করেন।গত ১৫ এপ্রিল ঢাকার মুখ্য মহানগর হাকিমের আদালতে মামলার তদন্ত কর্মকর্তা র‌্যাব-১-এর সহকারী পরিচালক কাজেমুর রশীদ ১১ জনকে অভিযুক্ত করে অভিযোগপত্র দেন।মামলার আসামিরা হলেন শাখাওয়াত হোসেন, ফাহিমা ইসলাম, জাহাঙ্গীর, শহিদুল, আমিনুল, সোহেল, চুন্নু মিয়া, আরিফ, শরিফ, ইব্রাহিম, রফিকুল। এর মধ্যে নয়জন জেলহাজতে আটক এবং বাকি তিন আসামি পলাতক রয়েছেন। মামলায় সাক্ষী করা হয়েছে ২৬ জনকে। মামলায় মোট ছয়জন আসামি দায় স্বীকার করে আদালতে স্বীকারোক্তিমূলক জবানবন্দি দিয়েছেন।গত বছরের ২৯ জুলাই মধ্যরাতে গুলশান ১ নম্বরে একটি বিপণিবিতানের সামনে ঢাকা মহানগর দক্ষিণ যুবলীগের সাংগঠনিক সম্পাদক রিয়াজুলকে গুলি করে হত্যা করে সন্ত্রাসীরা। বিপণিবিতানের ক্লোজড সার্কিট (সিসি) ক্যামেরায় এ খুনের দৃশ্য ধরা পড়ে। রাতেই উত্তরার একটি ক্লিনিক থেকে চিকিত্সাধীন অবস্থায় যুবলীগ দক্ষিণের যুগ্ম সম্পাদক জাহিদ সিদ্দিকী তারেকসহ কয়েকজনকে গ্রেপ্তার করে র‌্যাব। গত বছরের ৩১ জুলাই রাতে ‘ক্রসফায়ারে’ নিহত হন তারেকসহ দুজন।নিহত রিয়াজুলের ভাই মেজর রাশেদুল হক খান বাদী হয়ে তারেকসহ ১১ জনের নাম উল্লেখ করে গুলশান থানায় মামলা করেন। এর এক দিন পর এই খুনের মামলা তদন্তে র‌্যাবকে দায়িত্ব দেয় স্বরাষ্ট্র মন্ত্রণালয়।
