
সরকারকে সংলাপে বসার আহ্বান জানিয়ে বিএনপির স্থায়ী কমিটির সদস্য মাহবুবুর রহমান বলেছেন, সংলাপই গণতন্ত্রের ভাষা। বিএনপি সংলাপ চায়, সংঘাত চায় না।আজ রোববার সকালে জাতীয় প্রেসক্লাবে এক আলোচনা সভায় মাহবুবুর রহমান এ কথা বলেন। অল কমিউনিটি ফোরাম নামের একটি সংগঠন বর্তমান রাজনৈতিক পরিস্থিতি ও নির্বাচন নিয়ে ওই সভার আয়োজন করে।মাহবুবুর রহমান বলেন, দেশ কঠিন খাদের কিনারে চলে গেছে। এ অবস্থা উত্তরণে তিনি সরকারকে সংলাপে বসার আহ্বান জানান। তিনি বলেন, দেশের বর্তমান সংকট নিয়ে মানুষ উদ্বেগ ও উত্কণ্ঠার মধ্যে রয়েছে। শুধু দেশে নয়, বাইরের সব বন্ধু রাষ্ট্রও দেশের এ অবস্থা নিয়ে উদ্বিগ্ন। আগামী নির্বাচন অবাধ ও নিরপেক্ষ করতে তিনি সরকারকে সংসদের চলতি অধিবেশনে সংবিধান সংশোধন করার দাবি জানান।বিএনপির স্থায়ী কমিটির এই সদস্য বলেন, সংবিধান কোনো ধর্মীয় গ্রন্থ নয়। মানুষের প্রয়োজনে এ সংবিধান পরিবর্তন হতেই পারে। তিনি বলেন, সংবিধানের নামে সরকার যেভাবে গণতন্ত্রকে কুক্ষিগত করার চেষ্টা করছে, তা মানুষ কোনোভাবেই মেনে নেবে না।
