
চাঁদপুরের মতলব পৌরসভা নির্বাচনে মেয়র পদে দলীয় মনোনয়ন পেতে দৌড়ঝাঁপ শুরু করেছেন আওয়ামী লীগের নয়জন। অন্যদিকে, বিএনপির দুজন এখনো চুপচাপ।
উপজেলা আওয়ামী লীগের কয়েকজন নেতা ও এলাকাবাসী সূত্রে জানা গেছে, আওয়ামী লীগের  চার-পাঁচজন পৌরসভার ওয়ার্ডে ওয়ার্ডে পোস্টার-ব্যানার টানিয়ে নিজেদের সম্ভাব্য প্রার্থিতার জানান দিচ্ছেন। কেউ কেউ উঠানবৈঠক ও পথসভা করছেন। মেয়র পদে দলীয় মনোনয়ন পেতে তাঁরা আওয়ামী লীগের কেন্দ্রীয় নেতাদের সঙ্গে যোগাযোগ রাখছেন। তবে বেশির ভাগ নেতাই দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়ার ঢাকা ও মতলব উত্তর উপজেলার বাসভবনে দৌড়ঝাঁপ করছেন। এই মন্ত্রীর আশীর্বাদ ও সমর্থন পাওয়ার জন্য মরিয়া হয়ে উঠেছেন তাঁরা।
সূত্র আরও জানায়, মেয়র পদে আওয়ামী লীগের নয়জন মনোনয়নপ্রত্যাশী হলেন উপজেলা আওয়ামী লীগের সভাপতি এ এইচ এম গিয়াসউদ্দিন, মতলব পৌরসভার সাবেক চেয়ারম্যান নুরুল ইসলাম নুরু, উপজেলা আওয়ামী লীগেরসহসভাপতি মো. হুমায়ুন কবির ও দেওয়ান রেজাউল করিম, উপজেলা আওয়ামী লীগের যুগ্ম সাধারণ সম্পাদক ফারুক বিন জামান ও আজিজ বাবুল, পৌর আওয়ামী লীগের সভাপতি আওলাদ হোসেন লিটন, উপজেলা যুবলীগের যুগ্ম আহ্বায়ক আতাউর রহমান ও উপজেলা ছাত্রলীগের আহ্বায়ক আল-আমিন ফরাজী।
          উপজেলা আওয়ামী লীগের যুগ্ম সাধারণ সম্পাদক ফারুক বিন জামান বলেন, স্থানীয় মন্ত্রী, কেন্দ্রীয় ও জেলা আওয়ামী লীগের নেতারা দলীয় প্রার্থী নির্বাচনে যে দিকনির্দেশনা দেবেন, তাঁরা সে অনুসারেই কাজ করবেন। দলের জ্যেষ্ঠ ও ত্যাগী নেতাদের অগ্রাধিকার পাওয়া উচিত।
          উপজেলা বিএনপি সূত্রে জানা গেছে, এবার মেয়র পদে বিএনপির মনোনয়নপ্রত্যাশী মাত্র দুজন। একজন হচ্ছেন মতলব পৌর বিএনপির সাবেক সাধারণ সম্পাদক ও পৌরসভার বর্তমান মেয়র এনামুল হক বাদল, আরেকজন উপজেলা বিএনপির সদস্য মেজবাউদ্দিন মেজু। মেয়র এনামুল হক দৃশ্যত চুপচাপ থাকলেও দলীয় নেতা-কর্মী, ভোটার ও কেন্দ্রীয় নেতাদের সঙ্গে গোপনে যোগাযোগ রাখছেন। মেজবাউদ্দিন পোস্টার ছাপিয়ে নিজের সম্ভাব্য প্রার্থিতার জানান দিয়েছেন মাত্র।
উপজেলা বিএনপির জ্যেষ্ঠ যুগ্ম আহ্বায়ক মিজানুর রহমান সরকার বলেন, নির্বাচন সুষ্ঠু ও নিরপেক্ষ হবে কি না, তা নিয়ে বিএনপির নেতা-কর্মীদের মধ্যে সংশয় কাজ করছে। এ জন্য অনেকেই প্রার্থী হতে চান না।
