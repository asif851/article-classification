
সিলেট সিটি করপোরেশনের প্রধান নির্বাহী কর্মকর্তা (সিইও) এনামুল হাবীবকে আর্থিক ও প্রশাসনিক ক্ষমতা দিয়েছে স্থানীয় সরকার মন্ত্রণালয়। গতকাল রোববার মন্ত্রণালয় থেকে এ-সংক্রান্ত একটি চিঠি এনামুল হাবীবের কাছে পৌঁছায়। তিনি প্রথম আলোকে জানান, নির্বাচিত মেয়র কারাবন্দী হয়ে সাময়িক বরখাস্ত হওয়া এবং পরবর্তীকালে প্যানেল মেয়রকে ভারপ্রাপ্ত মেয়র করা নিয়ে কাউন্সিলরদের বাধা দেওয়ায় আর্থিক ক্ষমতা দেওয়া হচ্ছিল না। এ কারণে সিটি করপোরেশনের দৈনন্দিন খরচ ও বিভিন্ন উন্নয়ন কর্মকাণ্ডের বকেয়া বিল পরিশোধসহ কর্মকর্তা-কর্মচারীদের বেতন বকেয়া পড়েছিল। কর্মকর্তা-কর্মচারীদের বেতনের বিষয়টি বিবেচনা করে মন্ত্রণালয় থেকে প্রধান নির্বাহী কর্মকর্তাকে আর্থিক ক্ষমতা দেওয়া হয়।
