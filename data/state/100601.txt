
মালয়েশিয়ায় পাঠানোর কথা বলে দেশের অনেক সাধারণ মানুষের কাছে ভুয়া বার্তা পাঠানো হচ্ছে। এ ব্যাপারে এক বিবৃতিতে সবাইকে সতর্ক থাকতে বলেছে প্রবাসীকল্যাণ মন্ত্রণালয় এবং জনশক্তি, কর্মসংস্থান ও প্রশিক্ষণ ব্যুরো (বিএমইটি)।
সরকারিভাবে মালয়েশিয়া যাওয়ার জন্য গত বছরের শুরুতে সারা দেশে নিবন্ধন করেন বিদেশ যেতে ইচ্ছুক কর্মীরা। কিন্তু লটারিতে প্রাথমিকভাবে নির্বাচিত হন ৩৬ হাজার ৩৪ জন। এর মধ্যে প্রথম দফায় যাওয়ার জন্য লটারির মাধ্যমে ১১ হাজার ৭৫৮ জনকে চূড়ান্তভাবে নির্বাচন করা হয়। তাঁদের মধ্যে থেকে যখন যাঁদের নাম আসছে, তাঁরা মালয়েশিয়া যাচ্ছেন। এ পর্যন্ত আড়াই হাজার কর্মী মালয়েশিয়া গেছেন। পুরো প্রক্রিয়া সম্পন্ন হচ্ছে বিএমইটির মাধ্যমে।তবে নাম নিবন্ধন হলেও লটারিতে সুযোগ পাননি এমন অনেকেই জানিয়েছেন, সম্প্রতি তাঁদের মোবাইলে খুদে বার্তা আসছে। তাতে বলা হচ্ছে, ‘আপনাকে অভিনন্দন। আপনার মালয়েশিয়ার ভিসা এসেছে। ভিসা ফি ৪২ হাজার ৪০০ টাকা। ৪ মের মধ্যে টাকা জমা দেওয়ার অনুরোধ করা হলো। টাকা জমা দিন ইসলামী ব্যাংকের যেকোনো শাখায়। এরপর টাকা জমা দেওয়ার রসিদসহ ১৮ মে ঢাকা আসার অনুরোধ করা হলো। হিসাব নম্বর: বাংলাদেশ এজেন্ট এসি নম্বর ৩২৭০, ইসলামী ব্যাংক বাংলাদেশ লিমিটেড।’প্রবাসীকল্যাণ মন্ত্রণালয়ের জনসংযোগ কর্মকর্তা শহিদুল ইসলাম মজুমদার বলেন, ‘এটি পুরোপুরি ভুয়া বার্তা। কেউ যেন এটা দেখে কোথাও টাকা জমা না দেয়।’
