
খালেদা জিয়ার বিরুদ্ধে বিচারাধীন দুটি দুর্নীতির মামলার পরবর্তী শুনানি ৩০ মার্চ। তাঁর আইনজীবীদের সময় চেয়ে করা আবেদনের পরিপ্রেক্ষিতে ঢাকার ৩ নম্বর বিশেষ জজ আদালতের বিচারক আবু আহমেদ জমাদার এ তারিখ ধার্য করেন।খালেদা জিয়ার আইনজীবী সানাউল্লাহ মিয়া প্রথম আলোকে বলেন, ‘জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলার শুনানির দিন ধার্য ছিল আজ। আমরা আদালতে সময় চেয়ে আবেদন করেছি। এর পরিপ্রেক্ষিতে আদালত শুনানির নতুন তারিখ ঠিক করেন।’ এর আগে জিয়া অরফানেজ ট্রাস্ট দুর্নীতি মামলায় এই আদালতের বিচারকের প্রতি অনাস্থা জানিয়ে খালেদা জিয়া আবেদন করলে আদালত তা নাকচ করে দেন। বিচারিক আদালতের এই আদেশকে চ্যালেঞ্জ করে খালেদা জিয়া হাইকোর্টের আবেদন করেন। শুনানি শেষে উচ্চ আদালত এই মামলা অন্য আদালতে বদলির আদেশ দেন। এ আদেশ এখনো বিচারিক আদালতে পৌঁছায়নি। এ ছাড়া জিয়া চ্যারিটেবল ট্রাস্ট দুর্নীতি মামলায় বিচারিক আদালতের আদেশের বিরুদ্ধে উচ্চ আদালতে আবেদন করা হয়েছে। এখন তা শুনানির অপেক্ষায় রয়েছে।
জিয়া অরফানেজ ট্রাস্টের ২ কোটি ১০ লাখ ৭১ হাজার ৬৪৩ টাকা আত্মসাতের অভিযোগ এনে খালেদা জিয়া, তাঁর ছেলে তারেক রহমানসহ ছয়জনের বিরুদ্ধে ২০০৮ সালের ৩ জুলাই রমনা থানায় মামলা করে দুর্নীতি দমন কমিশন (দুদক)। এ মামলায় ২০০৯ সালের ৫ আগস্ট আদালতে অভিযোগপত্র দেওয়া হয়।
জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগ এনে দুদক অপর মামলাটি করে ২০১১ সালের ৮ আগস্ট। তেজগাঁও থানায় করা এ মামলায় খালেদা জিয়াসহ চারজনের বিরুদ্ধে ২০১২ সালের ১৬ জানুয়ারি আদালতে অভিযোগপত্র দেয় দুদক।
আরও পড়ুন:খালেদা জিয়ার পুনঃ তদন্তের আবেদন খারিজ
