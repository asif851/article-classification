
আওয়ামী লীগের ২০তম ত্রিবার্ষিক জাতীয় কাউন্সিল অনুষ্ঠিত হবে আগামী ২৮ মার্চ। ওই দিন সকাল ১০টায় রাজধানীর সোহরাওয়ার্দী উদ্যানে এ কাউন্সিল শুরু হবে। এ ছাড়া আওয়ামী লীগের বর্তমান কমিটির মেয়াদ ছয় মাস বাড়ানো হয়েছে। 
আজ শনিবার রাতে প্রধানমন্ত্রীর সরকারি বাসভবন গণভবনে আওয়ামী লীগের কার্যনির্বাহী সংসদের বৈঠকে এসব সিদ্ধান্ত নেওয়া হয়েছে। বৈঠকে উপস্থিত আওয়ামী লীগের যুগ্ম সাধারণ সম্পাদক মাহবুব উল আলম হানিফ প্রথম আলোকে এসব তথ্য নিশ্চিত করেছেন। মাহবুব উল আলম বলেন, ‘ছয় মাসের জন্য আওয়ামী লীগের বর্তমান কমিটির মেয়াদ বৃদ্ধি করা হয়েছে। ২৮ মার্চ যেহেতু সম্মেলনের তারিখ নির্ধারণ করা হয়েছে, সুতরাং কমিটির মেয়াদ বৃদ্ধি না করলে তো কাউন্সিল করা সম্ভব না।’ আওয়ামী লীগের ১৯তম ত্রিবার্ষিক জাতীয় কাউন্সিল হয়েছিল ২০১২ সালের ২৯ ডিসেম্বর। ওই কমিটির মেয়াদ গত ২৯ ডিসেম্বর শেষ হয়।বৈঠকে উপস্থিত আওয়ামী লীগের সম্পাদকমণ্ডলীর তিনজন সদস্য বলেন, দলের জাতীয় কাউন্সিল করার জন্য আওয়ামী লীগের বাকি ১০টি সাংগঠনিক জেলার সম্মেলন শেষ করার জন্য দলের সভানেত্রী নির্দেশ দেন। এ ছাড়া গত পৌর নির্বাচনে যাঁরা আওয়ামী লীগের বিদ্রোহী মেয়র প্রার্থী হয়েছিলেন এবং তাঁদের পক্ষে যেসব মন্ত্রী-সাংসদ ও স্থানীয় নেতা কাজ করেছেন, তাঁদের বিষয়ে সাত দিনের মধ্যে প্রতিবেদন দেওয়ার জন্য প্রধানমন্ত্রী নির্দেশ দিয়েছেন। ওই তিন নেতা জানান, দলের তদন্ত সাপেক্ষে তাঁদের কারণ দর্শানোর নোটিশ দেওয়া হবে। এরপর অপরাধের মাত্রা অনুযায়ী তাঁদের বিরুদ্ধে ব্যবস্থা নেবে আওয়ামী লীগ।
