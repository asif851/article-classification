
মানিকগঞ্জের সিঙ্গাইরে ঝুমা আক্তার (১৪) নামের এক স্কুলছাত্রীর ঝুলন্ত লাশ উদ্ধার করেছে পুলিশ। আজ বৃহস্পতিবার দুপুরে উপজেলার জয়মণ্ডপ গ্রামে স্থানীয় সাংসদ মমতাজ বেগমের ভাই এবারত হোসেনের বাড়ি থেকে ওই ছাত্রীর লাশ উদ্ধার করা হয়।পুলিশ, স্থানীয় ও পারিবারিক সূত্রে জানা গেছে, উপজেলার ধল্লা গ্রামের দিনমজুর রিয়াজুল ইসলামের মেয়ে ঝুমা এবার সমাপনী পরীক্ষা দিয়েছে। তার মা কাঞ্চনমালা দুবাইপ্রবাসী। বাবা রিয়াজুল দ্বিতীয় বিয়ে করায় প্রায় তিন বছর ধরে ঝুমা এবারত হোসেনের বাড়িতে আশ্রিতা হিসেবে থাকত। ওই বাড়ির গৃহস্থালির কাজের পাশাপাশি ঝুমা লেখাপড়া করত। এবারতের মেয়ে এনাতাজ আক্তার ঝুমার সহপাঠী এবং ছেলে ফিরোজ হোসেন সিঙ্গাইর ডিগ্রি কলেজের একাদশ শ্রেণির ছাত্র।এবারত হোসেন জানান, বৃহস্পতিবার সকালে ঘুম থেকে উঠে খাবার রান্না করে ঝুমা। তিনি স্ত্রী ফরিদা বেগম, দুই সন্তান ও ঝুমাকে নিয়ে সকালের খাবার খান। এরপর ছেলেকে নিয়ে তিনি গ্রামে তাঁদের আরেকটি বাড়িতে যান। খাওয়ার পর তাঁর স্ত্রী ও মেয়ে বাড়ির আঙিনায় গিয়েছিলেন। সকাল ১০টার দিকে বাড়ি ফিরে ঝুমাকে ঘরের ভেতর ফ্যানের সঙ্গে ঝুলন্ত অবস্থায় দেখতে পান।সিঙ্গাইর থানার উপপরিদর্শক (এসআই) জিয়াউদ্দিন উজ্জ্বল জানান, খবর পেয়ে দুপুর সাড়ে ১২টার দিকে ঝুমার ঝুলন্ত লাশ উদ্ধার করা হয়। সিলিং ফ্যানের সঙ্গে গলায় শাড়ি প্যাঁচানো অবস্থায় ছিল ঝুমা। লাশ উদ্ধার করে ময়নাতদন্তের জন্য মানিকগঞ্জ ২৫০ শয্যাবিশিষ্ট জেলা হাসপাতালের মর্গে পাঠানো হয়। তিনি আরও বলেন, ময়নাতদন্তের প্রতিবেদন পাওয়ার পর মৃত্যুর কারণ সম্পর্কে নিশ্চিত হওয়া যাবে।
এ ঘটনায় থানায় একটি অপমৃত্যুর মামলা হয়েছে বলেও জানান জিয়াউদ্দিন উজ্জ্বল।
এ ব্যাপারে বিকেলে ঝুমার বাবা রিয়াজুলের মোবাইলে ফোন দিলে বন্ধ পাওয়া যায়।ঝুমার মামা আবু সাঈদ জানান, ময়নাতদন্ত শেষে ঝুমার লাশ পরিবারের কাছে হস্তান্তর করা হয়েছে। তবে মৃত্যুর কারণ সম্পর্কে তিনি কোনো মন্তব্য করতে রাজি হননি।
