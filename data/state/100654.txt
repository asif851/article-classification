
তিন দিনের শীতের দাপট আজ রোববারও চলছে দেশজুড়ে। মৃদু থেকে মাঝারি শৈত্যপ্রবাহের কারণে দেশের প্রায় সব জায়গাতেই সর্বনিম্নর পাশাপাশি সর্বোচ্চ তাপমাত্রা স্বাভাবিকের চেয়ে বেশ কম।রাজধানী ঢাকায় সর্বোচ্চ তাপমাত্রা গতকাল শনিবার ছিল ১৯ ডিগ্রি সেলসিয়াস। এটি স্বাভাবিকের চেয়ে ৬ দশমিক ২ ডিগ্রি সেলসিয়াস কম। আজ সকালে ঢাকার সর্বনিম্ন তাপমাত্রা ১৩ দশমিক ৯ ডিগ্রি। এ ছাড়া দেশের সর্বনিম্ন তাপমাত্রা ছিল চুয়াডাঙ্গায় ৭ দশমিক ৭ ডিগ্রি সেলসিয়াস। আবহাওয়া অধিদপ্তরের ভাষ্য, শীতের এমন প্রভাব আরও কয়েক দিন চলবে। ঘন কুয়াশা পড়ার কারণে শীত বেশি অনুভূত হচ্ছে বলে প্রথম আলোকে জানান আবহাওয়া অধিদপ্তরের সহকারী পরিচালক সানাউল হক মণ্ডল। তিনি বলেন, আগামীকাল সোমবার থেকে রাতের তাপমাত্রা বাড়তে পারে। শৈত্যপ্রবাহ মাঝারি থেকে মৃদু অবস্থায় চলে আসবে। তবে আগামী ৩ জানুয়ারি থেকে আবার শৈত্যপ্রবাহ বয়ে যেতে পারে।এদিকে আজ সকালে আবহাওয়ার পূর্বাভাসে উল্লেখ করা হয়েছে, যশোর, কুষ্টিয়া, রংপুর, রাজশাহী, পাবনা, দিনাজপুর ও টাঙ্গাইলের ওপর দিয়ে এখন শৈত্যপ্রবাহ বয়ে চলছে। এটি আরও কয়েক দিন চলতে পারে।
