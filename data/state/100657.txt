
দেশব্যাপী ভোটার তালিকা হালনাগাদের কাজ আগামী ১৫ মে শুরু হচ্ছে। এবার হালনাগাদ হবে তিন ধাপে। গতকাল সোমবার নির্বাচন কমিশনের বৈঠকে এ সিদ্ধান্ত হয়।বৈঠক শেষে সংবাদ ব্রিফিংয়ে প্রধান নির্বাচন কমিশনার (সিইসি) কাজী রকিবউদ্দীন আহমদ বলেন, ২০১৫ সালের ১ জানুয়ারি যাদের বয়স ১৮ বছর হবে, এবার তাদের ভোটার করা হবে। ধারণা করা হচ্ছে, ভোটার অন্তর্ভুক্তির হার ৫ শতাংশের কম-বেশি হতে পারে। তালিকায় নাম অন্তর্ভুক্তির কাজ ডিসেম্বরের মধ্যে শেষ করা হবে। তিনি বলেন, গতবার পত্রপত্রিকায় এসেছিল, নারীদের অনেকেই ভোটার তালিকা থেকে বাদ পড়েছিলেন। সে জন্য এবার প্রচারণার ওপর গুরুত্বারোপ করা হচ্ছে। তথ্য সংগ্রহকারীরা বাড়ি বাড়ি গিয়ে তথ্য সংগ্রহ করবেন। তবে ছবি তোলার জন্য ভোটারদের তথ্যকেন্দ্রে যেতে হবে। প্রতিটি ইউনিয়নে এবং সিটি করপোরেশনের প্রতিটি ওয়ার্ডে একটি করে তথ্যকেন্দ্র থাকবে। উপজেলা পর্যায়ের কাজ শেষে সিটি করপোরেশনে হালনাগাদের কাজ শুরু হবে।সিইসি জানান, রোহিঙ্গারা যাতে ভোটার হতে না পারে, সে জন্য কক্সবাজার এলাকায় গতবার গঠিত বিশেষ কমিটিগুলো বহাল থাকবে।এর আগে ২০১২ সালের মার্চ থেকে ডিসেম্বর পর্যন্ত ভোটার তালিকা হালনাগাদ করা হয়েছিল। সেবার ২০১৩ সালের ১ জানুয়ারি যাদের বয়স ১৮ ছিল, তাদের ভোটার করা হয়। নতুন ভোটার অন্তর্ভুক্ত হয়েছিল ৭০ লাখের বেশি।কমিশন সচিবালয় সূত্র জানায়, হিসাব অনুযায়ী এবার ৪৫ লাখের কম-বেশি ভোটার অন্তর্ভুক্ত হতে পারেন। এ জন্য বাজেট ধরা হয়েছে ৫৮ কোটি ৪০ হাজার টাকা।বরিশাল-৫ আসনে উপনির্বাচন ২২ জুন: নির্বাচন কমিশন গতকাল জাতীয় সংসদের বরিশাল-৫ আসনের উপনির্বাচনের তফসিল ঘোষণা করেছে। তফসিল অনুযায়ী ১২ জুন এ আসনে ভোট গ্রহণ হবে। রিটার্নিং কর্মকর্তার কাছে মনোনয়নপত্র জমা দিতে হবে ১১ মের মধ্যে। মনোনয়নপত্র বাছাই হবে ১৪ মে, প্রত্যাহারের শেষ দিন ২১ মে।৯ এপ্রিল আওয়ামী লীগের সাংসদ শওকত হোসেন হিরণের মৃত্যুতে আসনটি শূন্য হয়।
