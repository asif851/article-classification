
সিলেটে পৌঁছেছেন বিএনপি চেয়ারপারসন খালেদা জিয়া। আজ সোমবার বিকেল সাড়ে চারটা নাগাদ সিলেট শহরে পৌঁছায় খালেদা জিয়ার গাড়িবহর।
এর আগে সকাল সোয়া নয়টার দিকে হজরত শাহজালাল (রহ.) ও হজরত শাহপরান (রহ.)-এর মাজার জিয়ারত করতে বিএনপির চেয়ারপারসন খালেদা জিয়া রাজধানীর গুলশানের বাসভবন থেকে সিলেটের উদ্দেশে রওনা হন। তবে এটা কোনো নির্বাচনী প্রচারণা নয় বলে দাবি করেছেন দলের স্থায়ী কমিটির সদস্য আমীর খসরু মাহমুদ চৌধুরী।
সিলেট যাওয়ার পথে বিএনপির নেতা-কর্মীরা চেয়ারপারসনকে স্বাগত জানান। তাঁরা সড়কের বিভিন্ন অংশে অবস্থান নিয়ে খালেদা জিয়ার নামে স্লোগান দেন। সড়কের দুই পাশে পুলিশের উপস্থিতিও চোখে পড়ার মতো ছিল। খালেদা জিয়াকে স্বাগত জানাতে এসে গ্রেপ্তার হয়েছেন বিএনপি ও এর অঙ্গ-সহযোগী সংগঠনের নেতা-কর্মীরা। তা ছাড়া কোথাও কোথাও পুলিশ ও সরকারি দলের কর্মীদের বাধার সম্মুখীনও হতে হয়েছে তাঁদের। খালেদা জিয়ার সিলেট যাত্রাপথের নারায়ণগঞ্জ, কিশোরগঞ্জ ও নরসিংদী জেলার বিভিন্ন স্থানে এ ঘটনা ঘটে।
