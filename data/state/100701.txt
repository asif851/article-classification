
বহিরাগমন ও পাসপোর্ট অধিদপ্তরের মহাপরিচালক (ডিজি) মেজর জেনারেল মাসুদ রেজোয়ান বলেছেন, পাসপোর্ট সমর্পণ করার সঙ্গে নাগরিকত্বের কোনো সম্পর্ক নেই। সম্প্রতি বিএনপির ভারপ্রাপ্ত চেয়ারম্যান তারেক রহমানের পাসপোর্ট নিয়ে আলোচনার পরিপ্রেক্ষিতে তিনি এ কথা বলেন।
আজ বৃহস্পতিবার আগারগাঁওয়ে পাসপোর্ট অধিদপ্তরে এক সংবাদ সম্মেলনে ডিজি বলেন, ‘কারও পাসপোর্ট না থাকলে তাঁর নাগরিকত্ব বাতিল হয় না। যদি বিএনপির ভারপ্রাপ্ত চেয়ারম্যান তারেক রহমান তাঁর নাগরিকত্ব বাতিলের আবেদন করেন, তবে সেটা হবে ভিন্ন বিষয়। তবে তারেক এ বিষয়ে কোনো আবেদন করেছেন কি না, তা আমাদের জানা নেই।’
ডিজি জানান, তারেক যদি এখন পাসপোর্টের জন্য আবেদন করেন, তা তিনি পাবেন না। বাংলাদেশ পাসপোর্ট অধ্যাদেশ ১৯৭৩ দেখিয়ে তিনি বলেন, কোনো ব্যক্তি যদি দুই বছরের জন্য দণ্ডিত হন, তবে পাঁচ বছরের মধ্যে তিনি পাসপোর্ট পাবেন না। ২০১৪ সালে লন্ডনে পাসপোর্ট জমা দেওয়ার পর বিএনপির এই নেতা নতুন করে পাসপোর্টের জন্য আবেদন করেননি।
মহাপরিচালক বলেন, তারেককে পাসপোর্ট পেতে হলে জাতীয় পরিচয়পত্র লাগবে, যা তাঁর নেই। পাসপোর্ট ও জাতীয় পরিচয়পত্র পেতে হলে তাঁকে দেশে ফিরতে হবে।
এক প্রশ্নের জবাবে ডিজি বলেন, দেশে ফিরতে তারেক রহমানের কোনো সমস্যা নেই। বাংলাদেশ দূতাবাস থেকে ট্রাভেল পাস নিয়ে তিনি আসতে পারবেন। এটা যে-কেউই পারবেন। ২০০৮ সালে দেশ ছাড়ার পর লন্ডনে বাংলাদেশ দূতাবাসে তারেক রহমান ২০১০ সালে তার পাসপোর্ট নবায়ন করেন। দেশ ছাড়ার সময় তিনি অপরাধী হিসেবে অভিযুক্ত ছিলেন না।
২৩ এপ্রিল পররাষ্ট্র প্রতিমন্ত্রী শাহরিয়ার আলম গুলশানে এক সংবাদ সম্মেলনে বলেছিলেন, তারেক রহমান ও তাঁর স্ত্রী-কন্যা তাঁদের পাসপোর্ট যুক্তরাজ্যের স্বরাষ্ট্র মন্ত্রণালয়ে সমর্পণ করেছেন।
আরও পড়ুন...পররাষ্ট্র প্রতিমন্ত্রীর প্রকাশিত নথিকে ‘রহস্যজনক’ বলছে বিএনপিপররাষ্ট্র প্রতিমন্ত্রী শাহরিয়ার আলমকে বিএনপির ভারপ্রাপ্ত চেয়ারম্যান তারেক রহমানের আইনি নোটিশতারেক রহমান সপরিবারে যুক্তরাজ্যের স্বরাষ্ট্র মন্ত্রণালয়ে পাসপোর্ট সমর্পণ করেছেন
