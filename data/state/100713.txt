
লক্ষ্মীপুরের রামগঞ্জ উপজেলার সোনাপুর এলাকায় আজ শনিবার আওয়ামী লীগ ও ছাত্রলীগের মধ্যে ব্যাপক সংঘর্ষের ঘটনা ঘটেছে। এতে উভয় পক্ষের ১০ আহত হন। আহত লোকজনকে স্থানীয় ক্লিনিক ও রামগঞ্জ উপজেলা স্বাস্থ্য কমপ্লেক্সে ভর্তি করা হয়েছে। 
লক্ষ্মীপুর জেলা আওয়ামী লীগের সহসভাপতি সফিকুল ইসলামের অভিযোগ, পুলিশের সহযোগিতায় রামগঞ্জ উপজেলা শাখা ছাত্রলীগের সাবেক নেতা-কর্মীরা এ হামলা চালিয়েছেন। প্রত্যক্ষদর্শীরা জানান, আজ বেলা ১১টার দিকে সফিকুল ইসলাম গাড়িবহর নিয়ে ঢাকা থেকে রামগঞ্জে আসেন। গাড়িবহরটি সোনাপুর এলাকা হয়ে লক্ষ্মীপুর সদরের দিকে যাচ্ছিল। ওই সময় একই এলাকা হয়ে লক্ষ্মীপুর সদরের দিকে যাচ্ছিলেন রামগঞ্জ উপজেলা ছাত্রলীগের সাবেক নেতা-কর্মীরা। উভয় পক্ষ কাছাকাছি চলে এলে উত্তেজনার সৃষ্টি হয়। একপর্যায়ে তাঁদের মধ্যে সংঘর্ষ বেধে যায়। এ সময় আওয়ামী লীগ নেতার গাড়িবহরে থাকা চারটি মোটরসাইকেল ভাঙচুর করা হয়। প্রায় আধা ঘণ্টাব্যাপী সংঘর্ষে ১০ জন আহত হন। তাঁদের মধ্যে আওয়ামী লীগ নেতার পক্ষে রামগঞ্জ পৌরসভার ১ নম্বর ওয়ার্ডের কাউন্সিলর নজরুল ইসলামও আছেন। সাংবাদিকদের কাছে সফিকুল অভিযোগ করেন, গাড়িবহর নিয়ে তিনি লক্ষ্মীপুর সদরে পুলিশের মহাপরিদর্শকের (আইজিপি) এক অনুষ্ঠানে যোগ দিতে যাচ্ছিলেন। কমিউনিটি পুলিশিং নিয়ে ওই অনুষ্ঠানটি চলছিল। পথে রামগঞ্জ উপজেলা শাখা ছাত্রলীগের সাবেক সভাপতি সৈকত মাহমুদ ও সাবেক যুগ্ম সাধারণ সম্পাদক মেহেদী হাসানের নেতৃত্বে তাঁর গাড়িবহরে হামলা হয়। পরিকল্পিতভাবে এ হামলা চালানো হয়েছে বলে দাবি সফিকুলের। সফিকুলের অভিযোগ, রামগঞ্জ থানার ভারপ্রাপ্ত কর্মকর্তা (ওসি) তোতা মিয়ার সহযোগিতায় এ হামলা চালানো হয়েছে। অভিযোগ অস্বীকার করে মেহেদী হাসান প্রথম আলোকে বলেন, তাঁরাও আইজিপির অনুষ্ঠানে যোগ দিতে মিছিল নিয়ে যাচ্ছিলেন। গাড়িবহরে থাকা লোকজন তাঁদের ধাওয়া করেন। এতে সংঘর্ষ বেধে যায়। হামলার ঘটনায় সহযোগিতার অভিযোগ অস্বীকার করে রামগঞ্জ থানার ওসি তোতা মিয়া প্রথম আলোকে বলেন, খবর পেয়ে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। অপ্রীতিকর পরিস্থিতি এড়াতে পুলিশ সতর্ক রয়েছে। আইজিপির অনুষ্ঠানে আওয়ামী লীগ ও ছাত্রলীগের নেতাদের যোগ দেওয়ার বিষয়ে সুস্পষ্ট তথ্য পাওয়া যায়নি।
