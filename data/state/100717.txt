
গাজীপুর সিটি করপোরেশন নির্বাচনের ভোট গণনা শুরু হয়েছে। ভোট গ্রহণ শেষ হওয়ার পর তাত্ক্ষণিক প্রতিক্রিয়া জানিয়েছেন আওয়ামী লীগ ও বিএনপির সমর্থকেরা। ভোট গ্রহণ সুষ্ঠু হয়েছে বলে তাঁরা জানান। এক প্রতিক্রিয়ায় আওয়ামী লীগ-সমর্থিত প্রার্থী আজমত উল্লা খান বলেন, ভোট গ্রহণ সুষ্ঠু হয়েছে। ভোট গ্রহণ সম্পর্কে জানতে চাইলে বিএনপি-সমর্থিত প্রার্থী এম এ মান্নানের সঙ্গে যোগাযোগের চেষ্টা করা হয়। তাঁর নির্বাচনের প্রচারসঙ্গী মোহাম্মদ দেলওয়ার হোসেন বলেন, ‘উনি ব্যস্ত আছেন।’ নির্বাচন কেমন হয়েছে, জানতে চাইলে বিএনপি-সমর্থিত প্রার্থী এম এ মান্নানের নির্বাচন পরিচালনা কমিটির প্রধান সমন্বয়ক হাসান উদ্দিন সরকার বলেন, ভোট গ্রহণ সুষ্ঠু হয়েছে। যদি ভোট গণনা ঠিক হয়, তাহলে তাঁরা (বিএনপি) জয়ী হবেন। তিনি বলেন, তাঁদের একটি অভিযোগ রিটার্নিং কর্মকর্তাকে জানানো হয়েছে। কিন্তু কী অভিযোগ, তা তিনি বলেননি। অভিযোগ সম্পর্কে রিটার্নিং কর্মকর্তা মতিয়ার রহমান বলেন, ভোট গ্রহণের শেষ পর্যন্ত তিনি কোনো অভিযোগ পাননি। টঙ্গী সার্কেলের ঊর্ধ্বতন সহকারী পুলিশ সুপার মোহাম্মদ ফারুক হোসেন বলেন, ভোট গ্রহণ চলাকালে একটি অভিযোগও তাঁরা পাননি। 
