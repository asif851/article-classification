

‘কাদা ছোড়াছুড়ি’ বন্ধ করে প্রধানমন্ত্রী শেখ হাসিনাকে জনগণের সমস্যা নিয়ে ভাবার অনুরোধ জানিয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।
বিএনপির প্রতিষ্ঠাবার্ষিকী উপলক্ষে আজ রোববার বিকেলে প্রেসক্লাবে এক আলোকচিত্র প্রদর্শনীর উদ্বোধনী অনুষ্ঠানে মির্জা ফখরুল এ অনুরোধ করেন। জাতীয়তাবাদী সামাজিক ও সাংস্কৃতিক সংগঠন (জাসাস) এ অনুষ্ঠানের আয়োজন করে।
গতকাল শনিবার রাজধানীর সোহরাওয়ার্দী উদ্যানে জাতীয় শোক দিবসের আলোচনা সভায় ১৫ আগস্ট জন্মদিন পালন করায় খালেদা জিয়াকে ‘বিকৃত চরিত্র ও মানসিকতার’ বলে মন্তব্য করেন প্রধানমন্ত্রী ও আওয়ামী লীগের সভানেত্রী শেখ হাসিনা।প্রধানমন্ত্রীর এ বক্তব্যের সমালোচনা করে মির্জা ফখরুল ইসলাম বলেন, ‘তাঁর বক্তব্য রাজনৈতিক শিষ্টাচার বিবর্জিত তো বটেই, ভয়ংকরও। তিনবারের নির্বাচিত প্রধানমন্ত্রীকে তিনি খুনি বলছেন। প্রধানমন্ত্রীর প্রতি প্রশ্ন রেখে ফখরুল বলেন, ‘সর্বোচ্চ আদালত কোন নেতাকে “রং হেডেড” বলেছিল? খালেদা জিয়াকে নয়, শেখ হাসিনাকে।’শেখ হাসিনার উদ্দেশে বিএনপির ভারপ্রাপ্ত মহাসচিব বলেন, ‘অনুরোধ করি, দয়া করে কাদা ছোড়াছুড়ি বন্ধ করে শিষ্টাচারবহির্ভূত কথা বন্ধ করে জনগণের সমস্যা নিয়ে চিন্তা করুন।’ ফখরুল অভিযোগ করেন এখন জনজীবন বিপর্যস্ত হয়ে পড়েছে, এখন ঘরে বাইরে কোথাও মানুষের নিরাপত্তা নেই।
মির্জা ফখরুল ইসলাম বলেন, বিএনপির ওপর একের পর আঘাত এসেছে, কিন্তু খালেদা জিয়ার নেতৃত্বে বিএনপি ধ্বংসস্তূপ থেকে ফিনিক্স পাখির মতে ঘুরে দাঁড়িয়েছে। তিনি দলীয় নেতা-কর্মীদের এ সরকারের বিরুদ্ধে চলমান আন্দোলনে ঝাঁপিয়ে পড়ার আহ্বান জানান।
