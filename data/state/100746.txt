
মুক্তিযোদ্ধাদের যাচাই-বাছাইয়ের কার্যক্রম চলবে। মুক্তিযুদ্ধ বিষয়ক মন্ত্রণালয় এক বিজ্ঞপ্তিতে এ কথা জানিয়েছে।
বিজ্ঞপ্তিতে বলা হয়েছে, গোপালগঞ্জের কোটালীপাড়ার এক মুক্তিযোদ্ধা কমান্ডারের করা রিট আবেদনের প্রেক্ষিতে আদালত গোপালগঞ্জ, নারায়ণগঞ্জ, নোয়াখালী, চাঁদপুর, গাইবান্ধা, নীলফামারী, ঝালকাঠি ও সিলেটের যাচাই-বাছাই কমিটি স্থগিত করে। পরে মুক্তিযুদ্ধ বিষয়ক মন্ত্রণালয় গত ২৯ জানুয়ারি ও ১৬ ফেব্রুয়ারি ভিন্ন ভিন্ন প্রজ্ঞাপন দিয়ে মুক্তিযোদ্ধাদের যাচাই-বাছাই কার্যক্রম স্থগিত করে।
মন্ত্রণালয় জানায়, ১৯ মার্চ সুপ্রিম কোর্টের আপিল বিভাগ লিভ টু আপিল মামলায় হাইকোর্ট বিভাগের ২৯ জানুয়ারির আদেশে অন্তর্বর্তীকালীন স্থগিতাদেশ প্রদান করেছে। এ অবস্থায় অন্য কোনো মামলা বা রিট পিটিশনের আদেশ দ্বারা স্থগিতাদেশ না থাকলে উপজেলা, জেলা মহানগর যাচাই বাছাই কার্যক্রম চলবে।
মুক্তিযোদ্ধাদের যাচাই বাছাইয়ের জন্য মহানগর, জেলা ও উপজেলায় কমিটি করতে মুক্তিযুদ্ধ বিষয়ক মন্ত্রণালয় গত ১২ জানুয়ারি একটি গেজেট প্রকাশ করে।
এ ছাড়া মুক্তিযোদ্ধাদের তালিকা যাচাই বাছাইয়ের বিষয়ে জাতীয় মুক্তিযোদ্ধা কাউন্সিল গত বছরের ১০ ডিসেম্বর একটি নির্দেশিকা জারি করে। পরে গত ৫ জানুয়ারি আরেকটি গণবিজ্ঞপ্তির মাধ্যমে বাছাইয়ের তারিখ পরিবর্তন করা হয়। এরপর ২১ জানুয়ারি আট জেলার জন্য যাচাই বাছাই কমিটি করে প্রজ্ঞাপন জারি করে মুক্তিযোদ্ধা মন্ত্রণালয়।
 
