
রাজধানীতে আজ বৃহস্পতিবার সকাল থেকেই বৃষ্টি। কখনো গুঁড়ি গুঁড়ি, কখনোবা ঝিরিঝিরি। কার্তিকের মাঝামাঝি সময়ে হঠাৎ এই বৃষ্টিতে দুর্ভোগে পড়তে হয় নগরবাসীকে। সাতসকালে যাঁদের ঘরের বাইরে ছুটতে হয়েছে, তাঁরা অনেকেই কাকভেজা হয়ে গন্তব্যে পৌঁছান। যানবাহন কম থাকায় স্কুলগামী শিশুদের নিয়ে বিপাকে পড়েন অভিভাবকেরা।
নগরবাসী অনেকে বলছেন, এই বৃষ্টি শীতের আমেজ দিয়ে যাবে।
গতকাল বুধবার আবহাওয়া অফিস সূত্রে জানা যায়, ঘূর্ণিঝড় কায়ান্টের প্রভাবে আজ বৃহস্পতি ও আগামীকাল শুক্রবার সারা দেশের আকাশ কিছুটা মেঘলা থাকবে। ওই সময়ে সারা দেশে হালকা বৃষ্টি হতে পারে। খুলনা, চট্টগ্রাম ও বরিশাল বিভাগে হালকা বা ভারী বৃষ্টিপাত হতে পারে।
পূর্ব-মধ্য বঙ্গোপসাগর ও তৎসংলগ্ন এলাকায় অবস্থানরত ঘূর্ণিঝড় কায়ান্ট গতকাল বুধবার সামান্য পশ্চিম, দক্ষিণ-পশ্চিম দিকে অগ্রসর হয়ে একই এলাকায় অবস্থান করছিল। ঘূর্ণিঝড়ের প্রভাবে সাগর উত্তাল রয়েছে। চট্টগ্রাম, মোংলা ও পায়রা সমুদ্রবন্দর ও কক্সবাজারকে গতকাল পর্যন্ত ২ নম্বর দূরবর্তী হুঁশিয়ারি সংকেত দেখিয়ে যেতে বলা হয়েছে।
আরও পড়ুন: 
ঘূর্ণিঝড় ‘কায়ান্টের’ গতিপথ বাংলাদেশের দিকে নয়
