
কক্সবাজারের রামু থেকে অপহৃত তিন ব্যক্তিকে উদ্ধার করা করেছে। গত শনিবার ভোরে উপজেলার ঈদগড় জঙ্গলে অভিযান চালিয়ে অপহরণের ২৪ ঘণ্টার মধ্যে তাঁদের উদ্ধার করে পুলিশ। এ ঘটনায় জড়িত সন্দেহে ১০ জনকে আটক করা হয়েছে। পুলিশ জানায়, আটক ব্যক্তিরা অপহরণ ও ডাকাতির ঘটনায় জড়িত।গত শুক্রবার ভোরে বান্দরবানের নাইক্ষ্যংছড়ি উপজেলার বাইশারী ইউনিয়নের সাবেক মেম্বার আবু তৈয়ুব, একই ইউনিয়নের যৌথ খামারপাড়ার আবু ছিদ্দিক ও চকরিয়ার চিরিঙ্গা এলাকার শাহ আলমকে অপহরণ করে অস্ত্রধারীরা। কক্সবাজারের ‘ঈদগাঁও-ঈদগড়-বাইশারী’ সড়কের রামু উপজেলার ঈদগড় ইউনিয়নের পানেরছড়াঢালা এলাকা থেকে তাঁদের অপহরণ করা হয়।পুলিশ জানায়, আবু ছিদ্দিকের অসুস্থ বাবা আবুল ফজলকে নিয়ে অ্যাম্বুলেন্সে করে চট্টগ্রাম থেকে তাঁরা ওই সড়ক দিয়ে নাইক্ষ্যংছড়ির বাইশারী যাচ্ছিলেন। অপহরণকারীরা চালক আবদুর রহিম ও রোগী আবুল ফজলকে অ্যাম্বুলেন্সে রেখে বাকি তিনজনকে অপহরণ করেন।রামু থানার ভারপ্রাপ্ত কর্মকর্তা (ওসি) আবদুল মজিদ বলেন, শনিবার ভোরে ঈদগড় জঙ্গলে অভিযান চালিয়ে তিনজনকে উদ্ধার করা হয়। তাদের কক্সবাজার সদর মডেল থানায় হস্তান্তর করা হয়েছে। অভিযানে সদর থানার পুলিশও অংশ নেয়।ওসি বলেন, অপহরণের ঘটনায় জড়িত সন্দেহে গতকাল রোববার বিকেল পর্যন্ত পুলিশ ঈদগড়ের জঙ্গল থেকে ১০ ব্যক্তিকে আটক করেছে। রামু থানায় প্রত্যেকের বিরুদ্ধে ডাকাতি, অপহরণসহ একাধিক মামলা রয়েছে। আটক ব্যক্তিরা হলেন আমির মোহাম্মদ, মো. তারেক, আবদুর রহিম, মহিউদ্দিন, সলিম উল্লাহ, নুর মোহাম্মদ, নবী হোসেন, সাইদুল ইসলাম, জয়নাল আবেদীন ও আবু ছৈয়দ। সবাই ঈদগড় ইউনিয়নের বাসিন্দা।কক্সবাজার সদর মডেল থানার ভারপ্রাপ্ত কর্মকর্তা (ওসি) মো. আসলাম হোসেন বলেন, অপহরণের ঘটনায় গতকাল অজ্ঞাতপরিচয় ১৬ জনের বিরুদ্ধে থানায় মামলা করা হয়েছে। মামলার বাদী হয়েছেন ঈদগাঁও পুলিশ ফাঁড়ির এসআই মো. জাহাঙ্গীর।
