
রাজধানীর শাহবাগে পরীক্ষার সময়সূচির দাবিতে গত ২০ জুলাই আন্দোলনের সময় পুলিশের কাঁদানে গ্যাসের শেলের আঘাতে চোখ হারানো সরকারি তিতুমীর কলেজের ছাত্র সিদ্দিকুর রহমানকে চাকরি দিয়েছে স্বাস্থ্য মন্ত্রণালয়। তাঁকে সরকারি প্রতিষ্ঠান এসেনসিয়াল ড্রাগস কোম্পানি লিমিটেডে টেলিফোন অপারেটর পদে নিয়োগ দেওয়া হয়েছে। আগামী ১ অক্টোবর তিনি কর্মস্থলে যোগ দেবেন।
গতকাল বুধবার সচিবালয়ে স্বাস্থ্য মন্ত্রণালয়ে আয়োজিত এক অনুষ্ঠানে সিদ্দিকুরের হাতে নিয়োগপত্র তুলে দেন স্বাস্থ্যমন্ত্রী মোহাম্মদ নাসিম। দৃষ্টিশক্তি হারানো সিদ্দিকুরকে সরকারি চাকরির আশ্বাস দিয়েছিলেন তিনি।
নিয়োগপত্র অনুযায়ী, টেলিফোন অপারেটর পদে এক বছরের জন্য অস্থায়ী ভিত্তিতে নিয়োগ দেওয়া হয়েছে। তাঁর বেতন ধরা হয়েছে ১৩ হাজার টাকা। সঙ্গে আনুষঙ্গিক সুযোগ-সুবিধাও পাবেন। এক বছর পর চাকরি স্থায়ী হলে বেতন হবে ২৩ হাজার টাকা। সরকারি বার্তা সংস্থা বাসস এ তথ্য জানিয়েছে।
অনুষ্ঠানে স্বাস্থ্যমন্ত্রী বলেন, এ ঘটনাটি অনেক কষ্টের ও বেদনাদায়ক। তবে সরকারের প্রতিশ্রুতি অনুযায়ী চাকরি দিতে পারা স্বস্তিদায়ক। সিদ্দিকুরের প্রতি সরকারের নজর থাকবে। তিনি বলেন, চোখ রক্ষা করতে রাষ্ট্রীয়ভাবে সর্বোচ্চ চেষ্টা করা হয়েছে, কিন্তু সেটা সফল হয়নি। সিদ্দিকুর এক চোখে ঝাপসা দেখতে পান। তিনি পড়াশোনাও চালিয়ে যাবেন।
সিদ্দিকুর রহমান বলেন, তাঁর অনেক স্বপ্ন ছিল। কিন্তু এখন সে চিন্তা করে লাভ নেই। তিনি এখন আগের অবস্থানে নেই। তারপরও স্বপ্ন বাস্তবায়নে চেষ্টা চালিয়ে যাবেন। এ সময় তিনি প্রধানমন্ত্রী শেখ হাসিনা, স্বাস্থ্যমন্ত্রী, সাংবাদিক, শিক্ষক ও বন্ধুদের ধন্যবাদ জানান এবং তাঁদের প্রতি কৃতজ্ঞতা প্রকাশ করেন। অনুষ্ঠানে উপস্থিত ছিলেন স্বাস্থ্য প্রতিমন্ত্রী জাহিদ মালেক, স্বাস্থ্য অধিদপ্তরের মহাপরিচালক অধ্যাপক আবুল কালাম আজাদ, এসেনসিয়াল ড্রাগস কোম্পানির ব্যবস্থাপনা পরিচালক অধ্যাপক এহসানুল কবির জগলুল প্রমুখ।
