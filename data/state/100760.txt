
মিরপুরে এক পোশাকশ্রমিককে ধর্ষণের ঘটনায় হাইকোর্টের নির্দেশ অনুসারে আদালতে হাজির হয়েছেন পুলিশের দুই কর্মকর্তাসহ তিনজন।
তাঁরা হলেন ঢাকা মহানগর পুলিশের মিরপুর বিভাগের উপকমিশনার (ডিসি) ইমতিয়াজ আহমেদ, মিরপুর থানার ভারপ্রাপ্ত কর্মকর্তা (ওসি) মো. সালাহউদ্দিন খান ও ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারের সমন্বয়ক চিকিত্সক বিলকিস বেগম।
আজ সোমবার বেলা দুইটার দিকে বিচারপতি ফারাহ মাহবুব ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চে এ বিষয়ে করা রিটের ওপর শুনানি হওয়ার কথা।
ডেপুটি অ্যাটর্নি জেনারেল আমাতুল করীম প্রথম আলোকে বলেন, তিন কর্মকর্তা আদালতে হাজির হয়েছেন। বেলা দুইটার দিকে শুনানির সময় নির্ধারণ করা হয়েছে।
৯ জুলাই হাইকোর্টের বেঞ্চ ধর্ষণের ঘটনায় নেওয়া পদক্ষেপ জানাতে মিরপুর বিভাগের ডিসি ও মিরপুর থানার ওসিকে ১৫ জুলাই আদালতে হাজির হতে নির্দেশ দেন। আদালতে হাজির হয়ে তাঁরা বক্তব্য দেন। আদালত তাঁদের বক্তব্য হলফনামা আকারে ২১ জুলাইয়ের মধ্যে দাখিল করতে বলেন। ওই দিন ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারের সমন্বয়ক চিকিত্সক বিলকিস বেগম ক্ষতিগ্রস্তের শারীরিক পরীক্ষা ও চিকিত্সা-সংক্রান্ত প্রতিবেদন দেন। আদালত এটিও হলফনামা আকারে জমা দিতে বলেন। এর ধারাবাহিকতায় তাঁরা আজ আদালতে হাজির হন।
‘চলন্ত মাইক্রোবাসে পোশাকশ্রমিককে ধর্ষণ’ শিরোনামে ৩ জুলাই সংবাদপত্রে প্রতিবেদন ছাপা হয়। প্রকাশিত প্রতিবেদন যুক্ত করে চিলড্রেন চ্যারিটি বাংলাদেশ ফাউন্ডেশনের পক্ষে ৫ জুলাই রিট আবেদনটি করা হয়।
