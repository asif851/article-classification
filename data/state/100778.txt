
রংপুরের পীরগাছা, মেহেরপুর, রাজশাহীর বাগমারায় ও চাঁদপুরের মতলব দক্ষিণ উপজেলায় আওয়ামী লীগের ২২ জন ‘বিদ্রোহী’ প্রার্থীকে বহিষ্কার করা হয়েছে। আমাদের নিজস্ব প্রতিবেদক ও প্রতিনিধিদের পাঠানো খবর:মতলব দক্ষিণ (চাঁদপুর): চাঁদপুরের মতলব দক্ষিণ উপজেলার চার ইউনিয়নে আওয়ামী লীগের পাঁচ বিদ্রোহী প্রার্থী ও দুজন নেতাকে দল থেকে বহিষ্কার করা হয়। গতকাল সোমবার দুপুরে উপজেলা আওয়ামী লীগের কার্যালয়ে এক সভায় বহিষ্কারের এ সিদ্ধান্ত নেওয়া হয়।কেন্দ্রের নির্দেশ অমান্য করে ৭ মে অনুষ্ঠেয় নির্বাচনে বিদ্রোহী প্রার্থী হিসেবে নির্বাচন করায় এসব প্রার্থীকে বহিষ্কার করা হয়। তাঁরা হলেন নায়েরগাঁও উত্তর ইউনিয়ন আওয়ামী লীগের সদস্য শফিক পাটোয়ারী, নায়েরগাঁও দক্ষিণ ইউনিয়ন যুবলীগের যুগ্ম আহ্বায়ক মাসুদ রানা, ওই ইউনিয়ন আওয়ামী লীগের সদস্য এস এম আনোয়ার হোসেন, ইউনিয়ন আওয়ামী লীগের ক্রীড়া সম্পাদক মো. নেছার এবং উপাদী উত্তর ইউনিয়ন আওয়ামী লীগের সদস্য কাইয়ুম খান।এ ছাড়া উপাদী দক্ষিণ ইউনিয়নে দলের মনোনীত প্রার্থীর বিরুদ্ধে ভোটের প্রচারণা চালানোর অভিযোগে উপজেলা আওয়ামী লীগের সহসভাপতি আলী আশ্রাফ পাটোয়ারী ও ইউনিয়ন আওয়ামী লীগের সদস্য মো. সুমনকেও দল থেকে বহিষ্কার করা হয়।কুষ্টিয়া: মেহেরপুর জেলা আওয়ামী লীগের সদস্য নাজমুল হুদা ও গাংনী উপজেলা আওয়ামী লীগের কোষাধ্যক্ষ আয়ুব আলীকে বহিষ্কার করেছে জেলা আওয়ামী লীগ। ইউপি নির্বাচনে বিদ্রোহী চেয়ারম্যান প্রার্থী হওয়ায় দলীয় শৃঙ্খলা ভঙ্গের অভিযোগে দল এ সিদ্ধান্ত নিয়েছে।গত রোববার রাতে জেলা আওয়ামী লীগের সভাপতি ও মেহেরপুর-১ আসনের সাংসদ ফরহাদ হোসেন ও সাধারণ সম্পাদক এম এ খালেক স্বাক্ষরিত এক বিজ্ঞপ্তিতে বিষয়টি জানানো হয়।নাজমুল হুদা তেঁতুলবাড়ীয়া ও আয়ুব আলী ষোলটাকা ইউনিয়নের চেয়ারম্যান পদে ‘বিদ্রোহী’ হিসেবে প্রতিদ্বন্দ্বিতা করছেন।রংপুর: গত শনিবার পীরগাছা উপজেলায় দলের এক সভায় ছয়জন বিদ্রোহী প্রার্থীকে বহিষ্কারের সিদ্ধান্ত হয়। তাঁরা হলেন উপজেলা আওয়ামী লীগের সদস্য ও ইটাকুমারী ইউনিয়নের বর্তমান চেয়ারম্যান জসিজল হক; উপজেলা আওয়ামী লীগের সহসভাপতি ও অন্নদানগর ইউপির চেয়ারম্যান আনোয়ার হোসেন; উপজেলা আওয়ামী লীগ সদস্য ও তাম্বলপুর ইউপির স্বতন্ত্র প্রার্থী শামসুল হক; উপজেলা আওয়ামী লীগের সদস্য ও ছাওলা ইউনিয়নে স্বতন্ত্র প্রার্থী হাবিবুর রহমান, উপজেলা আওয়ামী লীগের সদস্য মাহবুবার রহমান ও মশিয়ার রহমান।বাগমারা (রাজশাহী): দলীয় সিদ্ধান্ত অমান্য করে নির্বাচনে অংশ নেওয়ার অভিযোগে নয়জন ‘বিদ্রোহী’ প্রার্থীকে সাময়িক বহিষ্কার করা হয়েছে। তাঁদের স্থায়ী বহিষ্কারের জন্য কারণ দর্শানোর নোটিশ দেওয়া হয়েছে। গতকাল সোমবার এ-সংক্রান্ত একটি চিঠি দিয়েছে জেলা কমিটি।সাময়িক বহিষ্কার হওয়া বিদ্রোহী প্রার্থীরা হলেন: গোয়ালকান্দি ইউনিয়ন আ. লীগের সভাপতি আলমগীর সরকার, গণিপুরের সভাপতি হারুণ অর রশিদ, নরদাশের সভাপতি আবদুর রশিদ ও সহসভাপতি জোনাব আলী, আউচপাড়ার সাধারণ সম্পাদক শহিদুল ইসলাম, যোগীপাড়ার সাধারণ সম্পাদক মোস্তফা কামাল, মাড়িয়ার সদস্য আকবর আলী, দ্বীপপুরের সদস্য মকলেছুর রহমান এবং হামিরকুৎসা ইউনিয়ন আ.লীগের সদস্য আবদুল বারী।
