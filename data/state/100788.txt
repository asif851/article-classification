
ধারণক্ষমতার অতিরিক্ত যাত্রী বহনের দায়ে টেকনাফ-সেন্ট মার্টিন নৌপথে চলাচলকারী বে-ক্রুজ নামের পর্যটকবাহী একটি জাহাজকে ৫০ হাজার টাকা জরিমানা করেছেন ভ্রাম্যমাণ আদালত।
আজ সোমবার বিকেল পাঁচটার দিকে টেকনাফ উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিকের নেতৃত্বে ভ্রাম্যমাণ আদালত পরিচালনা করে এই জরিমানা আদায় করা হয়। ইউএনও মো. জাহিদ হোসেন ছিদ্দিক বলেন, টেকনাফের দমদমিয়া ঘাট থেকে সেন্ট মার্টিন নৌপথে প্রতিদিন পর্যটকবাহী নয়টি জাহাজ চলাচল করে। বাংলাদেশ অভ্যন্তরীণ নৌপরিবহন কর্তৃপক্ষের সহযোগিতায় জাহাজগুলোতে অভিযান চালানো হয়। এ সময় বে-ক্রুজ জাহাজে ২৫১ জনের ধারণক্ষমতার অতিরিক্ত ৮৭ জন যাত্রী ছিল। এ কারণে ওই জাহাজের কর্তৃপক্ষের কাছ থেকে ৫০ হাজার টাকা জরিমানা আদায় করা হয়েছে।
উপজেলা প্রশাসন সূত্রে জানা গেছে, জাহাজগুলোতে অতিরিক্ত যাত্রী পরিবহনের অভিযোগে গত ১৯ ডিসেম্বর থেকে ২৯ জানুয়ারি পর্যন্ত পাঁচটি অভিযান চালায় উপজেলা প্রশাসন। এতে জাহাজ এলসিটি কুতুবদিয়াকে দুই লাখ টাকা, এসটি খিজিরকে এক লাখ, এমভি পারিজাতকে ৪০ হাজার, এসটি শহীদ সুকান্ত বাবুকে ১৫ হাজার ও বে-ক্রুজকে ৫০ হাজার টাকা জরিমানা করা হয়েছে।
