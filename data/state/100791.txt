
পরপর দুই দিন উল্টো পথে গাড়ি চালিয়ে ধরা পড়া পল্লী উন্নয়ন ও সমবায়সচিবের গাড়িচালক বাবুল মোল্লাকে চালকের পদ থেকে অব্যাহতি দেওয়া হয়েছে। পল্লী উন্নয়ন ও সমবায় মন্ত্রণালয়ের জনসংযোগ কর্মকর্তা মোহাম্মদ জাকির হোসেন প্রথম আলোকে এ কথা জানান।
মোহাম্মদ জাকির হোসেন বলেন, প্রশাসনিক ব্যবস্থা গ্রহণ করে চালকের দায়িত্ব থেকে গতকাল মঙ্গলবার রাতে বাবুল মিয়াকে অব্যাহতি দেওয়া হয়। এ ছাড়া পরপর দুই দিন উল্টো পথে গাড়ি চালানোর কারণ জানতে তাঁকে নোটিশ দেওয়া হয়েছে।
পল্লী উন্নয়ন ও সমবায় মন্ত্রণালয়ের সচিব মাফরুহা সুলতানার গাড়িচালক বাবুল মোল্লা উল্টো পথে গাড়ি চালিয়ে প্রথম দিন রোববার ট্রাফিক পুলিশের কাছে ধরা পড়েন হেয়ার রোডে। ঠিক এক দিন পর গতকাল সোমবার বিকেল চারটার দিকে আবারও উল্টো পথে গাড়ি চালিয়ে বাংলামোটরে তিনি ধরা পড়েন। দুবার ধরা পড়ার সময় ওই গাড়িতে ছিলেন সচিব মাফরুহা সুলতানা।
গত শনিবার ধরা পড়ার সময় বাবুল মোল্লা এক সার্জেন্টকে বলেছিলেন, ‘নতুন কোনো আইন হয়েছে নাকি?’
 
 
