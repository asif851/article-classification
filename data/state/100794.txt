
ঢাকা মেডিকেল কলেজ হাসপাতালে ‘মৃত’ ঘোষণা করা এক নবজাতক আজ শনিবার সকালে দাফনের প্রস্তুতিকালে নড়েচড়ে উঠেছে। গতকাল শুক্রবার রাতে শিশুটি ঢাকা মেডিকেল কলেজ হাসপাতালে জন্ম নেয়। আজ সকালে চিকিৎসকেরা শিশুটিকে মৃত ঘোষণা করেছিলেন। শিশুটিকে দাফনের জন্য রাজধানীর আজিমপুর কবরস্থানে নিয়ে যাওয়া হলে নড়েচড়ে ওঠে।
ঢাকা মেডিকেল সূত্রে জানা গেছে, শিশুটির মা সুলতানা বেগম ও বাবা মোহাম্মদ জাহাঙ্গীর আলম। তাঁরা কেরানীগঞ্জের চুনকুটিয়া এলাকায় থাকেন। গতকাল রাত ১২টার দিকে ঢাকা মেডিকেল কলেজ হাসপাতালে সুলতানা বেগমের একটি পুত্রসন্তানের জন্ম হয়। তবে শিশুটির ওজন মাত্র ১২০০ গ্রাম ও শারীরিক পরিস্থিতি দুর্বল হওয়ায় চিকিৎসকেরা জানান, শিশুটিকে বাঁচানো কঠিন হবে। শিশুটিকে হাসপাতালের ২১৩ নম্বর ওয়ার্ডে পাঠানোর পরামর্শ দেন তাঁরা। ওই ওয়ার্ডে চিকিৎসাধীন অবস্থায় আজ সকালে কর্তব্যরত চিকিৎসকেরা শিশুটিকে মৃত ঘোষণা করে মৃত্যু সনদ দেন। সকাল সাড়ে আটটার দিকে দাফনের জন্য শিশুটিকে আজিমপুর কবরস্থানে নিয়ে যান বাবা জাহাঙ্গীর আলম। তিনি যখন শিশুটিকে দাফনের প্রস্তুতি নিচ্ছিলেন, এ সময় পাশেই দাদির কবর জিয়ারত করছিলেন কলেজছাত্র মো. তারেক। তারেকই প্রথম দেখতে পান, বাবার কোলে থাকা শিশুটি নড়াচড়া করছে। সকাল সাড়ে ১০টার দিকে বাবা জাহাঙ্গীর আলমসহ কয়েকজন ছাত্র শিশুটিকে আবার ঢাকা মেডিকেল কলেজ হাসপাতালে নিয়ে যান। শিশুটি বর্তমানে হাসপাতালের নিবিড় পরিচর্যাকেন্দ্রে (আইসিইউ) চিকিৎসাধীন। তার অবস্থা আশঙ্কাজনক বলে চিকিৎসকেরা জানিয়েছেন।
ঢাকা মেডিকেল কলেজ হাসপাতালে পরিচালক ব্রিগেডিয়ার জেনারেল (অব.) মোস্তাফিজুর রহমান ঘটনার সত্যতা নিশ্চিত করেছেন। তিনি জানান, ঢাকা মেডিকেল কলেজের সহযোগী অধ্যাপক জামালউদ্দিনকে প্রধান করে চার সদস্য বিশিষ্ট তদন্ত কমিটি গঠন করা হয়েছে। কমিটিকে পাঁচ কার্যদিবসের মধ্যে তদন্ত প্রতিবেদন জমা দিতে বলা হয়েছে।
