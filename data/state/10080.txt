
বর্তমান ও সাবেক দুই সাংসদের বিরুদ্ধে মাদক ব্যবসাসহ বিভিন্ন দুর্নীতির অভিযোগে অনুসন্ধান শুরু করেছে দুর্নীতি দমন কমিশন (দুদক)। গতকাল ৭ মার্চ দুদক এ অনুসন্ধানের সিদ্ধান্ত নেয়।
এর মধ্যে খুলনা-২ আসনের আওয়ামী লীগ দলীয় সাংসদ মিজানুর রহমানের বিরুদ্ধে মাদক ব্যবসার অভিযোগ উঠেছে। এ ছাড়া খুলনা সিটি করপোরেশন ও অন্যান্য সরকারি অফিসের ঠিকাদারি কাজ নিজ পরিবারের সদস্যদের নামে নিয়ে নামমাত্র কাজ করে বাকি টাকা আত্মসাতের অভিযোগ উঠেছে।  বিএনপির সাবেক দুই সাংসদ রুহুল কুদ্দুস তালুকদার দুলু ও আসাদুল হাবিব দুলুর বিরুদ্ধেও অভিযোগ উঠেছে। এর মধ্যে নাটোরের সাবেক সাংসদ রুহুল কুদ্দুস দুলুর বিরুদ্ধে মাদকব্যবসা, টেন্ডারবাজি ও ব্যবসায়ীদের কাছ থেকে চাঁদা আদায় করে ৫০০ কোটি টাকা জ্ঞাত আয়বহির্ভূত সম্পদ অর্জনের অভিযোগ উঠেছে।
আর লালমনিরহাটের বিএনপির সাবেক সংসদ আসাদুল হাবিব দুলুর বিরুদ্ধেও টেন্ডারবাজি ও ব্যবসায়ীদের কাছ থেকে চাঁদাবাজির অভিযোগ উঠেছে।
দুদক সূত্র জানায়, তিন সাংসদের বিরুদ্ধে মাদক ব্যবসাসহ বিভিন্ন দুর্নীতি অনিময়ের অভিযোগ দুদকে এসেছে। দাখিল করা এসব অভিযোগ অনুসন্ধানের সিদ্ধান্ত নিয়েছে কমিশন।
