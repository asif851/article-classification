
প্রখ্যাত ইতিহাসবিদ ও অক্সফোর্ড বিশ্ববিদ্যালয়ের ইমেরিটাস অধ্যাপক তপন রায়চৌধুরী পরলোকগমন করেছেন। তাঁর বয়স হয়েছিল ৮৮ বছর। পরিবার সূত্র জানায়, গত গ্রীষ্মে তাঁর কয়েক দফা স্ট্রোক হয়। বেশ কয়েক দিন ধরে তিনি শয্যাশায়ী ছিলেন। গত সোম ও মঙ্গলবার আবার তাঁর স্ট্রোক হয়। পরে তাঁর শরীরে কোনো ওষুধ কাজ করছিল না। গত বুধবার অক্সফোর্ডের নিজ বাড়িতে স্থানীয় সময় সন্ধ্যা ছয়টায় তিনি মারা যান। তিনি স্ত্রী, মেয়ে ও নাতনি রেখে গেছেন। ১৯২৬ সালে বাংলাদেশের বরিশালে তপন রায় চৌধুরীর জন্ম। সেখানেই তাঁর স্কুলজীবন কাটে। ১৯৪৮ সালে পরিবারের সঙ্গে তিনি বাংলাদেশ ছেড়ে ভারতে চলে যান। কলকাতা বিশ্ববিদ্যালয় এবং অক্সফোর্ড বিশ্ববিদ্যালয়ে লেখাপড়া করেন তিনি। উভয় বিশ্ববিদ্যালয় থেকেই তিনি ডি-ফিল ডিগ্রি অর্জন করেন। দীর্ঘদিন ধরে তিনি অক্সফোর্ড বিশ্ববিদ্যালয়ে ইতিহাস ও সভ্যতা বিষয়ে শিক্ষকতা করতেন।ব্রিটিশ ভারতের ইতিহাস এবং বাংলার ইতিহাস গবেষণায় তাঁর গুরুত্বপূর্ণ অবদান রয়েছে। বাংলা ও ইংরেজি উভয় ভাষায় তাঁর বেশ কিছু বই আছে। তাঁর লেখা উল্লেখযোগ্য বইয়ের মধ্যে রয়েছে বাঙালনামা, রোমন্থন অথবা ভীমরতিপ্রাপ্তর পরচরিতচর্চা। ২০০৭ সালে তিনি ভারত সরকারের সম্মানসূচক পদ্মভূষণ উপাধি পান। গতকাল বৃহস্পতিবার রাতে বিবিসিকে দেওয়া এক সাক্ষাৎকারে তপন রায়চৌধুরী প্রসঙ্গে নোবেলজয়ী অর্থনীতিবিদ অমর্ত্য সেন বলেন, ‘তিনি আমাদের সময়কার ইতিহাসবিদদের মধ্যে একজন প্রধান লেখক। তিনি সারা জীবনই অবিভক্ত বাংলার ও উপমহাদেশের ইতিহাস নিয়ে কাজ করে গেছেন। তাঁর চিন্তাধারা ছিল খুবই সূক্ষ্ম। তাঁর চিন্তাধারায় আমি ও আমার মতো অনেকেই প্রভাবিত হয়েছে। আমাদের দুজনেরই পূর্ববঙ্গের শিকড়ের প্রতি টান ছিল।’
