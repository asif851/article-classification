
আইনমন্ত্রী আনিসুল হক বলেছেন, ২১ আগস্ট গ্রেনেড হামলার ঘটনায় জিয়া পরিবারের সংশ্লিষ্টতার বিষয়ে প্রধানমন্ত্রীর বক্তব্য বিচারে প্রভাব ফেলবে না।আজ শনিবার রাজধানীর একটি হোটেলে ‘এশিয়ান সোসাইটি অব ইন্টারন্যাশনাল ল’-এর আঞ্চলিক সম্মেলনের উদ্বোধনী অনুষ্ঠান শেষে আইনমন্ত্রী সাংবাদিকদের এ কথা বলেন।সাংবাদিকদের প্রশ্নের জবাবে আইনমন্ত্রী বলেন, যেকোনো সরকারের আমলে বড় কোনো দুর্ঘটনা ঘটলে তার দায় সরকারের ওপরই পড়ে। ২০০৪ সালের ২১ আগস্ট গ্রেনেড হামলার ঘটনায় তত্কালীন সরকারের ভূমিকা ছিল সন্দেহজনক। মামলার অন্যতম আসামি তারেক রহমান। তাদের (জিয়া পরিবার) যদি এ হামলায় জড়িত না থাকার কোনো বক্তব্য থাকত, তবে তাদের উচিত ছিল বিচারের কাঠগড়ায় দাঁড়িয়ে নিজেদের নির্দোষ প্রমাণ করা।২১ আগস্ট গ্রেনেড হামলা নিয়ে গত বৃহস্পতিবার রাজধানীর বঙ্গবন্ধু অ্যাভিনিউয়ে আয়োজিত অনুষ্ঠানে প্রধানমন্ত্রী শেখ হাসিনা অভিযোগ করেছিলেন, ওই হামলায় খালেদা জিয়া ও তারেক রহমান জড়িত ছিলেন। তিনি বলেন, ‘১৯৭৫ সালের ১৫ আগস্টের হত্যাকাণ্ডে যেভাবে জিয়াউর রহমান জড়িত ছিলেন, ঠিক তেমনি ২১ আগস্টের হত্যাকাণ্ডে তত্কালীন প্রধানমন্ত্রী, তাঁর ছেলে তারেক রহমান এবং ওই সময়ের মন্ত্রিপরিষদের সদস্যরা সরাসরি জড়িত ছিলেন।’   
প্রধানমন্ত্রীর এই বক্তব্যের বিষয়ে সাংবাদিকদের প্রশ্নের জবাবে আইনমন্ত্রী বলেন, ‘প্রধানমন্ত্রী যা বলেছেন, তা এ ঘটনার ব্যাপকতা সম্পর্কে বলেছেন। এ হামলার ঘটনার পরও তত্কালীন সরকার কোনো ব্যবস্থা নেয়নি। এভাবে বিশ্লেষণ করলে প্রধানমন্ত্রীর বক্তব্য বিচারে কোনো প্রভাব ফেলবে না।’
অপর প্রশ্নের জবাবে আইনমন্ত্রী বলেন, বঙ্গবন্ধু হত্যার ঘটনায়ও জিয়া জড়িত ছিলেন। তা মামলার যুক্তিতর্কে প্রমাণিত। জিয়া মামলা শুরুর আগেই নিহত হয়েছেন, তাই তাঁর আসামি হওয়ার কোনো সুযোগ ছিল না।
আরও পড়তে ক্লিক করুন
গ্রেনেড হামলায় খালেদা-তারেক জড়িত
