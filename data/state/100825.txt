
বরগুনার তালতলী উপজেলার সোনাকাটা এলাকার টেংরাগিরি ইকোপার্কে কুমিরের কামড়ে এক দর্শনার্থীর মৃত্যু হয়েছে। আজ শনিবার দুপুরে ইকোপার্কের কুমির প্রজনন কেন্দ্রে এ দুর্ঘটনা ঘটে।
নিহত দর্শনার্থীর নাম আসাদুজ্জামান। তিনি পিরোজপুরের মঠবাড়িয়া পৌরসভার সবুজনগর এলাকার গোলাম মোস্তফার ছেলে। বন্ধুদের সঙ্গে তিনি ইকোপার্কে বেড়াতে এসেছিলেন।
স্থানীয় লোকজন ও পুলিশ জানায়, শনিবার বেলা পৌনে একটার দিকে আসাদুজ্জামান তাঁর খালাতো ভাই আল আমিন, বন্ধু আবু সালেহ, বন্ধুর স্ত্রী লাইজু বেগমসহ পাঁচজন ইকোপার্কে ঘুরতে আসেন। তাঁরা কুমির দেখার জন্য প্রজনন কেন্দ্রের পুকুরের কাছে যান। কিন্তু পুকুরে কুমির না দেখে আসাদুজ্জামানসহ তিনজন কুমির প্রজননকেন্দ্রের পুকুরে নিরাপত্তা বেষ্টনীর ভেতরে প্রবেশ করেন। একপর্যায়ে আসাদুজ্জামান পুকুরের পানিতে হাত দিয়ে নাড়াচাড়া করতে থাকলে পুকুরের তীরে ঝোপের মধ্যে থাকা একটি কুমির তাঁর হাত কামড়ে ধরে। এ সময় খালাতো ভাই ও বন্ধু আসাদুজ্জামানকে অন্য হাত ধরে কুমিরের মুখ থেকে উদ্ধারের চেষ্টা করে ব্যর্থ হয়। কুমির আসাদুজ্জামানকে নিয়ে পুকুরের মধ্যে চলে যায়। পরে অন্য দুজন দ্রুত বেষ্টনীর বাইরে এসে আসাদুজ্জামানকে বাঁচাতে চিৎকার শুরু করলে সেখানে বন বিভাগের কর্মী ও পর্যটকেরা ভিড় করেন। তবে তাঁদের কাছে উদ্ধার করার কোনো ব্যবস্থা না থাকায় তাৎক্ষণিক আসাদুজ্জামানকে উদ্ধারে কোনো পদক্ষেপ নেওয়া যায়নি।
প্রত্যক্ষদর্শী কয়েক ব্যক্তি বলেন, কুমিরটি আসাদুজ্জামানকে মুখে পুরে পুকুরের চারদিকে ঘুরতে থাকে। আধঘণ্টা পরে কুমির তাঁকে ছেড়ে দেয়। ততক্ষণে আসাদুজ্জামান মৃত্যুর কোলে ঢলে পড়েন।
খবর পেয়ে পুলিশ, কোস্টগার্ডের সদস্যরা বেলা দেড়টার দিকে ঘটনাস্থলে যান। সাড়ে তিনটায় কোস্টগার্ড, পুলিশ ও স্থানীয় লোকজন আসাদুজ্জামানের লাশ পুকুর থেকে উদ্ধার করেন।
তালতলী উপজেলা নির্বাহী কর্মকর্তা (ভারপ্রাপ্ত ইউএনও) তৈছিফ আহম্মেদ ও ফকিরহাটের কোস্টগার্ডের কন্টিনজেন্ট কমান্ডার আবুল বাশার ঘটনাস্থল পরিদর্শন করেছেন।  কোস্টগার্ডের কন্টিনজেন্ট কমান্ডার আবুল বাসার বলেন, ‘পুলিশ, স্থানীয় লোকজন মিলে লাশ উদ্ধার করেছি।’ তালতলী থানা ভারপ্রাপ্ত কর্মকর্তা (ওসি) কমলেশ চন্দ্র হাওলাদার বলেন, ‘লাশের ময়নাতদন্তের জন্য বরগুনা জেনারেল হাসপাতালের মর্গে পাঠিয়েছি।’
