
নারায়ণগঞ্জের আড়াইহাজার উপজেলার স্কুলছাত্রীকে ধর্ষণের পর ভিডিও চিত্র ধারণ করে দাবিকৃত ১০ লাখ টাকা না পেয়ে তা ইন্টারনেটে ছড়িয়ে দেওয়ার অভিযোগ উঠেছে। উপজেলার গোপালদী পৌরসভা দাইরাদী এলাকার ওই ঘটনায় গতকাল রোববার বিকেলে স্কুলছাত্রীর মা বাদী হয়ে থানায় মামলা করেছেন। অভিযুক্ত সোহেলকে গ্রেপ্তারের চেষ্টা চলছে বলে পুলিশ জানিয়েছে।মামলার বরাত দিয়ে আড়াইহাজার থানার ওসি মো. আলমগীর হোসেন জানান, গোপালদীর ওই স্কুলছাত্রীকে এক বছর ধরে দাইরাদী গ্রামের ফারুক মিয়ার ছেলে সোহেল প্রেমের প্রস্তাব দিয়ে আসছিল। স্কুলছাত্রী রাজি না হওয়ায় গত বছরের ২২ আগস্ট সকালে সোহেলের বাড়ির পাশ দিয়ে স্কুলে যাওয়ার পথে অজ্ঞাতনামা এক মহিলাকে দিয়ে ওই ছাত্রীকে একটি বাড়িতে ডেকে নেয় সোহেল। পূর্বপরিকল্পনা অনুযায়ী সেখানে ঘরের দরজা বন্ধ করে ধর্ষণ করে এবং গোপনে ধর্ষণের চিত্র ভিডিওতে ধারণ করে। দুই মাস আগে সোহেল ছাত্রীর মাকে এই বলে ফোনে হুমকি দেয় যে তাকে ১০ লাখ টাকা না দেওয়া হলে ভিডিও চিত্রটি ইন্টারনেটে প্রকাশ করে দেবে। সোহেল সম্প্রতি ভিডিও চিত্রটি ইন্টারনেটে প্রকাশ করে। বিষয়টি এলাকায় জানাজানি হলে ছাত্রীর মা বাদী হয়ে গতকাল আড়াইহাজার থানায় নারী ও শিশু নির্যাতন দমন আইন ও পর্নোগ্রাফি নিয়ন্ত্রণ আইনে মামলা করেন।
