
নারায়ণগঞ্জের সোনারগাঁ উপজেলায় দুপক্ষের সংঘর্ষে ১২ জন আহত হয়েছেন। আধিপত্য বিস্তারকে কেন্দ্র করে গতকাল শনিবার দারুগোল্লা এলাকায় এ ঘটনা ঘটে।পুলিশ ও এলাকাবাসী সূত্রের বিবরণ অনুযায়ী, উপজেলার দারুগোল্লা এলাকার তারা মিয়ার সঙ্গে একই গ্রামের সিরাজ উদ্দিনের দীর্ঘদিন ধরে বিরোধ চলছে। এর জের ধরে গতকাল দুপুরে সিরাজ উদ্দিন ও কফিল উদ্দিনের নেতৃত্বে ১০-১২ জন তারা মিয়ার ওপর হামলা চালান। তাঁকে বাঁচাতে গিয়ে সেলিনা, সামসুদ্দিন, আকলিমা, আলীম, মাহাবুব, রাজু মিয়া, সীমা আক্তার ও শিশু রাকিব আহত হয়। পরে তাঁরা একত্রিত হয়ে প্রতিপক্ষের ওপর হামলা চালিয়ে সিরাজ উদ্দিন, কফিল উদ্দিন, সুফিয়া খাতুন ও তমিজ উদ্দিনকে কুপিয়ে জখম করেন। এতে উভয় পক্ষের ১২ জন আহত হন।আহত ব্যক্তিদের সোনারগাঁ উপজেলা স্বাস্থ্য কমপ্লেক্স ও ঢাকা মেডিকেল কলেজ হাসপাতালে ভর্তি করা হয়েছে। এঁদের মধ্যে চারজনের অবস্থা গুরুতর।আহত তারা মিয়া বলেন, ‘পূর্বশত্রুতার জের ধরে সন্ত্রাসীরা আমাদের কয়েকজনকে কুপিয়ে জখম করেছে।’ এ বিষয়ে সিরাজ উদ্দিন বলেন, ‘সন্ত্রাসীরা আমাদের লোকজনের ওপর হামলা চালিয়েছে।’সোনারগাঁ থানার পরিদর্শক (তদন্ত) রফিকুল ইসলাম বলেন, পাল্টাপাল্টি হামলার ঘটনায় উভয় পক্ষ লিখিত অভিযোগ দিয়েছে। তদন্তের পর ব্যবস্থা নেওয়া হবে।
