
‘ভোট দেওয়ার কারণে প্রতিবার হামলার প্রয়োজন নাই। আমাদের ভোটের অধিকার কেড়ে নাও/ শান্তিতে থাকতে দাও...।’ লাল কাপড়ে সাদা হরফে এমন করে ক্ষোভের কথা জানিয়ে ‘হিন্দু মহাজোট’ সিলেটে সমাবেশ করেছে।ধর্মীয় সংখ্যালঘুদের ওপর হামলা, গণধর্ষণ, বাড়িঘরে অগ্নিসংযোগ ও লুটপাটের প্রতিবাদে গতকাল শনিবার সিলেটের মতো দেশের বিভিন্ন স্থানে মিছিল, সমাবেশ ও মানববন্ধন হয়েছে। পূজা উদ্যাপন পরিষদ, হিন্দু বৌদ্ধ খ্রিষ্টান ঐক্য পরিষদ, আদিবাসী সংগঠনসহ বিভিন্ন প্রগতিশীল, সাংস্কৃতিক ও নাগরিক সংগঠন এসব কর্মসূচি পালন করে। এসব কর্মসূচিতে ঘটনায় জড়িত ব্যক্তিদের দৃষ্টান্তমূলক শাস্তির দাবি জানানো হয়।প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:সিলেট: সকাল ১০টায় সিলেটের ধর্মীয় সংখ্যালঘুরা মুখে কালো কাপড় বেঁধে কেন্দ্রীয় শহীদ মিনার অভিমুখে মৌন মিছিল করে। মিছিল শেষে কেন্দ্রীয় শহীদ মিনারে সমাবেশে আদিবাসীদের পক্ষে লিখিত বক্তব্য উপস্থাপন করেন লক্ষ্মীকান্ত সিংহ। সমাবেশে কবি ও সাংস্কৃতিক ব্যক্তিত্ব শুভেন্দু ইমাম, মুক্তিযোদ্ধা তুষার কর, আদিবাসী নেতা গৌরাঙ্গ পাত্র, উদীচী সিলেটের সভাপতি এ কে শেরাম প্রমুখ বক্তব্য দেন।দুপুর ১২টায় নগরের কোর্ট পয়েন্টে ‘হিন্দু মহাজোট’ সম্মিলিতভাবে মিছিল ও সমাবেশ করে। এ কর্মসূচির সঙ্গে একাত্ম হয়ে হিন্দু বৌদ্ধ খ্রিষ্টান ঐক্য পরিষদ ও বাংলাদেশ পূজা উদ্যাপন পরিষদসহ ২০টি ধর্মীয় ও সাংস্কৃতিক সংগঠন মানববন্ধনে মিলিত হয়। সম্মিলিত প্রতিবাদী অবস্থানে সংহতি জানিয়ে সিলেট সিটি করপোরেশনের মেয়র আরিফুল হক চৌধুরী বক্তব্য দেন। সংখ্যালঘুদের ওপর হামলার পুনরাবৃত্তি ঠেকাতে বিচার বিভাগীয় তদন্ত এবং দ্রুত বিচারের আওতায় দোষীদের শাস্তির দাবিতে বেলা তিনটা থেকে কেন্দ্রীয় শহীদ মিনারের সামনে মানববন্ধন করে ছয়টি নাগরিক সংগঠন। সেক্টর কমান্ডারস ফোরাম, সম্মিলিত সাংস্কৃতিক জোট, সম্মিলিত নাট্য জোট, সংক্ষুব্ধ নাগরিক সংগঠন ও গণজাগরণ মঞ্চ পৃথক মানববন্ধন করে।ময়মনসিংহ: শহরের ফিরোজ জাহাঙ্গীর চত্বরে দুপুরে মানববন্ধন হয়। এতে বক্তব্য দেন জেলা নাগরিক আন্দোলনের সভাপতি আনিসুর রহমান খান, সদর উপজেলা পরিষদের চেয়ারম্যান ফয়জুর রহমান ফকির, হিন্দু বৌদ্ধ খ্রিষ্টান ঐক্য পরিষদের জেলা শাখার সভাপতি বিকাশ রায়, পূজা উদ্যাপন পরিষদের সাংগঠনিক সম্পাদক শংকর সাহা প্রমুখ।টাঙ্গাইল: শহরে মিছিল শেষে গতকাল শহীদ মিনারে সমাবেশ অনুষ্ঠিত হয়। সুভাষ চন্দ্র সাহার সভাপতিত্বে প্রধান অতিথি ছিলেন টাঙ্গাইল পৌরসভার মেয়র শহিদুর রহমান খান। বক্তব্য দেন মুক্তিযোদ্ধা আবু মোহামঞ্চদ এনায়েত করিম, টাঙ্গাইল পৌরসভার প্যানেল মেয়র মানবেন্দ্র পাল, জেলা হিন্দু বৌদ্ধ ঐক্য পরিষদের সাধারণ সম্পাদক সাধন চক্রবর্তী, জেলা পূজা উদ্যাপন পরিষদের সাধারণ সম্পাদক মুকুল সাহা প্রমুখ।নরসিংদী: পৌরসভার সামনে থেকে বিকেলে একটি কালো পতাকা মিছিল বের হয়। শহরের প্রধান প্রধান সড়ক প্রদক্ষিণ করে উপজেলা পরিষদ মোড়ে এসে শেষ হয়। মিছিলে বিভিন্ন সামাজিক সাংস্কৃতিক সংগঠনের কয়েক শ মানুষ অংশ নেন। পরে স্বাধীনতা চত্বরে সমাবেশ অনুষ্ঠিত হয়।চাঁদপুর: শহরের শপথ চত্বরে বিকেলে আয়োজিত সমাবেশে বক্তব্য দেন হিন্দু বৌদ্ধ খ্রিষ্টান ঐক্য পরিষদের সভাপতি বিনয় ভূষণ মজুমদার, সাধারণ সম্পাদক রণজিত রায় চৌধুরী, জেলা পূজা উদ্যাপন পরিষদের সাবেক সভাপতি জীবন কানাই চক্রবর্তী, পূজা উদ্যাপন পরিষদের আহ্বায়ক রণজিত কুমার বণিক প্রমুখ।নেত্রকোনা: কেন্দ্রীয় শহীদ মিনার চত্বর থেকে বেলা ১১টায় একটি মিছিল বের হয়ে শহরের প্রধান প্রধান সড়ক প্রদক্ষিণ করে। মিছিলটি শহীদ মিনার চত্বরে ফিরে সমাবেশে মিলিত হয়। সমাবেশে বক্তব্য দেন পৌরসভার মেয়র প্রশান্ত কুমার রায়, পূজা উদ্যাপন কমিটির সভাপতি নির্মল কুমার দাস, হিন্দু বৌদ্ধ খ্রিষ্টান ঐক্য পরিষদের সভাপতি সীতাংশু বিকাশ আচার্য্য, জেলা সিপিবির সাধারণ সম্পাদক খন্দকার আনিছুর রহমান, উদীচীর সভাপতি মোস্তাফিজুর রহমান খান প্রমুখ।শেরপুর: জেলা শহরের আড়াই আনী জমিদার বাড়ির গোপালবাড়ি মন্দির প্রাঙ্গণ থেকে বেলা সাড়ে ১১টার দিকে একটি কালো পতাকা মিছিল বের হয়। মিছিলটি শহরের বিভিন্ন সড়ক প্রদক্ষিণ করে মুন্সিবাজারে ঘোষপট্টির মোড়ে এসে শেষ হয়। পরে সেখানে মানববন্ধন হয়। বক্তব্য দেন অধ্যাপক সুধাময় দাস, সেক্টরস কমান্ডারস ফোরামের জেলা সভাপতি মো. আমজাদ হোসেন, মানবাধিকারকর্মী প্রদীপ দে প্রমুখ।সুনামগঞ্জ: শহরে বিক্ষোভ সমাবেশ ও কালো পতাকা মিছিল হয়েছে। হিন্দু বৌদ্ধ খ্রিষ্টান ঐক্য পরিষদের সভাপতি দীপক রঞ্জন ঘোষের সভাপতিত্বে সমাবেশ হয়। এতে বক্তব্য দেন মুক্তিযোদ্ধা আলী আমজাদ, প্রবীণ আইনজীবী স্বপন কুমার দেব, জেলা জাসদের সভাপতি আ ত ম সালেহ, জেলা কমিউনিস্ট পার্টির সাধারণ সম্পাদক রহমান মিজান প্রমুখ।কিশোরগঞ্জ: স্টেশন রোড সড়কে বিকেলে মানববন্ধন হয়। চার কিলোমিটার দীর্ঘ মানববন্ধনে বিভিন্ন শ্রেণীপেশার কয়েক হাজার মানুষ অংশ নেন। পরে রংমহল চত্বরে আয়োজিত মানববন্ধন ও সমাবেশে সংহতি প্রকাশ করে জেলা উদীচী শিল্পীগোষ্ঠী, জেলা কমিউনিস্ট পার্টি, মহিলা পরিষদসহ বিভিন্ন সংগঠন।মৌলভীবাজার: দুপুরে শহরের চৌমোহনা চত্বরে রাস্তার দুই পাশে মানববন্ধন হয়। বাংলাদেশ পূজা উদ্যাপন পরিষদ জেলা শাখার সভাপতি মিহির কান্তি দেবের সভাপতিত্বে বক্তব্য দেন পূজা উদ্যাপন পরিষদের সাধারণ সম্পাদক পঙ্কজ রায়, কিশোরী পদ দেব প্রমুখ।লক্ষ্মীপুর: শহরে কালো পতাকা ও বিক্ষোভ মিছিল হয়েছে। লক্ষ্মীপুর প্রেসক্লাবের সামনে সমাবেশে রতন লাল ভৌমিকের সভাপতিত্বে বক্তব্য দেন সদর উপজেলা পরিষদের ভারপ্রাপ্ত চেয়ারম্যান ফরিদা ইয়াছমিনসহ কয়েকজন।এছাড়া সুনামগঞ্জের তাহিরপুর, জগন্নাথপুর ও কিশোরগঞ্জের নিকলীতে মিছিল, মানববন্ধন হয়।
