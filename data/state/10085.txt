
ঢাকার সায়েদাবাদে বাসচালককে পিটিয়ে হত্যার প্রতিবাদে সিলেট-ঢাকা সড়কে আগামীকাল বুধবার সকাল-সন্ধ্যা বাস ধর্মঘটের ডাক দিয়েছে সিলেট জেলা সড়ক পরিবহন শ্রমিক ইউনিয়ন। আজ মঙ্গলবার সন্ধ্যায় সংগঠনের পক্ষ থেকে ধর্মঘট ঘোষণা করা হয়।
সিলেট জেলা সড়ক পরিবহন শ্রমিক ইউনিয়ন সূত্রে জানা গেছে, গতকাল সোমবার রাত সাড়ে ১১টার দিকে ঢাকার সায়েদাবাদে বাস টার্মিনালে সিলেটগামী শ্যামলী পরিবহনের বাসচালক বাবুল চন্দ্র দেবকে যাত্রীরা মারধর করেন। এ ঘটনায় ঘটনাস্থলেই বাবুল চন্দ্র দেব মারা যান। বাবুলের বাড়ি সিলেটের গোয়াইনঘাটে। এরই প্রতিবাদে বুধবার ঢাকা-সিলেট রুটে বুধবার সকাল-সন্ধ্যা বাস ধর্মঘটের ডাক দেওয়া হয়েছে।এ ব্যাপারে রাতে যোগাযোগ করা হলে সিলেট জেলা সড়ক পরিবহন শ্রমিক ইউনিয়নের সভাপতি সেলিম আহমদ প্রথম আলোকে ধর্মঘটের বিষয়টি নিশ্চিত করে বলেন, বুধবার সিলেট থেকে কোনো বাস ঢাকার উদ্দেশ্যে ছেড়ে যাবে না। ঢাকা থেকেও কোনো বাস সিলেটে প্রবেশ করবে না। তবে জেলার অন্যান্য রুটে বাস চলাচল স্বাভাবিক থাকবে।
