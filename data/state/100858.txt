
ফরিদপুরে একসঙ্গে তিনটি সন্তানের জন্ম দিয়েছেন গৃহবধূ লাবলী বেগম (২৮)। ৯ আগস্ট রাত সোয়া ১২টার দিকে ফরিদপুরের ডা. জাহেদ মেমোরিয়াল শিশু হাসপাতালে অস্ত্রোপচারের মাধ্যমে তিন নবজাতকের জন্ম হয়।
লাবলী বেগম গোপালগঞ্জের মুকসুদপুর উপজেলার ভাজনদী গ্রামের লাবলু মোল্লার (৩৯) স্ত্রী। পাঁচ মাস ধরে লাবলু মোল্লা মালয়েশিয়াপ্রবাসী।
নবজাতকদের মধ্যে একটি মেয়ে ও দুটি ছেলে। তাদের নামকরণও করা হয়েছে। মেয়ের নাম রাখা হয়েছে রাবেয়া, আর দুই ছেলের নাম রাখা হয়েছে আতিক ও মুকিত।
গৃহবধূর বাবা আইউব আলী বলেন, ‘লাবলীর গর্ভধারণের পাঁচ মাস পর আলট্রাসনোগ্রামের মাধ্যমে আমরা জানতে পারি যে একসঙ্গে তাঁর তিনটি সন্তান হবে। এর আগে লাবলীর লিজা নামে একটি মেয়ে আছে। সে এখন ষষ্ঠ শ্রেণিতে পড়ে।’
অস্ত্রোপচারটি করেন ওই হাসপাতালের চিকিৎসক আফরোজা পারভীন। তিনি আজ শনিবার বলেন, ছেলে দুটির ওজন ১ কেজি ৮০০ গ্রাম করে এবং মেয়েটির ওজন ১ কেজি ৭০০ গ্রাম। তিনি বলেন, তিনটি শিশুই ভালো আছে।
