
মানহানির মামলায় অভিনেত্রী মৌনিতা খান ঈশানার বিরুদ্ধে গ্রেপ্তারি পরোয়ানা জারি করেছেন ঢাকার একটি আদালত। সমন পেয়েও আজ মঙ্গলবার আদালতে হাজির না হওয়ায় তাঁর বিরুদ্ধে গ্রেপ্তারি পরোয়ানা জারি করেন ঢাকার মহানগর হাকিম মেহের নিগার সূচনা। ওই আদালতের প্রসেস সার্ভার মো. তোফাজ্জল প্রথম আলোকে বলেন, আজ মঙ্গলবার আদালতে হাজির হওয়ার দিন ধার্য ছিল ঈশানার। তিনি হাজির না হওয়ায় আদালত গ্রেপ্তারি পরোয়ানা জারি করেন।মামলার নথি থেকে জানা যায়, গত ৭ জানুয়ারি উত্তরাতে ‘সহযাত্রী’ নামের একটি ধারাবাহিক নাটকে শুটিং চলার সময়ে নাটকের প্রযোজক মারুফ খানকে নিয়ে আপত্তিকর মন্তব্য করেন ঈশানা। পরে ফেসবুকে মানহানিকর স্ট্যাটাস দেওয়ার অভিযোগ এনে গত ৩ ফেব্রুয়ারি আদালতে নালিশি মামলা করেন প্রযোজক মারুফ খান। আদালত মামলাটি আমলে নিয়ে ঈশানাকে আজ ২২ মার্চ আদালতে হাজির হতে বলেন। তিনি হাজির না হওয়ায় আদালত এই পরোয়ানা জারি করেন।
