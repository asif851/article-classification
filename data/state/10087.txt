
জঙ্গি হামলার আশঙ্কায় বাংলাদেশসহ ২১টি মুসলিম দেশে নিজেদের দূতাবাস গতকাল রোববার বন্ধ রেখেছিল যুক্তরাষ্ট্র। ঢাকায় অবস্থিত কানাডার হাইকমিশনও নিরাপত্তার কারণে গতকাল বন্ধ ছিল। কানাডার হাইকমিশনের ওয়েবসাইটে একটি বার্তায় বলা হয়, ‘৪ আগস্ট রোববার ঢাকায় কানাডা হাইকমিশন বন্ধ থাকবে।’ বন্ধ রাখার কারণ সম্পর্কে ওই বার্তায় কিছু উল্লেখ করা হয়নি। তবে গত শনিবার কানাডার পররাষ্ট্রমন্ত্রী জন বেয়ারডেরর মুখপাত্র জানান, নিরাপত্তার কারণে পূর্ব সতর্কতামূলক পদক্ষেপ হিসেবে হাইকমিশন বন্ধ রাখার সিদ্ধান্ত হয়েছে। মুখপাত্র রিক রোথ বলেন, ‘বিদেশে আমাদের মিশন এবং কর্মীদের নিরাপত্তার বিষয়টি গুরুত্বের সঙ্গে নিয়েছি। বিষয়টি আমরা পর্যবেক্ষণে রাখব এবং সে অনুযায়ী যথাযথ ব্যবস্থা নেব।’ এর আগে গত শুক্রবার যুক্তরাষ্ট্র জানায়, নিরাপত্তা হুমকির কারণে বাংলাদেশসহ দক্ষিণ এশিয়া, মধ্যপ্রাচ্য ও উত্তর আফ্রিকায়, বিশেষ করে মুসলিম দেশগুলোতে রোববার তাদের দূতাবাস ও কনস্যুলেট বন্ধ থাকবে। এর কারণ হিসেবে মার্কিন পররাষ্ট্র দপ্তর জানিয়েছিল, আল-কায়েদার হামলার ষড়যন্ত্রের কথা জানা গেছে। তবে কোন দেশে ওই ষড়যন্ত্র হয়েছে, তা জানায়নি মার্কিন পররাষ্ট্র দপ্তর। দূতাবাস বন্ধ রাখা প্রসঙ্গে প্রধানমন্ত্রীর উপদেষ্টা গওহর রিজভী বলেছেন, বাংলাদেশে নিরাপত্তা হুমকি আছে বলে তিনি মনে করেন না। সিবিসি ও বিবিসি।
