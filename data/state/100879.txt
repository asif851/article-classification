
দুই দলই আলোচনা চালিয়ে যেতে সম্মত বলে জানিয়েছেন জাতিসংঘের রাজনীতিবিষয়ক মহাসচিব অস্কার ফার্নান্দেজ তারানকো।আজ বুধবার রাজধানীর সোনারগাঁও হোটেলে এক সংবাদ সম্মেলনে তারানকো এ কথা বলেন। বাংলাদেশের রাজনৈতিক সংকট সমাধানে সংলাপের বিকল্প নেই বলে মন্তব্য করেছেন তিনি।পাঁচ দিনের সফর শেষে সংবাদ সম্মেলনে তারানকো বলেন, প্রধান দুই রাজনৈতিক দলের মধ্যে সমঝোতার মানসিকতা থাকলে সংকট সমাধান সম্ভব। তিনি আশা করেন দুই দল সংকট সমাধানে নিজেদের মধ্যে আলোচনা চালিয়ে যাবে।তারানকো বলেন, জাতিসংঘ বিশ্বাস করে বাংলাদেশে নিরপেক্ষ, স্বচ্ছ ও সুষ্ঠু নির্বাচন হওয়া সম্ভব। এজন্য রাজনৈতিক দলগুলোর সদিচ্ছার বিকল্প নেই। তিনি বলেন, গত কয়েক দিন রাজনৈতিক দলগুলোর সঙ্গে তিনি একাধিকবার আলোচনা করেছেন। দুই দলের শীর্ষ নেতাদের নিয়েও তিনি বৈঠক করেছেন। নেতারা তাঁকে জানিয়েছেন, সংকট সমাধানে এই সংলাপ তাঁরা চালিয়ে যাবেন। তিনি বলেন, বিশ্ব সম্প্রদায় আশা করে বাংলাদেশ তার উন্নয়নের অগ্রযাত্রা অব্যাহত রাখবে।৬ ডিসেম্বর তারানকো ঢাকায় আসেন। সফরে তিনি প্রধানমন্ত্রী, বিরোধীদলীয় নেতা, প্রধান নির্বাচন কমিশনার, জাতীয় পার্টির চেয়ারম্যান, সুশীল সমাজের প্রতিনিধি ও কূটনীতিকদের সঙ্গে দফায় দফায় বৈঠক করেন।
এ ছাড়াও সংকট সমাধানে আওয়ামী লীগ ও বিএনপির শীর্ষ নেতাদের সঙ্গে দুই দফায় বৈঠক করেন জাতিসংঘ মহাসচিবের এই প্রতিনিধি।

