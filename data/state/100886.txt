
ঢাকা বিশ্ববিদ্যালয়ের বিজয় একাত্তর হলে পরিকল্পিতভাবে এক সাংবাদিকের ওপর হামলার ঘটনায় ভুল স্বীকার করে ক্ষমা চেয়েছে ছাত্রলীগ। লিখিতভাবে দুঃখ প্রকাশ ও ভবিষ্যতে সাংবাদিক নির্যাতনের ঘটনা ঘটবে না—এমন প্রতিশ্রুতির পরিপ্রেক্ষিতে প্রায় এক মাস পর ছাত্রলীগের ইতিবাচক সংবাদ বর্জনের সিদ্ধান্ত থেকে সরে এসেছে ঢাকা বিশ্ববিদ্যালয় সাংবাদিক সমিতি।
আজ বৃহস্পতিবার ছাত্রলীগ ও সাংবাদিক সমিতি দুটি আলাদা বিবৃতিতে এসব তথ্য জানানো হয়। গত ১৩ মার্চ রাতে বিজয় একাত্তর হলে ছাত্রলীগের কক্ষ দখলের প্রতিবাদ করায় বার্তা সংস্থা ইউএনবির বিশ্ববিদ্যালয় প্রতিবেদক ইমরান হোসেনকে পরিকল্পিতভাবে মারধর করা হয়। এ ঘটনায় দোষী ব্যক্তিদের বিরুদ্ধে ব্যবস্থা নেওয়ার দাবিতে ২৪ ঘণ্টার সময় বেঁধে দেয় সাংবাদিক সমিতি। কিন্তু নির্ধারিত সময়ের মধ্যে তা না হওয়ায় ১৬ মার্চ থেকে ছাত্রলীগের ইতিবাচক সংবাদ বর্জন শুরু হয়।আজ ছাত্রলীগের ঢাকা বিশ্ববিদ্যালয় শাখার সভাপতি আবিদ আল হাসান ও সাধারণ সম্পাদক মোতাহার হোসেন স্বাক্ষরিত এক বিবৃতিতে বলা হয়, ‘১৩ মার্চ দিবাগত রাতে বিশ্ববিদ্যালয়ের গণযোগাযোগ ও সাংবাদিকতা বিভাগের নিয়মিত ছাত্র ইমরান হোসেন ও বিজয় একাত্তর হল ছাত্রলীগের কর্মীদের মধ্যে একটি অনাকাঙ্ক্ষিত ঘটনা ঘটে, যা ছাত্রলীগের আদর্শের পরিপন্থী। ওই ঘটনার জন্য বাংলাদেশ ছাত্রলীগ ঢাকা বিশ্ববিদ্যালয় দুঃখ প্রকাশ করছে। অতএব ভবিষ্যতে যেন এ ধরনের ঘটনা আর না ঘটে, সে জন্য সদা সতর্ক থাকবে ঢাকা বিশ্ববিদ্যালয় ছাত্রলীগ।’এর আগে গতকাল বুধবার রাতে ছাত্র-শিক্ষক কেন্দ্রে (টিএসসি) ঢাকা বিশ্ববিদ্যালয় সাংবাদিক সমিতির কার্যালয়ে যান ছাত্রলীগের কেন্দ্রীয় সভাপতি সাইফুর রহমান, সাধারণ সম্পাদক এস এম জাকির হোসাইনসহ কেন্দ্রীয় নেতারা।সাংবাদিক সমিতির এক বিবৃতিতে বলা হয়, ছাত্রলীগের জ্যেষ্ঠ নেতারা সমিতির কার্যালয়ে আসেন। এ সময় তাঁরা বিশ্ববিদ্যালয় সাংবাদিকের ওপর হামলার ঘটনায় ভুল স্বীকার করে ক্ষমা প্রার্থনা করেন। তাঁরা ঢাকা বিশ্ববিদ্যালয়সহ সারা দেশের ছাত্রলীগ নেতা-কর্মীদের সাংবাদিকদের সঙ্গে সদাচরণ করার নির্দেশনা দেবেন এবং অসদাচরণ করলে তাৎক্ষণিক ব্যবস্থা নেবেন বলে অঙ্গীকার করেন।বিবৃতিতে বলা হয়, ছাত্রলীগের ক্ষমা প্রার্থনা, অনুশোচনা ও অঙ্গীকারের ফলে সংগঠনটির ইতিবাচক সংবাদ বর্জনের সিদ্ধান্ত প্রত্যাহার করেছে ঢাকা বিশ্ববিদ্যালয় সাংবাদিক সমিতি।সাংবাদিক সমিতির বিবৃতিতে তাঁদের সিদ্ধান্ত সফল করতে সহযোগিতা করায় সব প্রিন্ট, ইলেকট্রনিক ও অনলাইন গণমাধ্যম, সম্পাদক পরিষদ, জাতীয় প্রেসক্লাব, ঢাকা রিপোর্টার্স ইউনিটি (ডিআরইউ) ও বিভিন্ন পাবলিক বিশ্ববিদ্যালয়ের সাংবাদিকদের সংগঠনগুলোকে ধন্যবাদ জানানো হয়।
 
