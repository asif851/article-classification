
এথিকস অ্যাডভান্সড টেকনোলজি লিমিটেড (ইএটিএল) এবং প্রথম আলোর যৌথ উদ্যোগে শুরু হতে যাচ্ছে ‘ইএটিএল-প্রথম আলো অ্যাপস প্রতিযোগিতা ২০১৪’। মুঠোফোনের জন্য অ্যাপ্লিকেশন (অ্যাপ) তৈরির এ প্রতিযোগিতা আগামী ১ জুলাই থেকে শুরু হবে।
প্রতিযোগিতা আয়োজনের বিষয়ে গতকাল বৃহস্পতিবার প্রথম আলো কার্যালয়ে ইএটিএল ও প্রথম আলোর মধ্যে একটি চুক্তি সই হয়েছে। প্রথম আলোর সম্পাদক ও প্রকাশক মতিউর রহমান এবং ইএটিএলের ব্যবস্থাপনা পরিচালক এম এ মুবিন খান এতে সই করেন। এ সময়ে উপস্থিত ছিলেন ইএটিএলের প্রধান নির্বাহী কর্মকর্তা নিজাম উদ্দিন আহমেদ, উপদেষ্টা রাজেশ পালিত, প্রথম আলোর ব্র্যান্ড অ্যান্ড অ্যাক্টিভিশন বিভাগের ব্যবস্থাপক অরূপ ঘোষ, উপফিচার সম্পাদক পল্লব মোহাইমেন প্রমুখ।
বিশ্ববিদ্যালয় পর্যায়ের শিক্ষার্থীদের জন্য আয়োজিত ওই প্রতিযোগিতা চলবে প্রায় আট মাস ধরে। বিভিন্ন পর্যায়ে প্রতিযোগিতার পর চূড়ান্ত পর্বে শীর্ষ তিনটি স্থান অর্জনকারী অ্যাপস নির্মাতারা পুরস্কার হিসেবে পাবেন দশ, পাঁচ ও দুই লাখ টাকা। প্রতিযোগিতার বিস্তারিত: www.eatlapps.com।
