
কক্সবাজারের টেকনাফের বাহারছড়া সমুদ্রসৈকত থেকে আজ সোমবার সকালে এক রোহিঙ্গা কিশোরীর লাশ উদ্ধার করা হয়েছে। এ নিয়ে মিয়ানমার থেকে নৌপথে বাংলাদেশে অনুপ্রবেশের সময় নৌকাডুবির ঘটনায় নিহত ৯৪ জনের লাশ উদ্ধার করা হয়েছে।
বাহারছড়া পুলিশ ফাঁড়ির পরিদর্শক কাঞ্চন কান্তি পাল প্রথম আলোকে বলেন, বাহারছড়া সমুদ্রসৈকতে আজ সকালে এক কিশোরীর অর্ধগলিত লাশ দেখতে পেয়ে স্থানীয় লোকজন পুলিশকে খবর দেন। পুলিশ সকাল সাড়ে ১০টার দিকে লাশটি উদ্ধার করে। পোশাক দেখে নিশ্চিত হওয়া গেছে যে কিশোরীটি রোহিঙ্গা।
গত ২৯ আগস্ট থেকে আজ পর্যন্ত টেকনাফ ও উখিয়ার বিভিন্ন এলাকার নাফ নদী ও সমুদ্র থেকে ৯৪ জন রোহিঙ্গার লাশ উদ্ধার করা হয়েছে। এর মধ্যে উখিয়া থেকে উদ্ধার করা হয়েছে সাতজনের লাশ। অন্যান্য লাশ উদ্ধার করা হয়েছে টেকনাফ থেকে।
