
কিশোরগঞ্জে সোনালী ব্যাংকের প্রধান শাখা থেকে চুরি হওয়া ১৬ কোটি ৪০ লাখ টাকা থেকে ১৬ কোটি ১৯ লাখ ৫৬ হাজার ৬৪ টাকা উদ্ধার করা হয়েছে। এ ঘটনায় জড়িত থাকায় হাবিবুর রহমান ওরফে সোহেল রানা ও তাঁর সহযোগী ইদ্রিস মিয়াকে গ্রেপ্তার করা হয়েছে।আজ মঙ্গলবার রাজধানীতে এক সংবাদ সম্মেলনে র‌্যাবের অতিরিক্ত মহাপরিচালক কর্নেল জিয়াউল সাংবাদিকদের এসব কথা জানান। র‌্যাবের কার্যালয়ে ওই সংবাদ সম্মেলনে কিশোরগঞ্জে সোনালী ব্যাংক থেকে টাকা চুরির ঘটনায় গ্রেপ্তার সোহেল রানা ও ইদ্রিস মিয়াকে র‌্যাব কার্যালয়ে হাজির করা হয়।এর আগে রাজধানী ঢাকার পোস্তগোলার শ্যামপুর এলাকার একটি ছয়তলা ভবনে অভিযান চালিয়ে টাকাসহ ওই দুইজনকে গ্রেপ্তার করে র‌্যাবের একটি দল। এ সময় তাঁদের কাছ থেকে পাঁচ বস্তা টাকা উদ্ধার করা হয়। সোহেল রানা ও ইদ্রিস মিয়াকে সহায়তা করার অভিযোগে সোহেল রানার মামাশ্বশুর মোতাহারকে আটক করা হয়।র‌্যাবের পক্ষ থেকে জানানো হয়, সোহেল রানা ও ইদ্রিস মিয়ার বাড়ি পটুয়াখালীতে। সোহেল রানার আসল নাম হাবিবুর রহমান। তিনি ছদ্ম নামে কিশোরগঞ্জে থাকতেন। তাঁরা তিন দিন আগে শ্যামপুরের ওই বাড়ি ভাড়া নেন।এদিকে, হাবিব ও ইদ্রিসের গ্রেপ্তারের খবরে ব্যাংকের আট কর্মকর্তা ও কর্মচারীকে গ্রেপ্তার দেখিয়ে আদালতে পাঠানো থেকে বিরত আছে কিশোরগঞ্জ থানা পুলিশ। মামলার তদন্তকারী কর্মকর্তা ও কিশোরগঞ্জ মডেল থানার ভারপ্রাপ্ত কর্মকর্তা (ওসি) মো. আবদুল মালেক বলেন, পরবর্তী সময় গ্রেপ্তার হওয়া লোকজনের কাছ থেকে বিস্তারিত জেনে ব্যাংক কর্মকর্তা ও কর্মচারীদের বিরুদ্ধে ব্যবস্থা নেওয়া হবে।কিশোরগঞ্জে সোনালী ব্যাংকের জেলা প্রধান শাখায় দীর্ঘ সুড়ঙ্গ খুঁড়ে চোরের দল ব্যাংকের ভল্টে ঢুকে ১৬ কোটি ৪০ লাখ টাকা চুরি করে। ব্যাংকের কর্মকর্তা-কর্মচারীরা গত রোববার ব্যাংকে গিয়ে চুরির বিষয়টি বুঝতে পারেন।
শাখাটির নিরাপত্তায় সার্বক্ষণিক পুলিশি পাহারার মধ্যেই এই চুরির ঘটনা ঘটে। এর জন্য দায়িত্বে অবহেলার অভিযোগে পুলিশের আট সদস্যকে সাময়িকভাবে বরখাস্ত করা হয়েছে।
দুঃসাহসিক এই চুরির ঘটনায় গতকাল সোমবার ওই শাখার ব্যবস্থাপক মো. হুমায়ুন কবীর ভূঁঞা, যুগ্ম জিম্মাদার মো. মোহসিনুল হক, হাসান আহম্মদ মঈনসহ ব্যাংকের ১২ জন কর্মকর্তা ও কর্মচারীকে এবং একই কারণে আরও ছয়জনকে শহরের বিভিন্ন এলাকা থেকে আটক করে পুলিশ।
ঘটনাটি পুলিশের অপরাধ তদন্ত বিভাগের (সিআইডি) জ্যেষ্ঠ সহকারী পুলিশ সুপার মো. শাহজাহানের নেতৃত্বে ১৫ সদস্যের একটি বিশেষ দল তদন্ত করছে।
