
যুক্তরাষ্ট্রের আগামী প্রেসিডেন্ট নির্বাচনে ডেমোক্রেটিক পার্টির প্রার্থী সাবেক পররাষ্ট্রমন্ত্রী হিলারি ক্লিনটন বলেছেন, নোবেল পুরস্কার বিজয়ী এলি উইজেল বা ড. মুহাম্মদ ইউনূসের কাছ থেকে তাঁদের কাজ নিয়ে কথা বলতে শুধু তিনি কেন, যেকোনো পররাষ্ট্রমন্ত্রীই আগ্রহী হবেন।এমন বিশ্বখ্যাত ব্যক্তিদের সঙ্গে যোগাযোগকে রিপাবলিকান পার্টির প্রেসিডেন্ট প্রার্থী ডোনাল্ড ট্রাম্প যে অর্থের বিনিময়ে সাক্ষাৎ বলে বর্ণনা করেছেন, হিলারি তা হাস্যকর বলেও উড়িয়ে দেন। যুক্তরাষ্ট্রের সম্প্রচারমাধ্যম সিএনএনকে বুধবার সন্ধ্যায় দেওয়া এক সাক্ষাৎকারে হিলারি এসব কথা বলেন।অ্যাসোসিয়েটেড প্রেস (এপি) পরিবেশিত এক প্রতিবেদনে বলা হয়, পররাষ্ট্রমন্ত্রী থাকার সময় হিলারি ক্লিনটন যেসব বেসরকারি অতিথির সঙ্গে সাক্ষাৎ করেন, তাঁদের অর্ধেকের বেশি ব্যক্তিগত সুবিধা লাভের আশায় ক্লিনটন ফাউন্ডেশনকে মোটা অঙ্কের চাঁদা দিয়েছেন। এ প্রতিবেদনে যাঁদের নাম রয়েছে তাঁদের অন্যতম ড. মুহাম্মদ ইউনূস।ওয়াশিংটন পোস্টসহ বিভিন্ন পত্রপত্রিকা ও গবেষণা সংস্থা এপির ওই প্রতিবেদনকে বিভ্রান্তিমূলক বলে বর্ণনা করেছে। উদারনৈতিক হিসেবে বিবেচিত গবেষণা সংস্থা মিডিয়া ম্যাটারস বলেছে, ইউনূস যেসব সংস্থার সঙ্গে সংশ্লিষ্ট, সেগুলো ক্লিনটন ফাউন্ডেশনকে ১ লাখ ২৫ হাজার থেকে ৩ লাখ ডলার দিয়েছে। তবে এ অর্থের প্রায় সবটাই ছিল ফাউন্ডেশন প্রতিবছর যে ‘গ্লোবাল ইনিশিয়েটিভ’ শীর্ষক বৈঠকের আয়োজন করে, তাতে অংশগ্রহণের ফি হিসেবে।ক্লিনটন দম্পতির সঙ্গে ড. ইউনূসের পরিচয় দীর্ঘদিনের উল্লেখ করে মিডিয়া ম্যাটারস বলেছে, ক্লিনটন ফাউন্ডেশন প্রতিষ্ঠার অনেক আগে থেকে এ সম্পর্ক শুরু। ১৯৮৩ সালে বিল ক্লিনটন যখন আরকানসাস অঙ্গরাজ্যের গভর্নর ছিলেন, তখন তিনি ব্যক্তিগত উদ্যোগে ইউনূসকে সেখানে নিয়ে গিয়ে তাঁর কাছ থেকে গ্রামীণ ব্যাংকের কার্যক্রম সম্পর্কে পরিচিত হন।পত্রিকা পলিটিকো লিখেছে, বাংলাদেশ সরকার গ্রামীণ ব্যাংকের দায়িত্ব থেকে ইউনূসকে অপসারণ করার পর তিনি হিলারির সাহায্য চেয়েছিলেন। তাঁকে সাহায্য করে হিলারি ঠিক কাজ করেছেন, তা না লিখে এপির প্রতিবেদনে তাঁকে ‘হিলারির দুষ্কর্মের সাথি’ হিসেবে দেখানো খুবই বিস্ময়কর।
