
মানবতাবিরোধী অপরাধে জামায়াতে ইসলামীর আমির মতিউর রহমান নিজামীর মৃত্যুদণ্ডের রায়ে সন্তোষ প্রকাশ করেছেন আইনমন্ত্রী আনিসুল হক। আজ বুধবার সকালে রায় ঘোষণার পর প্রথম আলোকে মুঠোফোনে তিনি এই প্রতিক্রিয়া জানান।আইনমন্ত্রী আনিসুল হক বলেন, ‘এই রায় একটি বড় প্রাপ্তি। ১৯৭১ সালে গণহত্যা ও বুদ্ধিজীবী হত্যার সঙ্গে জড়িত কুখ্যাত নায়কদের আইনের আওতায় এনে বিচার করা হচ্ছে। এটা অনেক বড় প্রাপ্তি। আজ খুবই গুরুত্বপূর্ণ একটি মুহূর্ত।’ তিনি বলেন, এরপর আপিলের একটি বিষয় আছে। তবে রাষ্ট্রপক্ষের চেষ্টা থাকবে যেন আপিলে এই রায় বহাল থাকে। তিনি বলেন, ‘আমাদের আশা, দেখে যেতে পারব এই কুখ্যাত খুনিদের সাজা কার্যকর হয়েছে।’সচিবালয়ে নিজ কার্যালয়ে সাংবাদিকদের তথ্যমন্ত্রী বলেন, সরকার এই রায়ে সন্তুষ্ট। এই রায়কে কেন্দ্র করে যেকোনো পরিস্থিতি মোকাবিলা করতে সরকার প্রস্তুত আছে।একাত্তরে মুক্তিযুদ্ধকালে মানবতাবিরোধী অপরাধের দায়ে মতিউর রহমান নিজামীকে মৃত্যুদণ্ডের আদেশ দিয়েছেন আন্তর্জাতিক অপরাধ ট্রাইব্যুনাল-১। তিনি একাত্তরের কুখ্যাত গুপ্তঘাতক আলবদর বাহিনীর প্রধান ছিলেন। বিচারপতি এম ইনায়েতুর রহিমের নেতৃত্বাধীন তিন সদস্যের ট্রাইব্যুনাল-১ এ রায় ঘোষণা করেন।ট্রাইব্যুনালে নিজামীর বিরুদ্ধে আনা মানবতাবিরোধী অপরাধের ১৬টি অভিযোগের মধ্যে আটটি প্রমাণিত হয়েছে। এর মধ্যে ১, ৩, ৭ ও ৮ নম্বর অভিযোগে তাঁকে যাবজ্জীবন কারাদণ্ড দেওয়া হয়েছে। ২, ৪, ৬ ও ১৬ নম্বর অভিযোগে নিজামীকে মৃত্যুদণ্ড দিয়েছেন ট্রাইব্যুনাল। প্রমাণিত না হওয়ায় বাকি আটটি অভিযোগ থেকে তাঁকে খালাস দেওয়া হয়েছে।
