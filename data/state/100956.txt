
জয়পুরহাট শহরের প্রধান সড়কের শাজাহান প্লাজার দ্বিতীয় তলায় অবস্থিত বেসরকারি ব্র্যাক ব্যাংকের প্রধান শাখায় চুরির ঘটনা ঘটেছে। গতকাল শুক্রবার রাতের কোনো একসময় এ ঘটনা ঘটে। এতে প্রায় দুই কোটি টাকা চুরি হতে পারে বলে ধারণা করা হচ্ছে।
আজ শনিবার সকালে সদর থানার ভারপ্রাপ্ত কর্মকর্তা (ওসি) আবদুর রশিদ সরকার ঘটনার সত্যতা নিশ্চিত করেছেন। তাঁর ভাষ্য, গতকাল রাতে এ চুরির ঘটনা ঘটে। দুবৃ‌র্ত্তরা ব্যাংকের পুব দিকের দেয়াল কেটে ভেতরে ঢোকে। তারা ব্যাংকের টাকা রাখার ভল্ট ভেঙে এক কোটি ৯৫ লাখ টাকা চুরি করেছে বলে প্রাথমিকভাবে ধারণা করা হচ্ছে। তবে টাকার পরিমাণ এর কম বা বেশি হতে পারে। ব্যাংকের ওই শাখার ব্যবস্থাপক বর্তমানে ঢাকায় আছেন। উনি ফিরলে বিস্তারিত জানা যাবে।
সকাল ১০টার দিকে জয়পুরহাটের অতিরিক্ত পুলিশ সুপার আবদুল মান্নানসহ ঊর্ধ্বতন কর্মকর্তারা ঘটনাস্থল পরিদর্শন করেন।
এ চুরি ঘটনার পর ব্যাংকের সংশ্লিষ্ট শাখার কোনো কর্মকর্তা এ বিষয়ে কথা বলতে রাজি হননি।
