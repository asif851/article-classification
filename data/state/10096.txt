
চট্টগ্রাম-১৫ (সাতকানিয়া-লোহাগাড়া) আসনে ব্যাপক কারচুপি, সন্ত্রাস ও ভোট ছিনতাইয়ের ঘটনা ঘটেছে বলে অভিযোগ করেছেন পরাজিত প্রার্থী বিএনএফের জয়নাল আবেদীন কাদেরি। গতকাল বুধবার চট্টগ্রাম প্রেসক্লাবে আয়োজিত সংবাদ সম্মেলনে তিনি এই অভিযোগ করেন।লিখিত বক্তব্যে জয়নাল আবেদীন বলেন, ‘কিছু দুষ্কৃতকারী তাঁর এবং তাঁর কর্মী-সমর্থকদের ওপর হামলা ও নির্যাতন করেছে। তারা ভোট ছিনতাই করেছে। এ ছাড়া বিভিন্ন কেন্দ্রে সহিংসতা করেছে তারা।’ যারা এই সহিংসতা ও ন্যক্কারজনক হামলা, ভাঙচুর ও ককটেল বিস্ফোরণ করেছে, তাদের বিরুদ্ধে শাস্তিমূলক ব্যবস্থা নেওয়ার দাবি জানান তিনি।জয়নাল আবেদীন বলেন, ‘গণতন্ত্রের অভিযাত্রাকে সমুন্নত রাখতে নির্বাচন প্রয়োজন ছিল। তাই আমরা নির্বাচনে অংশ নিয়েছি। তবে সহিংসতার বিচার হওয়া উচিত। এলাকায় শান্তি বজায় রাখা প্রশাসনের পাশাপাশি সব দলের কর্তব্য।’ সংবাদ সংম্মেলনে অন্যান্যের মধ্যে উপস্থিত ছিলেন ইলিয়াস কাদেরী।
