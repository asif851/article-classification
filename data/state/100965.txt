
খুলনায় শিশু রাকিবের শরীরে কমপ্রেসর মেশিন দিয়ে বাতাস ঢুকিয়ে পৈশাচিকভাবে হত্যায় জড়িতদের দৃষ্টান্তমূলক শাস্তির দাবিতে দফায় দফায় মানববন্ধন করেছে কয়েকটি সংস্থা ও শিক্ষা প্রতিষ্ঠান। আজ শনিবার সকাল থেকে দুপুর পর্যন্ত শহরের বিভিন্ন পয়েন্টে এসব মানববন্ধনের আয়োজন করা হয়।জাতীয় মানবাধিকার সংস্থা ও জাতীয়তাবাদী মহিলা দল বেলা ১১টায় নগরীর পিকচার প্যালেস মোড়ে মানববন্ধন কর্মসূচি পালন করে। এর আগে সকাল সাড়ে ১০টায় আহছানিয়া মিশন, খুলনা শাখা ও সাতক্ষীরা জন কল্যাণ সমিতি একই স্থানে মানববন্ধন করে। এদিকে বেলা সাড়ে ১১টায় খুলনা প্রেস ক্লাবের সামনে মানববন্ধন করে জাতীয় কন্যা শিশু অ্যাডভোকেসি ফোরাম।এ ছাড়া দুপুর ১২টায় টুটপাড়ার সেন্ট্রাল রোডে এফপিএবি খুলনা শাখার কমিউনিটি অ্যাকশন ফর চাইল্ড প্রোটেকশন ফ্রম ভায়োলেন্স প্রকল্প, বাংলাদেশ লিগ্যাল এইড অ্যান্ড সার্ভিসেস ট্রাস্ট (ব্লাস্ট) খুলনা শাখা, টুটপাড়া এলাকাবাসী ও রাকিবের পরিবারবর্গ, সুলতানা হামিদ মাধ্যমিক বিদ্যালয় ও পশ্চিম টুটপাড়া মাধ্যমিক বিদ্যালয়ের শিক্ষার্থী ও শিক্ষকেরা মানববন্ধন করেছে।এসব মানববন্ধন থেকে রাকিব হত্যায় জড়িতদের দৃষ্টান্তমূলক শাস্তি দাবি করা হয়। এ ছাড়া সাম্প্রতিক সময়ে শিশু নির্যাতনের হার বেড়ে যাওয়ায় উদ্বেগ প্রকাশ করা হয়। মানববন্ধন থেকে অবিলম্বে শিশু নির্যাতন বন্ধ করে শিশুদের জন্য একটি সুন্দর পৃথিবী গড়ে তোলার আহ্বান জানানো হয়।
