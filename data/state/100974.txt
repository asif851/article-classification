
পাবলিক বিশ্ববিদ্যালয়ে প্রভাষক নিয়োগে অনিয়ম ও দুর্নীতির চিত্র তুলে ধরে ট্রান্সপারেন্সি ইন্টারন্যাশনাল বাংলাদেশ (টিআইবি) যে গবেষণা প্রতিবেদন প্রকাশ করেছে, সেটিকে প্রত্যাখ্যান করে প্রতিবাদ জানিয়েছে বাংলাদেশ বিশ্ববিদ্যালয় শিক্ষক সমিতি ফেডারেশন। তারা বলছে, গবেষণা প্রতিবেদনটি একদেশদর্শী।
আজ বুধবার গণমাধ্যমে পাঠানো এক প্রতিবাদপত্রে পাবলিক বিশ্ববিদ্যালয়গুলোর শিক্ষক সংগঠনগুলোর মোর্চা ফেডারেশন বলেছে, টিআইবির অনেক অভিযোগই অনির্দিষ্ট, একান্ত মনগড়া, ভিত্তিহীন ও উদ্দেশ্যপ্রণোদিত। প্রতিবেদনটি যত না বিশ্ববিদ্যালয়ের শিক্ষক নিয়োগে স্বচ্ছতার প্রশ্নে প্রণীত হয়েছে, তার চেয়েও পাবলিক বিশ্ববিদ্যালয়ের শিক্ষক ও শিক্ষাব্যবস্থাকে হেয় প্রতিপন্ন করার উদ্দেশে প্রচারিত হয়েছে।
টিআইবির গবেষণা প্রতিবেদনের উদ্দেশ্য নিয়ে প্রশ্ন তুলে ফেডারেশন বলেছে, টিআইবি যদি প্রতিবেদন প্রকাশের আগেই বিশ্ববিদ্যালয়গুলোর প্রশাসনিক কর্তৃপক্ষকে অবহিত করে প্রতিকার চাইত, তাহলে সদিচ্ছার পরিচয় পাওয়া যেত। তা না করে গণমাধ্যমে প্রচার করে তারা কার স্বার্থে এ দেশের সর্বোচ্চ শিক্ষাপ্রতিষ্ঠানগুলোকে বিশ্ব দরবারে বিতর্কিত করার হীন প্রয়াস নিয়েছেন, তা অজানা।
তবে প্রতিবাদপত্রে বলা হয়, বিশ্ববিদ্যালয় সমাজেরই অংশ। সমাজের অনিয়ম ও দুর্নীতির প্রভাব বিশ্ববিদ্যালয়ে পড়াটা স্বাভাবিক। এ ক্ষেত্রে ব্যক্তিবিশেষ দায়ী হতে পারে; কিন্তু তার দায় বিশ্ববিদ্যালয়ের নয়।
টিআইবি গত রোববার এক গবেষণা প্রতিবেদন প্রকাশ করেছে। তাতে দেশের পাবলিক বিশ্ববিদ্যালয়গুলোতে প্রভাষক নিয়োগে পদে পদে অনিয়ম ও দুর্নীতির চিত্র তুলে ধরে সংস্থাটি বলেছে, ১৩টি বিশ্ববিদ্যালয়ে গবেষণা করে দেখা গেছে, আটটি বিশ্ববিদ্যালয়েই প্রভাষক নিয়োগে ৩ লাখ থেকে সর্বোচ্চ ২০ লাখ টাকা পর্যন্ত লেনদেন হয়েছে।
আরও পড়ুন...বিশ্ববিদ্যালয়ে প্রভাষক নিয়োগে ৩-২০ লাখ টাকা লেনদেন
