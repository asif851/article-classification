
স্বরাষ্ট্রমন্ত্রী আসাদুজ্জামান খান কামাল বলেছেন, গাইবান্ধার গোবিন্দগঞ্জে যেসব সাঁওতালের নিজস্ব বাড়িঘর নেই, তাঁদের আশ্রয়ণ প্রকল্পের মাধ্যমে ঘরবাড়ি করে দেওয়ার নির্দেশ দিয়েছেন প্রধানমন্ত্রী শেখ হাসিনা। কোথায় এসব বাড়িঘর তৈরি করে দেওয়া হবে, তা সংশ্লিষ্ট দপ্তরকে দেওয়া নির্দেশে বলা আছে।
আজ বুধবার সচিবালয়ে এক সভা শেষে সাংবাদিকদের প্রশ্নের জবাবে স্বরাষ্ট্রমন্ত্রী এ কথা জানান। এ সময় ব্রাহ্মণবাড়িয়ার নাসিরনগর উপজেলায় মন্দির ও হিন্দু সম্প্রদায়ের ঘরবাড়িতে হামলার বিষয়ে সাংবাদিকদের বিভিন্ন প্রশ্নের জবাব দেন তিনি।
ব্রাহ্মণবাড়িয়ার নাসিরনগরে হিন্দু সম্প্রদায়ের ওপর হামলার ঘটনায় কোনো দলীয় কোন্দল ছিল কি না, এমন প্রশ্নের জবাবে স্বরাষ্ট্রমন্ত্রী বলেন, ‘দলীয় কোন্দলের আভাস পেলে প্রধানমন্ত্রীকে বলতাম। আমি দেখেছি, কেউ ষড়যন্ত্র বা উদ্দেশ্যমূলকভাবে এটা করেছে।’
স্বরাষ্ট্রমন্ত্রী বলেন, নাসিরনগরের ঘটনায় এখনো তদন্ত চলছে। বেশ কয়েকটি দল কাজ করছে। কী পাওয়া গেল, তদন্ত শেষ না হওয়া পর্যন্ত তা বলা যাবে না।
আগামী ১৬ ডিসেম্বর বিজয় দিবস নির্বিঘ্ন উদ্‌যাপনের লক্ষ্যে সচিবালয়ে আজ এই সভাটি অনুষ্ঠিত হয়।
সভায় স্বরাষ্ট্রমন্ত্রী বলেন, বিজয় দিবস নির্বিঘ্নে উদ্‌যাপনের জন্য বিভিন্ন নিরাপত্তামূলক ব্যবস্থা তাঁরা নিয়েছেন। সাংস্কৃতিক অনুষ্ঠানের আয়োজন করতে চাইলে সাত দিন আগে এই বিষয়ে পুলিশকে জানাতে হবে। সে অনুযায়ী ব্যবস্থা নেওয়া হবে বলে তিনি জানান।
এবারের বিজয় দিবসে সূর্যাস্তের মধ্যে অনুষ্ঠান শেষ করতে হবে, এমন কোনো নির্দেশনা নেই। তবে যত তাড়াতাড়ি সম্ভব এই অনুষ্ঠানগুলো শেষ করার জন্য সংশ্লিষ্ট সবার প্রতি অনুরোধ থাকবে বলে জানান স্বরাষ্ট্রমন্ত্রী।
