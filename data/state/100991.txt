

গাজীপুরের হারিনাল এলাকায় দুটি বাড়িতে ‘জঙ্গি আস্তানা’ সন্দেহে অভিযান চালাচ্ছে আইনশৃঙ্খলা রক্ষাকারী বাহিনী। পশ্চিমপাড়া ও পাতারটেকে এই অভিযান চলছে। 
জয়দেবপুর থানার ভারপ্রাপ্ত কর্মকর্তা (ওসি) খন্দকার রেজাউল হাসান বলেন, আজ শনিবার ভোররাত থেকে পশ্চিমপাড়ায় আতাউর রহমানের বাড়িতে র‍্যাপিড অ্যাকশন ব্যাটালিয়ন (র‍্যাব) এই অভিযান চালাচ্ছে।
ঢাকা মহানগর পুলিশের কাউন্টার টেররিজম অ্যান্ড ট্রান্স ন্যাশনাল ক্রাইমের অতিরিক্ত কমিশনার ছানোয়ার হোসেন প্রথম আলোকে বলেন, নব্য জেএমবির ঢাকা বিভাগীয় কমান্ডারসহ কয়েকজন ওই বাড়িতে রয়েছেন—এমন তথ্যের ভিত্তিতে সেখানে অভিযান চালানো হচ্ছে। বাড়িটি ঘিরে রাখা হয়েছে। নব্য জেএমবির ঢাকা বিভাগীয় ওই কমান্ডারের সাংগঠনিক নাম আকাশ বলে তিনি জানিয়েছেন।
গাজীপুর গোয়েন্দা পুলিশের ওসি আমির হোসেন বলেন, সকাল সাড়ে ১০টা থেকে হারিনাল পাতারটেক এলাকায় ওসমান আলী নামের এক ব্যক্তির দ্বিতীয় তলার একটি বাড়িতে ‘জঙ্গি আস্তানা’ সন্দেহে অভিযান চালাচ্ছে জেলা পুলিশ। তাঁরাও বাড়িটি ঘিরে রেখেছেন।
