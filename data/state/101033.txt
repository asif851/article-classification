
বাংলাদেশে রাজনৈতিক দল ও পুলিশ ব্যবস্থা সবচেয়ে বেশি দুর্নীতিগ্রস্ত। একই সঙ্গে গত দুই বছরে বাংলাদেশে দুর্নীতি বেড়েছে বলে ৬০ শতাংশ মানুষ ধারণা করে। আজ মঙ্গলবার ট্রান্সপারেন্সি ইন্টারন্যাশনালের (টিআই) প্রকাশিত এক প্রতিবেদনে এসব তথ্য জানানো হয়।রাজধানীর মহাখালীতে ব্র্যাক সেন্টারে দুর্নীতিবিরোধী সংস্থাটি এক সংবাদ সম্মেলনে গ্লোবাল করাপশন ব্যারোমিটার-২০১২ প্রতিবেদনটি প্রকাশ করে।প্রতিবেদনে বলা হয়, জরিপে অংশ নেওয়া উত্তরদাতাদের ৯৩ শতাংশের ধারণা, বাংলাদেশে সর্বোচ্চ দুর্নীতিপ্রবণ খাত বা প্রতিষ্ঠান হলো রাজনৈতিক দল ও পুলিশ। আর ৮৯ শতাংশ উত্তরদাতা মনে করেন, এর পরের খাতই হলো বিচারব্যবস্থা।প্রতিবেদনে আরও বলা হয়, ৭৬ শতাংশ উত্তরদাতা মনে করেন, সরকারি খাতে দুর্নীতি খুবই গুরুতর সমস্যা। তবে ৯২ শতাংশ মানুষই মনে করেন, সাধারণ মানুষ দুর্নীতি প্রতিরোধে ভূমিকা রাখতে পারেন ও তাঁরা কোনো না কোনোভাবে ভূমিকা রাখতে চান।সংবাদ সম্মেলনে স্বাগত বক্তব্য দেন টিআইবির নির্বাহী পরিচালক ইফতেখারুজ্জামান।মূল প্রতিবেদন উপস্থাপন করেন গবেষণা ও পলিসি বিভাগের পরিচালক রফিকুল হাসান ও কর্মসূচি ব্যবস্থাপক শাহানুর রহমান।
দুর্নীতির এই জরিপ প্রতিবেদনে বলা হয়, উত্তরদাতারা নিজেদের অভিজ্ঞতায় দেখেছেন স্বাস্থ্য, শিক্ষা, ভূমি, বিচার, কর এসব ক্ষেত্রে দুর্নীতি কিছুটা কমেছে।
