
চট্টগ্রাম নগরে দুই শিশুসহ নারী খুনের মামলায় সাক্ষ্য দিয়েছেন এক চিকিৎসক। গতকাল বুধবার চট্টগ্রাম মহানগর দায়রা জজ এস এম মজিবুর রহমানের আদালতে এ সাক্ষ্য গ্রহণ করা হয়। পরে ২৩ এপ্রিল পরবর্তী সাক্ষ্যগ্রহণের দিন ধার্য করেন আদালত।
সাক্ষী চট্টগ্রাম মেডিকেল কলেজ হাসপাতালের ফরেনসিক বিভাগের প্রভাষক প্রদীপ কুমার নাথ আদালতকে জানান, দুই শিশুসহ এক নারীর ময়নাতদন্তে তাঁদের কুপিয়ে হত্যা করা হয় বলে প্রতিবেদন দেওয়া হয়।
রাষ্ট্রপক্ষের কৌঁসুলি কামাল উদ্দিন আহাম্মদ প্রথম আলোকে জানান, চিকিৎসকসহ এ মামলায় ৪৩ সাক্ষীর মধ্যে ১৬ সাক্ষীর সাক্ষ্য নেওয়া হয়েছে।
২০১২ সালের ২৩ অক্টোবর নগরের বহদ্দারহাট খতিবের হাট এলাকায় প্রবাসীর স্ত্রী ডলি আক্তার ও তার দুই শিশু আলবি ও আদিবাকে দা দিয়ে কুপিয়ে নৃশংসভাবে খুন করে গৃহশিক্ষক তারেক চৌধুরী। এ ঘটনায় নিহতের বাবা ইসহাক বাদী হয়ে পাঁচলাইশ থানায় মামলা করলে পুলিশ তারেক চৌধুরীর বিরুদ্ধে অভিযোগপত্র দাখিল করে। গত বছরের ৩ এপ্রিল অভিযোগ গঠন করেন আদালত। অভিযুক্ত তারেক চৌধুরীকে কারাগার থেকে গতকাল আদালতে হাজির করা হয়।
