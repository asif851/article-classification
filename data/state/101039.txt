
দুর্নীতি দমন কমিশনের (দুদক) করা মামলায় সাবেক পররাষ্ট্রমন্ত্রী এম মোরশেদ খান, স্ত্রী নাসরিন খান ও ভাই আজগর কবির চার সপ্তাহের আগাম জামিন পেয়েছেন।
পৃথক জামিন আবেদনের শুনানি নিয়ে আজ মঙ্গলবার বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চ এই জামিন দেন।
চার সপ্তাহের আগাম জামিন দিয়ে তিনজনকেই বিচারিক আদালতে আত্মসমর্পণ করতে নির্দেশ দেওয়া হয়েছে। পাশাপাশি এই মামলায় এবি ব্যাংকের সাবেক ও বর্তমান ১০ কর্মকর্তাও একই সময়ের জন্য জামিন পেয়েছেন।
মোরশেদ খান, তাঁর স্ত্রী, ভাইসহ ১৩ জন আজ আদালতে হাজির হয়ে আগাম জামিনের আবেদন করেন। শুনানি নিয়ে আবেদনগুলো নিষ্পত্তি করে আদেশ দেন আদালত।
আদালতে মোরশেদ খান পরিবারের পক্ষে শুনানি করেন আইনজীবী শাহ মনজুরুল হক। ১০ কর্মকর্তার পক্ষে শুনানিতে ছিলেন আইনজীবী শেখ বাহারুল ইসলাম। দুদকের পক্ষে শুনানি করেন আইনজীবী খুরশীদ আলম খান।
পরে শাহ মনজুরুল হক বলেন, মোরশেদ খান, তাঁর স্ত্রী ও ভাইকে আদালত চার সপ্তাহের আগাম জামিন দিয়ে তাঁদের জ্যেষ্ঠ মহানগর বিশেষ জজ আদালতে আত্মসমর্পণ করতে বলেছেন।
১০ কর্মকর্তার আইনজীবী শেখ বাহরুল ইসলাম প্রথম আলোকে বলেন, তাঁদের (১০ কর্মকর্তা) চার সপ্তাহের মধ্যে জ্যেষ্ঠ মহানগর বিশেষ জজ আদালতে আত্মসমর্পণ করতে বলা হয়েছে। এই সময় তাঁদের হয়রানি ও গ্রেপ্তার না করতে নির্দেশ দেওয়া হয়েছে।
গত মাসে এম মোরশেদ খানের বিরুদ্ধে মামলা করে দুদক। মামলায় প্যাসিফিক বাংলাদেশ টেলিকম লিমিটেড ও এবি ব্যাংকের সাবেক ও বর্তমান কয়েকজন কর্মকর্তাকেও আসামি করা হয়।
