
মানিকগঞ্জের দৌলতপুর উপজেলায় বাল্যবিবাহের দায়ে এক তরুণ ও তাঁর বাবাকে এক মাস করে কারাদণ্ডাদেশ দিয়েছেন ভ্রাম্যমাণ আদালত। গত রোববার রাতে উপজেলা নির্বাহী কর্মকর্তা (ইউএনও) কানিজ ফাতেমা পরিচালিত আদালত এ সাজা দেন। দণ্ডাদেশ পাওয়া ব্যক্তিরা হলেন উপজেলার সোনাকান্দি গ্রামের বাসিন্দা মনির হোসেন (১৯) ও তাঁর বাবা আবদুর রাজ্জাক। পুলিশ ও স্থানীয় সূত্রে জানা গেছে, সম্প্রতি সোনাকান্দি গ্রামের নবম শ্রেণির এক ছাত্রীর (১৪) সঙ্গে মনিরের সম্পর্ক হয়। গত রোববার নোটারি পাবলিকের মাধ্যমে অ্যাফিডেভিট করে দুজনেরই বয়স বাড়িয়ে ভুয়া কাবিননামা (বিয়ের নিবন্ধন) তৈরি করা হয়। খবর পেয়ে রাত ১১টার দিকে পুলিশ নিয়ে ইউএনও কানিজ ফাতেমা ঘটনাস্থলে যান। এরপর জিজ্ঞাসাবাদে অ্যাফিডেভিটের মাধ্যমে বয়স বাড়ানো এবং ভুয়া কাবিননামার বিষয়টি প্রমাণিত হয়। এ সময় ভ্রাম্যমাণ আদালত বসিয়ে বাবা ও ছেলেকে এক মাস করে কারাদণ্ড দেওয়া হয়। ইউএনও বলেন, এ বিয়ের বিষয়টি ছেলেপক্ষ জানত। তবে মেয়েপক্ষের কেউ জানত না। মেয়েকে তার মামার জিম্মায় দেওয়া হয়েছে। দৌলতপুর থানার ওসি রকিবুজ্জামান বলেন, সাজাপ্রাপ্ত দুজনকে গতকাল সোমবার সকালে জেলা কারগারে পাঠানো হয়েছে।
