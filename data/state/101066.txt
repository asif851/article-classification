
রায়ের খসড়া ফাঁসের মামলায় মানবতাবিরোধী অপরাধে মৃত্যুদণ্ড কার্যকর হওয়া সালাউদ্দিন কাদের (সাকা) চৌধুরীর স্ত্রী ফারহাত কাদের চৌধুরী ও ছেলে হুম্মাম কাদের চৌধুরীর খালাসের রায় বাতিল করে কেন তাঁদের সুবিধাজনক সাজা দেওয়া হবে না—তা জানতে চেয়ে রুল দিয়েছেন হাইকোর্ট।
এই রুলের পাশাপাশি আদেশের অনুলিপি পাওয়ার ছয় (৬) সপ্তাহের মধ্যে তাঁদের নিম্ন আদালতে আত্মসমর্পণ করার নিদেশ দেওয়া হয়েছে। আত্মসমর্পণ করে জামিন চাইলে তাঁদের জামিন দিতেও বলা হয়েছে।  আজ মঙ্গলবার বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ স্বতঃপ্রণোদিত হয়ে এ রুল দেন। চার সপ্তাহের মধ্যে রাষ্ট্রপক্ষকে এ রুলের জবাব দিতে বলা হয়েছে। ট্রাইব্যুনালের রায়ের খসড়া ফাঁসের মামলায় দণ্ডিত মাহবুবুল আহসানের করা আপিলের গ্রহণযোগ্যতার শুনানিকালে আদালত এ আদেশ দেন।
আদালতে রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল এ কে এম জহিরুল হক ও সহকারী অ্যাটর্নি জেনারেল মো. শহিদুল ইসলাম খান। আসামিপক্ষে ছিলেন আইনজীবী মো. সাজ্জাদ আলী চৌধুরী। হাইকোর্ট শুনানি নিয়ে মাহবুবুল আহসানের আপিল শুনানির জন্য গ্রহণ করেন ও তাঁর জামিন আবেদন নথিভুক্ত করে রেখেছেন।
মানবতাবিরোধী অপরাধে ২০১৩ সালের ১ অক্টোবর বিএনপির স্থায়ী কমিটির সদস্য সাকা চৌধুরীকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল। সেদিন সকালে সাকা চৌধুরীর স্ত্রী, পরিবারের সদস্য ও আইনজীবীরা এই রায় ফাঁসের অভিযোগ তোলেন। তাঁরা রায়ের ‘খসড়া কপি’ সংবাদকর্মীদের দেখান। এ ঘটনায় পরদিন ট্রাইব্যুনালের রেজিস্ট্রার শাহবাগ থানায় সাধারণ ডায়েরি (জিডি) করেন। পরে পুলিশ এ ঘটনায় তথ্য ও যোগাযোগপ্রযুক্তি (আইসিটি) আইনে মামলা করে।
ঢাকা মহানগর পুলিশের গোয়েন্দা শাখা (ডিবি) তদন্ত শেষে ২০১৪ সালের ২৮ আগস্ট সাকা চৌধুরীর স্ত্রী, ছেলে, আইনজীবী ফখরুলসহ সাতজনের বিরুদ্ধে অভিযোগপত্র দেয়। চলতি বছরের ১৫ ফেব্রুয়ারি এই মামলার অভিযোগ গঠনের মধ্য দিয়ে বিচার শুরু করেন আদালত। ১৫ সেপ্টেম্বর আদালত রায় দেন। রায়ে আইনজীবীসহ পাঁচ আসামির বিভিন্ন মেয়াদে জেল-জরিমানা হয়েছে। অন্য দুই আসামি সাকা চৌধুরীর স্ত্রী ও ছেলে খালাস পান।
মানবতাবিরোধী অপরাধের মামলার চূড়ান্ত নিষ্পত্তি শেষে গত বছরের ২১ নভেম্বর রাতে সাকা চৌধুরীর মৃত্যুদণ্ড কার্যকর করা হয়।
আরও পড়ুন: 
সাকার স্ত্রী-ছেলে খালাস, পাঁচজনের দণ্ড
