
পররাষ্ট্র প্রতিমন্ত্রী মো. শাহরিয়ার আলম বলেছেন, বাংলাদেশে পালিয়ে আসা রোহিঙ্গা নাগরিকদের ফিরিয়ে নেওয়ার চলমান প্রক্রিয়ায় অবশেষে জাতিসংঘের শরণার্থীবিষয়ক সংস্থাকে (ইউএনএইচসিআর) অন্তর্ভুক্ত করতে রাজি হয়েছে মিয়ানমার ।
আজ বৃহস্পতিবার রাজধানীর বঙ্গবন্ধু আন্তর্জাতিক সম্মেলন কেন্দ্রে ইসলামি সহায়তা সংস্থার (ওআইসি) আসন্ন পররাষ্ট্রমন্ত্রী পর্যায়ের বৈঠক নিয়ে আয়োজিত এক সেমিনার উদ্বোধনের পর মন্ত্রী কথা বলেন।
প্রসঙ্গত, চলতি বছরের মে মাসের প্রথম সপ্তাহে ওআইসির পররাষ্ট্রমন্ত্রীদের ৪৫তম বৈঠক ঢাকায় অনুষ্ঠিত হবে।
মো. শাহরিয়ার আলম বলেন, ‘দীর্ঘসময় এ বিষয়গুলো নিয়ে মিয়ানমার এবং বাংলাদেশের মধ্যে আলোচনা হয়েছে । সেখানে তারা প্রথমে রাজিই ছিল না কোনো ডকুমেন্টেই ইউএন বা ইউএনএইচসিআরকে লিখতে। তা আমরা আমাদের পার্টে (অংশ) লিখেছিলাম। আমরা ইতিমধ্যে সম্পৃক্ত করেছি। কিন্তু এখন আশার কথা হচ্ছে, এটা একটা খুবই বড় পজিটিভ উদ্যোগ বা পদক্ষেপ আমি বলব, যে মিয়ানমার সরকার এখন ইউএনএইচসিআরের সঙ্গে এনগেজ হয়েছে। এটা জাতিসংঘ আমাদের কনফার্ম করেছে। এই পজিটিভ উদ্যোগগুলোর মধ্য দিয়ে আশা করি সমস্যাগুলোর সমাধান হবে।’
রোহিঙ্গাদের ফিরিয়ে নিতে মিয়ানমার কবে থেকে কাজ শুরু করবে, জানতে চাইলে শাহরিয়ার আলম বলেন, ‘এটি মিয়ানমারের বিষয়। আমার পক্ষে বলা সম্ভব নয়। দুই মাস আগে আমাদের দুই দেশের মধ্যে চুক্তি ও ফিজিক্যাল অ্যারেঞ্জমেন্ট সই হয়েছে। তবে এখনো রোহিঙ্গাদের ফেরত পাঠানো যায়নি। এ জন্য আমরা বিচলিতও নই। বরং তড়িঘড়ি করে রোহিঙ্গাদের পাঠিয়ে দিলে সমস্যা হতে পারে।’
রোহিঙ্গা প্রত্যাবাসনের অগ্রগতির প্রসঙ্গে তিনি জানান, অগ্রগতি ধীরে হলেও বাংলাদেশ ঠিক পথে আছে। গত ১৬ ফেব্রুয়ারি স্বরাষ্ট্রমন্ত্রী পর্যায়ের বৈঠকে বাংলাদেশ ৮ হাজার ৩২ জন রোহিঙ্গার তালিকা দিয়েছিল। এখন দ্বিতীয় তালিকা দেবে।
ওআইসি পররাষ্ট্রমন্ত্রী পর্যায়ের বৈঠককে একটি ভালো প্ল্যাটফর্ম অভিহিত করে শাহরিয়ার আলম বলেন, ‘ওই বৈঠকে রোহিঙ্গা ইস্যু নিয়ে কথা বলব।’
বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিআইআইএসএস-বিস) এ সেমিনারের আয়োজন করে।
