
বাংলাদেশের রাজনীতি থেকে ফরমালিন দূর করার আহ্বান জানিয়েছেন গণফোরামের সভাপতি ড. কামাল হোসেন।আজ শনিবার রাজধানীর বিএমএ মিলনায়তনে এক আলোচনা সভায় এ আহ্বান জানান কামাল হোসেন। নাগরিক ঐক্যের দ্বিতীয় প্রতিষ্ঠাবার্ষিকী উপলক্ষে ওই আলোচনা সভার আয়োজন করা হয়।প্রধান অতিথির বক্তৃতায় কামাল বলেন, ‘বাংলাদেশের রাজনীতি থেকে ফরমালিন দূর করতে হবে। খাবারে ফরমালিন দিয়ে পচা ও নষ্ট জিনিসকে যেভাবে উপস্থাপন করা হয়, আমাদের রাজনীতিতেও সেভাবে ফরমালিন দেওয়া হচ্ছে।’আলোচনা সভায় সিপিবির সভাপতি মুজাহিদুল ইসলাম সেলিম, জেএসডির  সভাপতি আ স ম আবদুর রব, নাগরিক ঐক্যের আহ্বায়ক মাহমুদুর রহমান মান্না প্রমুখ বক্তব্য দেন।নারায়ণগঞ্জ-৫ (শহর-বন্দর) আসনের উপনির্বাচনে নাগরিক ঐক্যের প্রার্থী এস এম আকরামকে জয়ী করতে সেখানকার ভোটারদের প্রতি আহ্বান জানান বক্তারা। আকরাম নাগরিক ঐক্যের উপদেষ্টা ও আওয়ামী লীগের সাবেক সাংসদ।সিপিবির সভাপতি বলেন, সারা দেশে যে লুটপাট ও সন্ত্রাস চলছে, তার প্রতীক নারায়ণগঞ্জ। নারায়ণগঞ্জের এই অশুভ শক্তির বিরুদ্ধে শুভ শক্তিকে এগিয়ে নিতে আকরামকে ভোট দেওয়ার আহ্বান জানান তিনি।

