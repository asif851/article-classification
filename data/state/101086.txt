
দেশের প্রত্নতাত্ত্বিক গবেষণার অন্যতম পুরোধা আবুল কালাম মোহাম্মদ যাকারিয়া ইন্তেকাল করেছেন (ইন্না লিল্লাহি ওয়া ইন্না ইলাহি রাজিউন)। আজ বুধবার বেলা ১১টা ৫৫ মিনিটে তিনি শেষনিশ্বাস ত্যাগ করেন। তাঁর বয়স হয়েছিল ৯৭ বছর। আবুল কালাম মোহাম্মদ যাকারিয়া রাজধানীর শমরিতা হাসপাতালে চিকিৎসাধীন ছিলেন। ওই হাসপাতালের ব্যবস্থাপনা পরিচালক এ বি এম হারুন প্রথম আলোকে জানান, দুপুর ১২টার কিছু আগে প্রত্নতাত্ত্বিক আবুল কালাম মোহাম্মদ যাকারিয়া মারা গেছেন। মোহাম্মদ যাকারিয়ার ছোট ছেলে মারুফ শমসের যাকারিয়া গতকাল মঙ্গলবার রাত পৌনে নয়টার দিকে প্রথম আলোকে বলেন, তাঁর বাবার হৃৎপিণ্ড ও ফুসফুস ঠিকমতো কাজ করছে না। ভেন্টিলেশন (কৃত্রিমভাবে শ্বাস প্রদান) দেওয়া হয়েছে। আবুল কালাম মোহাম্মদ যাকারিয়া শমরিতা হাসপাতালের নিবিড় পরিচর্যাকেন্দ্রে (আইসিইউ) চিকিৎসাধীন ছিলেন। আবুল কালাম মোহাম্মদ যাকারিয়া একাধারে প্রত্নতাত্ত্বিক, পুঁথিসাহিত্য বিশারদ ও অনুবাদক। একুশে পদকপ্রাপ্ত এই প্রত্নতাত্ত্বিক গত ২৬ নভেম্বর থেকে শমরিতা হাসপাতালে চিকিৎসাধীন ছিলেন।আরও পড়ুন..প্রত্নতাত্ত্বিক যাকারিয়ার শারীরিক অবস্থার অবনতি
