
জিয়া অরফানেজ ট্রাস্ট দুর্নীতি মামলায় হাইকোর্টের রায়ের বিরুদ্ধে বিএনপির চেয়ারপারসন খালেদা জিয়ার করা লিভ টু আপিলের ওপর শুনানি শুরু হয়েছে।প্রধান বিচারপতি মো. মোজাম্মেল হোসেনের নেতৃত্বে পাঁচ বিচারপতির বেঞ্চ আজ সোমবার শুনানি গ্রহণ করেন। আগামীকাল আবার শুনানি হওয়ার কথা রয়েছে।ওই অভিযোগ আমলে নেওয়ার বিরুদ্ধে খালেদা জিয়ার করা আবেদন খারিজ করে ২০১২ সালে রায় দিয়েছিলেন হাইকোর্ট। আজ শুনানিতে অংশ নিয়ে খালেদা জিয়ার কৌঁসুলি জয়নুল আবেদিন এ রায় উপস্থাপন করেন। দুপুর ১২টা থেকে বেলা একটা পর্যন্ত শুনানি গ্রহণ চলে। এ সময় খালেদা জিয়ার পক্ষে আইনজীবী মওদুদ আহমদ, খন্দকার মাহবুব হোসেন, এ জে মোহাম্মদ আলী প্রমুখ উপস্থিত ছিলেন। রাষ্ট্রপক্ষে অ্যাটর্নি জেনারেল মাহবুবে আলম ও দুদকের পক্ষে খুরশীদ আলম খান উপস্থিত ছিলেন। আজ ওই লিভ টু আপিলটিসহ খালেদা জিয়ার করা তিনটি লিভ টু আপিল শুনানির জন্য তালিকায় ছিল।
