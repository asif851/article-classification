
জিয়া চ্যারিটেবল ও জিয়া অরফানেজ ট্রাস্ট দুর্নীতি মামলার আসামি বিএনপি চেয়ারপারসন খালেদা জিয়া আগামীকাল বৃহস্পতিবার আদালতে হাজির হবেন না বলে জানিয়েছেন তাঁর আইনজীবী। আজ বুধবার খালেদা জিয়ার আইনজীবী সানাউল্লাহ মিয়া প্রথম আলোকে এই তথ্য জানান। একই দিন রাষ্ট্রদ্রোহের অভিযোগে করা মামলায় খালেদা জিয়ার আদালতে হাজির হওয়ার তারিখ রয়েছে। ওই আদালতে তিনি হাজির হবেন কি না, এ বিষয়ে আজ রাতে সিদ্ধান্ত নেওয়া হবে। জিয়া চ্যারিটেবল ট্রাস্ট দুর্নীতি মামলার তদন্ত কর্মকর্তার জেরা অব্যাহত রয়েছে। অপরদিকে জিয়া অরফানেজ ট্রাস্ট দুর্নীতি মামলা সাক্ষ্যগ্রহণ পর্যায়ে রয়েছে। জিয়া অরফানেজ ট্রাস্টের দুই কোটি ১০ লাখ ৭১ হাজার ৬৪৩ টাকা আত্মসাতের অভিযোগ তুলে খালেদা জিয়া ও তাঁর ছেলে তারেক রহমানসহ ছয়জনের বিরুদ্ধে রমনা থানায় মামলা করে দুর্নীতি দমন কমিশন (দুদক)। এ মামলায় ২০০৯ সালের ৫ আগস্ট আদালতে অভিযোগপত্র দেওয়া হয়। ২০১১ সালের ৮ আগস্ট জিয়া চ্যারিটেবল ট্রাস্টের বিরুদ্ধে অবৈধভাবে তিন কোটি ১৫ লাখ ৪৩ হাজার টাকা লেনদেনের অভিযোগ তুলে দুদক অপর মামলাটি করে। তেজগাঁও থানায় করা এ মামলায় খালেদা জিয়াসহ চারজনের বিরুদ্ধে ২০১২ সালের ১৬ জানুয়ারি আদালতে অভিযোগপত্র দেয় দুদক। মুক্তিযুদ্ধে শহীদের সংখ্যা নিয়ে মন্তব্যের কারণে খালেদা জিয়ার বিরুদ্ধে এক আইনজীবীর করা রাষ্ট্রদ্রোহের মামলা আমলে নিয়ে গত ২৫ জানুয়ারি সমন জারি করেন আদালত। আগামীকাল ৩ মার্চ তাঁকে আদালতে হাজির হওয়ার আদেশ দিয়েছিলেন আদালত।
