
কুষ্টিয়া সদরের চৌড়হাস এলাকায় ট্রাকের চাপায় রাসেল আহমেদ (৩০) নামে এক বাইসাইকেল আরোহী নিহত হয়েছেন। আজ শুক্রবার দুপুর ১২টার দিকে কুষ্টিয়া-ঝিনাইদহ মহাসড়কে এ দুর্ঘটনা ঘটে।
নিহত রাসেল চৌড়হাস এলাকার মোহাম্মদ বুলুর ছেলে।
পুলিশ ও হাসপাতাল সূত্রে জানা গেছে, রাসেল তাঁর বাইসাইকেলে করে কুষ্টিয়া শহরের দিকে আসছিলেন। চৌড়হাস এলাকায় ঝিনাইদহ থেকে আসা একটি ট্রাকের সামনের গার্ডার পাশে চলা সাইকেলটির হাতলের সঙ্গে আটকে যায়। এতে রাসেল সড়কে পড়ে গেলে ট্রাকটি তাঁকে চাপা দিয়ে চলে যায়। পরে স্থানীয় লোকজন তাঁকে উদ্ধার করে কুষ্টিয়া জেনারেল হাসপাতালে পাঠিয়ে দেন। পরে সেখানে চিকিৎসাধীন অবস্থায় রাসেলের মৃত্যু হয়।
হাসপাতালের আবাসিক চিকিৎসক (আরএমও) তাপস কুমার সরকার বলেন, ট্রাকের চাপায় রাসেলের শরীরের ডান পাশের বেশির ভাগ অংশ থেঁতলে ও ভেঙে গেছে। অস্ত্রোপচার কক্ষেই তাঁর মৃত্যু হয়েছে।
কুষ্টিয়া মডেল থানার ভারপ্রাপ্ত কর্মকর্তা (ওসি) বিপ্লব কুমার নাথ বলেন, ট্রাকটি আটক করা হয়েছে। চালক পলাতক।
