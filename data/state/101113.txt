
দীর্ঘ সাড়ে পাঁচ ঘণ্টার পর একটি লাইন দিয়ে চট্টগ্রামের সঙ্গে ঢাকার রেল যোগাযোগ চালু হয়েছে। আজ রোববার বিকেল চারটা ৫০ মিনিটে সীতাকুণ্ডের কুমিরা স্টেশন থেকে উদয়ন এক্সপ্রেস ট্রেনটি চট্টগ্রামের উদ্দেশে ছেড়ে যায়।
চট্টগ্রামের ভাটিয়ারিতে অবস্থিত একটি রেলসেতু অতিবৃষ্টিতে ঝুঁকিপূর্ণ হয়ে পড়ায় আজ বেলা ১১টা ২০ মিনিট থেকে চট্টগ্রামের সঙ্গে সারা দেশের রেল যোগাযোগ বন্ধ হয়ে পড়ে। ওই সময় সেতুর দুই পাশে তিনটি ট্রেন আটকা পড়ে।
রেলওয়ে পূর্বাঞ্চলের কর্মকর্তারা জানান, অতিবৃষ্টি থেকে সৃষ্ট পানির প্রবল স্রোতে ভাটিয়ারি ইউনিয়নের মাদামবিবির হাট নেভিগেট এলাকায় অবস্থিত ৩৪ নম্বর রেলসেতুটি দুর্বল হয়ে যায়। এতে সেতুটি রেল চলাচলের জন্য ঝুঁকিপূর্ণ হয়ে পড়ে। এ কারণে সেতু দিয়ে রেল চলাচল বন্ধ রাখা হয়।
সীতাকুণ্ড উপজেলার কুমিরা রেলস্টেশনের স্টেশন মাস্টার নীতিশ কুমার চাকমা দুপুরে প্রথম আলোকে বলেছিলেন, ভাটিয়ারি স্টেশনে ঢাকামুখী কর্ণফুলী এক্সপ্রেস আটকা পড়েছে। কুমিরা স্টেশনে আটকা পড়েছে সিলেট থেকে আসা চট্টগ্রামমুখী উদয়ন এক্সপ্রেস ও চাঁদপুর থেকে আসা মেঘনা এক্সপ্রেস।
রেলওয়ে পূর্বাঞ্চলের প্রধান প্রকৌশলী মো. আবদুল হাই প্রথম আলোকে বলেন, সাময়িকভাবে ট্রেন চালু করার জন্য আপলাইন (ঢাকামুখী লাইন) সংস্কার করা হয়েছে।চট্টগ্রামমুখী লাইন কবে নাগাদ ঠিক হবে—জানতে চাইলে মো. আবদুল হাই বলেন, ‘বৃষ্টি বন্ধ না হওয়া পর্যন্ত কিছু বলা যাচ্ছে না।’
ঘটনার পর রেলওয়ে পূর্বাঞ্চলের প্রধান পরিচালন কর্মকর্তা মিহির কান্তি গুহ প্রথম আলোকে বলেন, মেরামতের কাজ শেষে আপলাইন দিয়ে ডাউন লাইনে থাকা উদয়ন এক্সপ্রেস ট্রেনটি চট্টগ্রামের উদ্দেশে ছেড়ে যায়।
রেলওয়ে সূত্র জানিয়েছে, আজ বেলা ১১টা ২০ মিনিটের আগে ওই সেতু দিয়ে ঢাকা, সিলেটসহ দেশের বিভিন্ন গন্তব্যে আন্তনগর ট্রেনগুলো পার হয়ে গেছে।
