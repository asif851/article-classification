
চুয়াডাঙ্গার দর্শনায় তেলবাহী ট্যাংকার ও মালবাহী ট্রেনের মুখোমুখি সংঘর্ষে তেলবাহী ট্যাংকারের চালক ও দুজন নিরাপত্তাকর্মী আহত হয়েছেন। আজ শনিবার সকাল ছয়টার দিকে এই দুর্ঘটনার পর থেকে খুলনা-ঢাকা, খুলনা-রাজশাহী, খুলনা-চিলাহাটি রুটে সব ধরনের ট্রেন চলাচল বন্ধ রয়েছে।
তেলবাহী ট্যাংকারের আহত চালকের নাম রায়হান আলী। আহত নিরাপত্তাকর্মীদের নাম তাৎক্ষণিকভাবে জানা যায়নি। সকাল নয়টার দিকে শেষ খবর পাওয়া পর্যন্ত ট্রেন চলাচল শুরু হয়নি।
গত বৃহস্পতিবার দিবাগত রাতে গাজীপুরের কালিয়াকৈর উপজেলার বক্তারপুর এলাকায় রেললাইনের ওপর থেমে থাকা ট্রাককে ঢাকা থেকে লালমনিরহাটগামী লালমনি এক্সপ্রেস ট্রেন ধাক্কা দেয়। এতে ঘটনাস্থলেই ট্রেনের সহকারী চালক নিহত হন। আহত হন কমপক্ষে ১০ জন। এক দিন পরেই আজ আবার ট্রেন দুর্ঘটনা ঘটল।
ফরিদপুর থেকে ছেড়ে আসা মালবাহী ট্রেনটির দর্শনা আন্তর্জাতিক রেলস্টেনের ইয়ার্ডে যাওয়ার কথা ছিল বলে জানান চুয়াডাঙ্গা রেলস্টেশনের স্টেশনমাস্টার আবদুল খালেক। কিন্তু ট্রেনটি ভুল করে খুলনার পথে দর্শনা হল্ট স্টেশনের দিকে ঢুকে পড়ে। এ সময় খুলনা থেকে ছেড়ে আসা তেলবাহী ট্যাংকারের সঙ্গে মুখোমুখি সংঘর্ষ হয়। এতে মালবাহী ট্রেনের দুটি ইঞ্জিন দুমড়ে-মুচড়ে যায়।
দুর্ঘটনায় পড়া ট্রেন দুটিকে উদ্ধারের চেষ্টা চলছে বলে জানান স্টেশনমাস্টার আবদুল খালেক।
 
