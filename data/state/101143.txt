
আওয়ামী লীগের অবৈধ সরকার যে বাজেট দিয়েছে, এ বাজেট জনগণ মেনে নেবে না বলে মন্তব্য করেছেন বিএনপির যুগ্ম মহাসচিব আমানউল্লাহ আমান। 
আজ শুক্রবার দুপুরে সাবেক রাষ্ট্রপতি জিয়াউর রহমানের মৃত্যুবার্ষিকী উপলক্ষে কেরানীগঞ্জ উপজেলার কালিন্দী ইউনিয়ন বিএনপি ও এর সহযোগী সংগঠন আয়োজিত মিলাদ মাহফিল ও কাঙালি ভোজ কর্মসূচিতে আমান এসব কথা বলেন।
আমানউল্লাহ আমান বলেন, ‘বর্তমান অবৈধ সরকারের এ বাজেট ঘোষণার অধিকার নাই। নির্দলীয়, নিরপেক্ষ তত্ত্বাবধায়ক সরকারের অধীনে নির্বাচনের মধ্য দিয়ে যে সরকার ক্ষমতায় আসবে, সেই সরকারের বাজেটই হবে জনগণের বাজেট।’
বিএনপির এই যুগ্ম মহাসচিব বলেন, যেহেতু বর্তমান সরকার জনগণের নির্বাচিত সরকার নয়, তাই এ সরকারের সব কর্মকাণ্ডই অবৈধ। নির্দলীয়-নিরপেক্ষ তত্ত্বাবধায়ক সরকারের অধীনে অনতিবিলম্বে নির্বাচনের দাবি জানান তিনি।
অনুষ্ঠানে উপস্থিত ছিলেন বিএনপির আন্তর্জাতিক-বিষয়ক সম্পাদক নাজিম উদ্দিন আলম, কেরানীগঞ্জ মডেল থানা বিএনপির যুগ্ম আহ্বায়ক শরীফ মোহাম্মদ মহিউদ্দিন, কালিন্দী ইউপি বিএনপির আহ্বায়ক মো. মেহেবুব, যুগ্ম আহ্বায়ক মো.  মেজবাহ উদ্দিন, শামসুল হক লিটন প্রমুখ।
