
মাদককে লালকার্ড দেখিয়েছে পাঁচ শতাধিক শিক্ষার্থী। মঙ্গলবার দুপুর ১২টায় চাঁদপুরের মতলব দক্ষিণ উপজেলা পরিষদে আয়োজিত এক মাদকবিরোধী সমাবেশে শিক্ষার্থীরা এ সিদ্ধান্ত নেয়।
‘লাল-সবুজ উন্নয়ন সংঘ’ নামে স্থানীয় একটি স্বেচ্ছাসেবী সংগঠন ওই সমাবেশের আয়োজন করে। সংগঠনটির প্রতিষ্ঠাতা কাওছার আলম সোহেলের সভাপতিত্বে ও উপজেলা শাখার সভাপতি মাহফুজুর রহমানের সঞ্চালনায় অনুষ্ঠিত ওই সমাবেশে প্রধান অতিথির বক্তৃতা করেন উপজেলা নির্বাহী কর্মকর্তা (ইউএনও) শহিদুল ইসলাম।
সমাবেশে শিক্ষার্থীদের হাতে লাল কার্ড তুলে দিয়ে মাদককে ‘না’ বলার শপথবাক্য পাঠ করান ইউএনও। সংগঠনটির মতলব উপজেলা শাখার সাধারণ সম্পাদক আ. সামাদ মৃধা বলেন, শিক্ষার্থীদের মাদকদ্রব্য ও ধূমপান থেকে দূরে রাখতেই এ উদ্যোগ। এতে স্কুল-কলেজের পাঁচ শতাধিক শিক্ষার্থী অংশ নেয়।
