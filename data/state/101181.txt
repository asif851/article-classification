
গাড়ি ভাঙচুর ও অগ্নিসংযোগের ঘটনায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ ২৫ নেতা-কর্মীর বিরুদ্ধে দায়ের করা মামলায় অভিযোগপত্র গ্রহণ করেছেন আদালত।
আজ মঙ্গলবার ঢাকা মহানগর হাকিম শামসুল আরেফিন এ অভিযোগপত্র গ্রহণ করেন।
মামলার এজাহার থেকে জানা যায়, ২০১২ সালের ৯ ডিসেম্বর কলাবাগান থানা এলাকায় গাড়ি ভাঙচুর ও অগ্নিসংযোগের ঘটনায় মির্জা ফখরুলসহ ২৭ জনের বিরুদ্ধে মামলা করেন ওই থানার উপপরিদর্শক (এসআই) মাসুদ সিকদার। ২০১৪ সালের ২২ অক্টোবর ফখরুলসহ ২৫ জনের বিরুদ্ধে আদালতে অভিযোগপত্র জমা দেন মামলার তদন্তকারী কর্মকর্তা কলাবাগান থানার এসআই আসাদুজ্জামান।
২০১২ সালে বিএনপি ও ১৮-দলীয় জোটের ডাকা হরতালের সময় গাড়ি ভাঙচুর ও অগ্নিসংযোগের ঘটনায় মির্জা ফখরুলসহ বিএনপির শীর্ষস্থানীয় নেতা-কর্মীদের ৭৩টি মামলায় আসামি করা হয়। এসব মামলার মধ্যে এ পর্যন্ত ২২টি মামলায় অভিযোগপত্র দেওয়া হয়েছে। ইতিমধ্যে ১২টি মামলায় বিচার কাজ শুরু হয়েছে।
