
প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন বলেছেন, ‘আমি রাজাকার ছিলাম, এ কথা পৃথিবীর কেউ বলতে পারবে না। অথচ বিএনপি নেত্রীর ছেলে লন্ডন থেকে এ কথা আবিষ্কার করলেন।’
আজ শনিবার দুপুরে ফরিদপুরের জেলা প্রশাসকের সম্মেলনকক্ষে জেলার আইনশৃঙ্খলা-বিষয়ক সভায় প্রধান অতিথির বক্তব্যে খন্দকার মোশাররফ হোসেন এ কথা বলেন।সম্প্রতি লন্ডনে এক মতবিনিময় সভায় বিএনপির সিনিয়র ভাইস চেয়ারম্যান তারেক রহমান বলেন, ‘ফরিদপুরের রাজাকার পরিবারে শেখ হাসিনা নিজের মেয়েকে বিয়ে দিয়েছেন।’ এই বক্তব্যের জবাবে মন্ত্রী আজ এ কথা বললেন।মন্ত্রী বলেন, তারেক রহমানের এ বক্তব্য শুনে কেউ এক হাজার কোটি, কেউ ১০০ কোটি টাকার মানহানির মামলা করার পরামর্শ পর্যন্ত দিয়েছেন। তারেক রহমানের বক্তব্যের প্রতি ইঙ্গিত দিয়ে প্রবাসীকল্যাণমন্ত্রী বলেন, ‘সম্প্রতি বিভিন্ন মহল থেকে যেসব বক্তব্য আসছে, সেগুলো দেশকে অস্থিতিশীল করার লক্ষ্য নিয়ে সুদূরপ্রসারী ষড়যন্ত্রের ফসল হিসেবে করা হচ্ছে। এদের লক্ষ্য দেশে হানাহানি, কাটাকাটির পরিবেশ সৃষ্টি করে আন্দোলনের সুযোগ তৈরি করা।’ কিন্তু বর্তমান আওয়ামী লীগ সরকার কাউকে এ-জাতীয় অরাজক পরিস্থিতি সৃষ্টি করতে দেবে না বলেও মন্তব্য করেন তিনি।মন্ত্রী বলেন, গত সংসদ নির্বাচন ও উপজেলা নির্বাচনের সময় এ চক্র দেশকে অস্থিতিশীল করার চেষ্টা করেছিল। কিন্তু আওয়ামী লীগ সরকার কঠোরভাবে দেশের হাল ধরে সে ষড়যন্ত্র নস্যাত্ করে দিয়েছে।ফরিদপুরের বিভিন্ন হাটবাজারের বণিক সমিতিতে বছরের পর বছর পদ আঁঁকড়ে থাকা ব্যক্তিদের চাঁদাবাজ উল্লেখ করে প্রবাসীকল্যাণমন্ত্রী বলেন, এসব ব্যক্তিরাই নীরবে চাঁদাবাজি করে যাচ্ছেন। মেয়াদোত্তীর্ণ এসব বাজার বণিক সমিতির কমিটি ভেঙে গণতান্ত্রিক পন্থায় নির্বাচনের ব্যবস্থা করার জন্য তিনি প্রশাসনের প্রতি আহ্বান জানান।প্রবাসীকল্যাণমন্ত্রী আরও বলেন, দেশের আইনশৃঙ্খলা পরিস্থিতি ভালো রাখতে আইনশৃঙ্খলা বাহিনীর পাশাপাশি নির্বাচিত জনপ্রতিনিধিদেরও দায়িত্ব নিয়ে কাজ করতে হবে।ফরিদপুরের জেলা প্রশাসক আবু হেনা মোরশেদ জামানের সভাপতিত্বে সভায় আরও বক্তব্য দেন ফরিদপুর-০৪ আসনের (ভাঙ্গা, সদরপুর, চরভদ্রাসন) সাংসদ মুজিবুর রহমান ওরফে নিক্সন চৌধুরী, পুলিশ সুপার জামিল হাসান, সিভিল সার্জন সিরাজুল হক তালুকদার, ফরিদপুর পৌরসভার মেয়র শেখ মাহতাব আলী, নগরকান্দা উপজেলার চেয়ারম্যান সৈয়দ শাহিনুজ্জামান, সালথা উপজেলার চেয়ারম্যান ওহিদুজ্জামান, ভাঙ্গা উপজেলার চেয়ারম্যান শাহাদাত্ হোসেন, সরকারি রাজেন্দ্র কলেজের অধ্যক্ষ মাহবুবুর রহমান প্রমুখ।
