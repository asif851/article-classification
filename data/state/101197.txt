
চট্টগ্রাম উন্নয়ন কর্তৃপক্ষের (চউক) বিরুদ্ধে কেন আদালত অবমাননার অভিযোগ আনা হবে না, তা জানতে চেয়ে কারণ দর্শানোর নোটিশ দিয়েছেন শ্রম আপিল ট্রাইব্যুনাল।৯ অক্টোবরের মধ্যে চউকের চেয়ারম্যান আবদুচ ছালাম ও সচিব তাহেরা ফেরদৌস বেগমকে এ বিষয়ে জবাব দিতে বলা হয়েছে। চউকের প্রধান প্রকৌশলীর ব্যক্তিগত সহকারী হাবিবুর রহমানের করা মামলার পরিপ্রেক্ষিতে ২ অক্টোবর ট্রাইব্যুনাল এ আদেশ দেন। হাবিবুর রহমান চউক কর্মচারী লীগের সাধারণ সম্পাদক।জানা গেছে, হাবিবুর রহমানকে ২০১১ সালের ১৬ জানুয়ারি চউক থেকে রাজশাহী উন্নয়ন কর্তৃপক্ষে বদলি করা হয়। তিনি এ আদেশের বিরুদ্ধে চট্টগ্রাম শ্রম আদালতে মামলা করেন। গত ৩০ জুলাই চট্টগ্রাম প্রথম শ্রম আদালত তাঁর মামলা খারিজ করে দেন। তিনি এ আদেশের বিরুদ্ধে শ্রম আপিল ট্রাইব্যুনালে আপিল করেন। ট্রাইব্যুনাল ৫ আগস্ট স্থিতাবস্থা বজায় রাখার নির্দেশনা দেন। এরপর গত ৮ সেপ্টেম্বর ট্রাইব্যুনাল মামলাটি খুলনা বিভাগীয় শ্রম আদালতে স্থানান্তর করেন।হাবিবুর রহমান জানান, ‘ট্রাইব্যুনালের নির্দেশ অমান্য করে চউক কর্তৃপক্ষ আমাকে স্বপদে যোগদান হতে মৌখিকভাবে বিরত রাখে ও বেতন-ভাতা দিচ্ছে না।’হাবিবুর রহমানের আইনজীবী নেসার আহমেদ প্রথম আলোকে বলেন, আদালতের নির্দেশনা অমান্য করায় চউক চেয়ারম্যান ও সচিবকে কারণ দর্শানোর নোটিশ দিয়েছেন ট্রাইব্যুনাল। তাঁদের সাত দিনের মধ্যে জবাব দিতে বলা হয়েছে।
 
