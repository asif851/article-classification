
২৩ শর্তে আগামীকাল রোববার ঢাকার সোহরাওয়ার্দী উদ্যানে সমাবেশের অনুমতি পেল বিএনপি। দলের চেয়ারপারসন খালেদা জিয়ার প্রেস উইংয়ের সদস্য শায়রুল কবির খান বিষয়টি নিশ্চিত করেছেন।
বিএনপির প্রচার সম্পাদক শহীদউদ্দিন চৌধুরী অ্যানি, প্রশিক্ষণ ও গবেষণাবিষয়ক সম্পাদক মোশাররফ হোসেন অনুমতির বিষয়টি জানতে সংশ্লিষ্ট দপ্তরে যান। সেখানে ২৩ শর্তে তাঁদের অনুমতি দেওয়ার পত্র তুলে দেওয়া হয়।
বিএনপির এক নেতা জানান, শর্তগুলোর মধ্যে আছে সোহরাওয়ার্দী উদ্যানের নির্দিষ্ট এলাকার বাইরে কোনো মাইক ব্যবহার করা যাবে না, বিকেল পাঁচটার আগেই অনুষ্ঠান শেষ করতে হবে, ঢাকার প্রধান সড়কে অবস্থান নেওয়া যাবে না, বড় কোনো মিছিল নিয়ে সমাবেশে যাওয়া যাবে না প্রভৃতি।
গতকাল শুক্রবার বেলা তিনটায় দলের স্থায়ী কমিটির সদস্য মির্জা আব্বাস ও ভাইস চেয়ারম্যান আবদুল্লাহ আল নোমানের নেতৃত্বে বিএনপির একটি প্রতিনিধিদল সোহরাওয়ার্দী উদ্যান পরিদর্শন করে। ওই দলের সদস্যরা মঞ্চের স্থান নির্ধারণ করাসহ সরেজমিনে উদ্যানের অবস্থা দেখেন।
প্রায় দুই বছর পর এটি রাজধানীতে বিএনপির চেয়ারপারসন খালেদা জিয়ার জনসভা। সর্বশেষ ২০১৬ সালের ৫ জানুয়ারি নয়াপল্টনে দলের কেন্দ্রীয় কার্যালয়ের সামনে সমাবেশ করেছিলেন তিনি। ২০১৪ সালের ৫ জানুয়ারির সংসদ নির্বাচনের দুই বছর পূর্তিতে এই সমাবেশ হয়। এরপর ওই বছরের (২০১৬) ১৪ এপ্রিল (১ বৈশাখ) দলীয় কার্যালয়ের সামনে সমাবেশে অংশ নেন খালেদা জিয়া।
