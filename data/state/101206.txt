
নারায়ণগঞ্জ শহরের উকিলপাড়া এলাকায় বাসের চাপায় আজ রোববার সকালে হোসিয়ারি প্রতিষ্ঠানের এক শিশু শ্রমিকের মৃত্যু হয়েছে। তার নাম সবুজ (১০)। এ ঘটনার প্রতিবাদে সকাল নয়টার দিকে হোসিয়ারি শ্রমিকেরা শহরের ২ নম্বর রেলগেট এলাকায় সড়ক অবরোধ করে কয়েকটি গাড়ি ভাঙচুর করেন।সবুজ চাঁদপুর জেলার সালু মিয়ার ছেলে। সে শহরের উকিলপাড়া এলাকার গিয়াসউদ্দিন হোসিয়ারি কারখানার শ্রমিক ছিল।প্রত্যক্ষদর্শী ও পুলিশ জানায়, সকাল সাড়ে ৯টার দিকে উকিলপাড়া এলাকায় আনন্দ পরিবহনের বাসের চাপায় সবুজ গুরুতর আহত হয়। পরে তাকে নারায়ণগঞ্জ জেনারেল হাসপাতালে নিয়ে গেলে কর্তব্যরত চিকিত্সকেরা তাকে মৃত ঘোষণা করেন। এ ঘটনার প্রতিবাদে বিভিন্ন হোসিয়ারি প্রতিষ্ঠানের কয়েক শ শ্রমিক ২ নম্বর রেলগেট এলাকায় সড়ক অবরোধ করেন। ভাঙচুর করেন ১০-১২টি যানবাহন। এতে ওই সড়কে সকাল ১০টা থেকে বেলা ১১টা পর্যন্ত যান চলাচল বন্ধ ছিল। পরে পুলিশ পরিস্থিতি নিয়ন্ত্রণে আনতে গেলে শ্রমিকদের সঙ্গে ধাওয়া-পাল্টাধাওয়ার ঘটনা ঘটে।নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) মঞ্জুর কাদের জানান, পরিস্থিত নিয়ন্ত্রণে রয়েছে। লাশ ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে।
