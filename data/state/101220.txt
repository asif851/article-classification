
পিরোজপুরের মঠবাড়িয়া উপজেলায় বিএনপি-জামায়াতের নেতা-কর্মীদের বিরুদ্ধে দায়ের করা মামলার বাদী উপজেলা যুবলীগের আহ্বায়ক আজিজুল হক মাতুব্বরের ঠিকাদারি কাজের নির্মাণসামগ্রী পুড়িয়ে দিয়েছে দুর্বৃত্তরা।গত সোমবার গভীর রাতে উপজেলার আমড়াগাছিয়া বাজারের পাশে এ ঘটনা ঘটে। এ ঘটনায় আমড়াগাছিয়া ইউনিয়নের ৮ নম্বর ওয়ার্ড বিএনপির সভাপতি মহারাজ মৃধাকে (৫০) আটক করেছে পুলিশ।সাধারণ ডায়েরি (জিডি) সূত্রে জানা গেছে, বিশ্বব্যাংকের অর্থায়নে আজিজুল হক মাতুব্বরের ঠিকাদারি প্রতিষ্ঠান আমড়াগাছিয়া-হোগলপাতি সড়কের কার্পেটিং কাজ বাস্তবায়ন করছে।গত সোমবার দিবাগত রাত আড়াইটার দিকে ওই কাজের নির্মাণসামগ্রী (জুট ও বিটুমিন) ট্রাকে করে আমড়াগাছিয়া বাজারের পাশে এনে রাখা হয়। ভোর ছয়টার দিকে লোকজন নির্মাণসামগ্রীতে আগুন দেখতে পান।এ ঘটনায় গতকাল মঙ্গলবার দুপুরে আজিজুল হক মাতুব্বর থানায় অজ্ঞাত দুর্বৃত্তদের বিরুদ্ধে জিডি করেন।আজিজুল হক মাতুব্বর জানান, ৯ ডিসেম্বর বিএনপি ও জামায়াতের নেতা-কর্মীদের সঙ্গে আওয়ামী লীগের নেতা-কর্মীদের সংঘর্ষের ঘটনায় বিএনপি ও জামায়াতের নেতা-কর্মীদের বিরুদ্ধে দায়ের করা মামলার বাদী তিনি। তিনি অভিযোগ করেন, ওই মামলার জের ধরে তাঁর প্রায় এক লাখ টাকার নির্মাণসামগ্রী পুড়িয়ে দেওয়া হয়েছে।
