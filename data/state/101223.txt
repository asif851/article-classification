
প্রধানমন্ত্রী শেখ হাসিনাকে বহনকারী বাংলাদেশ বিমানের যান্ত্রিক ত্রুটির ঘটনা জাতির সামনে বেসামরিক বিমান পরিবহন ও পর্যটনমন্ত্রীকে সুস্পষ্ট ব্যাখ্যা দেওয়ার দাবি জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন।
আজ বুধবার দুপুরে ধলপুর কমিউনিটি সেন্টারে এক স্মরণসভায় এ দাবি জানান সাঈদ খোকন। ঢাকা সিটির প্রয়াত মেয়র মোহাম্মদ হানিফের ১০তম মৃত্যুবার্ষিকী উপলক্ষে এ সভার আয়োজন করে ‘মেয়র মোহাম্মদ হানিফ স্মৃতি সংসদ’।
সাঈদ খোকন বলেন, ‘২১ আগস্ট গ্রেনেড হামলার সময় আমার প্রয়াত বাবা মোহাম্মদ হানিফ মানবঢাল তৈরি করে প্রধানমন্ত্রীকে রক্ষা করেছিলেন। ওই ঘটনায় অসংখ্য স্প্লিন্টারের আঘাতে তিনি গুরুতর আহত হন। তাঁর সুচিকিৎসা করা সম্ভব হয়নি। এভাবে নেত্রীর জন্য বাবা নিজ জীবন উৎসর্গ করেছেন। অথচ বিমানে প্রধানমন্ত্রীর পর্যাপ্ত নিরাপত্তা দিতে পারছেন না বিমান কর্তৃপক্ষ।’
সাঈদ খোকন আরও বলেন, প্রধানমন্ত্রীর নিরাপত্তার সঙ্গে গোটা জাতির নিরাপত্তা জড়িত। তাঁর নিরাপত্তা বিঘ্নিত হলে দেশের নিরাপত্তা বিঘ্নিত হবে। জাতি এটা কোনোভাবেই মেনে নেবে না। এর দায় বিমানমন্ত্রী রাশেদ খান মেনন এড়াতে পারেন না। অবিলম্বে তাঁকে জাতির সামনে ব্যাখ্যা দিতে হবে। তিনি বলেন, শেখ হাসিনাকে হত্যা করতে বারবার চেষ্টা করছে একটি গোষ্ঠী। তারা আওয়ামী লীগকে নেতৃত্বশূন্য করতে চায়। তাদের এই অপতৎপরতার বিরুদ্ধে সবাইকে সজাগ থাকতে হবে।
মেয়র মোহাম্মদ হানিফ স্মৃতি সংসদের সভাপতি মোহাম্মদ মানিকের সভাপতিত্বে স্মরণসভায় ঢাকা দক্ষিণ সিটির ২৬ নম্বর ওয়ার্ডের কাউন্সিলর হাসিবুর রহমান, ৩৮ নম্বর ওয়ার্ডের কাউন্সিলর আবু আহমেদ মন্নাফী, ৪৯ নম্বর ওয়ার্ডের কাউন্সিলর বাদল সরদার প্রমুখ বক্তব্য দেন।পরে মোহাম্মদ হানিফ স্মরণে পুরান ঢাকার নর্থ সাউথ রোড ও ফজলুল হক কমিউনিটি সেন্টারে পৃথক দুটি দোয়া ও মিলাদ মাহফিলে অংশ নেন সাঈদ খোকন।
