
প্রথাবিরোধী লেখক ও কবি ওয়াহিদ রেজা (৬০) গতকাল রোববার সকালে ঢাকা মেডিকেল কলেজ হাসপাতালে শেষনিশ্বাস ত্যাগ করেছেন (ইন্না লিল্লাহি ওয়া ইন্না ইলাইহি রাজিউন)।গতকাল বাদ আসর নারায়ণগঞ্জের আমলাপাড়ার বড় মসজিদে জানাজা শেষে শ্রদ্ধা নিবেদনের জন্য বিকেলে তাঁর মরদেহ নারায়ণগঞ্জ কেন্দ্রীয় শহীদ মিনারে রাখা হয়। পরে নগরের মাসদাইর সিটি কবরস্থানে তাঁকে দাফন করা হয়। হৃদ্রোগে আক্রান্ত হয়ে ওয়াহিদ রেজা ঢাকার সোহরাওয়ার্দী হাসপাতালে চিকিৎসাধীন ছিলেন। দুই দিন আগে স্ট্রোক করলে তাঁকে ঢাকা মেডিকেল কলেজ হাসপাতালে ভর্তি করা হয়। সেখানেই তিনি শেষনিশ্বাস ত্যাগ করেন। তিনি নারায়ণগঞ্জের সাংস্কৃতিক ব্যক্তিত্ব রফিউর রাব্বির বড় ভাই। তিনি মৃত্তিকা ও অর্ণব নামের দুই ছেলেমেয়ে রেখে গেছেন।নারায়ণগঞ্জ থেকে বের হওয়া ছোট কাগজ ড্যাফোডিল ১৯৮৮ সাল থেকে সম্পাদনা করেছেন ওয়াহিদ রেজা। আগের ১০ বছর এটির সম্পাদক ছিলেন কবি হালিম আজাদ।ওয়াহিদ রেজার মৃত্যুতে নারায়ণগঞ্জ সিটি করপোরেশনের মেয়র সেলিনা হায়াৎ আইভী, নারায়ণগঞ্জ প্রেসক্লাব, নারায়ণগঞ্জ সাংবাদিক ইউনিয়ন, নারায়ণগঞ্জ কবিতা পরিষদ, নারায়ণগঞ্জ সাংস্কৃতিক জোট, নারায়ণগঞ্জ জেলা খেলাঘর আসর, জেলা কমিউনিস্ট পার্টিসহ বিভিন্ন সামাজিক ও সাংস্কৃতিক সংগঠন শোক প্রকাশ করেছে। ওয়াহিদ রেজার প্রথম গল্পগ্রন্থ আসলে আমি-ই নায়ক বের হয় ১৯৮৪ সালে। তাঁর উল্লেখযোগ্য বইয়ের মধ্যে রয়েছে কবি জন কিটস ও তাঁর প্রেম, মহাকালের ইঙ্গিত, আমি বাঁচতে চাই প্রধানমন্ত্রী, এখন পরপুরুষ, শুধু প্রেমের গল্প নয়, বিশু ডাকাতের গল্প, মেঘে ঢাকা রোদ্দুর, সেই প্রিয় বান্ধবী, দীপালীর পরকীয়া বায়োস্কোপ, মশুর মিশন ও হালাকু দৈত্য ইত্যাদি।
