
এখন থেকে স্কুল, কলেজ, মাদ্রাসা ও কারিগরি শিক্ষাপ্রতিষ্ঠান পরিদর্শন করবেন অন্য শিক্ষাপ্রতিষ্ঠানের প্রধানেরা।
নতুন এই নিয়মকে বলা হচ্ছে ‘পিআর ইন্সপেকশন’। এই নিয়মে শিক্ষাবর্ষের শেষে নির্ধারিত সময়ে সমজাতীয় দুটি শিক্ষাপ্রতিষ্ঠানের প্রধানেরা পারস্পরিকভাবে শিক্ষাপ্রতিষ্ঠান পরিদর্শন করবেন।
আজ রোববার রাজধানীর সিরডাপ মিলনায়তনে শিক্ষা মন্ত্রণালয়ের অধীন পরিদর্শন ও নিরীক্ষা অধিদপ্তরের ৩৫ তম প্রতিষ্ঠাবার্ষিকীর অনুষ্ঠানে নতুন এই নিয়মের উদ্বোধন করেন শিক্ষামন্ত্রী নুরুল ইসলাম নাহিদ।
অনুষ্ঠানে শিক্ষামন্ত্রী বলেন, নতুন এই পদ্ধতির মাধ্যমে শিক্ষাপ্রতিষ্ঠানের প্রধানেরা অন্য শিক্ষাপ্রতিষ্ঠানের কার্যক্রম মূল্যায়ন করতে পারবেন। এ ক্ষেত্রে তাঁদের আরও দায়িত্বশীল হতে হবে।
একই অনুষ্ঠানে শিক্ষাসচিব নজরুল ইসলাম খান বলেন, বর্তমানে পরিদর্শন ও নিরীক্ষা অধিদপ্তরের মাধ্যমে বছরে গড়ে এক হাজার ৭০০ শিক্ষাপ্রতিষ্ঠান পরিদর্শন সম্ভব। কিন্তু এখন শিক্ষাপ্রতিষ্ঠান আছে প্রায় ৩৬ হাজার। এই হিসেবে সবগুলো শিক্ষাপ্রতিষ্ঠান পরিদর্শন করতে প্রায় ২০ বছর লেগে যাবে। কিন্তু শিক্ষার মানোন্নয়নের জন্য নিয়মিত পরিদর্শন দরকার। এই চিন্তা থেকেই পিআর ইন্সপেকশন ব্যবস্থা চালু করা হয়েছে।
পরিদর্শন ও নিরীক্ষা অধিদপ্তরের পরিচালক মফিজ উদ্দিন আহমেদ ভূঁইয়ার সভাপতিত্বে অনুষ্ঠিত ওই অনুষ্ঠানে আরও বক্তব্য দেন মাধ্যমিক ও উচ্চশিক্ষা অধিদপ্তরের মহাপরিচালক ফাহিমা খাতুন, শিক্ষা মন্ত্রণালয়ের অতিরিক্ত সচিব আবদুল্লাহ আল হাসান।
