
দেশে চলমান সংকট নিরসনে রাজনৈতিক উদ্যোগ নেওয়ার জন্য সব দলের প্রতি আহ্বান জানিয়েছে প্রবাসী বাংলাদেশিদের একটি সংগঠন। আজ রোববার রাজধানীর জাতীয় প্রেসক্লাবে আয়োজিত এক সংবাদ সম্মেলনে এ দাবি জানায় প্রবাসী বাঙালি কল্যাণ সমিতি।এক প্রশ্নের জবাবে সংগঠনটির সাধারণ সম্পাদক যুক্তরাষ্ট্রপ্রবাসী দেওয়ান বজলু চৌধুরী বলেন, ‘আমাদের প্রস্তাব একটাই—যাতে বাংলাদেশি ও প্রবাসে বসবাসরত বাঙালিরা শান্তিতে থাকতে পারেন। এ জন্য রাজনৈতিক উদ্যোগ নিতে হবে। আমরা শান্তিপূর্ণ সমাধান চাই। আলোচনা হোক বা অন্য যেকোনোভাবেই হোক—এই সমস্যার সমাধান করতে হবে।’সংবাদ সম্মেলনে লিখিত বক্তব্যে পর্তুগালপ্রবাসী রানা তাসলিম উদ্দিন বলেন, হরতাল-অবরোধে গত এক মাসেরও বেশি সময় ধরে যে তাণ্ডব চলছে, তা নিয়ে প্রবাসীরা ভীষণভাবে উদ্বিগ্ন। দুনিয়ার কোনো সভ্য সমাজে এ রকম নিকৃষ্ট রাজনৈতিক শিষ্টাচার আছে মনে হয় না।লিখিত বক্তব্যে বলা হয়, গত ৪০ দিনে নাশকতায় যাঁদের প্রাণহানি হয়েছে, তাঁদের ফিরিয়ে দেওয়া অসম্ভব। যাঁরা দগ্ধ হয়েছেন, তাঁরাও স্বাভাবিক জীবনে ফিরে আসতে পারবেন না। কিন্তু যাঁরা সুস্থ-অক্ষত আছেন, তাঁদের স্বাভাবিকভাবে বেঁচে থাকার উপায় আছে। তাঁদের বাঁচাতে রাজনৈতিক উদ্যোগ দরকার।সংবাদ সম্মেলনে আরও উপস্থিত ছিলেন যুক্তরাষ্ট্রপ্রবাসী বোস্তান চৌধুরী, কানাডাপ্রবাসী আহসান হাবিব প্রমুখ।
