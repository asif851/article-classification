
তত্ত্বাবধায়ক সরকার ফিরিয়ে আনার বিষয়ে বিএনপির দাবির বিষয়ে স্বাস্থ্যমন্ত্রী মোহাম্মদ নাসিম বলেছেন, কীসের তত্ত্বাবধায়ক সরকার, নিরপেক্ষ সরকার। ওটা মারা গেছে। বনানী গোরস্থানে চলে গেছে। ওটা আর কোনো দিন ফিরে আসবে না। নির্বাচন হবে সংবিধান অনুযায়ী, শেখ হাসিনার অধীনেই হবে।আজ মঙ্গলবার বিকেলে জাতীয় প্রেসক্লাবে জাতীয় চার নেতার নৃশংসতম জেলহত্যা দিবস স্মরণে বঙ্গবন্ধু পরিষদ আয়োজিত আলোচনা সভায় নাসিম এসব কথা বলেন।যুক্তরাষ্ট্রের প্রেসিডেন্ট নির্বাচন থেকে আওয়ামী লীগকে শিক্ষা নেওয়ার বিষয়ে মোহাম্মদ নাসিম বলেন, ‘যুক্তরাষ্ট্রে ওবামা নিজে হিলারির পক্ষে আদাজল খেয়ে নেমেছিলেন। কিন্তু সেখানে কোনো অনিয়ম হয়নি। সেখানে ডোনাল্ড ট্রাম্প জিতে গেছেন। সেখানে ক্ষমতাসীন দল ক্ষমতায় থেকে হেরে গেছে। আপনাদের সেখান থেকে শিক্ষা নিয়ে বলতে চাই, ‘আমরা শেখ হাসিনার অধীনে নির্বাচন করব। জনগণ চাইলে ক্ষমতায় যাব। যুক্তরাষ্ট্রে এক রকম, আর আমাদের দেশে অন্য রকম তো হতে পারে না।’
আওয়ামী লীগের সভাপতিমণ্ডলীর সদস্য নাসিম বলেন, নির্বাচন কমিশনও সংবিধান অনুযায়ী হবে। সংবিধানে যেভাবে লেখা আছে, রাষ্ট্রপতি নির্বাচন কমিশন গঠন করবেন, সেভাবেই হবে। রাষ্ট্রপতি ইচ্ছা করলে সবার সঙ্গে আলোচনা করবেন।
বিএনপিকে উদ্দেশ করে মোহাম্মদ নাসিম বলেন, ‘আর যা-ই হোক, ওই খুনিদের আর ক্ষমতায় আসতে দেওয়া হবে না, দেওয়া যায় না। কারণ তারা বঙ্গবন্ধুর খুনিদের রক্ষা করেছে। রাজাকারদের রক্ষা করেছে। এ জন্য বাংলার জনগণ আর তাদের ক্ষমতায় আসতে দেবে না, ইনশা আল্লাহ। কারণ, জিতলে বাংলাদেশ আবার খুনিদের রাজত্বে চলে যাবে।’ জজ মিয়া ‘নাটক’ সাজানোয় বিএনপি সরকারের লজ্জা হওয়া উচিত বলেও মন্তব্য করেন তিনি।
বঙ্গবন্ধু পরিষদের সভাপতি এস এ মালেকের সভাপতিত্বে আলোচনা সভায় আরও বক্তব্য দেন আওয়ামী লীগের নির্বাহী সদস্য সিমিন হোসেন রিমি, ঢাকা বিশ্ববিদ্যালয়ের সহ-উপাচার্য আখতারুজ্জামান, বঙ্গবন্ধু পরিষদের ভারপ্রাপ্ত সাধারণ সম্পাদক মাহবুব উদ্দিন আহমেদ প্রমুখ।
