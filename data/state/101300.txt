
বাংলা ভাষায় অ্যানিমেশন ছবি পাওয়া যায় না বললেই চলে। সে অভাব দূর করতেই এগিয়ে এসেছেন ৩২ বছর বয়সী জাপানি নাগরিক শুনসুকে মিজুতানি। বাংলাদেশের জন্য ‘স্টুডিও গিবলি’ নির্মাণ করতে চান তিনি। টোকিওভিত্তিক স্টুডিও গিবলি বিশ্বজুড়েই একটি পরিচিত নাম। তারা মূলত অ্যানিমেশন ছবি নির্মাণ করে। শুনসুকে মিজুতানি বর্তমানে চুক্তিভিত্তিক অ্যানিমেশন তৈরির কাজ করছেন। তাঁর স্টুডিও ‘পদ্মা’য় ইংরেজি ভাষা শিক্ষাবিষয়ক বিষয়াদি এবং বিয়ের ভিডিও এডিট করা হয়। তবে তিনি চান রাজধানী ঢাকায় তাঁর স্টুডিওকে ‘স্টুডিও গিবলি’র মতো করে গড়ে তুলবেন, যেখানে অ্যানিমেশন তৈরি হবে এবং তা হবে বাংলা ভাষাতেই। পুরান ঢাকায় বাস শুনসুকের। সেখানেই তাঁর স্টুডিও। ছয় বাংলাদেশি তরুণও দিন-রাত তাঁর সঙ্গে কাজ করছেন একই স্বপ্নকে সত্যি করতে। ২০১৪ সালে স্টুডিওটি গড়ে তোলেন শুনসুকে। দ্য মেইনিচি
 
