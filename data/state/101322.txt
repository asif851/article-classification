
ব্রাহ্মণবাড়িয়া সদর উপজেলা পরিষদ চত্বরে নারী উন্নয়ন ফোরামের উদ্যোগে গতকাল শুক্রবার পিঠামেলার আয়োজন করা হয়। বেলা ১১টায় মেলার উদ্বোধন করেন মাধ্যমিক ও উচ্চ শিক্ষা অধিদপ্তরের মহাপরিচালক ফাহিমা খাতুন। সদর উপজেলার ১১টি ইউনিয়ন ও পৌরসভার নারী উন্নয়ন ফোরামের সদস্যরা ১৪টি স্টলে শীতকালীন শতাধিক রকমের পিঠা নিয়ে বসেন। এ উপলক্ষে সদর উপজেলা পরিষদের চেয়ারম্যান জাহাঙ্গীর আলমের সভাপতিত্বে অনুষ্ঠানে প্রধান অতিথি ছিলেন স্থানীয় সাংসদ র আ ম উবায়দুল মোকতাদির চৌধুরী, বিশেষ অতিথি জেলা প্রশাসক মুহাম্মদ মোশাররফ হোসেন, পৌর মেয়র হেলাল উদ্দিন, সদর উপজেলা পরিষদের ভাইস চেয়ারম্যান মহসীন মিয়া ও মহিলা ভাইস চেয়ারম্যাম তাসলিমা সুলতানা খানম। 
