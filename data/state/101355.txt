
ভ্রাম্যমাণ আদালতের ওপর হামলার ঘটনায় চট্টগ্রাম সিটি করপোরেশনের (চসিক) পক্ষ থেকে সাধারণ ডায়েরি (জিডি) করা হয়েছে। গতকাল বৃহস্পতিবার চসিকের রাজস্ব বিভাগের প্রধান পরিদর্শক আবুল মনসুর অজ্ঞাতনামা ৫০-৬০ জনের বিরুদ্ধে খুলশী থানায় এই জিডি করেন। জিডিতে আদালতের অবৈধ বিলবোর্ড উচ্ছেদ কার্যক্রমে বাধাদান ও যানবাহন ভাঙচুরের অভিযোগ করা হয়। এতে বলা হয়, ম্যাজিস্ট্রেট বুধবার দুপুর সাড়ে ১২টা থেকে একটার দিকে যখন জিইসি মোড় এলাকায় বিলবোর্ড উচ্ছেদ করছিলেন, তখন ৫০-৬০ জন অজ্ঞাতপরিচয় যুবক এসে বাধা দেন। এ সময় তাঁরা উচ্ছেদকাজে নিয়োজিত গাড়ি ভাঙচুর করেন।
