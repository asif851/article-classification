
আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম এবং বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের মধ্যকার বৈঠক নিয়ে মুখ খুললেও পরে আবার বিবৃতি দিয়ে তার ব্যাখ্যা দিয়েছেন আ স ম হান্নান শাহ।বিএনপির স্থায়ী কমিটির এই সদস্য আজ রোববার দুপুরে এক বিবৃতিতে বলেন, ‘মির্জা ফখরুল ইসলাম আলমগীর ও সৈয়দ আশরাফুল ইসলামের মধ্যে যে কথিত আলাপ হয়েছে বলে বক্তব্য দিয়েছি তা গণমাধ্যমে ভুলভাবে উপস্থাপন করা হয়েছে। বিএনপির দপ্তরের দায়িত্বে থাকা যুগ্ম মহাসচিব রুহুল কবির রিজভী স্বাক্ষরিত ওই বিবৃতিতে হান্নান শাহ বলেন, দলের ভারপ্রাপ্ত মহাসচিবের কাছ থেকে বৈঠকের বিষয়টি ভিত্তিহীন নিশ্চিত হয়ে তা ইতিমধ্যে গণমাধ্যমে জানিয়েছি, যার কিছু গণমাধ্যম প্রচার করেছে। বৈঠকের খবরটি অসত্য এবং নিছক গুজব। সুতরাং এ বিষয়ে আর কেউ যাতে বিভ্রান্তি ছড়াতে না পারে সে জন্য আমি সংশ্লিষ্ট সকলকে অনুরোধ করছি।’এই বিবৃতি দেওয়ার কয়েক ঘণ্টা আগে প্রেসক্লাবে এক আলোচনা সভায় হান্নান শাহ বলেছিলেন, রাজধানীর গুলশানের একটি বাসায় সৈয়দ আশরাফ-মির্জা ফখরুলের বৈঠক হয়েছে বলে তিনি বিভিন্ন পত্র-পত্রিকার মাধ্যমে জেনেছেন। তবে ওই বৈঠকের ফলাফল বলার মতো কিছুই নেই। বৈঠকে কোনো এজেন্ডা ছিল না।হান্নান শাহের এই বক্তব্যের আগে গতকাল রাতে মির্জা ফখরুল গণমাধ্যমকে বলেছেন, সৈয়দ আশরাফুল ইসলামের সঙ্গে তাঁর কোনো বৈঠক হয়নি।আওয়ামী লীগের কেউ এ বিষয়ে আজ মুখ না খুললেও তথ্য ও সংস্কৃতিমন্ত্রী হাসানুল হক ইনু আজ রোববার বলেছেন, নির্বাচনকালীন সরকার নিয়ে গতকাল শনিবার সৈয়দ আশরাফুল ইসলাম এবং মির্জা ফখরুল ইসলাম আলমগীরের মধ্যে বৈঠক হয়েছে। এ ধরনের বৈঠক আরও হবে বলেও জানান তিনি।
