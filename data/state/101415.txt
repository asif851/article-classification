
বরিশালের উজিরপুর উপজেলার হারতা ইউনিয়নের হারতা মাছ বাজারে দুর্ধর্ষ ডাকাতির রেশ কাটতে না কাটতে গত শনিবার দিবাগত রাতে বরিশাল-২ আসনের সাবেক সাংসদ ওয়াদুদ সরদারের বাড়িতে ডাকাতি সংঘটিত হয়েছে। ডাকাতেরা অস্ত্রের মুখে জিম্মি করে পরিবারের সদস্যদের হাত-পা বেঁধে ৩০ লাখ টাকার মালামাল লুট করে নিয়ে গেছে।
পুলিশ ও ক্ষতিগ্রস্ত পরিবারের সদস্যরা জানান, শনিবার দিবাগত রাত সোয়া দুইটার দিকে ১০-১২ জন সশস্ত্র ডাকাত উপজেলার বামরাইল ইউনিয়নের দক্ষিণ মোড়াকাঠিতে ওয়াদুদ সরদারের বাড়ির জানালার গ্রিল কেটে ভেতরে ঢোকে।
ওয়াদুদ সরদার বলেন, রাত সোয়া দুইটার দিকে হঠাৎ শব্দ পেয়ে ঘুম থেকে উঠে দেখেন, তাঁর দুই ছেলেকে অস্ত্রের মুখে জিম্মি করে হাত-পা বেঁধে রাখা হয়েছে। কিছু বুঝে ওঠার আগেই ডাকাতেরা তাঁকে ও তাঁর স্ত্রীকে বেঁধে ফেলে। এরপর তারা ঘরে থাকা ৪১ ভরি স্বর্ণালংকার, পৌনে ৪ লাখ টাকাসহ ৩০ লাখ টাকার মালামাল লুট করে নিয়ে যায়।
উজিরপুর মডেল থানার ভারপ্রাপ্ত কর্মকর্তা (ওসি) গোলাম সরোয়ার ঘটনার সত্যতা নিশ্চিত করে বলেন, ঘরে তিনটি আগ্নেয়াস্ত্র থাকা সত্ত্বেও ডাকাতির বিষয়টি রহস্যাবৃত। তদন্তসাপেক্ষে ব্যবস্থা নেওয়া হবে। এ ঘটনায় মামলা দায়েরের প্রস্তুতি চলছে।
গত ২২ নভেম্বর উপজেলার হারতা মাছ বাজার থেকে ডাকাতেরা কোটি টাকা লুট ও এক ব্যবসায়ীকে হত্যা করে স্পিডবোটে করে চলে যায়।
 
