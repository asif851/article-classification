
পরীক্ষা শেষ হওয়ার সাত মাস পর ফল পেয়েছেন ঢাকা বিশ্ববিদ্যালয়ের সমাজবিজ্ঞান বিভাগের মাস্টার্স ২০১০-১১ শিক্ষবর্ষের শিক্ষার্থীরা। গত রোববার প্রকাশিত এ ফলে অনিয়মের অভিযোগ এনেছেন ফল পাওয়া ৭৭ জন শিক্ষার্থী। ফল পুনর্মূল্যায়নের দাবিতে বিশ্ববিদ্যালয়ের উপাচার্যের কাছে আবেদন করেছেন তাঁরা।দাবি আদায়ে গতকাল সোমবার দুপুরে বিভাগের সামনে বিক্ষোভ করেছেন শিক্ষার্থীরা। আজ মঙ্গলবার বিভাগের সামনে অবস্থান ধর্মঘট পালন করবেন তাঁরা।শিক্ষার্থীরা জানান, গত ফেব্রুয়ারিতে তাঁরা মাস্টার্স দ্বিতীয় সেমিস্টার সমাপনী পরীক্ষা শেষ করেন। নিয়ম অনুযায়ী, পরীক্ষা শেষ হওয়ার আট সপ্তাহের মধ্যে ফল ঘোষণার কথা, কিন্তু দেরি হওয়ায় গত ১৪ সেপ্টেম্বর তাঁরা ফল প্রকাশের দাবিতে বিভাগীয় কক্ষে ভাঙচুর করেন। তখন চেয়ারম্যান এক সপ্তাহের মধ্যে ফল প্রকাশ করার আশ্বাস দেন। এরই পরিপ্রেক্ষিতে দুই সপ্তাহ পর ফল প্রকাশ করা হলো।
