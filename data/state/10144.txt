
চুয়াডাঙ্গায় পাথর বোঝাই একটি ট্রাকের ধাক্কায় মা ও ছেলেসহ তিনজন নিহত হয়েছেন। আজ শুক্রবার বিকেল চারটার দিকে চুয়াডাঙ্গা-জীবননগর মহাসড়কে দামুড়হুদা উপজেলার জয়রামপুর শেখপাড়ায় এই দুর্ঘটনা ঘটে।
নিহতরা হলেন, দামুড়হুদা দশমীপাড়ার মো. জাকিরুল ইসলামের স্ত্রী নাসরিন খাতুন (২৮) ও তাঁর সাত মাস বয়সী শিশুপুত্র নাজমুল ইসলাম নিবিড় ও তাঁদের নিকট আত্মীয় মেহেরপুরের মুজিবনগর উপজেলার মহাজনপুর গ্রামের মোকাম আলীর ছেলে সাহেব আলী (৩৫)। দুর্ঘটনায় আহত হয়েছেন নাসরিনের ভাই জাহিদুল ইসলাম (২৫)। দুর্ঘটনার পর পর উত্তেজিত জনতা ট্রাকটিতে আগুন ধরিয়ে দেয়। খবর পেয়ে দামুড়হুদা ফায়ার সার্ভিসের কর্মীরা ঘটনাস্থলে গিয়ে আগুন নিয়ন্ত্রণে আনেন।
প্রত্যক্ষদর্শীদের উদ্ধৃতি দিয়ে পুলিশ জানায়, ওই চারজন একটি মোটরসাইকেলে চেপে জীবননগর উপজেলার আন্দুলবাড়িয়া থেকে দামুড়হুদায় যাচ্ছিলেন। এ সময় দর্শনা থেকে পদ্মা সেতুর পাথরবাহী তিনটি ট্রাক তাঁদের সামনে দিয়ে যাচ্ছিল। জয়রামপুর এলাকায় পৌঁছালে মোটরসাইকেলটি পাথর বোঝাই ট্রাককে পাশ কাটিয়ে সামনে যাওয়ার সময় পেছন থেকে একটি ট্রাক সজোরে ধাক্কা দেয়। ধাক্কা খেয়ে মোটরসাইকেল আরোহী চারজনই ছিটকে রাস্তায় পড়ে গেলে ঘটনাস্থলেই সাহেব আলী ও শিশু নাজমুলের মৃত্যু হয়। বাকি দুজনকে মুমূর্ষু অবস্থায় চুয়াডাঙ্গা সদর হাসপাতালে নেওয়া হলে জরুরি বিভাগের চিকিৎসক নাসরিন খাতুনকে মৃত ঘোষণা করেন। এ ছাড়া উন্নত চিকিৎসার জন্য জাহিদুলকে ঢাকা অথবা রাজশাহী মেডিকেল কলেজ হাসপাতালে নেওয়ার পরামর্শ দেন।
দর্শনা ফায়ার সার্ভিস স্টেশনের স্টেশন অফিসার পারভেজ আখতার চৌধুরী জানান, দুর্ঘটনার পর উত্তেজিত জনতা ট্রাকে আগুন ধরিয়ে দেয়। এতে ওই ট্রাকের অন্তত এক লাখ টাকা সমমূল্যের ক্ষতি হয়েছে।
দামুড়হুদা মডেল থানার ভারপ্রাপ্ত কর্মকর্তা (ওসি) আবু জিহাদ ফকরুল আলম ঘটনার সত্যতা নিশ্চিত করেছেন।
