
নরসিংদীর শিবপুর উপজেলার পুটিয়া ইউনিয়ন পরিষদের (ইউপি) সদস্য আরিফ হোসেন পাঠান হত্যা মামলার প্রধান আসামি টিটু পাঠানের বাড়ি থেকে দুটি আগ্নেয়াস্ত্র ও তিনটি গুলি উদ্ধার করেছে পুলিশের গোয়েন্দা শাখা (ডিবি)।
গতকাল সোমবার দিবাগত রাত সোয়া একটার দিকে মামলার তদন্ত কর্মকর্তা ও ডিবির উপপরিদর্শক (এসআই) আবদুল গাফফারের নেতৃত্বে উপজেলার উত্তর কারারচর এলাকায় টিটু পাঠানের বাড়িতে অভিযান চালিয়ে এসব অস্ত্র ও গুলি উদ্ধার করা হয়।
জেলা পুলিশের ডিবির ভাষ্য, গত ২২ এপ্রিল গোপন সংবাদের ভিত্তিতে টিটু পাঠানকে রাজধানীর শাহজাহানপুর এলাকা থেকে গ্রেপ্তার করা হয়। গ্রেপ্তারের সময় তিনি পাঁচতলা ভবনের ছাদ থেকে লাফিয়ে পালানোর চেষ্টা করে আহত হন। হাসপাতালে চিকিৎসা শেষে সুস্থ হলে গত রোববার তাঁকে জিজ্ঞাসাবাদের জন্য পুলিশি হেফাজতে নেওয়া হয়। তাঁর দেওয়া তথ্যের ভিত্তিতে শিবপুরের কারারচর এলাকায় নিজ বাড়ি থেকে একটি রিভলবার, একটি পিস্তল ও তিনটি গুলি উদ্ধার করা হয়। এসব অস্ত্র হত্যায় ব্যবহৃত হয়েছিল বলে প্রাথমিক জিজ্ঞাসাবাদে তিনি পুলিশকে জানিয়েছেন।
তদন্ত কর্মকর্তা আবদুল গাফফার প্রথম আলোকে বলেন, অস্ত্রগুলো টিটু পাঠানের শার্ট দিয়ে পেঁচিয়ে একটি পলিথিনের ব্যাগে রাখা ছিল। এর ওপর ইট চাপা দেওয়া ছিল।
আরিফ হোসেন পাঠান পুটিয়া ইউপির সাত নম্বর ওয়ার্ডের সদস্য ছিলেন। গত ৩০ মার্চ দিনে-দুপুরে কারারচরের বড়ইতলা এলাকায় ঢাকা-সিলেট মহাসড়কের তাঁকে গুলি করে হত্যা করা হয়। এ ঘটনায় তাঁর ছোট ভাই রোমান পাঠান বাদী হয়ে আটজনের নাম উল্লেখ করে এবং অজ্ঞাত আরও চার-পাঁচজনকে আসামি করে শিবপুর মডেল থানায় একটি হত্যা মামলা করেন।
