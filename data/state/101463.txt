
টাঙ্গাইল-৪ (কালিহাতী) আসনের উপনির্বাচনে প্রার্থী ঠিক করতে পারেনি ক্ষমতাসীন আওয়ামী লীগ। মনোনয়ন ফরম জমা দেওয়া ১৯ প্রার্থীর বিষয়ে মাঠ পর্যায়ের তথ্য যাচাইয়ের পর, আগামী বৃহস্পতিবার সন্ধ্যায় সংসদীয় বোর্ডের পরবর্তী বৈঠকে ওই আসনের প্রার্থী চূড়ান্ত হতে পারে।
আজ মঙ্গলবার সন্ধ্যা সাতটায় থেকে রাত সাড়ে নয়টা পর্যন্ত দলটির ১৯ জন মনোনয়ন প্রত্যাশীর সাক্ষাৎকার নেয় আওয়ামী লীগের সংসদীয় বোর্ড। প্রধানমন্ত্রী শেখ হাসিনার সভাপতিত্বে দলটির সংসদীয় বোর্ডের বৈঠকে বাণিজ্যমন্ত্রী তোফায়েল আহমেদ, সড়ক পরিবহন ও সেতু মন্ত্রী ওবায়দুল কাদের, সভাপতিমণ্ডলীর সদস্য কাজী জাফরউল্যাহ, কৃষি ও সমবায়বিষয়ক সম্পাদক আবদুর রাজ্জাক প্রমুখ উপস্থিত ছিলেন।বৈঠকে উপস্থিত দলটির একজন জ্যেষ্ঠ নেতা প্রথম আলোকে বলেন, টাঙ্গাইল-৪ আসনের জন্য যাঁরা দলীয় মনোনয়ন ফরম কিনেছেন, তাঁদের বিষয়ে আরও তথ্য যাচাইয়ের সিদ্ধান্ত নিয়েছেন সভানেত্রী। সরকারি বিভিন্ন এজেন্সির প্রতিবেদন পাওয়ার পর আগামী ৮ অক্টোবর সন্ধ্যায় সংসদীয় বোর্ডের পরবর্তী সভায় তিনি ওই আসনের জন্য প্রার্থী ঠিক করতে পারেন।আগামী ১০ নভেম্বর টাঙ্গাইল-৪ আসনের উপনির্বাচনের ভোট গ্রহণ হবে। নির্বাচনে প্রার্থী হতে আগ্রহী ব্যক্তিরা ১১ অক্টোবর পর্যন্ত মনোনয়নপত্র দাখিলের সুযোগ পাবেন। ১৩ অক্টোবর হবে যাচাই-বাছাই; ২১ অক্টোবর পর্যন্ত মনোনয়নপত্র প্রত্যাহার করা যাবে।
