
বাগেরহাটের কচুয়ায় মাকে হত্যার দায়ে ছেলের ফাঁসির আদেশ দিয়েছেন আদালত। আজ মঙ্গলবার বিকেলে বাগেরহাটের অতিরিক্ত জেলা ও দায়রা জজ-২ আদালতের বিচারক মো. জাকারিয়া হোসেন এ রায় ঘোষণা করেন। একই সঙ্গে আদালত আসামিকে ২০ হাজার টাকা জরিমানা করেন। আসামি উজ্জ্বল শেখের (৩৮) উপস্থিতিতে বিচারক এ রায় ঘোষণা করেন। উজ্জ্বল বাগেরহাটের কচুয়া উপজেলার নরেন্দ্রপুর গ্রামের শেখ ফজলুর রহমানের ছেলে।
মামলার নথির বরাত দিয়ে রাষ্ট্রপক্ষের কৌঁসুলি সীতা রানী দেবনাথ বলেন, কচুয়া উপজেলার নরেন্দ্রপুর গ্রামের ফজলুর রহমানের ছেলে উজ্জ্বল শেখ মাদকাসক্ত হয়ে পড়েন। মাদকাসক্ত ছেলেকে নেশা না করতে মা শাহিদা বেগম প্রায়ই নিষেধ করতেন। এতে তিনি ক্ষুব্ধ হয়ে ২০১৩ সালের ২ জুন দুপুরবেলায় কথা-কাটাকাটির একপর্যায়ে ছেলে উজ্জ্বল ঘরে থাকা কোদাল দিয়ে তাঁর মা শাহিদা বেগমকে মাথায় কোপ দেন। অতিরিক্ত রক্তক্ষরণে ঘটনাস্থলেই শাহিদা বেগমের মৃত্যু হয়। ঘটনার পরদিন নিহত নারীর স্বামী শেখ ফজলুর রহমান বাদী হয়ে ছেলে উজ্জ্বল শেখের বিরুদ্ধে কচুয়া থানায় একটি হত্যা মামলা করেন।পুলিশ উজ্জ্বল শেখকে আটক করলে তিনি মাকে হত্যার কথা স্বীকার করে আদালতে ১৬৪ ধারায় জবানবন্দি দেন। মামলার তদন্ত কর্মকর্তা কচুয়া থানার তৎকালীন উপপরিদর্শক (এসআই) বোধন চন্দ্র বিশ্বাস ওই বছরের ৬ নভেম্বর উজ্জ্বল শেখের বিরুদ্ধে আদালতে অভিযোগপত্র দাখিল করেন।আটজন সাক্ষীর সাক্ষ্য গ্রহণ শেষে আদালতের বিচারক মঙ্গলবার এই ফাঁসির আদেশ দেন। মামলায় আসামিপক্ষে আইনজীবী ছিলেন মো. মনিরুজ্জামান।
