
ভাষার মাসে প্রথম দিনে গতকাল বুধবার খুলনা, বগুড়া ও পাবনায় শুরু হয়েছে একুশে বইমেলা। জনপ্রিয় লেখকদের নতুন-পুরোনো বইয়ের সম্ভার নিয়ে সাজানো হয়েছে মেলার স্টল। আছে নবীন লেখকদের বইও।বিকেলে খুলনার বয়রায় অবস্থিত বিভাগীয় সরকারি গণগ্রন্থাগার প্রাঙ্গণে মেলার উদ্বোধন করেন প্রধানমন্ত্রীর উপদেষ্টা মসিউর রহমান। খুলনা জেলা প্রশাসক নাজমুল আহসানের সভাপতিত্বে অনুষ্ঠানে বিশেষ অতিথি ছিলেন অতিরিক্ত পুলিশ সুপার এস এম শফিউল্লাহ, খুলনা সরকারি মহিলা কলেজের ভারপ্রাপ্ত অধ্যক্ষ অধ্যাপক সালমা পারভীন প্রমুখ। স্বাগত বক্তব্য দেন বিভাগীয় সরকারি গণগ্রন্থাগারের উপপরিচালক হরেন্দ্রনাথ বসু। বগুড়ার সরকারি আজিজুল হক কলেজ প্রশাসনের উদ্যোগে টানা তৃতীয়বারের মতো এই বইমেলা হচ্ছে। চলবে ২১ ফেব্রুয়ারি পর্যন্ত। বেলা তিনটায় মেলার উদ্বোধন করেন কেন্দ্রীয় আওয়ামী লীগের সদস্য মমতাজ উদ্দিন। কলেজের অধ্যক্ষ সামস্-উল-আলমের সভাপতিত্বে উদ্বোধনী অনুষ্ঠানে অন্যদের মধ্যে উপাধ্যক্ষ ফজলুল হক, সাবেক উপাধ্যক্ষ শিরিনা এনাম, শিক্ষক পরিষদের সাধারণ সম্পাদক অধ্যাপক দৈইমদ্দি প্রমুখ উপস্থিত ছিলেন।পাবনা শহরের বীর মুক্তিযোদ্ধা রফিকুল ইসলাম বকুল পৌর মুক্তমঞ্চ প্রাঙ্গণে শুরু হওয়া বইমেলার ব্যবস্থাপনায় রয়েছে পাবনা বইমেলা উদ্যাপন পরিষদ। সন্ধ্যায় মঙ্গল প্রদীপ জ্বালিয়ে মেলার উদ্বোধন করেন পাবনা বিজ্ঞান ও প্রযুক্তি বিশ্ববিদ্যালয়ের উপাচার্য আল-নকীব চৌধুরী।মেলায় প্রথম আলোর প্রকাশনা সংস্থা প্রথমা প্রকাশন, ইত্যাদি প্রকাশনী, দেশ পাবলিকেশন, পাবনার মহীয়সী প্রকাশনী, তরঙ্গ প্রকাশনী, অন্য প্রকাশ, বিকিকিনি মাট, পাঠশালাসহ বিভিন্ন প্রকাশনা সংস্থা ও বই বিক্রেতাদের ৩২টি স্টল রয়েছে।
