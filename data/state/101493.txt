
দেশের ব্যবসায়ীদের শীর্ষ সংগঠন এফবিসিসিআইয়ের সাবেক সভাপতি ও বাংলাদেশ চেম্বার অব ইন্ডাস্ট্রিজের (বিসিআই) সভাপতি এ কে আজাদের ওপর হামলার ঘটনায় নিন্দা ও উদ্বেগ জানিয়েছে ব্যবসায়ী ও পোশাকশ্রমিকদের চারটি সংগঠন।সংগঠনগুলো হচ্ছে, ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই), বিসিআই, জাগো বাংলাদেশ গার্মেন্টস শ্রমিক ফেডারেশন ও জাতীয় গার্মেন্টস শ্রমিক ফেডারেশন। চার সংগঠনই গতকাল মঙ্গলবার সংবাদমাধ্যমে পাঠানো বিজ্ঞপ্তিতে এই নিন্দা ও উদ্বেগের কথা জানায়।ডিসিসিআইয়ের বিজ্ঞপ্তিতে বলা হয়, এ কে আজাদের মতো একজন প্রতিষ্ঠিত ব্যবসায়ীর গাড়ির বহরে হামলার ঘটনায় দেশে ও বিদেশে বাংলাদেশের ব্যবসায়ী সমাজের ওপর বিরূপ প্রভাব পড়বে। আর বিসিআই বলেছে, আজাদের মতো বিশিষ্ট শিল্পপতির ওপর যদি এমন হামলা হয়, তবে দেশের শিল্পপতি, ব্যবসায়ী ও বিনিয়োগকারীরা হতাশ হয়ে পড়বেন এবং চরম নিরাপত্তাহীনতায় ভুগবেন থাকবেন। অন্যদিকে জাগো বাংলাদেশ ও জাতীয় গার্মেন্টস শ্রমিক ফেডারেশন পৃথক বিবৃতিতে এ ঘটনার সুষ্ঠু তদন্ত করে দায়ী ব্যক্তিদের দৃষ্টান্তমূলক শাস্তি দাবি করেছে।
