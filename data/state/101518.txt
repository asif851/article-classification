
সীমান্ত চুক্তি বিল গতকাল বুধবার রাজ্যসভায় সর্বসম্মত পাস হওয়া নিয়ে খবর দেশটির বিভিন্ন গণমাধ্যমে প্রকাশিত হয়েছে। এগুলোর মধ্যে রয়েছে আনন্দবাজার পত্রিকা, দ্য হিন্দু ও এনডিটিভির মতো প্রভাবশালী গণমাধ্যমও।আনন্দবাজার পত্রিকা অনলাইনে শিরোনাম করেছে, ‘স্থলসীমান্ত চুক্তির সাফল্যের পর কি আর খুব দূরে থাকবে তিস্তা চুক্তির রূপায়ণ?’ এতে বলা হয়, সাউথ ব্লকে এখন এটাই গুঞ্জন। তিস্তা ও স্থলসীমান্ত চুক্তি দুটি নিয়ে দুই দেশের সম্পর্কে কয়েক বছর ধরে চলেছে বিস্তর টানাপোড়েন ও তিক্ততা। কিন্তু সেই বন্ধুর পথ পেরিয়ে আসাম ও পশ্চিমবঙ্গের বিরোধিতাকে জয় করে ঢাকার সঙ্গে স্থলসীমান্ত চুক্তিটি পাস করানো সম্ভব হলো। এর পরের ধাপ তিস্তা।এনডিটিভিও এ চুক্তির পেছনে মমতার ভূমিকা তুলে ধরে বলেছে, মুখ্যমন্ত্রী গত মঙ্গলবার বলেছেন, বাংলাদেশের সঙ্গে সীমান্ত চুক্তিকে তাঁর সরকার সমর্থন করেছে এ কারণে যে, স্থানীয় লোকজন এটা চেয়েছেন। তিনি চান, এ চুক্তির ফলে ছিটমহল বিনিময়ের কারণে যাঁরা ক্ষতিগ্রস্ত হবেন, তাঁদের পুনর্বাসনে কেন্দ্রীয় সরকার যেন সহায়তা প্যাকেজ দেয়।দ্য হিন্দু লিখেছে, আন্তরিকতা ও সর্বসম্মতির এক বিরল প্রদর্শন ঘটিয়ে বাংলাদেশের সঙ্গে সীমান্ত চুক্তি কার্যকর করতে গতকাল সংবিধান সংশোধন বিল পাস করল রাজ্যসভা।
