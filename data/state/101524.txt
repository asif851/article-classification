
সারা দেশে কাল বুধবার আবার সকাল-সন্ধ্যা হরতাল ডেকেছে জামায়াতে ইসলামী। দলটির ভাষায়, জামায়াতের সেক্রেটারি জেনারেল আলী আহসান মোহাম্মাদ মুজাহিদকে ‘জুডিশিয়াল কিলিং’-এর চক্রান্তের প্রতিবাদে এই কর্মসূচি ঘোষণা করা হয়েছে।
জামায়াতের ভারপ্রাপ্ত সেক্রেটারি জেনারেল রফিকুল ইসলাম খান আজ মঙ্গলবার এক বিবৃতিতে এ কর্মসূচি ঘোষণা করেন। মুজাহিদের বিরুদ্ধে মানবতাবিরোধী অপরাধের মামলার রায় ঘোষণার তারিখ ধার্য করার পর এ হরতালের ডাক দেওয়া হলো।
মুজাহিদের বিরুদ্ধে মুক্তিযুদ্ধে মানবতাবিরোধী অপরাধের মামলার রায় আগামীকাল বুধবার ঘোষণা করবেন আদালত। আজ মঙ্গলবার সকালে বিচারপতি ওবায়দুল হাসানের নেতৃত্বে দুই সদস্যের (এক সদস্য অনুপস্থিত) আন্তর্জাতিক অপরাধ ট্রাইব্যুনাল-২ রায়ের এ দিন ধার্য করেন।
রায়ের দিন ধার্য করার পর দুপুরে এক বিবৃতিতে জামায়াতে ইসলামী দাবি করেছে, আলী আহসান মোহাম্মাদ মুজাহিদকে সরকারি পরিকল্পনায় সরকার নির্দেশিত ছকে মিথ্যা মামলায় সাজা দেয়ার ষড়যন্ত্র হচ্ছে। এর প্রতিবাদে তারা কাল সারা দেশে হরতালের ডাক দিয়েছে।
