
ব্যস্ত সড়ক দিয়ে ধেয়ে আসছে গাড়ি। হুট করে সড়কে নেমে হাত উঁচিয়ে সংকেত দিয়ে চলন্ত গাড়ির গতিরোধ করে দিচ্ছেন পথচারীরা। তারপর পার হচ্ছেন রাস্তা। একটু পরপরই ঘটছে এই ঘটনা। এভাবে সড়কে যান চলাচল ‘নিয়ন্ত্রণ’ করে পথচারীদের সড়ক পার হওয়ার দৃশ্য দেখা যাবে হজরত শাহজালাল আন্তর্জাতিক বিমানবন্দর গোলচত্বর এলাকায়।
পুলিশ বলছে, অনেক দিন ধরে বিমানবন্দর গোলচত্বরের চলন্ত সিঁড়ি বন্ধ। এ কারণে এভাবে ঝুঁকি নিয়ে সড়ক পার হওয়ার প্রবণতা বেড়েছে। এভাবে রাস্তা পারাপারের কারণে যান চলাচল স্বাভাবিক রাখতে ও যানজট নিরসনে বেগ পেতে হচ্ছে ট্রাফিক পুলিশের সদস্যদের।
ট্রাফিক পুলিশের একাধিক সদস্য বলেন, মিনিটের মধ্যেই বিমানবন্দর গোলচত্বর এলাকায় ৩০-৫০ জন পথচারী জড়ো হয়ে যান। তাঁরা ট্রাফিক পুলিশের সংকেতের জন্য অপেক্ষা করেন না। নিজেরাই হাত উঁচিয়ে গাড়ির গতিরোধ করে রাস্তা পার হন।
গত শনিবার দুপুরে দেখা যায়, পথচারীরা কিছুক্ষণ পরপর নিজেরা সংকেত দিয়ে রাস্তা পার হচ্ছেন। এতে বারবার থেমে যাচ্ছিল উত্তরার দিক থেকে আসা যানবাহনগুলোকে।
এ ব্যাপারে ঢাকা উত্তর সিটি করপোরেশন (ডিএনসিসি) কর্তৃপক্ষকে একাধিকবার জানিয়েও কোনো কাজ হচ্ছে না মন্তব্য করেন ট্রাফিক উত্তর বিভাগের উপপুলিশ কমিশনার (ডিসি) প্রবীর কুমার রায়। তিনি বলেন, ‘গোলচত্বরের বর্তমান পরিস্থিতি নিয়ে মেয়র মহোদয়ের কার্যালয়ে দুইবার সচিত্র প্রতিবেদন পাঠানো হয়েছে। আমরা এমনও প্রস্তাব দিয়েছি যে চলন্ত সিঁড়ি না চলুক, তালা যেন খুলে দেওয়া হয়। এতে সাধারণ মানুষ অন্তত সিঁড়ি দিয়ে হেঁটে ওঠা-নামা করতে পারবে।’
ঝুঁকি নিয়ে রাস্তা দিয়ে পারাপারকারী লোকজন বলেন, তাঁরা বাধ্য হয়ে ঝুঁকি নিয়ে রাস্তা পার হন। কারণ, সিঁড়ির কেবল এক পাশ খোলা। ওই এক পাশ দিয়ে ওঠা-নামা দুটোই করতে হয়। চলন্ত সিঁড়ি চালু না থাকলেও বন্ধ অংশ খুলে দেওয়ার দাবি জানান তাঁরা।
এদিকে চলন্ত সিঁড়ি কবে চালু হবে, এ বিষয়ে নির্দিষ্ট কোনো তথ্য নেই ডিএনসিসির ট্রাফিক ইঞ্জিনিয়ারিং সার্কেলের তত্ত্বাবধায়ক প্রকৌশলী আরিফুর ইসলামের কাছে। তিনি বলেন, সম্ভবত চলন্ত সিঁড়ি এখন ঠিক আছে। তবে সিঁড়িটি স্থাপনকারী প্রতিষ্ঠান তাঁদের বুঝিয়ে দেয়নি।
আরিফুর ইসলাম আরও বলেন, ‘চলন্ত সিঁড়ির সঠিক ব্যবহার হয় না। লোকজন সিঁড়ি নোংরা করে ফেলেন। অনেক সময় ধারণক্ষমতার বেশি মানুষ ওঠেন। এসব কারণে সিঁড়ির সমস্যা হয়। তবে আশা করছি এবার থেকে আর সমস্যা হবে না।’
