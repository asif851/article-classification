
ব্রাহ্মণবাড়িয়া নবীনগর উপজেলা আওয়ামী লীগের মহিলা বিষয়ক সম্পাদিকা স্বপ্ন আক্তারকে দুর্বৃত্তরা কুপিয়ে হত্যা করেছে বলে অভিযোগ পাওয়া গেছে। আজ বুধবার রাত সাড়ে নয়টার দিকে উপজেলা জিনোদপুর ইউনিয়নের দশমোজা নামক স্থানে এ ঘটনা ঘটে।স্বপ্ন আক্তার জিনোপুর ইউনিয়নের চারপাড়া গ্রামের বাসিন্দা।স্থানীয় লোকজন ও পুলিশ সূত্রে জানা গেছে, বুধবার সন্ধ্যায় জিনোপদুর ইউনিয়নের দশমোজা এলাকায় ওয়ার্ড আওয়ামী লীগের সম্মেলনে যোগ দেন স্বপ্ন আক্তার, জেলা আওয়ামী লীগের সংস্কৃতি বিষয়ক সম্পাদক শিব সংকর দাসসহ নেতা-কর্মীরা। সম্মেলন শেষে রাত নয়টার দিকে দশমোজা এলাকা থেকে স্বপ্ন আক্তার ও শিব সংকর দাসসহ অন্যান্য নেতা-কর্মীরা একে অপরের কাছ থেকে বিদায় নেন। স্বপ্ন আক্তার একা একটি সিএনজিচালিত অটোরিকশায় জিনোদপুর হয়ে গ্রামের বাড়ি চারপাড়ার নিজ গ্রামের উদ্দেশ্যে রওনা হন। বাড়ির দিকে যাওয়ার পথে জিনোদপুর-ভাঙ্গুরার সড়কের মাঝামাঝি এলাকায় পথরোধ করে অটোরিকশা আটকিয়ে কয়েকজন দুর্বৃত্ত স্বপ্ন আক্তারকে এলোপাতাড়ি ছুরিকাঘাত করে। দুর্বৃত্তেরা ঘটনাস্থলে থেকে দ্রুত পালিয়ে যান। ঘটনাস্থলে থেকে স্থানীয় কয়েকজন স্বপ্নের ওপর হামলার বিষয়টি শিব সংকর দাসসহ অন্যান্য নেতা-কর্মীদের জানান। শিব সংকর দাসসহ অন্যান্য নেতা-কর্মী ঘটনাস্থলে পৌঁছে স্বপ্নকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন।
শিব সংকর দাস সাংবাদিকদের জানান, দুর্বৃত্তরা স্বপ্নকে কুপিয়ে আঘাত করেছে বলে জানতে পেরে দ্রুত ঘটনাস্থলে ছুটে যাই। সেখানে রক্তাক্ত অবস্থায় তাকে উদ্ধার করে উপজেলা স্বাস্থ্য কমপ্লেক্সে নিয়ে গেলে চিকিৎসক মৃত ঘোষণা করেন। দুর্বৃত্তরা স্বপ্নের মাথায় বেশি আঘাত করেছে।
উপজেলা আওয়ামী লীগের সাধারণ সম্পাদক আবদুল হামিল প্রথম আলোকে বলেন, এটি একটি পরিকল্পিত হত্যাকাণ্ড।
নবীনগর উপজেলা স্বাস্থ্য ও পরিবার পরিকল্পনা কর্মকর্তা মোস্তফা আশরাফ জানান, হাসপাতালে আনার আগেই স্বপ্নর মৃত্যু হয়েছে।
নবীনগর থানার ভারপ্রাপ্ত কর্মকর্তা (ওসি) আসলাম সিকদার প্রথম আলোকে বলেন, সভা শেষে বাড়ির ফেরার পথে রাস্তায় দুর্বৃত্তদের হামলায় উপজেলা আওয়ামী লীগের মহিলা বিষয়ক সম্পাদিকা স্বপ্ন আক্তার মারা গেছেন। নিহতের লাশ নবীনগর উপজেলা স্বাস্থ্য কমপ্লেক্সে রাখা হয়েছে।
