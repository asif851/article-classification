
হেফাজতে ইসলামকে নিয়ে সরকারের অবস্থানের কারণে ইসলামি দলগুলোকে নিয়ে বেকায়দায় পড়েছে বিএনপি। দলটি মনে করছে, নানা ধরনের চাপ ও টোপ দিয়ে সরকার হেফাজতকে কাছে টানছে। আর এই প্রক্রিয়ার প্রভাব পড়ছে বিএনপির নেতৃত্বাধীন ২০-দলীয় জোটে।হেফাজত-সংশ্লিষ্ট জমিয়তে উলামায়ে ইসলাম, খেলাফত মজলিস ও ইসলামী ঐক্যজোটের একাংশ বিএনপির জোটসঙ্গী। সম্প্রতি হেফাজতের আমির শাহ আহমদ শফীর সঙ্গে প্রধানমন্ত্রীর যে বৈঠক হয়েছে, তাতে জমিয়তের মহাসচিব বক্তব্য দেন। এ নিয়ে জোটে সন্দেহ বেড়েছে। এর আগে গত বছর ইসলামী ঐক্যজোটের মূল অংশটি (প্রয়াত মুফতি আমিনীর দল) বিএনপি-জোট ছাড়ে। হেফাজতে ইসলামের নীতিনির্ধারণে এই দলটির প্রভাব আছে।জানতে চাইলে বিএনপির মহাসচিব মির্জা ফখরুল ইসলাম আলমগীর প্রথম আলোকে বলেন, আওয়ামী লীগ রাজনৈতিকভাবে দেউলিয়া হয়ে জোট ভাঙার, দল ভাঙার চেষ্টা করে আসছে। সামগ্রিকভাবে হেফাজতে ইসলামের সঙ্গে সমঝোতা, আপসের মাধ্যমে এটি পরিষ্কার হয়েছে যে আওয়ামী লীগ ভোটের রাজনীতি করছে।এর প্রভাব ২০-দলীয় জোটে পড়ছে কি না—এ প্রশ্নের জবাবে মির্জা ফখরুল বলেন, এখন পর্যন্ত এর প্রভাব বিএনপি-জোটে তাঁরা দেখতে পাননি। তিনি বলেন, সরকার অতীতেও বিএনপি-জোট ভাঙার চেষ্টা করেছে, সফল হতে পারেনি। তারা এখনো জোট ভাঙার চেষ্টা করছে। ২০১৩ সালের ৫ মে ঢাকা অবরোধের কয়েক মাস পর থেকে হেফাজতে ইসলামের সঙ্গে সরকারের সম্পর্কের উন্নতি ঘটতে থাকে। চলতি মাসের ১১ এপ্রিল হেফাজতের আমির শাহ আহমদ শফীকে পাশে নিয়ে কওমিভিত্তিক আলেমদের সঙ্গে বৈঠক করে কওমি মাদ্রাসার সর্বোচ্চ স্তরের শিক্ষার সনদের স্বীকৃতি ঘোষণা করেন প্রধানমন্ত্রী শেখ হাসিনা। ওই বৈঠকে বিএনপি-জোটের শরিক জমিয়তে উলামায়ে ইসলামের মহাসচিব নূর হোসাইন কাসেমীও বক্তব্য দেন। বিএনপি-জোটের দুজন নেতা প্রথম আলোকে বলেন, প্রধানমন্ত্রীর সঙ্গে বৈঠকে জমিয়তের শীর্ষস্থানীয় নেতারা অংশ নেওয়ার বিষয়টি ১৩ এপ্রিল ২০-দলীয় জোটের বৈঠকেও আলোচনায় আসে। ওই বৈঠকে বিএনপির মহাসচিব মির্জা ফখরুল বলেন, তারা (জমিয়ত) যে প্রধানমন্ত্রীর সঙ্গে বৈঠকে যাবে, এটি বিএনপিকে আগে জানানো হলে ভালো হতো। খালেদা জিয়ার সভাপতিত্বে অনুষ্ঠিত ওই বৈঠকে জমিয়ত ও খেলাফতের সভাপতি বা মহাসচিব পর্যায়ের কেউ ছিলেন না। যুগ্ম মহাসচিব পর্যায়ের দুজন নেতা বৈঠকে দলের প্রতিনিধিত্ব করেন। এর মধ্যে জমিয়তের পক্ষ থেকে ছিলেন যুগ্ম মহাসচিব মুহিউদ্দীন ইকরাম। তিনি প্রথম আলোকে বলেন, প্রধানমন্ত্রীর সঙ্গে বৈঠকের বিষয় নিয়ে বিএনপি তাঁদের কাছে জবাব চায়নি। তবে বলেছে, এটি আগে জানতে পারলে ভালো হতো। হেফাজত-সংশ্লিষ্ট বিএনপি-জোটের আরেক শরিক খেলাফত মজলিসের মহাসচিব আহমেদ আবদুল কাদের প্রথম আলোকে বলেন, জোটের ওই বৈঠকে বিএনপির কথায় ক্ষোভের ভাব ছিল। এখানে ক্ষোভ প্রকাশের কোনো বিষয় নেই। তাঁর দাবি, কওমি মাদ্রাসার স্বীকৃতির বিষয়টি পেশাগত আন্দোলন, এর সঙ্গে রাজনীতির কোনো সম্পর্ক নেই। বিএনপি সরকার কওমি শিক্ষার স্বীকৃতি দেওয়ার উদ্যোগ নিয়েছিল, শেষ পর্যন্ত হয়নি, আওয়ামী লীগ সরকার স্বীকৃতি দিয়েছে, এটি ইতিবাচক। হেফাজতের নীতিনির্ধারণে জমিয়তও গুরুত্বপূর্ণ। জমিয়তের নির্বাহী সভাপতি মুফতি ওয়াক্কাস হেফাজতে ইসলামের কেন্দ্রীয় নায়েবে আমির। দলের মহাসচিব নূর হোসাইন কাসেমী হেফাজতের ঢাকা মহানগর কমিটির সভাপতি। যুগ্ম মহাসচিব মুহিউদ্দীন ইকরাম হেফাজতের কেন্দ্রীয় শুারা সদস্য।জমিয়তের একজন কেন্দ্রীয় নেতা প্রথম আলোকে বলেন, সামনে পরিস্থিতি কী হয়, তার ওপর নির্ভর করছে তাঁদের বিএনপি-জোটে থাকা না-থাকার সিদ্ধান্ত। তাঁরা এখনই বিএনপি-জোট ছাড়ছেন, এটি যেমন বলা যাচ্ছে না। আবার বিএনপিতেই থাকছেন, তা-ও বলা যাচ্ছে না।বিএনপি-জোটের দ্বিতীয় বৃহত্তম শরিক জামায়াতে ইসলামী। যুদ্ধাপরাধের দায়ে দলটির শীর্ষস্থানীয় নেতাদের দণ্ড পাওয়া এবং মুক্তিযুদ্ধে দলটির ভূমিকার কারণে জামায়াতকে জোটে রাখতে গিয়েও বিএনপি বিভিন্ন সময় চাপের মুখে পড়েছে। আবার জামায়াতের সঙ্গে জোটসঙ্গী জমিয়তেও আদর্শিক দ্বন্দ্ব আছে।
