
জয়পুরহাটের ক্ষেতলাল উপজেলায় এখন তিন কেজি আলুর বিনিময়ে এক কাপ চা পান করছেন কৃষক। অন্য রকম শোনালেও বাস্তবে গত বৃহস্পতিবার ঘটনাটি ঘটেছে উপজেলার চৌমুহনী বাজারে।জানা গেছে, রাসেল নামে স্থানীয় এক আলুচাষি গত বৃহস্পতিবার বিকেলে এক কাপ চা খেয়ে পাঁচ টাকার বদলে দোকানদারকে তিন কেজি আলু দিয়েছেন। তবু খুশি নন দোকানদার। কারণ তাঁর বাড়িতে পর্যাপ্ত আলু রয়েছে।প্রত্যক্ষদর্শীরা জানান, জেলার বিভিন্ন হাটবাজারে কার্ডিনাল ও নলিতা জাতের প্রতি মণ আলু এখন ৭০-৭৫ টাকায় বিক্রি হচ্ছে। প্রতি কেজির মূল্য দুই টাকারও কম। একসঙ্গে তিন কেজি কিনলে পাঁচ টাকায় পাওয়া যায়। এ দামেও আলু বিক্রি করতে না পেরে ফেরত নিয়ে যাওয়ার সময় রাসেল চা পান করে দোকানদারকে পাঁচ টাকার পরিবর্তে তিন কেজি আলু দেন।রাসেল জানান, এখন কৃষকের অবস্থা খুব খারাপ। কারণ, একজন শ্রমিকের এক দিনের পারিশ্রমিক ৩০০ টাকা, যা চার মণ আলু বিক্রি করেও পাওয়া যাচ্ছে না।
