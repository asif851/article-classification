
স্বরাষ্ট্রমন্ত্রী মো. আসাদুজ্জামান খান কামাল বলেছেন, ‘সাংসদ মনজুরুল ইসলাম লিটনকে হত্যার ঘটনায় আইনশৃঙ্খলা পরিস্থিতি ভেঙে পড়েছে বলে আমি মনে করি না। আমি মনে করি, পরিস্থিতি সঠিকই রয়েছে।’আজ রোববার সচিবালয়ে এক সংবাদ সম্মেলনে স্বরাষ্ট্রমন্ত্রী এসব কথা বলেন।সংবাদ সম্মেলনে স্বরাষ্ট্রমন্ত্রী আরও বলেন, ‘সাংসদের ওপর সন্ত্রাসী হামলা ও এই হত্যা আমাদের জন্য নতুন। তবে আগেও এ ধরনের সন্ত্রাসী কার্যক্রম চলেছে। পুলিশ ও গোয়েন্দা সংস্থা সন্ত্রাসীদের খুঁজে বের করতে কাজ করছে। এ ঘটনায় এখন পর্যন্ত ১৮ জন সন্দেহভাজনকে আটক করা হয়েছে।’গতকাল শনিবার সন্ধ্যায় গাইবান্ধা-১ (সুন্দরগঞ্জ) আসনের সরকারদলীয় সাংসদ মনজুরুল ইসলামকে সাহাবাজ গ্রামের নিজের বাড়িতে দুর্বৃত্তরা গুলি করে হত্যা করে। স্থানীয় আওয়ামী লীগ এ ঘটনায় জামায়াত অথবা উগ্রপন্থীদের সন্দেহ করছে।
