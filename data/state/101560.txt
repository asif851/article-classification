
রাজধানীর শ্যামপুর থানার সরকার পেট্রলপাম্পের সামনে ট্রাকের ধাক্কায় দুজন নিহত হয়েছে। আহত হয়েছে একজন। আজ শনিবার ভোররাত সাড়ে চারটার দিকে এ দুর্ঘটনা ঘটে।
নিহত দুজন হলেন শমসের আলী ও সালাম। আহত ব্যক্তির নাম শাহ আলম। তাঁদের বয়স ৩০ থেকে ৪০-এর মধ্যে।
প্রত্যক্ষদর্শী ও পুলিশের ভাষ্য, পেট্রলপাম্পের সামনে একটি ট্রাকের মেরামতকাজ চলছিল। এ সময় বিপরীত দিক থেকে আসা একটি ট্রাক এসে ধাক্কা দেয়। এতে ঘটনাস্থলে শমসের আলী নিহত হন। আহত সালাম ও শাহ আলমকে ঢাকা মেডিকেল কলেজ হাসপাতালে নেওয়া হয়। সেখানে সালামকে মৃত ঘোষণা করা হয়। শাহ আলম চিকিৎসাধীন।
শ্যামপুর থানার উপপরিদর্শক (এসআই) আশরাফুল হক আহত ব্যক্তিদের উদ্ধার করে ঢাকা মেডিকেলে নিয়ে যান।
