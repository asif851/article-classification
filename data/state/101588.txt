
চট্টগ্রাম নগরের লালখান বাজার মাদ্রাসায় বিস্ফোরণের ঘটনায় ইসলামী ঐক্যজোটের একাংশের সভাপতি ও হেফাজতে ইসলামের নায়েবে আমির মুফতি ইজাহারুল ইসলাম চৌধুরী ও তাঁর ছেলে হারুন ইজাহারসহ নয়জনের বিরুদ্ধে অভিযোগ গঠন করেছেন আদালত। এর মধ্য দিয়ে এ মামলার বিচারকাজ শুরু হল।
আজ রোববার চট্টগ্রাম মহানগর দায়রা জজ এস এম মুজিবুর রহমানের আদালত এ অভিযোগ গঠন করেন। এই নয়জনের মধ্যে মুফতি ইজাহার পলাতক। তবে বাকিরা আদালতে উপস্থিত ছিলেন।অভিযোগপত্রভুক্ত অন্য আসামিরা হলেন আবদুল হাই ওরফে সালমান, হাবিবুর রহমান, মোহাম্মদ ইছহাক, মনির হোসেন, আবদুল মান্নান, তফসির আহমেদ ও মোহাম্মদ জুনায়েদ। তাঁদের বিরুদ্ধে বিস্ফোরকদ্রব্য নিয়ন্ত্রণ আইনের ৩ ও ৪ ধারায় অভিযোগ আনা হয়েছে।আদালতের সরকারি কৌঁসুলি কামাল উদ্দিন আহমেদ প্রথম আলোকে বলেন, মুফতি ইজাহারসহ নয় আসামির বিরুদ্ধে বিস্ফোরক উদ্ধারের ঘটনায় অভিযোগ পড়ে শোনানো হয়।এসময় আসামিপক্ষের আইনজীবী আবদুস সাত্তার আসামিদের নির্দোষ দাবি করেন তিনি বলেন, রাজনৈতিকভাবে হয়রানি করতে এ মামলায় তাঁদের জড়ানো হয়েছে।উভয়পক্ষে শুনানি শেষে আদালত নয় আসামির বিরুদ্ধে অভিযোগ গঠন করে ২৮ এপ্রিল সাক্ষ্য গ্রহণের তারিখ ধার্য করেন।গত বছরের ৭ অক্টোবর নগরের লালখানবাজার মাদ্রাসায় বোমা বিস্ফোরণের ঘটনায় তিনজন নিহত হন। ঘটনার পর মাদ্রাসা কর্তৃপক্ষ আইপিএসের চার্জার থেকে বিস্ফোরণের ঘটনা ঘটেছে দাবি করলেও পুলিশ ঘটনাস্থল থেকে চারটি তাজা হাতবোমা উদ্ধার করে। দেশের রাজনৈতিক পরিস্থিতিকে অস্থিতিশীল করতে আসামিরা নাশকতা সৃষ্টির লক্ষ্যে বিস্ফোরকদ্রব্যগুলো মজুত করে বলে অভিযোগপত্রে উল্লেখ করে পুলিশ।এ ঘটনায় বিস্ফোরকদ্রব্য নিয়ন্ত্রণ আইন, অ্যাসিড নিয়ন্ত্রণ আইন ও হত্যার অভিযোগে খুলশী থানায় তিনটি মামলা করে পুলিশ। এর মধ্যে ১০ ফেব্রুয়ারি বিস্ফোরক মামলায় অভিযোগপত্র দাখিল করে পুলিশ। বাকি মামলাগুলোর তদন্ত চলছে।
