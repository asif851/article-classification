
বিজ্ঞানমনস্ক লেখক অভিজিৎ রায়ের হত্যাকারীরাই জাগৃতি প্রকাশনীর মালিক ফয়সাল আরেফিন দীপনকে কুপিয়ে হত্যা করেছে বলে মনে করছেন ওয়ার্কার্স পার্টির সভাপতি ও বিমানমন্ত্রী রাশেদ খান মেনন।আজ শনিবার রাত আটটার দিকে ঢাকা মেডিকেলে নিহত ও আহতদের দেখতে গিয়ে সাংবাদিকদের সঙ্গে কথা বলেন তিনি।রাশেদ খান মেনন বলেন, ‘আমরা সবাই যে বলছি, বাংলাদেশে মৌলবাদী, জঙ্গিবাদী নেই। আছে কি না তা উপলব্ধির সময় এসেছে। এ ধরনের ঘটনা আমাদের ঐক্যবদ্ধভাবে মোকাবিলা করা ছাড়া কোনো উপায় নেই।’ কারা এ ঘটনার পেছনে থাকতে পারে, এমন প্রশ্নের জবাবে মেনন বলেন, ‘খুবই পরিষ্কার, যারা অভিজিৎকে হত্যা করেছে। তারাই এ হত্যাকাণ্ড ঘটিয়েছে।’ঘটনা শোনামাত্রই রাশেদ খান মেনন ঢাকা মেডিকেল কলেজ হাসপাতালে ছুটে যান। সেখানেই এ হত্যাকাণ্ড সম্পর্কে সাংবাদিকদের কাছে তাঁর ক্ষুব্ধ প্রতিক্রিয়া ব্যক্ত করেন।
