
রাজশাহী বিশ্ববিদ্যালয়ের নবম সমাবর্তনে অংশগ্রহণের জন্য নিবন্ধনের সময়সীমা দ্বিতীয় দফা বাড়ানো হয়েছে। বর্ধিত সময় অনুযায়ী নিবন্ধন কার্যক্রম চলবে ১০ ডিসেম্বর পর্যন্ত। গতকাল বৃহস্পতিবার দুপুরে বিশ্ববিদ্যালয়ের জনসংযোগ দপ্তরের সংবাদ বিজ্ঞপ্তিতে এ তথ্য জানানো হয়। ২০ অক্টোবর থেকে শুরু হওয়া নিবন্ধন কার্যক্রম চলার কথা ছিল ১০ নভেম্বর পর্যন্ত। প্রথম দফায় সময় বাড়িয়ে তা ৩০ নভেম্বর পর্যন্ত করা হয়েছিল। জনসংযোগ দপ্তরের প্রশাসক ইলিয়াছ হোসেন জানান, আগামী ১৮ জানুয়ারি বেলা আড়াইটায় বিশ্ববিদ্যালয় স্টেডিয়ামে এ সমাবর্তন অনুষ্ঠিত হবে। বিশ্ববিদ্যালয়ের আচার্য রাষ্ট্রপতি আবদুল হামিদ সমাবর্তনে সভাপতিত্ব করবেন। দিল্লির জামিয়া মিলিয়া ইসলামিয়া বিশ্ববিদ্যালয়ের উপাচার্য ও কাশ্মীর বিশ্ববিদ্যালয়ের সাবেক উপাচার্য প্রখ্যাত ভূবিজ্ঞানী অধ্যাপক তালাত আহামদ সমাবর্তন বক্তা হিসেবে উপস্থিত থাকবেন। সমাবর্তন-সংক্রান্ত বিস্তারিত তথ্য বিশ্ববিদ্যালয়ের ওয়েবসাইট (www.ru.ac.bd/con14) থেকে জানা যাবে। রাজশাহী বিশ্ববিদ্যালয় প্রতিনিধি
