
দেশে নতুন করে আরও দুটি বেসরকারি বিশ্ববিদ্যালয়ের অনুমোদন দিয়েছে সরকার। এর মধ্যে একটি খুলনায় খান বাহাদুর আহছানউল্লাহ বিশ্ববিদ্যালয়। অন্যটি রাজশাহীতে আহছানিয়া মিশন বিজ্ঞান ও প্রযুক্তি বিশ্ববিদ্যালয়।
শিক্ষা মন্ত্রণালয়ের একজন দায়িত্বশীল কর্মকর্তা প্রথম আলোকে বলেন, এ দুটি বিশ্ববিদ্যালয় স্থাপনের জন্য সাময়িক অনুমতি দিয়ে গতকাল মঙ্গলবার চিঠি দেওয়া হয়েছে।
এ নিয়ে দেশে এখন বেসরকারি বিশ্ববিদ্যালয় সংখ্যা দাঁড়াল ৯৯।
শিক্ষা মন্ত্রণালয়ের একজন কর্মকর্তা জানান, নতুন দুটি বিশ্ববিদ্যালয়েরই প্রতিষ্ঠাতা হিসেবে আছেন ঢাকা আহছানিয়া মিশনের সভাপতি কাজী রফিকুল আলম। রাজধানীর তেজগাঁওয়ে অবস্থিত আহছানউল্লাহ বিজ্ঞান ও প্রযুক্তি বিশ্ববিদ্যালয়ের উদ্যোক্তাও তিনি।
শিক্ষা মন্ত্রণালয়ের সূত্রমতে, সরকারের শেষ বছরে আরও কয়েকটি বেসরকারি বিশ্ববিদ্যালয় অনুমোদনের তোড়জোড় চলছে।
