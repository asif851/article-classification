
ঢাকা-টাঙ্গাইল মহাসড়কে কাভার্ড ভ্যান ও পিকআপ ভ্যানের মুখোমুখি সংঘর্ষে নিহতের সংখ্যা বেড়ে চারজনে পৌঁছেছে। টাঙ্গাইলের মির্জাপুর উপজেলার জামুরকি এলাকায় আজ রোববার সকালে এ দুর্ঘটনা ঘটে।
দুর্ঘটনায় নিহতেরা হলেন, লেবু মিয়া, ইসমাইল হোসেন, আব্দুর রহিম, ও সোহেল। তাঁদের মধ্যে লেবু মিয়ার বাড়ি জামুরকি, ইসমাইলের বাড়ি টাঙ্গাইল সদরে, আব্দুর রহিমের বাড়ি কালিহাতি উপজেলায় ও সোহেলের বাড়ি ধনবাড়ি এলাকায়। দুর্ঘটনায় আহত হয়েছেন আরও চারজন। তাঁরা টাঙ্গাইল জেনারেল হাসপাতালে চিকিৎসাধীন।
প্রত্যক্ষদর্শী ও পুলিশ জানায়, ঢাকাগামী কাভার্ড ভ্যান ও টাঙ্গাইলগামী পিকআপ ভ্যানের মধ্যে মুখোমুখি সংঘর্ষ হয়। সংঘর্ষের পরে পিকআপ ভ্যানটি মহাসড়কের পাশে লেবু মিয়ার দোকানে ঢুকে যায়। এ সময় দোকানে থাকা লেবু মিয়াসহ কয়েকজন আহত হন। তাঁদেরকে প্রথমে মির্জাপুর উপজেলা স্বাস্থ্য কমপ্লেক্স ও পরে টাঙ্গাইল জেনারেল হাসপাতালে ভর্তি করা হয়। সেখানে চিকিৎসাধীন অবস্থায় চারজন মারা যান।
গোড়াই হাইওয়ে থানার উপ পরিদর্শক মহসিন আলী সকাল সাড়ে ১০টার দিকে ঘটনার সত্যতা নিশ্চিত করে বলেন, হাসপাতালে তিনজন মারা গেছেন। লাশ আইনি প্রক্রিয়ায় পরিবারের কাছে হস্তান্তর করা হবে। বেলা সাড়ে ১১টার দিকে টাঙ্গাইল জেনারেল হাসপাতাল সূত্রে আরও একজনের মৃত্যুর খবর জানা যায়।
মহাসড়কে দুর্ঘটনায় প্রাণ গেল তিনজনের
