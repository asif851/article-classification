
জামালপুর সদর উপজেলা বিএনপির ২৬ জন নেতা-কর্মীকে কারাগারে পাঠিয়েছেন আদালত। যানবাহন ভাঙচুরের ঘটনায় দায়ের করা পৃথক দুটি মামলায় গতকাল রোববার তাঁদের কারাগারে পাঠানো হয়। এ ছাড়া পৌর মেয়র ওয়ারেছ আলীর বিরুদ্ধে গ্রেপ্তারি পরোয়ানা জারি করা হয়েছে।বিএনপি ও আদালত সূত্রে জানা গেছে, গতকাল দুপুরে ওই ২৬ নেতা-কর্মী জ্যেষ্ঠ বিচারিক হাকিম আদালতের বিচারক মো. মাঈন উদ্দিনের আদালতে হাজির হন। এ সময় দুই পক্ষের শুনানি শেষে বিচারক তাঁদের জামিন আবেদন নামঞ্জুর করে কারাগারে পাঠানোর নির্দেশ দেন। এ ছাড়া জেলা বিএনপির সাধারণ সম্পাদক ও পৌর মেয়র ওয়ারেছ আলী আদালতে হাজির না হওয়ায় তাঁর বিরুদ্ধে গ্রেপ্তারি পরোয়ানা জারি করেন।কারাগারে পাঠানো নেতা-কর্মীদের মধ্যে সদর উপজেলা পরিষদের ভাইস চেয়ারম্যান মশিউর রহমান, পৌরসভার মহিলা কাউন্সিলর শামিমা বেগমও রয়েছেন।যানবাহন ভাঙচুরের ঘটনায় গত ২৪ জানুয়ারি সদর থানার উপপরিদর্শক ফরহাদ হোসেন ও একটি ইজিবাইকমালিক ময়নাল হোসেন বিএনপির ৮৫ নেতা-কর্মীকে আসামি করে দ্রুত বিচার আইনে পৃথক ওই দুটি মামলা করেন।
