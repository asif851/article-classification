
জামায়াতে ইসলামীর ডাকা দ্বিতীয় দফা হরতালের দ্বিতীয় দিন গতকাল সোমবারও সাড়া মেলেনি। রাজধানী ঢাকাসহ সারা দেশেই গণপরিবহন চলাচল করেছে। একাত্তরের মানবতাবিরোধী অপরাধের দায়ে দলের আমির মতিউর রহমান নিজামীর বিরুদ্ধে আন্তর্জাতিক অপরাধ ট্রাইব্যুনাল গত বুধবার মৃত্যুদণ্ডের রায় দেন। এর প্রতিবাদে বৃহস্পতি, রবি ও সোমবার ৭২ ঘণ্টার হরতাল দেয় জামায়াত। প্রথম দফায় গত বৃহস্পতিবার সকাল ছয়টা থেকে শুক্রবার সকাল ছয়টা পর্যন্ত ২৪ ঘণ্টার হরতালেও ছিল কর্মমুখী মানুষের ভিড়। পিকেটিং-মিছিল হয়নি। রোববার সকাল ছয়টা থেকে সোমবার সন্ধ্যা পর্যন্ত দ্বিতীয় দফার ৩৬ ঘণ্টার হরতালেও সারা দেশের চিত্র ছিল একই রকম। গতকাল সোমবার রাজধানী ঢাকার প্রধান সড়কগুলোয় গণপরিবহনের প্রচণ্ড চাপ ছিল। এ সময় সারা দে শে আইনশৃঙ্খলা রক্ষাকারী বাহিনীকে সতর্ক পাহারায় রাখা হয়। এর মধ্যে গতকাল জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের মৃত্যুদণ্ডাদেশ দেন দেশের সর্বোচ্চ আদালত। এর প্রতিবাদে আগামীকাল বুধবার সকাল ছয়টা থেকে শুক্রবার সকাল ছয়টা পর্যন্ত আরও ৪৮ ঘণ্টার হরতাল দিয়েছে জামায়াত।তবে গতকাল রাজধানীর মিরপুর, মালিবাগের চৌধুরীপাড়া, যাত্রাবাড়ী ও তেজগাঁও এলাকায় ককটেল বিস্ফোরণ, গাড়ি ভাঙচুরের ঘটনা ঘটেছে। হাতিরঝিল এলাকায় ঝটিকা মিছিল করে শিবির। এতে কোনো হতাহতের খবর পাওয়া যায়নি। এসব ঘটনায় মোট ২৮ জনকে গ্রেপ্তার করা হয়। রাজধানীর বাইরে কয়েকটি স্থানে কিছু সংঘর্ষের ঘটনাকে কেন্দ্র করে অর্ধশতাধিক ব্যক্তিকে গ্রেপ্তার করা হয়েছে। যাত্রাবাড়ীতে গাড়ি ভাঙচুরের চেষ্টা: সকাল সাড়ে ছয়টার দিকে যাত্রাবাড়ীতে একটি অটোরিকশা ভাঙচুরের চেষ্টার সময় চারজনকে গ্রেপ্তার করেছে পুলিশ। পুলিশ সূত্র জানায়, যাত্রাবাড়ীতে আট থেকে দশজনের একটি মিছিল থেকে অটোরিকশা ভাঙচুরের চেষ্টা করা হয়। এ সময় পুলিশ রোকনুজ্জামান (২২) নামে একজনকে আটক করে। তাঁর তথ্য অনুসারে পুলিশ বিবিরবাগিচার একটি বাসায় অভিযান চালিয়ে ছাত্রশিবিরের কাজলা ইউনিটের সভাপতি হাবিবুল্লাহ (২৫), নোমান (২৩) ও নাহিদকে (২২) গ্রেপ্তার করে। তাঁদের কাছ থেকে বিপুলসংখ্যক জিহাদি বই পাওয়া গেছে বলে পুলিশ জানায়। তেজগাঁওয়ে তিনটি ককটেল উদ্ধার: সকাল সাড়ে আটটার দিকে তেজগাঁও শিল্পাঞ্চল এলাকায় লাভ রোড সড়কের পাশ থেকে পরিত্যক্ত অবস্থায় তিনটি পরিত্যক্ত ককটেল উদ্ধার করা হয়েছে। পরে গোয়েন্দা পুলিশের (ডিবি) বোমা নিষ্ক্রিয়কারী দল ঘটনাস্থলে যায়।মালিবাগে ককটেল বিস্ফোরণ: বেলা ১১টার দিকে মালিবাগ চৌধুরীপাড়ায় শহীদি মসজিদের সামনে বেশ কয়েকটি ককটেল বিস্ফোরণ হয়। এ সময় পুলিশ তিনটি ফাঁকা গুলি ছোড়ে। তবে কাউকে আটক করা যায়নি। হাতিরঝিলে মিছিল: ভোর ছয়টার দিকে হাতিরঝিল এলাকায় হরতালের সমর্থনে ছাত্রশিবিরের মিছিল থেকে জুনায়েদ (২৫), মামুনূর রশিদ (২৪) ও মমিনুলকে (২৪) গ্রেপ্তার করে পুলিশ। মিছিলকারীরা রাস্তায় চটের বস্তা ফেলে আগুন দেন। নাশকতা সৃষ্টির অভিযোগে ভ্রাম্যমাণ আদালত এঁদের প্রত্যেককে দুই মাসের কারাদণ্ড দেন। মিরপুরে ককটেল বিস্ফোরণ: রাজধানীর মিরপুর-২ নম্বর সেকশনে মনিপুর উচ্চবিদ্যালয় ও কলেজের বালক শাখার ক্যাম্পাসের ভেতর ও বাইরে সকাল সাড়ে ১০টার দিকে দুটি ককটেল বিস্ফোরণ ঘটান হরতালকারীরা। এ ঘটনায় দুজনকে গ্রেপ্তার করা হয়।
