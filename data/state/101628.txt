
অর্থ আত্মসাতের মামলায় বাংলাদেশ কৃষি ব্যাংকের সাবেক দুই কর্মকর্তাসহ চারজনকে কারাদণ্ড দিয়েছেন আদালত। আসামিদের অনুপস্থিতিতে গতকাল রোববার চট্টগ্রাম বিভাগীয় বিশেষ জজ আদালতের বিচারক মীর রুহুল আমিন এ রায় দেন।দণ্ডাদেশ পাওয়া আসামিরা হলেন কৃষি ব্যাংক চট্টগ্রামের চা-বোর্ড শাখার সাবেক ব্যবস্থাপক শাহেদ হাসান, কর্মকর্তা মীর কাশেম, মেসার্স ফিশ হোমের গুদাম কর্মকর্তা সাইদুল হক ও হিসাবরক্ষণ কর্মকর্তা দীপক চৌধুরী।দুদকের আইনজীবী মেজবাহ উদ্দিন চৌধুরী প্রথম আলোকে বলেন, বিচারক রায়ের আদেশে পলাতক চার আসামিকে ১০ বছরের কারাদণ্ড, ৬০ হাজার টাকা জরিমানা অনাদায়ে আরও এক বছরের সশ্রম কারাদণ্ড দেন। একই সঙ্গে প্রত্যেক আসামিকে ৬০ লাখ টাকা করে জরিমানা করেন। তাঁদের স্থাবর-অস্থাবর সম্পত্তি থেকে এ অর্থ সংগ্রহের জন্য জেলা কালেক্টরকে নির্দেশ দেন।দুদকের আইনজীবী বলেন, ১৮ জন সাক্ষীর সাক্ষ্য শেষে আদালত এ রায় দেন। ২০১০ সালের ২৩ জুন আসামিদের বিরুদ্ধে অভিযোগ গঠন করে বিচার শুরু করা হয়। এর আগে ১৯৯৮ সালের ১৫ জানুয়ারি আসামিদের বিরুদ্ধে আদালতে অভিযোগপত্র জমা দেন পুলিশের অপরাধ তদন্ত বিভাগের (সিআইডি) পরিদর্শক তারাপদ শিকদার। ১৯৯২ সালের ২৪ সেপ্টেম্বর কৃষি ব্যাংক চা-বোর্ড শাখার ব্যবস্থাপক আকিকুর রহমান চৌধুরী বাদী হয়ে পাঁচলাইশ থানায় আসামিদের বিরুদ্ধে মামলা করেন। মামলার এজাহারে তিনি উল্লেখ করেন, নগরের লালদীঘি পূর্বপাড় এলাকার মেসার্স ফিশ হোম লিমিটেডের ২ কোটি ৪০ লাখ টাকার রপ্তানিযোগ্য পণ্য কৃষি ব্যাংক চা-বোর্ড শাখায় বন্ধক ছিল। আসামিরা পরস্পর যোগসাজশে গুদাম থেকে পণ্যগুলো বিক্রি করে অর্থ আত্মসাৎ করেন।
