
দৈনিক সমকাল পত্রিকার বরিশালের আগৈলঝাড়া উপজেলা প্রতিনিধি আজাদ রহমানের বাড়িতে গত মঙ্গলবার দুপুরে একদল সন্ত্রাসী হামলা চালিয়ে ১০ জনকে জখম করেছে। গুরুতর আহত চারজনকে উপজেলা স্বাস্থ্য কমপ্লেক্সে ভর্তি করা হয়েছে।আজাদ রহমান অভিযোগ করেন, ফুলশ্রী গ্রামের আকাশ খলিফাকে নিয়ে একটি সংবাদ প্রকাশের জের ধরে আগৈলঝাড়া থানার পুলিশ তাঁকে গ্রেপ্তার করে। গত ১৫ নভেম্বর আকাশ জামিনে বের হয়ে তাঁর স্ত্রী রুবিনা রহমানের কাছে মামলার খরচ বাবদ ১০ হাজার টাকা চাঁদা দাবি করেন। মঙ্গলবার দুপুরে আকাশ খলিফার নেতৃত্বে সাত-আটজন ধারালো অস্ত্র নিয়ে ফুলশ্রী গ্রামে তাঁর বাড়িতে হামলা চালিয়ে ঘরের আসবাব ভাঙচুর শুরু করে।প্রত্যক্ষদর্শীরা জানান, ভাঙচুরে বাধা দিলে আজাদের স্ত্রী রুবিনা রহমান (৩৫), ছেলে হৃদয় রহমান (২২), অন্তর রহমান (১৯), ভাই ফরহাদ খলিফা (৩২), বোন সাদিয়া বেগম (২৫), রিজিয়া বেগম (২৭), নিশাদ বেগম (২২), ভাগনে ইমরান খলিফাসহ ১০ জনকে পিটিয়ে ও কুপিয়ে জখম করে ঘরে থাকা টাকা ও মূল্যবান মালামাল লুট করে।এ ঘটনায় রুবিনা রহমান গতকাল বুধবার আগৈলঝাড়া থানায় লিখিত অভিযোগ দায়ের করেন। অগৈলঝাড়া থানার সহকারী উপপরিদর্শক (এএসআই) পরেশ শিকদার ঘটনাস্থল পরিদর্শন করেছেন।
