
বিএনপির নেতা মওদুদ আহমদ, রফিকুল ইসলাম মিয়া, এম কে আনোয়ার, দলের চেয়ারপারসনের উপদেষ্টা আবদুল আউয়াল মিন্টু ও বিশেষ সহকারী শামসুর রহমান শিমুল বিশ্বাসের জামিন নামঞ্জুর করেছেন আদালত। আজ বৃহস্পতিবার ঢাকার মহানগর দায়রা জজ মো. জহুরুল হকের আদালত ওই পাঁচ নেতার জামিন মঞ্জুর করা বা না-করার বিষয়ে অধিকতর শুনানি শেষে এ আদেশ দেন।গত বৃহস্পতিবার বিএনপির পাঁচ নেতার জামিন বিষয়ে ২৮ নভেম্বর অধিকতর শুনানির দিন ধার্য করেন আদালত। আজ এ বিষয়ে অধিকতর শুনানি শেষে আদেশ দেন আদালত।১৪ নভেম্বর ঢাকার মুখ্য মহানগর হাকিম আদালত পৃথক দুটি মামলায় বিএনপির এই পাঁচ নেতার আট দিনের রিমান্ড মঞ্জুর করেন। আসামিপক্ষের আবেদনের পরিপ্রেক্ষিতে পরে হাইকোর্ট এসব নেতার রিমান্ড স্থগিত করেন ও কারা ফটকে জিজ্ঞাসাবাদ করার আদেশ দেন।গাড়ি ভাঙচুর, অগ্নিসংযোগ ও পুলিশের ওপর হামলার ঘটনায় মতিঝিল থানায় ৫ নভেম্বর করা ১৬ নম্বর মামলা এবং ২৪ সেপ্টেম্বর দায়ের করা ৪৪ নম্বর মামলায় বিএনপির এই নেতাদের গ্রেপ্তার দেখানো হয়।৮ নভেম্বর রাতে পাঁচ নেতাকে পুলিশ গ্রেপ্তার করে।
 
