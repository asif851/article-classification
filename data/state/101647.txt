
বই মানুষের মননকে আলোকিত করে। বাংলাদেশে পরিমাণগত শিক্ষা ক্রমেই বাড়ছে, তাই এখন সময় এসেছে গুণগত শিক্ষা বাড়ানোর জন্য কাজ করার।গতকাল রোববার সকাল নয়টায় সিলেটের গোলাপগঞ্জ উপজেলা পরিষদ মিলনায়তনে সেকেন্ডারি এডুকেশন কোয়ালিটি অ্যান্ড অ্যাকসেস এনহ্যান্সমেন্ট প্রজেক্টের (সেকায়েপ) পাঠাভ্যাস কর্মসূচির বার্ষিক মূল্যায়ন কর্মশালায় বক্তারা এসব কথা বলেন। কর্মশালায় উপজেলার ৫৪টি শিক্ষাপ্রতিষ্ঠানের প্রধানসহ দুজন করে প্রতিনিধি উপস্থিত ছিলেন। এতে প্রধান অতিথির বক্তব্য দেন মাধ্যমিক ও উচ্চশিক্ষা অধিদপ্তরের পরিচালক মো. সেলিম মিয়া। বক্তারা বলেন, শিক্ষার গুণগত মান বাড়াতে বিদ্যালয়ের পাঠ্যসূচির বাইরের বই পড়ার অভ্যাস উন্নয়ন কর্মসূচি বাস্তবায়ন করা জরুরি। এ জন্যই সেকেন্ডারি এডুকেশন কোয়ালিটি অ্যান্ড অ্যাকসেস এনহ্যান্সমেন্ট প্রজেক্ট বাস্তবায়ন করে চলেছে বিশ্ব সাহিত্য কেন্দ্র।উপজেলা সহকারী কমিশনার (ভূমি) মো. মামুনুর রহমানের সভাপতিত্বে কর্মশালায় বিশেষ অতিথির বক্তব্য দেন জেলা শিক্ষা কর্মকর্তা গোলজার আহমদ খান প্রমুখ।
