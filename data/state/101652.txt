
ভারতের পররাষ্ট্রমন্ত্রী সুষমা স্বরাজ সেপ্টেম্বরের দ্বিতীয় সপ্তাহে ঢাকায় আসতে পারেন। পররাষ্ট্রমন্ত্রী আবুল হাসান মাহমুদ আলীর সঙ্গে তিনি বাংলাদেশ-ভারত যৌথ পরামর্শক কমিশনের বৈঠকে অংশ নেবেন।
আজ সোমবার পররাষ্ট্রসচিব মো. শহীদুল হকের সঙ্গে তাঁর দপ্তরে ঢাকায় ভারতীয় হাইকমিশনার হর্ষ বর্ধন শ্রিংলার বৈঠকের পর পররাষ্ট্র মন্ত্রণালয়ের কর্মকর্তারা এ তথ্য জানান।
দুপুরে পররাষ্ট্রসচিবের সঙ্গে বৈঠকের পর ভারতীয় হাইকমিশনার সেপ্টেম্বরে জাতিসংঘ সাধারণ পরিষদের অধিবেশনের আগে সফরটি হওয়ার আভাস দিয়েছেন। সাংবাদিকদের প্রশ্নের উত্তরে হর্ষ বর্ধন শ্রিংলা বলেন, এ মাসে সফরটি হবে না। যেহেতু সামনে (সেপ্টেম্বরে) জাতিসংঘের সাধারণ পরিষদের অধিবেশন আছে, তাই এর মাঝে সুবিধাজনক সময়ে সফর আয়োজনের চেষ্টা চলছে। এপ্রিলে প্রধানমন্ত্রী শেখ হাসিনার দিল্লি সফরের পর দুই প্রতিবেশী দেশের পররাষ্ট্রমন্ত্রীরা সম্পর্কের বিভিন্ন বিষয় নিয়ে পর্যালোচনার পাশাপাশি সহযোগিতার নতুন নতুন বিষয় নিয়ে আলোচনা করবেন। বাংলাদেশের আগামী নির্বাচনের বিষয়ে এক প্রশ্নের উত্তরে হর্ষ বর্ধন শ্রিংলা বলেন, ‘আমরা সবাই গণতন্ত্রে বিশ্বাসী। আমরা অবাধ ও সুষ্ঠু নির্বাচনে বিশ্বাস করি। আমি নিশ্চিত, অন্য গণতন্ত্রের মতো এখানেও এটি হবে। এ নিয়ে আমার কোনো সন্দেহ নেই। গণতন্ত্র মানে অংশগ্রহণ। আমি নিশ্চিত নির্বাচন অংশগ্রহণমূলক হবে। কেউ গণতান্ত্রিক প্রক্রিয়ায় থাকতে চাইলে তাকে নির্বাচনে অংশ নিতে হবে। কেউ অংশ না নিলে সে এই প্রক্রিয়ায় থাকবে না।’
