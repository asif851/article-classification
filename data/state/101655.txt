
আওয়ামী লীগের নেতা ও গাজীপুরের সাবেক সাংসদ আহসান উল্লাহ মাস্টার হত্যা মামলার মৃত্যুদণ্ডপ্রাপ্ত এক আসামিকে গ্রেপ্তার করেছে পুলিশ। গত মঙ্গলবার নোয়াখালীর সোনাইমুড়ী উপজেলায় নিজের শ্বশুরবাড়ি থেকে আসামি আকরাম হোসেন ওরফে ভুলুকে (৪৫) গ্রেপ্তার করা হয়।আকরাম হোসেন টঙ্গীর গোপালপুর এলাকার গণি মিয়ার ছেলে এবং আহসান উল্লাহ মাস্টার হত্যা মামলার মৃত্যুদণ্ডপ্রাপ্ত ৮ নম্বর আসামি।সোনাইমুড়ী থানার উপপরিদর্শক (এসআই) শওকত হোসেন বলেন, গত মঙ্গলবার দিবাগত রাত ১০টায় সোনাইমুড়ী উপজেলার সোনাপুর ইউনিয়নের কোটবাড়ী গ্রামের নিজের শ্বশুরবাড়ির ছাদ থেকে আকরাম হোসেনকে গ্রেপ্তার করা হয়। টঙ্গী থানার পুলিশের কাছে তাঁকে হস্তান্তর করা হয়েছে।গাজীপুরের টঙ্গী থানার ভারপ্রাপ্ত কর্মকর্তা (ওসি) মো. ইসমাইল হোসেন প্রথম আলোকে বলেন, আহসান উল্লাহ মাস্টারকে হত্যার পর আকরাম হোসেন দুবাই চলে যান। গোপন সংবাদের মাধ্যমে জানা যায়, ২৭ সেপ্টেম্বর তিনি দেশে ফিরবেন। পুলিশ বিমানবন্দরে গিয়ে অবস্থান নেয়। কিন্তু আকরাম পুলিশের চোখ এড়িয়ে বিমানবন্দর থেকে বের হয়ে একটি হোটেলে ওঠেন। পরবর্তী সময়ে পুলিশ জানতে পারে যে নোয়াখালীর সোনাইমুড়ী উপজেলায় শ্বশুরবাড়িতে তিনি অবস্থান করছেন। পরে সোনাইমুড়ী থানার পুলিশের সহযোগিতায় গত মঙ্গলবার রাতে তাঁকে গ্রেপ্তার করা হয়।ওসি জানান, গ্রেপ্তারের পর রাতেই আক্তার হোসেনকে টঙ্গী থানায় নিয়ে আসা হয়েছে। থানা থেকে গতকাল বুধবার দুপুরে তাঁকে গাজীপুর জেলা কারাগারে পাঠানো হয়েছে।
