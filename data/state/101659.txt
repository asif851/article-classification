
নোয়াখালীর হাতিয়া উপজেলার বয়ারচর চেয়ারম্যান ঘাটসংলগ্ন পন্টুনের নিচ থেকে গতকাল বুধবার দুই জেলের লাশ উদ্ধার করেছে পুলিশ।
মৃত জেলেরা হলেন লক্ষ্মীপুরের রামগতি থানার নুর মোহামঞ্চদের ছেলে শরীফ উদ্দিন (১৮) ও একই জেলার কমলনগর থানার আবদুল মান্নানের ছেলে রিয়াজ উদ্দিন (১৫)।
মাছ ব্যবসায়ী ও পুলিশ জানায়, গত মঙ্গলবার রাতে রামগতি উপজেলার নিরব মাঝির মাছ ধরার ট্রলারটি ওই ঘাটের পন্টুনের পাশে নোঙর করে। পরে দুই জেলে শরীফ ও রিয়াজ ট্রলারে ঘুমিয়ে পড়েন। তবে ট্রলারের বাকি নয় জেলে ঘাটের দোকানঘরে ঘুমান। রাত ১২টার দিকে জোয়ারের পানি ও বাতাসের তীব্রতার কারণে ঘাটে থাকা সি-ট্রাক ও পন্টুনের সঙ্গে ধাক্কা লেগে ট্রলারটি পন্টুনের নিচে ঢুকে যায়। এ সময় ট্রলারটি ভেঙে যায়। পরে ওই দুই জেলে মারা যান।
