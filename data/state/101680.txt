
শিশুকে ধর্ষণের দায়ে এক ইমামকে যাবজ্জীবন কারাদণ্ড দিয়েছেন শরীয়তপুর নারী ও শিশু নির্যাতন দমন ট্রাইব্যুনাল। গতকাল বৃহস্পতিবার দুপুর একটার দিকে ট্রাইব্যুনালের বিচারক সাজেদুল করিম এ রায় দেন।আদালত সূত্র জানায়, শরীয়তপুর সদর উপজেলার তেঁতুলিয়া মসজিদের ইমাম ও মাদ্রাসার শিক্ষক ইয়াসিন শিকদার ২০১০ সালের ২৪ জুলাই একই গ্রামের ১০ বছর বয়সী এক শিশুকে ধর্ষণ করেন। ওই শিশু তেঁতুলিয়া মাদ্রাসার শিক্ষার্থী ছিল। অভিযুক্ত ইমামের বাড়ি গোপালগঞ্জ সদর উপজেলার চরবয়রা গ্রামে। ধর্ষিত শিশুর বাবা ঘটনার দিন সদর থানায় নারী ও শিশু নির্যাতন দমন আইনে মামলা দায়ের করেন। তখন পুলিশ ওই ইমামকে গ্রেপ্তার করে জেলহাজতে পাঠায়। তদন্ত শেষে পুলিশ একই বছরের ২৮ সেপ্টেম্বর আদালতে অভিযোগপত্র জমা দেয়।শরীয়তপুর নারী ও শিশু নির্যাতন দমন ট্রাইবুন্যালের বিচারক গতকাল অভিযুক্ত ইয়াসিন শিকদারকে যাবজ্জীবন কারাদণ্ড ও ৪০ হাজার টাকা জরিমানা অনাদায়ে আরও এক বছর কারাদণ্ড দেন। এ সময় আসামি ইয়াসিন শিকদার আদালতে উপস্থিত ছিলেন।বাংলাদেশ মানবাধিকার কমিশনের আইনজীবী রওশন আরা বেগম বলেন, মামলার রায়ে বাদী ও রাষ্ট্রপক্ষ সন্তুষ্ট। শিশু ধর্ষণ মামলায় যাবজ্জীবন কারাদণ্ড দেওয়ায় এ ধরনের অপরাধ করতে আর কেউ সাহস পাবে না।আসামি পক্ষের আইনজীবী জাহাঙ্গীর হোসেন বলেন, মামলার রায় সঠিক হয়নি। আসামির ওপর অবিচার করা হয়েছে। এ রায়ের বিরুদ্ধে উচ্চ আদালতে আপিল করা হবে।
