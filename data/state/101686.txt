
বাংলাদেশ ব্যাংকের রিজার্ভের অর্থ চুরির ঘটনায় জব্দ করা বাংলাদেশ ব্যাংকের কম্পিউটারের হার্ডডিস্কের ফরেনসিক পরীক্ষা করার অনুমতি দিয়েছেন আদালত। মামলার তদন্তকারী কর্মকর্তা সিআইডির অতিরিক্ত পুলিশ সুপার রায়হান উদ্দিন খানের আবেদনের পরিপ্রেক্ষিতে গতকাল মঙ্গলবার ঢাকার মহানগর হাকিম মাহবুবুর রহমান এই আদেশ দেন।
ঢাকা মহানগর পুলিশের অপরাধ ও তথ্য বিভাগের উপকমিশনার এ এইচ এম কামরুজ্জামান প্রথম আলোকে বলেন, বাংলাদেশ ব্যাংকের রিজার্ভের অর্থ চুরির ঘটনার মূল রহস্য উদ্‌ঘাটনের জন্য জব্দ করা কম্পিউটারের হার্ডডিস্ক পরীক্ষা করার অনুমতি চেয়ে সিআইডি আদালতে আবেদন করে। আদালত সিআইডির এই আবেদন মঞ্জুর করে পরীক্ষা করার অনুমতি দেন।
