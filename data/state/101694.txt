
ঢাকা-টাঙ্গাইল মহাসড়কে যানজট সৃষ্টি হয়েছে। এতে যাত্রীরা দুর্ভোগ পোহাচ্ছেন। পণ্যবোঝাই যানবাহন সময়মতো গন্তব্যে পৌঁছাতে পারছে না।
আজ মঙ্গলবার সকাল আটটা নাগাদ মির্জাপুরের শুভল্যা থেকে গাজীপুরের দিকে প্রায় ২৪ কিলোমিটার এলাকায় যানজট দেখা যায়।
হাইওয়ে পুলিশ ও প্রত্যক্ষদর্শীরা বলছে, গতকাল সোমবার রাতে ঢাকা-টাঙ্গাইল মহাসড়কে একাধিক দুর্ঘটনা ঘটে। এ ছাড়া মহাসড়কে যানবাহনের চাপও ছিল। এসব কারণে মহাসড়কে যানজট সৃষ্ট হয়।
কয়েকজন চালক জানান, গতকাল রাতে একপর্যায়ে ঢাকা-টাঙ্গাইল মহাসড়কে প্রায় ৫৫ কিলোমিটার এলাকায় যানজট ছড়িয়ে পড়ে।
ঢাকাগামী সোহাগ পরিবহনের চালক পিউল মিয়া বলেন, দিবাগত রাত তিনটার দিক যানজটে পড়েন তিনি। ৫০ মিনিটের পথ অতিক্রম করতে তাঁর চার ঘণ্টা লেগেছে।
মির্জাপুরের গোড়াই হাইওয়ে থানার উপপরিদর্শক (এসআই) জুলহাস উদ্দিন বলেন, মহাসড়কে ধীর ধীরে যান চলাচল স্বাভাবিক হচ্ছে।
