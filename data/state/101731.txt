
 
নারায়ণগঞ্জের রূপগঞ্জে নিখোঁজের এক দিন পর আজ রোববার সকালে প্রিয়াংকা নামের এক জেএসসি পরীক্ষার্থীর লাশ উদ্ধার করেছে পুলিশ। বাড়ির পাশে কাছাকাছি ফাঁকা জায়গায় পলিথিনের বস্তা দিয়ে ঢাকা ছিল লাশটি। এ ঘটনায় মাসুম নামের এক যুবককে আটক করা হয়েছে।
প্রিয়াংকা রূপগঞ্জের বরাব এলাকার মহিউদ্দিনের মেয়ে এবং বরাব আয়েত আলী উচ্চবিদ্যালয়ের ছাত্রী ছিল।
রূপগঞ্জ থানার উপপরিদর্শক (এসআই) আমিনুর রহমান বলেন, বাড়ির পাশে একটি টিনশেড ভবনের পাশে ফাঁকা জায়গায় বালুর ওপরে পলিথিনের বস্তা দিয়ে মোড়ানো অবস্থায় লাশটি পড়ে ছিল। পুলিশ সকাল সাড়ে ১০টার দিকে লাশটি উদ্ধার করে। লাশের গলায় ধারালো অস্ত্রের আঘাতের ও শরীরে অন্যান্য আঘাতের চিহ্ন রয়েছে।
নিহত প্রিয়াংকার মা নাসিমা আক্তার বলেন, গতকাল শনিবার বিকেলে বাসা থেকে স্কুলের পাশের একটি কোচিংয়ে পড়তে গিয়ে নিখোঁজ হয় সে। এরপর তাকে অনেক খোঁজাখুঁজি করেও পাওয়া যায়নি। সকালে তিনি বাড়ির পূর্ব দিকের দেয়ালসংলগ্ন এলাকায় পুরোনো বাঁশ এলোমেলোভাবে পড়ে থাকতে দেখেন। এগিয়ে গিয়ে দেখেন, পা দেখা যাচ্ছে। পরে তিনি চিৎকার করলে বাড়ির অন্য লোকজন গিয়ে প্রিয়াংকার লাশ দেখতে পান।
নাসিমার দাবি, মাসুম নামের এক ছেলে তার মেয়েকে উত্ত্যক্ত করত। এই ঘটনায় স্থানীয়ভাবে এলাকায় বিচার সালিসও হয়েছে। এই ঘটনার কারণেই তাঁর মেয়েকে হত্যা করা হয়েছে কি না, তা তিনি জানেন না।
নিহত প্রিয়াংকার ভাই নাঈম ইসলাম বলেন, ‘মাসুম আগে পোশাক কারখানায় কাজ করত। প্রিয়াংকাকে স্কুলে যাওয়া–আসার পথে সে প্রায়ই বিরক্ত করত। আমার মুঠোফোনে ফোন করেও তাকে বিরক্ত করত।’
রূপগঞ্জ থানার ভারপ্রাপ্ত কর্মকর্তা (ওসি) ইসমাঈল হোসেন জানান, প্রিয়াংকার লাশ ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে। কী কারণে এই হত্যাকাণ্ডের ঘটনা ঘটেছে, তা খতিয়ে দেখা হচ্ছে।
