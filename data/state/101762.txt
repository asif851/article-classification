
রাজশাহীর দুর্গাপুরে নছিমনের ধাক্কায় গতকাল বুধবার নাইম ইসলাম (৬) নামের স্কুলছাত্র নিহত হয়েছে। একই দিন গাইবান্ধার গোবিন্দগঞ্জে কলের লাঙলের চাকায় পিষ্ট হয়ে শিক্ষার্থী জেরিন খাতুন (৭) এবং নওগাঁর ধামইরহাটে দুটি ভটভটির মুখোমুখি সংঘর্ষে বেলাল হোসেন (৪২) নামের এক ব্যক্তি প্রাণ হারান।প্রথম আলোর নিজস্ব প্রতিবেদক ও প্রতিনিধির পাঠানো খবর:রাজশাহী: দুর্গাপুর উপজেলার রৈপাড়া সরকারি প্রাথমিক বিদ্যালয়ের প্রথম শ্রেণীর ছাত্র ও স্থানীয় নুরুল ইসলামের ছেলে নাইম ইসলাম বেলা সাড়ে ১১টার দিকে বিদ্যালয় ছুটি শেষে বই হাতে বাড়ি ফিরছিল।পথে রাজশাহী-দুর্গাপুর রাস্তায় উঠামাত্র একটি যাত্রীবাহী নছিমন এসে তাকে ধাক্কা দেয়। এতে ঘটনাস্থলে পিষ্ট হয়ে সে প্রাণ হারায়। তাৎক্ষণিকভাবে চালক নছিমনটি রেখেই পালিয়ে যান। এ ঘটনার পর ক্ষুব্ধ এলাকাবাসী লাঠিসোঁটা হাতে রাজশাহী-দুর্গাপুর রাস্তা অবরোধ ও বিক্ষোভ করেন।দুর্গাপুর থানার ভারপ্রাপ্ত কর্মকর্তা (ওসি) সাইফুল ইসলাম বলেন, পুলিশ গিয়ে পরিস্থিতি নিয়ন্ত্রণে আনে।গাইবান্ধা: গোবিন্দগঞ্জ উপজেলার খামারপাড়া গ্রামের জুয়েল সরকারের মেয়ে এবং খামারপাড়া ব্র্যাক স্কুলের দ্বিতীয় শ্রেণীর ছাত্রী জেরিন খাতুন বেলা তিনটার দিকে ছুটির পর বাড়ি ফিরছিল।পথে খামারপাড়ার গোবিন্দগঞ্জ-কামদিয়া সড়কে তার হাত থেকে বই পড়ে যায়। বইগুলো তুলে নেওয়ার সময় পেছন দিক থেকে আসা একটি কলের লাঙল তাকে চাপা দেয়। এতে ঘটনাস্থলেই তার মৃত্যু হয়।গোবিন্দগঞ্জ উপজেলার শাপমারা ইউনিয়ন পরিষদের (ইউপি) চেয়ারম্যান তোফাজ্জল হোসেন ঘটনার সত্যতা নিশ্চিত করেন।আদমদীঘি (বগুড়া): নওগাঁর ধামইরহাটে সকাল সাড়ে আটটার দিকে ধামইরহাট-মাতাজী সড়কের নেপালপুর মোড়ে দুটি ভটভটির মুখোমুখি সংঘর্ষ হয়।এতে ভটভটির যাত্রী বেলাল হোসেন ঘটনাস্থলে মারা যান। তিনি উপজেলার কুলফতপুর গ্রামের বাসিন্দা ছিলেন। একই গ্রামের ভটভটি যাত্রী মোখলেছুর রহমান ও মালাহার দাখিল মাদ্রাসার শিক্ষক জালাল উদ্দিন গুরুতর আহত হন। জালাল উদ্দিনকে রাজশাহী মেডিকেল কলেজ হাসপাতালে ভর্তি করা হয়েছে।
