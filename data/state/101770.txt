
যুক্তরাষ্ট্রভিত্তিক সাময়িকী ফোর্বস-এর এশিয়ার অনূর্ধ্ব-৩০ তরুণ সামাজিক উদ্যোক্তার তালিকায় স্থান পেয়েছেন বাংলাদেশের ওসামা বিন নূর। ২৫ বছর বয়সী ওসামা বেকারত্ব দূর করতে ‘ইয়ুথ অপরচুনিটিস’ নামে একটি প্রতিষ্ঠান গড়ে তুলেছেন। এ উদ্যোগে তাঁর সঙ্গে রয়েছেন মাকসুদ মানিক নামের একজন।
ফোর্বস-এর ওয়েবসাইটে বলা হয়, ইয়ুথ অপরচুনিটিস একটি বৈশ্বিক প্ল্যাটফর্ম। এর মাধ্যমে তরুণদের দক্ষতা বাড়ানো বা নিজেদের ক্যারিয়ার গঠনে বিভিন্ন ধরনের বৃত্তি, বিভিন্ন প্রতিষ্ঠান আয়োজিত প্রশিক্ষণ এবং প্রতিযোগিতার বিষয়ে জানিয়ে তরুণদের সহযোগিতা করে। বিশ্বের ১৯২টি দেশের ৯৯ হাজার মানুষ এখন তাদের পোর্টাল ব্যবহার করে। তার এ উদ্যোগের অংশ হিসেবে ওসামা এ বছর ‘দ্য কুইন্স ইয়াং লিডার অ্যাওয়ার্ড’ পেয়েছেন। এ বছরের জুন মাসে তিনি এ পুরস্কার গ্রহণ করবেন। কিশোর-কিশোরীদের নানা আগ্রহ, তাদের সমস্যা নিয়ে রেডিওতে একটি অনুষ্ঠানও উপস্থাপনা করেন ওসামা নূর।ফোর্বস-এর বিবৃতিতে বলা হয়, ব্যবসায়ের মাধ্যমে বৈশ্বিক সমস্যা সমাধানে উদ্যোগী এশীয় তরুণদের এ তালিকায় স্থান দেওয়া হয়েছে।৩০ জন তরুণ উদ্যোক্তার মধ্যে দক্ষিণ এশিয়ার দেশগুলো থেকে ভারতের আটজন, পাকিস্তানের তিনজন এবং শ্রীলঙ্কার একজন স্থান পেয়েছেন।
