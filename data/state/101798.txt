
রাজশাহীর গোদাগাড়ী উপজেলার হাবাসপুরে জঙ্গি আস্তানা সন্দেহে একটি বাড়িতে পরিচালিত ‘অপারেশন সান ডেভিল’ আজ শুক্রবার বেলা একটার দিকে সমাপ্ত ঘোষণা করা হয়েছে। সেখান থেকে পাঁচটি লাশ উদ্ধার করা হয়েছে। এ ছাড়া অস্ত্র-বিস্ফোরক পাওয়া গেছে।
অভিযান সমাপ্ত ঘোষণা করে রাজশাহীর অতিরিক্ত উপমহাপরিদর্শক মিশারুল আরিফ বলেন, পাঁচটি লাশ ময়নাতদন্তের জন্য রাজশাহী মেডিকেল কলেজ মর্গে পাঠানো হয়েছে। এ ছাড়া আস্তানার চারটি কক্ষ থেকে ১১টি বোমা, একটি পিস্তল, দুটি ম্যাগাজিন, দুটি সুইসাইড ভেস্ট, গান পাউডার ও দুটি জিহাদি বই উদ্ধার করা হয়। বোমাগুলোর বিস্ফোরণ ঘটানো হয়েছে।
আজ সকাল নয়টার একটু আগে দ্বিতীয় দিনের মতো এই অভিযান শুরু হয় বলে জানান গোদাগাড়ী থানার ভারপ্রাপ্ত কর্মকর্তা (ওসি) হিপজুর আলম মুন্সি।
গোদাগাড়ী সার্কেলের সিনিয়র এএসপি মো. একরামুল হক বলেন, ঢাকা থেকে আসা বোমা নিষ্ক্রিয়কারী দল ও স্থানীয় পুলিশ মিলে অভিযানটি চালায়। আজকের অভিযান শুরুর আগে আশপাশের দুই কিলোমিটার থেকে সবাইকে সরিয়ে দেওয়া হয়।
গত বুধবার রাত একটা থেকে এই অভিযান শুরু হয়। গতকাল বৃহস্পতিবার সকাল সাড় সাতটার দিকে ওই আস্তানা থেকে কয়েকজন নারী-পুরুষ হঠাৎ করে বের হয়ে ধারালো অস্ত্র দিয়ে হামলা ও বিস্ফোরণ ঘটায়। এতে পাঁচ জঙ্গি সাজ্জাদ (৫০), তাঁর স্ত্রী বেলি বেগম (৪৫), ছেলে আলামিন (২৫), মেয়ে কারিমা খাতুন (১৭) ও বহিরাগত যুবক আশরাফুল এবং ফায়ার সার্ভিসের সদস্য আবদুল মতিন নিহত হন। ওই আস্তানায় থাকা সুমাইয়া নামের এক নারী আত্মসমর্পণ করেন। উদ্ধার করা হয় দুই শিশুকে। নিহত সদস্যের মৃত্যুর ঘটনা তদন্তে একটি কমিটি করেছে ফায়ার সার্ভিস।
 
