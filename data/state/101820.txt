
ঢাকার কেরানীগঞ্জে দুই ব্যক্তির অস্বাভাবিক মৃত্যু হয়েছে। অভিযোগ উঠেছে, একটি গায়েহলুদের অনুষ্ঠানে মদ পানের পর অসুস্থ হয়ে আজ শনিবার ওই দুজনের মৃত্যু হয়। আরেকজনকে হাসপাতালে ভর্তি করা হয়েছে।
মারা যাওয়া দুজন হলেন, শরিফ হোসেন (৪৫) ও সজল চন্দ্র মণ্ডল (৩৬)। স্বজনেরা জানান, শরিফ রাজধানীর স্যার সলিমুল্লাহ মেডিকেল কলেজ হাসপাতালে সকাল সাড়ে আটটার দিকে মারা যান। সজল মারা যান ঢাকা মেডিকেল কলেজ হাসপাতালে সকাল নয়টার দিকে। একই ঘটনায় অসুস্থ আনোয়ার হোসেনকে (৪০) পুরান ঢাকার একটি ক্লিনিকে ভর্তি করা হয়েছে।
নাম প্রকাশে অনিচ্ছুক স্থানীয় কয়েকজন বাসিন্দা বলেন, গায়েহলুদের একটি অনুষ্ঠান ছিল গত বৃহস্পতিবার রাতে। এ অনুষ্ঠান শেষে কয়েকজন বন্ধু মিলে মদ পান করেন। এতে সেখানে কেউ কেউ বমি করেন। ওই অবস্থায় যে যাঁর বাড়িতে চলে যান।
এ ঘটনায় সকালে মারা যাওয়া শরিফের ছেলে সাব্বির বলেন, ‘গায়েহলুদের অনুষ্ঠান থেকে ফিরে বাবা অসুস্থ হয়ে পড়েন। শুক্রবার সারা দিনে বেশ কয়েকবার বমি করেন। পাতলা পায়খানাও শুরু হয়। এ অবস্থায় আজ সকাল ছয়টার দিকে তাঁকে হাসপাতালে নেওয়া হয়। সেখানে তিনি মারা যান।’ অন্যদিকে সজলের চাচাতো ভাই সুমন চন্দ্র বলেন, সজল ওই গায়েহলুদ অনুষ্ঠানে গিয়ে মদ পান করে অসুস্থ অবস্থায় বাড়ি ফেরেন। বাড়ি ফিরে তিনি বমি করতে থাকেন। অবস্থার অবনতি হলে ভোরে তাঁকে হাসপাতালে নেওয়া হয়।
তবে গায়েহলুদের অনুষ্ঠান যে বাড়িতে ছিল, সেই বাড়ির মালিক তাঁর বাড়িতে মদ পানের বিষয়টি অস্বীকার করেছেন। তিনি বলেন, ‘কেউ আমার বাড়িতে মদ পান করেনি। অসুস্থ হয়ে মারা যাওয়া ব্যক্তিরা অন্য কোথাও মদ পান করে থাকতে পারেন।’
এ বিষয়ে দক্ষিণ কেরানীগঞ্জ থানার ভারপ্রাপ্ত কর্মকর্তা (ওসি) মনিরুল ইসলাম বলেন, ঘটনাটি শুনেছি। তদন্ত করে প্রয়োজনীয় ব্যবস্থা নেওয়া হবে।
