
কক্সবাজারের টেকনাফ উপকূল থেকে এক রোহিঙ্গা শিশুর লাশ উদ্ধার করেছে পুলিশ।
রোহিঙ্গা শিশুর ভেসে আসা লাশটি আজ শুক্রবার সকাল ৯টার দিকে শাহপরীর দ্বীপ পশ্চিমপাড়া সাগর উপকূল থেকে উদ্ধার করা হয়।
গত ২৯ আগস্ট থেকে আজ (১৫ সেপ্টেম্বর) সকাল পর্যন্ত নাফ নদী ও সাগরে রোহিঙ্গাবাহী ২৩টি নৌকাডুবির ঘটনা ঘটেছে। এসব ঘটনায় মোট ১১১ জনের লাশ উদ্ধার করা হয়েছে। এর মধ্যে শিশু ৫৮, নারী ৩০ ও পুরুষ ২৩ জন।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, গতকাল বৃহস্পতিবার টেকনাফের শাহপরীর দ্বীপ উপকূলের কাছে সাগরে রোহিঙ্গাবাহী দুটি নৌকা ডুবে যায়। এ ঘটনায় আজ সকালে এক রোহিঙ্গা শিশুর লাশ উদ্ধার করা হয়েছে। এ নিয়ে গতকাল থেকে আজ সকাল পর্যন্ত ছয়জনের লাশ উদ্ধার হলো।
গতকালের নৌকাডুবির ঘটনায় আরও অনেকে নিখোঁজ আছে। নিখোঁজ হওয়া ব্যক্তিদের মধ্যে একজন বাংলাদেশিও রয়েছে বলে জানা গেছে।
টেকনাফের সাবরাং ইউনিয়নের ৭ নম্বর ওয়ার্ডের সদস্য নুরুল আমিন প্রথম আলোকে বলেন, নিখোঁজ বাংলাদেশির নাম মো. শাকের (৩০)। তিনি শাহপরীর দ্বীপের পশ্চিমপাড়ার বাসিন্দা আলী হোসেনের ছেলে। শাকের একটি নৌকার মাঝির সহকারী ছিলেন।
