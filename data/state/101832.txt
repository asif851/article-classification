
দশম জাতীয় সংসদ নির্বাচনে সরকার প্রায় সব জায়গায় সহিংসতা প্রতিরোধে সক্ষম হয়েছে বলে মনে করছেন প্রধানমন্ত্রী শেখ হাসিনার ছেলে সজীব ওয়াজেদ জয়। একই সঙ্গে নির্বাচনে কোনো ধরনের অনিয়ম হয়নি বলে উল্লেখ করেন তিনি। গতকাল রোববার দিবাগত রাত ১২টার পর নিজের ফেসবুক স্ট্যাটাসে তিনি এসব কথা লেখেন।জয় লেখেন, ‘সৌভাগ্যজনকভাবে, সরকার প্রায় সব জায়গায় সহিংসতা প্রতিরোধে সক্ষম হয়েছে। ১৮ হাজার কেন্দ্রের মাঝে মাত্র ১৬০ বা তার কাছাকাছি ভোটকেন্দ্র আক্রান্ত হয়েছে, যা প্রায় ০.৮%। আনুমানিক ১০ হাজার স্থানীয় নির্বাচন পর্যবেক্ষক, কিছু দক্ষিণ এশিয়ান নির্বাচন পর্যবেক্ষক, ২০ বা তার কাছাকাছি টিভি চ্যানেল, অগণিত সংবাদপত্র এই নির্বাচন নিরীক্ষণ করেছে। কোনো ধরনের নির্বাচনী অনিয়ম হয়েছে বলে রিপোর্ট হয়নি।’প্রধানমন্ত্রীর ছেলে অভিযোগ করেন, ‘বিএনপি-জামায়াত তাদের হামলা অব্যাহত রেখেছে। তারা কিছু ভোটকেন্দ্র ও নিরীহ নাগরিকদের গায়ে অগ্নিসংযোগ করেছে। তারা একজন নির্বাচনী কর্মকর্তাকে পিটিয়ে মেরে ফেলেছে এবং অন্য একজনের হাতগুলো ভেঙে দিয়েছে। তারা আমাদের দলের কিছু নির্বাচনী কর্মী ও  ভোটারদের ভোটদানের পর ছুরিকাঘাত করেছে এবং তাদের ওপর হামলা চালিয়েছে।’বিএনপি-জামায়াত হামলা না চালালে ভোটদানের হার ৫০ শতাংশ ছাড়িয়ে যেত বলে ফেসবুক স্ট্যাটাসে উল্লেখ করেন জয়। তিনি লিখেছেন, ‘হামলার ভয়ে দিনের শুরুর দিকে ভোটারদের ভোটদানের হার ধীর ছিল। আমার কোনো সন্দেহ নাই যে, বিএনপি-জামায়াত তাদের সন্ত্রাসী হামলা চালিয়ে না গেলে ভোটারদের ভোটদানের হার ৫০% ছাড়িয়ে যেতে পারত।’
যাঁরা এই নির্বাচনে ভোট দিয়েছেন তাঁদের ধন্যবাদ জানিয়ে প্রধানমন্ত্রীর পুত্র বলেন, ‘আমি সেইসব ভোটারকে ধন্যবাদ জানাতে চাই যাঁরা সেই চেতনাকে ধারণ করে বের হয়ে এসেছেন এবং ভোট দিয়েছেন। আপনারা গণতন্ত্রের পক্ষে সন্ত্রাস এবং মৌলবাদের বিপক্ষে অবস্থান নিয়েছেন।’
একই সঙ্গে তিনি আওয়ামী লীগের সব নেতা-কর্মীদের ধন্যবাদ জানিয়ে বলেন, ‘এটা ছিল সন্ত্রাসের মুখে তাদের অসাধারণ সংগ্রাম।’
