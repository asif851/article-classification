
যশোরের বাঘারপাড়া উপজেলার বাঁকড়া গ্রামে আজ মঙ্গলবার দুপুরে অঞ্জনা বিশ্বাস (৩৫) নামের এক গৃহবধূর লাশ উদ্ধার করেছে পুলিশ। তিনি ওই গ্রামের কৃষক গৌতম বিশ্বাসের স্ত্রী।
বাঘারপাড়া থানার ভারপ্রাপ্ত কর্মকর্তা (ওসি) কাইয়ুম আলী সরদার প্রথম আলোকে বলেন, ‘আলামত দেখে ধারণা করা হচ্ছে, ধর্ষণের পর শ্বাসরোধ করে হত্যা করে অঞ্জনার লাশ ফেলে গেছে দুর্বৃত্তরা।’ এ ব্যাপারে মামলার প্রস্তুতি চলছে বলে তিনি জানান।
স্থানীয় বাসিন্দা ও পুলিশ জানায়, সকালে বাঁকড়া গ্রামের ফাঁকা মাঠে এক নারীর লাশ পড়ে থাকতে দেখে স্থানীয় লোকজন পুলিশে খবর দেয়। পুলিশ দুপুর সাড়ে ১২টার দিকে লাশ উদ্ধার করে ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠায়।
