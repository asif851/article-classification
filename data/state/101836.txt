
মিয়ানমারের রাখাইন রাজ্যে থেকে বাংলাদেশে রোহিঙ্গা আসা কিছুতেই থামছে না। আজ শনিবার সকাল থেকে বিকেল তিনটা আরও ১০৫ রোহিঙ্গা এসেছে। তাদের কক্সবাজারের টেকনাফের সাবরাং হারিয়াখালী সরকারি প্রাথমিক বিদ্যালয়ের ত্রাণ কেন্দ্রের মাধ্যমে নয়াপাড়া শরণার্থী শিবিরে পাঠানো হয়েছে। ৩২টি পরিবারের শিশু, নারী ও পুরুষ রয়েছে তাদের মধ্যে।
সাবরাং হারিয়াখালী ত্রাণকেন্দ্রে দায়িত্ব পালন করা জেলা প্রশাসকের প্রতিনিধি ও টেকনাফ উপজেলা জ্যেষ্ঠ মৎস্য কর্মকর্তা মো. দেলোয়ার হোসেন প্রথম আলোকে বলেন, নাফনদী অতিক্রম করে টেকনাফের বিভিন্ন পয়েন্ট দিয়ে রোহিঙ্গারা অনুপ্রবেশ করেছে। তারা প্রথমে অনুপ্রবেশ করে বিভিন্ন গ্রামে আশ্রয় নেয়। এরপর ত্রাণ নিতে ত্রাণ কেন্দ্রে চলে আসেন। তাদের পরিবার প্রতি চাল, ডাল, সুজি, চিনি, তেল, লবণ ও একটি করে কম্বল দেওয়া হয়। পরে ট্রাক ও বাসে করে টেকনাফের নয়াপাড়া রোহিঙ্গা শরণার্থী শিবিরে পাঠানো হয়েছে।
