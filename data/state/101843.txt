
স্বরাষ্ট্রমন্ত্রী মহীউদ্দীন খান আলমগীর বলেছেন, বৈরী আবহাওয়া নয়, যুব সম্প্রদায় প্রতিহত করবে জেনে হরতাল প্রত্যাহার করেছে শিবির। তিনি বলেন, শিবিরের জঙ্গি গোষ্ঠীরা জানতে পেরেছে, দেশের প্রতিটি স্থানে যুব সম্প্রদায় বা যুবলীগ হরতাল মোকাবিলা করবে। আজ শনিবার সন্ধ্যায় চাঁদপুরের কচুয়ার সাচার উচ্চবিদ্যালয় মাঠে যুব সমাবেশে প্রধান অতিথির বক্তব্যে এ কথা বলেন। তিনি বলেন, ভবিষ্যতে যাতে এ ধরনের হরতাল না করতে পারে সে জন্য দেশে তাদের বিরুদ্ধে প্রতিরোধ গড়ে তুলতে হবে। কচুয়া উপজেলা যুবলীগের আহ্বায়ক হেলাল উদ্দিনের সভাপতিত্বে সভায় অন্যান্যের মধ্যে বক্তব্য দেন চাঁদপুর সদর উপজেলার চেয়ারম্যান ইউসুফ গাজী, কচুয়া উপজেলার চেয়ারম্যান আইয়ুব আলী পাটওয়ারী, জেলা যুবলীগের আহ্বায়ক মিজানুর রহমান ভূঁইয়া প্রমুখ। এর আগে স্বরাষ্ট্রমন্ত্রী হাজীগঞ্জ-কচুয়া-গৌরীপুর সড়কের ১১ কিলোমিটার পাকাকরণ কাজের উদ্বোধন করেন।
