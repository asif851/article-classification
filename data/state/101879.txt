
জাতীয় পার্টির চেয়ারম্যান, সাবেক রাষ্ট্রপতি হুসেইন মুহম্মদ এরশাদ বলেছেন, তফসিলে মনোনয়নপত্র জমা দেওয়ার যে শেষ তারিখ নির্ধারণ করা হয়েছে—তা অবাস্তব। তিনি এই তারিখ পুনর্নির্ধারণের আহ্বান জানিয়েছেন। এরশাদ বলেন, তফসিল ঘোষণার দিন থেকে মনোনয়নপত্র পেশের শেষ তারিখের মধ্যে অন্তত দু্ই সপ্তাহ সময় থাকা উচিত ছিল। এখানে মাত্র এক সপ্তাহ সময় দেওয়া হয়েছে। এই সময়ের মধ্যে সব দলের পক্ষে প্রার্থীদের কাছ থেকে মনোনয়নের আবেদন গ্রহণ, তাঁদের সাক্ষাত্কার নেওয়া কিংবা মনোনীত প্রার্থীদের তালিকা প্রকাশ করার পর ২ ডিসেম্বরের মধ্যে মনোনয়ন দাখিল করা অসম্ভব ব্যাপার। এরশাদ বলেন, ‘জাতীয় পার্টির মনোনয়নে আগ্রহী প্রার্থীদের সাক্ষাত্কার গ্রহণ শেষ হবে ৩০ নভেম্বর। ১ ডিসেম্বর তালিকা প্রকাশ করলে পত্রিকার মাধ্যমে প্রার্থীরা জানতে পারবেন ২ ডিসেম্বর। একজন প্রার্থীর মনোনয়নের কাগজপত্র ঠিক করতেও তিন-চার দিন সময় লেগে যায়। সেখানে ২ ডিসেম্বরের মধ্যে মনোনয়ন দাখিল শেষ করা যাবে কীভাবে?’
