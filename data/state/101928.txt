
বয়স ও ভালো আচরণ বিবেচনা করে জামায়াতে ইসলামীর আমির মতিউর রহমান নিজামীর বিরুদ্ধে মানবতাবিরোধী অপরাধের মামলার আপিলে মৃত্যুদণ্ডের সাজা কমানোর পক্ষে যুক্তি তুলে ধরেছেন তার আইনজীবী।
আজ বুধবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চে মতিউর রহমান নিজামীর পক্ষে যুক্তি উপস্থাপন করেন জ্যেষ্ঠ আইনজীবী খন্দকার মাহবুব হোসেন। এ সময় তিনি এ যুক্তি তুলে ধরেন।মতিউর রহমান নিজামীর বিরুদ্ধে মানবতাবিরোধী অপরাধের মামলার আপিলে ওপর আসামি পক্ষ আজ যুক্তি উপস্থাপন শেষ করেছেন। ৭ ডিসেম্বর রাষ্ট্রপক্ষ যুক্তি উপস্থাপন করবে।নিজামীর পক্ষে যুক্তি উপস্থাপন চলছে
যুক্তি উপস্থাপনের সময় খন্দকার মাহবুব হোসেন বলেন, মতিউর রহমান নিজামীর বিরুদ্ধে দুটি অবস্থানের ওপরে অভিযোগ আনা হয়েছে। একটিতে তাঁকে পাবনার কিছু ঘটনায় জড়ানো হয়েছে। যার বিষয়ে কোনো সরাসরি সাক্ষ্য নেই। একটিতে ছাত্রসংঘের প্রধান হিসেবে নিজামীকে আল বদরের প্রধান দেখানো হয়েছে। অথচ এসব অপরাধ ঘটেছে তিনি ছাত্রসংঘ থেকে চলে যাওয়ার পর। এ জন্য এসব সাক্ষ্য ও অভিযোগের কোনো বিশ্বাসযোগ্যতা নেই।খন্দকার মাহবুব হোসেন বলেন, এর পরেও যদি আদালত এসব সাক্ষ্য বিশ্বাসযোগ্য মনে করে মতিউর রহমান নিজামীকে দোষী সাব্যস্ত করেন, তাহলে যেন তার বয়স ও ভালো আচরণ বিবেচনা করে মৃত্যুদণ্ডের সাজা কমানো হয়।আইনজীবী খন্দকার মাহবুব হোসেনের সঙ্গে ছিলেন শিশির মনির। রাষ্ট্রপক্ষে ছিলেন অ্যাটর্নি জেনারেল মাহবুবে আলম।
