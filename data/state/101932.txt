
ময়মনসিংহ-৭ (ত্রিশাল) আসনের আওয়ামী লীগের সাবেক সাংসদ রেজা আলীর গানম্যান গুলিবিদ্ধ হয়ে গতকাল শনিবার রাতে ময়মনসিংহ মেডিকেল কলেজ হাসপাতালে মারা গেছেন। পুলিশ বলছে, নিজের নামে লাইসেন্স করা শটগানের গুলিতে তিনি বিদ্ধ হয়েছেন। এ ঘটনা নিয়ে রহস্যের সৃষ্টি হয়েছে।
নিহত গানম্যানের নাম আজগর আলী (৪৫)। তাঁর বাড়ি বাগেরহাটে। আনুমানিক দুই বছর তিনি সাবেক সাংসদ রেজা আলীর গানম্যান হিসেবে দায়িত্ব পালন করেন।
পুলিশ বলছে, গতকাল সকাল আটটা থেকে নয়টার মধ্যে ত্রিশাল উপজেলার ধানীখোলা এলাকায় রেজা আলীর মালিকানাধীন রেমি ফার্ম নামের একটি খামারে আজগর আলী নিজের শটগানের গুলিতে আহত হন। পরে খামারে থাকা লোকজন তাঁকে ময়মনসিংহ মেডিকেল কলেজ হাসপাতালে ভর্তি করেন। নিজের শটগানটি পরিষ্কার করতে গিয়ে অথবা কোনো কারণে নাড়াচাড়া করার সময় অসাবধানতাবশত তিনি গুলিবিদ্ধ হয়েছেন বলে পুলিশকে জানানো হয়েছে।
ত্রিশাল থানার ভারপ্রাপ্ত কর্মকর্তা (ওসি) জাকিউর রহমান বলেন, গুলির ঘটনার জানার পর পুলিশ শটগান, কয়েকটি গুলি ও লাইসেন্স জব্দ করেছে।
ময়মনসিংহ মেডিকেল কলেজ হাসপাতালের নিবিড় পরিচর্যা কেন্দ্রের চিকিৎসক আ. ন. ম. ফজলুল হক পাঠান বলেন, গতকাল রাত সাড়ে ১২টার দিকে আজগর আলী মারা যান। তিনি পেটে গুলিবিদ্ধ হয়ে আশঙ্কাজনক অবস্থায় ভর্তি হয়েছিলেন।
আজগর আলীর গুলিবিদ্ধ হওয়া নিয়ে রহস্যের সৃষ্টি হয়েছে। স্থানীয় একাধিক সূত্র জানায়, ধানীখোলা এলাকায় অবস্থিত রেমি ফার্ম নামের সাংসদের ওই খামারে হরিণ পোষা হয়। মাঝে মাঝে হরিণ শিকার করা হয়। গতকাল সকালে হরিণ শিকারের সময় আজগর গুলিবিদ্ধ হন।  সাবেক সাংসদ রেজা আলী বলেন, ‘গুলিবিদ্ধ হওয়ার সময় আমি ঘুমিয়েছিলাম। কীভাবে আজগর গুলিবিদ্ধ হয়েছেন, তা আমার জানা নেই। সরকারি আইনে যতগুলো হরিণ রাখা যায়, আমার খামারে ততগুলোই হরিণ রয়েছে। হরিণ শিকারের কোনো ঘটনা ঘটেনি। এসব রিউমার (গুজব)।’
