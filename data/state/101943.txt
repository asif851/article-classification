

রাজধানীর লালবাগ এলাকার একটি ভবনে ফাটল দেখা দিয়েছে। বিম ছাড়া পেছনের অংশ শুধু ইট দিয়ে তৈরি করা ওই চারতলা ভবনটি কিছুটা হেলেও পড়েছে। পাশের একটি দোতলা ভবন ভেঙে ফেলার পরই পাশের ওই ভবনটিতে ফাটল দেখা দিয়েছে। ওই ভবনের মালিককে পাওয়া যাচ্ছে না। রাজউক বলছে, এ ব্যাপারে দ্রুত প্রয়োজনীয় ব্যবস্থা নেওয়া হবে।ফাটল ধরা চারতলা ভবনটি লালবাগ থানার জগন্নাথ সাহা রোডের ৮৯/১-এ অবস্থিত। বাড়ির মালিকের নাম আবদুর রহিম রবিন। ১ নভেম্বর বাড়ির মালিক রহিম বাসা ছেড়েছেন। তবে ভবনের নিচে একটি স্টেশনারি দোকান খোলা আছে। দোকানের মালিক জাকির প্রথম আলোকে বলেন, এক মাসে আগে ওই ভবনে ফাটল দেখা দিয়েছে। ভবনের নিচ থেকে ওপর পর্যন্ত ওই ফাটল রয়েছে। ভবনের মালিক কোথায় গেছেন তা তিনি জানেন না।সরেজমিন দেখা গেছে, ভবনের নিচ থেকে ফাটল অংশটি দুই ইঞ্চি পর্যন্ত ওপরে উঠে গেছে। পেছনের অংশেরও একই অবস্থা। ভবনটির পেছনের বাড়িওয়ালা মো. ওয়াহিদ বললেন, ফাটল ধরা ভবনটির পূর্ব পাশে দোতলা একটি ভবন ছিল। ওই ভবনটি ভেঙে ফেলার সময় ওই বাসায় ফাটল দেখা দেয়।ফাটল ধরার পর বাড়িটি সরেজমিন পরিদর্শন করেছেন ২৫ নম্বর ওয়ার্ডের কাউন্সিলর মো. দেলোয়ার হোসেন। তিনি প্রথম আলোকে বলেন, ভবনে বড় ধরনের ফাটল ধরেছে। হেলেও পড়েছে। ভবনটি ভেঙে না ফেলা হলে যেকোনো মুহূর্তে দুর্ঘটনা ঘটতে পারে।কাউন্সিলর দেলোয়ার বলেন, বাড়ির পেছনের অংশে কোনো বিম নেই। অথচ পাঁচ ইঞ্চি ইটের গাঁথুনি দিয়ে চারতলা করা হয়েছে। যদি বিম থাকত তাহলে হয়তো এ অবস্থা হতো না। আবার দুই তলা ভবনটি সাবধানে ভাঙলেও হয়তো এ অবস্থা হতো না।ভবনটি হেলে পড়ায় এলাকাবাসীর মধ্যে একধরনের আতঙ্ক রয়েছে, বিশেষ করে ভবনের পেছনের বাড়িওয়ালার। তাঁর বাড়ির দেয়ালেও ফাটল দেখা দিয়েছে। পেছনে বাড়ির ডালিয়া নামের এক বাসিন্দা বললেন, ‘তাঁর বাড়ির দেয়ালেও ফাটল দেখা দিয়েছে। ছোট্ট ছেলেমেয়ে নিয়ে ভয়ের মধ্যে বসবাস করছি।’ভবনটি হেলে পড়ার খবর পাওয়ার পর লালবাগ থানা কর্তৃপক্ষ বাড়ি খালি করতে বলে। সেই মোতাবেক ১৫ দিন আগে বাড়ির সব ভাড়াটে অন্যত্র চলে গেছেন। এমনকি ভবনের আশপাশের বাড়িওয়ালাদের সতর্ক করে দিয়েছে পুলিশ। লালবাগ থানার ভারপ্রাপ্ত কর্মকর্তা (ওসি) মনিরুজ্জামান প্রথম আলোকে বলেন, ভবনটি হেলে পড়ার খবর পাওয়ার পরপরই বাড়ি খালি করা হয়েছে। এখন ওই বাড়িতে আর কেউ বসবাস করেন না। আশপাশের বাড়িওয়ালাদের সতর্ক থাকতে বলা হয়েছে।হেলে পড়া ভবনটি নিয়ে চিন্তিত কাউন্সিলর দেলোয়ার বললেন, বাড়ির মালিক রহিমকে তিনি এক সপ্তাহ সময় দিয়েছিলেন সিদ্ধান্ত নেওয়ার জন্য। এখন পর্যন্ত তিনি (রহিম) কিছুই জানায়নি। দু-এক দিনের মধ্যেই হেলে পড়া ভবনটি ভেঙে ফেলার ব্যাপারে প্রয়োজনীয় ব্যবস্থা নেওয়ার জন্য সংশ্লিষ্ট কর্তৃপক্ষকে জানাবেন।ফাটল ধরা ভবনটির ব্যাপারে জানতে চাইলে রাজধানী উন্নয়ন কর্তৃপক্ষের (রাজউক) পরিচালক (ডেভেলপমেন্ট কন্ট্রোল-২) শেখ জাহিদ হাসান ফারুক প্রথম আলোকে বলেন, ভবনটিতে ফাটল ধরার বিষয়টি তাঁদের জানা ছিল না। এ ব্যাপারে যত দ্রুত সম্ভব প্রয়োজনীয় ব্যবস্থা নেওয়া হবে।
