
মাগুরা সদর উপজেলার মঘিরঢাল এলাকায় মাগুরা-যশোর সড়কে গতকাল শনিবার রাতে ট্রাকে পেট্রলবোমা ছুড়েছে দুর্বৃত্তরা। এতে ট্রাকের চালকসহ নয়জন দগ্ধ হন। পরে রওশন আলী (৪০) নামের একজন মারা যান। তাঁর বাড়ি মাগুরা সদর উপজেলার মালিকগ্রামে।দগ্ধ অন্য ব্যক্তিরা হলেন নাজমুল হোসেন (২৫), ইলিয়াস হোসেন (৩৫), মো. মতিন (৩০), ফারুক আহমেদ (৪০), শাকিল হোসেন (৩০), আরব আলী (২৫), ইয়াদুল ইসলাম (৩৮) ও ট্রাকের চালক ইমরান আলী (৫০)।দগ্ধ ব্যক্তিদের প্রথমে মাগুরা সদর হাসপাতালে ভর্তি করা হয়। সেখান থেকে তাঁদের ঢাকা মেডিকেল কলেজ হাসপাতালে পাঠানো হয়। সেখানে রওশন মারা যান।প্রত্যক্ষদর্শী ও পুলিশের ভাষ্য, মাগুরা সদর থেকে বালুবোঝাই ট্রাকটি শালিখা উপজেলার ভাটইখালি গ্রামে যায়। সেখানে বালু নামিয়ে শহরে ফেরার পথে গতকাল সন্ধ্যা সাড়ে সাতটার দিকে দুর্বৃত্তরা ট্রাকটিতে দুটি পেট্রলবোমা ছোড়ে। এতে মুহূর্তেই ট্রাকে আগুন ধরে যায়। চালকসহ নয়জন দগ্ধ হন। চিৎকার শুনে আশপাশের লোকজন গিয়ে তাঁদের উদ্ধার করে মাগুরা সদর হাসপাতালে নিয়ে যান।মাগুরা সদর হাসপাতালের অর্থোপেডিক বিভাগের কনসালট্যান্ট চিত্তরঞ্জন বিশ্বাস প্রথম আলোকে বলেন, পেট্রলবোমায় দগ্ধ ব্যক্তিদের শরীরের ৮০-৯০ শতাংশ পুড়ে গেছে। তাঁদের অবস্থা আশঙ্কাজনক। তাঁদের ঢাকা মেডিকেল কলেজ হাসপাতালে পাঠানো হয়েছে।মাগুরা সদর থানার উপপরিদর্শক (এসআই) আনোয়ার হোসেন বলেন, সন্ধ্যা সাড়ে সাতটার দিকে দুর্বৃত্তরা ওই ট্রাকে পেট্রলবোমা ছোড়ে।
