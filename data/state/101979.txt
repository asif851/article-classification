
দেশের চলমান রাজনৈতিক অস্থিরতা ও মানুষ হত্যার প্রতিবাদ জানিয়েছে অনলাইন নিউজপোর্টাল নাগরিক কণ্ঠ। গতকাল বুধবার দুপুরে রাজশাহী বিশ্ববিদ্যালয়ের সিনেট ভবনের সামনে মানববন্ধন করে এ প্রতিবাদ জানানো হয়। মানববন্ধনে বক্তারা বলেন, দেশের মানুষ চরম ভোগান্তিতে রয়েছে। রাজনৈতিক দলগুলো হরতাল-অবরোধের নামে পেট্রলবোমা মেরে মানুষ হত্যা করছে। এসব সন্ত্রাসী কর্মকাণ্ড অবিলম্বে বন্ধ করতে হবে। একই সঙ্গে সরকারকে নিশ্চিত করতে হবে নাগরিকদের নিরাপত্তা। নাগরিক কণ্ঠের বিশ্ববিদ্যালয় শাখার স্বেচ্ছাসেবক জোবাইদা জ্যোতির সঞ্চালনায় মানববন্ধনে বক্তব্য দেন সাংবাদিক সমিতির যুগ্ম সাধারণ সম্পাদক মো. রফিকুল ইসলাম, রিপোর্টার্স ইউনিটির দপ্তর সম্পাদক জয়শ্রী ভাদুড়ী, পোর্টালের কর্মী আলী হুসাইন মিঠু প্রমুখ।
