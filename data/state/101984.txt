
নাটোরের লালপুর উপজেলায় ট্রাকচাপায় মোটরসাইকেল আরোহী এক পুলিশ কনস্টেবল নিহত হয়েছেন। আজ রোববার বিকেল চারটার দিকে উপজেলার পালিদহ এলাকায় লালপুর-ঈশ্বরদী সড়কে এ ঘটনা ঘটে।নিহত পুলিশ কনস্টেবল হলেন এনামুল হক (৩০)। তিনি বগুড়ার সারিয়াকান্দি উপজেলার বড় কুতুবপুর গ্রামের বেলাল হোসেনের ছেলে। তিনি পাবনা পুলিশ লাইনে কর্মরত ছিলেন।এ ঘটনায় ট্রাকচালক নাসিরকে আটক করেছে পুলিশ। ট্রাকচালক পাবনার ঈশ্বরদী উপজেলার মশুরি পাড়া গ্রামের মৃত মেরাজ আলীর ছেলে। পুলিশ ট্রাকটিও জব্দ করেছে।
লালপুর থানা-পুলিশ সূত্রে জানা যায়, পুলিশ কনস্টেবল এনামুল হক মোটরসাইকেল চালিয়ে লালপুর-ঈশ্বরদী সড়ক দিয়ে পাবনা ফিরছিলেন। পথে পালিদেহা এলাকায় পৌঁছালে লালপুরগামী একটি ট্রাক মোটরসাইকেলটিকে ধাক্কা দেয়। এ সময় এনামুল হক মোটরসাইকেল থেকে পড়ে যান। মাথা ট্রাকের চাকায় পিষ্ট হয়ে ঘটনাস্থলেই তাঁর মৃত্যু হয়।
ঘটনার সত্যতা নিশ্চিত করেছেন লালপুর থানার ভারপ্রাপ্ত কর্মকর্তা (ওসি) আবু ওবায়েদ। তিনি জানান, ঘটনাস্থল থেকে মরদেহ উদ্ধার করে নাটোর আধুনিক সদর হাসপাতালের মর্গে পাঠানো হয়েছে। ট্রাকচালককে আটক করা হয়েছে। ট্রাকটি জব্দ করা হয়েছে। এ বিষয়ে মামলার প্রস্তুতি চলছে বলে জানান ওসি।
