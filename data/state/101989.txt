
ছিল রক্তের ধারা। ভাঙা হাড়। থেঁতলানো মাংস। সবই মানুষের। সেদিনের সেই জায়গায় গতকাল বৃহস্পতিবার ছিল ফুলের স্তূপ। সেদিন বাতাস মথিত করেছিল আর্তনাদ। এদিন এলাকা প্রকম্পিত করে উঠল ক্ষুব্ধ কণ্ঠের আওয়াজ ‘তালাবদ্ধ থাকব না, আগুনে পুড়ে মরব না, ভবন ধসে মরব না’। সেদিনও মানুষ ছিল বেশুমার, এদিনেও। মাঝখানে পেরিয়ে গেছে একটি বছর। শোকের সঙ্গে মিশেছে ক্ষোভ।দেশের শিল্পপ্রতিষ্ঠানের সবচেয়ে বড় দুর্ঘটনা রানা প্লাজা ধসের বছর পূর্তি হলো গতকাল। এ কোনো আনন্দের উদ্যাপন নয়। নয় গৌরবের স্মরণ। বছরপূর্তির দিনটিতে স্বজন-হারার শোক, স্বাভাবিক জীবন থেকে ছিটকে যাওয়ার বেদনা, আতঙ্ক, উদ্বেগ আর সেই বিভীষিকাময় ঘটনার স্মৃতি নিয়ে স্থানটির সামনে সমবেত হয়েছিলেন হাজার হাজার মানুষ।ধসের পর নয়তলা ভবনটি হয়েছিল তিনতলাসমান কংক্রিটের স্তূপ। উদ্ধারকাজ শেষে গভীর খাদ। টিন দিয়ে ঘেরা। তার সামনে ‘প্রতিবাদ-প্রতিরোধ’ নামে একটি ভাস্কর্য স্থাপন করা হয়েছিল গত বছরের ২৪ মে। কংক্রিটের তৈরি মুষ্টিবদ্ধ দুটি হাত। সামনে ছোট্ট বেদি। সেখানেই বিভিন্ন সংগঠনের পক্ষ থেকে নিহতদের স্মরণে পুষ্পস্তবক অর্পণ করা হয়। দূর থেকে সেই দৃশ্য দেখার চেষ্টা করছিলেন জয়পুরহাটের মরিয়ম বেগম। ভিড় ঠেলে কাছে যাওয়ার সাধ্য তাঁর নেই। হুইলচেয়ারে বসা। ঠেলে নিয়ে আসছিলেন তাঁর মা। কতই না বদলে গেছে এই এক বছরে তাঁর জীবন! গত বছর এই দিনে সাভারের তলতা এলাকা থেকে সাতসকালে হেঁটে এসে উঠে গিয়েছিলেন ভবনের পঞ্চম তলায়। ভাঙা থামের নিচে চাপা পড়ে গেছে
