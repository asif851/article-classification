
রাজধানীর কদমতলী থানায় করা সন্ত্রাসবিরোধী আইনের মামলায় নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) শীর্ষ নেতা মাওলানা সাইদুর রহমানের বিরুদ্ধে করা মামলার রায় ঘোষণার তারিখ ধার্য করা হয়েছে ২৫ মে।
আজ বৃহস্পতিবার মামলার যুক্তিতর্ক শুনানি শেষে ঢাকার বিশেষ জজ-৬ এই দিন ধার্য করেন। এর আগে মাওলানা সাইদুর রহমানকে কারাগার থেকে আদালতে হাজির করা হয়েছিল।
এই মামলায় সাইদুর ছাড়া অপর দুই আসামি হলেন আবদুল্লাহেল কাফী ও আয়েশা আক্তার। তাঁরা দুজন পলাতক।
মামলার সংক্ষিপ্ত বিবরণে জানা গেছে, ২০১০ সালের ২৫ মে কদমতলী থানার দনিয়া এলাকার একটি বাসায় আসামিদের কাছ থেকে নিষিদ্ধ জঙ্গি বই ও প্রচারপত্র উদ্ধার করে পুলিশ। পরে মাওলানা সাইদুর রহমানসহ তাঁর সংগঠনের তিন সক্রিয় সদস্যের বিরুদ্ধে রাজধানীর কদমতলি থানায় সন্ত্রাসবিরোধী আইনে মামলা হয়। এই মামলায় গত ১২ ফেব্রুয়ারি মাওলানা সাইদুরসহ তিন আসামির বিরুদ্ধে অভিযোগ গঠন করেন আদালত।
আরও পড়ুন...তিন জঙ্গিনেতার বিচারের অনুমতি পাওয়া যাচ্ছে না
