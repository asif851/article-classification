
প্রধানমন্ত্রী শেখ হাসিনা আগামী এপ্রিলে ভারত সফর করতে পারেন। আজ বৃহস্পতিবার জাতীয় সংসদ ভবনে প্রধানমন্ত্রীর দপ্তরে তাঁর সঙ্গে ভারতের পররাষ্ট্রসচিব এস জয়শঙ্কর সৌজন্য সাক্ষাৎ করেন। এরপর প্রধানমন্ত্রীর উপপ্রেস সচিব নজরুল ইসলাম সাংবাদিকদের এ তথ্য জানান।
নজরুল ইসলাম জানান, এপ্রিলের প্রথমার্ধে প্রধানমন্ত্রী ভারত সফরে যেতে পারেন।
বৈঠকের সময় প্রধানমন্ত্রীর সঙ্গে আরও উপস্থিত ছিলেন পররাষ্ট্র প্রতিমন্ত্রী শাহরিয়ার আলম, পররাষ্ট্রসচিব মো. শহীদুল হক। আর জয়শঙ্করের সঙ্গে ছিলেন বাংলাদেশে নিযুক্ত ভারতের হাইকমিশনার হর্ষবর্ধন শ্রীংলা। সেখানে প্রধানমন্ত্রী সফর ছাড়াও দুই দেশের স্বার্থসংশ্লিষ্ট বিভিন্ন বিষয় নিয়ে কথা হয়।
এর আগে প্রধানমন্ত্রীর ভারত সফরে যাওয়ার কথা থাকলেও দুই দফা তা পেছায়। এবার দিল্লি সফরের সময় ভারতের রাষ্ট্রপতি প্রণব মুখার্জির অতিথি হিসেবে শেখ হাসিনা রাষ্ট্রপতি ভবনে থাকবেন। এই প্রথমবারের মতো বাংলাদেশের কোনো প্রধানমন্ত্রীকে এই সম্মান জানানো হচ্ছে।
আগামীকাল শুক্রবার সকালে দিল্লির উদ্দেশে জয়শঙ্করের ঢাকা ছাড়ার কথা রয়েছে।
 
