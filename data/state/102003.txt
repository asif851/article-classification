
বাণিজ্যমন্ত্রী তোফায়েল আহমেদ বলেছেন, ‘সংলাপ হয় রাজনৈতিক দলগুলোর নেতাদের সঙ্গে। সন্ত্রাসীদের সঙ্গে নয়।’তৈরি পোশাকশিল্প মালিকদের সংগঠন বিজিএমইএ ও বাংলাদেশ ফরেন ট্রেড ইনস্টিটিউট (বিএফটিআই) আয়োজিত এক সেমিনারে প্রধান অতিথির বক্তব্যে এ কথা বলেন তোফায়েল আহমেদ। রাজধানীর কারওয়ান বাজারে বিজিএমইএ ভবন মিলনায়তনে আজ বৃহস্পতিবার সকালে এই সেমিনার অনুষ্ঠিত হয়।তোফায়েল আহমেদ বলেন, ‘দেশে এখন যা চলছে, তা কোনোভাবেই রাজনীতি নয়। এটা সন্ত্রাস। অবরোধ-হরতালের নামে দেশে এখন মানুষ হত্যা করা হচ্ছে।’বাণিজ্যমন্ত্রীর ভাষ্য, সন্ত্রাসীদের সঙ্গে কখনোই সংলাপ বা আলোচনা হয় না। সে কারণেই আমেরিকা কখনোই জঙ্গি সংগঠন আইএসের (ইসলামিক স্টেট) সঙ্গে আলোচনা করে না। ৯/১১-এর মতো ঘটনার পরও আমেরিকা আল-কায়েদার সঙ্গে কোনো সংলাপ করেনি।সংলাপের উদ্যোগ নেওয়া ব্যক্তিদের ‘হতাশাবাদী’ লোক উল্লেখ করে তোফায়েল আহমেদ বলেন, ‘কিছু বুদ্ধিজীবী, কিছু হতাশাবাদী লোক এখন আমাদের সন্ত্রাসীদের সঙ্গে, জঙ্গি কার্যক্রমের সঙ্গে জড়িতদের এককাতারে দাঁড় করিয়ে দিচ্ছে। তাদের সঙ্গে সংলাপে বসতে বলছে।...যাঁরা সন্ত্রাসীদের সঙ্গে সংলাপে বসার প্রস্তাব দেন, তাঁরা সন্ত্রাসকে, নাশকতাকে, জঙ্গি তৎপরতাকেই প্রশয় দেন।’বিজিএমইএ সভাপতি আতিকুল ইসলামের সভাপতিত্বে সেমিনারে অতিথি হিসেবে বক্তব্য দেন পররাষ্ট্র প্রতিমন্ত্রী শাহরিয়ার আলম।
