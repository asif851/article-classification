
বিএনপি নেতা সালাহ উদ্দিন আহমদকে নেগ্রিমস হাসপাতাল থেকে গতকাল মঙ্গলবার থানাহাজতে নিয়েছে শিলং পুলিশ। ১১ মে বিএনপির এই যুগ্ম মহাসচিবকে অনুপ্রবেশের দায়ে আটকের পর প্রথমবারের মতো পুলিশি হেফাজতে নেওয়া হলো। এর আগে পুলিশি পাহারায় তিনি শিলংয়ের মানসিক হাসপাতাল, সিভিল হাসপাতাল ও নেগ্রিমসে চিকিৎসাধীন ছিলেন।গতকাল মঙ্গলবার বিকেলে শিলং থেকে নেগ্রিমসের (নর্থ ইস্টার্ন ইন্দিরা গান্ধী রিজিওনাল ইনস্টিটিউট অব মেডিকেল সায়েন্স) পরিচালক এ জে এহেনগার ফোনে প্রথম আলোকে এ তথ্য জানান।জানতে চাইলে সালাহ উদ্দিনের স্ত্রী হাসিনা আহমদ প্রথম আলোকে জানান, তাঁর স্বামীকে পুলিশ সদর থানায় নিয়ে গেছে। আজ বুধবার আদালতে নেওয়া হতে পারে।পুলিশ সুপারের কার্যালয় সূত্রে জানা গেছে, আজ বুধবার সালাহ উদ্দিন আহমদকে নিম্ন আদালতে হাজির করে রিমান্ডের আবেদন করা হবে।বিনা পাসপোর্টে ভারতে অনুপ্রবেশের অভিযোগে শিলংয়ের পুলিশ সালাহ উদ্দিনের বিরুদ্ধে ‘ফরেনার্স অ্যাক্ট-৪৬ ’-এ মামলা করেছে। এর আগে ১১ মে শিলংয়ের গলফ-লিংক এলাকার লোকজন তাঁকে সেখানে দেখে পুলিশকে খবর দেয়। পুলিশ গিয়ে তাঁকে আটক করে পাস্তুর পুলিশ ফাঁড়িতে নিয়ে যায়। পরে তাঁকে প্রাথমিক স্বাস্থ্য পরীক্ষার জন্য নেওয়া হয় সেখানকার সিভিল হাসপাতালে। এরপর শিলং সদর পুলিশ থানা থেকে নেওয়া হয় মানসিক হাসপাতাল মিমহানসে। একদিন পর মিমহানস থেকে আবার তাঁকে পাঠানো হয় সিভিল হাসপাতালে। এরপর ২০ মে সিভিল হাসপাতাল থেকে সালাহ উদ্দিনকে স্থানান্তরিত করা হয় নেগ্রিমসে।
