
ভারতের পররাষ্ট্রসচিব সুজাতা সিং দুই দিনের সফরে আজ বুধবার সকালে ঢাকায় পৌঁছেছেন।ভারতীয় হাইকমিশনের মুখপাত্র সুজিত ঘোষ প্রথম আলো ডটকমকে জানান, সুজাতা সিংকে বহনকারী ভারতীয় বিমানবাহিনীর একটি বিশেষ বিমান সকাল ১০টা ২৫ মিনিটে শাহজালাল আন্তর্জাতিক বিমানবন্দরে অবতরণ করে। এ সময় বিমানবন্দরে তাঁকে স্বাগত জানান বাংলাদেশের পররাষ্ট্রসচিব মো. শহীদুল হক।পররাষ্ট্র মন্ত্রণালয়ের কর্মকর্তারা জানান, গত ১ আগস্ট ভারতের পররাষ্ট্রসচিব হিসেবে দায়িত্ব নেওয়ার পর এটাই সুজাতা সিংয়ের প্রথম ঢাকা সফর। প্রথমবারের মতো ঢাকা সফরে তিনি প্রধানমন্ত্রী শেখ হাসিনা, বিরোধীদলীয় নেতা খালেদা জিয়া ও জাতীয় পার্টির চেয়ারম্যান এইচ এম এরশাদের সঙ্গে আলোচনা করবেন। বাংলাদেশের চলমান রাজনৈতিক পরিস্থিতির কারণে আলোচনার মূল প্রসঙ্গ হয়ে উঠবে রাজনীতি, বিশেষ করে আসন্ন দশম জাতীয় সংসদ নির্বাচন।নির্ধারিত সফরসূচি অনুযায়ী ভারতের পররাষ্ট্রসচিব আজ বেলা সাড়ে ১১টায় পররাষ্ট্রমন্ত্রী এ এইচ মাহমুদ আলী ও দুপুর সাড়ে ১২টায় প্রধানমন্ত্রী শেখ হাসিনার সঙ্গে সৌজন্য সাক্ষাত্ করবেন। এর পর দুপুরে ঢাকায় নিযুক্ত ভারতীয় হাইকমিশনার পঙ্কজ সরণের বাসায় বিশিষ্ট নাগরিকদের সঙ্গে মধ্যাহ্নভোজে মিলিত হবেন। বিকেল চারটায় জাতীয় পার্টির চেয়ারম্যান এইচ এম এরশাদ এবং পৌনে পাঁচটায় বিএনপির চেয়ারপারসন ও বিরোধীদলীয় নেতা খালেদা জিয়ার সঙ্গে সৌজন্য সাক্ষাত্ করবেন তিনি। এরপর সন্ধ্যা ছয়টায় রাজধানীর একটি হোটেলে কয়েকজন জ্যেষ্ঠ গণমাধ্যম ব্যক্তিত্বের সঙ্গে মতবিনিময় করবেন সুজাতা সিং। সন্ধ্যা সাড়ে সাতটায় পররাষ্ট্রসচিব মো. শহীদুল হকের সঙ্গে আনুষ্ঠানিক বৈঠক করবেন ভারতের পররাষ্ট্রসচিব। 
আগামীকাল বৃহস্পতিবার সকাল আটটায় সুজাতা সিংয়ের ঢাকা ত্যাগ করার কথা।
