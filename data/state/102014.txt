
রাজবাড়ী সদর উপজেলার বসন্তপুর ইউনিয়নে আজ মঙ্গলবার দুপুরে একটি বাগানে মাটি খোঁড়ার সময় মাটির নিচে গুলিভর্তি একটি বাক্স পাওয়া গেছে। বাক্সটিতে ৮৮৬ রাউন্ড গুলি পাওয়া গেছে। 
উদয়পুর গ্রামের বাসিন্দা ওলি মোল্লার মেহগনি বাগান খোঁড়ার সময় এগুলো পাওয়া যায়। ধারণা করা হচ্ছে, বাক্সটি মুক্তিযুদ্ধের সময় মাটির নিচে রাখা হয়েছিল।  পুলিশ ও স্থানীয় কয়েকজন বাসিন্দা সূত্রে জানা গেছে, মেহগনি বাগান থেকে গাছের চারা তুলছিলেন শ্রমিকেরা। এ সময় শ্রমিকদের শাবল একটি বাক্সের সঙ্গে আটকে যায়। কৌতূহলী শ্রমিকেরা বাক্সটি তুলে আনেন। এর ভেতরে ৮৮৬ রাউন্ড বন্দুকের গুলি, চারটি ম্যাগজিন, ১১টি চার্জার ও ২টি গুলির বাক্স পান। পুলিশকে খবর দেওয়া হলে তারা এসে ঘটনাস্থল থেকে এসব মালামাল থানায় নিয়ে আসে।  রাজবাড়ীর পুলিশ সুপার (এসপি) জিহাদুল কবির জানান, বাক্সের মধ্যে পলিথিন দিয়ে এসব গুলি মোড়ানো অবস্থায় ছিল। ধারণা করা হচ্ছে, গুলিগুলো স্বাধীনতা যুদ্ধের সময় কেউ পুঁতে রেখেছিল। গুলিগুলোর গায়ে ‘পিওএফ’ (পাকিস্তানের অস্ত্র কারখানা ‘পাকিস্তান অর্ডন্যান্স ফ্যাক্টরিজ’-এর সংক্ষিপ্ত রূপ) লেখা রয়েছে।
