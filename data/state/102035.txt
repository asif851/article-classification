
স্বাস্থ্য অধিদপ্তরের অনুমোদন ছাড়াই ভুয়া অনুমোদনপত্রে নির্ধারিত দরের চেয়ে বেশি দাম দেখিয়ে ওষুধ ও চিকিৎসাসামগ্রী কেনার অভিযোগে করা মামলায় ছয়জনের বিরুদ্ধে অভিযোগপত্র অনুমোদন দিয়েছে দুর্নীতি দমন কমিশন (দুদক)।
আজ রোববার কমিশন এ অভিযোগপত্র অনুমোদন দেয়। দুদকের প্রধান কার্যালয়ের জনসংযোগ বিভাগ প্রথম আলোকে এ তথ্য নিশ্চিত করেছে।যাঁদের বিরুদ্ধে অভিযোগপত্র দেওয়া হচ্ছে, তাঁরা হলেন বরিশালের সাবেক সিভিল সার্জন মো. খায়রুল আলম, ডেপুটি সিভিল সার্জন সাইদুর রহমান, মেডিকেল অফিসার মো. হাবিবুর রহমান, বরিশাল জেনারেল হাসপাতালের প্রশাসনিক কর্মকর্তা মো. জয়নাল আবেদীন, সাবেক জেলা হিসাবরক্ষণ কর্মকর্তা মো. হাবিবুর রহমান এবং ঠিকাদার মো. আমিনুর রহমান চৌধুরী।
১৯৯৬-৯৭ ও ১৯৯৭-৯৮ অর্থবছরে প্রযোজ্য সরকার–নির্ধারিত দামের চেয়ে বেশি দামে ওষুধ কেনা এবং ঠিকাদারের কাছ থেকে ভ্যাট কেটে না রাখার অভিযোগে গত বছরের মার্চে বরিশালের কোতোয়ালি থানায় মামলা হয়। মামলার তদন্ত করেন সংস্থার সহকারী পরিচালক এনায়েত হোসেন।
