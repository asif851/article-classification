
চাঁপাইনবাবগঞ্জে অস্ত্র মামলায় দুলাল ইসলাম (৩১) নামের এক ব্যক্তিকে যাবজ্জীবন কারাদণ্ড দিয়েছেন আদালত। সেই সঙ্গে অস্ত্র আইনের অন্য একটি ধারায় তাঁকে ১০ বছর সশ্রম কারাদণ্ড ও ১০ হাজার টাকা জরিমানা করেছেন আদালত। দণ্ড দুটি একই সঙ্গে কার্যকর হবে।
আজ মঙ্গলবার দুপুরে চাঁপাইনবাবগঞ্জের বিশেষ আদালত-১-এর বিচারক মো. এনামুল বারী আসামির উপস্থিতিতে এ রায় দেন।
দুলাল চাঁপাইনবাবগঞ্জের শিবগঞ্জ উপজেলার বিনোদপুর সাবাড়ীতলা গ্রামের বাসিন্দা।
মামলা সূত্র ও সরকারি কৌঁসুলি (পিপি) জবদুল হকের সঙ্গে কথা বলে জানা গেছে, অস্ত্র বিক্রির গোপন সংবাদের ভিত্তিতে ২০১৩ সালের ২২ জুলাই র‌্যাবের হাতে দুটি বিদেশি পিস্তল, ১১টি গুলি ও চারটি ম্যাগাজিনসহ গোমস্তাপুর উপজেলার চৌডালা ফেরিঘাট এলাকা থেকে গ্রেপ্তার হন দুলাল। এ ঘটনায় ওই দিনই র‌্যাব-৫ রাজশাহীর সহকারী উপপরিচালক (ডিএডি) কামাল হোসেন গোমস্তাপুর থানায় একটি মামলা করেন। মামলার তদন্ত কর্মকর্তা গোমস্তাপুর থানার উপপরিদর্শক (এসআই) নূর মোহাম্মদ সরকার ২০১৩ সালের ৩০ অক্টোবর আদালতে অভিযোগপত্র দাখিল করেন।
