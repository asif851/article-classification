
রংপুরের বদরগঞ্জ উপজেলায় নিখোঁজ এক কলেজছাত্রীকে (১৭) ১৪ দিন পর উদ্ধার করেছে পুলিশ। গত শনিবার বিকেলে উপজেলার পাঠানেরহাট এলাকা থেকে তাকে উদ্ধার করা হয়।পুলিশ সূত্রে জানা গেছে, ওই ছাত্রী পৌর শহরের একটি কলেজে একাদশ শ্রেণিতে পড়াশোনা করে। ২ অক্টোবর সকালে কলেজে এসে বাড়িতে না ফেরায় অপহরণের অভিযোগে তার বড় ভাই বাদী হয়ে ৪ অক্টোবর থানায় মামলা করেন। মামলায় এক তরুণকে আসামি করা হয়। পুলিশ তাঁকে গ্রেপ্তারের পর আদালতের মাধ্যমে ওই দিনই রংপুর কারাগারে পাঠায়।মামলা দায়েরের পর থেকে পুলিশ ওই ছাত্রীকে উদ্ধারে তৎপর হয়ে ওঠে। অবশেষে গত শনিবার পরিদর্শক (তদন্ত) জাকির হোসেনের নেতৃত্বে একদল পুলিশ পাঠানেরহাট এলাকায় একটি রিকশাভ্যান থেকে তাকে উদ্ধার করে।বদরগঞ্জ থানার ভারপ্রাপ্ত কর্মকর্তা (ওসি) আখতারুজ্জামান প্রধান বলেন, উদ্ধারের পর গতকাল রোববার শারীরিক পরীক্ষার জন্য ওই ছাত্রীকে রংপুর মেডিকেল কলেজ হাসপাতালে পাঠানো হয়। পরে জবানবন্দী গ্রহণের জন্য তাকে আদালতেও পাঠানো হয়।
