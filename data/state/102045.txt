
চট্টগ্রামের হিমাদ্রী মজুমদার হত্যা মামলার রায় ঘোষণার তারিখ দ্বিতীয় দফায় পিছিয়েছে। কাল বৃহস্পতিবার চতুর্থ অতিরিক্ত চট্টগ্রাম মহানগর দায়রা জজ মো. নুরুল ইসলামের আদালতে এ মামলার রায় ঘোষণার দিন ধার্য ছিল। কিন্তু ‘ফুল কোর্ট রেফারেন্স থাকায়’ রায় ঘোষণা করা হবে না।
এর আগে গত ২৮ জুলাই রায় ঘোষণার তারিখ থাকলেও বিচারক ছুটিতে থাকায় রায় হয়নি। ১১ আগস্ট পরবর্তী তারিখ নির্ধারণ করা হয়।
চতুর্থ অতিরিক্ত চট্টগ্রাম মহানগর দায়রা জজ আদালতের সরকারি কৌঁসুলি অনুপম চক্রবর্তী আজ প্রথম আলোকে বলেন, কাল বৃহস্পতিবার রায় ঘোষণার তারিখ থাকলেও রায় হবে না। এদিন চট্টগ্রাম আদালতে ‘ফুল কোর্ট রেফারেন্স’ রয়েছে। মৃত্যুবরণকারী আইনজীবীদের স্মরণ করে তাঁদের জীবনী পাঠ করা হবে। ফুল কোর্ট রেফারেন্সের দিন আদালত বসেন না। তবে আদালত না বসলেও এদিন রায় ঘোষণার পরবর্তী তারিখ জানা যাবে। হিমাদ্রীর বাবা প্রবীর মজুমদার ​বলেন, ‘কখন ছেলে হত্যার রায় শুনব, সেই অপেক্ষায় আছি।’
২০১২ সালের ২৭ এপ্রিল চট্টগ্রামের পাঁচলাইশের একটি ভবনের পাঁচতলার ছাদে নিয়ে হিমাদ্রীকে মারধরের পর তাঁর ওপর কুকুর লেলিয়ে দেওয়া হয়। পরে তাঁকে ছাদ থেকে ধাক্কা দিয়ে ফেলে দেওয়া হয় বলে মামলায় অভিযোগ করা হয়। ওই বছরের ২৩ মে ঢাকার একটি হাসপাতালে মারা যান এ-লেভেলের শিক্ষার্থী হিমাদ্রী।
হিমাদ্রী হত্যার ঘটনায় তাঁর মামা অসিত কুমার দে পাঁচলাইশ থানায় মামলা করেন। তদন্ত শেষে ২০১২ সালের ৩০ অক্টোবর পাঁচজনকে আসামি করে আদালতে অভিযোগপত্র দেয় পুলিশ। ২০১৪ সালের ৩ ফেব্রুয়ারি আদালত পাঁচ আসামির বিরুদ্ধে অভিযোগ গঠন করেন। ১৮ ফেব্রুয়ারি এই মামলার সাক্ষ্য গ্রহণ শুরু হয়। গত বছরের ১০ সেপ্টেম্বর যুক্তিতর্ক উপস্থাপন শুরু হয়।
পাঁচ আসামির মধ্যে কারাগারে আছেন শাহ সেলিম ওরফে টিপু, শাহাদাত হোসেন ও মাহাবুব আলী। পলাতক আছেন টিপুর ছেলে জুনায়েদ রিয়াদ ও তাঁর বন্ধু জাহিদুল ইসলাম।
