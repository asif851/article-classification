
রাজধানীর শেরেবাংলা নগরের মানিক মিয়া অ্যাভিনিউতে আজ বুধবার ভোরে ট্রাকের ধাক্কায় এক ভ্যানচালক মারা গেছেন। তাঁর নাম কবির হোসেন (৩০)। রাজধানীর মোহাম্মদপুর এলাকার একটি বাড়িতে ভাড়া থাকতেন তিনি। গ্রামের বাড়ি ভোলায়।
শেরেবাংলা নগর থানার উপপরিদর্শক (এসআই) আলী হোসেন জানান, ভোর সাড়ে চারটার দিকে এ দুর্ঘটনা ঘটে। পরে পুলিশের গাড়িতে তাঁকে ঢাকা মেডিকেল কলেজ হাসপাতালে আনা হয়। চিকিৎসাধীন অবস্থায় ভোর পাঁচটার দিকে তাঁর মৃত্যু হয়। খবর পেয়ে স্বজনেরা এসে লাশ শনাক্ত করেন। ট্রাকের চালক বা ট্রাক কোনোটিই আটক করা যায়নি।
