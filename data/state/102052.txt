

আওয়ামী লীগের সাধারণ সম্পাদক ওবায়দুল কাদের বলেছেন, দলে অনেক পরিবর্তন আসছে। যারা জনগণের সঙ্গে আচরণ খারাপ করবে, যাদের অপকর্মের কারণে সরকার ও দলের ভাবমূর্তি ক্ষুণ্ন হবে, আগামী নির্বাচনে তাদের মনোনয়ন নিয়ে প্রশ্ন থাকবে।
আজ মঙ্গলবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে সম্পাদকমণ্ডলীর আয়োজিত সংবাদ সম্মেলনে ওবায়দুল কাদের এসব কথা বলেন।
তুলনামূলক কম পরিচিত অনেক নেতা কেন্দ্রীয় কমিটিতে স্থান পাওয়ার বিষয়ে সাংবাদিকদের এক প্রশ্নের জবাবে ওবায়দুল কাদের বলেন, ‘এখানে চমকের কিছু নেই। প্রেসিডিয়ামে যাঁরা নতুন এসেছেন, তাঁদের দীর্ঘ রাজনৈতিক জীবনের অভিজ্ঞতা রয়েছে। ঢাকার পাদ-প্রদীপের আলোয় তাঁরা নেই। কিন্তু নিজের এলাকা তৃণমূলে তাঁরা অত্যন্ত অভিজ্ঞ, পোড় খাওয়া এবং আমাদের নেত্রী তৃণমূল থেকে অনেককে টেনে এনেছেন। যেমন চট্টগ্রামের এ বি এম মহিউদ্দিনের ছেলে নৌফেলকে আনা হয়েছে। কিন্তু ঢাকায় তিনি পরিচিত নন, চট্টগ্রামে তাঁর পরিচিতি আছে। সেখানে তিনি কাজ করতেন।’
ছাত্রলীগের সাবেক নেতাদের এবারের কমিটিতে অগ্রাধিকার দেওয়া হবে কি না, এমন প্রশ্নের জবাবে ওবায়দুল কাদের বলেন, ‘আমি শুধু এটুকুই বলতে পারি, কমিটিতে আরও নতুন মুখ আসবে। নতুন রক্ত সঞ্চালনও এখানে থাকবে।’
এবারের কমিটিতে বামদের প্রাধান্য দেওয়া হচ্ছে কি না, এমন প্রশ্নের বিষয়ে কাদের বলেন, ‘এখানে বাম-ডানের বিষয় নয়। মতিয়া চৌধুরী ১৯৮০ সালে আওয়ামী লীগে যোগ দিয়েছেন—প্রায় ৩৬ বছর। এখনো তাঁকে আমরা বাম বলব? এত দিন পরে তাঁদের বাম-ডানে চিহ্নিত করা সুবিচার হবে না।’
দলের নতুন কর্মপরিধি বাড়ানোর বিষয়ে ওবায়দুল কাদের বলেন, ‘আমাদের পরিকল্পনাটা হচ্ছে প্রতিদিন কাজের গতি আমরা বাড়াব। এটা শুধু ঢাকায় নয়, তৃণমূল পর্যন্ত হবে। আপাতত লক্ষ্য পরবর্তী নির্বাচন। ২০২১ সালের মধ্যে উন্নয়ন-অর্জনের ধারাকে অব্যাহত রাখা এবং এই মুহূর্তে আমাদের প্রকাশ্যে কোনো শত্রুতা করার মতো প্রতিপক্ষ খুবই দুর্বল। এখনো আমরা মনে করি, আমাদের গোপন শত্রু হলো উগ্রবাদ। জনগণকে সঙ্গে নিয়ে আমরা তা প্রতিহত করব।’
