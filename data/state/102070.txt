
আওয়ামী লীগের যুগ্ম সাধারণ সম্পাদক মাহবুব-উল আলম হানিফ বিএনপির নেতাদের উদ্দেশে বলেছেন, সন্ত্রাস ও চোরাগোপ্তা হামলা করে মানুষের মধ্যে আতঙ্ক সৃষ্টি করা যায়, কিন্তু আন্দোলন করা যায় না। তিনি বলেন, আন্দোলনের নামে সন্ত্রাস ও চোরাগোপ্তা হামলা বন্ধ না করলে জনগণ বিএনপিকে সন্ত্রাসী আখ্যা দিয়ে তাদের প্রতিহত করবে।বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস উপলক্ষে হানিফ আজ শনিবার সকালে ধানমন্ডির ৩২ নম্বরে বঙ্গবন্ধুর প্রতিকৃতিতে শ্রদ্ধাঞ্জলি নিবেদনের পর এ কথা বলেন। খবর বাসসের।বিএনপির ডাকা অবরোধ প্রসঙ্গে মাহবুব-উল আলম হানিফ বলেন, ‘খালেদা জিয়া অবরুদ্ধ হওয়ার নাটক করে গোটা জাতিকে অবরুদ্ধ করার চেষ্টা করছেন। আমরা বিশ্ব ইজতেমায় মুসল্লিদের নির্বিঘ্নেœঅংশগ্রহণের জন্য ‘অযৌক্তিক’ অবরোধ প্রত্যাহারের আহ্বান জানিয়েছিলাম। তারা অবরোধ প্রত্যাহার করেনি। অবরোধ প্রত্যাহার না করে তারা প্রমাণ করেছে বিএনপি মুখে ধর্মের কথা বললেও, ধর্মের প্রতি তাদের ন্যূনতম শ্রদ্ধাবোধ নেই।’খালেদার সঙ্গে ভারতীয় ক্ষমতাসীন দল বিজেপির সভাপতি অমিত শাহের ফোনালাপ প্রসঙ্গে আওয়ামী লীগের এই নেতা বলেন, খালেদা জিয়ার সঙ্গে অমিত শাহের ফোনালাপ হয়নি। বরং খালেদার অফিস থেকে অমিত শাহের অফিসে ফোনে দুবার চেষ্টা করা হয়েছে। কিন্তু তাঁর ফোন নষ্ট থাকায় খালেদা জিয়ার সঙ্গে অমিত শাহের কোনো কথা হয়নি।
বিএনপি মার্কিন কংগ্রেসম্যানদের নামে ‘মিথ্যা বিবৃতি’ দিয়েছে অভিযোগ করে হানিফ বলেন, ‘বিদেশিদের মন্তব্য নিয়ে বিএনপি মিথ্যাচার করছে। এ ধরনের মিথ্যা প্রচারণা দেশের ভাবমূর্তি নষ্ট করছে। আমি ভারতীয় হাইকমিশনে নিজে কথা বলেছি, অমিত শাহ তো ফোন করেননি।’
