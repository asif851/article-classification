
যশোরের কেশবপুর উপজেলায় সন্ত্রাসী দুই পক্ষের ‘বন্দুকযুদ্ধে’ অভয়নগরের সাজ্জাদ বাহিনীর প্রধান সাজ্জাদ হোসেন ফারাজী (৩৫) নিহত হয়েছেন।
আজ শুক্রবার সকালে যশোরের কেশবপুরের মঙ্গলকোট এলাকা থেকে পুলিশ অজ্ঞাত এক ব্যক্তির গুলিবিদ্ধ লাশ উদ্ধার করে। পরে সাজ্জাদ বাহিনীর প্রধান সাজ্জাদ হোসেন হিসেবে তাঁর পরিচয় নিশ্চিত করে পুলিশ। নিহত সাজ্জাদ অভয়নগর উপজেলার শংকরপাশা গ্রামের জাফর ফারাজীর ছেলে। তিনি পুলিশের তালিকায় ‘মোস্ট ওয়ান্টেড’ আসামি ছিলেন।
নিহত সাজ্জাদের মামাতো ভাই জয়নাল আবেদীন দুপুরে যশোর ২৫০ শয্যাবিশিষ্ট হাসপাতালে তাঁর মরদেহ শনাক্ত করেন। তিনি বলেন, ‘গত মঙ্গলবার থেকে সাজ্জাদ নিখোঁজ ছিলেন। আজ দুপুরে হাসপাতালের মর্গে গিয়ে মরদেহ দেখে তাঁকে শনাক্ত করেছি। তাঁর মাথায় গুলি লেগেছে বলে পুলিশ জানিয়েছে।’
কেশবপুর থানার ভারপ্রাপ্ত কর্মকর্তা (ওসি) আনোয়ার হোসেন বলেন, ‘আজ ভোর চারটার দিকে কেশবপুর উপজেলার মঙ্গলকোট-কেদারপুর এলাকার সেতুর পাশে দুই দল সন্ত্রাসীর মধ্যে বন্দুকযুদ্ধ হয়। খবর পেয়ে সকাল সাতটার দিকে আমরা ঘটনাস্থলে পৌঁছাই। এর আগেই সন্ত্রাসীরা পালিয়ে যায়। ঘটনাস্থলে গুলিবিদ্ধ হয়ে অজ্ঞাত এক যুবকের মরদেহ পড়ে ছিল। ময়নাতদন্তের জন্য লাশ যশোর ২৫০ শয্যাবিশিষ্ট জেনারেল হাসপাতালে পাঠানো হয়।’
অভয়নগর থানা সূত্রে জানা গেছে, সাজ্জাদ একজন দুর্ধর্ষ সন্ত্রাসী। তাঁর নামে গড়ে তোলা সাজ্জাদ বাহিনীর প্রধান ছিলেন তিনি। তাঁর বিরুদ্ধে অভয়নগর থানায় হত্যা, অস্ত্র, বিস্ফোরক, মাদক ও ডাকাতির ছয়টি মামলা রয়েছে।
অভয়নগর থানার ওসি মো. আনিসুর রহমান বলেন, ‘সাজ্জাদ বাহিনীর প্রধান সাজ্জাদ একজন দুর্ধর্ষ সন্ত্রাসী। তাঁর বিরুদ্ধে অভয়নগর থানায় ছয়টি মামলা রয়েছে। পুলিশের তালিকায় তিনি মোস্ট ওয়ান্টেড আসামি ছিলেন।’
