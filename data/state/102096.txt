
বগুড়ার শাজাহানপুর উপজেলার গন্ডগ্রামে সংখ্যালঘু সম্প্রদায়ের ওপর এক যুবলীগ নেতার নির্যাতন বন্ধের দাবিতে গতকাল মঙ্গলবার জেলা শহরে বিক্ষোভ মিছিল করেছে হিন্দু সম্প্রদায়ের লোকজন। তারা বগুড়া পৌরসভার ১৩ নম্বর ওয়ার্ড যুবলীগের সভাপতি আবদুর রউফের অত্যাচার-নির্যাতনের বিরুদ্ধে বিক্ষোভ করে। পরে তারা জেলা প্রশাসকের কাছে স্মারকলিপি দেয়।স্মারকলিপিতে বলা হয়, ওই গ্রামের কর্মকারপাড়ায় শতাধিক হিন্দু পরিবারের লোকজন বসবাস করে। কয়েক বছর ধরে এলাকার চিহ্নিত সন্ত্রাসী রউফ হিন্দুদের ওপর অত্যাচার-নির্যাতন চালাচ্ছেন। তাঁর নির্যাতন থেকে বাঁচতে বছর খানেক আগে কয়েকটি পরিবার গ্রামছাড়া হয়েছে। সর্বশেষ গত সোমবার সন্ধ্যায় রউফ দলবল নিয়ে গ্রামের বেনু চন্দ্র মহন্তের বাড়িতে গিয়ে বিস্ফোরক রাখার জন্য চাপ দেন।অভিযুক্ত রউফের সঙ্গে মুঠোফোনে একাধিকবার যোগাযোগের চেষ্টা করা হলে তাঁর ফোন বন্ধ পাওয়া যায়। তবে রউফ বগুড়া পৌরসভার ১৩ নম্বর ওয়ার্ড যুবলীগের সভাপতি এ বিষয়টি জেলা যুবলীগের যুগ্ম সাধারণ সম্পাদক আমিনুল ইসলাম নিশ্চিত করেছেন।শাজাহানপুর থানার ওসি মাহমুদুল আলম জানান, রউফ চিহ্নিত সন্ত্রাসী। তিনি কিছুদিন আগে অস্ত্রসহ ধরা পড়েছিলেন।
