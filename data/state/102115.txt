
স্বরাষ্ট্রমন্ত্রী আসাদুজ্জামান খান কামাল বলেছেন, এখন থেকে দায়িত্ব পালনের সময় পুলিশকে তাঁদের নির্ধারিত পোশাক পরতে হবে। সাদা পোশাকে পুলিশ ডিউটি করতে পারবে না। সম্প্রতি পুলিশের বিরুদ্ধে ওঠা চাঁদাবাজিসহ বেশ কিছু অভিযোগ প্রসঙ্গে জানতে চাইলে মন্ত্রী সচিবালয়ে নিজ কার্যালয়ে সাংবাদিকদের এ কথা বলেন।
স্বরাষ্ট্রমন্ত্রী আরও বলেন, এখন থেকে সাদা পোশাকে পুলিশ ডিউটি করতে পারবে না। গোয়েন্দা পুলিশ যদি সাধারণ পোশাকে দায়িত্ব পালন করেন তবে তাঁকে অবশ্যই গোয়েন্দা পুলিশের ট্যাগ মার্ক লাগানো কটি পরতে হবে। কটি না পরলে তিনি দায়িত্বরত বলে বিবেচিত হবেন না। শিগগিরই এ বিষয়ে নির্দেশনা জারি হবে।
বাংলাদেশ ব্যাংকের কর্মকর্তা গোলাম রাব্বী ও ঢাকা দক্ষিণ সিটি করপোরেশনের (ডিএসসিসি) পরিচ্ছন্নতা বিভাগের পরিদর্শক বিকাশ চন্দ্র দাসকে নির্যাতনের বিষয়ে জানতে চাইলে আসাদুজ্জামান বলেন, এ দুটি ঘটনায় প্রাথমিক তদন্তে পুলিশের সম্পৃক্ততার প্রমাণ পাওয়া গেছে। তাই অভিযুক্ত দুই উপপরিদর্শককে সাময়িক বরখাস্ত করা হয়েছে। পূর্ণ তদন্ত শেষে স্থায়ী ব্যবস্থা নেওয়া হবে।
ব্রাহ্মণবাড়িয়ার ঘটনায় পুলিশের কোনো গাফিলতি রয়েছে কি না, জানতে চাইলে মন্ত্রী বলেন, বিষয়টি তদন্ত করা হচ্ছে। এবং পুলিশের কোনো গাফিলতি আছে কি না, তাও খতিয়ে দেখা হচ্ছে।
আরও পড়ুন: 
দুই এসআই সাময়িক বরখাস্ত
