
 
এ বছরও অর্থনৈতিক প্রবৃদ্ধির হার হবে ৫ দশমিক ৮ শতাংশ। বিশ্বব্যাংক তাদের ষাণ্মাসিক প্রতিবেদন ‘বৈশ্বিক অর্থনৈতিক সম্ভাবনায়’ এই পূর্বাভাস দিয়েছে।
অর্থমন্ত্রী আবুল মাল আবদুল মুহিত ২০১২-১৩ অর্থবছরে ৬ দশমিক ৩ শতাংশ প্রবৃদ্ধি আশা করলেও বিশ্বব্যাংক বলেছে, প্রবৃদ্ধি ৫ দশমিক ৮ শতাংশের বেশি হবে না। তবে পরবর্তী বছরগুলোতে অর্থাত্ ২০১৩-১৪ ও ২০১৪-১৫ অর্থবছরে প্রবৃদ্ধির হার ৬ দশমিক ১ ও ৬ দশমিক ৩ শতাংশ হতে পারে বলে প্রতিবেদনে উল্লেখ করা হয়।
বিশ্বব্যাংক প্রতিবছর দুবার গোটা বিশ্বের অর্থনৈতিক পরিস্থিতি সম্পর্কে পূর্বাভাস দিয়ে থাকে। এর আগের প্রতিবেদনটি প্রকাশ করা হয়েছিল জানুয়ারিতে। তখনো প্রবৃদ্ধি ৫ দশমিক ৮ শতাংশ হবে বলে উল্লেখ করা হয়। অর্থমন্ত্রী বলছেন, প্রবৃদ্ধি ৬ দশমিক ৩ থেকে ৬ দশমিক ৮ শতাংশের মধ্যে থাকবে।
আজ যে প্রতিবেদনটি প্রকাশিত হয়েছে তাতে বলা হয়, সাম্প্রতিক বছরগুলোতে বাংলাদেশ ও শ্রীলঙ্কার প্রবৃদ্ধির হার ৬ শতাংশ বা তার চেয়ে বেশি ছিল। ইউরোপীয় ইউনিয়নভুক্ত (ইইউ) দেশ ও যুক্তরাষ্ট্রের বাজারে অগ্রাধিকারমূলক সুবিধা বজায় থাকায় বাংলাদেশ রপ্তানি খাতে কিছুটা লাভবান হয়েছে। এ ছাড়া এ সময় বৈদেশিক মুদ্রার রিজার্ভও অনেকটা স্বস্তি দিয়েছে বাংলাদেশকে।
সামনের বছরগুলোয় বাংলাদেশের কাঙ্ক্ষিত প্রবৃদ্ধি অর্জনের পথে বড় বাধা হিসেবে উল্লেখ করা হয়েছে অবকাঠামো খাতে দুর্বলতা (বিদ্যুত্, রাস্তাঘাট) ও সামাজিক অস্থিরতাকে। এ ছাড়া সরকার বদলের সঙ্গে সঙ্গে সংস্কারমূলক কাজগুলো পাল্টে ফেলা বা বন্ধ করে দেওয়ার প্রবণতাও একটা বাধা। নির্বাচনের বছরে নির্বাচনী কাজে অতিরিক্ত ব্যয় হওয়ার আশঙ্কাও করছে বিশ্বব্যাংক।
প্রতিষ্ঠানটি বলছে, শিল্পায়নের জন্য নেওয়া বিভিন্ন প্রকল্প বাস্তবায়ন করতে গিয়ে ভূমি অধিগ্রহণ ও শ্রমবাজারে সংস্কারমূলক কাজ করতে গিয়ে বিরোধের সূত্রপাত হতে পারে। তৈরি পোশাকের বিশ্বব্যাপী চাহিদার কারণে বাংলাদেশের রপ্তানি খাত কিছুটা সুবিধাজনক অবস্থায় থাকলেও পোশাক কারখানার সাম্প্রতিক ঘটনাগুলো নেতিবাচক প্রভাব ফেলতে পারে।
কাঙ্ক্ষিত পরিমাণের চেয়ে কম বৃষ্টি হলে গ্রামীণ অর্থনীতিতে প্রভাব পড়তে পারে বলে মনে করছে বিশ্বব্যাংক। এতে খাদ্যদ্রব্যে ক্রমবর্ধমান মূল্যস্ফীতি আরও বাড়তে পারে। গ্রামীণ অর্থনীতি ক্ষতিগ্রস্ত হলে সরকারকে সামাজিক নিরাপত্তা খাতে বেশি ব্যয় করতে হতে পারে। এতেও অর্থনীতিতে যে প্রবৃদ্ধি অর্জনের লক্ষ্যমাত্রা নির্ধারণ করেছে সরকার, সেখান থেকে পিছিয়ে আসতে হতে পারে।   
দীর্ঘমেয়াদে বাংলাদেশসহ দক্ষিণ এশিয়ার অন্যান্য দেশের প্রতি বিশ্বব্যাংকের পরামর্শ হলো, মানবসম্পদ উন্নয়নে শিক্ষা ও স্বাস্থ্য খাতে বিনিয়োগ ব্যয় বাড়ানো। প্রতিষ্ঠানটি বলছে, অবকাঠামো খাতে বিনিয়োগ বাড়ানো হলে একদিকে বিনিয়োগ বাড়বে, অন্যদিকে সাধারণ মানুষের কাছে প্রয়োজনীয় জিনিসের জোগান সহজে ও সুলভে পৌঁছানো সম্ভব হবে।
