
নারায়ণগঞ্জে সাত খুনের ঘটনায় করা মামলায় র‌্যাবের সাবেক তিন কর্মকর্তাসহ ১৩ জনকে আজ সোমবার আদালতে শুনানি শেষে আবার কারাগারে পাঠানো হয়।
সকালে জ্যেষ্ঠ বিচারিক হাকিম এ এইচ এম শফিকুল ইসলামের আদালতে তাঁদের হাজির করা হয়। শুনানি শেষে বিচারক তাঁদের কারাগারে পাঠানোর নির্দেশ দেন।
নারায়ণগঞ্জ কোর্ট পুলিশের পরিদর্শক মো. হাবিবুর রহমান জানান, মামলার ধার্য তারিখে তাঁদের আদালতে হাজির করা হয়েছিল। আদালত শুনানি শেষে তদন্তকারী কর্মকর্তাকে পরবর্তী প্রতিবেদন দাখিলের নির্দেশ দিয়েছেন। আগামী ২০ আগস্ট আসামিদের আবার আদালতে হাজির করার নির্দেশ দেওয়া হয়েছে। সে পর্যন্ত আদালত তাঁদের জেলহাজতে রাখার নির্দেশ দিয়েছেন।
র‌্যাবের সাবেক তিন কর্মকর্তা লেফটেন্যান্ট কর্নেল মোহাম্মাদ তারেক সাঈদ, মেজর আরিফ হোসেন ও লেফটেন্যান্ট কমান্ডার এম এম রানা গ্রেপ্তারের পরে সাত খুনের ঘটনায় নিজেদের সম্পৃক্ত থাকার কথা স্বীকার করেছেন। হত্যাকাণ্ডের বর্ণনা দিয়ে তাঁরা আদালতে ১৬৪ ধারায় জবানবন্দি দিয়েছেন।
