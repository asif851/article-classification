
শরীয়তপুরে শামীম শিকদার নামে এক প্রবাসী যুবককে আটক করে মিথ্যা মামলায় ফাঁসানোর অভিযোগ উঠেছে র‍্যাবের বিরুদ্ধে। সেই যুবককে গতকাল রোববার শরীয়তপুর মুখ্য বিচারিক হাকিম আদালত থেকে জামিন দেওয়া হয়েছে।
পালং মডেল থানা সূত্র জানায়, গত বৃহস্পতিবার বিকেলে শরীয়তপুর শহরের সিভিল সার্জন কার্যালয়ের সামনে মোটরসাইকেল দিয়ে একটি ব্যাটারিচালিত ইজিবাইককে ধাক্কা দেন সাদাপোশাকে থাকা র‍্যাব সদস্যরা। এ সময় মোটরসাইকেলের চালক মুঠোফোনে কথা বলছিলেন। ইজিবাইকের যাত্রী শরীয়তপুর জজকোর্টের সহকারী সরকারি কৌঁসুলি (এপিপি) পারভেজ রহমান জন ও স্থানীয় কয়েক যুবক ঘটনাটির প্রতিবাদ করেন। এর জের ধরে সন্ধ্যা ছয়টার দিকে শহরের রাজগঞ্জ ব্রিজ এলাকা থেকে র‍্যাব পরিচয়ে ৮-১০ জন লোক শামীম শিকদারকে মারধর করে তুলে নিয়ে যান। রাত ১০টা পর্যন্ত তাঁর পরিবারের সদস্য, স্থানীয় থানা ও গণমাধ্যমের কর্মীরা মাদারীপুর র‍্যাব ক্যাম্পে যোগাযোগ করলেও তাঁকে আটকের বিষয়টি স্বীকার করেনি কর্তৃপক্ষ। ওই এলাকার একটি সিসিটিভির ফুটেজ দেখে র‍্যাব সদস্যরা শামীমকে তুলে নিয়েছেন বলে নিশ্চিত হন স্থানীয় গণমাধ্যমের কর্মীরা। এরপর বিষয়টি মাদারীপুর র‍্যাব ক্যাম্পে জানানোর কিছুক্ষণ পর একটি বিজ্ঞপ্তি দিয়ে র‍্যাব জানায়, শামীম শিকদারকে ইয়াবা ও জাল টাকাসহ আটক করা হয়েছে।
শুক্রবার সকালে র‍্যাব-৮-এর মাদারীপুর ক্যাম্পের উপসহকারী পরিচালক শহীদুল ইসলাম বাদী হয়ে মাদক, জাল টাকা ও সরকারি কাজে বাধা দানের অভিযোগে শামীম শিকদারের বিরুদ্ধে মামলা করেন।
শামীম পৌরসভার তুলাসার এলাকার খালেক শিকদারের ছেলে। তিনি ২০০২ সাল থেকে স্পেনপ্রবাসী। গত ৬ ডিসেম্বর দেশে আসেন। আগামী ২৫ এপ্রিল তাঁর স্পেনে ফিরে যাওয়ার কথা।
শামিমের আইনজীবী পারভেজ রহমান জন বলেন, গতকাল রোববার শামীমের পক্ষে আইনজীবীরা আদালতে জামিনের আবেদন করেন। শরীয়তপুর মুখ্য বিচারিক হাকিম আদালতের জ্যেষ্ঠ হাকিম মনিরুজ্জামান তদন্ত প্রতিবেদন জমা না হওয়া পর্যন্ত তাঁকে জামিন প্রদান করেন।
 
