
প্রথম আলোর ১৯তম প্রতিষ্ঠাবার্ষিকী উপলক্ষে আজ শনিবার থেকে সারা দেশে জেলা, উপজেলা ও বিশ্ববিদ্যালয়ে তিন দিনব্যাপী পাঠক মেলার আয়োজন করা হয়েছে। এই আয়োজনে অংশ নিয়েছে ১০৭টি বন্ধুসভা। নানা কর্মসূচির মধ্য দিয়ে আজ ৪০টি জায়গায় পাঠক মেলার এই আয়োজন করা হয়।
সৈয়দপুরে সকালে স্থানীয় স্মৃতি অম্লান চত্বরে জাতীয় সংগীতের মধ্য দিয়ে শুরু হয় প্রথম আলোর পাঠক মেলা। বন্ধুসভার একটি ভালো কাজ কর্মসূচির অংশ হিসেবে সৈয়দপুর কলেজের গ্রন্থাগারে প্রথমা প্রকাশনের কিছু বই উপহার দেওয়ার সিদ্ধান্ত নেওয়া হয়। আগামীকাল রোববার কলেজের অধ্যক্ষ সাখাওয়াত হোসেনের হাতে ওই বই তুলে দেওয়া হবে।
সৈয়দপুর বন্ধুসভার সভাপতি মো. আসাদুজ্জামানের সভাপতিত্বে পাঠক মেলায় বক্তব্য দেন দক্ষিণ সৈয়দপুর বণিক সমিতির সভাপতি মো. ইদ্রিস আলী, কামারপুকুর ডিগ্রি কলেজের সহকারী অধ্যাপক সাইফুল ইসলাম, ইন্টারন্যাশনাল স্কুলের অধ্যক্ষ শাবাহাত আলী, ইংরেজি সাপ্তাহিক নর্থ বেঙ্গল নিউজের সম্পাদক মেহরুন নেসা, সৈয়দপুর বন্ধুসভার উপদেষ্টা নাসিম রেজা শাহ্ প্রমুখ।
পাঠক মেলায় সংগীত পরিবেশন করেন ঢাকা বেতারের শিল্পী হোসনে আরা লিপি ও তাসনিম মিশু। নৃত্য পরিবেশন করেন সাদিয়া শাহনেওয়াজ একুশী ও মো. আরমান।
ফরিদপুরে বেলা ১১টার দিকে সরকারি রাজেন্দ্র কলেজের শহীদ মিনার চত্বরে পাঠক মেলার আয়োজন করে প্রথম আলো ফরিদপুর বন্ধুসভা।
পাঠক মেলায় বক্তব্য দেন সাংস্কৃতিক ব্যক্তিত্ব অধ্যাপক আলতাফ হোসেন, সরকারি রাজেন্দ্র কলেজের হিসাববিজ্ঞান বিভাগের সহযোগী অধ্যাপক মো. সিরাজুল ইসলাম, ভূগোল বিভাগের সহকারী অধ্যাপক মো. আইউব আলী শেখ।
বন্ধুসভার বিজ্ঞানবিষয়ক সম্পাদক নাদিয়া ইসলামের উপস্থাপনায় স্বাগত বক্তব্য দেন বন্ধুসভার সাংগঠনিক সম্পাদক আমেনা মুন। সবশেষে আসা পাঠকদের ধন্যবাদ জ্ঞাপন করেন প্রথম আলোর ফরিদপুর প্রতিনিধি পান্না বালা।
পাঠক মেলায় দেশাত্মবোধক গান ও রবীন্দ্রসংগীতের সঙ্গে নাচ পরিবেশন করেন বন্ধুসভার সদস্য ফারজানা মীম।
পটুয়াখালীতে প্রথম আলোর ১৯তম প্রতিষ্ঠাবার্ষিকী উপলক্ষে বিকেল চারটায় পটুয়াখালীর কেন্দ্রীয় শহীদ মিনার প্রাঙ্গণে পাঠক মেলার আয়োজন করে পটুয়াখালী বন্ধুসভা। ‘সাহসের ১৯ বছর’ স্লোগান নিয়ে পাঠক মেলায় আলোচনা সভা, কবিতা আবৃত্তি ও সাংস্কৃতিক অনুষ্ঠানের আয়োজন করা হয়।
বিকেলে জাতীয় সংগীতের মধ্য দিয়ে এই অনুষ্ঠান শুরু হয়। একটি ভালো কাজের অংশ হিসেবে বন্ধুসভার সদস্যরা বিকেলে কেন্দ্রীয় শহীদ মিনার চত্বরে শহরের ৬০ জন সুবিধাবঞ্চিত শিশু শিক্ষার্থীর মাঝে শিক্ষা উপকরণ বিতরণ করেন। অনুষ্ঠানে আসা অতিথিরা শিশুদের হাতে ওই শিক্ষা উপকরণ তুলে দেন।
পাঠক মেলায় স্বাগত বক্তব্য দেন প্রথম আলোর পটুয়াখালী প্রতিনিধি শংকর দাস, সাংস্কৃতিক ব্যক্তিত্ব ও নাট্যকার নির্মল কুমার দাসগুপ্ত, সম্মিলিত সাংস্কৃতিক জোটের জেলা সভাপতি স্বপন ব্যানার্জি, জেলা শিশু অধিকার রক্ষা কমিটির সভাপতি শ ম দেলওয়ার হোসেন।
অনুষ্ঠানে আবৃত্তি করেন বন্ধুসভার উপদেষ্টা অশোক কুমার দাস। সংগীত পরিবেশন করেন বন্ধুসভার সদস্যরা। অনুষ্ঠানের সমাপনী ঘোষণা করেন পটুয়াখালী বন্ধুসভার সভাপতি জাহিদা আক্তার। পরে আমন্ত্রিত অতিথিদের মিষ্টি মুখ করিয়ে আপ্যায়ন করা হয়।
