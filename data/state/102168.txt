
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি তলেতলে নির্বাচনের প্রস্তুতি নিচ্ছে। তারা নির্বাচনী কাজ ঠিকঠাক চালিয়ে যাচ্ছে।
রাজধানীর মিরপুর ১২ নম্বরে ইলিয়াস মোল্লা বস্তিতে অগ্নিকাণ্ডের ঘটনায় ক্ষতিগ্রস্ত ব্যক্তিদের দেখতে গিয়ে আজ মঙ্গলবার ওবায়দুল কাদের এ মন্তব্য করেন।
গতকাল সোমবার ভোররাত চারটার দিকে ইলিয়াস মোল্লা বস্তিতে অগ্নিকাণ্ডের ঘটনায় প্রায় পাঁচ হাজার ঘর পুড়ে যায়। ফায়ার সার্ভিসের ২৩টি ইউনিট সাড়ে তিন ঘণ্টার চেষ্টায় আগুন নিয়ন্ত্রণে আনে।
ওবায়দুল কাদের বলেন, ‘বিএনপি এখনো নির্বাচনের প্রস্তুতি নিচ্ছে, আমরা তো তৃণমূলের খবর জানি। তারা নির্বাচনী কাজ ঠিকঠাক চালিয়ে যাচ্ছে, এতে তাদের কোনো সমস্যা হচ্ছে না।’
খালেদা জিয়ার জামিন বিষয়ে এক প্রশ্নের জবাবে ওবায়দুল কাদের বলেন, ‘আমরা আদালতের ভারডিক্টে (রায়ে) বিশ্বাস করি।’ তিনি বলেন, বিএনপি খুশি কী হতাশ? আদালত খালেদা জিয়াকে দণ্ড দিয়েছেন, সেই দণ্ডেও সরকারের কোনো হস্তক্ষেপ নেই। ছিল না। এখানে বিএনপির সঙ্গে সমঝোতার কোনো বিষয় নেই।
সেতুমন্ত্রী ওবায়দুল কাদের বলেন, ‘আমি এটাও স্পষ্ট করে বলতে চাই, গতকাল আদালত খালেদা জিয়াকে চার মাসের জামিন দিয়েছেন। এটাতেও সরকারের কোনো প্রভাব বা হস্তক্ষেপ নেই।’ আদালত জনগণের আস্থার ওপর চলছেন বলে তিনি মন্তব্য করেন।
আওয়ামী লীগের সাধারণ সম্পাদক ওবায়দুল কাদের বলেন, আদালত খালেদা জিয়াকে দণ্ড দিয়েছেন। আদালতই তাঁকে জামিন দিয়েছেন। এখানে বিএনপির হতাশার আর আনন্দের যে কারণ ওঠা–নামা করে, এটি সত্যিই অবাক করার মতো।
ক্ষতিগ্রস্ত বস্তিবাসীর বিষয়ে ওবায়দুল কাদের বলেন, অগ্নিকাণ্ডের ঘটনায় ক্ষতিগ্রস্ত বস্তিবাসীর যে ক্ষতি হয়েছে, সেটা অত্যন্ত কষ্টদায়ক। তিনি বলেন, ‘আমি ত্রাণমন্ত্রীর সঙ্গে কথা বলেছি। সরকারের পক্ষ থেকে তাদের জন্য ১০০ টন চাল বরাদ্দ দেওয়া হয়েছে। সঙ্গে ১০ লাখ টাকা।’
মন্ত্রী কাদের বলেন, ঢাকার ডিসিকে নির্দেশ দেওয়া হয়েছে। যাদের ঘরবাড়ি পুড়ে গেছে, তাদের তালিকা যত দ্রুত সম্ভব তৈরি করতে। তারপর প্রয়োজনীয় ব্যবস্থা গ্রহণ করা হবে। বস্তিবাসীর জন্য স্থায়ী আবাসন করতে সরকার বাউনিয়ায় বিরাট এলাকাজুড়ে পুনর্বাসনের জন্য ইতিমধ্যে কাজ শুরু করেছে।
আগুন লাগার কোনো কারণ জানতে পেরেছেন কি না, এ প্রশ্নের জবাবে কাদের বলেন, আগুন লাগার কোনো কারণ জানা যায়নি। এই ব্যাপারে তদন্ত হচ্ছে। কীভাবে আগুন লেগেছে, শিগগিরই তা বেরিয়ে আসবে।
নেপালের কাঠমান্ডুতে বাংলাদেশের বেসামরিক বিমান পরিবহন সংস্থা ইউএস-বাংলার একটি উড়োজাহাজ বিধ্বস্ত হওয়ায় নিহত ও আহত ব্যক্তিদের প্রতি সরকার অনেক বেশি আন্তরিক বলে জানান ওবায়দুল কাদের। তিনি বলেন, জীবনের ক্ষতি কোনো দিন পূরণ হবে না। সরকার এ ব্যাপারে কতটুকু আন্তরিক, তার প্রমাণ প্রধানমন্ত্রী তাঁর সফর ২৬ ঘণ্টা সংক্ষেপ করে আজ বিকেলে ঢাকা নামছেন।
উড়োজাহাজ বিধ্বস্তের ঘটনায় ক্ষতিপূরণের বিষয়টি দেখতে ইউএস-বাংলা আছে। সরকার যদি সে রকম কিছু দেয়, সেটা বৈধভাবে আলাপ-আলোচনা করে তারপর ব্যবস্থা নেওয়া হবে বলেও জানান ওবায়দুল কাদের।
