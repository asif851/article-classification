
সংসদে বিরোধীদলীয় নেতা রওশন এরশাদ বলেছেন, সরকারকে সহযোগিতার হাত বাড়িয়ে দেওয়ায় কোনো কোনো মহল জাতীয় পার্টিকে সন্দেহ করছে।আজ বৃহস্পতিবার জাতীয় সংসদে রাষ্ট্রপতির ভাষণের ওপর আনা ধন্যবাদ প্রস্তাবের আলোচনায় রওশন এরশাদ বলেন, ‘আমরা সরকারকে সহযোগিতা করতে চাই। আমাদের সন্দেহ করা হয়। এ ধরনের আবহাওয়া তো আগে কেউ দেখেনি। ওয়েস্ট মিনস্টারে সরকার ও বিরোধী দল একে অন্যের পরিপূরক। আমরা নতুন ইতিহাস সৃষ্টি করতে চাই। সংসদ বর্জন করতে চাই না। বকাবকি, গালাগালি করতে চাই না।’প্রায় ৫০ মিনিট দীর্ঘ বক্তৃতায় রওশন এরশাদ নির্বাচনপদ্ধতি নিয়ে কথা বলেন। তিনি বলেন, বিভিন্ন পদ্ধতিতে নির্বাচন হতে পারে। সবাইকে এক সঙ্গে বসে আলাপ-আলোচনা করে এ ব্যাপারে সিদ্ধান্ত নিতে হবে। নির্বাচনে অংশ নেওয়া না-নেওয়া দলগুলোর নিজস্ব ব্যাপার। কিন্তু দেশ, জাতি ও গণতন্ত্রকে সবার ঊর্ধ্বে রাখতে হবে।জাতীয় পার্টির সভাপতিমণ্ডলীর এই জ্যেষ্ঠ সদস্য আরও বলেন, ‘বিশ্বের সব দেশে নির্বাচন হয় পলিটিক্যাল গভর্নেন্সের মাধ্যমে। বাংলাদেশে নির্বাচন হয়েছে কেয়ারটেকার পদ্ধতিতে। আমরা একে অন্যকে বিশ্বাস করতে পারি না। আমরা যদি নিজেরা নিজেদের বিশ্বাস করতে না পারি তাহলে জনগণ আমাদের ওপর এত বড় দায়িত্ব দিয়ে কীভাবে বিশ্বাস করবে?’রওশন এরশাদ বলেন, ‘বড় দলগুলোর গঠনতন্ত্র ও ঘোষণাপত্রে তেমন কোনো পার্থক্য নেই। সবাই সংসদীয় পদ্ধতিতে বিশ্বাস করে, সবাই বিদেশি বিনিয়োগ চাই। তাহলে আমরা দূরে দূরে কেন?’সংসদে স্বাধীনতার ঘোষক ও মুক্তিযুদ্ধ নিয়ে বিতর্কে জড়িয়ে পড়া উচিত নয় বলেও মন্তব্য করেন রওশন। এর আগে সংসদে দিনের পর দিন স্বাধীনতার ঘোষক কে, আর মুক্তিযুদ্ধ নিয়ে দিনের পর দিন বিতর্ক হয়েছে। এগুলো নিয়ে বিতর্কেও কোনো অবকাশ নেই। এটি একটি ঘটনাপ্রবাহ। ঘটনাগুলোকে একত্র করলে এ নিয়ে বিতর্কেও আর কোনো অবকাশ থাকে না।রওশন খাদ্যে ভেজাল রোধ ও নদীদূষণ বন্ধে প্রধানমন্ত্রীকে উদ্যোগ নেওয়ার দাবি জানান। তিনি প্রশাসনিক ব্যবস্থা বিকেন্দ্রীকরণেরও প্রস্তাব দেন। যানজটে প্রায় ২০ হাজার কোটি টাকার অপচয়ের কথা উল্লেখ করে তিনি দ্রুত সমস্যা সমাধানের দাবি জানান। রওশন বলেন, গার্মেন্টস খাত ও বিদেশে শ্রমশক্তি পাঠানোর ক্ষেত্রে আরও পরিকল্পিতভাবে এগোতে হবে।
