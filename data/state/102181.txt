
বগুড়ার ধুনটে মোটর শ্রমিক ইউনিয়নের ডাকা অনির্দিষ্টকালের পরিবহন ধর্মঘট গতকাল সোমবার সকাল ছয়টা থেকে চলছে। এতে ধুনটের সোনাহাটা বাজার থেকে বগুড়ার সঙ্গে সব ধরনের যান চলাচল বন্ধ রয়েছে। মোটর শ্রমিক ইউনিয়ন সূত্রে জানা গেছে, রোববার সকাল সোয়া সাতটার দিকে ধুনট সোনাহাটা-বগুড়া শহরের দ্বিতীয় বাইপাস সড়কের সুজাবাদ-দহপাড়া এলাকায় বালুবাহী একটি ট্রাকের ধাক্কায় অটোরিকশার তিন যাত্রী নিহত হন। এর প্রতিবাদে ও ওই রাস্তায় বালুবাহী ট্রাক চলাচল বন্ধ করতে এ ধর্মঘটের ডাক দেওয়া হয়। থানার ভারপ্রাপ্ত কর্মকর্তা (ওসি) জিয়াউর রহমান গতকাল রাত সাড়ে সাতটার দিকে প্রথম আলোকে জানান, এ বিষয়টির সমাধান করতে শ্রমিক ইউনিয়নের নেতাদের সঙ্গে সমঝোতা বৈঠক চলছে। ধুনট (বগুড়া) প্রতিনিধি 
