
দলের নেতা-কর্মীদের না পেয়ে বিএনপির চেয়ারপারসন খালেদা জিয়া এখন একাই আন্দোলনের কথা ভাবছেন। আজ রোববার দুপুরে চাঁদপুরে সাংবাদিকদের এক প্রশ্নের জবাবে দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী এমন মন্তব্য করেন।
মন্ত্রী বলেন, একা আন্দোলন করে সরকার পতন সম্ভব নয়। খালেদা জিয়ার সঙ্গে তাঁর দলের কোনো লোক নেই, জনগণও নেই।
ত্রাণমন্ত্রী বলেন, ২০১৯ সালের আগে নির্বাচনের প্রশ্নই আসে না। তাই এ নিয়ে দুশ্চিন্তার কোনো কারণ নেই। নির্বাচন ও সরকার পতনের প্রশ্নই আসে না।
এর আগে চাঁদপুরে নতুন প্রতিষ্ঠিত ডায়াবেটিক হাসপাতালের কার্যক্রম পরিদর্শন ও চিকিৎসকদের সঙ্গে মতবিনিময় করেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী। এ সময় চাঁদপুরের জেলা প্রশাসক মো. ইসমাইল হোসেন, পুলিশ সুপার আমির জাফরসহ আওয়ামী লীগের নেতারা উপস্থিত ছিলেন।
