
চট্টগ্রামের সীতাকুণ্ড পৌর সদরে এক নারী (৩০) গণধর্ষণের শিকার হয়েছেন বলে অভিযোগ পাওয়া গেছে। গতকাল শনিবার রাত সাড়ে ১০টার দিকে এ ঘটনা ঘটে বলে অভিযোগে উল্লেখ করা হয়। এ ঘটনায় দুই যুবককে গ্রেপ্তার করেছে পুলিশ।
পুলিশের দাবি, গণধর্ষণের শিকার ওই নারী মানসিক ভারসাম্যহীন ও স্বামীর সঙ্গে সম্পর্ক নেই।গ্রেপ্তার হওয়া দুজন হলেন লক্ষ্মীপুর জেলার রামগতি উপজেলার মো. হারুন (৩৫) ও মো. লিটন (৩২)। তাঁরা দুজন আত্মীয়।
মামলার তদন্ত কর্মকর্তা পরিদর্শক (অপারেশন) মাহবুব মিলকী প্রথম আলোকে বলেন, ওই নারী থানায় গিয়ে ধর্ষণের মামলা করেছেন। গ্রেপ্তার হওয়া দুই যুবককে আদালতের মাধ্যমে জেলহাজতে পাঠানো হয়েছে। আজ সোমবার ওই নারীর স্বাস্থ্য পরীক্ষার জন্য হাসপাতালে পাঠানো হবে।
সীতাকুণ্ড থানার উপপরিদর্শক (এসআই) ইকবাল হোসেন প্রথম আলোকে বলেন, গতকাল রাতে মহাসড়কের পাশ ধরে ওই নারী হেঁটে যাচ্ছিলেন। সাড়ে ১০টার দিকে উপজেলা ভূমি কার্যালয়ের দক্ষিণে জাহেদের গ্যারেজের সামনে গেলে তিন ব্যক্তি তাঁকে টেনে অন্ধকারে নিয়ে যান। সেখানে দুজন তাঁকে ধর্ষণ করেন। আরেকজন পাহারা দিচ্ছিলেন।
এসআই ইকবাল হোসেন বলেন, ধর্ষণের শিকার হয়ে বিবস্ত্র অবস্থায় ওই নারী আত্মহত্যা করতে রাতেই মহাসড়কে চলন্ত গাড়ির সামনে দাঁড়িয়ে যান। এ সময় স্থানীয় এক ব্যক্তি বিষয়টি দেখে ওই নারীকে উদ্ধার করে সীতাকুণ্ড উপজেলা স্বাস্থ্য কমপ্লেক্সে নিয়ে যান। পরে সেখানকার কর্তব্যরত চিকিৎসা কর্মকর্তা বিষয়টি পুলিশকে জানায়। পরে তিনি (এসআই) ওই নারীকে নিয়ে বিভিন্ন জায়গায় অভিযান চালিয়ে দুই ব্যক্তিকে গ্রেপ্তার করেন।
পরিদর্শক মাহবুব মিলকী বলেন, ওই নারীকে কিছুটা মানসিক ভারসাম্যহীন মনে হয়েছে। ওই নারীর বাবা তাঁকে জানিয়েছেন, কিছুদিন আগে তিনি নিরুদ্দেশ হয়েছিলেন।
