
আওয়ামী লীগের কেন্দ্রীয় কমিটির আন্তর্জাতিক বিষয়ক সম্পাদক করা হয়েছে শাম্মী আহমেদকে। আর দলটির সংস্কৃতিবিষয়ক উপকমিটির চেয়ারম্যান হিসেবে নির্বাচন করা হয়েছে বিশিষ্ট নাট্যজন আতাউর রহমানকে।
আজ বৃহস্পতিবার দলের উপদপ্তর সম্পাদক বিপ্লব বড়ুয়ার সই করা এক সংবাদ বিজ্ঞপ্তিতে এ তথ্য জানানো হয়।
আওয়ামী লীগের কেন্দ্রীয় কমিটি ৮১ সদস্যের। গত বছরের ২২ ও ২৩ অক্টোবর আওয়ামী লীগের জাতীয় সম্মেলনে আংশিক নতুন কমিটি ঘোষণা করা হয়। এরপর কয়েক দফায় আরও কিছু নাম যোগ করা হয়। সর্বশেষ শাম্মী আহমদের নাম ঘোষণা করা হলো। প্রথমে অবশ্য শাম্মী আহমেদকে কেন্দ্রীয় কমিটির নির্বাহী সদস্য করা হয়েছিল। এর মাধ্যমে দলটির সম্পাদকীয় ১৯টি পদ পূর্ণ হয়েছে। সভাপতিমণ্ডলী ও নির্বাহী সদস্যের তিনটি করে পদ এখনো খালি আছে।
আওয়ামী লীগের বিষয়ভিত্তিক সম্পাদকীয় বিভাগের প্রতিটির জন্য একটি উপকমিটি আছে। এর আগে ১৭টি বিভাগের উপকমিটির চেয়ারম্যানের নাম ঘোষণা করা হয়। আতাউর রহমানসহ এখন ১৮ জন চেয়ারম্যান নির্বাচন করা হয়েছে। এখনো শ্রম ও জনশক্তিবিষয়ক উপকমিটির চেয়ারম্যান ঘোষণা করা হয়নি। গঠনতন্ত্র অনুসারে, বিষয়ভিত্তিক সম্পাদক উপকমিটির সদস্যসচিব। আর সদস্য হিসেবে আরও নেতাকে নেওয়া যাবে।
শাম্মী আহমেদ প্রথম আলোকে বলেন, তিনি ইন্টারন্যাশনাল রেডক্রস ও রেড ক্রিসেন্ট সোসাইটির প্রশান্ত মহাসাগরীয় অঞ্চলের জ্যেষ্ঠ উপদেষ্টা ছিলেন। তাঁর বাবা মহিউদ্দিন আহমেদ বরিশাল জেলা আওয়ামী লীগের সভাপতি ছিলেন।
