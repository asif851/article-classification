
সারা দেশে যথাযথ ধর্মীয় ভাবগাম্ভীর্য ও আনন্দ-উত্সবের মধ্য দিয়ে আজ শুক্রবার উদযাপিত হচ্ছে পবিত্র ঈদুল ফিতর। এক মাস সিয়াম সাধনার পর ঈদের জামাতে শরিক হয়ে উত্সবে মেতেছেন দেশের মুসলমান সমপ্রদায়।ঈদ উপলক্ষে রাষ্ট্রপতি আবদুল হামিদ, প্রধানমন্ত্রী শেখ হাসিনা ও বিরোধীদলীয় নেতা খালেদা জিয়া দেশবাসীকে শুভেচ্ছা জানিয়েছেন। প্রধানমন্ত্রী সকালে গণভবনে সর্বস্তরের মানুষের সঙ্গে ঈদের শুভেচ্ছা বিনিময় করেন। বিরোধীদলীয় নেতা বঙ্গবন্ধু আন্তর্জাতিক সম্মেলন কেন্দ্রে বিশিষ্টজনের সঙ্গে ঈদের শুভেচ্ছা বিনিময় করেন।রাষ্ট্রপতি আবদুল হামিদ জাতীয় ঈদগাহে সকাল সাড়ে আটটার দিকে  সর্বস্তরের হাজার হাজার মানুষের সঙ্গে ঈদুল ফিতরের নামাজ আদায় করেন। প্রধান বিচারপতি, মন্ত্রী, প্রতিমন্ত্রী, প্রধানমন্ত্রীর উপদেষ্টা, সুপ্রিম কোর্টের বিচারক, সংসদ সদস্য, জ্যেষ্ঠ রাজনৈতিক নেতা, বিভিন্ন মুসলিম দেশের কূটনৈতিক এবং উচ্চ পদস্থ বেসামরিক ও সামরিক কর্মকর্তারা  প্রধান ঈদের জামাতে নামাজ আদায় করেন। নামাজ শেষে দেশের শান্তি ও উন্নয়ন, জনগণের কল্যাণ ও মুসলিম উম্মাহর বৃহত্তর ঐক্য কামনায় বিশেষ দোয়া করা হয়। পরে রাষ্ট্রপতি মুসল্লিদের সঙ্গে ঈদের শুভেচ্ছা বিনিময় করেন।
প্রতিবারের মতো এবারও ঈদের সবচেয়ে বড় জামাত অনুষ্ঠিত হয়েছে কিশোরগঞ্জের শোলাকিয়ায়।
 
