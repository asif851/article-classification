
জাহাঙ্গীরনগর বিশ্ববিদ্যালয়ের উপাচার্য ভবনের সামনে আজ বুধবারও পাল্টাপাল্টি অবস্থান কর্মসূচি পালন করছেন উপাচার্য মো. আনোয়ার হোসেন এবং সাধারণ শিক্ষক ফোরাম।অন্যদিকে তিনজন ডিনের নিয়োগ বাতিলের দাবিতে আজ তৃতীয় দিনের মতো রেজিস্ট্রার আবু বকর সিদ্দিক ও ডেপুটি রেজিস্ট্রার আবু হাসানকে অবরুদ্ধ করে রেখেছে শিক্ষক ফোরাম।উপাচার্যের পদত্যাগের দাবিতে গতকাল মঙ্গলবার সর্বাত্মক কর্মবিরতি পালন করে সাধারণ শিক্ষক ফোরাম। পাশাপাশি আন্দোলনরত এই শিক্ষকেরা উপাচার্যের বাসভবনের সামনে অবস্থান কর্মসূচি শুরু করেন।গতকাল সন্ধ্যার পর উপাচার্য আনোয়ার হোসেন স্ত্রীকে সঙ্গে নিয়ে তাঁর বাসভবনের সামনে মাদুর পেতে পাল্টা অবস্থান কর্মসূচি শুরু করেন। আজ বেলা সাড়ে ১১টায় এ প্রতিবেদন লেখা পর্যন্ত উভয় পক্ষ সেখানে অবস্থান করছে।ফোরামের আহ্বায়ক মুহম্মদ হানিফ আলী গতকাল বলেছিলেন, ‘গত ২৫ সেপ্টেম্বর সংবাদ সম্মেলনে আমরা জানিয়েছিলাম, ৩০ সেপ্টেম্বরের মধ্যে উপাচার্য পদত্যাগ না করলে ১ অক্টোবর থেকে আরও কঠোর কর্মসূচি ঘোষণা করা হবে। সেই ঘোষণার অংশ হিসেবে আমরা আজ (মঙ্গলবার) উপাচার্যের বাসভবনের সামনে বেলা দুইটা থেকে অবস্থান কর্মসূচি ঘোষণা করেছি।’সংবাদ সম্মেলনে আরও জানানো হয়, উপাচার্যের বিরুদ্ধে অভিযোগ খতিয়ে দেখতে তদন্ত কমিটি গঠন এবং তদন্ত কমিটির কাজ চলাকালে উপাচার্য সিনেট, সিন্ডিকেট, অর্থ কমিটি, অ্যাকাডেমিক কাউন্সিল ও ডিসিপ্লিনারি বোর্ডের সভা পরিচালনা করবেন না এবং নতুন কোনো নিয়োগ দেবেন না বলে শিক্ষামন্ত্রী আশ্বাস দিয়েছিলেন। তাঁর আশ্বাসের ভিত্তিতে ২৪ আগস্ট থেকে ১৫ দিনের জন্য আন্দোলন স্থগিত করেছিল ফোরাম। কিন্তু গত সোমবার উপাচার্য তিনজন ডিন নিয়োগ দিয়েছেন। এই বিতর্কিত নিয়োগ বাতিল করতে হবে।সংবাদ সম্মেলনের পর ফোরামের আন্দোলনরত শিক্ষকেরা উপাচার্যের বাসভবনের সামনে অবস্থান কর্মসূচি শুরু করেন।সন্ধ্যার পর উপাচার্য মো. আনোয়ার হোসেন ঢাকা থেকে ফিরে এ অবস্থা দেখে আর বাসভবনে ঢোকেননি। তিনি তাঁর স্ত্রীকে সঙ্গে নিয়ে বাসভবনের সামনে মাদুর পেতে পাল্টা অবস্থান কর্মসূচি শুরু করেন।আন্দোলনরত শিক্ষকেরা তাঁর বাসভবনের সামনে থেকে সরে না যাওয়া পর্যন্ত অবস্থান কর্মসূচি চালিয়ে যাবেন বলে জানিয়েছেন উপাচার্য।তবে শিক্ষকেরা বলছেন, উপাচার্য পদ থেকে আনোয়ার হোসেন পদত্যাগ না করা পর্যন্ত তাঁরা বাসভবনের সামনে থেকে সরবেন না।
