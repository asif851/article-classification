
জামায়াতে ইসলামীর আমির মতিউর রহমান নিজামীর বিরুদ্ধে মানবতাবিরোধী অপরাধের মামলায় আজ রোববার রাষ্ট্রপক্ষের ২২তম সাক্ষী শাহজাহান আলীর জেরা শেষ হয়েছে।বিচারপতি এ টি এম ফজলে কবীরের নেতৃত্বে তিন সদস্যের আন্তর্জাতিক ট্রাইব্যুনাল-১-এ শাহজাহান আলীকে জেরা করেন আসামিপক্ষের আইনজীবী মিজানুল ইসলাম। আসামির কাঠগড়ায় এ সময় নিজামী উপস্থিত ছিলেন। জেরা শেষে এ মামলায় রাষ্ট্রপক্ষের পরবর্তী সাক্ষ্য গ্রহণের জন্য আগামীকাল সোমবার দিন ধার্য করেন ট্রাইব্যুনাল।গত বৃহস্পতিবার শাহজাহান ট্রাইব্যুনাল দেওয়া জবানবন্দিতে বলেন, একাত্তরের ৩ ডিসেম্বর নিজামীর নির্দেশে পাকিস্তানি সেনারা তাঁর চাচাকে গুলি করে হত্যা করে।
