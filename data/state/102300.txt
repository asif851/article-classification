
একাত্তরের মুক্তিযুদ্ধ থেকে বর্তমান বিশ্ব। চারদিকে মানবাধিকার লঙ্ঘনের ছড়াছড়ি। নিরীহ মানুষের ওপর বারবার নির্যাতন। প্রিমিয়ার বিশ্ববিদ্যালয়ের আইন বিভাগের বিতর্ক সংগঠন ডিবেট ক্লাব অব লর উদ্যোগে সৃজনশীল লেখা প্রতিযোগিতায় অংশ নেওয়া শিক্ষার্থীদের প্রতিটি লেখায় ছিল এসব ঘটনার বয়ান।গত ২৯ ডিসেম্বর বিশ্ববিদ্যালয়ের হাজারী লেন ক্যাম্পাসে আয়োজিত অনুষ্ঠানে প্রতিযোগিতায় বিজয়ীদের পুরস্কার বিতরণ করা হয়। বিশ্ব মানবাধিকার দিবস উদ্যাপন উপলক্ষে এই প্রতিযোগিতার আয়োজন করা হয়। এতে সৃজনশীল লেখা ছাড়াও ছিল পোস্টার, কার্টুন ও উপস্থিত বক্তৃতার প্রতিযোগিতা। পক্ষকালব্যাপী এই আয়োজনে সহযোগিতা করে প্রিমিয়ার ইউনিভার্সিটি ল অ্যালামনাই অ্যাসোসিয়েশন।সমাপনী আয়োজনের শুরুতে ছিল আলোচনা সভা। বিশ্ববিদ্যালয়ের আইন বিভাগের চেয়ারম্যান তানজিনা আলম চৌধুরীর সভাপতিত্বে এ পর্বে প্রধান অতিথি ছিলেন বিশ্ববিদ্যালয়ের উপাচার্য অনুপম সেন।তিনি বলেন, ‘বঞ্চিত ও নিপীড়িত মানুষের অধিকার আদায়ে আইনের শিক্ষার্থীদের সোচ্চার হতে হবে। আইনের শিক্ষার্থীরাই পারে সব বাধা পেছনে ফেলে মানবিক সমাজ প্রতিষ্ঠা করতে। সচেতনতা ও মানবাধিকার সংস্কৃতি বিনির্মাণের উদ্দেশ্যে এই ধরনের আয়োজনের প্রয়োজনীয়তা রয়েছে।’বিশ্ববিদ্যালয়ের আইন বিভাগের সহকারী অধ্যাপক সঞ্জয় বিশ্বাসের সঞ্চালনায় অনুষ্ঠানে বিশেষ অতিথি ছিলেন বিচারক মো. মাহবুবুর রহমান। বক্তব্য দেন আইন বিভাগের সহকারী অধ্যাপক নূর মোহাম্মদ, অনুপ কুমার বিশ্বাস, বিশ্ববিদ্যালয়ের প্রক্টর আহমেদ রাজীব চৌধুরী, ঢাকার অতিরিক্ত জেলা জজ এস কে এম তোফায়েল হাসান, চট্টগ্রাম অর্থঋণ আদালতের বিচারক আবু হান্নান প্রমুখ।সভা শেষে অতিথিরা বিজয়ীদের মধ্যে পুরস্কার বিতরণ করেন। মানবাধিকার–বিষয়ক বাংলা বক্তৃতা প্রতিযোগিতায় চ্যাম্পিয়ন হন তাসনিয়াহ আল সুলতানা ও রানারআপ আবদুল মাবুদ। ইংরেজি উন্মুক্ত বক্তৃতায় বিজয়ী হন রোজ বড়ুয়া। পোস্টার ডিজাইন প্রতিযোগিতায় ‘স্টে কুইয়েফ’ শীর্ষক পোশাকটি বিজয়ী হয়। সৃজনশীল লেখা প্রতিযোগিতায় চ্যাম্পিয়ন হন শৌভিক ঘোষ। এ ছাড়া আবদুল্লাহ আল জোবাইর দ্বিতীয় ও ইরফান আজিজ সাদ তৃতীয় হন।
