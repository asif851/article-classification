
রাজনীতি আর ক্ষমতার লড়াইয়ের বাজিতে দেশের ১৫ লাখ মাধ্যমিক ও সমমানের পরীক্ষার্থীকে জিম্মি করা হয়েছে বলে অভিযোগ করেছেন নাগরিক ঐক্যের আহ্বায়ক মাহমুদুর রহমান মান্না।আজ বুধবার দুপুরে রাজধানীর জাতীয় প্রেসক্লাবের সামনে নাগরিক ঐক্য আয়োজিত এক অবস্থান কর্মসূচিতে এ অভিযোগ করেন মান্না।‘চলমান রাজনৈতিক সংকটে শিক্ষা ও অর্থনীতি ধ্বংসের পথে অবিলম্বে জাতীয় সংলাপের উদ্যোগ নিন: সমঝোতা ও শান্তি নিশ্চিত করুন’ শিরোনামের ওই কর্মসূচিতে নাগরিক ঐক্যের আহ্বায়ক বলেন, দুই জোটের ক্ষমতার লড়াইয়ে নিরীহ মানুষ প্রাণ হারাচ্ছে। এই সহিংসতা বন্ধ করতে হবে।অবস্থান কর্মসূচির প্রধান অতিথি মান্না বলেন, ‘বাংলাদেশের মানুষ শান্তিপ্রিয়। কিন্তু রাজনীতি সাংঘর্ষিক। এক দল আরেক দলের শত্রু। তারা ক্ষমতার লড়াই করছে। আর সেই লড়াইয়ে নিরীহ মানুষ মারা যাচ্ছে। এর জবাব দেবে কে?’মাহমুদুর রহমান মান্না বলেন, ‘দুই জোট এখন ১৫ লাখ পরীক্ষার্থীকে জিম্মি করছে। বিএনপি-জামায়াত জোট চাইছে যেকোনো মূল্যে পরীক্ষা বন্ধ করতে। তারা মনে করছে পরীক্ষা বন্ধ করতে পারলেই সরকারের পরাজয়। আর সরকার চাইছে যেকোনো মূল্যে পরীক্ষা নিতে। ফলে জিম্মি নিরীহ শিক্ষার্থীরা।’নাগরিক ঐক্যের আহ্বায়ক বলেন, ‘এক মাস ধরে দেশ অবরুদ্ধ। মন্ত্রীরা বলেছিলেন এক সপ্তাহের মধ্যে পরিস্থিতি স্বাভাবিক হবে, কিন্তু হয়নি। প্রধানমন্ত্রী আইনশৃঙ্খলা রক্ষাকারী বাহিনীকে বলেছিলেন কঠোর ব্যবস্থা নিন। কিন্তু পরিস্থিতির উন্নতি হয়নি। আপনারা বলেন, আর কত সময় লাগবে পরিস্থিতি স্বাভাবিক করতে।’সহিংসতা বন্ধে ইতিবাচক কর্মসূচি নেওয়ার জন্য প্রধানমন্ত্রীর প্রতি আহ্বান জানিয়ে মাহমুদুর রহমান মান্না বলেন, সমস্যা রাজনৈতিক। কাজেই সংলাপের আয়োজন করুন। সহিংসতার বিরুদ্ধে যেকোনো পদক্ষেপ নিন। জনগণ এর সঙ্গে থাকবে।চলমান রাজনৈতিক সহিংসতা বন্ধের দাবিতে আজ জাতীয় প্রেসক্লাবের সামনে মিছিল-সমাবেশ করেছেন বিভিন্ন সামাজিক, রাজনৈতিক ও সাংস্কৃতিক সংগঠনের নেতারা।‘সহিংসতার বিরুদ্ধে’ শিরোনামের ব্যানারে প্রেসক্লাবের সামনে দীর্ঘ মানববন্ধন করেছেন রাজশাহী বিশ্ববিদ্যালয় ছাত্রলীগের সাবেক নেতারা।‘অব্যাহত হরতাল-অবরোধ বন্ধ এবং সব দলের অংশগ্রহণে জাতীয় সংলাপের দাবিতে’ প্রেসক্লাবের সামনে গণ-অবস্থান কর্মসূচি পালন করে ন্যাপ ভাসানী, বাকশাল, গণসংগ্রাম পার্টি, গণঅধিকার পার্টি, বাংলাদেশ দরিদ্র পার্টি, বাংলাদেশ রিপাবলিক পার্টি ও কাজী আরেফ ফাউন্ডেশন।‘জঙ্গিবাদী ঠেকাও, সাম্রাজ্যবাদ ঠেকাও’ ব্যানারে সমাবেশ করে বাংলাদেশ কৃষক শ্রমিক আওয়ামী লীগ।‘খালেদা জিয়া ও জামায়াত-শিবিরের নিকট জাতির পক্ষ থেকে আমাদের প্রশ্ন, আর কত লাশ চান’ ব্যানারে বিক্ষোভ মিছিল ও সমাবেশ করে সম্মিলিত ইসলামি গবেষণা পরিষদ। এ ছাড়া হরতাল-অবরোধের প্রতিবাদে বাংলাদেশ আওয়ামী স্বাধীনতা লীগ মানববন্ধন ও শোভাযাত্রা করে।
