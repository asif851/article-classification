
রাজধানীর সেগুনবাগিচায় একটি বহুতল আবাসিক ভবনের ভূতল পার্কিং থেকে চার বস্তা ফেনসিডিল উদ্ধার করেছে পুলিশ। এ ঘটনায় ওই ভবনের তত্ত্বাবধায়ক, নিরাপত্তাকর্মীসহ পাঁচজনকে আটক করেছে পুলিশ।রমনা থানার উপপরিদর্শক (এসআই) মো. মহিউদ্দীন জানান, তথ্যের ভিত্তিতে গতকাল শুক্রবার দুপুরে ওই আবাসিক ভবনের ভূতল গাড়ি পার্কিং থেকে চারটি বস্তায় রাখা ৪০০ বোতল ফেনসিডিল উদ্ধার করা হয়।ওই ভবনের একটি ফ্ল্যাটের ভাড়াটে মো. সাগর ওই ফেনসিডিলের ব্যবসার সঙ্গে জড়িত। পুলিশ তাঁকে ধরতে পারেনি। তবে সাগরের ফ্ল্যাট থেকে তাঁর ভাই মো. বোরহান ও তাঁর স্ত্রী ইমা আক্তারকে আটক করা হয়েছে। এ ছাড়া এ ঘটনায় ভবনের তত্ত্বাবধায়ক মোস্তাফিজুর রহমান, নিরাপত্তাকর্মী মো. হারুন ও শাহীনুরকে আটক করা হয়েছে।ওই ভবনের ফ্ল্যাট মালিক সমিতির সভাপতি মো. শাহজাহান জানান, পৌনে দুই বছর ধরে ব্যবসায়ী পরিচয়ে সাগর একটি ফ্ল্যাট ভাড়া নিয়ে থাকছিলেন। ফ্ল্যাটটির মাসিক ভাড়া ৩০ হাজার টাকা, সঙ্গে চার হাজার টাকা সার্ভিস চার্জ।
