
কক্সবাজারে মোস্তাক আহমদ (৩২) নামের এক ইয়াবা ব্যবসায়ীর লাশ উদ্ধার করেছে পুলিশ। আজ শুক্রবার সকালে শহরের কলাতলীর কাটাপাহাড় নামক স্থান থেকে তাঁর লাশ উদ্ধার করা হয়। পুলিশের ভাষ্যমতে, তিনি স্বরাষ্ট্র মন্ত্রণালয়ের তালিকাভুক্ত একজন ইয়াবা ব্যবসায়ী ছিলেন।
পুলিশের ভাষ্য, ইয়াবা বড়ির চোরাচালান নিয়ে দুই পক্ষের মধ্যে কথিত বন্দুকযুদ্ধে মোস্তাকের মৃত্যু হয়েছে। মোস্তাক আহমদ কক্সবাজার সদর উপজেলার ঝিলংজা ইউনিয়নের বড়ছড়া গ্রামের ফজল করিমের ছেলে।
ঘটনার সত্যতা নিশ্চিত করে কক্সবাজার সদর মডেল থানার ভারপ্রাপ্ত কর্মকর্তা (ওসি) মো. আসলাম হোসেন বলেন, শুক্রবার ভোরে কলাতলীর কাটাপাহাড় নামক স্থানে দুই পক্ষের মধ্যে বন্দুকযুদ্ধ হচ্ছে—এমন খবরের ভিত্তিতে পুলিশের একটি দল ঘটনাস্থলে পৌঁছে। ওই সময় দুর্বৃত্তরা জঙ্গলে পালিয়ে গেলেও পুলিশ ঘটনাস্থল থেকে গুলিবিদ্ধ এক ব্যক্তির মৃতদেহ উদ্ধার করে। এ সময় নিহত ব্যক্তির পাশ থেকে ৩ হাজার ইয়াবা বড়ি এবং দেশীয় একটি আগ্নেয়াস্ত্র ও তিনটি কার্তুজ উদ্ধার করা হয়। ময়নাতদন্তের জন্য লাশটি কক্সবাজার সদর হাসপাতাল মর্গে পাঠানো হয়েছে। পুলিশ প্রাথমিক তদন্তে জানতে পেরেছে, ইয়াবা চোরাচালান নিয়ে বিরোধের জেরে দুপক্ষের মধ্যে বন্দুকযুদ্ধের ঘটনা ঘটে এবং গুলিতে ঘটনাস্থলে নিহত হয়েছেন ইয়াবা ব্যবসায়ী মোস্তাক।
কক্সবাজার সদর মডেল থানার পরিদর্শক (ওসি-তদন্ত) বখতিয়ার উদ্দিন চৌধুরী বলেন, গুলিতে নিহত ব্যক্তি মোস্তাক আহমদ স্বরাষ্ট্র মন্ত্রণালয়ের তালিকাভুক্ত শীর্ষ ইয়াবা ব্যবসায়ী। তাঁর বিরুদ্ধে সদর মডেল থানাসহ জেলার বিভিন্ন থানায় সাতটি পৃথক মামলা রয়েছে।
