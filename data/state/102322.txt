
ঘূর্ণিঝড় রোয়ানুর আঘাতে ক্ষতিগ্রস্ত ব্যক্তিদের উদ্ধার ও ত্রাণকাজে ছয়টি জাহাজ, দ্রুতগতির বোটসহ পাঁচ শতাধিক নৌসদস্যকে মোতায়েন করেছে নৌবাহিনী। গতকাল সোমবার আন্তবাহিনী জনসংযোগ পরিদপ্তরের (আইএসপিআর) এক সংবাদ বিজ্ঞপ্তিতে এ তথ্য জানানো হয়েছে।বিজ্ঞপ্তিতে জানানো হয়, জলযানসহ এসব সদস্য উপকূলের দ্বীপ কুতুবদিয়া, মহেশখালী ও তৎসংলগ্ন এলাকায় মোতায়েন করা হয়েছে। তা ছাড়া টেকনাফ, কক্সবাজার ও চট্টগ্রামের উপকূলীয় অঞ্চলসহ গভীর সমুদ্রে নৌবাহিনীর বেশ কয়েকটি দল তল্লাশি কার্যক্রম চালিয়ে যাচ্ছে। কুতুবদিয়া, মহেশখালী ও তৎসংলগ্ন এলাকায় স্থানীয় প্রশাসনকে সহায়তা করার জন্য নৌবাহিনীর একাধিক কন্টিনজেন্টও কাজ করছে। নৌবাহিনীর জলযানগুলোতে করে এর মধ্যেই উল্লেখযোগ্য পরিমাণ খাদ্যসামগ্রী চাল, ডাল, গুড়, লবণ, বিশুদ্ধ পানি, খাবার স্যালাইন ও জীবন রক্ষাকারী ওষুধ ত্রাণ হিসেবে বিতরণের জন্য ক্ষতিগ্রস্ত এলাকায় নেওয়া হয়েছে।
