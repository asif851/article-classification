
নড়াইল-মাগুরা সড়কে একটি যাত্রীবাহী বাস নিয়ন্ত্রণ হারিয়ে পুকুরে পড়ে গিয়ে শিশুসহ দুজন নিহত হয়েছেন। আহত হয়েছেন অন্তত ৩৩ জন। আজ বৃহস্পতিবার বেলা সাড়ে ১১টার দিকে নড়াইল সদর উপজেলার ধোন্দা-ময়েনখোলা সংযোগ এলাকায় এ ঘটনা ঘটে।
নিহত ব্যক্তিরা হলেন মাগুরা জেলার মোহাম্মদপুর উপজেলার কালিশংকরপুর গ্রামের মিরাজের ছেলে আরাফাত (৭ মাস) এবং লোহাগড়া উপজেলার নলদী ইউনিয়নের নালিয়া গ্রামের পঙ্কজ মজুমদার (৬০)। তিনি পুরোহিত ছিলেন।  নড়াইল সদর হাসপাতাল ও থানা সূত্রে জানা গেছে, এ ঘটনায় গুরুতর আহত জাহানারা বেগমকে (৩৫) যশোর সদর হাসপাতালে ভর্তি করা হয়েছে। আহত ১২ জন নড়াইল সদর হাসপাতালে ভর্তি হয়ে চিকিৎসা নিচ্ছেন। এ ছাড়া আহত অন্তত ২০ জন এ হাসপাতাল থেকে প্রাথমিক চিকিৎসা নিয়েছেন। প্রত্যক্ষদর্শী ও আহত বাসযাত্রীরা জানান, ওই এলাকায় এসে গাড়ির গতি নিয়ন্ত্রক (ব্রেক) নষ্ট হয়। তখন বাসটি পাশের একটি গাছে ধাক্কা লেগে সড়কের পশ্চিম পাশের পুকুরে পড়ে যায়। পুকুরের পানিতে ডুবে শিশুটি ঘটনাস্থলেই মারা যায়। নড়াইল সদর হাসপাতালে নেওয়ার পথে ওই বৃদ্ধের মৃত্যু হয়। ফায়ার সার্ভিসের কর্মী ও পুলিশ সদস্যরা গিয়ে আহত ব্যক্তিদের উদ্ধার করে হাসপাতালে ভর্তি করেন।  নড়াইল সদর থানার ভারপ্রাপ্ত কর্মকর্তা (ওসি) মো. দেলোয়ার হোসেন খান ঘটনার সত্যতা নিশ্চিত করে বলেন, এ ব্যাপারে পদক্ষেপ নেওয়া হচ্ছে।
