
নড়াইলের লোহাগড়া পৌরসভা নির্বাচন আজ রোববার। নির্বাচনকে ঘিরে ভোটার ও প্রার্থীদের মধ্যে সংশয় তৈরি হয়েছে। সুষ্ঠু ভোট নিয়ে আশঙ্কা ব্যক্ত করে গতকাল শনিবার মেয়র পদে আওয়ামী লীগের বিদ্রোহী প্রার্থী আশরাফুল আলম সংবাদ সম্মেলন করেছেন।
পৌর শহরের লক্ষ্মীপাশা এলাকায় নির্বাচনী কার্যালয়ে আশরাফুল আলম ওই সংবাদ সম্মেলন করেন। তিনি বলেন, নৌকার সমর্থকেরা বাড়ি বাড়ি গিয়ে তাঁর নির্বাচনী এজেন্টদের ভয়ভীতি দেখাচ্ছেন। ভোটারদের প্রকাশ্যে ভোট দিতে হবে এমন হুমকি দেওয়া হচ্ছে। নির্বাচনের আগের রাতে ভোট কাটার আশঙ্কা আছে।
নির্বাচনে আশরাফুল আলম ছাড়াও মেয়র পদে আওয়ামী লীগের লিপি খানম, দলটির আরেক বিদ্রোহী প্রার্থী শরিফুল ইসলাম ও বিএনপির প্রার্থী নেওয়াজ আহম্মেদ ঠাকুর প্রতিদ্বন্দ্বিতা করছেন।
পৌরবাসী জানান, নির্বাচনের আগেই পরিবেশ উত্তপ্ত হয়ে উঠেছে। গত বুধবার রাতে দুটি পিস্তলসহ এক প্রার্থীর সমর্থক গ্রেপ্তার হন। ওই রাতে আশরাফুল আলমের সমর্থকদের সঙ্গে পুলিশের সংঘর্ষ হয়। এতে পুলিশের তিন কর্মকর্তাসহ পাঁচজন পুলিশ সদস্য এবং ইউপি চেয়ারম্যান মতিয়ার রহমানসহ আশরাফুলের ১৫ জন সমর্থক আহত হন। পরদিন মতিয়ার রহমানসহ ২০ জনের নাম উল্লেখ করে এবং অজ্ঞাতনামা ২০০ জনকে আসামি করে পুলিশের ওপর হামলার অভিযোগে মামলা হয়। এর জের ধরে কচুবাড়িয়া ওয়ার্ড আওয়ামী লীগের সভাপতি বিবেক দাসের বাড়িতে আগুন দেওয়ার অভিযোগে আশরাফুল আলমসহ ৩৯ জনকে আসামি করে লোহাগড়া থানায় মামলা হয়েছে।
এদিকে সহিংসতা ও সুষ্ঠু ভোট নিয়ে ভোটারদের মধ্যে আশঙ্কা রয়েছে। মাইটকুমড়া গুচ্ছগ্রামের বাসিন্দা বিউটি বেগম বলেন, ‘শুনতিছি ভোটের দিন ও পরে মারামারি হবে। ভোট বলে আগেই দিয়া হয়ে যাবে। তাইতি ভোট দিতি যাব কি না ভাবতিছি।’
রিটার্নিং কর্মকর্তা ও জেলা নির্বাচন কর্মকর্তা আনোয়ার হোসেন বলেন, ভোট অবশ্যই সুষ্ঠু হবে। সুষ্ঠু নির্বাচনের লক্ষ্যে প্রতিটি কেন্দ্রে ১ জন কর্মকর্তাসহ ১০ জন সশস্ত্র পুলিশ এবং প্রতিটিতে ৮ সদস্যের পুলিশের একটি ভ্রাম্যমাণ দল টহলে থাকবে।
