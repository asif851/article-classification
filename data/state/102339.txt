

নবনিযুক্ত শিক্ষা প্রতিমন্ত্রী (মাদ্রাসা ও কারিগরি) কাজী কেরামত আলী বলেছেন, চেয়ারে বসানো হয়েছে বসে থাকার জন্য নয়। কারিগরি শিক্ষার একটি বিষয়কে মাধ্যমিক স্তর থেকে বাধ্যতামূলক করতে কাজ শুরু করা হবে।

রাজবাড়ী-১ (রাজবাড়ী সদর ও গোয়ালন্দ) আসনের চারবারের নির্বাচিত সংসদ সদস্য কাজী কেরামত আলী। মন্ত্রিত্ব পাওয়ার পর আজ শনিবার নিজ জেলা রাজবাড়ীতে যাওয়ার পথে ফেরিঘাটে তিনি প্রথম আলোকে এ কথা বলেন।
কাজী কেরামত আলী বলেন, ‘নতুন বছরের উপহার হিসেবে প্রধানমন্ত্রী রাজবাড়ীবাসীকে উপহার হিসেবে মন্ত্রিত্ব দিয়েছেন। এ জন্য রাজবাড়ী জেলাবাসীর পক্ষ থেকে প্রধানমন্ত্রীর প্রতি কৃতজ্ঞতা প্রকাশ ও ধন্যবাদ জ্ঞাপন জানাই। রাজবাড়ীবাসীর ভালোবাসার প্রতিদান হিসেবে মন্ত্রিত্ব পেয়েছি। তাই রাজবাড়ী জেলার জন্য কাজে অগ্রাধিকার থাকবে।’
শিক্ষা প্রতিমন্ত্রী বলেন, ‘আমাকে এ চেয়ারে বসানো হয়েছে বসে থাকার জন্য নয়। সব সময় বলে এসেছি, দেশের বেকার সমস্যা সমাধান করতে হলে আগে কারিগরি শিক্ষার প্রতি গুরুত্ব বাড়াতে হবে। যেহেতু সে দায়িত্ব পেয়েছি, তাই এটাকে কাজে লাগাতে চাই।’
শিক্ষা প্রতিমন্ত্রীর ফেরার খবরে রাজবাড়ী ও গোয়ালন্দ উপজেলার আওয়ামী লীগ ও সহযোগী সংগঠনের নেতা–কর্মীদের মধ্যে উৎসাহ দেখা দেয়। দুপুরে দৌলতদিয়া ঘাটে কয়েক হাজার নেতা–কর্মী ও সাধারণ মানুষ প্রতিমন্ত্রীকে ফুল ছিটিয়ে শুভেচ্ছা জানান।
