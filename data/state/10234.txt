
সারা দেশে জামায়াতে ইসলামীর ডাকা ৪৮ ঘণ্টার লাগাতার হরতাল চলছে। এ জন্য কড়া নিরাপত্তাব্যবস্থা নেওয়া হয়েছে।রাজধানীসহ দেশের বিভিন্ন স্থানে কিছু বিচ্ছিন্ন ঘটনার খবর পাওয়া গেছে।রাজধানীর কয়েকটি জায়গায় ঝটিকা মিছিল ও ককটেল বিস্ফোরিত হয়েছে।আজ মঙ্গলবার ও কাল বুধবার সারা দেশে ৪৮ ঘণ্টার লাগাতার হরতাল কর্মসূচির কারণে কর্মস্থলে ফিরতে দুর্ভোগে পড়েছেন ঈদের ছুটিতে বাড়িতে যাওয়া মানুষ ।প্রথমে ১২ ও ১৩ আগস্ট হরতাল ডাকার পর ব্যাপক সমালোচনার মুখে তা এক দিন (সোমবার) পিছিয়ে ১৩ ও ১৪ আগস্ট করে জামায়াত।১ আগস্ট রাজনৈতিক দল হিসেবে নির্বাচন কমিশনের দেওয়া জামায়াতের নিবন্ধন হাইকোর্ট অবৈধ ঘোষণা করে রায় দেন। ওই দিনই ‘জামায়াতকে নিশ্চিহ্ন করার ষড়যন্ত্র, দলের নেতাদের হত্যার চক্রান্ত ও জাতীয় সংসদ নির্বাচন বানচাল করে অবৈধভাবে ক্ষমতা দীর্ঘায়িত করার জন্য সরকার পরিকল্পনা করছে’—এমন দাবি করে এর প্রতিবাদে হরতালের ডাক দেয় জামায়াত।
প্রত্যক্ষদর্শী ও পুলিশ সূত্রে জানা যায়, হরতালের সমর্থনে আজ মঙ্গলবার সকালে রাজধানীর কয়েকটি জায়গায় ঝটিকা মিছিল করেছেন ও ককটেলের বিস্ফোরণ ঘটিয়েছেন জামায়াত-শিবিবের নেতা-কর্মীরা।
রাজধানীর কল্যাণপুরে সকাল পৌনে সাতটার দিকে ১০-১৫ জন শিবির-সমর্থক একটি ঝটিকা মিছিল বের করেন। তাঁরা পাঁচটির মতো ককটেলের বিস্ফোরণ ঘটান। এ সময় তাঁদের ছত্রভঙ্গ করতে তিনটি ফাঁকা গুলি ছোড়ে পুলিশ।
এ ছাড়া গুলশানের শাহজাদপুরে ঝটিকা মিছিল ও কয়েকটি ককটেলের বিস্ফোরণ ঘটিয়েছেন জামায়াত-শিবিরের নেতা-কর্মীরা। তবে রাজপথে রিকশা, সিএনজিচালিত অটোরিকশা, বাস, কিছুসংখ্যক প্রাইভেট কার চলছে। ঢাকা থেকে দূরপাল্লার কোনো বাস না ছাড়লেও ট্রেন চলছে।
ঢাকার বাইরে মেহেরপুর, রাজশাহী, ফেনীসহ কয়েকটি জায়গায় হরতালের সমর্থনে বিচ্ছিন্ন কিছু ঘটনা ঘটার খবর পাওয়া গেছে।
 

