
রাজধানীর খিলগাঁও এলাকায় গত শনিবার গভীর রাতে একটি ট্রাক থেকে ৬০ হাজার ইয়াবাসহ দুজনকে গ্রেপ্তার করেছে ঢাকা মহানগর গোয়েন্দা (ডিবি) পুলিশ। গ্রেপ্তার দুজন হলেন রাকিব আলী ও হাসান আলী। ঢাকা মহানগর পুলিশের উপকমিশনার (গণমাধ্যম) মুনতাসিরুল ইসলাম জানান, দেশের বিভিন্ন সীমান্ত এলাকা থেকে ট্রাকে মালামাল নিয়ে ঢাকায় আসেন গ্রেপ্তার এ দুজন। গোপন সংবাদের ভিত্তিতে অভিযান চালিয়ে তাঁদের ট্রাক থেকে ইয়াবা উদ্ধার করা হয়। ডিবি কর্মকর্তারা জানান, এ চক্রটি সীমান্ত এলাকা থেকে ইয়াবার চালান ঢাকাসহ দেশের বিভিন্ন এলাকায় পৌঁছে দেয়।
