
বাগেরহাটে নাগেরবাজার এলাকায় রাস্তার পাশের এক খাবার হোটেলের পেছনের অংশে রান্নাঘর। সেই রান্নাঘরেই রয়েছে প্যান বসানো উন্মুক্ত শৌচাগার। স্যাঁতসেঁতে দেয়াল, মেঝে ভেজা। সেখানেই রাখা হচ্ছে রান্না করা খাবার। চলছে থালাবাসন ধোয়া-মোছা। এমনই অস্বাস্থ্যকর পরিবেশে নামহীন রেস্তোরাঁ চালাচ্ছিলেন বাবুল সাহা।
আজ বুধবার দুপুরে হোটেলে ভ্রাম্যমাণ আদালত অভিযান চালিয়ে বাবুল সাহাকে ছয় মাসের বিনাশ্রম কারাদণ্ড দিয়ে কারাগারে পাঠিয়েছেন।তা ছাড়া ভ্রাম্যমাণ আদালত এ সময় অস্বাস্থ্যকর ও নোংরা পরিবেশে খাবার তৈরি এবং পরিবেশনের অভিযোগে ‘সততা হোটেল’ নামের আরেকটি হোটেলের মালিককে ভোক্তা অধিকার সংরক্ষণ আইনে ২৫ হাজার টাকা জরিমানা করেন।
বাগেরহাটের নির্বাহী ম্যাজিস্ট্রেট এ এইচ ইরফান উদ্দিন আহমেদ ও মো. ফারুক-আল-মাসুদ এই ভ্রাম্যমাণ আদালত পরিচালনা করেন।
নির্বাহী ম্যাজিস্ট্রেট ইরফান উদ্দিন আহমেদ বলেন, খাবার হোটেলের অস্বাস্থ্যকর পরিবেশ নিয়ে একটি পত্রিকায় প্রকাশিত সংবাদ দেখে বাগেরহাটের জেলা প্রশাসক তপন কুমার বিশ্বাসের নির্দেশে ভ্রাম্যমাণ আদালত পরিচালনা করা হয়। বাবুল সাহার ওই হোটেলের রান্নাঘরে চরম অস্বাস্থ্যকর স্যাঁতসেঁতে পরিবেশ, উন্মুক্ত শৌচাগার এবং সেখানেই থালাবাসন ধোয়া-মোছার কাজ করতে দেখা যায়। হোটেলের রেফ্রিজারেটরে কাঁচা মাছ-মাংসের সঙ্গে দই, বাসি ডাল ও রান্না করা তরকারি রাখা ছিল। হোটেলের মালিক বাবুল সাহাকে ভোক্তা অধিকার সংরক্ষণ আইনের আওতায় ছয় মাসের বিনাশ্রম কারাদণ্ডের আদেশ দিয়ে বাগেরহাট কারাগারে পাঠানো হয়েছে।
এর আগে সকালে ফকিরহাট উপজেলার নওয়াপাড়া এলাকায় খুলনা-বাগেরহাট মহাসড়কে বাংলাদেশ পরিবেশ আইন, ১৯৯৫ অমান্যের দায়ে চার ট্রাকমালিককে আট হাজার টাকা অর্থদণ্ড করেন একই আদালত।
