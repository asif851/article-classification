
নাটোর শহরে যুবলীগের দুই নেতাকে ধারালো অস্ত্র দিয়ে কুপিয়ে জখম করেছে দুর্বৃত্তরা। হামলায় একজনের কবজির রগ কেটেছে। গতকাল শুক্রবার রাতে শহরের ভবানিগঞ্জ এলাকায় এ ঘটনা ঘটে। আহত ব্যক্তিরা হলেন উপজেলা যুবলীগের যুগ্ম সম্পাদক নুর ইসলাম ও পৌর যুবলীগের সদস্য ইমন হোসেন। ইমনের বাঁ হাতের কবজির রগ কেটে গেছে। আহত দুজনের বাড়ি শহরের উত্তর পটুয়াপাড়া এলাকায়। পুলিশ ও কয়েকজন প্রত্যক্ষদর্শীর ভাষ্য, গতকাল রাত সোয়া নয়টার দিকে ভবানিগঞ্জ এলাকায় যুবলীগ নেতা গোপাল চন্দ্রের ব্যক্তিগত কার্যালয়ে বসে গল্প করছিলেন নুর ও ইমন। এ সময় কয়েকজন দুর্বৃত্ত ওই কার্যালয়ে ঢুকে তাঁদের ওপর ধারালো অস্ত্র দিয়ে হামলা করে। হামলায় ইমনের বাঁ হাতের কবজির রগ কেটে যায়। অন্যজনের হাতে ও পিঠে জখম হয়েছে। পরে হামলাকারীরা পালিয়ে যায়। ঘটনার পর স্থানীয় লোকজন নুর ও ইমনকে উদ্ধার করে নাটোর সদর হাসপাতালে নিয়ে যান। সদর হাসপাতালের আবাসিক চিকিৎসক আবুল কালাম আজাদ বলেন, ইমনের বাঁ কবজির ওপরের জখমটা গুরুতর। তাঁর রগ কেটে গেছে।নাটোর সদর থানার ভারপ্রাপ্ত কর্মকর্তা (ওসি) ফরিদুল ইসলাম বলেন, এ ব্যাপারে এখন পর্যন্ত কেউ অভিযোগ করেননি। তবে হামলাকারীদের শনাক্ত করতে কাজ করছে পুলিশ।
