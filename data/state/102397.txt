
পর্যটনবিষয়ক প্রতিবেদনের জন্য ১০ জন সাংবাদিককে পুরস্কার দিয়েছে বাংলাদেশ টুরিজম বোর্ড এবং অ্যাভিয়েশন অ্যান্ড টুরিজম জার্নালিস্ট ফোরাম অব বাংলাদেশ (এটিজেএফবি)। গতকাল শনিবার রাজধানীর হোটেল অবকাশ মিলনায়তনে সাংবাদিকদের হাতে সনদ ও পুরস্কারের চেক তুলে দেন বেসামরিক বিমান পরিবহন ও পর্যটনমন্ত্রী রাশেদ খান মেনন।অনুষ্ঠানে রাশেদ খান মেনন বলেন, পুরস্কার পাওয়া সাংবাদিকদের প্রতিবেদনগুলো পর্যটনশিল্পের বিকাশে সহায়তা করবে। তিনি বলেন, অনেক প্রতিবন্ধকতা থাকার পরও সাহস করেই ২০১৬ সালকে পর্যটনবর্ষ ঘোষণা করেছে সরকার। এর মাধ্যমে পর্যটন খাতে গতি আসবে।অনুষ্ঠান শেষে মন্ত্রী সাংবাদিকদের হাতে সনদ ও চেক তুলে দেন। পুরস্কার পাওয়া ব্যক্তিরা হলেন কালের কণ্ঠ-এর মাসুদ রুমী, প্রথম আলোর শরিফুল হাসান, ইনডিপেনডেন্ট টেলিভিশনের নীলাদ্রি মহারত্ন, যুগান্তর-এর মিজান চৌধুরী, সমকাল-এর কামরান সিদ্দীকি, ভোরের কাগজ-এর ইমরান পাটওয়ারী, ইউএনবির এ কে এম মঈনউদ্দিন, বিটিভির খালিদ আহসান, সময় টিভির ইমতিয়াজ আহমেদ ও এটিএন নিউজের রাজীব ঘোষ। তাঁদের প্রত্যেককে ৬০ হাজার টাকা ও সনদ দেওয়া হয়।অনুষ্ঠানে সভাপতিত্ব করেন এটিজেএফবির সভাপতি নাদিরা কিরন। আরও বক্তব্য দেন বেসামরিক বিমান পরিবহন ও পর্যটন মন্ত্রণালয়ের সচিব খোরশেদ আলম চৌধুরী, পর্যটন করপোরেশনের চেয়ারম্যান অপরূপ চৌধুরী, টুরিজম বোর্ডের প্রধান নির্বাহী কর্মকর্তা আখতারুজ্জামান জামান খান, সাংবাদিক কাজী ওয়াহিদুল আলম।
