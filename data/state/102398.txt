
সড়ক দুর্ঘটনায় আহত প্রতিবন্ধী বৃদ্ধ মকছেদ আলী অবশেষে একটি ব্যাটারিচালিত ভ্যানগাড়ি পেয়েছেন। গতকাল বুধবার দুপুরে ঝিনাইদহ সদর থানা কর্তৃপক্ষ মকছেদ আলীকে ওই গাড়িটি উপহার দেয়।মকছেদ আলী ঝিনাইদহ সদর থানার গান্না ইউনিয়নের পাইকপাড়া গ্রামের মান্দার আলীর ছেলে। ১৪ অক্টোবর ঝিনাইদহ-যশোর সড়কের তেঁতুলতলা এলাকায় বাসের ধাক্কায় তাঁর ভ্যানগাড়িটি ভেঙে যায়। এ নিয়ে ১৫ অক্টোবর প্রথম আলোতে একটি প্রতিবেদন প্রকাশিত হয়। এরপর ঝিনাইদহ সদর থানার ভারপ্রাপ্ত কর্মকর্তা (ওসি) হাসান হাফিজুর রহমান ওই প্রতিবন্ধীকে একটি ভ্যানগাড়ি দেওয়ার ইচ্ছা প্রকাশ করেন। গতকাল ঝিনাইদহের পুলিশ সুপার আলতাফ হোসেন মকছেদ আলীকে ভ্যানগাড়িটি দেন। গাড়িটি পেয়ে খুব খুশি মকছেদ আলী। তিনি বলেন, এখন আর তাঁকে কষ্ট করে হাত ঘুরিয়ে ভ্যান চালাতে হবে না। আনন্দের সঙ্গে তিনি চলাফেরা করতে পারবেন।এ সময় উপস্থিত ছিলেন অতিরিক্ত পুলিশ সুপার আজবাহার আলী শেখ, সহকারী পুলিশ সুপার (সদর সার্কেল) গোপীনাথ কানজিলাল, সদর থানার ভারপ্রাপ্ত কর্মকর্তা (তদন্ত) শাহীন উদ্দিন প্রমুখ।ওসি হাসান হাফিজুর রহমান বলেন, চিকিৎসার জন্য মকছেদ আলীকে এক হাজার টাকা দেওয়া হয়েছে।
