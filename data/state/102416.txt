
একটি ভোটও দিলেন না চাঁদপুরের ফরিদগঞ্জের দক্ষিণ রূপসা ইউনিয়নের নারীরা। বরাবরের মতোই গতকাল শনিবার অনুষ্ঠিত ইউনিয়ন পরিষদ (ইউপি) নির্বাচনে ভোট দেওয়া থেকে বিরত ছিলেন তাঁরা। তবে কয়েকজন উৎসুক নারীকে ভোটকেন্দ্রের আশপাশে দেখা গেছে। অবশ্য তাঁরা কেউ ভোট দেননি।এই ইউনিয়নের কাউনিয়া হানাফিয়া ফাজিল মাদ্রাসা, পশ্চিম কাউনিয়া উচ্চবিদ্যালয়, চরমান্দারি শহীদ স্মৃতি প্রাথমিক বিদ্যালয় ও গ্রিদো কালিন্দিয়া উচ্চবিদ্যালয় ভোটকেন্দ্র ঘুরে কোনো নারী ভোটারকে চোখে পড়েনি। সবকটি কেন্দ্রেই নিয়মানুযায়ী নারীদের জন্য আলাদা লাইন ও বুথের ব্যবস্থা ছিল। কিন্তু নারী ভোটার না আসায় সারা দিনই গল্পগুজব করে সময় কাটে নির্বাচন-সংশ্লিষ্ট কর্মকর্তা-কর্মচারীদের।চরমান্দারি শহীদ স্মৃতি প্রাথমিক বিদ্যালয় ভোটকেন্দ্রের কাছে দাঁড়িয়ে ছিলেন রিনা বেগম নামের এক নারী। তিনি বলেন, ‘মহিলা গো ভোট নাই। দেখতে আইছি কেমনে ভোট চলে।’চাঁদপুর জেলা প্রশাসনের সহকারী কমিশনার শেখ আবদুল্লাহ সাদীদ প্রথম আলোকে বলেন, ‘এই এলাকার যতগুলো কেন্দ্রে গিয়েছি, কোনো নারী ভোটারের উপস্থিতি চোখে পড়েনি, কাউকে দেখিওনি। কথিত আছে, ওই এলাকায় কলেরার প্রকোপ হওয়ার পর জৈনপুরের একজন পীর সাহেব ওই ইউনিয়নের নারীদের ভোট দিতে নিষেধ করেছিলেন। এরপর থেকে ৫০ বছর ধরে ওই ইউনিয়নের নারীরা ভোট দেন না।’
