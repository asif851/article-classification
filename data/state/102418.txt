
সিরাজগঞ্জের তাড়াশ উপজেলায় তাড়াশ হাফিজিয়া ফোরকানিয়া মাদ্রাসা ও এতিমখানার ২৬টি আমগাছ রাতের আঁধারে কেটে ফেলেছে দুর্বৃত্তরা। একই সঙ্গে মাদ্রাসার নামফলক ও শ্রেণিকক্ষের বেড়ার টিন কুপিয়ে নষ্ট করেছে। শুক্রবার দিবাগত রাতে এই ঘটনা ঘটে।
মাদ্রাসার সহকারী শিক্ষক মো. সাইদুর রহমান প্রথম আলোকে বলেন, দুই বছর আগে লাগানো গাছগুলো দুর্বৃত্তরা কেটে ফেলেছে। মাদ্রাসার ভেতরে স্থাপন করা নামফলক ও শ্রেণিকক্ষের বেড়াও ভাঙচুর করেছে তারা। এ বিষয়ে মাদ্রাসা ও এতিমখানার অধ্যক্ষ মো. গোলাম ইয়াসিন প্রথম আলোকে বলেন, মাদ্রাসায় এখন পরীক্ষা চলছে। এ ছাড়া ক্লাস ছুটি থাকায় রাতে কেউ দায়িত্বে ছিল না। এ সুযোগে দুর্বৃত্তরা মাদ্রাসার গাছগুলো কেটে বড় ধরনের ক্ষতি করল।
তাড়াশ থানার ভারপ্রাপ্ত কর্মকর্তা (ওসি) মো. মনজুর রহমান বলেন, শত্রুতা করে এ ঘটনা ঘটানো হতে পারে। অভিযোগ পেলে তদন্ত করে প্রয়োজনীয় ব্যবস্থা নেওয়া হবে।
