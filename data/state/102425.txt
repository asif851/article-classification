
তিন পার্বত্য জেলা—রাঙামাটি, খাগড়াছড়ি ও বান্দরবানে টানা ৭২ ঘণ্টার হরতাল শুরু হয়েছে। পার্বত্য চট্টগ্রাম ভূমিবিরোধ নিষ্পত্তি কমিশন আইন ২০০১ সংশোধনের সিদ্ধান্ত বাতিলের দাবিতে আজ রোববার ভোর ছয়টা থেকে হরতাল শুরু হয়। পার্বত্য চট্টগ্রাম সম-অধিকার আন্দোলনসহ পাঁচটি সংগঠন এ হরতালের ডাক দেয়।
হরতাল চলাকালে কোথাও কোনো অপ্রীতিকর ঘটনার খবর পাওয়া যায়নি। রাঙামাটি শহরের ভেতরে এবং দূরপাল্লার যানবাহন চলাচল করছে না। অফিস-আদালত খোলা থাকলেও লোকসমাগম কম। শহরের বিভিন্ন গলিতে দোকানপাট খোলা আছে, তবে মূল সড়কের দোকানপাট বন্ধ।
সকাল থেকে বৃষ্টি থাকায় শহরের কোথাও পিকেটার দেখা যায়নি। শহরের বিভিন্ন গুরুত্বপূর্ণ এলাকা, বিশেষ করে যেসব এলাকায় আদিবাসী ও বাঙালি সমাগম ঘটে, ওই সব এলাকায় পুলিশ মোতায়েন রয়েছে।
রাঙামাটি কোতোয়ালি থানার ভারপ্রাপ্ত কর্মকর্তা (ওসি) সাইফুল আলম চৌধুরী প্রথম আলো ডটকমকে বলেন, হরতালে কোথাও কোনো অপ্রীতিকর ঘটনা ঘটেনি। শান্তিপূর্ণভাবে হরতাল চলছে।
