
বিএনপির মহাসচিব মির্জা ফখরুল ইসলাম আলমগীর বলেছেন, তারেক রহমানের বিরুদ্ধে গ্রেপ্তারি পরোয়ানা জারি তাঁর বিরুদ্ধে সরকারের ধারাবাহিক আক্রমণেরই অংশ। সার্চ কমিটি নিয়ে মানুষের মাঝে যে ক্ষোভ তৈরি হয়েছে, তা থেকে দৃষ্টি ফেরাতেই এই পরোয়ানা জারি করা হয়েছে বলে তিনি দাবি করেন। আজ বৃহস্পতিবার এক বিবৃতিতে মির্জা ফখরুল এসব কথা বলেন।
অন্যদিকে মির্জা ফখরুল এই বিবৃতি দেওয়ার কিছুক্ষণ আগে এক ব্রিফিংয়ে বিএনপির সিনিয়র যুগ্ম মহাসচিব রুহুল কবির রিজভী দাবি করেন, তারেক রহমানের বিরুদ্ধে গ্রেপ্তারি পরোয়ানা জারি সরকারের ইচ্ছারই প্রতিফলন।
আজ জিয়া অরফানেজ ট্রাস্ট দুর্নীতি মামলায় তারেক রহমানের বিরুদ্ধে গ্রেপ্তারি পরোয়ানা জারি করে আদালত। এর নিন্দা জানিয়ে মির্জা ফখরুল বলেন, ‘দেশের জনগণ বিশ্বাস করে যে জাতীয়তাবাদী শক্তির ধারক-বাহক জিয়া পরিবারকে নিশ্চিহ্ন এবং রাজনীতি থেকে দূরে সরিয়ে রাখার জন্যই একের পর মিথ্যা মামলা দায়ের ও গ্রেপ্তারি পরোয়ানা জারি করা হচ্ছে।’
মির্জা ফখরুল বলেন, গ্রেপ্তারি পরোয়ানা জারির ঘটনা দলীয় লোকদের দিয়ে সার্চ কমিটি গঠন করার ফলে জনমনে যে ক্ষোভ ও অসন্তোষ দেখা দিয়েছে, তা থেকে জনদৃষ্টিকে ভিন্ন খাতে প্রবাহিত করারই সুস্পষ্ট কৌশল।
মির্জা ফখরুলের বিবৃতির আগে একই বিষয়ে প্রতিক্রিয়া জানাতে সন্ধ্যায় নয়াপল্টনে দলের কেন্দ্রীয় কার্যালয়ে ব্রিফিং করেন বিএনপির সিনিয়র যুগ্ম মহাসচিব রুহুল কবির রিজভী। তিনি বলেন, ‘সম্পূর্ণ রাজনৈতিক প্রতিহিংসায় সরকার জিয়া পরিবারকে হেয় প্রতিপন্ন করার জন্য একের পর এক মামলা দিয়ে গ্রেপ্তারি পরোয়ানা জারি করাচ্ছে।’
রিজভী দাবি করেন, তারেক রহমান ১/১১ সরকারের নির্যাতনে অসুস্থ হয়ে আদালতের অনুমতি নিয়ে দীর্ঘদিন ধরে যুক্তরাজ্যে চিকিৎসাধীন রয়েছেন। তিনি এখনো পুরোপুরি সুস্থ নন।
আরও পড়ুন: 
তারেকের বিরুদ্ধে গ্রেপ্তারি পরোয়ানা
