
জেলা পরিষদ চেয়ারম্যান নির্বাচন রসিকতা বলে মন্তব্য করেছেন বিএনপির স্থায়ী কমিটির সদস্য নজরুল ইসলাম খান। তিনি বলেন, ৫ জানুয়ারির সংসদ নির্বাচন যেমন প্রহসনের ছিল, তেমনি জেলা পরিষদের নির্বাচনও আরেকটি লোক দেখানো প্রহসনের নির্বাচন হবে।
আজ মঙ্গলবার সকালে জাতীয়তাবাদী সামাজিক সাংস্কৃতিক সংস্থার (জাসাস) ৩৮তম প্রতিষ্ঠাবার্ষিকী উপলক্ষে বিএনপির প্রতিষ্ঠাতা জিয়াউর রহমানের কবরে শ্রদ্ধা জানানোর পর বিএনপি নেতা নজরুল এ কথা বলেন।
বিএনপি নেতা বলেন, জেলা পরিষদ নির্বাচনে বিএনপি অংশ নিচ্ছে না। নেওয়ার সুযোগও নেই। অথচ এই নির্বাচনেও তারা (আওয়ামী লীগ) নিজেরা নিজেরা টাকা খরচ করছে। স্বভাব খারাপ হলে যা হয় আরকি।
বিএনপির এই নেতা বলেন, ‘বিগত উপজেলা, পৌরসভা ও ইউনিয়ন পরিষদ নির্বাচনে জোর করে ফলাফল পাল্টে দেওয়া হয়েছে। আমরা উপজেলা নির্বাচনের প্রথম ও দ্বিতীয় দফায় আশান্বিত ছিলাম। পরবর্তী ধাপগুলো জোর করে দখল করে নেওয়া হয়েছে। পৌর নির্বাচনেও তা–ই করেছে। ইউপি নির্বাচনে তো মনোনয়ন দাখিলই করতে দেওয়া হয়নি।’
নজরুল ইসলাম বলেন, জোর করে যাঁদের নির্বাচিত করা হয়েছে, তাঁদের ভোটে জেলা পরিষদের নির্বাচন হবে। তাই তাঁদের এই নির্বাচন রসিকতা।
সেখানে জাসাসের কেন্দ্রীয় সভাপতি আব্দুল মালেক, সাধারণ সম্পাদক মনির খানসহ দলের বিভিন্ন নেতা উপস্থিত ছিলেন।
