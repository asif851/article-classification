
কিশোরগঞ্জের দুই উপজেলা করিমগঞ্জ ও পাকুন্দিয়ায় আজ শনিবার ১৪৪ ধারা জারি করা হয়েছে। আওয়ামী লীগের দুই পক্ষ একই স্থানে, একই সময়ে সমাবেশ ডাকায় অপ্রীতিকর পরিস্থিতি এড়াতে প্রশাসন এ আদেশ জারি করে।
করিমগঞ্জ: উপজেলা নির্বাহী কর্মকর্তা (ইউএনও) মোহাম্মদ গোলাম কবির প্রথম আলোকে বলেন, উপজেলা আওয়ামী লীগের দুই পক্ষ পাল্টাপাল্টি সম্মেলন ডাকায় আজ সকাল আটটা থেকে পরবর্তী নির্দেশ না দেওয়া পর্যন্ত উপজেলার নিয়ামতপুর উচ্চবিদ্যালয় মাঠ ও এর আশপাশে ১৪৪ ধারা বলবৎ থাকবে।
দলটির নেতা-কর্মীদের সঙ্গে কথা বলে জানা গেছে, এই দ্বন্দ্বে করিমগঞ্জ উপজেলা আওয়ামী লীগের আহ্বায়ক নাসিরুল ইসলাম খান একপক্ষের এবং কিশোরগঞ্জ জেলা শ্রমিক লীগের সভাপতি এ বি এম সিরাজুল ইসলাম আরেক পক্ষের নেতৃত্ব দিচ্ছেন। নাসিরুল পক্ষ আওয়ামী লীগের ইউনিয়ন কমিটি গঠনের উদ্যোগ নেন। একই উদ্যোগ নেন সিরাজুলের সমর্থকেরাও। আজ সকাল ১০টায় নিয়ামতপুর উচ্চবিদ্যালয় মাঠে নিয়ামতপুর ইউনিয়ন সম্মেলন ডাকে নাসিরুল পক্ষ। সিরাজুরের সমর্থকেরা একই স্থানে কর্মসূচি দিলে প্রশাসন ১৪৪ ধারা জারি করে।
পাকুন্দিয়া: ইউএনও মোশারফ হোসেন প্রথম আলোকে জানান, একই স্থানে একই সময় ক্ষমতাসীন দলের দুটি পক্ষ সভা ডাকায় প্রশাসন উপজেলার পাকুন্দিয়া বালিকা উচ্চবিদ্যালয় মাঠ ও এর আশপাশের এলাকায় ১৪৪ জারি করেছে। আজ সকাল থেকে পরবর্তী নির্দেশ না দেওয়া পর্যন্ত এই আদেশ কার্যকর থাকবে।
দলীয় নেতা-কর্মীদের সঙ্গে কথা বলে জানা গেছে, ১৫ বছর ধরে পাকুন্দিয়া উপজেলা আওয়ামী লীগের পূর্ণাঙ্গ কমিটি নেই। আহ্বায়ক কমিটি দিয়ে কাজ চলছে। আহ্বায়ক পদত্যাগ করে দল থেকে দূরে আছেন। এ অবস্থায় দুই যুগ্ম আহ্বায়ক রফিকুল ইসলাম ও মোতাহার হোসেন দলের কার্যক্রম চালাচ্ছেন। স্থানীয় সাংসদ সোহরাব হোসেনের অনুগত নেতা-কর্মীরা বিষয়টি মেনে নিতে না পেরে বর্তমান নেতৃত্বের বিরুদ্ধে অবস্থান নিয়েছেন। দলীয় কোন্দলের চরম অবস্থায় করণীয় নির্ধারণ করতে আহ্বায়ক কমিটি আজ সকাল ১০টায় পাকুন্দিয়া বালিকা উচ্চবিদ্যালয় মাঠে বর্ধিতসভা ডাকে। উপজেলা ছাত্রলীগ ও শ্রমিক লীগ জোটবদ্ধ হয়ে একই স্থানে মতবিনিময় সভা করার অনুমতি চেয়ে প্রশাসনে কাছে আবেদন করে।
কিশোরগঞ্জের পাকুন্দিয়ায় ১৪৪ ধারা
