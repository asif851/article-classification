
পরনে প্যান্ট-শার্ট। পায়ে স্যান্ডেল। চোখে চশমা, পকেটে চিপস। চেয়ারে আধা শোয়া। আনুমানিক ৩০ বছর বয়সী এমন এক ব্যক্তির লাশ পড়ে ছিল কক্সবাজার সৈকতের সি-ইন পয়েন্টে। গতকাল শনিবার সকালে লাশটি উদ্ধার করেছে পুলিশ।কক্সবাজার সদর মডেল থানার ভারপ্রাপ্ত কর্মকর্তা (ওসি) মো. মাহফুজুর রহমান বলেন, সকাল নয়টায় পুলিশ সৈকতে বসানো ছাতার নিচে চেয়ারের ওপর থেকে আধা শোয়া অবস্থায় লাশটি উদ্ধার করে। পরে ময়নাতদন্তের জন্য কক্সবাজার সদর হাসপাতালে পাঠানো হয়। সম্ভবত গভীর রাতে লোকটির মৃত্যু হয়। তবে শরীরে কোনো আঘাতের চিহ্ন পাওয়া যায়নি। ঘটনাস্থল থেকে একটি সেভেন আপের খালি বোতল, পকেটে চিপস, পায়ে লাগানো এক জোড়া স্যান্ডেল উদ্ধার করা হয়েছে। লোকটি কোন হোটেলে ছিলেন, তাও জানা সম্ভব হয়নি। ময়নাতদন্ত প্রতিবেদন হাতে এলে মৃত্যুরহস্য জানা যাবে।গতকাল সন্ধ্যা পর্যন্ত নানাভাবে চেষ্টা করেও পুলিশ লাশের পরিচয় উদ্ঘাটন করতে পারেনি বলেন জানান ওসি মাহফুজুর।সৈকতে গোসলে নেমে নিখোঁজ পর্যটকদের উদ্ধারের দায়িত্বে নিয়োজিত জেলা প্রশাসনের ডুবুরি খোরশেদ আলম বলেন, সৈকতের ওই এলাকায় রাতের টহল থাকে না। সকাল সাতটার দিকে উদ্ধারকর্মীরা চেয়ারের ওপর শোয়া অবস্থায় ওই পর্যটকের লাশ পড়ে থাকতে দেখে পুলিশকে খবর দেন। এরপর পুলিশ লাশটি হাসপাতালে নিয়ে যায়।
