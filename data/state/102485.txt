
আওয়ামী লীগের সাধারণ সম্পাদক ওবায়দুল কাদের বলেছেন, বিএনপির রাস্তা বন্ধ করে অবৈধ ও বেআইনিভাবে সমাবেশ করার কারণে পুলিশ বাধা দিয়েছে। তিনি বলেন, রাস্তা বন্ধ করে সমাবেশ করা বেআইনি। এ জন্য পুলিশ হস্তক্ষেপ করেছে। সমাবেশে ওই দিন বাধা দেওয়ার ঘটনার জন্য বিএনপি নিজেরাই দায়ী।
আজ শুক্রবার সকালে নারায়ণগঞ্জের চাঁদমারী এলাকায় ঢাকা-নারায়ণগঞ্জ লিংক রোডের সংস্কারকাজ দেখতে যাওয়ার সময় সেখানে উপস্থিত সাংবাদিকদের প্রশ্নের জবাবে সড়ক পরিবহন ও সেতুমন্ত্রী ওবায়দুল কাদের এ কথা বলেন। তিনি বলেন, রাস্তা বন্ধ করে সমাবেশ করায়, মানুষের চলাচলে বাধা দেওয়ায় পুলিশ বিএনপির নেতাকে গ্রেপ্তার করেছে।
সড়ক পরিবহনমন্ত্রী বলেন, রাজধানীর প্রেসক্লাবের সামনের রাস্তাটি একটি ব্যস্ততম সড়ক। পাশে সচিবালয়। ওই সড়কে সমাবেশ করলে সাধারণ মানুষের সমস্যা হয়। ভোগান্তি হয়। এ অবস্থায় পুলিশ তো হস্তক্ষেপ করবেই। বিএনপি রাস্তা বন্ধ করে সমাবেশ করে বেআইনি কাজ করেছে।
প্রেসক্লাবের সামনে থেকে স্বেচ্ছাসেবক দলের সভাপতি শফিউল বারী বাবুকে গ্রেপ্তারের বিষয়ে কাদের বলেন, সে তো মামলার আসামি। মামলার আসামিদের যদি পুলিশ সামনে পায়, তবে তাকে ছেড়ে দেবে?
বিএনপিকে সমাবেশের অনুমতি দেওয়া না দেওয়া প্রসঙ্গে কাদের বলেন, সভার অনুমতি দেওয়ায় এখতিয়ার মেট্রোপলিটন পুলিশের। পুলিশের কাছে তারা আবেদন করেছে, পুলিশই এ ব্যাপারে সিদ্ধান্ত নেওয়ার মালিক। এ বিষয়ে আওয়ামী লীগ কোনো হস্তক্ষেপ করবে না।
এক প্রশ্নের জবাবে মন্ত্রী বলেন, আওয়ামী লীগ, বিএনপিসহ সবাই নির্বাচনের প্রস্তুতি নিচ্ছে। ডিসেম্বরে ভোট হলে অক্টোবর থেকেই তো নির্বাচনের প্রস্তুতি শুরু হয়ে যাবে। তিনি বলেন, ভোটে সবার জন্য সমান সুযোগ নিশ্চিত করার বিষয়টি আসবে নির্বাচনের তফসিল ঘোষণার পর। এখন এ ব্যাপারে নির্বাচন কমিশনের কিছু করার নেই। কিছু করণীয় থাকলে সেটা তফসিল ঘোষণার পর।
মন্ত্রী বলেন, আগামী বর্ষার আগেই সড়ক, মহাসড়ক ও আঞ্চলিক সড়কগুলোর মেরামতের কাজ শেষ হবে।
এ সময় সড়ক ও জনপথ বিভাগের ঊর্ধ্বতন কর্মকর্তারা উপস্থিত ছিলেন।
