
রাজধানীর উত্তরা কসাইবাড়ীতে গতকাল রোববার দুপুরে ট্রেনে কাটা পড়ে আর্মড পুলিশ ব্যাটালিয়নের (এপিবিএন) এক সদস্য নিহত হয়েছেন।
নিহত মোস্তাফিজুর রহমান (২০) তিন মাস আগে এপিবিএনে যোগ দেন। তাঁর বাড়ি গাইবান্ধার গোবিন্দগঞ্জ উপজেলার উত্তর ধর্মপুর গ্রামে।
ঢাকা রেলওয়ে পুলিশের উপপরিদর্শক (এসআই) আলী আকবর জানান, রোববার বেলা সোয়া দুইটার দিকে উত্তরা কসাইবাড়ী এলাকায় রেললাইন দিয়ে হেঁটে যাচ্ছিলেন কনস্টেবল মোস্তাফিজুর রহমান। এ সময় কমলাপুরগামী একটি ট্রেনের নিচে কাটা পড়ে ঘটনাস্থলেই তাঁর মৃত্যু হয়।
মোস্তাফিজুরের সহকর্মীরা জানান, তিনি বিকাশে গ্রামে টাকা পাঠানোর জন্য যাচ্ছিলেন। রেললাইন ধরে হাঁটার সময় এ ঘটনা ঘটে।
 
