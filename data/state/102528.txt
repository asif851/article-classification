
ঢাকার যাত্রাবাড়ীতে মাছের আড়ত থেকে আট টন জাটকা জব্দ করেছে র‍্যাপিড অ্যাকশন ব্যাটালিয়ন (র‍্যাব)। গতকাল শনিবার রাত আটটা থেকে রাত সাড়ে তিনটা পর্যন্ত এই অভিযান পরিচালনা করা হয়। এ ঘটনায় সাত মাছ ব্যবসায়ীকে আটক করা হয়েছে। তাঁদের দুই বছর করে কারাদণ্ড দেওয়া হয়েছে।
আটক ব্যক্তিরা হলেন নুর আলম (২০), রিপন হোসেন (২৪), সোলেইমান (২৮), রুবেল (২১), জয়বান আরেফিন (৩৪), ইসমাইল হোসেন (৩৮) এবং সজীব বর্মণ (৪৪)। র‍্যাবের নির্বাহী ম্যাজিস্ট্রেট সারওয়ার আলম বলেন, জাটকা রাখার বিরুদ্ধে সারা রাত অভিযান চালানো হয়। আটক ব্যক্তিদের দুই বছর করে বিনাশ্রম কারাদণ্ড দেওয়া হয়েছে। জব্দ করা মাছ এতিমখানায় দেওয়া হয় বলে তিনি জানান।

