
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) ডেন্টাল অনুষদের চিকিৎসকেরা গতকাল শনিবার ধর্মঘট স্থগিত করে কাজে যোগ দিয়েছেন। ডিনের কার্যালয় ভাঙচুরের ঘটনার প্রতিবাদে ৪ মার্চ থেকে তাঁরা ধর্মঘট করে আসছিলেন।সংশ্লিষ্ট সূত্র জানায়, প্রাথমিক তথ্য অনুসন্ধান কমিটির প্রতিবেদনের ওপর ভিত্তি করে মেডিকেল বিশ্ববিদ্যালয় কর্তৃপক্ষ ভাঙচুরের ঘটনায় চারজন চিকিৎসককে সাময়িক বরখাস্ত করেছে। এ ছাড়া ঘটনা তদন্তে বিশ্ববিদ্যালয়ের আইন অনুযায়ী কমিটি গঠন করেছে। এই কমিটির সুপারিশের ওপর ভিত্তি করে সংশ্লিষ্টদের ব্যাপারে চূড়ান্ত সিদ্ধান্ত নেবে কর্তৃপক্ষ।গতকাল সকালে মেডিকেল বিশ্ববিদ্যালয়ে গিয়ে দেখা যায়, ডেন্টাল অনুষদের চারটি বিভাগের চিকিৎসকেরা রোগী দেখছেন না। অন্তত দুইজন চিকিৎসক বলেছেন, রোগী না দেখে তাঁরা অন্যায় করছেন। কিন্তু ধর্মঘট ডাকা চিকিৎসকদের হাতে হেনস্তা হওয়ার আশঙ্কায় তাঁরা রোগী দেখা থেকে বিরত আছেন।সকাল সোয়া নয়টায় একজন বিভাগীয় প্রধানের কক্ষে জনা দশেক চিকিৎসককে আড্ডা দিতে দেখা যায়। সাড়ে নয়টায় সেখানে ধর্মঘটের উদ্যোক্তারা হাজির হন। তাঁরা বলেন, চারজনকে সাময়িক বরখাস্ত করার সিদ্ধান্তের পরিপ্রেক্ষিতে তাঁরা ধর্মঘট স্থগিত করছেন।
 
