
জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের মৃত্যুদণ্ডাদেশ কার্যকরের প্রতিবাদে আগামীকাল সোমবার সারা দেশে সকাল-সন্ধ্যা হরতাল ডেকেছে দলটি। এ ছাড়া আজ রোববার গায়েবানা জানাজা ও দোয়া মাহফিলের কর্মসূচি দেওয়া হয়েছে। জামায়াতের ভারপ্রাপ্ত আমির মকবুল আহমাদ গতকাল শনিবার দিবাগত রাতে এক বিবৃতিতে এ কর্মসূচি ঘোষণা করেন। খবর ইউএনবির।মানবতাবিরোধী অপরাধের দায়ে গতকাল রাত ১২টা ৫৫ মিনিটে ঢাকার কেন্দ্রীয় কারাগারে বিএনপির স্থায়ী কমিটির সদস্য সালাউদ্দিন কাদের চৌধুরী ও জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের মৃত্যুদণ্ড ফাঁসিতে ঝুলিয়ে কার্যকর করা হয়। এর আগে আপিল বিভাগ রায় বহাল রাখায় বৃহস্পতিবার সারা দেশে সকাল-সন্ধ্যা হরতাল পালন করে জামায়াতে ইসলামী।
