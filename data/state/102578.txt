
মা ও শিশুর মৃত্যুর হার কমানোর ক্ষেত্রে বিশ্বের অনেক দেশ ও অনেক মঞ্চ বাংলাদেশকে অনুসরণ করছে বলে মন্তব্য করেছেন বাংলাদেশে নিযুক্ত মার্কিন রাষ্ট্রদূত ড্যান ডব্লিউ মজীনা।আজ রোববার চাঁদপুরের মতলব আইসিডিডিআরবি হাসপাতালসহ এর কয়েকটি প্রকল্পের কার্যক্রম পরিদর্শন শেষে সাংবাদিকদের সঙ্গে মতবিনিময়ের সময় ড্যান মজীনা এ মন্তব্য করেন।মার্কিন রাষ্ট্রদূত বলেন, বাংলাদেশের মানুষের স্বাস্থ্য খাতে উন্নতির জন্য মার্কিন সরকারের শক্তিশালী অংশীদারত্ব রয়েছে। মা ও শিশুর মৃত্যুর হার ৪১ শতাংশ থেকে শূন্যের কোটায় আনতে বাংলাদেশ ও যুক্তরাষ্ট্র যৌথভাবে কাজ করছে। ১৯৭১ সালে মা ও শিশুর মৃত্যুর হার যেখানে শতকরা ৬ শতাংশের ওপরে ছিল সেখানে বর্তমানে ২ শতাংশে নেমে এসেছে। এটা সম্ভব হয়েছে চাঁদপুরের মতলব আইসিডিডিআরবির তৃণমূল সফল গবেষণার কারণে। এতে করে বিশ্বের অনেক দেশ, অনেক মঞ্চ বাংলাদেশকে অনুসরণ করছে।
মার্কিন রাষ্ট্রদূত আরও বলেন, বাংলাদেশের লাখ লাখ কৃষকের সঙ্গে আমেরিকার সরকার কাজ করে যাচ্ছে।
এ সময় আরও উপস্থিত ছিলেন প্রকল্পের নির্বাহী পরিচালক জন ডি ক্লেমেন্স, মতলব দক্ষিণ উপজেলা নির্বাহী কর্মকর্তা (ইউএনও) সফিকুল ইসলামসহ স্থানীয় প্রশাসনিক কর্মকর্তারা উপস্থিত ছিলেন।
এর আগে মজীনা সকালে মতলবে এসেই পৌর এলাকার দশপাড়া এলাকায় অবস্থিত একটি অস্থায়ী চিকিত্সাকেন্দ্র ও মতলব উত্তর উপজেলার লধুয়া গ্রামে একটি প্রকল্প পরিদর্শন করেন।
