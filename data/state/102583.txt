
গুলশানের বাড়ি থেকে বিএনপির নেতা মওদুদ আহমদকে উচ্ছেদের বৈধতা নিয়ে করা রিট শুনানি নিয়ে আগামী ২ জুলাই পর্যন্ত মুলতবি করেছেন হাইকোর্ট।
বিচারপতি সৈয়দ মোহাম্মদ দস্তগীর হোসেন ও বিচারপতি মো. আতাউর রহমান খানের সমন্বয়ে গঠিত হাইকোর্ট বেঞ্চে এ আজ বৃহস্পতিবার এ আদেশ দেন।
গুলশানের যে বাড়িটিতে মওদুদ থাকতেন, সেখান থেকে তাঁকে উচ্ছেদে বা দখল বুঝে নিতে নোটিশ না দেওয়ার বৈধতা চ্যালেঞ্জ করে আজ তিনি নিজেই রিটটি করেন।
তখন সংশ্লিষ্ট আইনজীবী এ কে এম এহসানুর রহমান প্রথম আলোকে বলেছিলেন, নোটিশ ছাড়া দখল বুঝে নেওয়ার কার্যক্রম কেন অবৈধ হবে না—এ মর্মে রুল চাওয়া হয়েছে। পাশাপাশি উচ্ছেদ কার্যক্রম স্থগিত ও বাড়ির নকশায় ও ধরনে পরিবর্তন না আনার জন্য অন্তর্বর্তীকালীন নির্দেশনা চাওয়া হয়েছে। বাড়ির দখল ফিরে পেতে আরজি জানানো হয়েছে।
আইনি লড়াইয়ে হেরে যাওয়ার পর দীর্ঘদিন ধরে ভোগ করা গুলশান ২ নম্বরের ১৫৯ নম্বর বাড়িটি গতকাল বুধবার ছাড়তে হয়েছে মওদুদ আহমদকে। গতকাল দুপুরে রাজউক বাড়িটি নিয়ন্ত্রণে নেওয়ার কার্যক্রম শুরু করে। বাড়ি থেকে মালামাল সরানোর কাজ চলার মধ্যেই সন্ধ্যা ছয়টার দিকে একটি প্রাইভেট কারে করে মওদুদ আহমদ সেখান থেকে চলে যান। দিবাগত রাত দুইটার দিকে মালামাল সরিয়ে বাড়িটি তালাবদ্ধ করে দেয় রাজউক কর্তৃপক্ষ। ট্রাকে করে বাড়ির মালামাল গুলশান-২-এর ৫১ নম্বর সড়কের ২ নম্বর বাড়ির ছয়তলা ভবনে মওদুদ আহমদের নিজস্ব একটি ফ্ল্যাটে নিয়ে যাওয়া হয়।
 আরও  পড়ুন...মওদুদকে উচ্ছেদের পর বাড়ি তালাবদ্ধ
 
