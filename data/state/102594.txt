
বিএনপির চেয়ারপারসন খালেদা জিয়া পরবর্তী ঘোষণা না দেওয়া পর্যন্ত সারা দেশে নৌ, রেল ও সড়কপথ অবরোধের ডাক দিয়েছেন। খালেদা জিয়ার বরাত দিয়ে দলের যুগ্ম মহাসচিব রুহুল কবির রিজভী এ কথা নিশ্চিত করেছেন বলে খুদে বার্তা পাঠিয়ে গণমাধ্যমকে জানিয়েছেন স্বেচ্ছাসেবক দলের যুগ্ম সম্পাদক আমিনুল ইসলাম।এর আগে খালেদা জিয়া আজ সোমবার বিকেলে গণমাধ্যমের কর্মীদের বলেছিলেন, তাঁদের অবরোধ কর্মসূচি অব্যাহত থাকবে। আগে থেকে বিএনপির অবরোধ-বিষয়ক কর্মসূচির কোনো আনুষ্ঠানিক ঘোষণা না থাকায় খালেদা জিয়ার বক্তব্যে বিভ্রান্তির সৃষ্টি হয়। এরই পরিপ্রেক্ষিতে খালেদা জিয়ার বরাত দিয়ে রিজভী অবরোধের ঘোষণার বিষয়টি পরিষ্কার করেন।খুদে বার্তায় আমিনুল ইসলাম জানান, রিজভী তাঁকে বলেছেন আজকের কর্মসূচি পালন করার সময় যাঁরা নিহত হয়েছেন তাঁদের আত্মার মাগফিরাত কামনা করেছেন খালেদা জিয়া। একই সঙ্গে তিনি এই হত্যাকাণ্ডে জড়িত ব্যক্তিদের বিচারও দাবি করেছেন।‘বুকে ব্যথা’ হওয়ায় রিজভী বর্তমানে রাজধানীর একটি হাসপাতালে চিকিৎসাধীন।
