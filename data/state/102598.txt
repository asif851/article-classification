
নির্যাতন ও দখলবাজির অভিযোগে চাঁদপুরের ফরিদগঞ্জ উপজেলার সেকদি গ্রামের লোকমান-মনসুর পরিবারের বিরুদ্ধে গতকাল বৃহস্পতিবার গ্রামবাসী বিক্ষোভ করেছেন।গ্রামের আবুল বাশারের বাড়ির সামনে থেকে গতকাল দুপুরে বিক্ষোভ মিছিল বের করেন এলাকাবাসী। এতে স্থানীয় ইউনিয়ন পরিষদের সদস্য সুমন গাজী, শুক্কুর আলীর স্ত্রী রাবেয়া বেগম, বৃদ্ধা আঙ্কুরের নেছা, প্রবাসী আবুল বাশার প্রমুখ অংশ নেন। আবুল বাশার অভিযোগ করেন, তিনি দীর্ঘদিন মধ্যপ্রাচ্যে ছিলেন। তাঁর একমাত্র ছেলে ওমর ফারুক এখনো মধ্যপ্রাচ্যে থাকেন। প্রবাস জীবনের কষ্টার্জিত টাকায় তিনি গ্রামে কিছু সম্পত্তি কিনেছেন। আর এই সম্পদ দখল করতেই লোকমান হোসেন, তাঁর ছেলে মনসুর উঠেপড়ে লেগেছেন। সম্প্রতি ছেলে ফারুক দেশে ফিরলে বাবা-ছেলেকে হত্যার হুমকি দিয়ে ডাকযোগে কাফনের কাপড় ও একটি ধারালো দা বাড়িতে পাঠায় সন্ত্রাসীরা।প্রবাসী শুক্কুর আলীর স্ত্রী রাবেয়া বেগম বলেন, ‘গত মাসে মনসুর আমার শ্লীলতাহানির চেষ্টা করে। এ ঘটনায় আমি মামলাও করেছি।’লোকমানের স্ত্রী খুকি বেগম বলেন, ‘আমার ভাই উপজেলা পরিষদ চেয়ারম্যান, কেউ পারলে কিছু করুক।’ যোগাযোগের চেষ্টা করেও উপজেলা চেয়ারম্যান শাহেদ সরকারকে পাওয়া যায়নি।লোকমানকেও গ্রামে পাওয়া যায়নি। মনসুর অবশ্য মুঠোফোনে বলেন, ‘আবুল বাশারের সঙ্গে বহু আগে থেকেই আমাদের জমি নিয়ে বিরোধ আছে। দুই পক্ষের মামলাও আছে। উনিই লোক দিয়ে আমাদের বিরুদ্ধে এসব কুৎসা রটাচ্ছেন।’ফরিদগঞ্জ থানার এসআই ইব্রাহীম খলিল, মনসুরের বিরুদ্ধে নারী নির্যাতনসহ একাধিক মামলা আছে। এগুলো গোয়েন্দা পুলিশ তদন্ত করছে।
