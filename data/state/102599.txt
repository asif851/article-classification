
ঠাকুরগাঁওয়ের পীরগঞ্জ উপজেলার হাজিপুর ইউনিয়ন পরিষদের (ইউপি) নবনির্বাচিত চেয়ারম্যান মো. সিদ্দিকুর রহমানকে সাময়িক বরখাস্ত করেছে স্থানীয় মন্ত্রণালয়। ওই চেয়ারম্যানের বিরুদ্ধে থানায় দ্রুত বিচার আইনে করা মামলার অভিযোগপত্রটি ঠাকুরগাঁও দ্রুত বিচার ট্রাইব্যুনালের দায়িত্বপ্রাপ্ত বিচারক ও অতিরিক্ত মুখ্য বিচারিক হাকিম মোল্লা সাইফুল আলমের আদালত গ্রহণ করায় তাঁকে সাময়িক বরখাস্ত করে মন্ত্রণালয়।স্থানীয় সরকার, পল্লী উন্নয়ন ও সমবায় মন্ত্রণালয়ের ওয়েবসাইট ঘেঁটে জানা গেছে, গত বুধবার সংশ্লিষ্ট মন্ত্রণালয়ের স্থানীয় সরকার বিভাগের ইপ-অধিশাখার উপসচিব মাহাবুবুর রহমান স্বাক্ষরিত এক পত্রে ইউপি চেয়ারম্যান মো. সিদ্দিকুর রহমানকে সাময়িক বরখাস্ত করা হয়।ওই পত্রে বলা হয়, ইউপি চেয়ারম্যান সিদ্দিকুরের বিরুদ্ধে দায়ের করা মামলার অভিযোগপত্র আদালত গ্রহণ করায় তাঁর দ্বারা ক্ষমতা প্রয়োগ জনস্বার্থ পরিপন্থী বলে সরকার মনে করে। এ কারণে তাঁকে সাময়িক বরখাস্ত করা হলো।এলাকার কয়েকজন বাসিন্দা অভিযোগ করে বলেন, উপজেলায় ইউপি নির্বাচন হয় গত ২৩ এপ্রিল। ২৬ এপ্রিল দুপুরে নবনির্বাচিত ইউপি চেয়ারম্যান সিদ্দিকুরের নেতৃত্বে বিজয় মিছিল বের করা হয়। মিছিলকারীরা ওই ইউনিয়নের পরাজিত চেয়ারম্যান প্রার্থী জয়নাল আবেদীনের সাটিয়া গ্রামে ঢুকে তাণ্ডব চালান। এতে মিছিলকারীদের হামলায় পরাজিত চেয়ারম্যানের পরিবারের সদস্যসহ পাড়ার অর্ধশতাধিক নারী-পুরুষ আহত হন। এ সময় হামলাকারীরা পরাজিত চেয়ারম্যানের ঘরে টাঙানো বঙ্গবন্ধু ও শেখ হাসিনার ছবি মাটিতে ফেলে ভাঙচুর করেন। পরে এ ঘটনায় পরাজিত চেয়ারম্যানের ভাই মো. জালালউদ্দীন বাদী হয়ে ২৭ এপ্রিল থানায় ওই ইউপি চেয়ারম্যানসহ ১০৯ জনের বিরুদ্ধে মামলা করেন। সম্প্রতি ওই মামলার আসামিদের বিরুদ্ধে আদালতে অভিযোগপত্র দাখিল করে পুলিশ।এ ব্যাপারে জানতে সিদ্দিকুর রহমানের মুঠোফোনে একাধিকবার ফোন করলে তা বন্ধ পাওয়া যায়। তবে সিদ্দিকুরের বড় ভাই মাহাবুবুর রহমান গতকাল সন্ধ্যা সোয়া সাতটার দিকে মুঠোফোনে প্রথম আলোকে বলেন, ‘বরখাস্তের খবর আমরা পেয়েছি।’এ ব্যাপারে জানতে চাইলে উপজেলা পরিষদের চেয়ারম্যান মো. জিয়াউল ইসলাম গতকাল শুক্রবার সন্ধ্যা সাড়ে ছয়টার দিকে মুঠোফোনে প্রথম আলোকে বলেন, ‘আমি ইউপি চেয়ারম্যান সিদ্দিকুরের বরখাস্তের বিষয়টি শুনেছি। আশা করি, শিগগিরই ওই কাগজপত্র পেয়ে যাব। কাগজ পেলেই প্রয়োজনীয় পদক্ষেপ নেওয়া হবে।’উপজেলা নির্বাহী কর্মকর্তা (ইউএনও) এ বি এম ইফতেখারুল ইসলাম খন্দকার গতকাল সন্ধ্যা সাড়ে ছয়টার দিকে মুঠোফোনে প্রথম আলোকে বলেন, ‘আমি বরখাস্তের বিষয়টি ওয়েবসাইটের মাধ্যমে জানতে পেরেছি।’
