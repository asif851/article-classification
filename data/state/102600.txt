
বিএনপির স্থায়ী কমিটির সদস্য নজরুল ইসলাম খান অভিযোগ করেছেন, তাঁদের দলের প্রতিষ্ঠাতা জিয়াউর রহমানের পরিবারকে ধ্বংস করার ষড়যন্ত্র চলছে। জিয়াউর রহমানের কবর সরানোর চেষ্টাকে দুঃস্বপ্ন বলেও আখ্যা দেন তিনি।আজ বৃহস্পতিবার দুপুরে ঢাকা রিপোর্টার্স ইউনিটিতে বিএনপির প্রতিষ্ঠাতা জিয়াউর রহমানের জন্মবার্ষিকী উপলক্ষে ‘গণতন্ত্র পুনরুদ্ধার সাংবিধানিক অধিকার সুরক্ষা ও জিয়া পরিবারের বিরুদ্ধে ষড়যন্ত্রের প্রতিবাদে’ আয়োজিত সমাবেশে নজরুল এসব কথা বলেন। বিএনপি সমর্থক চিকিৎসকদের সংগঠন ডক্টরস অ্যাসোসিয়েশন অব বাংলাদেশ (ড্যাব) ওই সমাবেশের আয়োজন করে।নজরুল ইসলাম বলেন, ‘জিয়াউর রহমানের নাম মুছে ফেলার ষড়যন্ত্র হচ্ছে। শুধু তাই নয়, যেই দল তার আদর্শ ধারণ করে তাদের বিরুদ্ধে একের পর এক মামলা দেয়া হচ্ছে। রাষ্ট্রকে ব্যবহার করে আইন দিয়ে বিএনপি নেতা কর্মীদের হয়রানির চেষ্টাও সবাই দেখছে।’রাজধানীর চন্দ্রিমা উদ্যান থেকে জিয়াউর রহমানের কবর সরানোর ষড়যন্ত্র হচ্ছে দাবি করে নজরুল ইসলাম বলেন, ‘এটা হবে দুঃস্বপ্ন। বুঝতেছি আপনাদের নেতার (শেখ মুজিবুর রহমান) মাজার অনেক দূরে। তাহলে এটা সরাতে হবে কেন? তার কবর ঢাকায় নিয়ে আসেন। দয়া করে এসব ষড়যন্ত্র বন্ধ করুন। এখনো দেশের অনেক কাজ বাকি। সেদিকে মন দিন।’
বিএনপির এই নেতা দেশের বর্তমান গণতন্ত্রকে মৃতপ্রায় উল্লেখ করে গণতন্ত্রকে বাঁচাতে সবাইকে একসঙ্গে কাজ করার আহ্বান জানান। জিয়াউর রহমান ও খালেদা জিয়া বঙ্গবন্ধু শেখ মুজিবুর রহমানকে অসম্মান করে কখনো কথা বলেননি দাবি করে তিনি বলেন, আওয়ামী লীগের নেতারা জিয়াউর রহমানকে ছোট করতে গিয়ে নিজেদের নেতাকেই ছোট করছেন।বিএনপির যুগ্ম মহাসচিব রুহুল কবির রিজভী মুক্তিযুদ্ধের শহীদদের সংখ্যা নিয়ে বক্তব্য দেওয়ায় খালেদা জিয়ার বিরুদ্ধে রাষ্ট্রদ্রোহ মামলা করার সমালোচনা করেন। তিনি বলেন, খালেদা জিয়া শুধু বলেছেন সংখ্যা নিয়ে বিতর্ক আছে। তিনি কোনো সংখ্যা উল্লেখ করেননি।ড্যাবের সহসভাপতি রফিকুল কবিরের সভাপতিত্বে অন্যদের মধ্যে বিএনপির চেয়ারপারসনের উপদেষ্টা জয়নুল আবেদিন, ঢাকা বিশ্ববিদ্যালয়ের সাবেক সহ উপাচার্য আ ফ ম ইউসুফ হায়দার, ড্যাবের মহাসচিব এ জেড এম জাহিদ হোসেন প্রমুখ বক্তব্য দেন।
