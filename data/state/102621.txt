
বিএনপির সিনিয়র যুগ্ম মহাসচিব রুহুল কবির রিজভী বলেছেন, কোনো সৎ ও গণতান্ত্রিক সরকার কোনো সমালোচনাতেই হুমকির আশ্রয় নেয় না। অন্তরে সততার দ্বীপশিখা প্রজ্বলিত থাকলে কোনো সমালোচনাতেই বিচলিত হওয়ার কথা নয়। গতকাল মঙ্গলবার বিএনপির নয়াপল্টনের কেন্দ্রীয় কার্যালয়ে আয়োজিত এক সংবাদ সম্মেলনে রিজভী এ কথা বলেন। গত সোমবার এক সভায় আওয়ামী লীগের সাধারণ সম্পাদক ওবায়দুল কাদের বলেন, ‘পদ্মা সেতু নির্মাণে দুর্নীতি হয়েছে—এ ব্যাপারে বেগম খালেদা জিয়া যে বক্তব্য দিয়েছেন, তার তথ্যপ্রমাণ দিতে হবে। তিনি তথ্যপ্রমাণ দিতে না পারলে তার বক্তব্য প্রত্যাহার করতে হবে। নতুবা সরকার খালেদা জিয়ার বিরুদ্ধে মামলা করব।’ এর জবাব দিতেই সংবাদ সম্মেলন ডাকেন রিজভী। রুহুল কবির রিজভী বলেন, ‘আওয়ামী লীগের সাধারণ সম্পাদকের এই বক্তব্য দেশে আওয়ামী লীগের হুমকি সংস্কৃতিরই বহিঃপ্রকাশ। দেশে দেশে বর্বর অগণতান্ত্রিক, জনগণের ম্যান্ডেটবিহীন স্বৈরাচারী সরকারই গণতন্ত্রকে দুমড়েমুচড়ে মানুষের কথা বলা বন্ধ করতেই এ ধরনের হুমকি প্রদর্শন করে। তারা দুর্নীতি করে বলেই মানুষের কথা বলা বন্ধ করার জন্য হুমকি দেয়। আতঙ্ক থেকেই তাদের মধ্যে হুমকিপ্রবণতা দেখা দেয়।’
