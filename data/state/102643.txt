
গ্যাস ও বিদ্যুতের বর্ধিত মূল্য প্রত্যাহারের দাবিতে আজ বুধবার রংপুরের মিঠাপুকুরে বাংলাদেশের কমিউনিস্ট পার্টি ও বাংলাদেশের সমাজতান্ত্রিক দলের মহাসড়ক অবরোধ ও সমাবেশ পুলিশি বাধায় পণ্ড হয়েছে। ১৫ জনকে আটক করেছে পুলিশ। এই কর্মসূচি পূর্বঘোষিত ছিল। 
প্রত্যক্ষদর্শী ও পুলিশ সূত্র জানিয়েছে, সকাল সাড়ে ১১টায় উপজেলা বাজারে ঢাকা-রংপুর মহাসড়কে মাইক লাগিয়ে সংগঠনের কয়েকশ নেতা-কর্মী অবস্থান নিয়ে বিক্ষোভ ও অবস্থান কর্মসূচি শুরু করেন। এতে মহাসড়কে সব ধরনের যানবাহন চলাচল বন্ধ হয়ে যায়। বেলা ১২টার দিকে ঘটনাস্থলে পুলিশ ৪ রাউন্ড ফাঁকা রাবার বুলেট ছোড়ে ও লাঠিপেটা করে। এ সময় সমাজতান্ত্রিক ছাত্রফ্রন্টের জেলা শাখার আহ্বায়ক সাদেক হোসেন, অর্থ সম্পাদক মৌসুমী আকতার ও বেগম রোকেয়া বিশ্ববিদ্যালয় শাখার সাধারণ সম্পাদক রুহুল আমিন আহত হন। পুলিশ কর্মসূচির ব্যানার খুলে নিয়ে যায়। কমিউনিস্ট পার্টি রংপুর জেলা শাখার সাধারণ সম্পাদক শাহীন রহমান বলেন, পুলিশ বিনা উসকানিতে তাঁদের শান্তিপূর্ণ সমাবেশে হামলা চালিয়ে তা পণ্ড করে দিয়েছে। মিঠাপুকুর থানার ভারপ্রাপ্ত কর্মকর্তা (ওসি) হুমায়ুন কবির বলেন, অবৈধভাবে মহাসড়ক বন্ধ করে তাঁরা সমাবেশ করছিলেন। গাড়ি চলাচল বন্ধ হওয়ায় ৪ রাউন্ড ফাঁকা রাবার বুলেট ছুড়ে তাঁদের হটিয়ে দেওয়া হয়েছে। এ সময় ঘটনাস্থল থেকে ১৫ ব্যক্তিকে আটক করা হয়েছে।
