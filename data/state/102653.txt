
ঢাকার দক্ষিণ কেরানীগঞ্জে গোয়েন্দা পুলিশের (ডিবি) সঙ্গে কথিত বন্দুকযুদ্ধে একজন নিহত হয়েছেন। আজ শনিবার ভোর পাঁচটার দিকে খেজুরবাগ সাতপাখি এলাকায় এই বন্দুকযুদ্ধের ঘটনা ঘটে।
নিহত ব্যক্তির নাম আল আমিন (৩২)। ডিবির দাবি, এলাকায় তিনি শীর্ষ মাদক ব্যবসায়ী হিসেবে পরিচিত ছিলেন।
ঢাকা জেলা (দক্ষিণ) গোয়েন্দা পুলিশের ভারপ্রাপ্ত কর্মকর্তা (ওসি) দীপক সাহা জানান, আল আমিনকে গতকাল দুপুরে শ্রীনগর থেকে আটক করা হয়। ভোরে তাঁর দেওয়া তথ্য অনুযায়ী তাঁকে সঙ্গে নিয়ে পুলিশ খেজুরবাগ সাতপাখি এলাকায় অস্ত্র উদ্ধারে যায়। সেখানে আল আমিনের সহযোগীরা তাঁকে ছিনিয়ে নেওয়ার চেষ্টা চালালে পুলিশের সঙ্গে গোলাগুলি হয়। এতে আল আমিন গুলিবিদ্ধ হয়ে নিহত হন। ঘটনাস্থল থেকে একটি পিস্তল, পাঁচটি গুলি ও একটি রামদা উদ্ধার করা হয়েছে।
পুলিশ জানায়, আল আমিনের বিরুদ্ধে হত্যা, মাদকদ্রব্য নিয়ন্ত্রণ আইনে মামলাসহ ১৩টি মামলা ছিল।
 
