
একের পর এক ছুটে আসছে প্রশ্নের তোপ। নাজমুল হাসান সব সামলাচ্ছিলেন দারুণ দক্ষতায়। একপর্যায়ে বিসিবির প্রধান বললেন, ‘আপনারা আমাকে এত দিনে চিনতে পেরেছেন কিনা... আমি কিন্তু খুব সাবধানে চলি।’ জানতেন অনেকেই, কালকের সংবাদ সম্মেলনের পর আর কোনো সন্দেহই থাকার কথা নয় বিতর্কিত ব্যাপারগুলোতে কতটা সাবধানী বাংলাদেশ ক্রিকেট বোর্ডের (বিসিবি) সভাপতি। বাংলাদেশ ক্রিকেটের উথাল-পাথাল এই সময়ে কাল মিরপুর শেরেবাংলা স্টেডিয়ামে মুখোমুখি হলেন সংবাদমাধ্যমের। এক শরও বেশি সংবাদকর্মীর জনাকীর্ণ সংবাদ সম্মেলনে গত কদিন সারা দেশে তোলপাড় তোলা সব প্রশ্নের উত্তর দিলেন দারুণ সতর্কতায়। সব বলেও যেন ফাঁক রাখলেন অনেক, আবার না বলেও বুঝিয়ে দিলেন অনেক কিছু।
শুরুতেই মিনিট পনেরোর বিবৃতিতে নাজমুল হাসান ব্যাখ্যা করলেন প্রেক্ষাপট। প্রথম আলোর অনুসন্ধানী প্রতিবেদনে যা এসেছিল, সেটার ভিত্তি মিলল বোর্ড প্রধানের কথায়। জানিয়ে দিলেন, বিপিএলের ফিক্সিংয়ের তদন্তের সূত্রেই বেরিয়ে এসেছে আন্তর্জাতিক ম্যাচে ফিক্সিংয়ের চাঞ্চল্যকর তথ্য। বিপিএলের সীমানা ছাড়িয়ে তাই আকসুর তদন্ত গড়িয়েছে আন্তর্জাতিক ক্রিকেটেও। তবে বিপিএল ফিক্সিংয়ের তদন্ত প্রতিবেদনে আন্তর্জাতিক ম্যাচের ফিক্সিংয়ের প্রসঙ্গ থাকবে কি না, সেটি নিশ্চিত নয়। আন্তর্জাতিক ম্যাচগুলো নিয়ে বিশদ তদন্ত করবে আইসিসি নিজের তাগিদেই। বিপিএলের তদন্ত প্রতিবেদন বিসিবির হাতে আসতে পারে পাঁচ-ছয় দিনের মধ্যেই। প্রশ্নোত্তর পর্বে বোর্ড প্রধান জানালেন, প্রতিবেদন না পাওয়া পর্যন্ত সব ধরনের খেলা থেকেই বাইরে রাখা হবে মোহাম্মদ আশরাফুলকে। আকসুর কাছে আশরাফুলের স্বীকারোক্তির কথাও নিশ্চিত করলেন। আর স্বীকার করলেন, বিপিএল একটা বড় যন্ত্রণা হয়ে দাঁড়িয়েছে। তবে মাথাব্যথার কারণে মাথা কেটে ফেলতে রাজি নন তিনি। বিপিএল বন্ধ না করে বরং বিপিএলকে কলঙ্কমুক্ত করতে লড়াই করার ঘোষণাও দিয়ে দিলেন।
সংবাদমাধ্যমের সৌজন্যে বিপিএল তদন্তের প্রেক্ষাপট সবারই কম-বেশি জানা হয়ে গেছে এত দিনে। বোর্ড প্রধান তবু আনুষ্ঠানিকভাবে জানালেন কাল, ‘আমাদের নিজস্ব কিছু সীমাবদ্ধতা আছে, ইচ্ছে করলেই সব তদন্ত করে বের করতে পারি না। এ জন্য গত জানুয়ারির ১৪ তারিখে আইসিসির সঙ্গে একটি চুক্তি সই করলাম। এটা অত্যন্ত ব্যয়বহুল ছিল, এক কোটি ৬৪ লাখ টাকায় আমরা ওদের নিয়োগ করি। ফাইনালের পরদিনই আকসু আমাদের একটা রিপোর্ট দিয়ে জানাল যে, তাদের কাছে বেশ কিছু খেলা ও ঘটনা বা আচরণ সন্দেহজনক মনে হয়েছে। জানতে চাইল, তারা এই সব ঘটনার তদন্ত করবে কি না। আমি সঙ্গে সঙ্গে সম্মতি দিলাম। এই হলো সূত্রপাত।’ এই তদন্তেই বেরিয়ে এসেছে মোহাম্মদ আশরাফুলের জড়িত থাকার কাহিনি। কেঁচো খুঁড়তে বেরিয়েছে কেউটে, জানা গেছে বাংলাদেশের আন্তর্জাতিক ম্যাচে ফিক্সিংয়ের কথাও। আন্তর্জাতিক ম্যাচের ফিক্সিং প্রসঙ্গে কারও নাম উল্লেখ করেননি নাজমুল হাসান। তবে নিশ্চিত করেছেন তদন্তের কথা, ‘এখন এই তদন্ত আর শুধু বিপিএলে সীমাবদ্ধ নেই। আন্তর্জাতিক ম্যাচ বা আইসিসি ম্যাচও জড়িয়ে গেছে। আকসুর কাছ থেকে আমি পরশু যতদূর শুনলাম, এই রিপোর্টে তারা মনোযোগ দেবে শুধুই বিপিএলে। যেহেতু আইসিসি ম্যাচ জড়িয়ে গেছে, সেখানে ওরা নিজেরাই তদন্ত করবে। ওখানে বিসিবির সম্পৃক্ততা নেই। যেসব সূত্র ওরা পেয়েছে, সেগুলো দেখার জন্য নিজেরাই পুরোপুরি তদন্তে নেমে যাবে।’ এ প্রসঙ্গে খুব বেশি কিছু বলতে না চাইলেও তিনি নিশ্চিত করেছেন, সংবাদমাধ্যমের খবর থেকে নয়, বরং বিপিএলের তদন্ত করতে গিয়েই বেরিয়ে এসেছে বাংলাদেশের আন্তর্জাতিক ম্যাচে ফিক্সিংয়ের ঘটনা।
পরশু বিসিবির সভাপতির সঙ্গে সাক্ষাতের পর পাঁচ-ছয় দিনের মধ্যেই বিপিএলের তদন্ত প্রতিবেদন জমা দেওয়ার কথা জানিয়েছে আকসু। প্রতিবেদন পেলে আকসুর কর্মকর্তাদের সঙ্গে নিয়েই সংবাদ সম্মেলনে তা প্রকাশ করা হবে বলে জানিয়েছেন নাজমুল হাসান। আকসুর সঙ্গে চুক্তি অনুযায়ী, তদন্ত শেষ না হওয়া পর্যন্ত কারও নাম উল্লেখ না করার বাধ্যবাধকতার কথা মনে করিয়ে দিলেন। আশরাফুলের দোষ স্বীকার করার অংশটুকু তাই সামলালেন দারুণ সতর্কতায়, ‘আশরাফুল যখন প্রথমে আমার সঙ্গে কথা বলতে এসেছে, ও সোজা বলেছে, “আমি কিন্তু সব স্বীকার করেছি।” ও আমাকে বলতে চেয়েছিল, কী কী কথাবার্তা হয়েছে। আমি বলেছি, শুনতে চাই না...আমি রিপোর্ট দেখব। আকসু ওভাবে কিছু বলেনি। ওরা বলেছে আশরাফুল কনফেস (স্বীকারোক্তি) করেছে, কী কনফেস করেছে, আমি জানি না।’
ষড়যন্ত্র তত্ত্ব বাংলাদেশে জনপ্রিয়তা পায় খুব দ্রুত। সংবাদমাধ্যমে বাংলাদেশের ক্রিকেটারদের ফিক্সিংয়ে জড়ানোর খবরে ভারতের ষড়যন্ত্রের গন্ধ পাওয়ার লোক তাই কম ছিল না। অনেকের বিশ্বাস, আইপিএলের ফিক্সিং-কাণ্ড আড়াল করতেই নাকি বাংলাদেশের এসব ছড়ানো হচ্ছে! প্রশ্ন হলো এ নিয়েও। বোর্ড প্রধান হাসলেন, উত্তর দিলেন ভারতের নাম না নিয়ে, ‘আপনি যেটা বলছেন, আমি মনে করি না সেটার সঙ্গে এটার কোনো সংযোগ আছে। কারণ, ওদের ওই ঘটনা ঘটার অনেক আগেই কিন্তু আমাদের তদন্ত শুরু হয়েছে।’
বাংলাদেশে ক্রিকেট বোর্ড প্রধানের পদটা খুব সম্মানের বটে, তবে যথেষ্ট কণ্টকাকীর্ণও। সেটা ভালোই টের পাচ্ছেন নাজমুল হাসান। বিপিএল-যন্ত্রণার কথা স্বীকার করছেন। তবে সমস্যা দেখে পিছু হটতে তিনি রাজি নন, ‘বিপিএল তো পেইন (যন্ত্রণা)...অবশ্যই। এটা নিয়ে কোনো সন্দেহ নেই। আমার তো বিসিবির প্রেসিডেন্ট হওয়ার পর সবচেয়ে বেশি সময় ও মাথা নষ্ট করেছে এই বিপিএল। কিন্তু সমস্যা এড়িয়ে যেতে চাই না আমরা, চাই সমাধান করতে। দোষী খেলোয়াড়দের ধরে দৃষ্টান্তমূলক শাস্তি দেওয়া হবে, যাতে আর কেউ এ ধরনের কাজ করতে সাহস না করে।’
এই ‘দৃষ্টান্তমূলক শাস্তি’ কেমন হবে? আইনে আছে, অপরাধের মাত্রা অনুযায়ী ছয় মাস থেকে আজীবন নিষিদ্ধ। বিসিবির সভাপতি ফিক্সিংয়ের ব্যাপারে আপসহীন মনোভাব জানিয়ে দিয়ে বললেন, ‘প্রমাণিত হলে অপেক্ষা করছে সর্বোচ্চ শাস্তি।’
