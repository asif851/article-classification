
মেডিকেল ভর্তি পরীক্ষাকে ‘জাল পরীক্ষা’ অভিহিত করে স্বাস্থ্য অধিদপ্তর ঘোষিত ফলাফল অবিলম্বে বাতিলের দাবি জানিয়েছে বিএনপি।আজ রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের মুখপাত্র আসাদুজ্জামান রিপন এ দাবি জানান। তিনি বলেন, প্রশ্নপত্র ফাঁস হয়েছে। এটি একটি জাল পরীক্ষা ছিল। তাই ভর্তি পরীক্ষা অবশ্যই বাতিল করতে হবে।আসাদুজ্জামান বলেন, ‘সরকারের তরফ থেকে বলা হচ্ছে প্রশ্নপত্র ফাঁস হয়নি। আমরা সরকারের কাছে জানতে চাই, প্রশ্নপত্র যদি ফাঁস না হয়ে থাকে, তাহলে কেন প্রশ্নপত্র ফাঁসের অভিযোগে বিশ্ববিদ্যালয় মঞ্জুরি কমিশনের (ইউজিসি) মতো একটি রাষ্ট্রায়ত্ত প্রতিষ্ঠানের একজন সহকারী পরিচালকসহ কয়েকজনকে র‍্যাব গ্রেপ্তার করল?’বিএনপির মুখপাত্র বলেন, ‘অন্য কোনো দেশে এ ধরনের ঘটনা ঘটলে স্বাস্থ্যমন্ত্রী সেদিনই লজ্জায় পদত্যাগ করতেন। আমাদের দেশে সে নজির নেই। উল্টো বিরোধী দল কোনো মন্ত্রীর পদত্যাগের দাবি করলে সংশ্লিষ্ট মন্ত্রীর মন্ত্রিত্ব আরও পোক্ত হয়। সরকার মনে করে বিরোধী দলের দাবির পরিপ্রেক্ষিতে মন্ত্রিত্ব গেলে বিরোধী দলের দাবিকেই প্রতিষ্ঠিত করা হবে।’ভর্তি পরীক্ষায় প্রশ্নপত্র ফাঁসের অভিযোগে গত দুদিন ধরে দেশের বিভিন্ন স্থানে পরীক্ষার্থীরা বিক্ষোভ করছেন। পরীক্ষা বাতিল চেয়ে গতকাল রোববার হাইকোর্টে রিট আবেদনও হয়েছে।
মেডিকেলে ভর্তি-ইচ্ছুক ছাত্র-ছাত্রীদের আন্দোলনের প্রতি ‘নৈতিক সমর্থন’ জানিয়ে আসাদুজ্জামান বলেন, বিএনপি মনে করে, এই আন্দোলন ন্যায়সংগত। তিনি বলেন, পরীক্ষার্থীরা অভিযোগ করেছে, পরীক্ষার আগের রাতে এবং পরীক্ষার দিন সকালে ফেসবুকের মাধ্যমে মেডিকেল ও ডেন্টাল কলেজে ভর্তির প্রশ্নপত্র ছড়িয়ে দেওয়া হয়েছে। সংশ্লিষ্ট ফেসবুকের আইডি অনুসন্ধান করলেই তা বের করা যায়। কিন্তু সরকার তা না করে একগুঁয়েমি প্রদর্শন করে উল্টো জাল ফল প্রকাশ করেছে।
এখন গরু ছিনতাই হচ্ছেসংবাদ সম্মেলনে বিএনপির মুখপাত্র সরকারি দল আওয়ামী লীগের বিরুদ্ধে লুটপাট, চাঁদাবাজি ও পশু ছিনতাইয়ের অভিযোগ করেন। তিনি বলেন, আগে বিভিন্ন ধরনের ছিনতাই, ডাকাতির কথা শোনা গেলেও এখন গরু ছিনতাইয়ের ঘটনা ঘটছে। পুলিশের পক্ষ থেকে বলা হয়েছে, যত্রতত্র পশুর হাট বসবে না-এ কথাটাকে পুঁজি করে যুবলীগ ও ছাত্রলীগ যত্রতত্র গরু নিতে বাধা দিচ্ছে। শাসক দলের লোকেরা বেআইনিভাবে আইন প্রয়োগ করছে।সংবাদ সম্মেলনে উপস্থিত ছিলেন বিএনপির সহ-সাংগঠনিক সম্পাদক আবদুস সালাম, শিক্ষা বিষয়ক সম্পাদক খায়রুল কবির, মহিলা দলের সভাপতি নূরে আরা সাফা প্রমুখ।
