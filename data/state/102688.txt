

রাজধানীর এম এইচ শমরিতা মেডিকেল কলেজের আন্দোলনরত শিক্ষার্থীদের প্রতি কটূক্তি করাসহ বিভিন্ন ধরনের হুমকি দেওয়ায় আইন ও সালিশ কেন্দ্র (আসক) উদ্বেগ ও নিন্দা প্রকাশ করছে। আজ সোমবার এক বিবৃতিতে আসক এই উদ্বেগ জানিয়েছে।
আসক বলছে, বাংলাদেশের সংবিধানের ৩৭ ও ৩৯ অনুচ্ছেদে প্রদত্ত অধিকার, সমাবেশের স্বাধীনতা ও চিন্তা ও বিবেকের স্বাধীনতা এবং বাক্-স্বাধীনতার সঙ্গে সাংঘর্ষিক এমন আচরণ দায়িত্বশীল পদে থাকা একজন ব্যক্তির কাছ থেকে কখনোই কাম্য নয়। এ ধরনের ঘটনা শিক্ষার্থীদের মধ্যে আস্থাহীনতা তৈরি করতে পারে, যা আরও বিশৃঙ্খল পরিস্থিতির উদ্ভব ঘটাবে।
গতকাল রোববার সকাল থেকে এইচএম শমরিতা মেডিকেল কলেজ হাসপাতালের শিক্ষার্থীরা প্রতিবছর বেতন ও ভর্তি ফি বাড়ানো বন্ধ, ইন্টার্ন চিকিৎসকদের সরকার নির্ধারিত ভাতা প্রদানসহ বিভিন্ন দাবিতে অবস্থান কর্মসূচি পালন করে। এ সময় হাসপাতালের চেয়ারম্যান ও আওয়ামী লীগের সাবেক সাংসদ মকবুল হোসেন সেখানে এসে শিক্ষার্থীদের গালিগালাজ করেন এবং খুলি উড়িয়ে দেওয়ার হুমকি দেন।
আসক বিবৃতিতে বলছে, একটি প্রতিষ্ঠানের নেতৃত্ব ও শিক্ষার্থীদের অভিভাবক হিসেবে এমন ব্যক্তিত্বের কাছ থেকে আরও সংবেদনশীল আচরণ প্রত্যাশা করে আসক। এ রকম ঘটনায় শুধুমাত্র দাবি মেনে নেওয়ার প্রতিশ্রুতি যথেষ্ট নয়।
