
ক্লাস রুটিন কার্ডে অনেকগুলো মোবাইল নম্বর। কোনোটা পুলিশের, কোনোটা ফায়ার সার্ভিসের আবার কোনোটা হাসপাতালের। এ ছাড়া রয়েছে বিভিন্ন সচেতনতামূলক বার্তা। বাল্যবিবাহ ও ইভ টিজিংয়ের মতো সমস্যা মোকাবিলায় শিক্ষার্থীদের সুবিধার্থে লালমনিরহাট জেলা পুলিশ এ উদ্যোগ নিয়েছে।
আজ বৃহস্পতিবার লালমনিরহাট সরকারি বালিকা উচ্চ বিদ্যালয়ে শিক্ষার্থীদের মধ্যে এ রুটিন কার্ড বিতরণ করা হয়। কার্ড বিতরণের আগে সকাল ১০টায় স্কুলের মিলনায়তনে প্রভাতি শাখার শিক্ষার্থীদের সঙ্গে মতবিনিময় করেন লালমনিরহাট পুলিশ সুপার টিএম মোজাহিদুল ইসলাম ও স্কুলের প্রধান শিক্ষক মো. আবদুল কুদ্দুছ মিয়া। এ সময় জেলা পুলিশের ঊর্ধ্বতন কর্মকর্তারা ও স্কুলের অন্য শিক্ষকেরা উপস্থিত ছিলেন। দুপুর ১২টায় দিবা শাখার স্কুল শুরু হওয়ার আগেও মাঠে শিক্ষার্থীদের সঙ্গে কথা বলেন তাঁরা।
ক্লাস রুটিনে পুলিশ সুপার, অতিরিক্ত পুলিশ সুপার, সহকারী পুলিশ সুপার (সদর), সহকারী পুলিশ সুপার (সার্কেল) এবং জেলার লালমনিরহাট সদর থানা, আদিতমারী থানা, কালীগঞ্জ থানা, হাতীবান্ধা থানা, পাটগ্রাম থানার অফিসার ইনচার্জ (ওসি), পুলিশ কন্ট্রোল রুম, ফায়ার সার্ভিস ও লালমনিরহাট সদর হাসপাতালের সঙ্গে যোগাযোগের জন্য মোবাইল নম্বর এবং ল্যান্ডফোন নম্বর দেওয়া হয়েছে।
এ সবের পাশাপাশি ওই রুটিনগুলোতে রাস্তা পারাপারে হঠাৎ দৌড় না দিয়ে ডানে বামে দেখে নেওয়া, চলন্ত গাড়ি ও বাসের ছাদে অতিরিক্ত যাত্রী না হওয়া, নছিমন-করিমনে চড়ে স্কুলে যাতায়াত না করা ইত্যাদি এবং যারা জুয়া খেলে, বউ পেটায়, যৌতুক নেয় তাদের ঘৃণা করার কথা উল্লেখ করা হয়েছে।
এ ব্যাপারে লালমনিরহাট সরকারি বালিকা উচ্চ বিদ্যালয়ের প্রধান শিক্ষক মো. আবদুল কুদ্দুছ মিয়া বলেন, অতিপ্রয়োজনীয় এসব মুঠোফোন ও ল্যান্ড ফোন নম্বর অবহিত হওয়ার মাধ্যমে শিক্ষার্থীরা তাদের যেকোনো বিপদে আপদে বা প্রয়োজনে সহজে যোগাযোগ করতে পারবে।
লালমনিরহাট পুলিশ সুপার (এসপি) টিএম মোজাহিদুল ইসলাম বলেন, স্কুল পর্যায়ের ছাত্রীরা তাদের বয়স ও পরিবেশগত কারণে অনেক সময় বাল্যবিবাহ এবং ইভ টিজিং সমস্যার মুখোমুখি হয়ে থাকে। এ সময় তারা প্রতিকার পেতে ইচ্ছুক হলেও প্রয়োজনীয় মুঠোফোন নম্বর হাতের কাছে না থাকায় অসহায় বোধ করে। এ বিষয়টি মাথায় রেখে ক্লাস রুটিন কার্ডে প্রয়োজনীয় মুঠোফোন নম্বরগুলোর সঙ্গে কিছু উপদেশমূলক কথা উল্লেখ করা হয়েছে।
এসপি বলেন, বাল্যবিবাহ ও ইভ টিজিংকে ঘৃণা করে তা প্রতিরোধে শিক্ষার্থীদের এগিয়ে আসতে এ কার্ডটি কাজে লাগলে তা হবে ইতিবাচক একটি দিক। পর্যায়ক্রমে জেলার অন্যান্য শিক্ষাপ্রতিষ্ঠানের ছাত্রছাত্রীদের মাঝে এগুলো বিতরণ করা হবে।
