
ঢাকা সিটি করপোরেশনে পরীক্ষামূলকভাবে ৩ অক্টোবর থেকে রাজধানীর উত্তরা ও রমনা এলাকার চারটি ওয়ার্ডে উন্নত মানের জাতীয় পরিচয়পত্র (স্মার্টকার্ড) বিতরণ শুরু হচ্ছে। আজ সোমবার সাংবাদিকদের এ তথ্য জানিয়েছেন জাতীয় পরিচয় নিবন্ধন বিভাগের মহাপরিচালক সুলতানুজ্জামান মো. সালেহউদ্দিন।
জাতীয় পরিচয়পত্র-সংক্রান্ত যেকোনো ধরনের তথ্য পেতে মোবাইল থেকে ১০৫ নম্বরে ফোন করতে হবে।
স্মার্টকার্ড বিতরণের সময় ভোটারদের ১০ আঙুল ও চোখের আইরিশের ছাপ নেওয়া হবে। কার্ড নেওয়ার সময় ভোটারদের বর্তমানের লেমিনেটেড জাতীয় পরিচয়পত্রটি জমা দিতে হবে।
সুলতানুজ্জামান বলেন, চার ওয়ার্ডে অভিজ্ঞতা কাজে লাগিয়ে ঢাকায় পুরোদমে স্মার্টকার্ড বিতরণের কাজ শুরু হবে।
নির্বাচন কমিশনের পরিকল্পনা অনুযায়ী ২ অক্টোবর প্রধানমন্ত্রী শেখ হাসিনা স্মার্টকার্ড বিতরণের কাজ উদ্বোধন করবেন।
কমিশন সচিবালয় থেকে জানা যায়, পরীক্ষামূলকভাবে উত্তরার ১ নম্বর ওয়ার্ডের ৬৩ হাজারের বেশি ভোটারের কাছে স্মার্টকার্ড দেওয়া হবে। ৩ থেকে ২২ অক্টোবর পর্যন্ত উত্তরা হাইস্কুল ও কলেজে বিতরণকাজ চলবে। রমনা থানার ১৯, ২০ ও ২১ নম্বর ওয়ার্ডে কার্ড বিতরণ করা হবে। ১৯ নম্বর ওয়ার্ডের ভোটাররা সিদ্ধেশ্বরী গার্লস হাইস্কুল ও কলেজ, ২০ ওয়ার্ডের সেগুন বাগিচা হাইস্কুল ও ২১ নম্বর ওয়ার্ডের ভোটাররা উদয়ন স্কুল থেকে ৩ থেকে ২৬ অক্টোবর পর্যন্ত স্মার্ট কার্ড নিতে পারবেন।
৩ অক্টোবর থেকে রাজধানীর পাশাপাশি কুড়িগ্রামে স্মার্টকার্ড বিতরণ শুরু হবে। এখানকার বিলুপ্ত ছিটমহল দাশিয়ারছড়ায় প্রধান নির্বাচন কমিশনার বিতরণকাজের উদ্বোধন করবেন।
