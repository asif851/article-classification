
মানবতাবিরোধী অপরাধের মামলায় গতকাল রোববার কক্সবাজারের মহেশখালী থেকে বিএনপির সাবেক সাংসদ মোহাম্মদ রশিদকে গ্রেপ্তার করা হয়েছে। কক্সবাজার শহর থেকে গ্রেপ্তার করা হয়েছে কক্সবাজার চেম্বারের সাবেক সভাপতি ও বিএনপির সাবেক নেতা সালামত উল্লাহ খানকে।মহেশখালী থানার ভারপ্রাপ্ত কর্মকর্তা (ওসি) আলমগীর হোসেন জানান, রোববার দুপুরে মহেশখালীর পুটিবিলা গ্রাম থেকে সাবেক সাংসদ মোহাম্মদ রশিদকে গ্রেপ্তার করা হয়েছে। তাঁর বিরুদ্ধে মানবতাবিরোধী অপরাধ ট্রাইব্যুনালে মামলা রয়েছে।পুলিশ জানায়, কক্সবাজার শহরের হাসপাতাল সড়কের বাসভবন থেকে সালামত উল্লাহ খানকে গ্রেপ্তার করা হয়। কক্সবাজারের অতিরিক্ত পুলিশ সুপার তোফায়েল আহমদ জানান, মানবতাবিরোধী অপরাধ ট্রাইব্যুনালে ওই দুজনের বিরুদ্ধে গ্রেপ্তারি পরোয়ানা ছিল। গ্রেপ্তারের পর দুজনকেই মানবতাবিরোধী অপরাধ ট্রাইব্যুনালে হাজিরের প্রক্রিয়া চলছে।পুলিশ সূত্র জানায়, কক্সবাজারের চকরিয়া, পেকুয়া ও মহেশখালীতে মানবতাবিরোধী অপরাধে তিনটি পৃথক মামলা হয়। এর মধ্যে চকরিয়ার মামলায় ১৯ জন, পেকুয়ায় দুই এবং মহেশখালীর মামলায় চারজনকে অভিযুক্ত করা হয়। গতকাল পুলিশ মহেশখালীর মামলায় দুজনকে আটক করে।
