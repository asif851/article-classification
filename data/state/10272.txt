
রাজধানীর মিরপুরে জঙ্গি আস্তানায় পুলিশের অভিযানের পর সন্ত্রাস বিরোধী আইনে করা মামলায় গ্রেপ্তার তিন জেএমবি সদস্যের পুনরায় চার দিনের রিমান্ড মঞ্জুর করেছেন আদালত। পুলিশের আবেদনের পরিপ্রেক্ষিতে আজ ঢাকার মহানগর হাকিম ইউনুস খান এ আদেশ দেন।রিমাণ্ড পাওয়া জঙ্গিরা হলেন, আবু সাইদ ওরফে রাসেল ওরফে সালমান (২২), ইলিয়াস ওরফে ওমর ফারুক (২৩) ও মোহসীন আলী ওরফে রুবেল (২০)। আবু সাইদের বাড়ি দিনাজপুরের কোতোয়ালি থানা এলাকায়, ইলিয়াসের বাড়ি চাঁদপুরের মতলবে এবং মোহসীনের বাড়ি জয়পুরহাটে।এর আগে মামলার তদন্ত কর্মকর্তা ডিবির পুলিশ পরিদর্শক মো. মুমিন খান আসামিদের আদালতে হাজির করে সাত দিন রিমান্ডের আবেদন করেন।রিমান্ড আবেদনে বলা হয়, এ তিন আসামি জেএমবির সক্রিয় সদস্য। ঘটনাস্থল থেকে জেএমবির সেকেন্ড ইন কমাণ্ড পলাতক আসামি মুস্তাফিজুর রহমান ওরফে শাকিল এবং সোহেল রানা ওরফে হিরন ওরফে কামালকে গ্রেপ্তারের জন্য এ আসামিদের নিয়ে অভিযান পরিচালনা করা প্রয়োজন। ঘটনার মূল রহস্য উদ্‌ঘাটনের জন্য তাদের জিজ্ঞাসাবাদ করাও প্রয়োজন। শুনানি শেষে আদালত চার দিনের রিমান্ড মঞ্জুর করেন।
২৪ ডিসেম্বর বৃহস্পতিবার রাজধানীর শাহ আলী থানা এলাকার মিরপুর-১ এ জঙ্গি আস্তানায় প্রায় ১৪ ঘণ্টা অভিযান চালায় পুলিশ। অভিযানস্থল থেকে ছয়জনসহ মোট সাতজনকে আটকের কথা জানায় পুলিশ। এদের মধ্যে চারজন সন্দেহভাজন। তবে অভিযানের ২২ ঘণ্টা পর শুক্রবার পাঁচজনকে আসামি করে রাজধানীর শাহ আলী থানায় মামলা হয়। এঁদের মধ্যে দুজনকে পলাতক দেখিয়ে তিনজনকে মামলায় গ্রেপ্তার দেখানো হয়। মামলার তদন্তভার পড়ে ডিবির ওপর। পরদিন ২৫ ডিসেম্বর মামলার তদন্ত কর্মকর্তা ডিবির উপপরিদর্শক (এসআই) মুমিন খান তাঁদের গ্রেপ্তার দেখিয়ে আদালতে হাজির করান। শুনানি শেষে আদালত এই জঙ্গিদের ছয় দিনের করে রিমান্ড মঞ্জুর করেন।
