
চুয়াডাঙ্গার আলমডাঙ্গা উপজেলায় পূর্ববিরোধের জের ধরে দুই পক্ষের সংঘর্ষে একজন নিহত হয়েছে। আহত হয়েছে পাঁচজন।আজ বৃহস্পতিবার সকালে উপজেলার আইলহাস ইউনিয়নের হোসেনপুর গ্রামে এ সংঘর্ষ হয়। হতাহত সবাই একই গ্রামের অধিবাসী।সংঘর্ষে নিহত ব্যক্তির নাম আশরাফ হোসেন (৪৭)। তাঁর বাবার নাম ইয়াতেশ হোসেন।আহত ব্যক্তিরা হলেন ইদ্রিস (৩৫), বিপ্লব (২৫), আকমান (৪০), লিটন (২৮) ও আসমান (৩৫)। আহত ব্যক্তিদের মধ্যে চারজন চুয়াডাঙ্গা সদর হাসপাতালে চিকিৎসাধীন। একজনকে ঢাকায় পাঠানো হয়েছে।আহত লিটনের ভাষ্য, দুস্থ নারীদের উন্নয়নে বরাদ্দ ভিজিডি কার্ড নিয়ে দেড় মাস আগে হোসেনপুর গ্রামের রেজাউল হোসেন ও আশরাফ হোসেন পক্ষের মধ্যে সংঘর্ষ হয়। ওই ঘটনার পর থেকে আশরাফ ও তাঁর অনুসারীরা পলাতক ছিলেন। গতকাল বুধবার রাতে তাঁরা গ্রামে ফিরে আসেন। এ খবর জানার পর আজ সকালে রেজাউল ও তাঁর অনুসারীরা প্রতিপক্ষের ওপর হামলা করেন। আশরাফের পক্ষের লোকজনও পাল্টাহামলা করেন। দুই পক্ষের মধ্যে সংঘর্ষে হতাহতের ঘটনা ঘটে।আলমডাঙ্গা থানার ভারপ্রাপ্ত কর্মকর্তা (ওসি) মামুন উর রশিদ বলেন, ওই গ্রামে অতিরিক্ত পুলিশ মোতায়েন করা হয়েছে। নিহত ব্যক্তির লাশ উদ্ধার করে ময়নাতদন্তের জন্য চুয়াডাঙ্গা সদর হাসপাতালে পাঠানো হয়েছে।
