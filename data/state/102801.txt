
বিএনপির ভাইস চেয়ারম্যান শামসুজ্জামান দুদুকে গ্রেপ্তার করা হয়েছে। আজ সোমবার দুপুর ১২টার দিকে রাজধানীর সেগুনবাগিচা এলাকা থেকে তাঁকে গ্রেপ্তার করে ঢাকা মহানগর পুলিশের গোয়েন্দা শাখার (ডিবি) একটি দল।
বিএনপির সিনিয়র যুগ্ম মহাসচিব রুহুল কবির রিজভী সাংবাদিকদের বলেন, খালেদা জিয়ার মুক্তির দাবিতে জাতীয় প্রেসক্লাবের সামনে মানববন্ধন শেষে বাসায় ফেরার পথে শামসুজ্জামান দুদুকে গ্রেপ্তার করা হয়।
ঘটনার সত্যতা নিশ্চিত করেছেন ডিবির যুগ্ম কমিশনার আবদুল বাতেন। তবে কোন মামলায় তাঁকে গ্রেপ্তার দেখানো হয়েছে—এ বিষয়ে কোনো কিছু জানা যায়নি।
জিয়া অরফানেজ ট্রাস্ট দুর্নীতি মামলায় খালেদা জিয়ার রায়ের দিনকে ঘিরে গত সপ্তাহে সারা দেশে ধরপাকড় চালায় পুলিশ। বিভিন্ন জেলা থেকে শত শত নেতা-কর্মীকে আটক করা হয়। রাজধানীতে গ্রেপ্তার হওয়া বিএনপি নেতাদের মধ্যে রয়েছেন গয়েশ্বর চন্দ্র রায় ও আমানউল্লাহ আমান, আমিনুল হক, নাজিমুদ্দিন আলম, শিমুল বিশ্বাস, রাজীব আহসান ও নবী উল্লাহ।
