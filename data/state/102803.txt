
জনপ্রশাসনমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, ভয়ের কোনো কারণ নেই। যত বাধাই আসুক, বাংলাদেশ শেখ হাসিনার নেতৃত্বে এগিয়ে যাবে। জঙ্গিবাদ দূরের কথা, বাংলাদেশে জঙ্গিবাদের ‘জ’ও থাকবে না।আজ শনিবার বিকেলে কেন্দ্রীয় শহীদ মিনারে যুবলীগ ঢাকা মহানগর উত্তর আয়োজিত সন্ত্রাস ও জঙ্গিবাদবিরোধী এক সমাবেশে সৈয়দ আশরাফুল ইসলাম এসব কথা বলেন। তিনি বলেন, বাংলাদেশে জঙ্গিবাদ প্রতিষ্ঠিত হোক তা তাঁরা চান না। দু-একটি ঘটনা ঘটেছে। ভবিষ্যতে হয়তো আরও দু–চারটা ঘটনা ঘটতে পারে। কিন্তু এতে বাংলাদেশ সম্পূর্ণ ভেঙে পড়েছে, এটা বলা সঠিক নয়।সৈয়দ আশরাফ বলেন, যারা ভিতু, তারাই গুপ্তহত্যা করে। তারা কাপুরুষ। এ কাপুরুষেরা কোনো যুদ্ধে জয়লাভ করতে পারবে না। তাই ভয়ের কোনো কারণ নেই।গুলশান হামলার কথা বলতে গিয়ে সৈয়দ আশরাফ প্রশ্ন রাখেন, ‘কয়েকজন বিদেশি হত্যা করলেই কি ইসলাম সারা বিশ্বে কায়েম হয়ে যাবে?’
