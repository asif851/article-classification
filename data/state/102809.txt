
বিএনপির স্থায়ী কমিটির সদস্য এম কে আনোয়ারের বিরুদ্ধে সাম্প্রদায়িক উসকানি ও মানহানির মামলায় অভিযোগ গঠন করা হয়েছে। আগামী ৭ জুলাই এ মামলায় সাক্ষ্য গ্রহণের দিন ধার্য করা হয়েছে। আজ বুধবার ঢাকার অতিরিক্ত মুখ্য মহানগর হাকিম আলী মাসুদ শেখ এ অভিযোগ গঠন করেন।গত বছরের ৭ মে স্বেচ্ছাসেবক লীগ মহানগরের (দক্ষিণ) সভাপতি দেবাশীষ বিশ্বাস বাদী হয়ে ঢাকার মুখ্য মহানগর হাকিম আদালতে এ মামলা করেন।আদালত সূত্রে জানা যায়, গত বছরের ৫ মে হেফাজতের সহিংসতার সময় শাপলা চত্বর ও বায়তুল মোকাররম মসজিদ এবং আশপাশের এলাকায় ভাঙচুর, ধর্মীয় গ্রন্থে অগ্নিসংযোগের ঘটনার জন্য দেবাশীষ নামের আওয়ামী স্বেচ্ছাসেবক লীগের এক নেতাকে দায়ী করে ৬ মে এক সংবাদ সম্মেলনে বক্তব্য দেন এম কে আনোয়ার।আরজিতে আরও বলা হয়, এম কে আনোয়ার সংবাদ সম্মেলনের মাধ্যমে মিথ্যা তথ্য প্রচার করে এবং কথাবার্তার মাধ্যমে সাম্প্রদায়িক উসকানি দেন। বাদীর বিরুদ্ধে মানহানিকর মিথ্যা বক্তব্য দিয়ে সামাজিক ও রাজনৈতিকভাবে হেয় প্রতিপন্ন করেছেন।এম কে আনোয়ার বর্তমানে এ মামলায় জামিনে আছেন। 
