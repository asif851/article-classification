
তথ্যমন্ত্রী হাসানুল হক ইনু বলেছেন, সরকার জননিরাপত্তা নিশ্চিত করতে সর্বাত্মক চেষ্টা চালাচ্ছে। শত্রু মোকাবিলায় এই যুদ্ধ পরিস্থিতিতে কোনো ভুল-ত্রুটি যদি হয়, তা সংশোধন করা যাবে। তবে জঙ্গিদের একচুল ছাড় দেওয়া হবে না।
আজ মঙ্গলবার কুষ্টিয়ার ভেড়ামারার নিজ বাড়িতে জাসদের দলীয় নেতা-কর্মীদের সঙ্গে মতবিনিময় শেষে সাংবাদিকদের প্রশ্নের জবাবে তথ্যমন্ত্রী এসব কথা বলেন।
সম্প্রতি দেশে গুপ্তহত্যা প্রসঙ্গে জাসদের একাংশের সভাপতি হাসানুল হক ইনু বলেন, সন্ত্রাসী ও গুপ্তহত্যাকারীরা নির্বিচারে সাধারণ নিরপরাধ মানুষ মারছে। সভ্যতা ও রাষ্ট্রের বিরুদ্ধে বর্বর যুদ্ধ ঘোষণা চালাচ্ছে।
এ সময় সেখানে কুষ্টিয়া জেলা প্রশাসক সৈয়দ বেলাল হোসেন, পুলিশ সুপার প্রলয় চিসিম, অতিরিক্ত পুলিশ সুপার জয়নুল আবেদীন, ভেড়ামারা উপজেলা নির্বাহী কর্মকর্তা শান্তি মনি চাকমা, কেন্দ্রীয় জাসদের সাংগঠনিক সম্পাদক আবদুল আলীম, জেলা জাসদের সভাপতি গোলাম মহসিনসহ জাসদের নেতা-কর্মীরা উপস্থিত ছিলেন।
