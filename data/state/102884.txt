
সাংবাদিকদের জন্য নবম ওয়েজ বোর্ড গঠন ও বন্ধ গণমাধ্যমগুলো খুলে দেওয়ার দাবি জানিয়েছে বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) একাংশ। গতকাল শনিবার জাতীয় প্রেসক্লাবের সামনে বিক্ষোভ সমাবেশ থেকে এ দাবি জানানো হয়। এ ছাড়াও সমাবেশ থেকে আমার দেশ পত্রিকার সম্পাদক মাহমুদুর রহমানসহ কারাবন্দী সব সাংবাদিক ও সাগর-রুনি হত্যার বিচার দাবি করা হয়। বিএফইউজের একাংশের ভারপ্রাপ্ত সভাপতি শামসুদ্দিন হারুনের সভাপতিত্বে সমাবেশে সম্মিলিত পেশাজীবী পরিষদের ভারপ্রাপ্ত আহ্বায়ক রুহুল আমিন গাজী, বিএফইউজের একাংশের মহাসচিব এম আবদুল্লাহ, সাবেক মহাসচিব এম এ আজীজ, ডিইউজের একাংশের সভাপতি কবি আব্দুল হাই সিকদার, সাধারণ সম্পাদক জাহাঙ্গীর আলম প্রধান, জাতীয় প্রেসক্লাবের যুগ্ম সাধারণ সম্পাদক কাদের গণি চৌধুরী প্রমুখ বক্তব্য দেন। সমাবেশ পরিচালনা করেন ডিইউজের একাংশের যুগ্ম সম্পাদক শাহীন হাসনাত।
