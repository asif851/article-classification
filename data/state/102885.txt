
মাদক ব্যবসায়ীরা ধরা পড়লে থানায় তদবির বন্ধ করতে হবে। নইলে মাদক ব্যবসা নিয়ন্ত্রণ করা সম্ভব হবে না। এটা রোধে তদবিরকারীদের নামও থানায় টাঙিয়ে রাখা উচিত।মুন্সিগঞ্জ জেলা আইনশৃঙ্খলা রক্ষা কমিটির সভায় কমিটির সদস্যরা এ পরামর্শ দিয়েছেন। গতকাল সোমবার দুপুরে জেলা প্রশাসকের সভাকক্ষে এ সভা হয়। কমিটির সদস্যদের এসব পরামর্শের জবাবে অতিরিক্ত পুলিশ সুপার মোহাম্মদ মাসুদ হোসেন বলেন, মাদক ব্যবসায়ীদের গ্রেপ্তারের পর তাঁদের প্রচণ্ড চাপের মুখে থাকতে হয়। আশা করি, অহেতুক তদবির করবেন না।’মাদকের বিরুদ্ধে অবস্থান ছাড়াও কমিটির সদস্যরা সভায় ধলেশ্বরীর তীরে শহর রক্ষা বাঁধ দখলমুক্ত করে সেখানে বিনোদনকেন্দ্র গড়ে তোলার অনুরোধ করেন। বক্তারা নদীর তীরে অবৈধভাবে গড়ে ওঠা ডকইয়ার্ডগুলোর বিরুদ্ধেও ব্যবস্থা নেওয়ার দাবি জানান।অতিরিক্ত জেলা ম্যাজিস্ট্রেট এ কে এম শওকত আলম মজুমদারের সভাপতিত্বে সভায় অন্যান্যের মধ্যে আলোচনায় অংশ নেন সরকারি হরগঙ্গা কলেজের সাবেক অধ্যক্ষ সুখেন চন্দ্র ব্যানার্জি, জেলা আওয়ামী লীগের সাধারণ সম্পাদক শেখ লুৎফর রহমান, সহসভাপতি তোফাজ্জল হোসেন, সাংগঠনিক সম্পাদক জামাল হোসেন, মীরকাদিম পৌরসভার মেয়র শহিদুল ইসলাম, পিপি আবদুল মতিন ও জেলার ছয় উপজেলার ইউএনও।এর আগে একই সভাকক্ষে জেলার সন্ত্রাস ও নাশকতা দমনবিষয়ক কমিটির সভা হয়।
