
নাটোরের বাগাতীপাড়ায় জাতীয় পুরস্কার পাওয়া পাঁচ শিশু নৃত্যশিল্পীকে গতকাল রোববার সংবর্ধনা দিয়েছে বকুল স্মৃতি থিয়েটার নামের একটি সাংস্কৃতিক সংগঠন। নাট্যাচার্য সেলিম আল দীনের অষ্টম প্রয়াণ দিবস উপলক্ষে শিশুদের মধ্যে চিত্রাঙ্কন, কবিতা আবৃত্তি, সংগীত ও একক অভিনয় প্রতিযোগিতা এবং পুরস্কার বিতরণ অনুষ্ঠানে এ সংবর্ধনা দেওয়া হয়। বাংলাদেশ টেলিভিশনের রজতজয়ন্তী উপলক্ষে শিশুদের নৃত্যানুষ্ঠান প্রতিযোগিতায় উপজেলা, জেলা ও বিভাগে শ্রেষ্ঠত্ব অর্জন করে জাতীয়ভাবে তৃতীয় স্থান লাভ করে উপজেলার তাথৈ নৃত্যকলা একাডেমির মুন্না, প্রাপ্তি, ঋতু, মিম ও মম। অনুষ্ঠান শেষে বকুল স্মৃতি থিয়েটারের সভাপতি মাহাবুব হোসেনের সভাপতিত্বে অনুষ্ঠিত আলোচনা সভায় বিশেষ অতিথি ছিলেন উপদেষ্টা সুকুমার মুখার্জী, শ্যামল কুমার রায়, মশিউর রহমান, মঞ্জুরুল আলম ও হাবিবুর রহমান। নাটোর প্রতিনিধি।
