
মন্ত্রিপরিষদ সচিবসহ জনপ্রশাসনের শীর্ষ পর্যায়ের কয়েকটি সচিব পদে পরিবর্তন আসছে। এর মধ্যে মন্ত্রিপরিষদ সচিব মোহাম্মদ মোশাররাফ হোসাইন ভূইঞা বিশ্বব্যাংকের বিকল্প নির্বাহী পরিচালক হিসেবে নিয়োগ পেতে যাচ্ছেন। ইতিমধ্যে এ বিষয়ে সরকারের উচ্চপর্যায়ের অনুমতি মিলেছে।আগামী অক্টোবরের শুরুতেই মোশাররাফ হোসাইন ভূইঞা বিশ্বব্যাংকে যোগ দেবেন। এর ফলে প্রশাসনের শীর্ষ এই পদেও নতুন আরেকজন আসছেন। এখন পর্যন্ত এই পদে প্রধানমন্ত্রীর কার্যালয়ের মুখ্য সচিব আবুল কালাম আজাদ ও জনপ্রশাসন সচিব কামাল আবদুল নাসের চৌধুরীর নাম আলোচনা হচ্ছে।যদি আবুল কালাম আজাদ মন্ত্রিপরিষদ সচিব হন, সে ক্ষেত্রে মুখ্য সচিব হিসেবে কামাল আবদুল নাসের চৌধুরী নিয়োগ পেতে পারেন। এ ছাড়া স্বরাষ্ট্রসচিব মোজাম্মেল হক খান ও বাণিজ্যসচিব হেদায়েতুল্লাহ আল মামুনের নামও আলোচনায় আছে। সে ক্ষেত্রে জনপ্রশাসন সচিবসহ আরও কয়েকটি সচিব পদেও পরিবর্তন আসবে। সচিবালয়ে এখন এ বিষয়টি নিয়ে প্রশাসনের কর্মকর্তাদের মধ্যে ব্যাপক আলোচনা চলছে।মন্ত্রিপরিষদ বিভাগ ও জনপ্রশাসন মন্ত্রণালয়ের দুজন দায়িত্বশীল কর্মকর্তা প্রথম আলোকে বলেন, বিশ্বব্যাংকে বর্তমানে বিকল্প নির্বাহী পরিচালক হিসেবে দায়িত্ব পালন করছেন সাবেক অর্থসচিব মোহাম্মদ তারেক। সেপ্টেম্বরে তাঁর মেয়াদ শেষ হলেই মোশাররাফ হোসাইন ভূইঞা সেখানে যোগ দেবেন। ১ অক্টোবর থেকে তাঁর যোগ দেওয়ার সম্ভাবনা রয়েছে। এর আগেই এ বিষয়ে আদেশ জারি হবে।মোশাররাফ হোসাইন ভূইঞার সরকারি চাকরি থেকে অবসরোত্তর ছুটিতে যাওয়ার কথা ডিসেম্বরে। এর আগেই তিনি বিশ্বব্যাংকে যাচ্ছেন। তিনিই প্রথম ব্যক্তি, যিনি মন্ত্রিপরিষদ সচিব থেকে বিশ্বব্যাংকের ওই পদে যাচ্ছেন।
