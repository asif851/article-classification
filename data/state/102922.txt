
নোয়াখালীতে পৃথক দুর্ঘটনায় এক নারীসহ দুই ব্যক্তি নিহত হয়েছেন। গত মঙ্গলবার দিবাগত রাতে এ দুর্ঘটনা দুটি ঘটে।নিহতদের মধ্যে একজনের পরিচয় পাওয়া গেছে। তাঁর নাম লোকমান হোসেন (৪০)। তিনি সেনবাগ উপজেলার কাবিলপুর ইউনিয়নের আজিজপুর গ্রামের বাসিন্দা।পুলিশ জানায়, মঙ্গলবার দিবাগত রাত দেড়টার দিকে জেলার সেনবাগ উপজেলার মোহাম্মদপুর রামেন্দ্র মডেল উচ্চবিদ্যালয়ের পাশের ফেনী-নোয়াখালী মহাসড়ক দিয়ে রিকশা নিয়ে যাওয়ার পথে দ্রুতগামী একটি ট্রাক রিকশাটিকে ধাক্কা দেয়। এতে রিকশাচালক লোকমান হোসেন ঘটনাস্থলে নিহত হন।সেনবাগ থানার ভারপ্রাপ্ত কর্মকর্তা মো. মমিনুল ইসলাম প্রথম আলোকে বলেন, খবর পেয়ে থানা-পুলিশ ঘটনাস্থলে গিয়ে লাশ উদ্ধার করে। পরে সকালে পরিবারের লোকজন এসে লাশ শনাক্ত করে এবং দাফনের জন্য বাড়িতে নিয়ে যায়। এ বিষয়ে পরিবারের পক্ষ থেকে কেউ থানায় মামলা করতে রাজি হয়নি।অন্যদিকে, একই রাতে জেলার সোনাইমুড়ী উপজেলার বগাদিয়া এলাকায় ঢাকা থেকে নোয়াখালীগামী উপকূল এক্সপ্রেসের নিচে কাটা পড়ে অজ্ঞাতনামা এক নারী (২৭) নিহত হয়েছেন। স্থানীয়দের তথ্যের ভিত্তিতে সকালে জিআরপি পুলিশ এসে লাশটি উদ্ধার করে।ট্রেনে কাটা পড়ে এক নারী নিহত হওয়ার ঘটনা নিশ্চিত করেছেন সোনাইমুড়ী রেলস্টেশনের মাস্টার শাহ আলম। প্রথম আলোকে বলেন, নিহত নারী মানসিকভারসাম্যহীন বলে স্থানীয়রা জানিয়েছেন। তবে গতকাল বুধবার বিকেল পর্যন্ত নিহত নারীর নাম-পরিচয় জানা যায়নি।
