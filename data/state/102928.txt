
সিলেটে পরিবহনশ্রমিকদের ডাকা অনির্দিষ্টকালের ধর্মঘট প্রত্যাহার করে নেওয়া হয়েছে। কর্মসূচি শুরুর প্রথম দিন গতকাল মঙ্গলবার বিকেলেই জেলা প্রশাসনের সঙ্গে জরুরি বৈঠকের পর ধর্মঘট প্রত্যাহার করে নেন শ্রমিকেরা। মহাসড়কে পুলিশের হয়রানি ও অতিরিক্ত টোল আদায় বন্ধের দাবিতে ওই ধর্মঘট আহ্বান করা হয়েছিল।গতকাল ভোর থেকেই শ্রমিকেরা নগরের কদমতলী এলাকার কেন্দ্রীয় বাস টার্মিনাল, কুমারগাঁও বাসস্ট্যান্ডসহ বিভিন্ন স্থানে অবস্থান নেন। কোনো গাড়ি চলাচল না করায় যাত্রীরা বাস টার্মিনালে গিয়ে ফিরে যেতে বাধ্য হন। সন্ধ্যায় সিলেট জেলা পরিবহন শ্রমিক ইউনিয়নের সভাপতি সেলিম আহমদ বলেন, ‘মহাসড়কে পুলিশের চাঁদাবাজি বেড়েই চলছে। এটি বন্ধ হওয়া প্রয়োজন। জেলা প্রশাসনের সঙ্গে বৈঠকে শ্রমিকদের দাবি মেনে নেওয়ার আশ্বাস দেওয়া হয়েছে। তাই ধর্মঘট প্রত্যাহার করা হয়েছে।’এর আগে সকালে শ্রমিকেরা জানান, জেলা সড়ক পরিবহন শ্রমিক ইউনিয়ন, ট্রাক ও কাভার্ড ভ্যান শ্রমিক ইউনিয়ন এবং ট্যাংকলরি শ্রমিক ইউনিয়ন এ ধর্মঘট আহ্বান করেছে।
