
অবৈধ তোরণ ভেঙে ফেলায় মিরপুরের সরকারি দলের সাংসদ কামাল আহমেদ মজুমদার সড়ক অবরোধ করে পুলিশের বিরুদ্ধে বিক্ষোভ করেছেন।
আজ রোববার বিকেল পৌনে চারটা থেকে পাঁচটা পর্যন্ত মিরপুর ১০ নম্বর থেকে মিরপুর ২ নম্বর শেরেবাংলা স্টেডিয়ামের সামনের সড়ক অবরোধ করে রাখেন সাংসদ ও তাঁর সমর্থকেরা। এ সময় আশপাশের সড়কগুলোতে দীর্ঘ যানজটের সৃষ্টি হয়।
পুলিশ কর্মকর্তারা জানান, ২৩ জুন আওয়ামী লীগের প্রতিষ্ঠাবার্ষিকী উপলক্ষে নির্মাণ করা ঝুঁকিপূর্ণ তোরণগুলো ২৫ জুন সরিয়ে নেওয়ার কথা থাকলেও কামাল মজুমদার তা করেননি। যানজট ও জনদুর্ভোগের কারণ হওয়ায় আজ মাত্র তিনটি তোরণ সরিয়ে নেওয়া হয়। এতে সাংসদ ক্ষুব্ধ হয়ে ওঠেন।
প্রত্যক্ষদর্শী ও পুলিশ সূত্র জানায়, আজ বিকেল পৌনে চারটার দিকে সাংসদ কামাল আহমেদ তাঁর শ খানেক সমর্থক নিয়ে মিরপুর ১০ নম্বর গোলচত্বরে অবস্থান নেন। অবৈধ এ তোরণ ভাঙার প্রতিবাদে সাংসদ ও তাঁর সমর্থকেরা সড়ক অবরোধ করে রাখেন। তাঁরা পুলিশের মিরপুর বিভাগের উপকমিশনার (ডিসি), কাফরুল ও ভাষানটেক থানার দুই ভারপ্রাপ্ত কর্মকর্তার (ওসি) অপসারণ দাবি করেন। সাংসদ মিছিল নিয়ে মিরপুর থানার দিকে যেতে চাইলে পুলিশ বাঁধা দেয়। পরে তিনি মিছিলটি মিরপুর ১০ নম্বর ফিরে আসেন। এ সময় সাংসদ হুমকি দেন বৃহস্পতিবারের মধ্যে মিরপুর বিভাগের ডিসি ও দুই ওসিকে অপসারণ করা না হলে শনিবার তিনি আন্দোলন কর্মসূচি শুরু করবেন।
পুলিশের মিরপুর বিভাগের উপকমিশনার ইমতিয়াজ আহমেদ প্রথম আলোকে বলেন, সাংসদ কামাল আহমেদ মজুমদার আওয়ামী লীগের প্রতিষ্ঠাবার্ষিকী উপলক্ষে মিরপুর, কাজীপাড়া, শেওড়াপাড়া, ভাষানটেক ও কচুক্ষেত এলাকায় অন্তত ১২টি তোরণ নির্মাণ করেন। ২৫ জুন তিনি এসব তোরণ সরিয়ে নেওয়ার শর্তে অনাপত্তিপত্র দেন। কিন্তু ২৫ জুন থেকে পুলিশ কর্মকর্তারা এসব তোরণ সরিয়ে নিতে সাংসদকে বার বার অনুরোধ করেন। কিন্তু তিনি তা আমলে নেননি।
ইমতিয়াজ আহমেদ বলেন, তোরণগুলো এমন ঝুঁকিপূর্ণ ছিল যে কোন সময় তা পড়ে গিয়ে প্রাণহানি ঘটতে পারত। তাছাড়া তোরণের কারণে যানজটের পাশাপাশি জনদুর্ভোগ হচ্ছিল। জনস্বার্থে পুলিশ ঠিকাদারদের দিয়ে তোরণ সরানোর উদ্যোগ নেয়।
এ ব্যাপারে জানতে আজ রাত পৌনে আটটার দিকে কামাল মজুমদারের সঙ্গে যোগাযোগের জন্য তাঁর মুঠোফোনে এই প্রতিবেদক ফোন দেন। তবে সেটি বন্ধ পাওয়া যায়।
