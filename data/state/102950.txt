
নারায়ণগঞ্জে শীতলক্ষ্যা নদীতে কার্গো-ট্রলারের ধাক্কায় যাত্রীবাহী একটি ট্রলার ডুবে সুমাইয়া (৮) ও ফাহিম (৪) নামের দুই শিশু নিখোঁজ হয়েছে। আজ শনিবার সকাল সাড়ে সাতটার দিকে মদনগঞ্জ কয়লাঘাট এলাকায় এ ঘটনা ঘটে।
প্রত্যক্ষদর্শী ও পুলিশ জানায়, শীতলক্ষ্যা নদীতে মেঘনাঘাটগামী ৫০ থেকে ৬০ জনের যাত্রীবাহী একটি ট্রলারকে খালি ড্রামভর্তি আল্লাহর দান নামের একটি কার্গো ট্রলার ধাক্কা দেয়। এতে যাত্রীবাহী ট্রলারটি ডুবে যায়। ডুবে যাওয়া ট্রলারের দুই শিশু যাত্রী ছাড়া বাকিরা সাঁতরে তীরে উঠতে সক্ষম হয়।
খবর পেয়ে নৌ পুলিশ ও ফায়ার সার্ভিসের ডুবুরি দল উদ্ধার কাজ শুরু করেছে। ওই ট্রলারের যাত্রীরা গতকাল শুক্রবার পুরোনো বন্দরে কুতুবিয়া দরবারে আসে। আজ সকালে ফেরার পথে এ দুর্ঘটনায় পড়ে।
নারায়ণগঞ্জ নদীবন্দর নৌ পুলিশ ফাঁড়ির ইনচার্জ মো. নজরুল ইসলাম ঘটনার সত্যতা নিশ্চিত করেছেন।
