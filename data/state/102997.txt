
বাংলা ভাষা ব্যবহারে কার্যকর ব্যবস্থা প্রবর্তনে আদালতের নির্দেশনা বাস্তবায়ন না করার অভিযোগে ছয় সচিবের বিরুদ্ধে আদালত অবমাননার আবেদন করা হয়েছে।আজ রোববার সুপ্রিম কোর্টের আইনজীবী ইউনূস আলী আকন্দ আবেদনটি করেন।বিচারপতি কাজী রেজা-উল হক ও বিচারপতি এ বি এম আলতাফ হোসেন সমন্বয়ে গঠিত হাইকোর্ট বেঞ্চে কাল সোমবার আবেদনটির ওপর শুনানি হতে পারে বলে জানিয়েছেন ইউনূস আলী আকন্দ।ছয় সচিব হলেন—মন্ত্রিপরিষদসচিব, আইনসচিব, সংস্কৃতিসচিব, স্বরাষ্ট্রসচিব, তথ্যসচিব ও শিক্ষাসচিব।আবেদনের বিষয়টি জানিয়ে ইউনূস আলী আকন্দ প্রথম আলোকে বলেন, ১৭ ফেব্রুয়ারি হাইকোর্ট রুল জারির পাশাপাশি অন্তর্বর্তী আদেশ দিয়েছিলেন। বিজ্ঞাপন, সাইনবোর্ড, বিলবোর্ড, সরকারি-বেসরকারি নামফলক, গাড়ির নম্বরপ্লেট এবং প্রিন্ট ও ইলেকট্রনিক মিডিয়ায় ইংরেজি ও মিশ্র ভাষা ব্যবহার বন্ধে এক মাসের মধ্যে কার্যকর ব্যবস্থা নিতে বিবাদীদের নির্দেশ দিয়েছেন আদালত। বিষয়টি আদালতকে অবহিত করতে বলা হয়েছিল। নির্দেশনা অমান্য করায় ছয় সচিবের প্রতি আদালত অবমাননার রুল জারির প্রার্থনা করা হয়েছে। রুল শুনানি না হওয়া পর্যন্ত তিন দিনের মধ্যে সংশ্লিষ্ট সচিবদের সশরীরে আদালতে হাজির হতে নির্দেশনার আরজি জানানো হয়েছে।
