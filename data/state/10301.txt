
‘কওমি আলেমদের ঐক্য বিনষ্ট করার জন্য গভীর ষড়যন্ত্র চলছে’ মন্তব্য করে কওমি মাদ্রাসা শিক্ষা বোর্ডের (বেফাক) সভাপতি শাহ আহমদ শফী এ ব্যাপারে সবাইকে সতর্ক হওয়ার পরামর্শ দিয়েছেন।
গতকাল বুধবার গণমাধ্যমে পাঠানো এক বিজ্ঞপ্তিতে তিনি বলেন, বর্তমান সময় অত্যন্ত সংকটময়। সম্মিলিত সিদ্ধান্তের ভিত্তিতে যেকোনো বক্তব্য প্রচার করতে হবে।
এ বিষয়ে আলোচনার জন্য আজ বৃহস্পতিবার সকালে চট্টগ্রামের হাটহাজারী মাদ্রাসায় বেফাকের জরুরি সভা আহ্বান করেছেন আহমদ শফী।
বিজ্ঞপ্তিতে বলা হয়, কওমি মাদ্রাসা শিক্ষার স্বীকৃতি নিয়ে ২৭ সেপ্টেম্বর সরকার হঠাৎ নয় সদস্যের কমিটি করে শিক্ষা মন্ত্রণালয়ের ওয়েবসাইটে একটি প্রজ্ঞাপন প্রকাশ করে। উদ্ভূত পরিস্থিতিতে আলোচনার জন্য শাহ আহমদ শফী বেফাকের জরুরি বৈঠক ডেকেছেন।
প্রসঙ্গত, সরকার কওমি মাদ্রাসার শিক্ষা সনদের স্বীকৃতির জন্য আইনের খসড়া প্রণয়নের লক্ষ্যে গত মঙ্গলবার মাওলানা ফরিদ উদ্দীন মাসউদকে আহ্বায়ক ও রুহুল আমীনকে সদস্যসচিব করে নয় সদস্যের কমিটি করে। শাহ আহমদ শফী আগে এ ধরনের একটি কমিটির আহ্বায়ক ছিলেন।
শাহ আহমদ শফীর উদ্ধৃতি দিয়ে তাঁর প্রেসসচিব মাওলানা মুনির আহমদ জানান, কওমি শিক্ষা সনদের বিষয়ে পরামর্শের  জন্য আগামী ১৭ অক্টোবর বেফাকসহ কওমি মাদ্রাসার অন্যান্য আঞ্চলিক বোর্ডের প্রতিনিধি ও শীর্ষস্থানীয় আলেমদের অংশগ্রহণে ঢাকায় একটি সম্মেলনের ঘোষণা দিয়ে এর প্রস্তুতি চলছিল। তার আগেই সরকার নয় সদস্যের কমিটি গঠনের প্রজ্ঞাপন জারি করেছে। এ অবস্থায় জরুরি বৈঠক আহ্বান করা হয়েছে।
 
