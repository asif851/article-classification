
যৌন হয়রানি রোধে নারী বন্দীদের পৃথক প্রিজন ভ্যানে পরিবহনের ব্যবস্থা নিশ্চিতে নির্দেশ দিয়েছেন হাইকোর্ট। স্বরাষ্ট্রসচিব, পুলিশের মহাপরিদর্শক ও কারা মহাপরিদর্শকের প্রতি এ নির্দেশ দেওয়া হয়েছে।
আজ সোমবার বিচারপতি কাজী রেজা উল হক ও বিচারপতি এ বি এম আলতাফ হোসেনের সমন্বয়ে গঠিত হাইকোর্ট বেঞ্চ এক রিটের প্রাথমিক শুনানির পর এ আদেশের পাশাপাশি রুল দেন।
৯ মার্চ ‘প্রিজন ভ্যানে হেনস্তা হচ্ছেন নারী বন্দীরা’ শিরোনামে প্রথম আলোতে প্রতিবেদন ছাপা হয়। এটি যুক্ত করে সুপ্রিম কোর্টের আইনজীবী রুহুল কুদ্দুস কাজল গতকাল রোববার রিট আবেদন করেন। আবেদনে দেশব্যাপী নারী বন্দীদের পরিবহনের সময় যৌন হয়রানি থেকে সুরক্ষার নির্দেশনা চাওয়া হয়।
রিটের ওপর আজ শুনানি করেন রিটকারী নিজেই। তাঁকে সহায়তা করেন এস এম জাফর সাদিক তানভীর।
রুলে দেশব্যাপী নারী বন্দীদের পরিবহনের সময় যৌন হয়রানি রোধে পৃথক ভ্যানের (যানবাহন) ব্যবস্থা নিশ্চিতে কেন নির্দেশ দেওয়া হবে না, তা জানতে চাওয়া হয়। স্বরাষ্ট্রসচিব, পুলিশের মহাপরিদর্শক, কারা মহাপরিদর্শক, চট্টগ্রাম মহানগর পুলিশ কমিশনার, চট্টগ্রামের কারাগারের জেলারকে এ রুলের জবাব দিতে বলা হয়েছে।
প্রিজন ভ্যানে হেনস্তা হচ্ছেন নারী বন্দীরা
আলাদা প্রিজন ভ্যান পেলেন নারী বন্দীরা
 
