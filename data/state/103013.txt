
চট্টগ্রাম থেকে অপহৃত এক ব্যক্তিকে কক্সবাজারের মহেশখালী উপজেলার পাহাড়ি এলাকা থেকে উদ্ধার করেছে পুলিশ।
গতকাল রোববার রাত ১০টার দিকে উপজেলার হোয়ানক ইউনিয়নের পুইছড়া পূর্বপাহাড়ি এলাকায় অভিযান চালিয়ে ওই ব্যক্তিকে উদ্ধার করা হয়।
উদ্ধার হওয়া ব্যক্তির নাম মোহাম্মদ শহীদ (৫৫)। তাঁর বাড়ি চট্টগ্রাম নগরের কর্ণফুলী থানার ইছানগর এলাকায়। তিনি দুবাই থাকতেন।
পরিবার ও পুলিশের ভাষ্যমতে, গত বৃহস্পতিবার সকাল ১০টার দিকে চট্টগ্রামের চকবাজার থেকে কর্ণফুলীর ইছানগরে ফেরার পথে অপহৃত হন শহীদ। অপহরণকারীরা মুঠোফোনে শহীদের পরিবারের কাছে ৪০ লাখ টাকা মুক্তিপণ দাবি করে। টাকা না দিলে তাঁকে হত্যার হুমকি দেওয়া হয়। এ ঘটনায় শহীদের পরিবার গত শুক্রবার চকবাজার থানায় একটি সাধারণ ডায়েরি করে।
পরিবার ও পুলিশ জানায়, একপর্যায়ে অপহরণকারীদের ১৫ লাখ টাকা মুক্তিপণ দিতে রাজি হয় শহীদের পরিবার। মুক্তিপণের টাকা দিতে গতকাল দুপুরের দিকে কক্সবাজারের চকরিয়া উপজেলার বদরখালী সেতুতে আসেন শহীদের পরিবারের সদস্যরা। তাঁদের সঙ্গে র‍্যাব ও পুলিশের সদস্যরাও ছিলেন। বিষয়টি বুঝতে পেরে অপহরণকারীরা মুক্তিপণের টাকা নিতে আসেনি। তখন শহীদকেও উদ্ধার করা যায়নি।
মহেশখালী থানার পুলিশ জানায়, মুঠোফোন ট্রাক করে অপহরণকারীদের অবস্থান নিশ্চিত করা হয়। এর ভিত্তিতে গতকাল বিকেলে মহেশখালী উপজেলার পুইছড়া পূর্বপাহাড়ি এলাকায় অভিযান চালায় পুলিশ। রাত ১০টার দিকে পাহাড়ি এলাকা থেকে শহীদকে উদ্ধার করা হয়। অপহরণের সঙ্গে জড়িত কাউকে আটক করা যায়নি।
উদ্ধার হওয়া শহীদ বলেন, মুক্তিপণের টাকার জন্য তাঁকে নানাভাবে নির্যাতন করেছে অপহরণকারীরা।
মহেশখালী থানার পরিদর্শক (তদন্ত) মোহাম্মদ দিদারুল ফেরদাউস বলেন, উদ্ধার হওয়া শহীদকে তাঁর পরিবারের কাছে হস্তান্তর করা হয়েছে। অপহরণচক্রের সদস্যদের ধরতে জোর চেষ্টা চলছে।
