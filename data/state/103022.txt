
বিশিষ্ট সংগীতশিল্পী, সুরকার ও সংগীত পরিচালক বশীর আহমেদ আর নেই। শনিবার রাত ১০টার দিকে রাজধানীর মোহাম্মদপুরে নিজ বাসায় তিনি ইন্তেকাল করেন (ইন্না লিল্লাহি ওয়া ইন্না ইলাহি রাজিউন)।বশীর আহমেদের ছেলে রাজা বশীর প্রথম আলোকে জানান, তাঁর বাবা দীর্ঘদিন ধরে ক্যানসারে ভুগছিলেন। কয়েকদিন ধরে তাঁর স্বাস্থ্যের অবনতি ঘটে। রাত ১০টার দিকে তিনি মারা যান।দিল্লির সওদাগর পরিবারের সন্তান বশীর আহমেদ ১৯৩৯ সালের ১৯ নভেম্বর কলকাতার খিদিরপুরে জন্মগ্রহণ করেন। তাঁর বাবার নাম নাসির আহমেদ। ১৯৬৪ সালে তিনি সপরিবারে ঢাকায় আসেন। ঢাকায় আসার আগেই উর্দু চলচ্চিত্রে গান গাওয়া শুরু করেন বশীর আহমেদ। তাঁর কণ্ঠস্বর ছিল মাধুর্যে ভরা। রাগ সংগীতেও দখল ছিল তাঁর। ওস্তাদ বড়ে গোলাম আলী খাঁর কাছে তালিম নেন তিনি। ‘তালাশ’ চলচ্চিত্রে বিখ্যাত শিল্পী তালাত মাহমুদের সঙ্গে কাজ করেন তিনি।বশীর আহমেদের অনেক জনপ্রিয় গানের মধ্যে রয়েছে: অনেক সাধের ময়না আমার; আমাকে পোড়াতে যদি এত লাগে ভালো; খুঁজে খুঁজে জনম গেল।
