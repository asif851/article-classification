
কাজে গতিশীলতা আনতে সরকার বিদেশের বেশ কয়েকটি হাইকমিশন ও দূতাবাসের মিশন প্রধানের পদে পরিবর্তন আনতে যাচ্ছে। এরই অংশ হিসেবে নিউইয়র্কে বাংলাদেশের স্থায়ী মিশন, লন্ডন, ব্রাসেলস ও রোমের মিশন প্রধান পদে রদবদল করা হচ্ছে। এ ছাড়া স্পেনের নতুন রাষ্ট্রদূত নিয়োগ এবং কাতার থেকে রাষ্ট্রদূতকে দেশে ফিরিয়ে আনা হচ্ছে।
পররাষ্ট্র মন্ত্রণালয় সূত্রে জানা গেছে, নিউইয়র্কে বাংলাদেশের স্থায়ী প্রতিনিধি এ কে আবদুল মোমেনের পদে পরিবর্তন আসছে। ২০০৯ সালের ২৬ আগস্ট চুক্তিভিত্তিক নিয়োগ পাওয়ার এ কে আবদুল মোমেন প্রায় ছয় বছর ধরে ওই পদে কাজ করছেন। গত ১৯ আগস্ট জনপ্রশাসন মন্ত্রণালয় চতুর্থ দফার তাঁর চুক্তির মেয়াদ বাড়িয়েছে। আগামী ৩০ অক্টোবর চুক্তির মেয়াদ শেষ হবে। এশিয়ার একটি দেশে কর্মরত এক পেশাদার এ কে আবদুল মোমেনের স্থলাভিষিক্ত হতে যাচ্ছেন।পররাষ্ট্র মন্ত্রণালয় সূত্রে জানা গেছে, সম্প্রতি এ কে আবদুল মোমেনের চুক্তি আরও এক বছরের জন্য বাড়ানোর প্রস্তাব দেওয়া হয়। তবে সরকারের নীতি নির্ধারণী পর্যায়ে চুক্তির মেয়াদ না বাড়ানোর সিদ্ধান্ত নিয়েছে। সেপ্টেম্বরে অনুষ্ঠেয় জাতিসংঘ সাধারণ পরিষদের ৭০ তম অধিবেশন পর্যন্ত তাঁকে দায়িত্বে রাখার সিদ্ধান্ত হয়েছে। জাতিসংঘ সাধারণ পরিষদের অধিবেশনে যোগ দিতে প্রধানমন্ত্রী শেখ হাসিনার আগামী ২৫ থেকে ৩০ সেপ্টেম্বর নিউইয়র্ক সফরের কথা রয়েছে।এদিকে লন্ডনে বাংলাদেশের হাইকমিশনার মো. আবদুল হান্নানকে রোমে বাংলাদেশের রাষ্ট্রদূত হিসেবে বদলি করা হচ্ছে। তাঁর স্থলাভিষিক্ত হতে যাচ্ছেন বেলজিয়ামে নিযুক্ত বাংলাদেশের রাষ্ট্রদূত ইসমাত জাহান। আর ইতালিতে বাংলাদেশের রাষ্ট্রদূত মো. শাহাদাত হোসেনকে বদলি করা হচ্ছে বেলজিয়ামে।বিসিএস-১৯৮৪ (পররাষ্ট্র ক্যাডার) ব্যাচের কর্মকর্তা আবদুল হান্নান ২০১৪ সালের সেপ্টেম্বরে লন্ডনে হাইকমিশনার হিসেবে যোগ দেন। ওই সময় তিনি লন্ডনে সাবেক পররাষ্ট্রসচিব মিজারুল কায়েসের স্থলাভিষিক্ত হন। লন্ডনে যাওয়ার আগে আবদুল হান্নান জেনেভায় বাংলাদেশের স্থায়ী প্রতিনিধি হিসেবে দায়িত্ব পালন করেন। সুইজারল্যান্ডের আগে তিনি ২০০৬ থেকে ২০০৯ সাল পর্যন্ত ওমানে বাংলাদেশের রাষ্ট্রদূত হিসেবে কাজ করেছেন।বিসিএস-১৯৮২ (পররাষ্ট্র ক্যাডার) ব্যাচের কর্মকর্তা ইসমাত জাহান ২০০৯ সালের আগস্ট থেকে ব্রাসেলসে বাংলাদেশের রাষ্ট্রদূত হিসেবে দায়িত্ব পালন করছেন। রাষ্ট্রদূত হিসেবে নেদারল্যান্ডসে প্রথম দায়িত্ব পালন করেন ইসমাত জাহান। এরপর তিনি নিউইয়র্কে বাংলাদেশের স্থায়ী প্রতিনিধি হিসেবে কাজ করেন।বিসিএস-১৯৮৪ (পররাষ্ট্র ক্যাডার) ব্যাচের কর্মকর্তা মো. শাহাদাত হোসেন ২০১২ সালের সেপ্টেম্বরে ইতালিতে বাংলাদেশের রাষ্ট্রদূত হিসেবে যোগ দেন। এর আগে তিনি কাতার ও শ্রীলঙ্কায় যথাক্রমে বাংলাদেশের রাষ্ট্রদূত ও হাইকমিশনার হিসেবে কাজ করেছেন।এদিকে পুলিশের সাবেক মহাপরিদর্শক হাসান মাহমুদ খন্দকারকে তিন বছরের জন্য স্পেনে বাংলাদেশের রাষ্ট্রদূত হিসেবে নিয়োগ দেওয়া হয়েছে। এ ছাড়া কাতারে বাংলাদেশের রাষ্ট্রদূত সৈয়দ মাসুদ মাহমুদ খন্দকারকে ঢাকায় ফিরিয়ে আনা হচ্ছে। তবে কাতারে রাষ্ট্রদূত হিসেবে নতুন কাউকে এখনো নিয়োগ দেওয়া হয়নি।বাংলাদেশের নতুন দূতাবাস ডেনমার্কে রাষ্ট্রদূত হিসেবে যোগ দিচ্ছেন পেশাদার কূটনীতিক ও ওয়াশিংটনে বাংলাদেশ দূতাবাসের উপমিশন প্রধান আবদুল মুহিত। ওয়াশিংটনে বাংলাদেশ দূতাবাসের উপমিশন প্রধান পদে নিয়োগ পেয়েছেন পররাষ্ট্র মন্ত্রণালয়ের মহাপরিচালক (ইউরোপ) মাহবুব হাসান সালেহ।
