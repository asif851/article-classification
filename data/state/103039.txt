
রাজশাহী বিশ্ববিদ্যালয়ের (রাবি) বাংলা বিভাগের সাবেক চেয়ারম্যান অধ্যাপক অমৃতলাল বালা গতকাল রোববার দিবাগত রাত দুইটায় মারা গেছেন। তাঁর বয়স হয়েছিল ৬৬ বছর।অমৃতলাল বালা গত বছরের জুলাই মাস থেকে অবসর প্রস্তুতিকালীন ছুটি কাটাচ্ছিলেন। তিনি ডায়াবেটিস ও কিডনিজনিত রোগে ভুগছিলেন।স্ত্রী ড. ঊষা রাণী সরকার, মেয়ে অদিতি বিশ্বাস, ছেলে অর্ঘ্যকমল বিশ্বাস ছাড়াও অসংখ্য গুণগ্রাহী রেখে গেছেন অমৃতলাল বালা।অমৃতলাল বালার মৃত্যুতে তাঁর বিভাগের সহকর্মীরা গভীর দুঃখ প্রকাশ করেছেন। আজ সোমবার বেলা তিনটায় রাজশাহীতে তাঁর শেষকৃত্য হওয়ার কথা।
১৯৫২ সালের ১ জানুয়ারি অমৃতলাল বালা খুলনায় জন্মগ্রহণ করেন। ড. অসিতকুমার বন্দ্যোপাধ্যায়ের তত্ত্বাবধানে ‘আলওলের কাব্যে হিন্দু-মুসলিম সংস্কৃতি’ শিরোনামে অভিসন্দর্ভ রচনা করেন। ১৯৮৯ সালে কলকাতা বিশ্ববিদ্যালয় থেকে তিনি পিএইচডি ডিগ্রি লাভ করেন। ১৯৯১ সালে অভিসন্দর্ভটি বাংলা একাডেমি থেকে গ্রন্থাকারে প্রকাশিত হয়। এ বছরই তিনি রাজশাহী বিশ্ববিদ্যালয়ের বাংলা বিভাগে প্রভাষক হিসেবে যোগদান করেন। ২০০৪ সালে তিনি অধ্যাপক পদে উন্নীত হন। ২০১৫ সালের ১৬ মে থেকে ২০১৭ সালের ২৯ জুন পর্যন্ত তিনি বিভাগের চেয়ারম্যানের দায়িত্ব পালন করেন। তাঁর গবেষণামূলক গ্রন্থের সংখ্যা আট। এ ছাড়া প্রচুর গবেষণামূলক প্রবন্ধ লিখেছেন তিনি। সম্পাদক ছিলেন গবেষণা পত্রিকা সাহিত্যিকীর। তাঁর তত্ত্বাবধানে পিএইচডি ডিগ্রি পেয়েছেন ছয়জন, এমফিল ডিগ্রি পেয়েছেন তিনজন গবেষক। 
অমৃতলাল বালার উল্লেখযোগ্য গ্রন্থ ‘পদ্মাবতী সমীক্ষা’ (১৯৯৭), ‘ম্যাকবেথ বীক্ষণ’ (১৯৯৮), ‘মশাররফ মানস ও জমীদার দর্পণ’ (২০০১), ‘দৌলতকাজী কবি ও কাব্য’ (২০০১), ‘রবীন্দ্রনাথ ও বাংলার লোকসংস্কৃতি’ (২০০৩) প্রভৃতি।
