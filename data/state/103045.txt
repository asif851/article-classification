
চাঁপাইনবাবগঞ্জ সদর উপজেলার বারঘরিয়া নতুন বাজারে গর্ত খোঁড়ার সময় মাটিচাপা পড়ে একজন নিহত ও দুজন আহত হয়েছেন। বৃহস্পতিবার বিকেলে এ দুর্ঘটনা ঘটে। নিহত ব্যক্তি হচ্ছেন শিবগঞ্জ উপজেলার চৈতন্যপুর উপজেলার মো. কাইয়ুম (৩৫। আহত ব্যক্তিরা হচ্ছেন একই গ্রামের মো. কালু (২৮) ও মো. খাইরুল (২২)। 
চাঁপাইনবাবগঞ্জ সদর থানার ভারপ্রাপ্ত কর্মকর্তা (ওসি) সাবের রেজা আহমেদ জানান, ঘটনাটি ঘটেছে বেলা সাড়ে তিনটার দিকে। খবর পেয়ে ফায়ার সার্ভিসের সদস্যরা তাঁদের উদ্ধার করে সদর হাসপাতালে নিয়ে আসেন। এ ব্যাপারে কোনো মামলা হয়নি। সদর হাসপাতালের জরুরি বিভাগে কর্তব্যরত চিকিৎসা কর্মকর্তা নাজির উদ্দিন জানান, বিকেল সাড়ে চারটার দিকে তাঁদের হাসপাতালে নিয়ে আসা হয়। চিকিৎসা দেওয়ার আগেই কাইয়ুম মারা যান। অন্য দুজনকে প্রাথমিক চিকিৎসা দিয়ে ছেড়ে দেওয়া হয়েছে।
