
সুন্দরবনের চাঁদপাই রেঞ্জের চরপুটিয়া এলাকায় বনদস্যু ‘মাস্টার বাহিনী’ অস্ত্র–গুলিসহ আত্মসমর্পণ করবে। আজ রোববার দুপুর সাড়ে ১২টা থেকে​ বেলা একটার মধ্যে তাদের আত্মসমর্পণ করার কথা।
স্বরাষ্ট্রমন্ত্রী আসাদুজ্জামান খান কামাল ও র‍্যাবের মহাপরিচালক (ডিজি) বেনজীর আহমেদ দুপুরের দিকে চরপুটিয়ায় যাবেন। তাঁরা যাওয়ার পর আনুষ্ঠানিকভাবে আত্মসমর্পণের প্রক্রিয়া শুরু হবে।
র‍্যাব–৮–এর উপ-অধিনায়ক মেজর আদনান কবির বলেন, ৩ মে মাস্টার বাহিনী স্বরাষ্ট্রমন্ত্রী ও র‍্যাবের মহাপরিচালকের কাছে আত্মসমর্পণের জন্য আবেদন করে। স্বরাষ্ট্র মন্ত্রণালয়ের নির্দেশে প্রক্রিয়া শুরু হয়। এর পরিপ্রেক্ষিতে র‍্যাব–৮–এর দল চরপুটিয়ায় যায়।
র‍্যাব সূত্রে জানা গেছে, মাস্টার বাহিনীর প্রধানসহ সাতজন ৫১টি অস্ত্র ও গুলি জমা দিয়ে আত্মসমর্পণ করবে।
