
রংপুরের পীরগঞ্জ উপজেলায় ধর্ষণের শিকার দুই শিশু আজ বুধবার আদালতে জবানবন্দি দিয়েছে। বিকেল সাড়ে চারটায় রংপুর জ্যেষ্ঠ বিচারিক হাকিম আদালত জবানবন্দি গ্রহণ করেন। দুই শিশুর একজন পঞ্চম শ্রেণির ও একজন তৃতীয় শ্রেণির শিক্ষার্থী। তাদের রংপুর মেডিকেল কলেজ হাসপাতালের ওয়ানস্টপ ক্রাইসিস সেন্টারে চিকিৎসা দেওয়া হচ্ছে।
মামলার এজাহার ও আদালত সূত্রে জানা গেছে, গত শুক্রবার দুপুরে উপজেলার খেজমতপুর এলাকার দুই শিশু আখিরা নদে গোসল করে বাড়ি ফিরছিল। এ সময় ট্রাক্টরচালক মামুন মিয়া (২৭) ও তাঁর বন্ধু রাজমিস্ত্রি জামরুল ইসলাম (২৫) রাস্তার পাশের জমিতে ট্রাক্টর পরিষ্কার করছিলেন। তাঁরা দুই শিশু দুটির মুখ চেপে ধরে পাশের ভুট্টা খেতে নিয়ে যান। পরে তাদের হত্যার ভয় দেখিয়ে জোর করে ধর্ষণ করেন। রক্তাক্ত অবস্থায় শিশু দুটি বাড়ি ফিরে গিয়ে ভয়ে ঘটনাটি কাউকে জানায়নি। গতকাল মঙ্গলবার দুপুরে উভয় শিশু অসুস্থ হয়ে পড়লে তাদের বাবা-মা ধর্ষণের বিষয়টি জানতে পারেন। পরে তাদের পরিবারের সদস্যরা পীরগঞ্জ থানায় মামলা করেন।
ধর্ষণের অভিযোগে মামুন মিয়াকে গ্রেপ্তার করেছে পুলিশ। জামরুল ইসলাম পলাতক।
মামলার তদন্ত কর্মকর্তা পীরগঞ্জ থানার উপপরিদর্শক (এসআই) তামবিরুল ইসলাম বলেন, ধর্ষণের অভিযোগে মামুন ও জামরুলের বিরুদ্ধে নারী ও শিশু নির্যাতন দমন আইনের ৯ (১) ধারায় মামলা করা হয়েছে। পলাতক জামরুলকে গ্রেপ্তারের চেষ্টা চলছে। আগামীকাল বৃহস্পতিবার ধর্ষণের শিকার শিশুদের মেডিকেল পরীক্ষার কথা।
এ বিষয়ে নারী ও শিশু নির্যাতন আদালতের সরকারি কৌঁসুলি (পিপি) খন্দকার রফিক হাসনাইন বলেন, ২২ ধারায় শিশু দুটির জবানবন্দি নেওয়া হয়েছে। পীরগঞ্জ থানার ভারপ্রাপ্ত কর্মকর্তা (ওসি) রেজাউল করিম বলেন, আরেক আসামিকে গ্রেপ্তারের চেষ্টা চলছে।
