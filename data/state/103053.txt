
নেতাকে স্বপ্ন দেখতে জানতে হবে, স্বপ্নকে বাস্তবায়ন করতে হবে। এ জন্য কাজও করতে হবে।
আজ মঙ্গলবার বিকেলে জাহাঙ্গীরনগর বিশ্ববিদ্যালয়ের নতুন কলা ভবনের সেমিনার রুমে ‘বলিষ্ঠ নেতৃত্বের জন্য মানসিক শক্তির ভূমিকা’ শীর্ষক কর্মশালায় জাতীয় মানসিক স্বাস্থ্য ইনস্টিটিউটের সহকারী অধ্যাপক আহমেদ হেলাল এ কথা বলেন। মুক্তিযুদ্ধবিষয়ক সংগঠন ‘মুক্ত আসর’ ও ওই বিশ্ববিদ্যালয়ের সংগঠন ‘হেলথ অ্যাওয়ারনেস ইউনিয়ন’ এই কর্মশালার আয়োজন করে।
কর্মশালায় আহমেদ হেলাল বলেন, নেতার গুণাবলি থাকা দরকার। লক্ষ্য অর্জনের জন্য নেতাকে দ্রুত সিদ্ধান্ত নিতে হবে। নম্রতার সঙ্গে দৃঢ়ভাবে কাজ করতে হবে। একজন ভালো নেতাকে অবশ্য পরিবার ও বন্ধুদের সময় দিতে হবে।
কর্মশালায় জাহাঙ্গীরনগর বিশ্ববিদ্যালয়ের ছাত্র পরামর্শক ও মনোবিজ্ঞানী শুভাশীষ ভট্টাচার্য বলেন, বিশ্ববিদ্যালয়ে নানা অনুষ্ঠান হয়, কিন্তু এমন কর্মশালা কখনো হয় না। বেশি বেশি করে এমন কর্মশালা আয়োজন করা খুব দরকার। তিনি এই আয়োজনের উদ্যোক্তাদের ধন্যবাদ জানান।
কর্মশালায় অংশগ্রহণকারী শিক্ষার্থীদের সনদ দেওয়া হয়। অতিথিদের সম্মাননা ক্রেস্ট তুলে দেন শুভাশীষ ভট্টাচার্য।
কর্মশালায় অন্যদের মধ্যে বক্তব্য দেন জাহাঙ্গীরনগর বিশ্ববিদ্যালয়ের পাবলিক হেলথ অ্যান্ড ইনফরমেটিক বিভাগের প্রভাষক আবদুর রহমান, মনোবন্ধুর প্রধান পরামর্শক রফিক-উল-আলম, মুক্ত আসরের সভাপতি আবু সাঈদ, উদ্বুদ্ধকরণ বক্তা মাশাহেদ হাসান, ফাহিম হাসান ও হেলথ অ্যাওয়ারনেস ইউনিয়নের সভাপতি জাহিদ হাসান। কর্মশালাটি সহযোগিতা করেন লুমেক্স আইটি,বাংলা ডিকশনারি ও ওখানেই ডটকম। কর্মশালাটি সঞ্চালনা করেন বিশ্ববিদ্যালয়ের শিক্ষার্থী রিয়েল ও সুরভী। বিজ্ঞপ্তি।
