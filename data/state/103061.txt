
সাবেক মন্ত্রী হাছান মাহমুদ গ্রিন স্টার সম্মাননায় ভূষিত হয়েছেন। গত সোমবার সুইজারল্যান্ডের জেনেভায় গ্রিন ক্রস ইন্টারন্যাশনালের সাধারণ অধিবেশনে হাছান মাহমুদকে এ পুরস্কার প্রদান করা হয়।পরিবেশ ও বনমন্ত্রী থাকার সময় জলবায়ুর পরিবর্তনজনিত ঝুঁকি মোকাবিলায় গৃহীত জাতীয় ও আন্তর্জাতিক নানা পদক্ষেপের স্বীকৃতিস্বরূপ এ পুরস্কার পেলেন তিনি।জাতীয় ও আন্তর্জাতিক পরিমণ্ডলে পরিবেশ-বিষয়ক কর্মকাণ্ডে গুরুত্বপূর্ণ অবদান রাখার জন্য জাতিসংঘের পরিবেশ কর্মসূচি (ইউএনইপি), গ্রিন ক্রস ইন্টারন্যাশনাল এবং জাতিসংঘের মানবাধিকার-বিষয়ক সমন্বয় সংস্থার যৌথ উদ্যোগে গ্রিন স্টার পুরস্কার দেওয়া হয়ে থাকে। জেনেভার সিআইসিজি সেন্টারে অনুষ্ঠিত এ পুরস্কার প্রদান অনুষ্ঠানে উপস্থিত ছিলেন সুইজারল্যান্ডে নিযুক্ত বাংলাদেশের রাষ্ট্রদূত শামীম আহসান, কাউন্সিলর শেলী সালেহীন এবং বিশ্বের বিভিন্ন রাষ্ট্রের পরিবেশ-বিষয়ক সরকারি ও বেসরকারি সংস্থার সদস্যরা। বিজ্ঞপ্তি।
