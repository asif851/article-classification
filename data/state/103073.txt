
নতুন গ্যাস-সংযোগ বন্ধের বিরুদ্ধে আন্দোলনে ফের টানা কর্মসূচি ঘোষণা করে মাঠে নেমেছে ‘গ্যাস সংযোগ বন্ধ প্রতিরোধ আন্দোলন’। গতকাল বুধবার বিকেলে নগরের টিলাগড় ও শাহপরান গেটে পথসভা করে আগামী ১৪ মে পর্যন্ত পর্যায়ক্রমে ১০টি পথসভার কর্মসূচি ঘোষণা করা হয়।কর্মসূচি অনুযায়ী ১৪ মে পর্যন্ত সিলেট শহর ও শহরতলিতে পথসভা করে ২১ মে কোর্ট পয়েন্টে সমাবেশের ডাক দেওয়া হয়েছে। নতুন গ্যাস-সংযোগ বন্ধের ব্যাপারে সিলেটে জালালাবাদ গ্যাস ট্রান্সমিশন অ্যান্ড ডিস্ট্রিবিউশন সিস্টেম লিমিটেড কর্তৃপক্ষ কোনো লিখিত ঘোষণা দেয়নি। তবে আবাসিক সংযোগ দপ্তর সূত্র জানায়, ২০১৩ সালের ৩ জানুয়ারি এক আদেশের মাধ্যমে বিদ্যুৎ, জ্বালানি ও খনিজ সম্পদ মন্ত্রণালয় জালালাবাদ গ্যাসের অধিক্ষেত্রাধীন এলাকা ছাড়া দেশের সব অঞ্চলে সংযোগ ও লোড বাড়ানোর আবেদন নির্দিষ্ট কমিটির অনুমোদন সাপেক্ষে প্রদানের নির্দেশনা দেওয়া হয়। এরপর সারা দেশে গ্যাসের সংযোগ বন্ধ থাকলেও সিলেটে চালু ছিল।গত বছরের ৮ জুলাই পুনরায় একটি নির্দেশনা দিয়ে জালালাবাদ গ্যাসকে একইভাবে সারা দেশের সঙ্গে নতুন সংযোগ দেওয়ার ক্ষেত্রে নির্ধারিত কমিটির অনুমোদন নেওয়ার অফিস আদেশ জারি করা হয়। ৩ নভেম্বর থেকে ওই আদেশের কথা জানিয়ে নতুন সংযোগের জন্য যাঁরা আবেদন করেছেন, তাঁদের সংযোগ প্রদানও বন্ধ করে দিয়েছে জালালাবাদ গ্যাস কর্তৃপক্ষ।এ অবস্থায় গত ৬ জানুয়ারি নগরের পুরান লেন এলাকায় সিলেটের প্রগতিশীল রাজনৈতিক, সামাজিক ও সাংস্কৃতিক সংগঠনের নেতাদের উপস্থিতিতে প্রতিরোধ আন্দোলনের প্রথম সভা হয়। সেই সভা থেকে ১০ দিনের টানা গণসংযোগ কর্মসূচি পালন করা হয়। গতকাল বিকেল পাঁচটায় টিলাগড় ও শাহপরান গেটে পথসভায় সভাপতিত্ব করেন সিলেটের প্রবীণ আইনজীবী মুজিবুর রহমান চৌধুরী।গতকালের সভা থেকে আগামী শনিবার বিকেলে নগরের মদিনা মার্কেট এলাকায় দ্বিতীয় পথসভা করার ঘোষণা দেওয়া হয়।
