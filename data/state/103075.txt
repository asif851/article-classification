
জিলহজ মাসের চাঁদ দেখা সাপেক্ষে আগামী বছরের ১ সেপ্টেম্বর পবিত্র হজ হতে পারে। কিন্তু ২০১৭ সালে যাঁরা হজে যেতে ইচ্ছুক, তাঁদের এখনই প্রস্তুতি নিতে হবে। প্রাক্‌-নিবন্ধন, মাধ্যম, মক্কা-মদিনার বাসা, মোয়াল্লেম নম্বর, খাবার ব্যবস্থা, সব ধরনের খরচ সম্পর্কে ধারণা রাখা, হজের নিয়মকানুন জানতে হবে। এ বিষয়ে গত কয়েক বছর হজ পালন করেছেন, এমন কয়েকজনের সঙ্গে কথা বলে কিছু পরামর্শ দেওয়া হলো।
ক. প্রাক্‌-নিবন্ধন: হজে যাওয়ার প্রথম পদক্ষেপ প্রাক্‌-নিবন্ধন। জাতীয় পরিচয়পত্র, এমআর পাসপোর্ট, পাসপোর্ট সাইজের ছবি, মোবাইল নম্বরসহ (যেখানে এসএমএস পাবেন) সরকারি ব্যবস্থাপনার জন্য নিকটস্থ ইউনিয়ন তথ্য সেবা কেন্দ্র, জেলা প্রশাসকের কার্যালয়, ইসলামিক ফাউন্ডেশনের কার্যালয়, পরিচালক হজ কার্যালয় এবং বেসরকারি ব্যবস্থাপনার জন্য ধর্মবিষয়ক মন্ত্রণালয়ের অনুমোদিত বৈধ হজ এজেন্সির মাধ্যমে প্রাক্‌-নিবন্ধন করা যাবে। আপনার প্রাক্‌-নিবন্ধিত ক্রমিক নম্বর সরকার-নির্ধারিত কোটার মধ্যে থাকলে ২০১৭ সালে হজে যাওয়ার জন্য মনোনীত হবেন।
খ. মাধ্যম: আপনি সরকারি ব্যবস্থাপনায় বা বেসরকারি ব্যবস্থাপনায় যাবেন, এটা ঠিক করতে হবে। তা হলো, যে মাধ্যমে যাবেন অর্থাৎ এজেন্সিকে কিছু প্রশ্ন করতে হবে।
১. হজ প্যাকেজ: হজ প্যাকেজ কত দিন, সৌদি আরবে অবস্থানের মেয়াদ কত দিন, কোথায় কত দিন অবস্থান এবং তা কীভাবে, বিস্তারিত জানতে হবে। গত কয়েক বছর কত নম্বর মোয়াল্লেমের অধীনে ওই এজেন্সি হজ পালন করছে তা জানতে হবে। দক্ষিণ এশিয়ার দেশের হাজিদের জন্য ১ থেকে ১১৫টি মোয়াল্লেম আছে। মোয়াল্লেমের নম্বর অনুযায়ী মিনার তাঁবুর অবস্থান হয়। মোয়াল্লেম কাস্টার: ১ থেকে ৯ মোয়াল্লেম নম্বর পর্যন্ত হাজিপ্রতি খরচ ২ হাজার ৬০০ সৌদি রিয়াল (১ রিয়াল = ২১ টাকা)। ১০ থেকে মোয়াল্লেম নম্বর ২২ পর্যন্ত হাজিপ্রতি খরচ ১ হাজার ৬০০ সৌদি রিয়াল। ২৩ থেকে ৫৯ মোয়াল্লেম নম্বর পর্যন্ত হাজিপ্রতি খরচ ৮৫০ সৌদি রিয়াল। ৬০ থেকে ১১৫ মোয়াল্লেম নম্বর পর্যন্ত হাজিপ্রতি খরচ ৫০০ সৌদি রিয়াল দিতে হয়।
২. মক্কা-মদিনা বাসা কোথায়: মক্কায় বাসার ধরন এবং তা কাবা শরিফ থেকে কত দূর, বাসায় লিফট আছে কি না, বাসা বা হোটেলে বাথরুম কতজনের সঙ্গে শেয়ার করতে হবে। একই কথা মদিনার বাসার জন্য প্রযোজ্য।
৩. খাবার: সৌদি আরবে পৌঁছে তিনবেলা খাবার দেওয়া হবে কি না বা বিকল্প ব্যবস্থা কী তা জানতে হবে।
৪. সব ধরনের খরচ সম্পর্কে ধারণা রাখা: বিমানভাড়া, বাসাভাড়া, মোয়াল্লেম ফি দিয়ে যা পাবেন, মোয়াল্লেম ফির বাইরে ও অতিরিক্ত ফি মিনার তাঁবুর অবস্থান, বালিশ, কম্বল ইত্যাদির জন্য। হজের সময় মিনায় তাঁবুতে বা আজিজিয়ায় থাকা কিংবা না থাকা ইত্যাদি।
৫. কোরবানি: ইসলামি উন্নয়ন ব্যাংক বা আইডিবির ৪৬০ সৌদি রিয়াল দিয়ে কুপন কিনে দেওয়া ভালো। অথবা নিজে বা এজেন্সির লোক ছাগল কিনে কোরবানি দেবেন, তা-ও আগে থেকে জেনে নিতে হবে।
৬. মানসিক ও শারীরিক সক্ষমতা: হজের সফরে প্রচুর হাঁটাচলা করতে হয়। চাইলে যখন-তখন যানবাহন পাওয়া যায়। এটাও মাথায় রাখা। উমরায় তাওয়াফ, সাঈ, মিনা, জামারাতের পাথর মারা, মিনা থেকে মক্কায় গিয়ে হজের তাওয়াফ, সাঈ করতে প্রচুর হাঁটাচলা করতে হয়। এ সবের জন্য মানসিক, শারীরিক সক্ষমতা জরুরি।
৭. ফিতরা: ফিতরা বা স্থানান্তর আছে কি না। মক্কার বাসা ফিতরা থাকলে আওয়াল ফিতরা অর্থাৎ হজের আগে ফিতরা, না আখের ফিতরা হজের পরে ফিতরা হবে, তা জানতে হবে।
৮. মিনা, আরাফাতে খাবার, যাতায়াত, মক্কায় তাওয়াফ সাঈ করতে যাওয়ার বিষয়ে কী ব্যবস্থা, তা-ও বিস্তারিত জেনে নেবেন। আপনার সঙ্গী যদি অসুস্থ বা দুর্বল হন, তাহলে বিকল্প ব্যবস্থাও জেনে নিতে হবে।
৯. মোয়াল্লেম ফি দিয়ে যা যা পাবেন: ১০৮৯ সৌদি রিয়াল। বাস ভাড়া ৪৯৫ সৌদি রিয়াল। মিনার তাঁবু, ইউনাইটেড এজেন্ট, মোয়াচ্ছাসা, আদিল্লা ফি ৫৯৪ সৌদি রিয়াল।
জেদ্দা থেকে মক্কা বাসভাড়া ৩০ সৌদি রিয়াল ৫০ জনের জন্য একটি বাস। অর্থাৎ ৫০ জন পূরণ না হলে জেদ্দা থেকে বাস ছাড়তে দেরি হয়। মক্কা থেকে মদিনা বাসভাড়া ১২০ সৌদি রিয়াল, মদিনা থেকে মক্কা বাসভাড়া ১২০ সৌদি রিয়াল, মক্কা থেকে মিনা আরাফাত ১৮০ সৌদি রিয়াল, ১০০ জনের জন্য একটি বাস বা দুই ট্রিপ। অর্থাৎ এ জন্য মিনা- আরাফাতে হজযাত্রীদের দাঁড়িয়ে যেতে হয়। মক্কা থেকে জেদ্দা বাসভাড়া ৩০ সৌদি রিয়াল, মদিনা থেকে জেদ্দা বাসভাড়া ৯৭ সৌদি রিয়াল। মিনার খাবার, কম্বল, বালিশের জন্য মোয়াল্লেমকে অতিরিক্ত খরচ দিতে হয়।
১০. হজের নিয়ম কানুন জানা: প্রয়োজনীয় বই-পুস্তক, হজ গাইড সংগ্রহ করে পড়ুন। কয়েক বছর ধরে প্রথম আলো হজযাত্রীদের সহায়ক হজ গাইড প্রকাশ করে বিনা মূল্যে তা বিতরণ করে। এটি প্রথম আলোর ঢাকাসহ দেশের বিভিন্ন স্থানের কার্যালয় থেকে সংগ্রহ করতে পারেন। যাঁরা পড়তে পারেন না, তাঁরা হজে যাঁরা গেছেন, তাঁদের সঙ্গে আলাপ-আলোচনা করুন।
