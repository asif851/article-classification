
জাতির জনক বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস আজ বুধবার, ১০ জানুয়ারি। বিভিন্ন কর্মসূচির মধ্য দিয়ে দিবসটি পালিত হচ্ছে।
আজ ভোরে আওয়ামী লীগের কেন্দ্রীয় কার্যালয়সহ সারা দেশে দলীয় কার্যালয়ে জাতীয় ও দলীয় পতাকা উত্তোলন করা হয়। সকাল সাতটার দিকে প্রধানমন্ত্রী শেখ হাসিনা ধানমন্ডির ৩২ নম্বরে বঙ্গবন্ধুর প্রতিকৃতিতে ফুল দিয়ে শ্রদ্ধা জানান। এ সময় তিনি সেখানে কিছুক্ষণ নীরবে দাঁড়িয়ে থাকেন।
এরপর আওয়ামী লীগের কেন্দ্রীয় নেতাদের নিয়ে দলীয় সভানেত্রী হিসেবে শেখ হাসিনা বঙ্গবন্ধু শেখ মুজিবুর রহমানের প্রতিকৃতিতে শ্রদ্ধা জানান। এর কিছু পরে দলের অঙ্গ ও সহযোগী সংগঠনগুলো আলাদাভাবে বঙ্গবন্ধুর প্রতিকৃতিতে শ্রদ্ধা জানায়।
দিবসটি উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা বাণী দিয়েছেন।
১৯৭১ সালের ২৫ মার্চ বঙ্গবন্ধুকে তাঁর ধানমন্ডির ৩২ নম্বর সড়কের বাসভবন থেকে পাকিস্তান সেনাবাহিনী আটক করে নিয়ে যায়। এরপর ১৯৭২ সালের ১০ জানুয়ারি বিপুল সংবর্ধনার মধ্য দিয়ে দেশে ফেরেন বঙ্গবন্ধু শেখ মুজিবুর রহমান। এরপর থেকে জাতি দিনটিকে বঙ্গবন্ধুর স্বদেশ প্রত্যাবর্তন দিবস হিসেবে পালন করে আসছে।
