
যানবাহন ভাঙচুর ও অগ্নিসংযোগের মধ্য দিয়ে আজ রোববার ফেনীতে আধাবেলা হরতাল পালিত হয়েছে। বিভিন্ন জায়গায় পিকেটিং করার সময় পুলিশ তিনজনকে আটক করেছে।ছাত্রশিবিরের সাবেক কেন্দ্রীয় সভাপতি ফখরুদ্দিন মানিকের গ্রেপ্তারের প্রতিবাদ ও মুক্তির দাবিতে ফেনীতে আজ রোববার আধাবেলা হরতাল পালন করে জামায়াতে ইসলামীর এ ছাত্র সংগঠনটি।পুলিশ ও প্রত্যক্ষদর্শী সূত্র জানায়, হরতালের শুরুতেই সকালে শিবিরকর্মীরা ঢাকা-চট্টগ্রাম মহাসড়কে ফেনীর মহিপাল পল্লী বিদ্যুত্ অফিসের পাশে ইটপাটকেল নিক্ষেপ করে চার-পাঁচটি ট্রাক ও কাভার্ডভ্যান এবং অন্যান্য যানবাহন ভাঙচুর করেন। এরপর তাঁরা সড়কে পেট্রল ঢেলে আগুন ধরিয়ে দেন।শহরের শহীদ শহীদুল্লা কায়সার সড়কে, শান্তি কোম্পানি সড়কে ও শহরের হাসপাতাল রোডে একটি পিকআপ ভ্যানে আগুন ও তিনটি টমটম ভাঙচুর করেছেন হরতালকারীরা। এ ছাড়া ট্রাংরোডের বন বিভাগের কার্যালয়ের পাশের সড়কে পেট্রল ঢেলে আগুন দিয়ে ও বড় বড় গাছের টুকরো ফেলে অবরোধ সৃষ্টি করা হয়। পরে পুলিশ তাঁদের ধাওয়া দিয়ে সরিয়ে দেয়। শহরের হাসপাতাল রোডের একাডেমি এলাকার সড়কে পেট্রল ঢেলে আগুন দিয়ে অবরোধ সৃষ্টি করেন হরতালকারীরা।
বিভিন্ন এলাকায় পিকেটিং করার সময় পুলিশ গুলি ও কাঁদানে গ্যাসের শেল ছুড়ে পিকেটারদের ছত্রভঙ্গ করে দেয়।শহরের খাজুরিয়া রাস্তার মাথা থেকে তিনজনকে আটক করেছে পুলিশ ।
ফেনীর সহকারী পুলিশ সুপার (এএসপি সার্কেল) মুহম্মদ সামসুল আলম সরকার ভাঙচুরের বিষয়টি নিশ্চিত করেছেন।
