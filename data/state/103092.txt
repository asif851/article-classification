
এবারের এসএসসি পরীক্ষায় দিনাজপুর শিক্ষা বোর্ডের সেরা ২০টি শিক্ষাপ্রতিষ্ঠানের তালিকায় নীলফামারীর সৈয়দপুরে দুটি শিক্ষাপ্রতিষ্ঠান স্থান করে নিয়েছে। এর মধ্যে সৈয়দপুর সরকারি কারিগরি উচ্চবিদ্যালয় ও কলেজ পঞ্চম এবং ক্যান্টনমেন্ট পাবলিক স্কুল ও কলেজ দশম হয়েছে। এ ছাড়া উপজেলার ২৮টি শিক্ষাপ্রতিষ্ঠানের মধ্যে আটটির শতভাগ পরীক্ষার্থী উত্তীর্ণ হয়েছে। আর সব মিলিয়ে এখানে জিপিএ-৫ পেয়েছে ৬১১ জন। বিদ্যালয় সূত্রে জানা গেছে, পঞ্চম স্থানে থাকা সৈয়দপুর সরকারি কারিগরি উচ্চবিদ্যালয় ও কলেজের ১১৮ জন পরীক্ষার্থীর মধ্যে জিপিএ-৫ পেয়েছে ১১৫ জন। এ প্রতিষ্ঠানটির সবাই বিজ্ঞান বিভাগে শিক্ষার্থী। দশম স্থান অর্জনকারী সৈয়দপুর ক্যান্টনমেন্ট পাবলিক স্কুল ও কলেজের বিজ্ঞান ও ব্যবসায় শিক্ষা বিভাগ থেকে ১৪১ জন পরীক্ষার্থী অংশ নেয়। এদের সবাই পাস করেছে। এদের মধ্যে জিপিএ-৫ পেয়েছে ১২৪ জন।সৈয়দপুর সরকারি কারিগরি উচ্চবিদ্যালয় ও কলেজের অধ্যক্ষ আমির আলী আজাদের সঙ্গে কথা হয়। তিনি বলেন, ‘উপজেলার জিপিএ-৫-এর সংখ্যা অনেক বেড়েছে। তবে আমার বিবেচনায় ফলাফল সন্তোষজনক নয়। পরীক্ষা চলাকালে হরতাল-অবরোধের মতো কর্মসূচির কারণে আমরা আশানুরূপ ফলাফল দেখাতে ব্যর্থ হয়েছি। শিক্ষার্থীরা মানসিক চাপের মধ্যে পরীক্ষা দিয়েছে। নয়তো ফলাফল আরও ভালো হতো।’
