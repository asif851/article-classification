
তিস্তা নদীর পানি বেড়েছে। বর্তমানে পানি বিপদসীমার ওপর দিয়ে বইছে। এর ফলে নীলফামারীর ডিমলা ও জলঢাকা উপজেলার প্রায় ১৫ গ্রামের পাঁচ হাজারেরও বেশি পরিবার বন্যাকবলিত হয়ে পড়েছে।
পানি উন্নয়ন বোর্ড ডালিয়া ডিভিশনের নির্বাহী প্রকৌশলী মাহবুবুর রহমান প্রথম আলোকে বলেন, উজানে ভারী বর্ষণ ও পাহাড়ি ঢলের কারণে ডালিয়ায় অবস্থিত তিস্তা ব্যারেজ পয়েন্টে তিস্তার পানি গতকাল রোববার সন্ধ্যার পর থেকে বাড়তে থাকে। আজ সোমবার ভোর ছয়টায় সেখানে পানি বিপদসীমার ১০ সেন্টিমিটার, সকাল নয়টায় ৮ সেন্টিমিটার ও দুপুর ১২টায় ৩ সেন্টিমিটার উপর দিয়ে প্রবাহিত হচ্ছিল। পরিস্থিতি মোকাবিলায় ব্যারাজের ৪৪টি স্লুইস গেট খুলে রাখা হয়েছে।
তিস্তা নদীর পানি বৃদ্ধি পাওয়ায় ডিমলা উপজেলার পূর্ব ছাতনাই, টেপাখড়িবাড়ি, খগাখড়িবাড়ি-গয়াবাড়ি, খালিশা চাঁপানী, ঝুনাগাছ চাঁপানী এবং জলঢাকা উপজেলার ডাউয়াবাড়ি-শৌলমারী ও কৈমারী ইউনিয়নের প্রায় ১৫টি গ্রামের পাঁচ হাজারের বেশি পরিবার বন্যাকবলিত হয়ে পড়েছে।
ডিমলা উপজেলার খগাখড়িবাড়ি ইউনিয়ন পরিষদের (ইউপি) চেয়ারম্যান রবিউল ইসলাম বলেন, তিস্তা নদীর পানি বৃদ্ধি পাওয়ায় খগাখড়িবাড়ি ইউনিয়নের তিস্তাবেষ্টিত ১ ও ২ নম্বর ওয়ার্ডের কিসামত ছাতনাই চরের প্রায় ৪৫০ পরিবার বন্যাকবলিত হয়ে পড়েছে। ঘরবাড়িতে পানি ওঠায় পরিবার পরিজন নিয়ে মানবেতর জীবন কাটাতে বাধ্য হচ্ছে পরিবারগুলো।
চলতি বর্ষা মৌসুমের ৩০ জুন তিস্তা নদীর পানি ডালিয়া পয়েন্টে বিপদসীমার ২৪ সেন্টিমিটার উপর দিয়ে প্রবাহিত হয়ে ২৪ ঘণ্টা পর স্বাভাবিক হয়। ৯ জুলাই তিস্তার পানি বিপদসীমার ওপর দিয়ে প্রবাহিত হয়।
