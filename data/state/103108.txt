
সংসদে হঠাৎ করে অসুস্থ হয়ে পড়লেন রেলপথ মন্ত্রী মুজিবুল হক। আজ সোমবার সংসদে উত্থাপিত প্রশ্নের জবাব দেওয়ার সময় তিনি অসুস্থ হয়ে পড়েন। পরে তাঁকে রাজধানীর একটি বেসরকারি হাসপাতালে ভর্তি করা হয়। আজ সন্ধ্যার পর মুজিবুল হক সরকারি দলের সাংসদ নুরুন্নবী চৌধুরীর প্রশ্নের জবাব দিচ্ছিলেন। এ সময় তিনি টিস্যু পেপার দিয়ে বারবার নাক মুছছিলেন এবং স্পিকারকে জবাবের বাকি অংশ পঠিত বলে গণ্য করার অনুরোধ জানান। এরপর তিনি অসুস্থ হয়ে পড়েন। ত্রাণমন্ত্রী মোফাজ্জল হোসেন চৌধুরী ও শেখ ফজলুল করিম সেলিম অসুস্থ রেলমন্ত্রীকে ধরে লবিতে নিয়ে যান। সঙ্গে সঙ্গে সংসদ সচিবালয়ের মেডিকেল সেন্টারের চিকিৎসকেরা এসে তাঁর স্বাস্থ্য পরীক্ষা করেন। চিকিৎসকদের পরামর্শে তাঁকে রাজধানীর স্কয়ার হাসপাতালে নিয়ে যাওয়া হয়। আজ রাত নয়টার দিকে রেলমন্ত্রীর জনসংযোগ কর্মকর্তা শরিফুল আলম সাংবাদিকদের বলেন, মন্ত্রী হাসপাতালে আছেন। নাক দিয়ে অল্প একটু রক্ত বেরিয়েছে। তবে চিকিৎসক বলেছেন, ভয়ের কিছু নেই।
