
অপহরণের এক সপ্তাহ পর চট্টগ্রামের ফটিকছড়ির স্কুলছাত্র মিনহাজুর রহমানকে উদ্ধার করা হয়েছে। অপহরণকারীদের সঙ্গে ‘সমঝোতার’ মাধ্যমে গতকাল বৃহস্পতিবার রাত আটটায় পার্বত্য খাগড়াছড়ি জেলার লক্ষ্মীছড়ি ও ফটিকছড়ি সীমান্তবর্তী কাঞ্চননগর এলাকায় পরিবারের কাছে তাকে তুলে দেওয়া হয়। গত শুক্রবার উপজেলার পাইন্দং ইউনিয়নের ফকিরাচান ভূঁইয়া বাড়ির মুহাম্মদ আবছার উদ্দিনের বাড়িতে ডাকাতি হয়। টাকা ও সোনা লুট করে পালানোর সময় আবছারের ছেলে চট্টগ্রাম নগরের সারমন স্কুল অ্যান্ড কলেজের নবম শ্রেণির ছাত্র মুহাম্মদ মিনহাজুর রহমানকে উঠিয়ে নিয়ে যায় ডাকাতেরা।এ বিষয়ে ফটিকছড়ি থানার ভারপ্রাপ্ত কর্মকর্তা (ওসি) মো. মফিজ উদ্দিন প্রথম আলোকে বলেন, ঘটনার পর থেকে পুলিশ অপহৃত ছাত্রকে উদ্ধারের জন্য আশপাশের এলাকায় অভিযান চালায়। লক্ষ্মীছড়ি জোনের নোয়াবাজার আর্মি ক্যাম্পের সেনাবাহিনীর নেতৃত্বেও তল্লাশি অভিযান চলে। মিনহাজকে ছাড়াতে মুক্তিপণ দেওয়া হয়েছে কি না এ বিষয়ে প্রশ্ন করা হলে ওসি বলেন, তিনি কিছু জানেন না।মিনহাজুরের মা রেজিয়া বেগম বলেন, ‘মুক্তিপণ-টুক্তিপণ বুঝি না, আমার ছেলে উদ্ধার হয়েছে সেটিই আমার কাছে বড় পাওয়া।’পাইন্দং ইউনিয়ন পরিষদের (ইউপি) চেয়ারম্যান সরোয়ার আজম বলেন, শুনেছি অপহরণকারীরা মুক্তিপণ দাবি করেছে, তবে মুক্তিপণ দেওয়া হয়েছে কি না এ বিষয়ে কিছু জানি না।’
