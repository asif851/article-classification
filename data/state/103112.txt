
ঈদ উপলক্ষে টানা নয় দিনের ছুটির ফাঁদে পড়তে যাচ্ছে দেশ। ঈদের ছুটি মূলত তিন দিনের হলেও আগে-পরে সাপ্তাহিক ছুটি এবং অঘোষিত ছুটিতে টানা নয় দিন রাজধানী ঢাকা থাকবে অনেকটাই ফাঁকা।এবার ২৯ জুলাই সম্ভাব্য ঈদুল ফিতর ধরে ২৮ থেকে ৩০ জুলাই ঈদের ছুটি ঘোষণা করা হয়েছে। সরকারি এ ছুটি থাকবে সোম, মঙ্গল ও বুধবার তিন দিন। এর আগে ও পরে রবি ও বৃহস্পতিবার এক দিন করে অফিস রয়েছে।ছুটির আগে ও পরে এই দুই দিন অফিসে একরকম অঘোষিত ছুটি থাকবে। সে হিসাবে ছুটি শুরু হচ্ছে ২৫ জুলাই থেকে। চলবে ২ আগস্ট পর্যন্ত।২৫, ২৬ জুলাই শুক্র ও শনিবার সাপ্তাহিক ছুটি। ২৭ তারিখ ছুটির আগের দিন অফিস থাকলেও অনেকে এদিন আগাম ছুটি নিয়ে ঘরে ফিরবেন। আবার কেউ কেউ এদিন অফিসে এসে হাজিরা খাতায় সই করে রওনা দেবেন বাড়ির দিকে।ঈদের তিন দিন ছুটি কাটানোর পর ৩১ জুলাই বৃহস্পতিবার অফিস থাকলেও অধিকাংশ কর্মকর্তা-কর্মচারী ওই দিন অফিস করবেন না। কেউ এক দিনের ছুটি নিয়ে নিতে পারেন। আবার যাঁরা অফিসে আসবেন, তাঁদের তেমন কোনো কাজকর্ম থাকবে না। ওই দিন মূলত ঈদের শুভেচ্ছা ও কুশলবিনিময় এবং চা-চক্রের মধ্য দিয়েই কেটে যাবে। আবার চাঁদ দেখার কারণে ঈদ এক দিন পেছালে ৩১ জুলাই বৃহস্পতিবারও ছুটি থাকবে।পরের দুই দিন ১ ও ২ আগস্ট শুক্র ও শনিবার সাপ্তাহিক ছুটি। সে ক্ষেত্রে ৩ আগস্ট থেকে শুরু হবে সরকারি অফিস-আদালত। সব মিলিয়ে টানা নয় দিন ছুটির ফাঁদে যাবে দেশ।
