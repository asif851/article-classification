
খাগড়াছড়ির মাটিরাঙ্গায় সেনাবাহিনীর হাতে আটকের পর ‘নির্যাতনে’ জনসংহতি সমিতির (এম এন লারমা) এক কর্মীর মৃত্যুর ঘটনায় গভীর উদ্বেগ প্রকাশ করেছে আইন ও সালিশ কেন্দ্র (আসক)। সংস্থাটির এক সংবাদ বিজ্ঞপ্তিতে এ উদ্বেগ জানানো হয়।সংবাদ বিজ্ঞপ্তিতে বলা হয়, ১০ আগস্ট সকালে খাগড়াছড়ির মাটিরাঙ্গা উপজেলার বাইল্যাছড়ি এলাকা থেকে সেনাবাহিনী জনসংহতি সমিতির সদস্য দুরন বাবু ওরফে তিমির বরণ চাকমাকে আটক করে। সেনাবাহিনীর হেফাজতে থাকা অবস্থায় নির্যাতনে তাঁর মৃত্যু ঘটে বলে অভিযোগ উঠেছে। মৃত্যুর আলামত নষ্ট করার উদ্দেশ্যে তড়িঘড়ি করে বেওয়ারিশ হিসেবে লাশ দাহ করা হয় বলে জনসংহতি সমিতির পক্ষ থেকে অভিযোগ করা হয়েছে।বিজ্ঞপ্তিতে বলা হয়, আসক অবিলম্বে এ ঘটনার সুষ্ঠু তদন্তের মাধ্যমে দায়ী ব্যক্তিদের বিরুদ্ধে যথাযথ ব্যবস্থা গ্রহণের জন্য সংশ্লিষ্ট কর্তৃপক্ষসহ সরকারের কাছে দাবি জানাচ্ছে।
