
ব্রাহ্মণবাড়িয়ার নাসিরনগরে ফেসবুকে ধর্ম অবমাননাকর ছবি পোস্টের অভিযোগে করা মামলায় গ্রেপ্তার রসরাজ দাস (৩০) আড়াই মাস পর মুক্তি পেয়েছেন। গতকাল মঙ্গলবার দুপুর সাড়ে ১২টার দিকে জেলা কারাগার থেকে ছাড়া পেয়ে প্রশাসনের কাছে নিজের নিরাপত্তা দাবি করেন তিনি।কারাগারের বাইরে উপস্থিত সাংবাদিকদের রসরাজ বলেন, নিজের জীবন নিয়ে তিনি চিন্তায় আছেন। জেলখানায় লোকজনকে বলাবলি করতে শু​েনছেন, ছাড়া পেয়ে এলাকায় গেলে নাকি লোকজন তাঁকে মারধর করবেন। তাই প্রশাসন ও পুলিশের কাছে জীবনের নিরাপত্তা চান তিনি।রসরাজ বলেন, ‘আমি ফেসবুক চালাইতে জানি না। পাসওয়ার্ড কিতা, এইডাও বুঝি না। আমার একটা দামি টাচ্‌ মোবাইল আছিল। হেইডা দিয়া ফেসবুক চালাইতাম। আর ছবি দেখতাম। পানিতে পড়নের ভয়ে বিলে যাওনের সময় মোবাইলডা বাড়িতে রাইখা যাইতাম।’ তিনি আরও বলেন, ঘটনার (নাসিরনগরে হামলা) মাস তিনেক আগে চাচাতো ভাই হৃদয়কে ফেসবুক খুলে দিতে বলেছিলেন। ঘটনার দিন সকালে বিল থেকে বাড়ি যাওয়ার সময় রাস্তায় কয়েকজন তাঁকে ধরে মারধর করেন। পরে পুলিশের কাছে দেন। যে ছবিকে কেন্দ্র করে তাঁকে মারধর ও হিন্দুদের বাড়িঘরে হামলার ঘটনা ঘটে, সেই ছবিটি তিনি এখনো দেখেননি।
রসরাজ আরও বলেন, ‘কেডা বা কারা ছবি দিছে, আমি কইতাম পারি না।’ তবে যাঁরা ফেসবুকে এই ছবি  দিয়েছেন, তাঁদের দৃষ্টান্তমূলক বিচারের দাবি জানান তিনি।
গত সোমবার ব্রাহ্মণবাড়িয়ার জেলা ও দায়রা জজ মো. ইসমাইল হোসেনের আদালত রসরাজের অন্তর্বর্তীকালীন জামিন মঞ্জুর করেন। রসরাজের বিরুদ্ধে মামলায় আদালতে পুলিশ প্রতিবেদন দাখিল করা পর্যন্ত এই জামিনের মেয়াদ বহাল থাকবে। গতকাল বেলা সাড়ে ১১টার দিকে আদালত থেকে জামিনসংক্রান্ত কাগজপত্র কারাগারে পৌঁছায়। পরে কারাগার থেকে ছাড়া পান তিনি। রসরাজ নাসিরনগর উপজেলার হরিপুর ইউনিয়নের হরিণবেড় গ্রামের জগন্নাথ দাসের ছেলে।
রসরাজকে নিতে এসেছিলেন তাঁর মামা ইন্দ্রজিৎ দাস, বড় ভাই দয়াময় দাস ও ভগ্নিপতি নেপাল চন্দ্র দাস। ইন্দ্রজিৎ দাস বলেন, এলাকার গণ্যমান্য ব্যক্তিদের সঙ্গে কথা বলেই রসরাজকে বাড়িতে রাখা না-রাখার ব্যাপারে তাঁরা সিদ্ধান্ত নেবেন।
রসরাজের নিরাপত্তা নিয়ে শঙ্কার ব্যাপারে অতিরিক্ত পুলিশ সুপার ইকবাল হোসাইন প্রথম আলোকে বলেন, ‘নিরাপত্তা নিয়ে শঙ্কিত হওয়ার কোনো কারণ নেই। উপজেলার আইনশৃঙ্খলা পরিস্থিতি স্বাভাবিক আছে। কোনো ধরনের বিশৃঙ্খলা হওয়ার আশঙ্কা নেই। আমরা তৎপর আছি।’
ফেসবুকে অবমাননাকর ছবি দিয়ে ধর্মীয় অনুভূতিতে আঘাত দেওয়ার অভিযোগকে কেন্দ্র করে গত বছরের ৩০ অক্টোবর নাসিরনগরে মন্দির ও হিন্দুদের বেশ কয়েকটি বাড়িঘরে হামলা, লুটপাট ও অগ্নিসংযোগের ঘটনা ঘটে। পরে আরও কয়েক দফায় হামলা ও অগ্নিসংযোগের ঘটনা ঘটে। এসব ঘটনায় আটটি মামলায় ১০৬ জন গ্রেপ্তার হয়েছেন।
