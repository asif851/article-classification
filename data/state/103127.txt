
সরকারি পৃষ্ঠপোষকতায় বেসরকারি উদ্যোগে কুষ্টিয়ার শিলাইদহে অবিলম্বে একটি রবীন্দ্র বিশ্ববিদ্যালয় প্রতিষ্ঠা করা হবে বলে জানিয়েছেন তথ্যমন্ত্রী হাসানুল হক ইনু। এটি প্রধানমন্ত্রী শেখ হাসিনার উদ্যোগ বলেও তিনি জানান।আজ শুক্রবার সকাল সাড়ে ১০টার দিকে কুষ্টিয়ার শিলাইদহে কুঠিবাড়ি চত্বরে রবীন্দ্রনাথের জন্মদিন উপলক্ষে এক অনুষ্ঠানে যোগ দিয়ে সাংবাদিকদের এ কথা বলেন মন্ত্রী। এর কিছুক্ষণ আগেই সিরাজগঞ্জের শাহজাদপুরে রবীন্দ্র বিশ্ববিদ্যালয় বাংলাদেশ এর ভিত্তিপ্রস্তর স্থাপন করেন প্রধানমন্ত্রী শেখ হাসিনা। বিশ্বকবির ১৫৪ তম জন্মবার্ষিকীতে সরকারি এই বিশ্ববিদ্যালয়টির ভিত্তিপ্রস্তর স্থাপন করা হয়। এর একটি ক্যাম্পাস কুষ্টিয়ার শিলাইদহে থাকবে।তথ্যমন্ত্রী বলেন, প্রধানমন্ত্রী শেখ হাসিনা নিজেই তাঁকে জানিয়েছেন বেসরকারি উদ্যোগে শিলাইদহে রবীন্দ্র বিশ্ববিদ্যালয় হবে। অনুষ্ঠানে প্রধান অতিথি ছিলেন তথ্যমন্ত্রী। এতে সভাপতিত্ব করেন জেলা প্রশাসক সৈয়দ বেলাল হোসেন।
