

নারায়ণগঞ্জ-৪ আসনের ক্ষমতাসীন দলের সাংসদ শামীম ওসমানকে গ্রেপ্তারের দাবিতে সিদ্ধিরগঞ্জে আজ শনিবার রাতে মিছিল হয়েছে। ওই মিছিলের স্লোগানে শামীম ওসমান ও সাত খুনের ঘটনায় করা মামলায় প্রধান আসামি নূর হোসেনকে ‘গডফাদার’ উল্লেখ করে ফাঁসি দাবি করা হয়। জাতীয় পার্টির চেয়ারম্যান হুসেইন মুহাম্মদ এরশাদ নিহত কাউন্সিলর নজরুলের বাড়িতে সমবেদনা জানাতে গেলে শামীম ওসমানের গ্রেপ্তার ও ফাঁসির দাবিতে এই স্লোগান দেওয়া হয়।নূর হোসেনের সঙ্গে মোবাইল ফোনে শামীম ওসমানের ফোনালাপের অডিও টেপ প্রকাশের একদিন পরেই এ ঘটনা ঘটল।নারায়ণগঞ্জ সিটি করপোরেশনের প্যানেল মেয়র ও আইনজীবী চন্দন কুমার সরকারসহ সাতজন খুনের ঘটনায় নূর হোসেন, র্যাবের চাকরিচ্যুত তিনজন কর্মকর্তাকে দায়ি করা হলেও শামীম ওসমানের গ্রেপ্তার চেয়ে এলাকাবাসীর এটাই প্রথম কোনো মিছিল। যদিও এর আগে এ হত্যাকাণ্ডের ঘটনায় শামীম ওসমানকে পরোক্ষভাবে দায়ী করে আসছিল বিভিন্ন মহল।
এর আগে বিকেলে শহরের ডিআইটি বাণিজ্যিক এলাকায় নারায়ণগঞ্জ-৫ আসনের প্রয়াত সাংসদ নাসিম ওসমানের স্মরণে নাগরিক শোক সভায় হুসেইন মুহাম্মদ এরশাদ প্রধান অতিথির বক্তব্য রাখেন। সেখান থেকে তিনি রাত আটটার দিকে সিদ্ধিরগঞ্জের মিজমিজিতে নজরুল ইসলামের বাড়িতে যান। এরশাদ নিহতের পরিবারকে সমবেদনা জানান। নাসিম ওসমানের শোক সভায় উপস্থিত থাকলেও এরশাদের সঙ্গে নজরুলের বাড়িতে যাননি শামীম ওসমান। এ সময় নিহত নজরুলের শ্বশুর শহীদুল ইসলাম, ভাই আবদুস সালামসহ নজরুলের সঙ্গে নিহত বন্ধু মনিরুজ্জামান স্বপন, সহযোগি তাজুল ইসলাম, সিরাজুল ইসলাম লিটন ও গাড়িচালক জাহাঙ্গীর আলমের পরিবারের লোকজন উপস্থিত ছিলেন।এক পর্যায়ে এরশাদের উপস্থিত থাকতেই আওয়ামী লীগের সাংসদ শামীম ওসমানকে গ্রেপ্তারের দাবিতে নানা স্লোগান দেন নজরুল ইসলামের সমর্থকেরা। একই সঙ্গে তাঁরা নূর হোসেন ও সিদ্ধিরগঞ্জ থানা আওয়ামী লীগের সাধারণ সম্পাদক ইয়াছিন মিয়ার গ্রেপ্তার ও ফািঁস দাবি করেন। এ সময় শামীম ওসমানের ঘনিষ্ঠ সহযোগী নারায়ণগঞ্জ—৩ (সোনারগাঁও) আসনের সাংসদ লিয়াকত হোসেন খোকা উপস্থিত ছিলেন।শামীম ওসমানের গ্রেপ্তার ও ফাঁসির দাবিতে স্লোগান দেন নিহত নজরুলের শ্বশুর শহীদুল ইসলামও। এ সময় তাঁরা বলেন, বিভিন্ন স্থানে সন্ত্রাসীরা গ্রেপ্তারের হলেও নারায়ণগঞ্জে কেন সন্ত্রাসীরা গ্রেপ্তার হচ্ছে না। শামীম ওসমানই খুনীদের গ্রেপ্তারে বাধা। তাঁকে গ্রেপ্তার করলেই খুনিরা গ্রেপ্তার হবে। তখনই মানুষ স্লোগান ধরে ‘শামীম ওসমানের ফাঁসি চাই, দিতে হবে, গডফাদার নূর হোসেনের ফাঁসি চাই, দিতে হবে। নারায়ণগঞ্জের মাটিতে গডফাদারদের ঠাঁই নাই।’প্রসঙ্গত, র্যাব পরিচয়ে অপহরণের তিন দিন পর নজরুলসহ সাতজনের লাশ শীতলক্ষ্যা নদী থেকে উদ্ধার করে পুলিশ।
