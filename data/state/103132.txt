
চাঁদপুরে ধর্ষণের শিকার ১৩ বছর বয়সী এক শিশু গৃহপরিচারিকা অন্তঃসত্ত্বা হয়ে পড়েছে। এ ঘটনায় মতলব দক্ষিণ থানায় গত শনিবার শিশু ও নারী নির্যাতন দমন আইনে মামলা হয়েছে। ওই মামলার দুই আসামিকে গ্রেপ্তার করেছে পুলিশ।পুলিশ ও শিশুটির পারিবারিক সূত্রে জানা গেছে, মতলব দক্ষিণ উপজেলার একটি গ্রাম থেকে ওই শিশু কয়েক মাস আগে পালিয়ে চাঁদপুর শহরে চলে আসে। পরে সে শহরের পালবাজারের এক ব্যবসায়ীর বাসায় গৃহপরিচারিকা হিসেবে কাজ শুরু করে। কাজে যোগ দেওয়ার কয়েক মাস পরেই গৃহকর্তা তাঁকে ধর্ষণ শুরু করেন। সকালে স্ত্রী বাচ্চা নিয়ে স্কুলে চলে যাওয়ার পর ওই গৃহকর্তা তার ওপর নির্যাতন চালাতেন। বিষয়টি টের পেয়ে এক সপ্তাহ আগে তাঁর স্ত্রী শিশুটিকে বাড়ি পাঠিয়ে দেন। শারীরিক অবস্থার পরিবর্তন দেখে শিশুটির মা বিষয়টি তার কাছে জানতে চায়। পরে শিশুটি তার মায়ের কাছে তাকে ধর্ষণ করার কথা জানায়। গত মঙ্গলবার শিশুটির মা এ বিষয়ে চাঁদপুরের পুলিশ সুপার শামসুন্নাহারের কাছে একটি লিখিত অভিযোগ দেন। তাঁর নির্দেশে এ ঘটনায় শনিবার মতলব দক্ষিণ থানার উপপরিদর্শক রফিকুল ইসলাম বাদী হয়ে ওই থানায় তিনজনকে আসামি করে মামলা করেন।
