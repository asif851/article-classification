
জাপানের বিনিয়োগকারীদের জন্য বিশেষ অর্থনৈতিক অঞ্চল গড়ে তোলা হচ্ছে। এ জন্য জাপানের বিনিয়োগকারীরা গাজীপুরের শ্রীপুর উপজেলার নয়নপুরে ও নারায়ণগঞ্জের আড়াইহাজারে এই অর্থনৈতিক অঞ্চল গড়ে তোলার জন্য জমি নির্বাচন করেছে। বিষয়টি ইতিমধ্যে বিইজেডএর পরিচালনা পর্ষদে অনুমোদিত হয়েছে। সংসদ কাজে প্রধানমন্ত্রীর কার্যালয়ের দায়িত্বপ্রাপ্ত মন্ত্রী মতিয়া চৌধুরী গতকাল সোমবার জাতীয় সংসদে প্রশ্নোত্তরে এ কথা বলেছেন। এম আবদুল লতিফের এ-সম্পর্কিত প্রশ্নের জবাবে তিনি বলেন, জাপানের ব্যবসায়ীরা বাংলাদেশে আরও বিনিয়োগে আগ্রহী। বিনিয়োগের বিষয়ে জাপানের প্রধানমন্ত্রীর বাংলাদেশ সফরকালে যে সমঝোতা সই হয়েছে, তার আওতায় একটি টাস্কফোর্স গঠন করা হয়েছে। জাপানের বিনিয়োগকারীরা প্রথম পর্যায়ে অন্তত একটি অর্থনৈতিক অঞ্চল গড়ে তুলবে। জাপান ছাড়া চীন ও ভারত বাংলাদেশে অর্থনৈতিক অঞ্চল গড়ে তোলার আগ্রহ প্রকাশ করেছে। প্রশ্নোত্তর পর্বের আগে বিকেল পাঁচটার পর স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। দিদারুল আলমের প্রশ্নের জবাবে যুব ও ক্রীড়া প্রতিমন্ত্রী বীরেন শিকদার বলেন, ন্যাশনাল সার্ভিস কর্মসূচির আওতায় যুবসমাজের বেকারত্ব দূর করতে ১ লাখ ১১ হাজার লোককে প্রশিক্ষণ দেওয়া হয়েছে।
