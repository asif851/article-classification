
চট্টগ্রামে শাহ আমানত বিমানবন্দরে ৬ কেজি সোনাসহ এক যাত্রীকে আটক করা হয়েছে। আজ সোমবার সকাল আটটার দিকে এ ঘটনা ঘটে।আটক হওয়া যাত্রীর নাম মো. আনিস চৌধুরী। দুবাই থেকে বাংলাদেশ বিমানের একটি উড়োজাহাজে দেশে আসেন তিনি। তাঁর ঢাকায় যাওয়ার কথা ছিল।বিমানবন্দরে নিয়োজিত কাস্টমস হাউসের সহকারী কমিশনার মশিয়ার রহমান প্রথম আলোকে জানিয়েছেন, উদ্ধার হওয়া ৫৩টি সোনার বারের দাম দুই কোটি ৬৫ লাখ টাকা।বিমানবন্দরের শুল্ক কর্মকর্তারা জানিয়েছেন, সকাল সাতটা ৩৫ মিনিটে বিমানটি অবতরণ করে। নিয়মিত তল্লাশির অংশ হিসেবে বিমানে অনুসন্ধান চালিয়ে ওই যাত্রীর হাঁটুর নিচ থেকে ৫৩টি সোনার বার উদ্ধার করা হয়। আটক যাত্রীর বিরুদ্ধে মামলার বিষয়টি প্রক্রিয়াধীন।
 
