
দেশের বিভিন্ন জেলায় সড়কগুলো বেহাল হয়ে পড়েছে। কোথাও কোথাও নির্মাণের অল্প দিনের মধ্যেই পিচ–খোয়া উঠে গেছে। সৃষ্টি হয়েছে গর্তের। কোথাও সড়ক ধসে পড়েছে। এসব সড়ক নিয়ে ধারাবাহিক প্রতিবেদন
স্থানে স্থানে পিচ-খোয়া উঠে গেছে। ছোট-বড় অসংখ্য খানাখন্দ। এর ওপর দিয়ে হেলেদুলে ঝুঁকি নিয়ে চলছে গাড়ি। এ অবস্থা নড়াইলের লোহাগড়া উপজেলার লোহাগড়া-লাহুড়িয়া সড়কের। এ সড়কে প্রতিদিন যাত্রীদের দুর্ভোগ পোহাতে হয়। স্থানীয় বাসিন্দারা বলেন, লোহাগড়া থেকে লাহুড়িয়া পর্যন্ত স্থানীয় সরকার প্রকৌশল অধিদপ্তরের (এলজিইডি) এ সড়কের দৈর্ঘ্য ২০ কিলোমিটার। এ সড়ক দিয়ে প্রতিদিন অসংখ্য অটোরিকশা, বাস, ট্রাক, কাভার্ড ভ্যানসহ নানা ধরনের যানবাহন চলাচল করে। সড়কটি দিয়ে লাহুড়িয়া, শালনগর, নোয়াগ্রাম, কাশিপুর ও জয়পুর ইউনিয়নের প্রায় দেড় লাখ মানুষ উপজেলা সদরে যাতায়াত করে। এ ছাড়া এই সড়ক দিয়ে লোহাগড়া ও ফরিদপুরের আলফাডাঙ্গা উপজেলা এবং মাগুরা ও ঝিনাইদহ জেলার অনেক লোক অল্প সময়ে এই সড়ক দিয়ে যাতায়াত করে। লোহাগড়া উপজেলার শেষ প্রান্ত লাহুড়িয়া বাজার। এ বাজার থেকে মাগুরায় সরাসরি বাস চলাচল করে। লাহুড়িয়া বাজার থেকে এ সড়ক দিয়ে লোহাগড়া হয়ে ঢাকায় বাস চলাচল করে। লাহুড়িয়া, মাকড়াইল, বাতাসি, মণ্ডলবাগ, শিয়রবর ও মানিকগঞ্জ এই এলাকার বড় বাজার। এসব বাজারে পণ্য বোঝাই করে ট্রাকসহ বিভিন্ন যানবাহন আসা-যাওয়া করে। গত ২৫ ডিসেম্বর সরেজমিনে দেখা গেছে, ওই ২০ কিলোমিটার সড়কের অধিকাংশ স্থানে পিচ ও খোয়া উঠে ছোট-বড় গর্ত তৈরি হয়েছে। যানবাহন চলছে ঝুঁকি নিয়ে। দুর্ভোগের শুরু লোহাগড়া বাজারের পরেই জয়পুর থেকে। জয়পুর মোড়ে সড়কের উভয় পাশের পিচ ও খোয়া উঠে গেছে। সড়কের নারানদিয়া-কেষ্টপুরের মধ্যবর্তী অংশ বেহাল। মানিকগঞ্জ ও বাতাসি বাজার এলাকায় সড়কের করুণ হাল। এসব এলাকায় বড় বড় খানাখন্দ তৈরি হয়েছে। সামান্য বৃষ্টি হলেই কাদাপানিতে একাকার হয়ে যায়। মাকড়াইল ও তেতুলবাড়িয়া এলাকায় তৈরি হয়েছে বড় বড় গর্ত। ঝিনাইদহে চাকরি করেন লোহাগড়া সদরের রঘুনাথ কর। তিনি বলেন, ‘এ সড়ক দিয়ে ঝিনাইদহে যাতায়াতে কম সময় লাগে। জীবনের ঝুঁকি নিয়ে মোটরসাইকেলে এ সড়ক দিয়ে যাতায়াত করি।’ অটোরিকশার চালক কামরুল শেখ বলেন, ছোট যানবাহন প্রায়ই উল্টে দুর্ঘটনা ঘটছে। অন্তঃসত্ত্বাসহ অসুস্থ মানুষের দুর্ভোগ দেখে কান্না আসে। কাভার্ড ভ্যানের চালক আমীর হোসেন বলেন, ‘এ এলাকার বাজারগুলোতে পণ্য দিতে আসি। সড়কের অধিকাংশ জায়গায় ছোট-বড় গর্ত। গাড়ি চলে হেলেদুলে। খানাখন্দে চাকা পড়লে গাড়ি তোলা দুষ্কর হয়ে পড়ে।’ এলজিইডির উপজেলা প্রকৌশলী মো. ওসমান গনি বলেন, মানিকগঞ্জ বাজার এলাকায় সড়কের ৫০০ মিটার অংশ সংস্কারের জন্য অর্থ বরাদ্দ হয়েছে। বাকি অংশ সংস্কারে আগামী অর্থবছরে বরাদ্দ চাওয়া হবে।
