
ঈদুল আজহায় যাত্রীদের নিরাপদ ও স্বাচ্ছন্দ্যে ভ্রমণের লক্ষ্যে নীলফামারীর সৈয়দপুর রেলওয়ে কারখানায় ৬৫টি কোচ মেরামতের কাজ চলছে। এ কারণে জনবল ও কাঁচামালের সংকট থাকলেও কারখানায় পুরোদমে কাজ চলছে।ওই রেলওয়ে কারখানা সূত্রে জানা গেছে, ঈদ এলে ঘরমুখো মানুষের গন্তব্যে ফিরতে চরম বিড়ম্বনায় পড়তে হয়। এ সময় যাত্রীদের চাপ সামলাতে ৬৫টি কোচ মেরামতের কাজ করা হচ্ছে। এর মধ্যে ৩৮টি ব্রডগেজ ও ২৭টি মিটারগেজ লাইনের কোচ রয়েছে। ওই ৬৫টি কোচের মধ্যে রেলওয়ে কারখানার চারটি শপে ৫৬টি ও প্রকল্পের আওতায় দুটি বেসরকারি প্রতিষ্ঠান ৯টি কোচ মেরামতের কাজ করছে।ঈদের আগেই এসব কোচ মেরামতের কাজ শেষ করে আউটার্ন দেওয়া হবে। এসব বাড়তি কোচ দিয়ে পশ্চিম রেলের পার্বতীপুর ও খুলনা থেকে ঢাকা রুটে দুটি স্পেশাল ট্রেন চালু করা হবে। এরই মধ্যে ৩৪টি কোচ মেরামত শেষে পার্বতীপুর, ঈশ্বরদী, খুলনা ও রাজশাহী ট্রাফিক বিভাগে হস্তান্তর করা হয়েছে।এ ব্যাপারে জানতে চাইলে কোচ মেরামতের প্রধান শপ ক্যারেজ শপের দায়িত্বপ্রাপ্ত প্রকৌশলী দিলশাদ করিম আবু হেনা প্রথম আলোকে বলেন, শ্রমিক ও কারিগরদের শ্রম ও আগ্রহের কারণে সর্বোচ্চসংখ্যক কোচ মেরামত করা সম্ভব হচ্ছে। কারখানায় জনবলের সংকট ও প্রয়োজনীয় কাঁচামালের অভাবে মাঝেমধ্যে কাজে ব্যাঘাত ঘটছে।এ ব্যাপারে জানতে চাইলে সৈয়দপুর রেলওয়ে কারখানার কার্য ব্যবস্থাপক আমিনুল হাসান প্রথম আলোকে বলেন, প্রতিবছর ঈদে কারখানায় অতিরিক্ত কোচ মেরামত করা হয়। এবারও কোচ মেরামত শেষে সরবরাহের জন্য দিনে-রাতে কাজ চলছে। তিনিআশা প্রকাশ করে বলেন, ৮ সেপ্টেম্বরের মধ্যে মেরামত করা সব কোচ ট্রাফিক বিভাগে হস্তান্তর করা সম্ভব হবে।
