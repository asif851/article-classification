
দেশের সেরা সরকারি হাসপাতাল বাছাই করেছে সরকার। এ ছাড়া সাতজনকে সেরা কর্মকর্তার পুরস্কার দেওয়া হয়েছে। আজ মঙ্গলবার বিকেলে রাজধানীর একটি হোটেলে স্বাস্থ্যমন্ত্রী মোহাম্মদ নাসিম দেশের বিভিন্ন পর্যায়ের সরকারি হাসপাতালের কর্মকর্তাদের হাতে এ পুরস্কার তুলে দেন।
দেশের সেরা মেডিকেল কলেজ হাসপাতালের পুরস্কার পেয়েছে ঢাকা মেডিকেল কলেজ হাসপাতাল, ফরিদপুর মেডিকেল কলেজ হাসপাতাল, চট্টগ্রাম মেডিকেল কলেজ হাসপাতাল, শহীদ সোহরাওয়ার্দী মেডিকেল কলেজ হাসপাতাল ও শহীদ জিয়াউর রহমান মেডিকেল কলেজ হাসপাতাল।
জেলা পর্যায়ের সেরা হাসপাতালের পুরস্কার পেয়েছে কুষ্টিয়া জেলা হাসপাতাল, নরসিংদী জেলা হাসপাতাল, ঝিনাইদহ জেলা হাসপাতাল, গাজীপুর জেলা হাসপাতাল ও জয়পুরহাট জেলা হাসপাতাল।
সেরা উপজেলা হাসপাতালের পুরস্কার পেয়েছে পাবনার ঈশ্বরদী উপজেলা স্বাস্থ্য কমপ্লেক্স, পাবনার সাথিয়া উপজেলা স্বাস্থ্য কমপ্লেক্স, জয়পুরহাটের কালাই উপজেলা স্বাস্থ্য কমপ্লেক্স, খাগড়াছড়ির মানিকছড়ি উপজেলা স্বাস্থ্য কমপ্লেক্স ও মৌলভীবাজারের শ্রীমঙ্গল উপজেলা স্বাস্থ্য কমপ্লেক্স।
সেরা সিভিল সার্জন অফিসের পুরস্কার পেয়েছে নরসিংদী, গাজীপুর, বরিশাল, পাবনা ও মুন্সিগঞ্জ সিভিল সার্জন অফিস। এ ছাড়া সেরা বিভাগীয় পরিচালকের অফিসের পুরস্কার পেয়েছে বরিশাল ও ঢাকা বিভাগীয় পরিচালকের অফিস।
অনলাইন রিপোর্টিং, সরেজমিন পরিদর্শন এবং রোগী সন্তুষ্টি জরিপ ব্যবহার করে এই হাসপাতালগুলোকে মূল্যায়ন করা হয়েছে।
