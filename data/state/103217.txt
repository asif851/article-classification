
মাগুরা সদর উপজেলার রাজীবেরপাড়া এলাকায় স্বামীর সঙ্গে অভিমান করে কীটনাশক পানে আনজুয়ারা বেগম (৩২) নামের এক গৃহবধূ আত্মহত্যা করেছেন বলে অভিযোগ পাওয়া গেছে। আজ বৃহস্পতিবার বেলা দেড়টার দিকে মাগুরা সদর হাসপাতালে তিনি মারা যান।
ওই ঘটনার পর থেকে আনজুয়ারার স্বামী রবিউল ইসলাম পলাতক।পারিবারিক সূত্রে জানা যায়, গতকাল বুধবার সন্ধ্যায় রবিউল ইসলামের সঙ্গে ঝগড়া হয় আনজুয়ারার। এরপর তিনি রাত আটটার দিকে প্রথমে তাঁর দুই শিশুসন্তান ফাতেমা (৮) ও আহাদ আলীকে (৫) কীটনাশক মেশানো বড়ি খাওয়ান। পরে তিনি নিজেও কীটনাশক পান করেন। রাত ১০টার পর তাদের মাগুরা জেলা সদর হাসপাতালে নেওয়া হয়। আজ হাসপাতালে চিকিৎসাধীন অবস্থায় আনজুয়ারার মৃত্যু হয়। তবে তাঁর দুই শিশুকে উন্নত চিকিৎসার জন্য ফরিদপুর জেলা সদর হাসপাতালে পাঠানো হয়েছে।আনজুয়ারার ভাই আবদুল বারী প্রথম আলোকে বলেন, তাঁর স্বামী বাড়িতে নিয়মিত থাকতেন না। বাচ্চা ও স্ত্রীর ঠিকমতো খোঁজখবর রাখতেন না। এ জন্য অভিমান করে আনজুয়ারা আত্মহত্যা করতে পারেন।আনজুয়ারার মেয়ে শিশু ফাতেমা গতকাল তার মা-বাবার ঝগড়া হয়েছে বলে এই প্রতিবেদককে জানায়।সদর থানার ভারপ্রাপ্ত কর্মকর্তা (ওসি) এম এ হাশেম ঘটনার সত্যতা নিশ্চিত করেছেন।
