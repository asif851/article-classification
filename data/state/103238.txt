
জামায়াতের নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের তদন্ত শেষ হয়েছে। আগামীকাল রোববার আন্তর্জাতিক অপরাধ ট্রাইব্যুনালে রাষ্ট্রপক্ষের প্রধান কৌঁসুলির কার্যালয়ে তদন্ত প্রতিবেদন জমা দেওয়া হবে।আজ শনিবার তদন্ত সংস্থার ধানমন্ডির সেফ হোমের কার্যালয়ে এক সংবাদ সম্মেলনে এ তথ্য জানানো হয়। তদন্ত সংস্থার সমন্বয়ক আবদুল হান্নান খান ও জ্যেষ্ঠ সদস্য এম সানাউল হক এ তথ্য জানান।সংবাদ সম্মেলনে জানানো হয়, সুবহানের বিরুদ্ধে মানবতাবিরোধী অপরাধের নয়টি অভিযোগ পাওয়া গেছে। গত বছরের ১৫ এপ্রিল তাঁর বিরুদ্ধে তদন্ত শুরু হয়। তদন্তে ৪৩ জনের সাক্ষ্য নেওয়া হয়েছে। এসব সাক্ষী সুবহানের বিরুদ্ধে গণহত্যা, হত্যা, অপহরণ, আটক, নির্যাতন, লুণ্ঠন ও অগ্নিসংযোগের বিষয়ে সাক্ষ্য দিয়েছেন।পাবনার একটি ফৌজদারি মামলার পরোয়ানাভুক্ত আসামি সুবহানকে গত বছরের ২০ সেপ্টেম্বর বঙ্গবন্ধু সেতুর পূর্ব প্রান্ত থেকে আইনশৃঙ্খলা রক্ষাকারী বাহিনী গ্রেপ্তার করে।২৩ সেপ্টেম্বর ট্রাইব্যুনালে রাষ্ট্রপক্ষ মানবতাবিরোধী অপরাধের অভিযোগে সুবহানের আটকাদেশ চান। সুষ্ঠু ও কার্যকর তদন্তের স্বার্থে ট্রাইব্যুনাল তাঁকে পরবর্তী আদেশ না দেওয়া পর্যন্ত কারাগারে রাখার নির্দেশ দেন।

