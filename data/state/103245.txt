
চট্টগ্রাম নগরের আকবরশাহ থানার উত্তর কাট্টলী এলাকায় ডাকাত সন্দেহে গণপিটুনিতে তিনজন নিহত হয়েছে। গতকাল মঙ্গলবার দিবাগত রাত তিনটার দিকে উত্তর কাট্টলীর বেড়িবাঁধের কুতুববাড়ি এলাকার একটি বিলে এ ঘটনা ঘটে।
ঘটনাস্থল থেকে অস্ত্রসহ সন্দেহভাজন পাঁচ ডাকাতকে আটক করার কথা জানিয়েছে পুলিশ।
পুলিশ বলছে, নিহত তিনজনের মধ্যে দুজনের নাম জানা গেছে। তাঁরা হলেন রাসেল (৩০) ও সাগর (২২)। লাশ উদ্ধার করে আকবরশাহ থানায় নেওয়া হয়েছে।
আটক হওয়া ব্যক্তিরা হলেন মুনির, রুবেল, রানা, রুবেল ও আফসার। তাঁদের আকবরশাহ থানার হাজতে রাখা হয়েছে।
ঘটনাস্থল থেকে দুটি বন্দুক, দুটি কার্তুজ ও একটি ধারালো অস্ত্র উদ্ধার করা হয়েছে বলে পুলিশের দাবি।
আকবরশাহ থানার ভারপ্রাপ্ত কর্মকর্তা (ওসি) সদীপ কুমার দাশ বলেন, সপ্তাহ খানেক ধরে ওই এলাকায় ডাকাতের উৎপাত বেড়েছে। এর পরিপ্রেক্ষিতে স্থানীয় লোকজন রাতে পাহারা বসায়। বাড়ানো হয় পুলিশি টহল। গতকাল রাতে বেড়িবাঁধ এলাকায় একদল ডাকাত আসে বলে খবর পায় এলাকাবাসী। তারা জড়ো হয়ে সন্দেহভাজন ডাকাতদের ঘিরে ফেলে। এলাকাবাসীর গণপিটুনিতে তিনজন ঘটনাস্থলেই নিহত হয়। পরে পুলিশ গিয়ে অস্ত্রসহ পাঁচজনকে আটক করে।
পুলিশ জানায়, নিহত তিনজনের লাশ হাসপাতালের মর্গে পাঠানো হচ্ছে। এ ঘটনায় মামলা করা প্রস্তুতি চলছে।
