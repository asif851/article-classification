
রাজধানীর উপকণ্ঠ সাভারের বিরুলিয়া-আশুলিয়া সড়কের দুটি সেতুর অসমাপ্ত কাজ সম্পন্ন হচ্ছে। আগামী ডিসেম্বর মাসের মধ্যেই এক কিলোমিটার সংযোগ সড়কসহ সেতুর কাজ শেষ হবে। আজ সোমবার সেতুর অসমাপ্ত কাজের উদ্বোধন করতে গিয়ে যোগাযোগমন্ত্রী ওবায়দুল কাদের এসব কথা বলেন।
যোগাযোগমন্ত্রী বলেন, সাভারের বিরুলিয়া এলাকায় তুরাগ নদের ওপর সেতু নির্মাণের দাবি এই অঞ্চলের মানুষের দীর্ঘদিনের। দীর্ঘ এক দশক আগে বিরুলিয়া-আশুলিয়া সড়কে তুরাগ নদের ওপর দুটি সেতুর কাজ শুরু হলেও নানা প্রতিবন্ধকতার কারণে শেষ হয়নি। সেতুর নির্মাণকাজ শেষ হলে এই এলাকার মানুষ অল্প সময়েই রাজধানীতে যাতায়াত করতে পারবে। তাই গুরুত্ব বিবেচনা করে গতকাল রোববার একনেকের প্রথম বৈঠকে সেতুর অসমাপ্ত কাজ সমাপ্ত করার সিদ্ধান্ত নেওয়া হয়েছে।
ওবায়দুল কাদের বলেন, সংযোগ সড়কসহ দুটি সেতুর অসমাপ্ত অংশের কাজের জন্য ১২ কোটি টাকা বরাদ্দ করা হয়েছে। আনুষ্ঠানিকতা শেষে আগামী মার্চ মাসেই কাজ শুরু করা হবে। আশা করা হচ্ছে, ডিসেম্বরের মধ্যেই কাজ শেষ হবে। এরপরই তা জনসাধারণের জন্য উন্মুক্ত করে দেওয়া হবে।
সড়ক ও জনপদ বিভাগ (সওজ) সূত্র জানায়, বিরুলিয়া-আশুলিয়া সড়কে এক কিলোমিটার সংযোগ সড়কসহ ১৮৭ ও ৩৭ মিটার দীর্ঘ এবং সাড়ে পাঁচ মিটার প্রশস্ত দুটি সেতুর নির্মাণকাজ শুরু করা হয় ২০০৩ সালে। ঠিকাদার ১৮৭ মিটার দীর্ঘ সেতুর বেশির ভাগ কাজ সমাপ্ত করার পর আরেকটি সেতুসহ সংযোগ সড়কের কাজ না করেই নির্মাণকাজ বন্ধ করে দেন। এরপর দীর্ঘ ১১ বছরেও সেতুর কাজের কোনো অগ্রগতি হয়নি।
পশু হত্যা ও গাছ কাটা বিচারবহির্ভূত হত্যাকাণ্ড: বিএনপির পক্ষ থেকে বলা হচ্ছে, সরকার একের পর এক বিচারবহির্ভূত হত্যাকাণ্ড চালিয়ে যাচ্ছে। সেতুর অসমাপ্ত অংশের উদ্বোধন শেষে সাংবাদিকেরা এ বিষয়ে জানতে চাইলে যোগাযোগমন্ত্রী বলেন, হরতাল ও অবরোধের নামে বিরোধী দল মানুষ ও পশু হত্যাসহ নির্বিচারে হাজার হাজার গাছ কেটে ফেলেছে। এসব কি বিচারবহির্ভূত হত্যাকাণ্ড নয়? সরকার তাহলে এটারই প্রতিফলন ঘটাচ্ছে কি না, সাংবাদিকদের এমন প্রশ্নের কোনো মন্তব্য করেননি ওবায়দুল কাদের।
