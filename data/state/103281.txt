
হঠাৎই দেবে গেল সড়ক ও কলাবাগানের একাংশ। গাজীপুরের কাপাসিয়া উপজেলায় আজ সোমবার সকালে এ ঘটনা ঘটে। এর ১৫ দিন আগে আরেকবার ওই এলাকায় মাটি দেবে যাওয়ার ঘটনা ঘটেছিল।
স্থানীয় লোকজনের সঙ্গে কথা বলে জানা গেছে, কাপাসিয়া-শ্রীপুর আঞ্চলিক সড়কের পাশে একটি কলাবাগানসহ প্রায় দুই হাজার বর্গফুট সমতল জমি ১০ ফুট গভীরে দেবে গেছে। এ ঘটনায় কাপাসিয়া-শ্রীপুর আঞ্চলিক সড়কে যান চলাচল বন্ধ হয়ে যায়। দেবে যাওয়া জমির দৈর্ঘ্য প্রায় ৬০০ ও প্রস্থ প্রায় ৩০০ ফুট। আজ সকাল থেকেই আশপাশের এলাকার উৎসুক জনতা দেবে যাওয়া অংশ দেখতে ভিড় করে। এর আগে ২০০৩ সালের ফেব্রুয়ারি মাসে কাপাসিয়ার দস্যু নারায়ণপুর এলাকায় একইভাবে মাটি দেবে যাওয়ার ঘটনা ঘটেছিল। পরে সেখানে মাটি দিয়ে ভরাট করে সড়ক সচল করা হয়।
কাপাসিয়া উপজেলা নির্বাহী কর্মকর্তা (ইউএনও) মাকসুদুল ইসলাম প্রথম আলোকে বলেন, প্রায় এক একর জমি দেবে গেছে। তবে কী কারণে জমি দেবে গেল তা বোঝা যাচ্ছে না। বিশেষজ্ঞরা বিষয়টি দেখলে হয়তো এ ঘটনার আসল কারণ স্পষ্ট হবে।
