
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যা মামলার দ্রুত বিচার চেয়েছেন ঢাকা বিশ্ববিদ্যালয়ের ৫৪ জন শিক্ষক। প্রধানমন্ত্রীর কাছে এ বিচারের আবেদন জানিয়ে গত সোমবার শিক্ষকেরা বিবৃতি দিয়েছেন।৫৪ শিক্ষকের সই করা ওই বিবৃতিতে বলা হয়, ময়নাতদন্তে তানভীরকে মাথায় আঘাত করে ও শ্বাসরোধে হত্যা করা হয়েছে বলে উল্লেখ করা হয়েছে। তানভীরের বাবা ছেলের হত্যাকাণ্ডের সন্দেহভাজন ঘাতক হিসেবে কয়েকজনের নাম পুলিশের কাছে জমা দিয়েছেন। মামলায় গ্রেপ্তার ইউসুফ হোসেনও আদালতে স্বীকারোক্তিমূলক জবানবন্দিতে কয়েকজনের নাম বলেছেন। তাঁরা সবাই একটি বিশেষ পরিবারের চিহ্নিত অপরাধী বলে পরিচিত। ঘটনার ছয় মাস অতিবাহিত হয়েছে, অথচ মূল অপরাধীরা এখনো ধরাছোঁয়ার বাইরে রয়ে গেছে।বিবৃতিতে শিক্ষকেরা বলেন, ‘আমরা অতি দ্রুত সব অপরাধীকে গ্রেপ্তার করে নৃশংস এ হত্যাকাণ্ডের বিচারকাজ সম্পন্ন করার জন্য প্রধানমন্ত্রী ও প্রশাসনের কাছে জোর আবেদন জানাচ্ছি।’বিবৃতিতে সই করা শিক্ষকদের মধ্যে ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামান, ইমেরিটাস অধ্যাপক সিরাজুল ইসলাম চৌধুরী, অধ্যাপক সৈয়দ আনোয়ার হোসেন, অধ্যাপক সৈয়দ মনজুরুল ইসলাম, অধ্যাপক শাহাদাৎ হোসাইন, অধ্যাপক মো. মোশাররফ হোসাইন ভূইয়া, অধ্যাপক এস এম হাফিজুর রহমান, অধ্যাপক ভীষ্মদেব চৌধুরী, অধ্যাপক এম এম আকাশ, অধ্যাপক আতাউর রহমান, অধ্যাপক শামসুল আলম, অধ্যাপক রোকেয়া সুলতানা, অধ্যাপক নিসার হোসেন, অধ্যাপক সাইফুর রশীদ, অধ্যাপক মিজানুর রহমান, অধ্যাপক এ এম এম আরিফ বিল্লাহ প্রমুখ রয়েছেন।
