
যশোরের সিঙ্গিয়া রেলস্টেশনে মালবাহী ট্রেনের লাইনচ্যুত বগি উদ্ধার করা হয়েছে। এরপর আজ বুধবার সকাল ১০টার দিকে ওই রেলপথ দিয়ে ট্রেন চলাচল শুরু হয়।
সিঙ্গিয়া রেলস্টেশনে আজ ভোররাতে মালবাহী ট্রেনের একটি বগি লাইনচ্যুত হয়। এতে খুলনার সঙ্গে সারা দেশের রেল যোগাযোগ বন্ধ হয়ে যায়। আটকা পড়ে অন্তত সাতটি ট্রেন।
রেলওয়ে সূত্র জানায়, চুয়াডাঙ্গার দর্শনা থেকে পাথরবোঝাই একটি মালবাহী ট্রেন আজ ভোররাত সাড়ে চারটার দিকে সিঙ্গিয়া রেলস্টেশনে আসে। লাইন পরিবর্তন (সান্টিং) করার সময় ট্রেনটির একটি বগি লাইনচ্যুত হয়।
রেলওয়ে সূত্র জানায়, এই ঘটনায় ঢাকা থেকে খুলনাগামী চিত্রা এক্সপ্রেস, সৈয়দপুর থেকে খুলনাগামী সীমান্ত এক্সপ্রেস, খুলনা থেকে রাজশাহীগামী কপোতাক্ষ এক্সপ্রেস, খুলনা থেকে সৈয়দপুরগামী রূপসা এক্সপ্রেস, খুলনা থেকে বেনাপোলগামী কমিউটার, খুলনা থেকে পার্বতীপুরগামী রকেট মেইল এবং নওয়াপাড়াগামী অপর একটি মালবাহী ট্রেন আটকা পড়ে।
নওয়াপাড়া স্টেশনমাস্টার মহসীন রেজা বলেন, মালবাহী ট্রেনের লাইনচ্যুত বগিটি উদ্ধার করা হয়েছে। উদ্ধারকাজ শেষে সকাল ১০টার দিকে রেল যোগাযোগ চালু হয়। বিভিন্ন স্টেশনে আটকা পড়া ট্রেনগুলো গন্তব্যের উদ্দেশে রওনা দিয়েছে।
আর​ও পড়ুন:
মালবাহী ট্রেনের বগি লাইনচ্যুত, যোগাযোগ বন্ধ
