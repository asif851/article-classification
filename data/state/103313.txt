
বিএনপির মহাসচিব মির্জা ফখরুল ইসলাম আলমগীরের উদ্দেশে সড়ক পরিবহন ও সেতুমন্ত্রী ওবায়দুল কাদের বলেছেন, ‘আপনাকে ও আপনার দলকে রোহিঙ্গাদের নিয়ে ইস্যু সৃষ্টি করে রাজনীতির নোংরা খেলা থেকে বিরত থাকার আহ্বান জানাচ্ছি। মিয়ানমারের সঙ্গে আমাদের কূটনৈতিক আলোচনা চলছে। আমরা বারবার জাতিসংঘকে তাগিদ দিচ্ছি।’
শুক্রবার বিকেলে সিরাজদিখান উপজেলার ইছাপুরা ইউনিয়নের কুসুমপুর গ্রামের শ্রীনগর-মুন্সিগঞ্জ সড়কে নির্মাণাধীন সেতু পরিদর্শনে এসে সেতুমন্ত্রী এসব কথা বলেন। সকালে মিয়ানমারে রোহিঙ্গাদের ওপর নির্মম নির্যাতন বন্ধের দাবিতে মানববন্ধন কর্মসূচিতে মির্জা ফখরুল বলেন, ‘যখন তাদের (মিয়ানমার) বিমান আকাশসীমা লঙ্ঘন করে, তখন এই সরকার চুপ করে থাকে। এটা হচ্ছে এদের (সরকার) নতজানু পররাষ্ট্রনীতির পরিচায়ক।’
সরকারের অবস্থান নিয়ে সাংবাদিকদের প্রশ্নের জবাবে ওবায়দুল কাদের বলেন, ‘সরকার কি মিয়ানমারের সঙ্গে যুদ্ধ করবে? যুদ্ধ কোনো সমাধান নয়।’
বিএনপির সমালোচনা করে সেতুমন্ত্রী বলেন, ‘বিএনপি বারবার এক একটা ইস্যু নিয়ে আসে। সব ইস্যুই মাঠে মারা গেছে। সুপ্রিম কোর্টের ইস্যু নিয়েও আপনারা বাজিমাত করার চেষ্টা করে ব্যর্থ হয়েছেন। সর্বশেষ রোহিঙ্গাদের এই মানবিক বিপর্যয়কে পুঁজি করে আপনারা রাজনীতির নোংরা খেলায় মেতেছেন।’
ওবায়দুল কাদের বলেন, ‘রোহিঙ্গাদের এ অবস্থাকে সামাল দিতে, দলমত-নির্বিশেষে সকলের সহযোগিতা চেয়েছি। সরকারের দোষ দিয়ে কোনো সমাধান হবে না। এটা একটা মানবিক বিপর্যয়, যা বাংলাদেশের জনজীবনকে প্রভাবিত করছে।’
এ সময় মন্ত্রীর সঙ্গে উপস্থিত ছিলেন বাংলাদেশ আওয়ামী লীগের কেন্দ্রীয় উপকমিটির সহসম্পাদক গোলাম সারোয়ার কবীর, সিরাজদিখান আওয়ামী লীগের সভাপতি মহিউদ্দিন আহমেদ, উপজেলা নির্বাহী কর্মকর্তা তানবীর মো. আজিমসহ প্রশাসনের কর্মকর্তা ও স্থানীয় রাজনৈতিক ব্যক্তিরা।
