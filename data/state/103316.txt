
গাড়ি ভাঙচুর ও ভ্যানিটি ব্যাগ থেকে টাকা ছিনতাই মামলায় সাবেক শিক্ষা প্রতিমন্ত্রী আ ন ম এহসানুল হক মিলন ও তাঁর স্ত্রী নাজমুন নাহারের বিরুদ্ধে গ্রেপ্তারি পরোয়ানা জারি করা হয়েছে।
আজ বৃহস্পতিবার দুপুরে চাঁদপুরের মুখ্য বিচারিক হাকিম আদালতের বিচারক মো. আতাউর রহমান এই পরোয়ানা জারি করেন।
বাদীপক্ষের আইনজীবী হেলালউদ্দিন বলেন, মামলায় অভিযোগ করা হয়, ২০০৩ সালের অক্টোবরে কচুয়ার সাচারে মহিলা আওয়ামী লীগের সম্মেলনে যাওয়ার পথে আওয়ামী লীগ নেতা মহীউদ্দীন খান আলমগীরের গাড়িবহরে হামলা, ভাঙচুর, অগ্নিসংযোগ করা হয়। এ ছাড়া ওই বহরে থাকা লোকজনের কাছে থাকো মানিব্যাগ, স্বর্ণালঙ্কার ছিনতাই ও লুটপাট করা হয়। এ ঘটনায় সাচার ইউনিয়ন আওয়ামী লীগের সভাপতি কচুয়া থানায় মামলা করেন। মামলায় মিলন ও তাঁর স্ত্রীসহ বিএনপি, যুবদল ও ছাত্রদলের ৩৮ জন নেতা-কর্মীকে আসামি করা হয়।
এ মামলায় আদালতের নির্দেশে অন্য আসামিরা হাজির হলেও মিলন ও তাঁর স্ত্রী হাজির হননি। ফলে আদালত আজ তাঁদের বিরুদ্ধে গ্রেপ্তারি পরোয়ানা জারি করেন।
মিলনের আইনজীবী কামরুল ইসলাম বলেন, মিলন ও তাঁর স্ত্রী হজ করতে সৌদি আরবে গেছেন। তাঁরা সেখানেই আছেন।
সাবেক শিক্ষা প্রতিমন্ত্রী মিলনের বিরুদ্ধে চাঁদপুরের আদালত ও বিভিন্ন থানায় মোট ৩৬টি মামলা রয়েছে। ২০১০ সালের ১৪ মার্চ তিনি গ্রেপ্তার হন। ২০১১ সালের জুন মাসে তিনি কুমিল্লা কারাগার থেকে মুক্তি পান।
