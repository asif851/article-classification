
আওয়ামী লীগ মনে করে জনগণের কাছে ভোট চাওয়ার নৈতিক অধিকার খালেদা জিয়ার নেই। তিনি পেট্রলবোমা মেরে সাধারণ মানুষকে হত্যা করেছেন। জনগণকে তিনি গত তিন মাস অবরুদ্ধ করে রেখেছেন।গত মঙ্গলবার সন্ধ্যায় আওয়ামী লীগের ধানমন্ডির কার্যালয়ে আয়োজিত সংবাদ সম্মেলনে দলের প্রচার সম্পাদক হাছান মাহমুদ এ কথা বলেন।হাছান মাহমুদ খালেদা জিয়ার উদ্দেশে বলেন, ‘মানুষের কাছে ভোট চাওয়ার আগে যেসব মানুষকে পুড়িয়ে মেরেছেন, আগুনে ঝলসে দিয়েছেন, তাদের বাড়ি বাড়ি গিয়ে ক্ষমা চান।’ তিনি বলেন, খালেদা জিয়া ঢাকা দক্ষিণ সিটি করপোরেশন নির্বাচনের জন্য গত তিন মাসে পেট্রলবোমা নিক্ষেপকারীর পক্ষে ভোট চেয়েছেন। ঢাকা উত্তর ও চট্টগ্রাম সিটি করপোরেশনের জন্য নাশকতার অর্থ জোগানদাতাদের পক্ষে ভোট চেয়েছেন। জনগণ এটা কখনো মেনে নেবে না। বরং খালেদা জিয়া ও তাঁর দোসরদের প্রতিহত করবে।অন্যদিকে গতকাল বুধবার দুপুরে বাংলাদেশ হোমিওপ্যাথিক মেডিকেল কলেজের নবীনবরণ অনুষ্ঠানে দলটির যুগ্ম সাধারণ সম্পাদক মাহবুব উল আলম হানিফ ‘জনগণ ভোটের মাধ্যমে নীরব বিপ্লব ঘটাবে’ বিএনপির চেয়ারপারসন বেগম খালেদা জিয়ার এমন বক্তব্যের সমালোচনা করেন। তিনি বলেন, ‘গত তিন মাসে এতগুলো মানুষ হত্যা করেছেন! এখন কোন মুখে নীরব ভোট বিপ্লবের কথা বললেন?’হানিফ খালেদা জিয়ার উদ্দেশে বলেন, ‘আপনি যখন বর্ষবরণের অনুষ্ঠানে ভোট চাইলেন। তখনই আপনার পুত্রের বিরুদ্ধে রেড অ্যালার্ট জারি হয়েছে। একটুও কি লজ্জা হয়নি আপনার? বিবেকে কি একটু খারাপ লাগেনি?’বাংলাদেশ হোমিওপ্যাথিক মেডিকেল কলেজ গভর্নিং বডির চেয়ারম্যান সৈয়দ রেজাউর রহমানের সভাপতিত্বে অনুষ্ঠানে আরও বক্তব্য দেন দীপু মনি, খালিদ মাহমুদ চৌধুরী, ঢাকা বিশ্ববিদ্যালয় ফার্মেসি অনুষদের ডিন অধ্যাপক সাইফুল ইসলাম প্রমুখ।
