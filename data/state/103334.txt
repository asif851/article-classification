
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, সংবিধানের ষোড়শ সংশোধনীর বাতিলের রায়ে আছে, জিয়াউর রহমান অবৈধ ক্ষমতা দখলকারী। ওইটা না দেখেই আওয়ামী লীগের বিরুদ্ধে যা আছে, তা দেখেই বিএনপি কিছুদিন লাফালাফি শুরু করেছিল। এখন পুরো রায় প্রকাশিত হওয়ার পর বিএনপির লাফালাফি থেমে গেছে।
আজ শুক্রবার সকালে বিরল উপজেলার রঘুপুর উচ্চবিদ্যালয় মাঠে ত্রাণ বিতরণ অনুষ্ঠানে প্রধান অতিথির বক্তব্যে ওবায়দুল কাদের এসব কথা বলেন।
আওয়ামী লীগের সাধারণ সম্পাদক বলেন, এবার ১৫ আগস্টে ধানমন্ডি ৩২ নম্বরের পাশে আত্মঘাতী বোমা থেকে মহান আল্লাহ তাআলা প্রধানমন্ত্রী শেখ হাসিনাকে বাঁচিয়ে দিয়েছেন। ২১ আগস্ট বিএনপির গ্রেনেড থেকে শেখ হাসিনা বেঁচে গিয়েছিলেন। এবারের ষড়যন্ত্র ব্যর্থ হয়ে গেল।
বিএনপি কিছুই দেবে না উল্লেখ করে ওবায়দুল কাদের বলেন, বিএনপির নেতারা মাঝেমধ্যে এসে বক্তৃতা দেবেন। আর আওয়ামী লীগ বিদ্যুৎ, রাস্তাঘাটসহ সব সুবিধা দেব।
বিএনপি এখন নালিশ পার্টি উল্লেখ করে ওবায়দুল কাদের বলেন, বিএনপির এখন কোনো কর্মসূচি নেই, শুধুই প্রেস ব্রিফিং। খালেদা জিয়া রমজানের আগে ঈদের পর দুর্বার আন্দোলন গড়ে তোলার হুংকার দিয়েছিলেন। জনগণ জানতে চায় আন্দোলন কোন ঈদের পর। খালেদা জিয়ার আন্দোলন এখন টেমস নদীর তীরে, ভ্যানিটি ব্যাগে। বিএনপির আন্দোলনের মরা গাঙ্গে এখন জোয়ার আসে না। ওবায়দুল কাদের বন্যাদুর্গত মানুষের উদ্দেশে বলেন, প্রধানমন্ত্রী শেখ হাসিনা সব ক্ষতি পুষিয়ে দেবেন। যত দিন আপনাদের পুনর্বাসন না হবে, তত দিন শেখ হাসিনার সরকার আপনাদের পাশে আছে।
এরপর ওবায়দুল কাদের দিনাজপুর-গোবিন্দগঞ্জ মহাসড়ক পরিদর্শন শেষে দিনাজপুর জেলার কাহারোল উপজেলার (দিনাজপুর-ঢাকা) মহাসড়কের দশমাইলে বন্যায় ক্ষতিগ্রস্ত মানুষের মধ্যে ত্রাণ বিতরণ করেন।
এদিকে ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী মায়া দিনাজপুরের ইকবাল স্কুলমাঠে বন্যাদুর্গত মানুষের মধ্যে ত্রাণ বিতরণ করেন। সেখানে উপস্থিত ছিলেন সদর আসনের সাংসদ হুইপ ইকবালুর রহিম, দুর্যোগ ব্যবস্থাপনা ও ত্রাণসচিব মো. গোলাম মোস্তফা, ত্রাণ অধিদপ্তরের মহাপরিচালক রিয়াজ আহম্মেদ, জেলা প্রশাসক মীর খায়রুল আলম, পুলিশ সুপার মো. হামিদুল আলম প্রমুখ। এর আগে মন্ত্রী খানসামায় ত্রাণ বিতরণ করেন।
