
রাজশাহী মহানগরে পুলিশের একটি গাড়ি ভাঙচুর করেছেন আওয়ামী লীগের নেতা-কর্মীরা। নববর্ষ উদ্‌যাপনকে কেন্দ্র করে ওয়ার্ড আওয়ামী লীগের নেতাকে আটক ও নির্যাতনের অভিযোগে আজ শুক্রবার সন্ধ্যায় এ হামলার ঘটনা ঘটে।
পুলিশ ও আওয়ামী লীগ সূত্র জানায়, ইংরেজি নববর্ষ উদ্‌যাপন উপলক্ষে মহানগরের ৪ নম্বর ওয়ার্ড আওয়ামী লীগের কর্মী-সমর্থকেরা গতকাল বৃহস্পতিবার দিবাগত রাতে জেলা পুলিশ লাইনসের পাশের একটি এলাকায় পিকনিকের আয়োজন করেন। পুলিশ তাঁদের রাত ১২টার আগেই আয়োজন শেষ করার কথা বলে চলে যায়। কিন্তু ১২টার পরও অনুষ্ঠান চলতে থাকায় পুলিশ কয়েকজনকে ধরে রাজপাড়া থানায় নিয়ে যায়। পরে ওয়ার্ড আওয়ামী লীগের সাধারণ সম্পাদক হিমাদ্রী প্রসাদ রায় থানায় গিয়ে তাঁদের ছেড়ে দেওয়ার সুপারিশ করলে পুলিশ তাঁকেও থানায় আটকে রাখে। অবশ্য আওয়ামী লীগের অন্য নেতারা গিয়ে রাতেই হিমাদ্রীকে ছাড়িয়ে আনেন।পুলিশ হিমাদ্রী প্রসাদকে নির্যাতন করেছে, এ অভিযোগ তুলে আজ সন্ধ্যা ছয়টার দিকে দলীয় নেতা-কর্মীরা শহরে মিছিল বের করেন। মিছিলটি মহানগর পুলিশ সদর দপ্তরের সামনে আসার পর নেতা-কর্মীরা পুলিশের একটি গাড়িতে হামলা চালান। তাঁদের ইট-পাটকেলের আঘাতে গাড়িটির কাচ ভেঙে যায়। এরপর পুলিশ কয়েকটি ফাঁকা গুলি ছুড়ে নেতা-কর্মীদের ছত্রভঙ্গ করে দেয়।এ ব্যাপারে জানতে চাইলে মহানগর আওয়ামী লীগের সাধারণ সম্পাদক ডাবলু সরকার প্রথম আলোকে বলেন, পুলিশ হিমাদ্রী প্রসাদকে আটক করে গতকাল মারধর করেছে। এ ঘটনার প্রতিবাদে আজ সন্ধ্যায় স্থানীয় আওয়ামী লীগের নেতা-কর্মীরা ৪ নম্বর ওয়ার্ড কার্যালয় থেকে একটি মিছিল নিয়ে মহানগর আওয়ামী লীগের কার্যালয়ে আসছিলেন। এ সময় রাস্তায় পুলিশের গাড়ি দেখে বিক্ষুব্ধ নেতা-কর্মীরা ইট-পাটকেল ছোড়ে।ডাবলু সরকার আরও বলেন, বিষয়টি নিয়ে পুলিশ কর্মকর্তাদের সঙ্গে কথা হয়েছে। সমঝোতার জন্য আগামীকাল শনিবার বেলা ১২টার দিকে মহানগর পুলিশ কমিশনারের সঙ্গে দলের নেতারা আলোচনায় বসবেন।রাজশাহী মহানগর পুলিশের মুখপাত্র সুশান্ত চন্দ্র রায় প্রথম আলোকে, আজ সন্ধ্যায় শহরের সিঅ্যান্ডবি মোড় দিয়ে পুলিশের একটি টহল গাড়ি যাচ্ছিল। এ সময় হঠাৎ করে কারা যেন ইট-পাটকেল ছুড়তে শুরু করে। একই সময়ে পাশ দিয়ে অতিরিক্ত পুলিশ কমিশনার আতিকুর রহমানের গাড়ি যাচ্ছিল। সেটিকে লক্ষ্য করেও ইট-পাটকেল ছোড়া হয়। এতে ওই গাড়িটির কাচ ভেঙে যায়।তিনি আরও বলেন, এ ঘটনা কারা ঘটিয়েছে তা তদন্ত করে দেখা হচ্ছে। এখন পর্যন্ত কাউকে আটক করা হয়নি।
