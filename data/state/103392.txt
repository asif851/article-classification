
বাংলাদেশের অভ্যন্তরে থাকা ভারতীয় ১১১টি ছিটমহলে যথাযথ মর্যাদায় মহান শহীদ দিবস ও আন্তর্জাতিক মাতৃভাষা দিবস পালিত হয়েছে। ছিটমহলবাসী এ সময় একযোগে বাংলাদেশের জাতীয় পতাকা উত্তোলন করেন।ভারত-বাংলাদেশ ছিটমহল বিনিময় সমন্বয় কমিটির বাংলাদেশ ইউনিটের সাধারণ সম্পাদক গোলাম মোস্তফা জানান, কুড়িগ্রামের অভ্যন্তরে ১২, লালমনিরহাটে ৫৯, নীলফামারীতে চার, পঞ্চগড়ে ৩৬টিসহ মোট ১১১ ছিটমহলে একই সঙ্গে দিবসটি পালিত হয়েছে।দিবসটি উপলক্ষে কুড়িগ্রামের ফুলবাড়ী উপজেলার অভ্যন্তরে ভারতীয় দাশিয়ার ছড়া ছিটমহলে ব্যাপক কর্মসূচি নেওয়া হয়। ছিটমহলের বাসিন্দারা দাশিয়ার ছড়া কালীরহাট বাজারে একটি অস্থায়ী শহীদ মিনার নির্মাণ করেন। অনুষ্ঠানে যোগ দিতে সকালে সর্বস্তরের মানুষের ঢল নামে। সবাই ফুল দিয়ে সেখানে শ্রদ্ধা জানান।
