
বেলা তিনটা! রাজশাহী মেডিকেল কলেজের কাইছার রহমান চৌধুরী মিলনায়তন। চলছিল বারোয়ারি বিতর্ক ‘আমার না বলা কথা শোন’। বলছিলেন ময়মনসিংহ মেডিকেল কলেজের বিতার্কিক রুবায়েত তাসফিন, ‘কঠিন বিপদের মুখে বন্ধুকে ফেলে ফারাজ আইয়াজ হোসেন চলে আসেননি। তখন তাঁর ২০ বছরের বিবেক হয়ে উঠেছিল বিশ্ববিবেক। তাঁর এই আত্মত্যাগের বিনিময়ে আজ প্রমাণিত হয়েছে বাংলাদেশ মানে নিবরাস নয়, বাংলাদেশ মানে ফারাজ।’তার্কিকদের এমন সব শাণিত কথায় উৎসবের স্লোগান ‘যুক্তির মুখরতায় জাগ্রত মানবতা’ যেন পূর্ণতা পেল। আর শেষ হলো ‘পঞ্চম এনডিএফ বিডি-আরএমসি ডিসি জাতীয় মেডিকেল কলেজ বিতর্ক উৎসব-২০১৬’। আগের দিনের মতোই গতকাল সকাল আটটায় রাজশাহী মেডিকেল কলেজ চত্বরে উৎসবের সাড়া পড়ে যায়। চলে বিতর্কের বিভিন্ন পর্ব। পাশাপাশি কলেজের আমির উদ্দিন গ্যালারিতে অনুষ্ঠিত হয় ‘প্রাইমারি ম্যানেজমেন্ট অব রোড ট্রাফিক অ্যাকসিডেন্ট’-এর ওপর সেমিনার। এতে মডারেটরের দায়িত্ব পালন করেন কলেজের উপাধ্যক্ষ নশাদ আলী। মূল প্রবন্ধ উপস্থাপন করেন বাংলাদেশ অর্থোপেডিক সার্জারি সোসাইটির সাবেক সভাপতি আমজাদ হোসেন। তিনি তাঁর প্রবন্ধে তুলে ধরেন গাড়ির অনিয়ন্ত্রিত গতি, চলন্ত অবস্থায় মুঠোফোনের ব্যবহার, ওভারটেকিং ও ওভারব্রিজ বাদ দিয়ে চলার প্রবণতার কারণে কীভাবে দুর্ঘটনা বাড়ছে। তিনি বাংলাদেশের দুর্ঘটনার ভয়াবহতার পরিসংখ্যান তুলে ধরেন। পাশাপাশি দুর্ঘটনা নিয়ন্ত্রণ ও দুর্ঘটনা-পরবর্তী সেবার বিষয়ে তিনি আলোকপাত করেন।বারোয়ারি বিতর্ক পর্বের প্রথম অংশে ‘আমার না বলা কথা শোন’ বিষয়ের ওপর দুপুরের পর থেকে বক্তারা অভিনব বিষয়ে তাঁদের বক্তব্য উপস্থাপন করেন। কেউ বলেছেন, গর্ভপাতে মারা যাওয়া শিশুর না বলা কথা, কেউ বলেছেন হলি আর্টিজান রেস্তোরাঁয় নিহত শেফ সাইফুলের না বলা কথা, কেউ বলেছেন ফারাজের কথা, কেউ বলেছেন জঙ্গি নিবরাসের কথা, কেউ মুক্তিযুদ্ধে সম্ভ্রম হারানো নারী থেকে আজকের নির্যাতিত নারীর না বলা কথা। অভিনব উপস্থাপনায় এই পর্বটি ছিল অত্যন্ত উপভোগ্য।এই পর্ব থেকে নির্বাচিত ১০ জন পরে ‘মৃত্যু নত হয়েছে ফারাজের কাছে’—এই বিষয়ের ওপর বক্তৃতা করেন। তাঁদের মধ্য থেকে প্রথম হয়েছেন ঢাকা মেডিকেল কলেজের ফাইরুজ মাইশা। যৌথভাবে দ্বিতীয় হয়েছেন রাজশাহী মেডিকেল কলেজের ইসমিতা সরকার ও জালালাবাদ মেডিকেল কলেজের মুশফিকুর রহমান এবং তৃতীয় হয়েছেন সিলেট এম এ জি ওসমানী মেডিকেল কলেজের সাকওয়ান মুকতাকিন।প্রথম দিন অনুষ্ঠিত ইংলিশ পাবলিক স্পিকিংয়ে প্রথম হয়েছেন কুষ্টিয়া মেডিকেল কলেজের আফরিন তাসনিম, যৌথভাবে দ্বিতীয় হয়েছেন খাজা ইউনুস আলী মেডিকেল কলেজের মাহফুজ পারভেজ ও রাজশাহী মেডিকেল কলেজের তানজিমা আকতার এবং তৃতীয় হয়েছেন ইন্টারন্যাশনাল মেডিকেল কলেজের সায়মা আলী।
