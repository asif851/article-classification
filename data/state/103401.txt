
এইচএসবিসি-প্রথম আলো আয়োজিত পঞ্চগড় অঞ্চলের ভাষা প্রতিযোগ আজ শুক্রবার সকাল ১০টায় পঞ্চগড় বিপি সরকারি উচ্চবিদ্যালয়ে উত্সবমুখর পরিবেশে শুরু হয়েছে।জাতীয় সংগীতের মধ্য দিয়ে পঞ্চগড় বিপি সরকারি উচ্চবিদ্যালয়ের প্রধান শিক্ষক মো. জোবায়ের ইসলাম জাতীয় পতাকা উত্তোলন করেন। ভাষা প্রতিযোগের পতাকা উত্তোলন করেন জাহাঙ্গীরনগর বিশ্ববিদ্যালয়ের বাংলা বিভাগের অধ্যাপক দানীউল হক। এরপর ভাষা প্রতিযোগের উদ্বোধন করে শিক্ষার্থীদের উদ্দেশে দানীউল হক বলেন, ‘বিশ্বে বাংলা ভাষার অবস্থান এখন চতুর্থ। এ জন্য আমরা গর্ববোধ করি। তোমাদের উপস্থিতিই প্রমাণ করে, আমরা বাংলাকে কতটুকু ভালোবাসি।’উদ্বোধন শেষে ৪০ মিনিটের পরীক্ষা শুরু হয়েছে। এরপর শুরু হবে প্রশ্নোত্তর পর্ব। ভাষা প্রতিযোগে চারটি বিভাগে দিনাজপুর, ঠাকুরগাঁও, নীলফামারী ও পঞ্চগড় জেলার অর্ধশত শিক্ষাপ্রতিষ্ঠানের এক হাজার শিক্ষার্থী অংশ নিচ্ছে।অনুষ্ঠানে ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মঞ্জুর, জগন্নাথ বিশ্ববিদ্যালয়ের বাংলা বিভাগের প্রভাষক রাহেল রাজীব, বেগম রোকেয়া বিশ্ববিদ্যালয়ের বাংলা বিভাগের সহকারী অধ্যাপক তুহিন ওয়াদুদ, পঞ্চগড় এম আর সরকারি কলেজের বাংলা বিভাগের সহকারী অধ্যাপক এহতেশামুল হক, পঞ্চগড় সরকারি মহিলা কলেজের বাংলা বিভাগের সহকারী অধ্যাপক মণিশঙ্কর দাশগুপ্ত ও পঞ্চগড় সরকারি বালিকা উচ্চবিদ্যালয়ের সহকারী শিক্ষক মো. শাহজাহান অতিথি হিসেবে উপস্থিত ছিলেন। প্রথম আলোর জ্যেষ্ঠ সহসম্পাদক ফিরোজ জামান চৌধুরী এ সময় উপস্থিত ছিলেন।
