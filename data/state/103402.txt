
নাশকতার অভিযোগে করা এক মামলায় বিএনপির জ্যেষ্ঠ যুগ্ম মহাসচিব রুহুল কবির রিজভী জামিন পেয়েছেন। এতে রিজভীর কারামুক্তিতে আইনগত কোনো বাধা নেই বলে জানিয়েছেন তাঁর আইনজীবী সগীর হোসেন।আজ বৃহস্পতিবার বিচারপতি শেখ হাসান আরিফের নেতৃত্বাধীন হাইকোর্টের অবকাশকালীন দ্বৈত বেঞ্চ বিএনপি নেতা রিজভীকে ছয় মাসের জামিন দেন। রমনা থানায় করা ওই মামলায় তিনি জামিন পান।এর আগে গত সেপ্টেম্বর মাসের প্রথম দিকে নাশকতার অভিযোগে করা পৃথক পাঁচটি মামলায় রুহুল কবির রিজভী হাইকোর্ট থেকে জামিন পান। পরে এর বিরুদ্ধে রাষ্ট্রপক্ষ চেম্বার বিচারপতির আদালতে গেলে ‘নো অর্ডার’ আসে। ফলে রিজভীর জামিন বহাল থাকে। আদালতে রিজভীর পক্ষে শুনানি করেন আইনজীবী জয়নুল আবেদীন। সঙ্গে ছিলেন সগীর হোসেন। রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল শহীদুল ইসলাম।
