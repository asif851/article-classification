
অবশেষে নির্বাচনকালীন সরকারে মন্ত্রী-প্রতিমন্ত্রী থাকলেন ২৯ জন। আর প্রধানমন্ত্রীর উপদেষ্টার সংখ্যা ১০, সব মিলিয়ে ৩৯ জন। তবে এ সংখ্যা আরও বাড়তে পারে।
গতকাল বৃহস্পতিবার বিকেলে ২৯ জন মন্ত্রী-প্রতিমন্ত্রীর নাম এবং দপ্তরসহ এ-সংক্রান্ত গেজেট প্রকাশ করা হয়েছে। নতুন আটজন মন্ত্রী-প্রতিমন্ত্রীসহ পুরোনো মন্ত্রীদের দপ্তর পুনর্বণ্টনও করা হয়েছে। তবে আগের মন্ত্রিসভার ১৬ মন্ত্রী ও ১৪ জন প্রতিমন্ত্রী বাদ পড়েছেন।
নির্বাচনকালীন সরকারের প্রধান হিসেবে দায়িত্ব পালন করছেন প্রধানমন্ত্রী শেখ হাসিনা। মন্ত্রিপরিষদ বিভাগ, জনপ্রশাসন ও প্রতিরক্ষা মন্ত্রণালয় নিজ হাতে রেখেছেন তিনি।
অর্থ মন্ত্রণালয় আবুল মাল আবদুল মুহিত; পরিকল্পনা এ কে খন্দকার; কৃষি, মৎস্য ও প্রাণিসম্পদ মতিয়া চৌধুরী; স্থানীয় সরকার, পল্লী উন্নয়ন ও সমবায় সৈয়দ আশরাফুল ইসলাম; তথ্য ও সংস্কৃতিবিষয়ক হাসানুল হক ইনু; বাণিজ্য জি এম কাদের; যোগাযোগ ওবায়দুল কাদের; পররাষ্ট্র এ এইচ মাহমুদ আলী; বস্ত্র, পাট এবং বিজ্ঞান ও প্রযুক্তি আব্দুল লতিফ সিদ্দিকী; শিক্ষা, প্রাথমিক ও গণশিক্ষা নুরুল ইসলাম নাহিদ; রেলপথ ও ধর্ম মুজিবুল হক, খাদ্য রমেশ চন্দ্র সেন, পরিবেশ ও বন হাছান মাহমুদ, প্রবাসী, শ্রম ও কর্মসংস্থান খন্দকার মোশাররফ হোসেন এবং নৌপরিবহন ও মুক্তিযুদ্ধবিষয়ক মন্ত্রণালয়ের দায়িত্ব পেয়েছেন শাজাহান খান।
নতুনদের মধ্যে আমির হোসেন আমু ভূমি ও দুর্যোগ ব্যবস্থাপনা, তোফায়েল আহমেদ শিল্প, গৃহায়ণ ও গণপূর্ত, রাশেদ খান মেনন ডাক ও টেলিযোগাযোগ, রওশন এরশাদ স্বাস্থ্য ও পরিবারকল্যাণ, আনিসুল ইসলাম মাহমুদ পানিসম্পদ, এ বি এম রুহুল আমিন হাওলাদার বেসামরিক বিমান চলাচল ও পর্যটন মন্ত্রণালয়ের দায়িত্ব পেয়েছেন।
প্রতিমন্ত্রী হিসেবে দীপংকর তালুকদার পার্বত্য চট্টগ্রাম, কামরুল ইসলাম আইন, বিচার ও সংসদ; মন্নুজান সুফিয়ান শ্রম ও কর্মসংস্থান, প্রমোদ মানকিন সমাজকল্যাণ ও শামসুল হক টুকু স্বরাষ্ট্র মন্ত্রণালয়ের দায়িত্ব পালন করবেন। নতুন দুই প্রতিমন্ত্রী মুজিবুল হক যুব ও ক্রীড়া এবং সালমা ইসলামকে মহিলা ও শিশুবিষয়ক মন্ত্রণালয়ের দায়িত্ব দেওয়া হয়েছে।
 
 
