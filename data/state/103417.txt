
রাজবাড়ী জেলা সদরের রামকান্তপুর ইউনিয়নে খেজুরের রস খেয়ে পাঁচ শিক্ষার্থী অসুস্থ হওয়ার ঘটনা ঘটেছে। গত শনিবার সন্ধ্যায় তারা অসুস্থ হয়ে পড়ে।অসুস্থ শিক্ষার্থীরা হলো রাজবাড়ী সরকারি উচ্চবিদ্যালয়ের সপ্তম শ্রেণির শিক্ষার্থী ইমন মোল্লা, শাকিল ও মিল্টন মোল্লা, উচ্চমাধ্যমিক পরীক্ষার্থী সীমা ও তাঁর বোন উর্মি। এদের মধ্যে প্রথম তিনজনের বাড়ি রাজবাড়ী সদর উপজেলার রামকান্তপুর গ্রামের এবং দুই বোনের বাড়ি গোয়ালন্দ উপজেলার রায়পুর গ্রামে।হাসপাতাল সূত্রে জানা যায়, সীমা ও উর্মি রামকান্তপুর গ্রামে নানাবাড়িতে বেড়াতে আসে। শনিবার এক অনুষ্ঠানে ওই পাঁচজন খেজুরের রস খায়। কিছুক্ষণ পর তারা অসুস্থ হয়ে পড়ে। প্রাথমিক চিকিৎসা দেওয়ার পর তারা আরও অসুস্থ হয়ে পড়ে। পরে রাত সাড়ে আটটার দিকে তাদের রাজবাড়ী সদর হাসপাতালে ভর্তি করা হয়।
