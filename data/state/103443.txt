
নওগাঁর রানীনগরে স্টেশনের পদচারী-সেতুর সঙ্গে ধাক্কা খেয়ে ট্রেনের ছাদে থাকা চার যাত্রীর ঘটনাস্থলেই মারা গেছেন। গতকাল মঙ্গলবার দিবাগত রাত সাড়ে তিনটার দিকে এ দুর্ঘটনা ঘটে।
আজ বুধবার সকালে নিহত যাত্রীদের লাশ উদ্ধার করে সান্তাহার রেলওয়ে জিআরপি থানার পুলিশ থানায় নিয়ে আসে।
দুর্ঘটনায় নিহত ব্যক্তিরা হলেন দিনাজপুরের চিরিরবন্দর উপজেলার বড় হামিদপুর গ্রামের আবুল হোসেনের ছেলে মো. জাহাঙ্গীর আলম (২০), নওগাঁর সাপাহার উপজেলার মালিপুর গ্রামের আবদুল লতিফের ছেলে আমিনুল হোসেন ওরফে বুলবুল (২৯), পঞ্চগড়ের বোদা উপজেলার তিতোপাড়া গ্রামের রমজান আলীর ছেলে আপেল মাহামুদ (২৬) এবং দিনাজপুরের পার্বতীপুর উপজেলার চৈতাপাড়া গ্রামের মফিজ উদ্দীনের ছেলে মুনির হোসেন (২০)।
সান্তাহার জিআরপি থানা সূত্রে জানা গেছে, গতকাল রাত সাড়ে তিনটার দিকে ঢাকা থেকে ছেড়ে আসা দিনাজপুরগামী আন্তনগর দ্রুতযান এক্সপ্রেস ট্রেনটি নওগাঁর রানীনগর স্টেশন অতিক্রম করার সময় ওই ট্রেনের ছাদে থাকা যাত্রীদের মধ্যে ছয়জন প্ল্যাটফর্মের পদচারী-সেতুর রেলিংয়ের সঙ্গে ধাক্কা খান। এতে ঘটনাস্থলেই চারজন মারা যান।
আহত দুজনকে উদ্ধার করে পুলিশ নওগাঁ সদর হাসপাতালে ভর্তি করেছে। এ বিষয়ে সান্তাহার স্টেশনের স্টেশনমাস্টার রেজাউল করিম বাদী হয়ে জিআরপি থানায় একটি অপমৃত্যু মামলা করেছেন। এ সংবাদ পাঠানো পর্যন্ত মরদেহগুলো সান্তাহার জিআরপি থানায় রক্ষিত ছিল।
