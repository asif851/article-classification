
রাজধানীর মালিবাগের দুর্বৃত্তদের ছুরিকাঘাতে ইমরান হোসেন ওরফে চঞ্চল (২২) নামের এক যুবক খুন হয়েছেন। আজ বুধবার রাত সাড়ে ১০টার দিকে ঢাকা মেডিকেল কলেজ হাসপাতালে চিকিৎসাধীন অবস্থায় তাঁর মৃত্যু হয়।
ইমরান হোসেন আবুজর গিফারী কলেজের শিক্ষার্থী। তাঁর বাসা খিলগাঁওয়ের তিলপাপাড়া এলাকায়। ঢাকা মেডিকেল কলেজ হাসপাতাল সূত্রে এ তথ্য জানা যায়।ইমরানকে হাসপাতালে নিয়ে আসা এক যুবক নাম প্রকাশ না করার শর্তে জানান, সন্ধ্যা সাতটার দিকে স্থানীয় কয়েকজন যুবক ইমরানকে বাসা থেকে ডেকে মালিবাগ ফার্স্ট লেনে নিয়ে যায়। তাঁরা সেখানে ইমরানকে এলাপাতাড়ি ছুরিকাঘাত করে। তাঁর চিৎকারে স্থানীয় লোকজন ঘটনাস্থলে গেলে দুর্বৃত্তরা পালিয়ে যায়। পরে রক্তাক্ত অবস্থায় তিনিসহ কয়েকজন ইমরানকে ঢাকা মেডিকেল কলেজ হাসপাতালে নিয়ে আসেন।শাজাহানপুর থানার পুলিশের উপপরিদর্শক (এসআই) শ্যামল চন্দ্র দেবনাথ ইমরান হোসেনের মৃত্যুর খবরের সত্যতা নিশ্চিত করে বলেন, তাঁর লাশ ঢাকা মেডিকেল কলেজ হাসপাতালের মর্গে রাখা হয়েছে।
