
ফেসবুকে এক তরুণীর সঙ্গে একটি ইলেকট্রনিক কোম্পানির চেয়ারম্যানের সঙ্গে পরিচয় হয়। নিজেকে অসহায় দাবি করে ওই তরুণী তাঁর প্রতিষ্ঠানে চাকরি চান। একপর্যায়ে কোম্পানির চেয়ারম্যানকে নিজের বাসায় দাওয়াত দেন। তখনই ঘটে বিপত্তি। কোম্পানির চেয়ারম্যানকে আটকে রেখে অশ্লীল ছবি তুলে এক লাখ টাকা দাবি করেন। বাধ্য হয়ে বিকাশে ৬৮ হাজার টাকা দিয়ে ছাড়া পান প্রতারণার শিকার ওই ব্যক্তি। বাকি টাকা না দিলে অশ্লীল ছবিগুলো ইন্টারনেটে ছড়িয়ে দেওয়ার হুমকি দেন তরুণী। বিষয়টি নগর গোয়েন্দা পুলিশকে জানানো হয়।গতকাল মঙ্গলবার নগরের ডবলমুরিং থানার আগ্রাবাদের মুহুরীপাড়ার একটি বাসা থেকে অভিযুক্ত তরুণী রওশন আক্তার ওরফে মেরিকে গ্রেপ্তার করে গোয়েন্দা পুলিশ।চট্টগ্রাম নগর গোয়েন্দা পুলিশের অতিরিক্ত উপকমিশনার আবু বকর সিদ্দিক প্রথম আলোকে বলেন, গত ২৩ জানুয়ারি এই ঘটনা ঘটলেও ১ লাখ টাকার মধ্যে বাকি ৩২ হাজার টাকার জন্য তরুণী প্রতারণার শিকার ব্যক্তিকে হুমকি দিয়ে আসছেন। পরে অভিযান চালিয়ে তরুণীকে গ্রেপ্তার করা হয়। তাঁর আরও তিন সহযোগী ছিলেন। তাঁদের গ্রেপ্তারের চেষ্টা চলছে। তরুণী প্রতারক চক্রের সদস্য কিনা এবং আর কেউ এভাবে প্রতারণার শিকার হয়েছেন কিনা তা তদন্ত করা হচ্ছে।গতকাল দুপুরে নগর গোয়েন্দা পুলিশের কার্যালয়ে গ্রেপ্তার ওই তরুণী প্রথম আলোকে বলেন, তাঁর ভুল হয়ে গেছে। শুধু ফেসবুকে পরিচয়ের সূত্র ধরে কোনো তরুণীর বাসায় যাওয়ার আগে খোঁজখবর নিয়ে সতর্কভাবে এগোনোর জন্য নগরবাসীকে অনুরোধ জানিয়েছেন নগর গোয়েন্দা পুলিশের কর্মকর্তা আবু বকর সিদ্দিক। তিনি বলেন, ঘটনার দিন টাকা দিতে না পারলে বড় ধরনের অঘটনও ঘটতে পারত।
