
শেরপুরের ঝিনাইগাতীতে নিখোঁজের ১৫ দিন পরও সন্ধান পাওয়া যায়নি স্কুলছাত্র হৃদয়ের (১১)। গত ৫ এপ্রিল উপজেলার নলকুড়া ইউনিয়নের গুমড়া গ্রামের নানা বাড়ি থেকে নিজ বাড়ি নালিতাবাড়ী উপজেলার শমশ্চূড়ায় যাওয়ার পথে সে নিখোঁজ হয়।
হৃদয় নালিতাবাড়ীর শমশ্চূড়া গ্রামের দিনমজুর মো. নাজিম উদ্দিনের ছেলে এবং পূর্ব শমশ্চূড়া ব্র্যাক স্কুলের চতুর্থ শ্রেণির ছাত্র। এ ঘটনায় হৃদয়ের বাবা নাজিম উদ্দিন ঝিনাইগাতী থানায় সাধারণ ডায়েরি (জিডি) করেছেন।
হৃদয়ের পরিবার ও পুলিশ সূত্রে জানা গেছে, ৪ এপ্রিল স্কুলছাত্র হৃদয় তার নানা মো. হানিফ আলীর গুমড়া গ্রামের বাড়িতে বেড়াতে যায়। পরদিন ৫ এপ্রিল সকাল ১০টার দিকে স্কুলে যাওয়ার কথা বলে সে নানা বাড়ি থেকে বের হয়। কিন্তু সে স্কুলে যায়নি বা বাড়িতেও ফিরে আসেনি। এরপর থেকে তার আর কোনো সন্ধান পাওয়া যাচ্ছে না। সম্ভাব্য সব আত্মীয়স্বজনের বাড়িতে খোঁজ করেও তার সন্ধান পাওয়া যায়নি।
হৃদয়ের বাবা নাজিম উদ্দিন আজ শুক্রবার দুপুরে প্রথম আলোকে বলেন, গুমড়া আর শমশ্চূড়া গ্রামের দূরত্ব মাত্র আড়াই কিলোমিটার। এই স্বল্প দূরত্বের মধ্যে হৃদয় কীভাবে নিখোঁজ হলো তা তিনি বুঝতে পারছেন না। তাঁর সঙ্গে কারও কোনো শত্রুতা বা বিবাদ নেই। তাই হৃদয়কে অপহরণ বা গুম করা হয়েছে কি না, সেটিও তিনি বুঝতে পারছেন না। নিখোঁজের ১৫ দিন পরও ছেলের সন্ধান না পাওয়ায় হৃদয়ের মা আসমা খাতুন অসুস্থ হয়ে পড়েছেন। এ অবস্থায় তিনি তাঁর ছেলে উদ্ধারে পুলিশের সহযোগিতা কামনা করেন।
ঝিনাইগাতী থানার উপপরিদর্শক (এসআই) মো. শফিকুল ইসলাম প্রথম আলোকে বলেন, গত বুধবার হৃদয়ের বাবা নাজিম উদ্দিন এ ব্যাপারে ঝিনাইগাতী থানায় জিডি করেছেন। নিখোঁজের বিষয়টি জানিয়ে বিভিন্ন থানায় বার্তা পাঠানো হয়েছে। এ ছাড়া হৃদয়কে উদ্ধারে স্থানীয়ভাবেও অনুসন্ধান করা হচ্ছে বলে তিনি জানান।
