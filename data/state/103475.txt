
মিয়ানমারের রোহিঙ্গা সংকট সমাধানে জাতিসংঘের জরুরি হস্তক্ষেপ চেয়ে নিরাপত্তা পরিষদের সভাপতিকে খোলা চিঠি দিয়েছেন ২০০৬ সালে শান্তিতে নোবেলজয়ী ড. মুহাম্মদ ইউনূসসহ বিশ্বের ২৩ বিশিষ্টজন।
ইউনূস সেন্টারের পক্ষ থেকে গতকাল বৃহস্পতিবার ওই চিঠির বিস্তারিত উল্লেখ করে গণমাধ্যমে এক বিবৃতি পাঠানো হয়েছে। এতে উল্লেখ করা হয়, চিঠিতে বিশিষ্ট ব্যক্তিরা বলেন, অং সান সু চির কাছে বারবার আবেদনের পরও তিনি রোহিঙ্গাদের পূর্ণ ও সমান নাগরিক অধিকার নিশ্চিত করতে কোনো উদ্যোগ না নেওয়ায় তাঁরা হতাশ হয়েছেন। চিঠিতে রাখাইন প্রদেশে সেনাবাহিনীর শত শত রোহিঙ্গা নাগরিককে হত্যা, অগ্নিসংযোগ ও ধর্ষণের কথা উল্লেখ করে বলা হয়, সাংবাদিক ও মানবাধিকার পর্যবেক্ষকদের ঘটনাস্থলে প্রবেশের অনুমতি দেওয়া উচিত। বর্তমান পরিস্থিতি বিষয়ে প্রকৃত সত্য উদ্‌ঘাটনের উদ্দেশ্যে একটি নিরপেক্ষ, আন্তর্জাতিক তদন্ত হওয়া প্রয়োজন। একই সঙ্গে একটি জরুরি অ্যাজেন্ডা হিসেবে এই সংকটের বিষয়টি নিরাপত্তা পরিষদে উপস্থাপন এবং জাতিসংঘের বর্তমান মহাসচিবকে জরুরি ভিত্তিতে মিয়ানমার পরিদর্শনের অনুরোধ করা হয়। বলা হয়, বর্তমান মহাসচিবের পক্ষে তা সম্ভব না হলে জানুয়ারিতে নতুন মহাসচিব দায়িত্ব নেওয়ার পরপরই তিনি যেন এ বিষয়টিকে তাঁর কর্মতালিকায় প্রাধান্য দেন।
চিঠিতে রোহিঙ্গাদের ব্যাপারে আরও সোচ্চার হতে আন্তর্জাতিক মহলের প্রতি আহ্বান জানিয়ে বলা হয়, রুয়ান্ডায় গণহত্যার পর বিশ্বনেতারা বলেছিলেন, ‘আর কখনো নয়।’ কিন্তু তা এখনো চলছে। এখনই ব্যবস্থা নিতে ব্যর্থ হলে এসব অপরাধের নীরব দর্শক হয়ে থাকতে হবে। আবারও বলতে হবে ‘আর কখনো নয়’। বিজ্ঞপ্তি
 
