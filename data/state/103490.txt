
হবিগঞ্জে শিল্পপতি তাজুল ইসলাম ফারুক (৬০) ট্রাক চাপায় নিহত হয়েছেন। আজ মঙ্গলবার সকাল সাড়ে ছয়টার দিকে সদর উপজেলার নছরতপুর নামক স্থানে ঢাকা-সিলেট মহাসড়কে এ দুর্ঘটনা ঘটে।
নিহত তাজুল ইসলাম ফারুকের বাড়ি হবিগঞ্জ সদর উপজেলার নূরপুর গ্রামে। বিদ্যুৎ উৎপাদনকারী প্রতিষ্ঠান ওয়েস্টমন্ট পাওয়ারের সাবেক চেয়ারম্যান ছিলেন তিনি।
হবিগঞ্জের শায়েস্তাগঞ্জ থানার ভারপ্রাপ্ত কর্মকর্তা (ওসি) ইয়াছিনুল হক বলেন, তাজুল ইসলাম ফারুক ঢাকায় যাওয়ার জন্য সকালে মহাসড়কের পাশে ব্যক্তিগত গাড়ির সামনে দাঁড়িয়ে ছিলেন। এ সময় সবজিবাহী একটি ট্রাক তাঁকে চাপা দেয়। এতে তাজুল গুরুতর আহত হন। প্রথমে তাঁকে হবিগঞ্জ জেলা আধুনিক হাসপাতালে নেওয়া হয়। অবস্থা সংকটাপন্ন হওয়ায় সেখানকার চিকিৎসক তাঁকে ঢাকা মেডিকেল কলেজ হাসপাতালে স্থানান্তরের পরামর্শ দেন। এরপর তাজুলকে ঢাকা নিয়ে যাওয়ার পথে কিশোরগঞ্জের ভৈরবে তিনি মারা যান।
২০০৭ সালে ফখরুদ্দীন আহমদের নেতৃত্বে গঠিত তত্ত্বাবধায়ক সরকারের সময় বর্তমান প্রধানমন্ত্রী শেখ হাসিনার বিরুদ্ধে চাঁদাবাজির মামলা করে আলোচিত হয়েছিলেন তাজুল ইসলাম ফারুক। এরপর ২০১০ সালের ৩০ মে হাইকোর্টের একটি বেঞ্চ ওই মামলা বাতিল করে দেন।
