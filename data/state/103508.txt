
সুনির্দিষ্ট জনবল কাঠামো থাকা প্রতিষ্ঠান বা দপ্তরের প্রধান হিসেবে মন্ত্রী, প্রতিমন্ত্রী বা উপমন্ত্রীর পদমর্যাদায় নিযুক্ত ব্যক্তিরা মন্ত্রী, প্রতিমন্ত্রী ও উপমন্ত্রীদের মতো কর্মকর্তা-কর্মচারী এবং স্বেচ্ছা-অনুদানের সুযোগ পাবেন না। তাঁরা নিজস্ব প্রতিষ্ঠানের কাঠামো অনুযায়ী কর্মকর্তা-কর্মচারী পাবেন।
মন্ত্রিপরিষদ বিভাগ এ বিষয়ে আজ মঙ্গলবার আদেশ জারি করেছে। তাতে বলা হয়েছে, পূর্ব অনুমোদিত জনবল কাঠামো সংবলিত প্রতিষ্ঠান বা দপ্তরের প্রধান কিংবা অন্যান্য পদে মন্ত্রী, প্রতিমন্ত্রী বা উপমন্ত্রীর পদমর্যাদায় নিযুক্ত ব্যক্তিদের ক্ষেত্রে ‘দি মিনিস্টার, মিনিস্টার অব স্টেট ও ডেপুটি মিনিস্টার ( রিম্যুনেরেশন অ্যান্ড প্রিভিলেজ) অ্যাক্ট, ১৯৭৩ এর ১৪ ও ১৬ ধারা প্রযোজ্য হবে না।’
১৪ ধারায় মন্ত্রী, প্রতিমন্ত্রী ও উপমন্ত্রীরা একান্ত সচিব, সহকারী একান্ত সচিবসহ কতজন কর্মচারী পাবেন, সেটা উল্লেখ আছে। আর ১৬ ধারায় অনুদান দেওয়ার বিষয়ে উল্লেখ আছে।
জানতে চাইলে মন্ত্রিপরিষদ সচিব মোহাম্মদ মোশাররাফ হোসাইন ভূইঞা প্রথম আলোকে বলেন, মন্ত্রী, প্রতিমন্ত্রী ও উপমন্ত্রী পদ হলো সাংবিধানিক পদ। তাঁরা রাষ্ট্রপতির কাছে শপথ নেন। আর পদমর্যাদায় নিয়োগপ্রাপ্তরা প্রশাসনিক আদেশে নিয়োগপ্রাপ্ত হন। যেসব প্রতিষ্ঠানে তাঁদের নিয়োগ দেওয়া হয় সেখানে নিজস্ব কাঠামো আছে। মূলত এ নিয়ে অস্পষ্টতা দূর করার জন্য এই সিদ্ধান্ত নেওয়া হয়েছে।
তবে উপদেষ্টারা মন্ত্রীদের মতোই আইনানুযায়ী সুযোগ-সুবিধা পাবেন।
উল্লেখ্য, বিশ্ববিদ্যালয় মঞ্জুরি কমিশনের (ইউজিসি) চেয়ারম্যানসহ কয়েকটি সংস্থায় পদমর্যাদায় নিয়োগপ্রাপ্ত ব্যক্তি রয়েছেন। 
