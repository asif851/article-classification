
দিনাজপুরের বোচাগঞ্জ উপজেলায় কথিত পীর ফরহাদ হোসেন চৌধুরী ও তাঁর পালিত কন্যা রূপালী বেগমের মূল হত্যাকারীকে গ্রেপ্তারের দাবি করেছে র‍্যাপিড অ্যাকশন ব্যাটালিয়ন (র‍্যাব)।
আজ সোমবার বেলা সাড়ে ১১টার দিকে রংপুর র‍্যাব-১৩-এর কার্যালয়ে আয়োজিত ব্রিফিংয়ে এই দাবি করা হয়।
র‍্যাবের ভাষ্য, ফরহাদ ও রূপালীর মূল হত্যাকারী মো. শফিকুল ইসলাম ওরফে বাবু (২৮)। তাঁকে আজ ভোরে কুড়িগ্রাম জেলার ভূরুঙ্গামারী থানার সীমান্তবর্তী এলাকা জয়মনিরহাট বাজার এলাকা থেকে গ্রেপ্তার করা হয়। শফিকুলের বাড়ি বোচাগঞ্জে।
র‍্যাব-১৩-এর অধিনায়ক এ টি এম আতিকুল্যাহ বলেন, ফরহাদ ও রূপালী খুনের ঘটনাটি পুলিশের পাশাপাশি ছায়াতদন্ত করছে র‍্যাব। এই হত্যার ঘটনায় ইতিমধ্যে দুজন গ্রেপ্তার হয়ে ১৬৪ ধারায় স্বীকারোক্তিমূলক জবানবন্দি দিয়েছেন। এই জবানবন্দির ভিত্তিতে শফিকুলকে গ্রেপ্তার করা হয়।
এ টি এম আতিকুল্যাহর ভাষ্য, প্রলোভন দেখিয়ে শফিকুলকে দিয়ে ফরহাদ ও রূপালীকে হত্যা করান গ্রেপ্তার হওয়া কুড়িগ্রামের পাথরবাটি গ্রামের পীর মো. ইসাহাক আলী।
গত সোমবার রাতে বোচাগঞ্জে কথিত পীর ফরহাদ হোসেন চৌধুরী (৬০) ও তাঁর পালিত কন্যা রূপালী বেগম (১৮) খুন হন।
জোড়া খুনের ঘটনায় কুড়িগ্রামের পাথরবাটি গ্রামের পীর মো. ইসাহাক আলী ও ফরহাদের খানকার প্রধান খাদেম মো. সাইদুর রহমান গ্রেপ্তার হয়ে ১৬৪ ধারায় স্বীকারোক্তিমূলক জবানবন্দি দিয়েছেন।
দিনাজপুরের পুলিশ সুপার মো. হামিদুল আলমের ভাষ্য, দুই পীরের দ্বন্দ্বে জোড়া খুনের ঘটনা ঘটেছে। খুনে সাতজনের জড়িত থাকার প্রমাণ মিলেছে। ঘটনার মূল পরিকল্পনাকারী পীর ইসাহাক ও খাদেম সাইদুর।
আরও পড়ুন:দুই পীরের দ্বন্দ্বেই ফরহাদ খুন
