
রাজধানীর দিলু রোডে ৩০ লাখ ৬০ হাজার টাকা ছিনতাইয়ের ঘটনায় গত মঙ্গলবার রাতে চারজনকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। তাঁদের কাছ থেকে ধারালো অস্ত্র, বোমা ও বোমা তৈরির সরঞ্জাম উদ্ধার করা হয়েছে। গ্রেপ্তার হওয়া চারজন হলেন আবুল কালাম হাওলাদার (২৮), খলিলুর রহমান (৩৫), গোলাম সারোয়ার হাওলাদার (২৭) ও মোহাম্মদ নয়ন (২৪)। গতকাল বুধবার দুপুরে ঢাকা মহানগর পুলিশের (ডিএমপি) মিন্টো রোডের মিডিয়া সেন্টারে আয়োজিত সংবাদ সম্মেলনে ডিএমপি কমিশনারের মুখপাত্র ও যুগ্ম কমিশনার (ডিবি) মো. মনিরুল ইসলাম এসব তথ্য জানান। ডিবির যুগ্ম কমিশনার মনিরুল বলেন, মঙ্গলবার রাতে খিলগাঁও, রামপুরা ও গুলিস্তানে অভিযান চালিয়ে ছিনতাইয়ের অভিযোগে এই চারজনকে গ্রেপ্তার করা হয়। নিজস্ব প্রতিবেদক
