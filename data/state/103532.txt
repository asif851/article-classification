
প্রধান নির্বাচন কমিশনার (সিইসি) কাজী রকিবউদ্দীন আহমদ নির্বাচনের পরিবেশ সুষ্ঠু আছে বলে দাবি করে বলেছেন, ‘নিশ্চয়ই’ ভালো আছে। তিনি এ প্রসঙ্গে গণমাধ্যমকর্মীদের প্রশ্নের উত্তরে বলেন, পরিবেশ যে ভালো আছে তা আপনারা (গণমাধ্যম) তো দেখাচ্ছেন। তবে বেশ কিছু জায়গায় মারপিট হয়েছে। বেশ কিছু প্রার্থী আহত হয়েছেন। আবার অনেক জায়গায় ভালো পরিবেশ বিরাজ করছে। যেসব এলাকার পরিবেশ ভালো, সেসব এলাকাকে অন্যরা যাতে ‘ফলো’ করে সে আহ্বানও জানান তিনি।
আজ রোববার রাত সাড়ে আটটার দিকে আগারগাঁওয়ে নির্বাচন কমিশনে গণমাধ্যমকর্মীদের প্রশ্নের উত্তরে সিইসি এ কথা বলেন। নির্বাচনের পরিবেশের আরও উন্নতি হবে বলেও আশা তাঁর। তিনি বলেন, পরিস্থিতি সামাল দিতে ম্যাজিস্ট্রেটের সংখ্যা বাড়ানো হবে। পর্যাপ্ত বিজিবি, র‍্যাব মোতায়েন করা হবে।
এর আগে নির্বাচন কমিশনার ও অন্যদের সঙ্গে বৈঠক করেন সিইসি।
অন্যদিকে আজ বিকেলে সিইসির সঙ্গে দেখা করার পর বিএনপির একটি প্রতিনিধি দল গণমাধ্যমকর্মীদের কাছে অভিযোগ করেন, গত এক সপ্তাহে পৌরসভা নির্বাচনের পরিবেশের চরম অবনতি হয়েছে। বিএনপির প্রতিনিধি দলের নেতৃত্ব দেন দলের স্থায়ী কমিটির সদস্য মঈন খান।
রাতে বিএনপির অভিযোগ সম্পর্কে জানতে চাইলে সিইসি বলেন, নির্বাচনের পরিবেশ প্রতিনিয়ত পর্যবেক্ষণ করা হচ্ছে। বিভিন্ন ব্যবস্থা নেওয়া হচ্ছে। ওসি, রিটার্নিং কর্মকর্তা বদল করা হয়েছে। নির্বাহী ম্যাজিস্ট্রেট পরিস্থিতি উন্নয়নে চেষ্টা করছেন। যারা আইন ভঙ্গ করছেন তারা দেখছেন, এতে লাভ হচ্ছে না। তিনি বলেন, কেউ নির্বাচনী আইন ভঙ্গ করলে আদালতে যাওয়ার সুযোগ আছে।
কয়েকটি পর্যবেক্ষক সংস্থা নিয়ে আপত্তির ব্যাপারে জানতে চাইলে সিইসি বলেন, ‘আমাদের পর্যবেক্ষক সব নিরপেক্ষ। কেউ দলের সঙ্গে সম্পর্কিত হলে তো পর্যবেক্ষক হতে পারত না। দুই দলের কাছ থেকেই লিস্ট পেয়েছি। তা যাচাই-বাছাই চলছে।’
আগামী ৩০ ডিসেম্বর ২৩৪টি পৌরসভায় ভোটগ্রহণ হবে। কাল নির্বাচনী প্রচার-প্রচারণার শেষ দিন।
