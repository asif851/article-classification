
সিরাজগঞ্জের কামারখন্দ উপজেলায় দুটি বাস ও ট্রাকের ত্রিমুখী সংঘর্ষে ট্রাকের চালক ও সহকারীসহ ১০ জন নিহত এবং ৪৪ জন আহত হয়েছে। আজ শনিবার বেলা তিনটার দিকে বঙ্গবন্ধু সেতু পশ্চিম সংযোগ মহাসড়কে উপজেলার সীমান্তবাজার এলাকায় এ দুর্ঘটনা ঘটে। 
আহতদের সিরাজগঞ্জ জেনারেল হাসপাতালে ভর্তি করা হয়েছে। বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) হেলাল উদ্দিন জানান, আজ বিকেলে বঙ্গবন্ধু সেতু পশ্চিম সংযোগ মহাসড়কের সীমান্তবাজার এলাকায় ঢাকা থেকে বগুড়াগামী ঢেউ টিনবোঝাই একটি ট্রাকের ডান চাকা ফেটে যায়। এ সময় বিপরীত দিক আসা (গাইবান্ধা থেকে ঢাকাগামী) অন্তর পরিবহন নামের যাত্রীবাহী বাসের সঙ্গে ট্রাকটির মুখোমুখি সংঘর্ষ হয়। এ ঘটনায় বাস ও ট্রাকের ডান অংশ সম্পূর্ণভাবে দুমরে মুচড়ে যায়। একই সময় গাইবান্ধা থেকে ঢাকাগামী নাবিল পরিবহনের অপর যাত্রীবাহী বাস অন্তর পরিবহনের বাসটির পেছনে ধাক্কা দেয়। এতে অন্তর পরিবহনের বাসটি পাশের খাদে পড়ে যায়, ট্রাকটি ছিটকে পড়ে। ঘটনাস্থলে ট্রাকের চালক ও সহকারী মারা যায়। পরে থানার পুলিশ ও স্থানীয়রা এসে আহতদের উদ্ধার করে সিরাজগঞ্জ জেনারেল হাসপাতালে নেওয়ার পথে চারজন, হাসপাতালে চিকিৎসাধীন অবস্থায় আরও চারজন মারা যায়। লাশ ময়নাতদন্তের জন্য সিরাজগঞ্জ জেনারেল হাসপাতাল মর্গে রাখা হয়েছে।
হাসপাতালে চিকিৎসাধীন গাইবান্ধা সাঘাটা উপজেলার ফারুখ হোসেনের ভাষ্য, গাইবান্ধা থেকে ছেড়ে আসা অন্তর পরিবহনে অতিরিক্ত যাত্রী ছিল। অতিরিক্ত যাত্রীর কারণে চালক বাসটির নিয়ন্ত্রণ রাখতে না পারায় এই দুর্ঘটনা ঘটেছে।
চিকিৎসাধীন আরেক যাত্রী আবু সাঈদ বলেন, তাদের বাসটি দুর্ঘটনা এলাকায় আসার পর বিকট শব্দ হয়। এর পর তিনি আর কিছু বলতে পারবেন না।
সিভিল সার্জন মোহাম্মাদ শামসুদ্দিন বলেন, একসঙ্গে বিপুলসংখ্যক গুরুতর আহত রোগী আসায় তাদের চিকিৎসা দিতে হিমশিম খেতে হয়। ওয়ার্ডে স্থান সংকুলান না হওয়ায় আহতদের বারান্দায় এবং খোলা মাঠে রেখে চিকিৎসা দেওয়া হচ্ছে। তিনি বলেন, আহতদের মধ্যে ১০ জনের অবস্থা আশঙ্কাজনক। তাদের উন্নত চিকিৎসার জন্য অন্যত্র পাঠানো হতে পারে।
