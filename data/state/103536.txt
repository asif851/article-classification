
২২ জুন থেকে রেলের অগ্রিম টিকিট বিক্রি শুরুর প্রাথমিক সিদ্ধান্ত নিয়েছে রেলওয়ে কর্তৃপক্ষ। ঈদের সম্ভাব্য তারিখ আগামী ৬ জুলাই ধরে টিকিট বিক্রির এই পরিকল্পনা নেওয়া হয়েছে। তবে রেল কর্তৃপক্ষ এখনো অগ্রিম টিকিট বিক্রির সময়সূচি আনুষ্ঠানিকভাবে ঘোষণা করেনি। 
রেলের দায়িত্বশীল কর্মকর্তারা জানিয়েছেন, এবার অগ্রিম টিকিট বিক্রি শুরু হবে যাত্রার ১০ দিন আগে থেকে। গত কয়েক বছর ঈদযাত্রা শুরুর পাঁচ দিন আগে থেকে অগ্রিম টিকিট বিক্রির কার্যক্রম চলে আসছে। জানতে চাইলে সংস্থাটির পরিচালক (জনসংযোগ) সৈয়দ জহুরুল ইসলাম প্রথম আলোকে বলেন, আগামী বুধবার রেলমন্ত্রী মুজিবুল হক বৈঠক করে সিদ্ধান্ত নেবেন। এরপর অগ্রিম টিকিট কবে, কীভাবে বিক্রি হবে, তা সংবাদ সম্মেলন করে বিস্তারিত জানিয়ে দেওয়া হবে। রেলওয়ে সূত্র জানায়, রেলের পরিচালন বিভাগের করা সময়সূচি অনুসারে ২২ জুন বিক্রি হবে ১ জুলাইয়ের অগ্রিম টিকিট। ২৩ জুন পাওয়া যাবে ২ জুলাইয়ের টিকিট। একইভাবে ৩, ৪ ও ৫ জুলাই ট্রেন ভ্রমণের অগ্রিম টিকিট বিক্রি হবে যথাক্রমে ২৪, ২৫ ও ২৬ জুন। রেলের একজন দায়িত্বশীল কর্মকর্তা বলেন, পাঁচ দিন আগে থেকে ট্রেনের অগ্রিম টিকিট বিক্রি করলে যাত্রীদের বিকল্প ব্যবস্থা থাকে না। এ জন্য ৭ কিংবা ১০ দিন আগে ট্রেনের অগ্রিম টিকিট বিক্রির পক্ষে মত দেন একাধিক কর্মকর্তা। এখন পর্যন্ত ১০ দিন আগে টিকিট বিক্রির মতোই চূড়ান্ত আছে বলে সূত্র জানায়।বাসমালিক সমিতিগুলো জানিয়েছে, ঈদ উপলক্ষে বাসের অগ্রিম টিকিট বিক্রি শুরু হবে আগামী সপ্তাহের মাঝামাঝি। তবে বাসমালিকদের একাধিক সংগঠন থাকার কারণে সবাই একসঙ্গে অগ্রিম টিকিট বিক্রি করে না। বড় কোম্পানিগুলো অগ্রিম টিকিট বিক্রি করে। মহাখালী ও সায়েদাবাদ টার্মিনাল থেকে যেসব বাস ছেড়ে যায়, সেগুলোর বেশির ভাগেরই অগ্রিম টিকিট বিক্রি করা হয় না।জানতে চাইলে বাংলাদেশ বাস-ট্রাক ওনার্স অ্যাসোসিয়েশনের সহসভাপতি রমেশ চন্দ্র ঘোষ প্রথম আলোকে বলেন, অগ্রিম টিকিট বিক্রির সব প্রস্তুতি চলছে। আগামী শুক্রবার বিক্রি শুরুর একটা পরিকল্পনা ছিল। তবে তা পিছিয়ে সোম বা মঙ্গলবার থেকে তাঁরা অগ্রিম টিকিট বিক্রির পরিকল্পনা নিয়েছেন।
