
২০ দলীয় জোটে ভাঙনের প্রেক্ষাপটে এর প্রধান শরিক বিএনপি দল হিসেবে টিকে থাকতে পারবে কি না, তা নিয়ে সংশয় প্রকাশ করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত।
রাজধানীর কাকরাইলে ইনস্টিটিউট অব ডিপ্লোমা ইঞ্জিনিয়ার্স মিলনায়তনে আজ শনিবার চলমান রাজনীতিবিষয়ক এক আলোচনা সভায় সুরঞ্জিত সেনগুপ্ত এই সংশয় প্রকাশ করেন।সুরঞ্জিত সেনগুপ্ত বলেন, ‘ইসলামী ঐক্যজোট গেছে, আরও অনেকে যাই যাই করছে। এ ভাবে চলতে থাকলে শেষ পর্যন্ত বিএনপি টিকবে কি না সন্দেহ। ভুল রাজনীতি করলেই এমন দশা হয়। যেমন, মুসলিম লীগ ও জাসদের ফালাফালি এখন আর নেই।’বিএনপির নেতাদের উদ্দেশ্যে বর্ষীয়ান এই রাজনীতিক বলেন, শুধু কিছু ভুলের কথা বলে কৌশলী বক্তব্য দিলেই হবে না। স্পষ্ট করে বিএনপিকে বলতে হবে তারা কী কী ভুল করেছে? আর তার খেসারত কি দেবে? স্বীকার করলে পুরোটাই করতে হবে। স্পষ্ট করে অপরাধ স্বীকার করে ভবিষ্যতে ভুল না করার প্রতিশ্রুতি দিলে ক্ষতি নেই বরং লাভই বেশি। রাজনীতিতে এমনটা হয়। বিএনপির সিদ্ধান্ত গ্রহণের সমালোচনা করে সুরঞ্জিত সেনগুপ্ত বলেন, ‘সিদ্ধান্ত খালেদা জিয়ার আর বুদ্ধি তারেকের, এভাবে শুদ্ধ রাজনীতি হতে পারে না। জামায়াতকে ছাড়তে হবে, জ্বালাও-বন্ধ করতে হবে, মুক্তিযুদ্ধের চেতনায় বিশ্বাসী হলে শুদ্ধ রাজনীতি করতে হবে।’ মর্যাদা বৈষম্য নিয়ে শিক্ষকদের চলমান আন্দোলনের বিষয়ে আওয়ামী লীগের এই নেতা বলেন, ‘শিক্ষকদের মর্যাদার পাশাপাশি সম্মানজনক বেতনও দিতে হবে। কিছু জ্যেষ্ঠ মন্ত্রী উল্টা-পাল্টা বক্তব্য দিয়ে প্যাঁচ লাগান। শুধু নিজেদের সুবিধা দেখলেই হবে না। দেশটি আমলাতান্ত্রিক নয়, এটি প্রজাতন্ত্র।’
