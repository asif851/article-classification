
উচ্চশিক্ষায় ভ্যাট প্রত্যাহারের দাবিতে আজ শনিবার ধানমন্ডি, সোবহানবাগ ও কলাবাগান সড়কে মানববন্ধন ও মিছিল করেছেন কয়েকটি বেসরকারি বিশ্ববিদ্যালয়ের শিক্ষার্থীরা।
বেলা সাড়ে ১১টার দিকে কলাবাগান বাসস্ট্যান্ডের সামনে মানববন্ধন করেন স্টেট ইউনিভার্সিটির শিক্ষার্থীরা। এরপর ভ্যাট প্রত্যাহারের স্লোগান নিয়ে মিছিল করেন তাঁরা।একই সময় ধানমন্ডি ২৭ নম্বর থেকে মিছিল নিয়ে আসেন বাংলাদেশ ইউনিভার্সিটির শিক্ষার্থীরা। প্রায় অর্ধশত মিছিলকারী ভ্যাটবিরোধী পোস্টার নিয়ে নানা ধরনের স্লোগান দিতে থাকেন। সোবহানবাগ দিয়ে শুক্রবাদ বাসস্ট্যান্ড হয়ে মোহাম্মদপুরের ক্যাম্পাসে ফিরে যান তাঁরা।দুটি বিশ্ববিদ্যালয়ের ভ্যাট বিরোধী এই কর্মসূচি পালনের সময় আশপাশের সড়কগুলোয় প্রচণ্ড যানজট দেখা যায়। পান্থপথে স্কয়ার হাসপাতালের সামনের সড়ক, মিরপুর রোডে যানবাহনগুলো ধীরগতিতে চলতে থাকে।ধানমন্ডি জোনের সহকারী কমিশনার হাসান মোস্তফা প্রথম আলোকে বলেন, মিছিল, মানববন্ধন চললেও ভ্যাটবিরোধী শিক্ষার্থীরা সড়ক অবরোধ করেননি। তেমন কোনো বড় ধরনের সমস্যা হয়নি।এদিকে কয়েকটি বেসরকারি বিশ্ববিদ্যালয়ের শিক্ষার্থীরা জানান, মূলত রোববারেই পূর্ব ঘোষিত কর্মসূচি নিয়ে নামবেন তাঁরা।
