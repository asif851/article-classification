
চাঁদপুরের মতলব উত্তর উপজেলায় মাদক সেবনের দায়ে তিন ব্যক্তির প্রত্যেককে ছয় মাস করে কারাদণ্ড দেওয়া হয়েছে। গত সোমবার রাত আটটায় উপজেলা পরিষদে তাঁদের এ দণ্ড দেওয়া হয়। ওই আদালত পরিচালনা করেন উপজেলা নির্বাহী কর্মকর্তা (ইউএনও) নির্বাহী হাকিম মোহাম্মদ মফিজুল ইসলাম। দণ্ডপ্রাপ্ত ব্যক্তিরা হলেন লাল মিয়া (৪৫), শাহাদাত হোসেন (২৫) ও মো. রিয়াজ উদ্দিন (২০)। তাঁদের বাড়ি উপজেলার ছটাকি গ্রামে। গত সোমবার সন্ধ্যায় ছটাকি গ্রামের বেড়িবাঁধ এলাকা থেকে মাদক সেবনের সময় পুলিশ তাঁদের আটক করে।
