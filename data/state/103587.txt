
দিনের যেকোনো সময় কক্সবাজারের উখিয়ার ইনানীর সৈকতে গোসলে নামা নিষেধ। সৈকতজুড়ে ধারালো পাথর ছড়িয়ে থাকায় এখানে সমুদ্রস্নান নিরাপদ নয়। গত বৃহস্পতিবার দুপুরে অনেক পর্যটক নিষেধ না মেনে সাগরে নেমে পড়েন। এ সময় পর্যটকদের সতর্ক করার মতো কাউকে দেখা যায়নি।
বৃহস্পতিবার বেলা আড়াইটায় ইনানী সৈকতে চলছিল পূর্ণ জোয়ার। জোয়ারের পানিতে সৈকতের বালুচরে পড়ে থাকা বড় বড় প্রাকৃতিক পাথরখণ্ড ডুবে গিয়েছিল। তবে অনেক পর্যটক ঝুঁকি নিয়েই সমুদ্রে ঝাঁপ দিয়েছেন। এ সময় পর্যটকদের বাধা দেওয়ার মতো কেউ ছিল না। টুরিস্ট পুলিশ থাকলেও পর্যটকদের বাধা দেয়নি। সৈকতে উড়তে দেখা যায়নি লাল কোনো পতাকা। জোয়ার-ভাটার তথ্যসংবলিত কোনো সাইনবোর্ডও ছিল না।এ প্রসঙ্গে জানতে চাইলে ইনানী টুরিস্ট পুলিশ ফাঁড়ির ভারপ্রাপ্ত কর্মকর্তা হাফিজুল ইসলাম বলেন, অল্পসংখ্যক জনবল দিয়ে বিপুলসংখ্যক পর্যটককে সামাল দেওয়া কঠিন হচ্ছে।
 
