
ঢাকা বিশ্ববিদ্যালয়ের উপাচার্য নির্বাচনে তিন সদস্যের প্যানেল মনোনীত করতে ২৯ জুলাই ডাকা সিনেটের বিশেষ সভার নোটিশের কার্যকারিতা স্থগিত করে হাইকোর্ট যে আদেশ দিয়েছিলেন, তা স্থগিত করেছেন চেম্বার বিচারপতি। হাইকোর্টের আদেশ স্থগিত চেয়ে ঢাকা বিশ্ববিদ্যালয় কর্তৃপক্ষের করা এক আবেদনের পরিপ্রেক্ষিতে আজ বুধবার চেম্বার বিচারপতি সৈয়দ মাহমুদ হোসেন এই স্থগিতাদেশ দিয়ে আবেদনটি ৩০ জুলাই আপিল বিভাগের নিয়মিত বেঞ্চে শুনানির জন্য পাঠিয়ে দেন।
এর ফলে উপাচার্য নির্বাচনে তিন সদস্যের প্যানেল মনোনীত করতে সিনেটের আসছে ২৯ জুলাইয়ের বিশেষ সভা অনুষ্ঠানে আইনি বাধা নেই বলে জানিয়েছেন ঢাকা বিশ্ববিদ্যালয়ের আইনজীবী এ এফ এম মেসবাহ উদ্দিন।
ওই বিশেষ সভা ডেকে গত ১৬ জুলাই সিনেট সদস্যদের চিঠি পাঠান রেজিস্ট্রার। এর বৈধতা চ্যালেঞ্জ করে বিশ্ববিদ্যালয়ের ১২ জন শিক্ষকসহ ১৫ জন রেজিস্টার্ড গ্র্যাজুয়েট রিট আবেদন করেন, যার ওপর ২৪ জুলাই শুনানি নিয়ে হাইকোর্ট রুলসহ নোটিশের কার্যকারিতা স্থগিত করেন। ফলে সভা আয়োজন স্থগিত হয়ে যায়।
হাইকোর্টের ওই আদেশ স্থগিত চেয়ে ঢাকা বিশ্ববিদ্যালয় কর্তৃপক্ষ আবেদন করে, যা গতকাল চেম্বার বিচারপতির আদালতে শুনানির জন্য ওঠে। আদালতে ঢাকা বিশ্ববিদ্যালয়ের পক্ষে শুনানিতে অংশ নেন আইনজীবী আবদুল মতিন খসরু, সঙ্গে ছিলেন জ্যেষ্ঠ আইনজীবী এ এফ এম মেসবাহ উদ্দিন। রিট আবেদনকারীদের পক্ষে শুনানি করেন আইনজীবী রোকন উদ্দিন মাহমুদ, সঙ্গে ছিলেন আইনজীবী মোস্তাফিজুর রহমান খান।
ঢাকা বিশ্ববিদ্যালয়ের আইনজীবী এ এফ এম মেসবাহ উদ্দিন প্রথম আলোকে বলেন, হাইকোর্টের আদেশ স্থগিত করে চেম্বার বিচারপতি আবেদনটি ৩০ জুলাই আপিল বিভাগের নিয়মিত বেঞ্চে শুনানির জন্য পাঠিয়ে দিয়েছেন।
রেজিস্ট্রারের ১৬ জুলাই দেওয়া চিঠির ভাষ্য, বিশ্ববিদ্যালয় আদেশ ১৯৭৩-এর ২১(২) ধারায় অর্পিত ক্ষমতাবলে উপাচার্য ২৯ জুলাই শনিবার বিকেল চারটায় সিনেট ভবনে সিনেটের বিশেষ সভা আহ্বান করেছেন। ওই বিশেষ সভায় ঢাকা বিশ্ববিদ্যালয়ের আদেশ, ১৯৭৩-এর ১১(১) ধারা অনুযায়ী চ্যান্সেলর কর্তৃক ভাইস চ্যান্সেলর নিয়োগের জন্য তিনজনের একটি প্যানেল মনোনয়ন করা হবে। ভাইস চ্যান্সেলরের প্যানেলে যাঁদের নাম অন্তর্ভুক্ত করার জন্য প্রস্তাব করা হবে, নাম প্রস্তাবকালে তাঁদের লিখিত সম্মতি সিনেট চেয়ারম্যানের কাছে পেশ করতে হবে।
 
