
বাংলাদেশ ও ব্রাজিলের মধ্যে কূটনৈতিক ও অফিশিয়াল সার্ভিস পাসপোর্টধারীদের ভিসা অব্যাহতি-সংক্রান্ত চুক্তি স্বাক্ষরের প্রস্তাব অনুমোদন করেছে মন্ত্রিসভা।
আজ সোমবার সচিবালয়ে প্রধানমন্ত্রীর সভাপতিত্বে অনুষ্ঠিত মন্ত্রিসভার বৈঠকে এ সিদ্ধান্ত হয়। বৈঠক শেষে মন্ত্রিপরিষদসচিব মোশাররাফ হোসাইন ভূইঞা এক ব্রিফিংয়ে সাংবাদিকদের এসব কথা জানান।
এই চুক্তি অনুযায়ী কূটনৈতিক ও ব্যবসায়ীরা ব্রাজিলে ভিসা ছাড়াই যেতে পারবেন। তাঁরা ৩০ দিন ব্রাজিলে থাকতে এবং ওই দেশকে ট্রানজিট হিসেবে ব্যবহার করতে পারবেন।
মন্ত্রিপরিষদসচিব বলেন, চুক্তিটি এ জন্য গুরুত্বপূর্ণ যে এর ফলে দুই দেশের ব্যবসায়িক সম্পর্ক উন্নত হবে। তিনি জানান, বৈঠকে বাংলাদেশ ও কম্বোডিয়ার মধ্যে স্বাক্ষরিত কূটনৈতিক ও অফিশিয়াল সার্ভিস পাসপোর্টধারীদের ভিসা অব্যাহতি-সংক্রান্ত চুক্তি অনুসমর্থনের প্রস্তাবও অনুমোদন করেছে মন্ত্রিসভা।
