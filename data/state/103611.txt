
প্রধানমন্ত্রী শেখ হাসিনা বলেছেন, সুষ্ঠু হজ ব্যবস্থাপনা নিশ্চিত করতে তাঁর সরকার পাঁচ বছর মেয়াদি (২০১০-১৪) জাতীয় হজনীতি প্রণয়ন করেছে। এর ফলে হজব্রত পালন যেমন সুনিয়ন্ত্রিত পদ্ধতির আওতায় এসেছে, তেমনি প্রশাসনিক কাজে স্বচ্ছতা, জবাবদিহিতা ও দায়বদ্ধতা প্রাতিষ্ঠানিক রূপ পেয়েছে।আজ শুক্রবার সকালে রাজধানীর উত্তরার আশকোনায় হজক্যাম্পে চলতি বছরের হজ কার্যক্রম উদ্বোধনকালে প্রধানমন্ত্রী এসব কথা বলেন। খবর বাসসের।শেখ হাসিনা বলেন, গত চার বছরে হজযাত্রীর সংখ্যা উল্লেখযোগ্যভাবে বেড়েছে। এটি মহাজোট সরকারের ভিশন-২০২১ বাস্তবায়নের পথে এক বিশাল সাফল্য।প্রধানমন্ত্রী আরও বলেন, সৌদি হজ মন্ত্রণালয় হজ ব্যবস্থাপনায় দক্ষিণ এশীয় দেশগুলোর মধ্যে বাংলাদেশকে শ্রেষ্ঠ হিসেবে স্বীকৃতি দিয়েছে। তিনি বলেন, হজযাত্রীদের জন্য উন্নতমানের আবাসনের ব্যবস্থা নিশ্চিত করতে মক্কা ও মদিনায় ভাড়া করা বাড়িগুলোর বিষয়ে বিশেষ ব্যবস্থা নেওয়া হয়েছে। তিনি সৌদি আরবে বাংলাদেশি শ্রমিকদের জন্য আকামা পরিবর্তন ও অবৈধ বাংলাদেশিদের বৈধকরণে পদক্ষেপ নেওয়ার জন্য দেশটির সরকারকে ধন্যবাদ জানান।
আগামীকাল বাংলাদেশের প্রথম হজ ফ্লাইট শুরু হবে এবং চলবে ৮ অক্টোবর পর্যন্ত। সৌদি আরব থেকে ফিরতি ফ্লাইট আসবে ১৯ অক্টোবর থেকে। এবার ঢাকা, চট্টগ্রাম ও সিলেট থেকে হজযাত্রী পাঠাতে ফ্লাইটের ব্যবস্থা নেওয়া হয়েছে।
