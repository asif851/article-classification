
চাকরি নিয়ে বিদেশে যাওয়ার ক্ষেত্রে শীর্ষে রয়েছেন কুমিল্লা জেলার লোকজন। গত এক দশকে এই জেলা থেকে পাঁচ লাখ ৫৯ হাজার ৬৯৮ জন কর্মী বিদেশে গেছেন। এই তালিকায় এর পরে আছে চট্টগ্রাম, ব্রাহ্মণবাড়িয়া, টাঙ্গাইল, ঢাকা, চাঁদপুর, নোয়াখালী, মুন্সিগঞ্জ, নরসিংদী ও ফেনী।অন্যদিকে সবচেয়ে কম কর্মী বিদেশে যান—এমন ১০ জেলার মধ্যে ছয়টিই উত্তরাঞ্চলের। বাকি চারটি হলো শেরপুর, রাঙামাটি, বান্দরবান ও খাগড়াছড়ি।২০০৪ সালের ১৫ জুন থেকে চলতি বছরের ৩০ জুন পর্যন্ত কোন জেলা থেকে কত লোক বিদেশে চাকরি নিয়ে গেছেন, তা বিশ্লেষণ করে এসব তথ্য পাওয়া গেছে। প্রবাসীকল্যাণ মন্ত্রণালয়ের জনশক্তি, কর্মসংস্থান ও প্রশিক্ষণ ব্যুরো (বিএমইটি) এ তথ্য সংরক্ষণ করে।বিএমইটিতে সংরক্ষিত গত ১০ বছরের জনশক্তি রপ্তানির তথ্য বিশ্লেষণ করে দেখা গেছে, এই সময়ে দেশ থেকে মোট ৫০ লাখ ৩৭ হাজার ৫৩৩ জন কর্মী বিদেশে গেছেন। এর মধ্যে শীর্ষে কুমিল্লা। দ্বিতীয় স্থানে থাকা চট্টগ্রাম থেকে গেছেন পাঁচ লাখ ৮৪ হাজার নয়জন। এরপর ব্রাহ্মণবাড়িয়ার দুই লাখ ৬০ হাজার ৭০১ জন, টাঙ্গাইলের দুই লাখ ৫৫ হাজার ৪৭০, ঢাকার দুই লাখ ৩০ হাজার ৪৩৭, চাঁদপুরের দুই লাখ ১৩ হাজার ৫৪৬, নোয়াখালীর দুই লাখ ৮৮ হাজার ২৪, মুন্সিগঞ্জের এক লাখ ৫৭ হাজার ২৭৮, ফেনীর এক লাখ ৪৫ হাজার ৫৬১ ও নরসিংদীর এক লাখ ৪১ হাজার ৭২২ জন বিদেশে গেছেন।৬৪ জেলার মধ্যে তালিকার ১১ থেকে ২০-এ আছে যথাক্রমে লক্ষ্মীপুর, নারায়ণগঞ্জ, সিলেট, গাজীপুর, কিশোরগঞ্জ, মানিকগঞ্জ, ময়মনসিংহ, মৌলভীবাজার, ফরিদপুর, হবিগঞ্জ। এর প্রতিটি থেকে গত এক দশকে এক লাখের বেশি লোক বিদেশে গেছেন।তালিকার পরের জেলাগুলো হলো বরিশাল, শরীয়তপুর, মাদারীপুর, যশোর, বগুড়া, কক্সবাজার, পাবনা, সুনামগঞ্জ, চাঁপাইনবাবগঞ্জ ও কুষ্টিয়া। এগুলোর প্রতিটি থেকে এই সময়ে ৫০ হাজারের বেশি কর্মী বিদেশে গেছেন। ভোলা, ঝিনাইদহ, জামালপুর, সিরাজগঞ্জ, রাজবাড়ী, মেহেরপুর, নওগাঁ, গোপালগঞ্জ, পিরোজপুর, নাটোর, রাজশাহী, মাগুরা, চুয়াডাঙ্গা, সাতক্ষীরা, বাগেরহাট ও খুলনা থেকে গত ১০ বছরে ২০ থেকে ৪০ হাজার কর্মী বিদেশে গেছেন।এ সময়ে সবচেয়ে কম বিদেশে গেছেন বান্দরবান থেকে। এই সংখ্যা মাত্র এক হাজার ৮০০ জন। এ ছাড়া পঞ্চগড়ের দুই হাজার ৪৪৩ জন, রাঙামাটির দুই হাজার ৬৭৮, লালমনিরহাটের তিন হাজার ৬৫৭, খাগড়াছড়ির চার হাজার ২৬৮, ঠাকুরগাঁওয়ের পাঁচ হাজার ৮২৭, নীলফামারীর সাত হাজার ৫১২, কুড়িগ্রামের নয় হাজার ২৪৩, শেরপুরের নয় হাজার ৩৪৭ ও দিনাজপুরের ১২ হাজার ১৪৬ জন বিদেশে গেছেন। রংপুর, বরগুনা, ঝালকাঠি, পটুয়াখালী, নড়াইল, নেত্রকোনা ও গাইবান্ধা থেকে এক দশকে প্রায় ২০ হাজার করে কর্মী বিদেশে গেছেন।প্রবাসীকল্যাণমন্ত্রী খন্দকার মোশাররফ হোসেন প্রথম আলোকে বলেন, ‘উত্তরাঞ্চলের লোকজন বিদেশ যাওয়ার ক্ষেত্রে পিছিয়ে আছে। তবে সরকার চায়, সব জেলা থেকেই কর্মীরা বিদেশে যাক। তাই সরকারিভাবে মালয়েশিয়ায় কর্মী পাঠানোর সময় সব জেলা থেকে সমানভাবে লোক বিদেশে পাঠানো হচ্ছে। নাম নিবন্ধনের সময় সব জেলার কর্মীরা সুযোগ পেয়েছে।’
