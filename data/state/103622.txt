
পুলিশ সুপার বাবুল আক্তারের স্ত্রী মাহমুদা খানমকে হত্যার ঘটনার নিন্দা জানিয়েছে আল-কায়েদার ভারতীয় উপমহাদেশ (একিউআইএস) শাখা। আজ শনিবার জঙ্গি সংগঠনগুলোর অনলাইন তৎপরতা পর্যবেক্ষণকারী ওয়েবসাইট ‘সাইট’ এমন তথ্য দিয়েছে।
একিউআইএসের কথিত বাংলাদেশ শাখা আনসার আল-ইসলাম এক বিবৃতিতে এ নিন্দা জানায় বলে সাইটের খবরে উল্লেখ করা হয়। বলা হয়, ইসলামে এটি গর্হিত কাজ।
গত বছর থেকে দেশে নতুন মাত্রায় জঙ্গি তৎপরতা শুরু হয়। এর মধ্যে কেবল চলতি বছরের গত পাঁচ মাসেই বিভিন্ন জেলায় ১৯ জনকে হত্যা করা হয়েছে। তাদের মধ্যে রয়েছেন পুরোহিত, সাধু, বৌদ্ধভিক্ষু, খ্রিষ্টান ধর্মযাজক, শিয়া, লালনভক্ত, পীরের অনুসারী, সমকামীদের অধিকারকর্মী, ব্লগার, লেখক, প্রকাশক, বিশ্ববিদ্যালয়ের শিক্ষক, পুলিশ ও জঙ্গিবিরোধী কার্যক্রমে যুক্ত পুলিশ কর্মকর্তার স্ত্রী। এসব ঘটনার বেশির ভাগেরই দায় স্বীকার করেছে আইএস ও আল-কায়েদার কথিত বাংলাদেশ শাখা আনসার আল-ইসলাম। তবে এই প্রথম কোনো ঘটনার নিন্দা জানাল সংগঠনটি।
এসপির স্ত্রীকে হত্যার ‘মূল হোতা’ আটক
গত রোববার সকাল সাতটায় ছেলেকে স্কুলবাসে তুলে দিতে যাওয়ার সময় চট্টগ্রামের জিইসি এলাকায় গুলি ও ছুরিকাঘাতে নিহত হন মাহমুদা খানম। ঘটনার পর পুলিশ জানায়, জঙ্গি দমনে বাবুল আক্তারের সাহসী ভূমিকা ছিল। এ কারণে জঙ্গিরা তাঁর স্ত্রীকে খুন করে থাকতে পারে। এ ঘটনায় গত সোমবার বাবুল আক্তার হত্যা মামলা করেন। মামলায় অজ্ঞাতপরিচয় তিন ব্যক্তিকে আসামি করা হয়েছে।
