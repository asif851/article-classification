
পৃথক মামলায় বিএনপির যুগ্ম মহাসচিব রুহুল কবির রিজভী ও স্থায়ী কমিটির সদস্য গয়েশ্বরচন্দ্র রায়কে দেওয়া হাইকোর্টের জামিন বহাল রেখেছেন আপিল বিভাগ। এ ছাড়া দলের স্থায়ী কমিটির সদস্য এম কে আনোয়ার, তরিকুল ইসলাম ও বিএনপি চেয়ারপারসনের উপদেষ্টা আব্দুল আউয়াল মিন্টুকে আগাম জামিন দিয়েছেন হাইকোর্ট।
আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন বেঞ্চে নাশকতার চার মামলায় রুহুল কবির রিজভীর জামিন বহাল রাখা হয়। একই বেঞ্চে আরেক মামলায় বিএনপির স্থায়ী কমিটির সদস্য গয়েশ্বরচন্দ্র রায়ের জামিনও বহাল রাখা হয়।
বিএনপির লাগাতার অবরোধের মধ্যে গত ৩১ জানুয়ারি ভোররাতে রিজভীকে গ্রেপ্তার করে পুলিশ। তার আগে তিনি অজ্ঞাত স্থান থেকে বিবৃতি পাঠিয়ে হরতাল-অবরোধের বার্তা দিয়ে আসছিলেন।
রিজভীর আইনজীবী সগীর হোসেন লিওন বলেন, রুহুল কবীর রিজভীকে ১৭টি মামলায় গ্রেপ্তার দেখানো হয়েছিল। আপিল বিভাগ চার মামলায় হাইকোর্টের দেওয়া জামিন বহাল রাখায় সব মামলাতেই তিনি জামিন পেলেন।
এদিকে, বিচারপতি শেখ মো. জাকির হোসেন ও বিচারপতি সৈয়দ মোহাম্মদ জিয়াউল করিম সমন্বয়ে গঠিত হাইকোর্টের একটি বেঞ্চ আজ চার মামলায় তরিকুল ইসলাম, নয় মামলায় এম কে আনোয়ার ও এক মামলায় আব্দুল আউয়াল মিন্টুকে চার সপ্তাহের আগাম জামিন দিয়েছেন।
