
আংশিক দাবি পূরণের আশ্বাসে আন্দোলন থেকে সরে যাওয়ার ঘোষণা দিয়েছেন সিটি করপোরেশনের কর্মকর্তা-কর্মচারীরা। দুই মাসের বকেয়া বেতন দেওয়ার আশ্বাসে আজ সোমবার থেকে কর্মকর্তা-কর্মচারীরা স্বাভাবিক কাজে যোগ দেবেন।গতকাল রোববার সন্ধ্যা সাতটায় বৈঠক শেষে আন্দোলন প্রত্যাহারের ঘোষণা দেন আন্দোলনকারীদের পক্ষে পরিচ্ছন্নতা কর্মকর্তা দীপক লাল মৃধা।সাত দিন ধরে বরিশাল সিটি করপোরেশনের কর্মকর্তা-কর্মচারীরা বকেয়া বেতন-ভাতার দাবিতে আন্দোলন করছেন। সাত দিনে নগরের বর্জ্য অপসারণ বন্ধ থাকায় নগরবাসী চরম দুর্ভোগে পড়েন। এর পরিপ্রেক্ষিতে গতকাল বিকেল সাড়ে চারটায় সিটি করপোরেশনের এনেক্স ভবনে সিটি মেয়র, জেলা প্রশাসন, কাউন্সিলর, পুলিশ প্রশাসন, বিশিষ্ট নাগরিকেরা আন্দোলনকারী কর্মকর্তা-কর্মচারীদের সঙ্গে বৈঠকে বসেন। দীর্ঘ সময় বৈঠক শেষে আন্দোলন প্রত্যাহারের ঘোষণা দেওয়া হয়।সন্ধ্যা সাতটায় মেয়র আহসান হাবিব কামাল বলেন, কর্মকর্তা-কর্মচারীদের সঙ্গে বৈঠকে সমঝোতা হয়েছে। তাঁরা দ্রুত বর্জ্য অপসারণ শুরু করবেন। আজ সোমবার নিয়মিত কর্মকর্তা-কর্মচারীদের দুই মাসের বকেয়া এবং পাঁচটা প্রভিডেন্ট ফান্ডের অর্থ প্রদান করা হবে। একই সঙ্গে দৈনিক মজুরিভিত্তিক কর্মীদেরও দুই মাসের বেতন দেওয়ার সিদ্ধান্ত নেওয়া হয়েছে। এই সিদ্ধান্তে তাঁরা সম্মত হয়েছেন। সন্ধ্যা সোয়া সাতটায় নগর ভবনে গিয়ে আন্দোলনরত কর্মীদেরও তিনি এই আশ্বাস দেন।গত মাসের ২৭ তারিখ থেকে করপোরেশনের কর্মকর্তা-কর্মচারীরা বকেয়া বেতন-ভাতার দাবিতে অনির্দিষ্টকালের কর্মবিরতি শুরু করেন।
 
