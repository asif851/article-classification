
স্কুলছাত্রী সুরাইয়া আক্তার রিসার (১৪) সন্দেহভাজন হত্যাকারী ওবায়দুল খানকে (২৯) ধরিয়ে দিতে পুলিশকে সহযোগিতা করায় তিনজনকে পুরস্কৃত করেছে নীলফামারী জেলা পুলিশ। এই তিনজন হলেন মাংস ব্যবসায়ী দুলাল হোসেন, ইজিবাইকচালক ইসমাইল হোসেন (২৫) ও সোনারায় ইউপি সদস্য শাহজাহান আলী (৩৫)।
আজ মঙ্গলবার দুপুরে ডোমার থানা চত্বরে অনুষ্ঠিত ওপেন হাউস ডে এবং কমিউনিটি পুলিশিং সভায় তাঁদের হাতে পুরস্কারের অর্থ তুলে দেন পুলিশ সুপার মো. জাকির হোসেন খান।
পুরস্কার পেয়ে তাৎক্ষণিক প্রতিক্রিয়ায় দুলাল হোসেন বলেন, ‘এখন প্রতিদিন অন্তত একটি করে হলেও ভালো কাজ করার ইচ্ছা জাগছে আমার মনে। স্কুলছাত্রী রিসার খুনি ওবায়দুলকে ধরিয়ে দেওয়ার সময় ভাবতে পারিনি আমি প্রশংসিত হব, মানুষের কাছে এত সম্মান-ভালোবাসা পাব। সবার প্রশংসা আমাকে আরও ভালো কাজ করার জন্য অনুপ্রেরণা জুগিয়েছে।’
গত ৩১ আগস্ট সকালে ডোমারের সোনারায় বাজার থেকে চাঞ্চল্যকর ওই হত্যা মামলার পলাতক আসামি ওবায়দুল খানকে আটক করে পুলিশে সোপর্দ করেন ওই বাজারের মাংস ব্যবসায়ী দুলাল হোসেনসহ অপর দুজন। তাঁরা ওই বাজারে ওবায়দুলকে ঘোরাফেরা করতে দেখে সন্দেহ হলে পুলিশের সরবরাহ করা ছবির সঙ্গে মিল পেয়ে তাঁকে আটক করে পুলিশে খবর দেন। এরপর পুলিশ তাঁকে গ্রেপ্তার করে ঢাকায় নেয়।
ডোমার থানার ভারপ্রাপ্ত কর্মকর্তা (ওসি) আহমেদ রাজিউর রহমান বলেন, ‘রিসা হত্যা মামলার আসামি ওবায়দুলকে ধরিয়ে দেওয়ার কাজে সহযোগিতার জন্য দুলাল হোসেনসহ ওই তিনজনকে আর্থিক পুরস্কার দিয়েছে জেলা পুলিশ।’ তবে পুরস্কারের টাকার পরিমাণ তিনি জানাননি।
ঢাকার উইলস লিটল ফ্লাওয়ার স্কুলের অষ্টম শ্রেণির ছাত্রী সুরাইয়া গত ২৪ আগস্ট পরীক্ষা শেষে স্কুলের সামনের পদচারী-সেতু দিয়ে সড়কের ওপারে যাওয়ার সময় বখাটে দরজি ওবায়দুল তাকে ছুরিকাঘাত করেন। ঢাকা মেডিকেল কলেজ হাসপাতালে চিকিৎসাধীন অবস্থায় গত ২৮ আগস্ট সুরাইয়া মারা যায়। এ ঘটনায় তার মা তানিয়া হোসেন রমনা থানায় এলিফ্যান্ট রোডের ইস্টার্ন মল্লিকা শপিং কমপ্লেক্সের একটি দরজির দোকানের কর্মী ওবায়দুল খানকে আসামি করে মামলা করেন। ওবায়দুলকে গ্রেপ্তারের দাবিতে উইলস লিটল ফ্লাওয়ারের শিক্ষার্থীরা আন্দোলনে নামে।
আরও পড়ুন: 
নীলফামারীতে জনতার সহায়তায় ওবায়দুল গ্রেপ্তার
