
জাতীয় পার্টির চেয়ারম্যান এইচ এম এরশাদ শেষ কথা বলে ফেলেছেন, এটা মনে করার কোনো কারণ নেই বলে মন্তব্য করেছেন নির্বাচনকালীন সরকারের যোগাযোগমন্ত্রী ওবায়দুল কাদের। নির্বাচনে অংশ না নেওয়ার ব্যাপারে এরশাদের ঘোষণা সম্পর্কে জানতে চাইলে তিনি আজ মঙ্গলবার সচিবালয়ে সাংবাদিকদের এ কথা বলেন।দেশের রাজনীতির সার্বিক পরিস্থিতি সম্পর্কে জানতে আগামী এক সপ্তাহ অপেক্ষা করার কথা বলেছেন ওবায়দুল কাদের। তিনি বলেন, এরশাদের মুখ থেকে শেষ কথা শোনা হয়ে গেছে, মনোনয়নপত্র প্রত্যাহারের শেষ দিন পর্যন্ত এমনটা মনে করার কারণ নেই। এটাই যে তাঁর শেষ কথা, এটা কেন মনে করেন?—এমন প্রশ্ন রাখেন যোগাযোগমন্ত্রী। তিনি বলেন, ‘লেটেস্টেরও লেটেস্ট বক্তব্য থাকতে পারে।’যোগাযোগমন্ত্রী বলেন, ‘পরিস্থিতি অবিশ্বাস্যভাবে ঘুরপাক খাচ্ছে। এ সময় অপ্রত্যাশিত ও অবিশ্বাস্য (আনপ্রেডিকটেবল ও আনবিলিভেবল) ঘটনা ঘটে যাচ্ছে। আগামী সাত দিনে বিষয়গুলো স্থিতি নেবে বলেও মন্তব্য করেন তিনি।দেশে জরুরি অবস্থা জারির কোনো সম্ভাবনা আছে কি না—এমন প্রশ্নের জবাবে ওবায়দুল কাদের বলেন, ‘জরুরি অবস্থা সৃষ্টি হওয়ার মতো অবস্থা এখনো হয়নি। রাজনৈতিক সমস্যা রাজনৈতিকভাবেই মোকাবিলা করতে হবে।’
