
 বিএনপির চেয়ারপারসন খালেদা জিয়ার রাজধানীর গুলশানের বাসভবন এলাকায় বিপুলসংখ্যক পুলিশ মোতায়েন করা হয়েছে। এ ছাড়া বিএনপির নয়াপল্টনের কেন্দ্রীয় কার্যালয়ের সামনেও পুলিশের উপস্থিতি বাড়ানো হয়েছে।খালেদা জিয়ার ব্যক্তিগত নিরাপত্তার দায়িত্বে থাকা কর্মকর্তাদের একজন প্রথম আলো ডটকমকে জানান, চেয়ারপারসন বাসভবন থেকে প্রধান সড়কে যাওয়ার গলির মুখে অতিরিক্ত পুলিশ দেখা যাচ্ছে।বিএনপির নয়াপল্টনের কেন্দ্রীয় কার্যালয়ের সামনেও একই ধরনের পদক্ষেপ নিয়েছে পুলিশ।রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রে (বিআইসিসি) আজ সম্মিলিত পেশাজীবী পরিষদের জাতীয় কনভেনশন হওয়ার কথা। ওই সম্মেলনে প্রধান অতিথি হিসেবে বিএনপির চেয়ারপারসন খালেদা জিয়ার উপস্থিত থাকার কথা। এ জন্য বেলা তিনটায় গুলশানের বাসভবন থেকে বিআইসিসির উদ্দেশে তাঁর বের হওয়ার সময়সূচি নির্ধারিত রয়েছে।বুকিং বাতিল হওয়ার পর শর্তসাপেক্ষে সম্মিলিত পেশাজীবী পরিষদ জাতীয় কনভেনশন করার অনুমতি পেয়েছে।এর আগে গতকাল শনিবার রাত থেকেই সম্মেলন কেন্দ্রের সামনে প্রচুর পুলিশ মোতায়েন করা হয়েছে।
গতকাল ঢাকা মহানগর পুলিশ (ডিএমপি) পরবর্তী নির্দেশ না দেওয়া পর্যন্ত ঢাকায় সব ধরনের সভা-সমাবেশ নিষিদ্ধ ঘোষণা করে।
