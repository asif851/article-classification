
রাজধানীর সোহরাওয়ার্দী উদ্যানে আজ মঙ্গলবার জাতীয় সম্প্রচার নীতিমালা বাতিলের দাবিতে বিএনপির নেতৃত্বাধীন ২০-দলীয় জোটের সমাবেশ শুরু হয়েছে।বিকেল তিনটার দিকে সমাবেশের কার্যক্রম আনুষ্ঠানিকভাবে শুরু হয়। সমাবেশে প্রধান অতিথি হিসেবে বিএনপির চেয়ারপারসন খালেদা জিয়ার উপস্থিত থাকার কথা।ঘোষিত কর্মসূচি অনুযায়ী, ঢাকা ছাড়াও অন্যান্য সব মহানগর ও জেলা সদরে আজ প্রতিবাদ মিছিল ও সমাবেশ করার কথা রয়েছে।সোহরাওয়ার্দী উদ্যানে সমাবেশের শুরুতে বক্তব্য দেন ছাত্রশিবিরের কেন্দ্রীয় সাধারণ সম্পাদক আতিকুর রহমান।পরে ছাত্রদলের কেন্দ্রীয় সভাপতি আবদুল কাদের ভূঁইয়াসহ জোটের অঙ্গ ও সহযোগী সংগঠনের নেতারা বক্তব্য দেন। পর্যায়ক্রমে ২০-দলীয় জোটের নেতারা বক্তব্য দেবেন।সমাবেশে সভাপতিত্ব করছেন ঢাকা মহানগর বিএনপির আহ্বায়ক মির্জা আব্বাস।উপস্থিত রয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য আর এ গনি, নজরুল ইসলাম খান, গয়েশ্বর চন্দ্র রায়। জোটের অন্যান্য দলের শীর্ষস্থানীয় নেতারাও সমাবেশে আছেন।
সমাবেশে ২০-দলীয় জোটের কয়েক হাজার নেতা-কর্মী উপস্থিত রয়েছেন। বিকেল সোয়া তিনটায় এ প্রতিবেদন লেখা পর্যন্ত জোটের নেতা-কর্মীরা মিছিল নিয়ে সমাবেশে আসছিলেন।
