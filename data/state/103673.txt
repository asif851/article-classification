
মহাসড়কে সিএনজিচালিত অটোরিকশা চলাচলের ওপর নিষেধাজ্ঞা আরোপ করা হয়েছে। আজ বুধবার সড়ক পরিবহন ও মহাসড়ক বিভাগের সভাকক্ষে মনিটরিং দলের পর্যালোচনা সভায় এ সিদ্ধান্ত নেওয়া হয়।এবার ঈদে ঘরমুখো মানুষের যাত্রা এবং কর্মস্থলে ফিরে আসা অতীতের যেকোনো সময়ের চেয়ে স্বস্তিকর ছিল দাবি করে সভায় সন্তোষ প্রকাশ করা হয়। তবে যাঁরা দুর্ভোগের শিকার হয়েছেন তাদের প্রতি দুঃখ প্রকাশ করা হয়।এতে বলা হয়, ঈদে মানুষের নিরাপদ যাতায়াত নিশ্চিত করতে মন্ত্রণালয় আগে থেকেই কর্ম-পরিকল্পনা চূড়ান্ত করে। বৃষ্টিবিঘ্নিত যাত্রা আরামদায়ক ও স্বস্তিকর করতে চেষ্টায় কোনো ঘাটতি ছিল না। পূর্ব ঘোষণা অনুযায়ী, যেসব প্রকৌশলী ভালো কাজ করেছেন, দক্ষতার পরিচয় দিয়েছেন, তাদের পুরস্কৃত করা হবে। আর ব্যর্থতার জন্য ইতিমধ্যেই শাস্তিমূলক ব্যবস্থা গ্রহণ করা হয়েছে।সভায় ঈদের ছুটি চলাকালে বঙ্গবন্ধু সেতুর পশ্চিম প্রান্তে সড়ক দুর্ঘটনার জন্য বেপরোয়া গাড়ি চালনাকে দায়ী করেন সড়ক পরিবহন ও সেতুমন্ত্রী ওবায়দুল কাদের। তিনি বলেন, তাৎক্ষণিক ব্যবস্থা হিসেবে আগামী দুমাসের মধ্যে চারটি দুর্ঘটনাপ্রবণ স্পটে ঢাকা-আরিচা মহাসড়কের আদলে নিউজার্সি ব্যারিয়ার বা ডিভাইডার স্থাপন করা হবে। আজ থেকে কাজ শুরু হচ্ছে বলেও জানান মন্ত্রী।ওবায়দুল কাদের আরও বলেন, জাতীয় মহাসড়কে অটোরিকশার অবাধ চলাচল। এসব অটোরিকশা দুর্ঘটনা ঘটাচ্ছে। তাই জাতীয় মহাসড়কে অটোরিকশা চলাচল বন্ধের সিদ্ধান্ত নেওয়া হয়েছে। পাশাপাশি ঈদুল আজহার সময় জাতীয় ও আঞ্চলিক মহাসড়কের ওপর ও পাশে কোরবানির পশুর হাট না বসানোর আন্তমন্ত্রণালয় সভার সিদ্ধান্ত কার্যকর করা জন্য তিনি সবার প্রতি আহ্বান জানান।সভায় সড়ক পরিবহন ও মহাসড়ক বিভাগের সচিবসহ সংশ্লিষ্ট ঊর্ধ্বতন কর্মকর্তারা উপস্থিত ছিলেন।
