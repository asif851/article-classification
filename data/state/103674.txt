
পাবনার সাঁথিয়া উপজেলার ধোপাদহ ইউনিয়ন পরিষদের (ইউপি) নবনির্বাচিত সদস্য শাহ জামালকে (৪০) বাড়িতে ঢুকে কুপিয়ে ও গুলি করে হত্যা করা হয়েছে। গতকাল সোমবার গভীর রাতে এ হত্যাকাণ্ড ঘটে।
শাহ জামালের বাড়ি ওই ইউনিয়নের পাইকশা গ্রামে। তিনি আওয়ামী লীগের গ্রাম কমিটির সভাপতি ছিলেন।
পুলিশ ও গ্রামবাসী বলছেন, গতকাল দিবাগত রাত পৌনে একটার দিকে ২৫ থেকে ৩০ জন দুর্বৃত্ত শাহ জামালের বাড়িতে হামলা চালায়। দরজা ভেঙে ঘরে ঢুকে তারা শাহ জামালকে কুপিয়ে ও গুলি করে হত্যা করে। পরিবারের লোকজন চিৎকার করলেও ভয়ে কেউ এগিয়ে আসেনি।
সাঁথিয়া থানার ভারপ্রাপ্ত কর্মকর্তা (ওসি) নাসিরউদ্দিনের ভাষ্য, কারা ঠিক কী কারণে শাহ জামালকে হত্যা করেছে, তদন্ত না করে তা এখনই বলা যাচ্ছে না। হত্যাকারীরা চরমপন্থী কি না, তদন্ত করে দেখা হচ্ছে। এ ঘটনায় নিহত ব্যক্তির স্ত্রী আরিফা খাতুন বাদী হয়ে সাঁথিয়া থানায় হত্যা মামলা করেছেন।
পুলিশ ময়নাতদন্তের জন্য শাহ জামালের লাশ পাবনা সদর হাসপাতালের মর্গে পাঠিয়েছে।
