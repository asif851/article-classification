
মিয়ানমার থেকে আসা রোহিঙ্গাদের সর্বশেষ অবস্থা নিয়ে যুক্তরাষ্ট্র ও ইউরোপের কূটনৈতিকদের ব্রিফ করছেন পররাষ্ট্রমন্ত্রী আবুল হাসান মাহমুদ আলী। বিকেল চারটার দিকে রাষ্ট্রীয় অতিথি ভবন পদ্মায় এ ব্রিফিং শুরু হয়েছে।
পাশ্চাত্যের দেশগুলোর কূটনীতিকদের সঙ্গে এ ব্রিফিংয়ের পর মুসলিম দেশের কূটনীতিকদের আলাদাভাবে ব্রিফ করবেন পররাষ্ট্রমন্ত্রী।
জাতিসংঘ বলেছে, গত দুই সপ্তাহে ২ লাখ ৭০ হাজার রোহিঙ্গা পালিয়ে বাংলাদেশে এসেছে। বাংলাদেশের শরণার্থীশিবিরগুলোতে পালিয়ে আসা রোহিঙ্গাদের থাকার মতো যথেষ্ট জায়গা হচ্ছে না।
মিয়ানমারের রাখাইন রাজ্যে দেশটির আইনশৃঙ্খলা রক্ষাকারী বাহিনীর তাণ্ডবে এক হাজারের বেশি মানুষ প্রাণ হারিয়েছে। তাদের মধ্যে মুসলিম রোহিঙ্গার সংখ্যাই বেশি। মিয়ানমার সরকারের প্রকাশিত নিহত মানুষের সংখ্যার চেয়ে এ সংখ্যা দ্বিগুণের বেশি। গতকাল শুক্রবার জাতিসংঘের মিয়ানমারবিষয়ক মানবাধিকার প্রতিনিধি ইয়াংহি লি বার্তা সংস্থা এএফপিকে এসব কথা বলেন।
গত ২৫ আগস্ট মিয়ানমার পুলিশের বেশ কয়েকটি তল্লাশিচৌকি ও সেনাঘাঁটিতে হামলার অভিযোগে রাখাইনে সামরিক অভিযান শুরু করে মিয়ানমারের সেনাবাহিনী।
