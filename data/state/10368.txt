
রাজধানীতে পৃথক ঘটনায় দুই নারী খুন হয়েছেন। তাঁদের মধ্যে গতকাল বুধবার সন্ধ্যায় পুলিশ পুরান ঢাকার শহীদনগর এলাকার একটি বাসা থেকে নুরুননাহার (২৫) নামের এক গৃহবধূর গলাকাটা লাশ উদ্ধার করেছে। প্রায় একই সময় হজরত শাহজালাল বিমানবন্দরের কাছ থেকে বস্তাবন্দী মাথাবিহীন এক নারীর লাশ উদ্ধার করা হয়েছে। লালবাগ থানার পুলিশ বলেছে, নুরুননাহার দুই শিশুসন্তান নিয়ে স্বামীর সঙ্গে শহীদনগরের ৪ নম্বর গলির টিনশেড বাড়ির একটি কক্ষে ভাড়া থাকতেন। তাঁর স্বামী নুরে আলম একটি কুরিয়ার সার্ভিসে চাকরি করেন। বাড়িওয়ালার কাছে খবর পেয়ে গতকাল সন্ধ্যা ছয়টার দিকে লালবাগ থানার পুলিশ শহীদনগরের ওই বাসার তালা ভেঙে ভেতর থেকে নুরুননাহারের গলাকাটা লাশ উদ্ধার করে। দড়ি দিয়ে তাঁর হাত-পা বাঁধা, কোমরে শিল-পাটা বাঁধা ছিল। নুরননাহারের মুখে স্কচটেপ লাগানো ছিল। পুলিশ ঘটনাস্থল থেকে রক্তমাখা একটি বঁটি উদ্ধার করে। পরে পুলিশ লাশ ময়নাতদন্তের জন্য পুরান ঢাকার স্যার সলিমুল্লাহ মেডিকেল কলেজ হাসপাতালের মর্গে পাঠায়। পুলিশের লালবাগ বিভাগের উপকমিশনার ইব্রাহীম খান রাতে প্রথম আলোকে বলেন, ভোরে প্রতিবেশীরা চার বছরের ছেলে ও ছয় মাসের মেয়েকে নিয়ে বাসায় তালা মেরে নুরে আলমকে চলে যেতে দেখেছেন। সারা দিন নুরুননাহারের স্বজনেরা তাঁর মুঠোফোন বন্ধ পান। পরে নুরে আলমের সঙ্গে যোগাযোগ করলে তিনি বলেন, দুই সন্তান তাঁর সঙ্গে আছেন বলে লাইন কেটে দেন তিনি। পরে তিনি মুঠোফোনটি বন্ধ করে দেন। সারা দিন বাসা তালাবদ্ধ থাকায় বাড়ির মালিক কাউসার তরফদার লালবাগ থানায় জানান। পরে পুলিশ গিয়ে দরজার তালা ভেঙে নুরুননাহারের গলাকাটা লাশ উদ্ধার করে। উপকমিশনার ইব্রাহীম খান বলেন, প্রতিবেশীদের সঙ্গে কথা বলে জানা গেছে, নুরুননাহারকে নুরে আলম সন্দেহ করতেন। এরই জের ধরে হয়তো গভীর রাতে নুরুননাহারকে গলায় বঁটি চালিয়ে হত্যা করে। নুরে আলমের বাড়ি মুন্সিগঞ্জে। প্রায় একই সময় পুলিশ শাহজালাল বিমানবন্দরের ভিআইপি টার্মিনাল ফটকের উল্টো পাশের সীমানা দেয়ালের পাশ থেকে এক নারীর মাথাবিহীন লাশ উদ্ধার করে। ওই নারীর পরনে কিছু ছিল না। বিমানবন্দর থানার ভারপ্রাপ্ত কর্মকর্তা (ওসি) নুরে আযম মিয়া প্রথম আলোকে বলেন, ধারালো অস্ত্রের আঘাতে অজ্ঞাত ওই নারীর শরীর থেকে মাথা বিচ্ছিন্ন করে খুন করা হয়। পরে লাশ বস্তায় ভরে ওই সীমানা দেয়ালের ওপর থেকে ফেলে গেছে খুনিরা। বিচ্ছিন্ন করা মাথা পাওয়া গেলে নারীর পরিচয় বের করা সম্ভব হবে। তাঁর বয়স ২০ থেকে ২২ বছর হতে পারে। লাশ ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠানো হয়েছে।
