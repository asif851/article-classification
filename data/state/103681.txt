
নওগাঁর মান্দায় এক ভুয়া চিকিৎসকের এক বছরের কারাদণ্ড দিয়েছেন ভ্রাম্যমাণ আদালত। মঙ্গলবার রাত ১২টার দিকে আদালতের বিচারক উপজেলা নির্বাহী কর্মকর্তা (ইউএনও) আবদুর রহিম এ রায় দেন। দণ্ডপ্রাপ্ত মিজানুর রহমান (৩৪) সদর উপজেলার কুজাপাড়া গ্রামের বাসিন্দা। মান্দা থানার ভারপ্রাপ্ত কর্মকর্তা (ওসি) মোজাফফর হোসেন জানান, প্রসাদপুর বাজারের ফয়সাল ক্লিনিকে ভুয়া চিকিৎসক দিয়ে অস্ত্রোপচার করা হচ্ছে এমন সংবাদে সেখানে অভিযান চালানো হয়। এ সময় অস্ত্রোপচার কক্ষ থেকে আটক করা হয় মিজানুরকে। পুলিশের উপস্থিতি টের পেয়ে ক্লিনিকের মালিক জিয়াউর রহমান পালিয়ে যান। ইউএনও আবদুর রহিম জানান, প্রয়োজনীয় কাগজপত্র দেখাতে ব্যর্থ হওয়ায় মিজানুর রহমানকে সাজা দেওয়া হয়। এ সময় ক্লিনিক বন্ধের নির্দেশ দেওয়া হয়েছে। 
