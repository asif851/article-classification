
ধর্ষণ মামলাকে ‘রাজনৈতিক হয়রানিমূলক’ বিবেচনায় প্রত্যাহারের আবেদনকারী সিলেটের জকিগঞ্জ উপজেলার বারহাল ইউনিয়ন পরিষদের (ইউপি) চেয়ারম্যান আওয়ামী লীগের সমর্থক তালুকদার মিছবাহ জামানকে অবশেষে বরখাস্ত করা হয়েছে। গত বছরের ২৬ অক্টোবর গোয়েন্দা পুলিশের হাতে তিনি গ্রেপ্তার হয়ে বর্তমানে কারাবন্দী রয়েছেন।জকিগঞ্জের ইউএনও টিটন খীসা বলেন, ওই ইউনিয়নের সদস্যরা তাঁর বিরুদ্ধে বিভিন্ন অভিযোগ এনে অনাস্থা প্রস্তাব দেন। সেটি সংশ্লিষ্ট মন্ত্রাণলয়ে পাঠানো হয়। এর পরিপ্রেক্ষিতে সোমবার মন্ত্রণালয় থেকে তাঁর বরখাস্তের বিষয়টি চিঠির মাধ্যমে জানানো হয়। বরখাস্তের পর ওই ইউনিয়নের চেয়ারম্যান পদটি শূন্য ঘোষণা করে উপনির্বাচনের জন্য নির্বাচন কমিশনে চিঠি দেওয়া হয়েছে বলে ইউএনও জানান। জকিগঞ্জের বারহাল ইউনিয়ন এলাকার এক কিশোরীকে হোটেলে আটকে রেখে ২০১১ সালের ৫ ডিসেম্বর ধর্ষণ করেন তিনি। এ ঘটনায় ২০১২ সালের ১৮ ফেব্রুয়ারি নারী ও শিশু নির্যাতন আইনে মিছবাহ জামানের বিরুদ্ধে মামলা হয়। পরে জকিগঞ্জ থানার পুলিশ মিছবাহসহ তিনজনকে অভিযুক্ত করে ওই বছরের ১৮ মার্চ আদালতে অভিযোগপত্র দেন।
