
২০১৬ সালের স্বাধীনতা পদক পাচ্ছেন কবি নির্মলেন্দু গুণ। মূল ঘোষণার ১৩ দিন পর এ পুরস্কারের জন্য বিবেচিত ১৪ ব্যক্তি ও প্রতিষ্ঠানের তালিকায় গতকাল জনপ্রিয় এই কবির নাম যুক্ত হলো। মন্ত্রিপরিষদ সচিব মোহাম্মদ শফিউল আলম প্রথম আলোকে পুরস্কারের বিষয়টি নিশ্চিত করেন।৭ মার্চ এ বছরের স্বাধীনতা পদকের জন্য বিবেচিত ১৪ বিশিষ্ট ব্যক্তি ও প্রতিষ্ঠানের নাম ঘোষণা করে সরকার। ওই তালিকায় তাঁর নাম না থাকায় নির্মলেন্দু গুণ ক্ষোভ প্রকাশ করে ১২ মার্চ তাঁর ফেসবুক অ্যাকাউন্টে একটি স্ট্যাটাস লেখেন। এরপর পূর্বঘোষিত তালিকায় তাঁর নাম যুক্ত করার ঘোষণাটি এল।ওই ফেসবুক স্ট্যাটাসে নির্মলেন্দু গুণ লেখেন, ‘আমাকে উপেক্ষা করার বা কবি হিসেবে সামান্য ভাবার সাহস যার হয়, তাকে উপেক্ষা করার শক্তি আমার ভেতরে অনেক আগে থেকেই ছিল, এখনো রয়েছে। পারলে ভুল সংশোধন করুন। অথবা পরে একসময় আমাকে এই পদকটি দেওয়া যাবে, এই ধারণা চিরতরে পরিত্যাগ করুন।’বিলম্বে নাম ঘোষণার কারণ জানতে চাইলে মন্ত্রিপরিষদ সচিব প্রথম আলোকে বলেন, তখন সাহিত্য ক্যাটাগরিতে কাউকে পাওয়া যায়নি বলে ঘোষণা করা হয়নি। এখন কবি নির্মলেন্দু গুণকে সাহিত্যে বিশেষ অবদানের জন্য স্বাধীনতা পুরস্কার দেওয়া হচ্ছে। ২৪ মার্চ ওসমানী স্মৃতি মিলনায়তনে মনোনীত ব্যক্তিদের হাতে পুরস্কার তুলে দেবেন প্রধানমন্ত্রী শেখ হাসিনা।নির্মলেন্দু গুণ গতকাল প্রথম আলোকে বলেন, তিনি পুরস্কারের কথা আগেই জানতেন। কিন্তু আনুষ্ঠানিকভাবে জানানো হয়নি, তাই কিছু বলেননি। তাঁর পুরস্কার পাওয়ার পর এ নিয়ে সামাজিক যোগাযোগমাধ্যমে আলোচনা হচ্ছে উল্লেখ করা হলে তিনি বলেন, ‘আমি খুবই বিরক্ত এসব নিয়ে।’
