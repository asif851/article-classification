
ভারতের প্রধানমন্ত্রী নরেন্দ্র মোদির বাংলাদেশ সফরকে ইতিবাচক হিসেবে দেখছে ক্ষমতাসীন আওয়ামী লীগ ও বিএনপি। দুই দলই বলছে, স্বাক্ষরিত চুক্তি ও সমঝোতা স্মারক বিশেষ করে যোগাযোগ সংক্রান্ত বিষয়ে বাংলাদেশের লাভবান হওয়ার সুযোগ আছে। তবে বিএনপি মনে করে কতটা লাভ পাওয়া যাবে তা সরকারকেই নিশ্চিত করতে হবে। 
বিবিসি বাংলাদেশ সংলাপে প্রধানমন্ত্রীর রাজনৈতিক উপদেষ্টা এইচ টি ইমাম ও বিএনপি চেয়ারপারসনের উপদেষ্টা আমীর খসরু মাহমুদ চৌধুরী এসব কথা বলেন। আজ রোববার ঢাকায় টিসিবি অডিটোরিয়ামে এই সংলাপ অনুষ্ঠিত হয়। অনুষ্ঠানে ঢাকা বিশ্ববিদ্যালয়ের ছাত্রী সুমাইয়া সিদ্দিকা প্রশ্ন করেন, ভারতের প্রধানমন্ত্রী নরেন্দ্র মোদির বাংলাদেশ সফরে অনেকগুলো চুক্তি ও সমঝোতা স্মারক স্বাক্ষরিত হয়েছে। এই সফর বাংলাদশের জন্য কতটুকু সার্থকতা বয়ে এনেছে? উত্তরে এইচ টি ইমাম বলেন, ‘আমরা (সরকার) সব সময়েই কানেকটিভিটির ওপর জোর দিয়েছি। বাংলাদেশ এর মাধ্যমে বিরাট লাভবান হবে। বাংলাদেশের দিক থেকে এটি একটি সফল সফর।’ আমীর খসরু মাহমুদ বলেন, ‘এই সফরে জনগণের সব ধরনের প্রত্যাশা পূরণের সুযোগ সৃষ্টি হয়েছ। এটি ইতিবাচক। এই সফরে সীমান্ত হত্যা বন্ধে নরেন্দ্র মোদি নিষেধাজ্ঞা দিয়ে যেতে পারতেন। তিস্তার পানির ব্যাপারেও একটি সুনির্দিষ্ট নির্দেশনা দিয়ে যেতে পারতেন। যোগাযোগের মাধ্যমে বাংলাদেশের অর্থনৈতিক, সামাজিকসহ অন্যান্য প্রাপ্তি কী হবে তা জানানো দরকার ছিল।’ ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক আমেনা মহসিন বলেন, সফরটি ইতিবাচক। নরেন্দ্র মোদি বিজেপি নেতা তাই তার সম্পর্কে আমাদের যে ধারণা ছিল তার একটি পরিবর্তন এসেছে। তবে পানি আমাদের জীবন-মরণের সমস্যা। তা নিয়ে আলোচনায় তেমন কোনো উন্নতি লক্ষ্যে করা যায়নি। গবেষণা সংস্থা সেন্টার ফর পলিসি ডায়ালগের নির্বাহী পরিচালক মুস্তাফিজুর রহমান বলেন, যে চুক্তিগুলো হয়েছে, তাতে যোগাযোগের বাধাগুলো দূর হবে। এখন বড় বিষয় হলো কীভাবে তা বাস্তবায়ন করা হবে। অনুষ্ঠানটি উপস্থাপনা করেন আকবর হোসেন ও প্রযোজনা করেন ওয়ালিউর রহমান মিরাজ।
