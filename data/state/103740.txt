
সদ্য বরখাস্ত হওয়া ডাক, টেলিযোগাযোগ ও তথ্যপ্রযুক্তিমন্ত্রী লতিফ সিদ্দিকীর বিরুদ্ধে গ্রেপ্তারি পরোয়ানা জারি করতে পুলিশকে নির্দেশ দিয়েছেন আদালত। আজ বুধবার মহানগর হাকিম শাহরিয়ার মাহমুদ আদনান এ নির্দেশ দেন।হজ নিয়ে কটুক্তি ও অবমাননার অভিযোগে গত ২ অক্টোবর লতিফ সিদ্দিকীর বিরুদ্ধে শাহ আলম নামের এক আইনজীবী বাদী হয়ে মামলা দায়ের করেন। আদালত মামলাটি আমলে নিয়ে ১৫ অক্টোবর (আজ) লতিফ সিদ্দিকীকে হাজির হওয়ার জন্য সমন জারি করেন। পরে লতিফ সিদ্দিকীকে পাওয়া যায়নি-এ মর্মে সমন জারিসংক্রান্ত প্রতিবেদন আজ আদালতে দাখিল করা হয়। একই সঙ্গে লতিফ সিদ্দিকী হাজির না হওয়ায় বাদীপক্ষের আবেদনের পরিপ্রেক্ষিতে গ্রেপ্তারি পরোয়ানা জারির এ আদেশ দেন আদালত।লতিফ সিদ্দিকী বর্তমানে দেশের বাইরে রয়েছেন।
পদত্যাগ না করায় অপসারিত লতিফ
গত ২৮ সেপ্টেম্বর নিউইয়র্কে টাঙ্গাইল সমিতির সঙ্গে মতবিনিময় সভায় লতিফ সিদ্দিকী হজ, তাবলিগ জামাত, প্রধানমন্ত্রীর পুত্র সজীব ওয়াজেদ জয় ও সাংবাদিকদের সম্পর্কে বিতর্কিত মন্তব্য করেন। এ নিয়ে দেশে-বিদেশে, এমনকি সরকারি দলেও প্রতিক্রিয়া সৃষ্টি হয়। এর আগেও বিভিন্ন সময় বিতর্কিত বিভিন্ন মন্তব্য করে সমালোচনার ঝড় তোলেন তিনি। মন্ত্রিসভার সদস্য, সরকারি দল আওয়ামী লীগের নেতা-কর্মী এবং নিজ মন্ত্রণালয়ের কর্মকর্তা-কর্মচারীদের মধ্যেও সমালোচিত ছিলেন লতিফ সিদ্দিকী।
পবিত্র হজ নিয়ে আপত্তিকর মন্তব্য এবং প্রধানমন্ত্রীর পুত্র সম্পর্কে কটূক্তি করার প্রায় দুই সপ্তাহ পর গত রোববার মন্ত্রিত্ব ও দলীয় পদ হারান আবদুল লতিফ সিদ্দিকী। বিতর্কের মুখে তিনি পদত্যাগ না করায় সংবিধান অনুযায়ী মন্ত্রী হিসেবে তাঁর ‘নিয়োগ অবসান’ ঘটানো হয়েছে।আওয়ামী লীগের কার্যনির্বাহী কমিটির বৈঠকের সিদ্ধান্ত অনুযায়ী, তাঁকে দলের নীতিনির্ধারণী সর্বোচ্চ ফোরাম প্রেসিডিয়াম থেকে অব্যাহতি দেওয়া হয়। একই সঙ্গে দলের প্রাথমিক সদস্যপদ সাময়িক স্থগিত করা হয়েছে।
