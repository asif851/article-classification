
লালমনিরহাটের হাতীবান্ধা উপজেলার সানিয়াজান ইউনিয়ন পরিষদ (ইউপি) নির্বাচনে স্বতন্ত্র চেয়ারম্যান প্রার্থীর লোকজনের ওপর প্রতিপক্ষের হামলার অভিযোগ পাওয়া গেছে। এতে অন্তত ১০ জন আহত হয়েছে। হামলার জন্য আওয়ামী লীগের চেয়ারম্যান প্রার্থীর সমর্থকদের দায়ী করা হচ্ছে।
আজ বৃহস্পতিবার বেলা সাড়ে ১১টার দিকে নিজশেখসুন্দর মাস্টারপাড়া সরকারি প্রাথমিক বিদ্যালয় ভোটকেন্দ্রের অদূরে ওই হামলা হয় বলে অভিযোগ করা হচ্ছে।
স্বতন্ত্র চেয়ারম্যান প্রার্থী আবদুল গফুরের অভিযোগ, আওয়ামী লীগের চেয়ারম্যান প্রার্থী আবুল হাসেম তালুকদারের সমর্থকেরা তাঁর লোকজনের ওপর হামলা চালিয়েছে। হামলাকারীরা অতর্কিতে লাঠিসোঁটা নিয়ে এই হামলা চালায়।
হামলায় আহত ব্যক্তিদের মধ্যে গফুরের জামাতা শফিকুল ইসলামও রয়েছেন।
এলাকাবাসীর ভাষ্য, এ ঘটনায় উভয় পক্ষের মধ্যে উত্তেজনা বিরাজ করছে।
অভিযোগের বিষয়ে আওয়ামী লীগের চেয়ারম্যান প্রার্থী আবুল হাসেম তালুকদারের বক্তব্য তাৎক্ষণিকভাবে নেওয়া সম্ভব হয়নি।
