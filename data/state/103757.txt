
রাজধানীর পল্লবীতে সংরক্ষিত নারী আসনের সাংসদ শাহিদা তারেখের বাসার সামনে আজ বৃহস্পতিবার রাতে ককটেল বিস্ফোরণের ঘটনা ঘটেছে। এতে তাঁর নিরাপত্তারক্ষী ইসমাইল হোসেন (৫০) আহত হয়েছেন।শাহিদা তারেখ ঢাকা মহানগর উত্তরের মহিলা আওয়ামী লীগের সাধারণ সম্পাদক। বিস্ফোরণে আহত নিরাপত্তারক্ষীকে মিরপুরের একটি বেসরকারি হাসপাতালে চিকিত্সা দেওয়া হয়েছে।পুলিশের পল্লবী অঞ্চলের জ্যেষ্ঠ সহকারী কমিশনার মোহাম্মদ কামাল হোসেন প্রথম আলো ডটকমকে বলেন, ককটেল বিস্ফোরণের ঘটনায় দুজনকে আটক করে জিজ্ঞাসাবাদ করা হচ্ছে।প্রত্যক্ষদর্শী ও পুলিশ জানায়, রাত পৌনে আটটার দিকে শাহিদা তারেখের ৩৪/৩ পল্লবীর বাসার প্রধান ফটকে পরপর তিনটি ককটেল ছুঁড়ে মারা হয়। সেখানে কর্তব্যরত নিরাপত্তাকর্মী ইসমাইলের গায়ে একটি ককটেলের আঘাত লাগে। এতে তার কাঁধ ঝলসে যায়।ঘটনার পর পুলিশ, র্যাব ও গোয়েন্দা কর্মকর্তারা ঘটনাস্থলে যান। অবিস্ফোরিত অবস্থায় দুটি ককটেল উদ্ধার করে পুলিশ। খবর পেয়ে আওয়ামী লীগ ও অঙ্গসংগঠনের নেতা কর্মীরাও ঘটনাস্থলে ছুটে যান।রাতে সাংসদের সঙ্গে মুঠোফোনে যোগাযোগ করা হলে তাঁর খালাতো ভাই খোরশেদ আলম প্রথম আলো ডটকমের সঙ্গে কথা বলেন। তিনি বলেন, ঘটনার সময় সাংসদ জাতীয় সংসদের অধিবেশনে ছিলেন। খবর পেয়ে তিনি দ্রুত বাসায় ছুটে আসেন।খোরশেদ আলম অভিযোগ করেন, রাজনৈতিক প্রতিপক্ষ এ হামলা চালিয়েছে।
