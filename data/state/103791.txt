
ঢাকার দোহার ও নবাবগঞ্জ সীমান্ত এলাকায় জয়পাড়া পরিবহন নামের একটি যাত্রীবাহী বাসে ডাকাতির ঘটনা ঘটেছে। পরে বাসচালক আরিফ (২৮) যাত্রীদের পিটুনির শিকার হন। গত শনিবার রাতে উপজেলার আড়িয়ল বিলের যুবখালী-নিকড়া লোহার ব্রিজ এলাকায় এ ঘটনা ঘটে।
প্রত্যক্ষদর্শী ও পুলিশ সূত্রে জানা গেছে, জয়পাড়া পরিবহনের একটি যাত্রীবাহী বাস শনিবার রাত সাড়ে নয়টার দিকে উপজেলার যুবখালী-নিকড়া লোহার ব্রিজ এলাকায় পৌঁছালে গাছের গুঁড়ি ফেলে একদল ডাকাত গাড়ির গতি রোধ করে। পরে যাত্রীদের ধারালো অস্ত্রের মুখে জিম্মি করে টাকা, মুঠোফোন ও মালামাল লুটে নেয়। এ সময় চালকের কাছ থেকে সাত হাজার টাকাও ছিনিয়ে নেয় ডাকাত দল। ডাকাতের ধারালো অস্ত্রের আঘাতে ওয়ার্কার্স পাটির কেন্দ্রীয় নেতা ও ব্যবসায়ী করম আলীসহ সাত-আটজন আহত হন।
গাড়িতে থাকা ২৫-৩০ জন যাত্রী নিয়ে জয়পাড়া মেইন রোডে পৌঁছালে যাত্রীরা উত্তেজিত হয়ে চালক মো. আরিফকে পিটুনি দিয়ে আহত করেন। খবর পেয়ে দোহার থানার পুলিশ তাঁকে উদ্ধার করে উপজেলা স্বাস্থ্য কমপ্লেক্সে ভর্তি করে।
