
ঢাকার আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রের পাশের মাঠে এবারও শুরু হয়েছে ‘জাতীয় বৃক্ষমেলা-২০১৫’। তবে এ মেলার উদ্বোধন হয়নি। দর্শনার্থীরা রোজই যাচ্ছেন। বিক্রি হচ্ছে চারা, টব, গাছ। শুধু আনুষ্ঠানিক উদ্বোধনটাই বাদ। কেন তা হচ্ছে না, এর সঠিক কারণ কেউ বলতে পারছেন না। আয়োজক বন বিভাগও বলতে পারেনি—কবে, কখন এ মেলার আনুষ্ঠানিক উদ্বোধন হবে। উদ্বোধন না হওয়ায় হতাশ মেলায় স্টল নেওয়া নার্সারির মালিকেরা। সম্প্রতি বৃক্ষমেলায় গিয়ে দেখা যায়, উদ্বোধন না হলেও চলছে মেলার সব কার্যক্রম। দর্শনার্থীরা আসছেন, গাছ কিনছেন। প্রতিদিন সকাল নয়টা থেকে রাত আটটা অবধি মেলা প্রাঙ্গণ উন্মুক্ত থাকছে সবার জন্য। সচরাচর জুনের প্রথম সপ্তাহের মধ্যে পরিবেশ ও বন মন্ত্রণালয়ের বন বিভাগের আয়োজনে মেলার উদ্বোধন হয়ে যায়। প্রধানমন্ত্রী শেখ হাসিনা আনুষ্ঠানিকভাবে মেলার উদ্বোধন করেন। এরপর জমে ওঠে মেলা। মেলায় স্টল দেওয়া নার্সারির মালিকেরা বলছেন, আনুষ্ঠানিক উদ্বোধনের অপেক্ষায় মেলা প্রচার পাচ্ছে না। তাঁদের ভাষ্য, কয়েক দফা তারিখ ঘোষণা করার পরও মেলার উদ্বোধন হয়নি। সময় চলে যাচ্ছে। ঈদ এসে যাচ্ছে। অথচ এখনো উদ্বোধনের ব্যাপারে কোনো তোড়জোড় দেখা যাচ্ছে না। মেলার তত্ত্বাবধানের দায়িত্বে থাকা কর্মকর্তাও কিছু জানেন না। মাঠের মাঝখানে পড়ে আছে উদ্বোধনের নির্মাণাধীন মঞ্চ। মেলার তথ্যকেন্দ্রে গিয়ে কাউকে পাওয়া গেল না। মেলার নিয়ন্ত্রণকক্ষে কথা হলো ফরেস্ট রেঞ্জার মোহাম্মদ মনিরুজ্জামানের সঙ্গে। তিনি বলেন, ‘পরিবেশ ও বন মন্ত্রণালয়ের পক্ষ থেকে আমি মেলার শান্তি-শৃঙ্খলা, নিরাপত্তা ও স্টল মালিকদের বিভিন্ন সহযোগিতা করার জন্য আছি।’ তিনিও বলতে পারলেন না মেলা উদ্বোধনের সম্ভাব্য তারিখ। বললেন, এটা উচ্চপদস্থ কর্মকর্তারা জানেন। গ্রিন ঢাকা নার্সারির প্রকল্প সমন্বয়ক মো. সামিউল্লাহ বলেন, ‘১ জুন স্টল বসিয়েছি। কর্তৃপক্ষ মেলা উদ্বোধনের লিখিত কোনো তারিখ জানায়নি। ৪, ৯, ১৪ ও ১৮ জুন মেলার উদ্বোধনের কথা শুনেছিলাম। তা হয়নি। কবে উদ্বোধন হবে, তা-ও জানি না।’ আক্ষেপের সুরে মো. সামিউল্লাহ বলেন, কয়েক দিনের মধ্যে ঈদের বাজার জমে উঠবে। তখন মানুষ গাছ কিনবে না, পোশাক কিনবে। মেলা মার খেয়ে যাবে। বরিশাল নার্সারির ব্যবস্থাপক নজরুল ইসলাম বলেন, ‘৬ জুন থেকে মেলায় আছি। বেচাকেনা খুব একটা নেই। মেলার উদ্বোধন হচ্ছে না। লোকজন জানে না, কে আসবে এখানে! প্রধানমন্ত্রী উদ্বোধন করলে মেলার প্রচার বাড়বে, মানুষও আসবে। বিক্রিটাও বাড়বে।’ মেলায় সরকারি ও বেসরকারি মিলিয়ে ৮৯টি স্টল। এসব স্টলে প্রায় এক হাজার জাতের দেশি-বিদেশি ফলদ, বনজ, ঔষধি ও শোভাবর্ধনকারী (ফুল, অর্কিড, ক্যাকটাস) গাছ, বাগান পরিচর্চার সরঞ্জাম, জৈব সার, বীজ, কীটনাশক, ফুলের টব, গাছের ভিটামিন ইত্যাদি আছে। মেলায় গাছ বিক্রির পাশাপাশি প্রদর্শনীও চলছে। ক্রেতারা যাঁর যাঁর প্রয়োজনমতো স্টল মালিকদের কাছ থেকে গাছের পরিচর্যা সম্পর্কে পরামর্শ নিচ্ছেন। ধানমন্ডি থেকে আসা দর্শনার্থী মাকসুদা হক বলেন, ‘ফুল-ফল ও ঘরসজ্জার গাছ কিনেছি। প্রতিবছরই মেলায় আসি। বাড়ির বাগানের জন্য বিভিন্ন জাতের গাছ সংগ্রহ করি।’মেলার উদ্বোধন না হওয়ায় হতাশ হয়ে মাকসুদা হক বলেন, ‘প্রতিবছর জুনের প্রথমে বৃক্ষমেলা বসে। এ বছর এখনো আনুষ্ঠানিক উদ্বোধন হয়নি! এটা খুব দুঃখজনক। মাসব্যাপী এ মেলার আনুষ্ঠানিক উদ্বোধন কী আসলেই হবে!’ সামাজিক বন বিভাগ, ঢাকার বিভাগীয় বন কর্মকর্তা হোসাইন মোহাম্মদ প্রথম আলোকে বলেন, ‘মেলা উদ্বোধনের ব্যাপারে প্রধানমন্ত্রীর কার্যালয় থেকে এখনো আমাদের কোনো নির্দিষ্ট তারিখ জানানো হয়নি। আশা করছি, আগামী দু-এক দিনের মধ্যে মেলার উদ্বোধন হবে।’ দেরিতে শুরু হওয়ার কারণে মেলার সময়সীমা কমবে কি না—জানতে চাইলে তিনি বলেন, ‘এখনো সিদ্ধান্ত হয়নি। আশা করছি, সময়সীমা এক মাসই থাকবে।’
