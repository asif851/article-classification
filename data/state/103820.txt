
রাজধানীর বনানী এলাকায় বালুবাহী ট্রাকের সঙ্গে মোটরসাইকেলের সংঘর্ষে এক কলেজছাত্র নিহত হয়েছেন। গতকাল মঙ্গলবার রাতে এই দুর্ঘটনা ঘটে।
ঢাকা মেডিকেল কলেজ হাসপাতাল সূত্র জানায়, নিহত ব্যক্তির নাম সাজ্জাদ হোসেন (২০)। তিনি শেখ বোরহানউদ্দিন কলেজের শিক্ষার্থী ছিলেন। থাকতেন লালবাগে।
রাত পৌনে ১২টার দিকে সাজ্জাদকে ঢাকা মেডিকেল কলেজ হাসপাতালে আনা হয়। নজরুল, জব্বার ও শিপন নামের তিন ব্যক্তি তাঁকে হাসপাতালে নিয়ে আসেন।
ওই তিনজনের ভাষ্য, তাঁরা দুটি মোটরসাইকেলে করে বনানী থেকে বিমানবন্দরের দিকে যাচ্ছিলেন। সাজ্জাদকে বহন করা মোটরসাইকেলটির সঙ্গে বিপরীত দিক থেকে আসা বালুবাহী একটি ট্রাকের সংঘর্ষ হয়। এতে সাজ্জাদ ছিটকে সড়কে পড়ে গুরুতরভাবে আহত হন। তাঁরা দ্রুত তাঁকে ঢাকা মেডিকেল কলেজ হাসপাতালে নিয়ে আসেন। পরে রাত পৌনে একটার দিকে চিকিৎসাধীন অবস্থায় তাঁর মৃত্যু হয়।
হাসপাতাল পুলিশ ফাঁড়ির পরিদর্শক মোজাম্মেল হক বলেন, নিহত ব্যক্তির লাশ জরুরি বিভাগের মর্গে রাখা হয়েছে।
