
রাজধানীর কলাবাগানে বাসায় ঢুকে দুজনকে কুপিয়ে হত্যার ঘটনায় দুটি মামলা হয়েছে। গতকাল সোমবার দিবাগত রাতে কলাবাগান থানায় মামলা দুটি করা হয়। মামলায় অজ্ঞাত ব্যক্তিদের আসামি করা হয়েছে।
গতকাল কলাবাগানে বাসায় ঢুকে দুজনকে কুপিয়ে হত্যা করে দুর্বৃত্তরা। এ সময় বাধা দেওয়ায় ওই বাড়ির প্রহরীকেও কুপিয়েছে তারা। পালানোর সময় এলাকার লোকজন পিছু নিলে তারা গুলি ছোড়ে। আটকের চেষ্টা করায় এক পুলিশ সদস্যকেও কুপিয়েছে দুর্বৃত্তরা। এ সময় পুলিশের সঙ্গে তাদের গোলাগুলি হয়।
নিহত ব্যক্তিদের একজন জুলহাজ মান্নান। তিনি যুক্তরাষ্ট্রের সাহায্য সংস্থা ইউএসএআইডিতে কর্মরত ছিলেন। এর আগে তিনি মার্কিন রাষ্ট্রদূতের প্রটোকল কর্মকর্তা ছিলেন। সমকামীদের অধিকার-বিষয়ক সাময়িকী ‘রূপবান’-এর সম্পাদনার সঙ্গে যুক্ত ছিলেন তিনি। একই বাসায় নিহত হন তাঁর বন্ধু মাহবুব তনয়। তিনি মঞ্চনাটকের সঙ্গে যুক্ত ছিলেন। গতকাল রাতেই তাঁদের লাশ ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে।
কলাবাগান থানার দায়িত্বরত কর্মকর্তা উপপরিদর্শক (এসআই) হাসান প্রথম আলোকে বলেন, কলাবাগানে জোড়া খুনের ঘটনায় নিহত জুলহাজ মান্নানের ভাই একটি মামলা করেছেন। অন্য মামলাটি করেছে পুলিশ। উভয় মামলায় অজ্ঞাত ব্যক্তিদের আসামি করা হয়েছে।
আরও পড়ুন:বাসায় দুজনকে কুপিয়ে হত্যা
