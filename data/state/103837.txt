
কিশোরগঞ্জের সোনালী ব্যাংকে ১৬ কোটিরও বেশি পরিমাণ টাকা চুরির ঘটনায় করা মামলা ৪৮ ঘণ্টার মধ্যে র‌্যাবের কাছে হস্তান্তর করতে নির্দেশ দিয়েছেন হাইকোর্ট। স্বরাষ্ট্রসচিব ও পুলিশের মহাপরিদর্শকের (আইজিপি) প্রতি এ নির্দেশ দেওয়া হয়েছে।
বিচারপতি কাজী রেজা-উল হক ও বিচারপতি এ বি এম আলতাফ হোসেন সমন্বয়ে গঠিত হাইকোর্ট বেঞ্চ রিটের প্রাথমিক শুনানির পর এ নির্দেশ দেন।
কিশোরগঞ্জে সোনালী ব্যাংকের ১৬ কোটির বেশি পরিমাণ টাকা চুরির ঘটনায় জঙ্গি সম্পৃক্ততার বিষয়ে গণমাধ্যমে সংবাদ প্রকাশিত হয়। এটি যুক্ত করে র‌্যাবের মাধ্যমে তদন্ত করার নির্দেশনা চেয়ে জনস্বার্থে হিউম্যান রাইটস অ্যান্ড পিস ফর বাংলাদেশ রিট আবেদন করে। আজ রিটের ওপর শুনানি হয়। শুনানি শেষে আদালত রুলসহ আদেশ দেন।
আদালতে রিট আবেদনকারীর পক্ষে শুনানি করেন মনজিল মোরসেদ। আর রাষ্ট্রপক্ষে ছিলেন ডেপুটি অ্যাটর্নি জেনারেল বিশ্বজিত রায়।
রুলে ওই অর্থ চুরির ঘটনায় জঙ্গি সম্পৃক্ততার বিষয় তদন্ত এবং হোতাদের আইনের আওতায় আনতে কেন নির্দেশ দেওয়া হবে না, তা জানতে চাওয়া হয়েছে। স্বরাষ্ট্রসচিব, আইজিপি, র‌্যাবের মহাপরিচালক, ঢাকা মহানগর পুলিশ (ডিএমপি) কমিশনার, কিশোরগঞ্জের পুলিশ সুপার ও কিশোরগঞ্জ মডেল থানার ভারপ্রাপ্ত কর্মকর্তাকে (ওসি) দুই সপ্তাহের মধ্যে এর জবাব দিতে বলা হয়েছে।
গত ২৬ জানুয়ারি কিশোরগঞ্জ শহরের রথখলা এলাকায় সোনালী ব্যাংকের প্রধান শাখা থেকে বড় অঙ্কের টাকা চুরি যায়। ব্যাংক কর্তৃপক্ষের দাবি, চোরেরা সুড়ঙ্গপথে এসে ব্যাংকের ভল্ট থেকে ১৬ কোটি ৯০ লাখ টাকা নিয়ে গেছে।
এর দুই দিন পর রাজধানী ঢাকার পোস্তগোলার শ্যামপুর এলাকার একটি ছয়তলা ভবনে অভিযান চালিয়ে পাঁচ বস্তা টাকাসহ হাবিবুর রহমান ওরফে সোহেল রানা ও তাঁর সহযোগী ইদ্রিস মিয়াকে গ্রেপ্তার করে র‌্যাব।
