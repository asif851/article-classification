
রাজশাহীর বাগমারা উপজেলার সেই কবিরাজ চিকিৎসার কথা বলে নিজের বাড়িতে ডেকে নিয়ে এক গৃহবধূকে ধর্ষণ করেছেন বলে অভিযোগ উঠেছে। ওই নারীকে রাজশাহী মেডিকেল কলেজ হাসপাতালে ভর্তি করা হয়েছে।
এর আগে ওই কবিরাজ পক্ষাঘাতগ্রস্ত এক নারীকে সুস্থ করার নামে কোমর পর্যন্ত মাটিতে পুঁতে চিকিৎসা করে আলোচিত হয়েছিলেন। এ নিয়ে প্রথম আলোতে প্রতিবেদন প্রকাশিত হয়। প্রতিবেদনটি প্রকাশের পর মহিলাবিষয়ক মন্ত্রণালয় ও থানা–পুলিশ তদন্ত করে তাঁকে সতর্ক করে দেয়।
ওই গৃহবধূর স্বামী বলেন, তাঁর স্ত্রী বেশ কিছুদিন ধরে অস্বাভাবিক আচরণ করছেন। বিভিন্ন স্থানে চিকিৎসা করেও সুস্থ না হওয়ার কারণে স্থানীয় লোকজনের পরামর্শে উপজেলার বাসুপাড়া ইউনিয়নের এক কবিরাজের কাছে যান তিনি। ওই কবিরাজকে সমস্যার কথা জানালে তিনি রোগীকে পাগলা জিনে ধরেছে বলে জানান। পাশাপাশি তিনি জিন তাড়াতে পারবেন বলে জানান এবং রোগীকে তাঁর বাড়িতে আনার পরামর্শ দেন। আজ বিকেলে তাঁকে কবিরাজের বাড়িতে নেওয়া হয়।
সন্ধ্যার পর ‘ঝাড়ফুঁক’ দিয়ে রোগীকে সুস্থ করা হবে বলে রোগীর অভিভাবকদের জানানো হয়। এরপর স্বামীসহ স্বজনেরা রোগীকে রেখে বাইরে চলে যান। সন্ধ্যা সাড়ে সাতটার দিকে কবিরাজের বাড়িতে ফিরে তাঁরা রোগীকে আরও অস্বাভাবিক ও অসুস্থ অবস্থায় দেখতে পান। ওই গৃহবধূ তাঁর স্বজনদের জানান, কবিরাজ তাঁকে ধর্ষণ করেছেন। এ সময় কবিরাজ কৌশলে পালিয়ে যান। পরে ওই গৃহবধূকে অসুস্থ অবস্থায় স্থানীয় স্বাস্থ্য কমপ্লেক্সে নিয়ে যান স্বজনেরা। সেখানে অবস্থার অবনতি হলে তাঁকে রাজশাহী মেডিকেল কলেজ হাসপাতালে স্থানান্তর করা হয়।  বাগমারা স্বাস্থ্য কমপ্লেক্সের চিকিৎসক মেহেদি হাসান রাত আটটার দিকে প্রথম আলোকে বলেন, ধর্ষণের আলামত পাওয়ার পর ওই নারীকে রাজশাহী মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) পাঠানো হয়েছে।
বাগমারা থানার ওসি নাছিম আহম্মেদ বলেন, তিনি এখনো পর্যন্ত কোনো অভিযোগ পাননি। এ ব্যাপারে খোঁজখবর নিয়ে ব্যবস্থা নেওয়া হবে।
