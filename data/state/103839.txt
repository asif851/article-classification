
বিএনপি অভিযোগ করেছে, রাষ্ট্রীয় আইনশৃঙ্খলা রক্ষাকারী বাহিনীগুলো ঘাতকের ভূমিকায় অবতীর্ণ হয়েছে। সময়ের পটপরিবর্তন হলে এসব গণহত্যায় দায়ী ব্যক্তিদের বিচারের জন্য উপযুক্ত আদালতের আওতায় আনারও হুমকি দিয়েছে দলটি।গতকাল মঙ্গলবার এক বিবৃতিতে বিএনপির যুগ্ম মহাসচিব সালাহ উদ্দিন আহমদ এই অভিযোগ করে হুঁশিয়ারি জানান।বিবৃতিতে সালাহ উদ্দিন আহমদ আরও বলেন, সরকারি গুপ্তঘাতক পেটোয়া পুলিশ ও র্যা ব প্রতিনিয়তই বিরোধী রাজনৈতিক নেতা-কর্মীদের বসতবাড়ি থেকে তুলে নিয়ে গুলি করে হত্যার পর রাস্তাঘাটে, মাঠে-ময়দানে, খালে-বিলে, খেত-খামারে লাশ ফেলে রেখে গ্রেপ্তারের দায়িত্ব অস্বীকার করছে। রাজধানীর মিরপুর ও ঝিনাইদহে ছয়জনের গুলিবিদ্ধ লাশের ছবি গণমাধ্যমে প্রকাশ হওয়ার পরও পুলিশ বলছে, গণপিটুনিতে মারা গেছে।  বিবৃতিতে এই গণহত্যার নিন্দা জানিয়ে বলা হয়, প্রজাতন্ত্রের কর্মকর্তা-কর্মচারী ভাইবোনদের আহ্বান জানাই, আপনারা জনগণ এবং রাষ্ট্রের সেবক হিসেবে নিরপেক্ষ থেকে দায়িত্ব পালন করুন। কোনো ব্যক্তি বা দলের অবৈধ ইচ্ছা বা আদেশ পালনের হাতিয়ার হিসেবে ব্যবহার হবেন না।
