
‘বীজ প্রত্যয়ন ট্যাগ আধুনিকায়ন’ শীর্ষক কর্মশালা গতকাল শনিবার সকালে গাজীপুরের বীজ প্রত্যয়ন এজেন্সির সদর দপ্তরের সভাকক্ষে অনুষ্ঠিত হয়েছে। বীজ প্রত্যয়ন ট্যাগ আধুনিকায়ন ও বিতরণ জোরদারকরণ কর্মসূচির আওতায় দিনব্যাপী এ কর্মশালায় প্রধান অতিথি হিসেবে উপস্থিত ছিলেন কৃষি মন্ত্রণালয়ের অতিরিক্ত সচিব বিজয় ভট্টাচার্য। এজেন্সির পরিচালক কৃষিবিদ ওসমান খানের সভাপতিত্বে কর্মশালায় মূল প্রবন্ধ উপস্থাপন করেন কৃষিবিদ এ এইচ ইকবাল। এতে বক্তব্য দেন কৃষিবিদ নাসির উদ্দীন, অতিরিক্ত পরিচালক সোলায়মান আলী প্রমুখ। কর্মশালায় জানানো হয়, বর্তমানে যে প্রত্যয়ন ট্যাগ ব্যবহার করা হয় তাতে ক্রমিক নম্বর ও নিরাপত্তা চিহ্ন নেই। যা সহজে জালিয়াতি করে নিম্নমানের বীজ ঢুকিয়ে সরবরাহ করা যায়। কিন্তু এই ট্যাগ আধুনিকায়নের মাধ্যমে এ প্রবণতা রোধ করা সম্ভব। গাজীপুর প্রতিনিধি|
