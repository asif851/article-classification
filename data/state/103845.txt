
রাজধানীর গুলশানে বিএনপি চেয়ারপারসন খালেদা জিয়ার কার্যালয়ে তল্লাশি চালাচ্ছে পুলিশ। আজ শনিবার সকালে এই তল্লাশি শুরু হয়। তার আগে আজ সকালেই ওই কার্যালয়ের সামনে অতিরিক্ত পুলিশ মোতায়েন করা হয়।
বিএনপির চেয়ারপারসনের প্রেস উইংয়ের সদস্য শামসুদ্দিন দিদার বলেন, আজ সকাল আটটার দিকে পুলিশ ওই কার্যালয়ে তল্লাশি শুরু করেছে। এর আগে বিএনপির চেয়ারপারসনের প্রেস উইংয়ের আরেক সদস্য শায়রুল কবির খান জানিয়েছিলেন, আজ সকালে ওই কার্যালয়ের আশপাশে অতিরিক্ত পুলিশ অবস্থান নিয়েছে। কেন পুলিশ এসেছে, সে বিষয়ে কিছু পুলিশের পক্ষ থেকে তাঁদের জানানো হয়নি। সাধারণত ওই এলাকায় নিরাপত্তার জন্য কিছু পুলিশ মোতায়েন থাকে। আজ সকাল থেকে অতিরিক্ত পুলিশ দেখা যাচ্ছে।
পুলিশের গুলশান বিভাগের ঊর্ধ্বতন একজন কর্মকর্তা নাম প্রকাশ না করার শর্তে জানান, কার্যালয়ের আশপাশে ১৫ থেকে ২০ জন পুলিশ সদস্য অবস্থান নিয়েছেন। কেন এই তল্লাশি চালানো হচ্ছে, তা জানাননি পুলিশের ওই কর্মকর্তা।
আরও পড়ুন:বিএনপি চেয়ারপারসনের কার্যালয়ের সামনে অতিরিক্ত পুলিশ
