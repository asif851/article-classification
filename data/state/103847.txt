
ভোট নিয়ে শঙ্কামুক্ত হতে পারছেন না নারায়ণগঞ্জ সিটি করপোরেশন নির্বাচনে অংশ নেওয়া মেয়র প্রার্থীরা। সরকারদলীয় প্রার্থী ছাড়া অন্যরা বলছেন, ভোটারদের মধ্যেও তাঁরা ভয় ও শঙ্কা দেখছেন। অবশ্য নির্বাচন কমিশন ও আইনশৃঙ্খলা রক্ষাকারী বাহিনী প্রার্থীদের সুষ্ঠু নির্বাচন অনুষ্ঠানের আশ্বাস দিয়েছে।প্রার্থীরা নির্বাচন কমিশনকে (ইসি) বলেছেন, নির্বাচন সুষ্ঠু করার ব্যাপারে এখনই তাঁরা দৃশ্যমান কিছু পদক্ষেপ দেখতে চান। এর মধ্যে উল্লেখযোগ্য হচ্ছে সন্ত্রাসীদের গ্রেপ্তার ও অবৈধ অস্ত্র উদ্ধার করা, বৈধ অস্ত্র জমা নেওয়া এবং রিটার্নিং কর্মকর্তার কাছে জমা হওয়া অভিযোগগুলো সুরাহা করা। প্রার্থীরা আরও বলছেন, ভ্রাম্যমাণ আদালতের তেমন তৎপরতা না থাকার কারণে তাঁদের মধ্যে আস্থার সংকট সৃষ্টি হয়েছে। তা ছাড়া, কালোটাকার ছড়াছড়ি, সন্ত্রাসী ও প্রভাবশালী কয়েকজন কাউন্সিলর প্রার্থীর কর্মকাণ্ড এবং তৃতীয় কোনো পক্ষের নির্বাচনে প্রভাব সৃষ্টির শঙ্কা রয়েছে তাঁদের মধ্যে।
গতকাল বৃহস্পতিবার সকালে সিইসি কাজী রকিবউদ্দীন আহমদ নারায়ণগঞ্জ ক্লাবে প্রার্থীদের সঙ্গে মতবিনিময় করেন। সেখানে প্রার্থীরা ভোট নিয়ে তাঁদের নানা শঙ্কার কথা জানান। কমিশনকে শক্ত অবস্থান নেওয়ারও দাবি জানান তাঁরা।জবাবে সিইসি প্রার্থীদের উদ্দেশে বলেন, ‘আপনারা আশ্বস্ত হোন, একটিমাত্র নির্বাচন হচ্ছে, সারা দেশে আর কোনো নির্বাচন হচ্ছে না। আমার কাছে অনেক ফোর্স আছে। মোবাইল কোর্টের সংখ্যাও প্রয়োজনে বাড়ানো হবে।’ সিইসি আরও বলেন, এই নির্বাচনকে তাঁরা অনেক বেশি গুরুত্ব দিচ্ছেন। নির্বাচন সুষ্ঠু করার জন্য আইনশৃঙ্খলা রক্ষাকারী বাহিনীর পক্ষ থেকে যা করা দরকার তা করা হবে। কোনো ধরনের বিশৃঙ্খলা বরদাশত করা হবে না।আইনশৃঙ্খলা রক্ষাকারী বাহিনীকে উদ্দেশ করে সিইসি বলেন, দুষ্কৃতকারীদের দুষ্কৃতকারী হিসেবেই দেখতে হবে। সব সন্ত্রাসীর বিরুদ্ধে কঠোর ব্যবস্থা নিতে হবে। তবে অযথা যাতে কেউ হয়রানির শিকার না হন, সেদিকেও সতর্ক দৃষ্টি রাখতে বলেন তিনি।প্রার্থীদের নানা অভিযোগের সত্যতা খুঁজতে রিটার্নিং কর্মকর্তার কার্যালয়, জেলা প্রশাসন ও আইনশৃঙ্খলা রক্ষাকারী বিভিন্ন বাহিনীর কর্মকর্তাদের সঙ্গে প্রথম আলোর কথা হয়েছে। রিটার্নিং কর্মকর্তার কার্যালয় থেকে পাওয়া তথ্য অনুযায়ী গত বুধবার পর্যন্ত তাঁদের কাছে মোট ১১৩টি অভিযোগ এসেছে। কিছু ঘটনা তদন্ত করে তাঁরা প্রার্থী ও তাঁদের সমর্থকদের মৌখিক বা মুঠোফোনে খুদে বার্তার মাধ্যমে সতর্ক করেছেন।আরও জানা যায়, ভ্রাম্যমাণ আদালতের অভিযান তেমন নেই। তবে ২৭টি আদালত সেখানে কাজ করছেন। আচরণবিধি লঙ্ঘনসহ নানা কারণে ১৮ হাজার টাকা জরিমানা করেছেন ভ্রাম্যমাণ আদালত। আর অস্ত্র উদ্ধার, অস্ত্র জমা নেওয়া ও সন্ত্রাসী গ্রেপ্তারে বিশেষ কোনো অভিযান এখন চলছে না।জেলা পুলিশ সুপার মইনুল হক গতকালের মতবিনিময় সভায় বলেন, গত পাঁচ বছরের মধ্যে এখন সিটি করপোরেশন এলাকায় আইনশৃঙ্খলা পরিস্থিতি ভালো। সামাজিক অপরাধও কমেছে। নির্বাচন সুষ্ঠু করতে তাঁরা নির্বাচন কমিশনের নির্দেশমতো কাজ করবেন।
তৃতীয় পক্ষ অঘটন ঘটাতে পারে: আইভী, কর্মীদের ভয়ভীতি দেখানো হচ্ছে: সাখাওয়াত
সরকারদলীয় প্রার্থী হলেও সেলিনা হায়াৎ আইভীর আশঙ্কা তৃতীয় পক্ষ কোনো অঘটন ঘটাতে পারে। মতবিনিময় সভায় আইভী বলেন, ‘আপনিও (সাখাওয়াত) সহিংসতার আশ্রয় নেন না, আমিও কোনো সহিংসতার আশ্রয় নিই না, আমার কোনো বাহিনীও নাই। কিন্তু তৃতীয় পক্ষ এখানে কোনো ধরনের কারসাজি করতে পারে। ওই পক্ষ যেন কিছু না করতে পারে, সে জন্য সজাগ ও সতর্ক থাকতে আপনাদের (ইসি) কাছে অনুরোধ করছি।’আইভী আরও বলেন, রাতে কালোটাকার ছড়াছড়ি হয় বলে কাউন্সিলরদের কাছ থেকে তিনি অভিযোগ পেয়েছেন। ১৯, ২০, ২১ তারিখ রাতেও মোবাইল টিম সক্রিয় রাখার আহ্বান জানান তিনি। এ ছাড়া ২৭টি মোবাইল টিম এখন থেকে রাতে যাতে সক্রিয় থাকে, সে জন্য ব্যবস্থা নিতে বলেন তিনি। নিরপেক্ষ ও সুষ্ঠু নির্বাচনের দাবি জানিয়ে আইভী বলেন, নিরপেক্ষ নির্বাচনের জন্য যা কিছু করা প্রয়োজন কমিশন যেন তা করে।সেনাবাহিনী মোতায়েনের দাবি জানিয়ে বিএনপির মেয়র প্রার্থী সাখাওয়াত হোসেন খান মতবিনিময় সভায় বলেন, গণসংযোগ করার সময় মানুষ প্রশ্ন করেন, তাঁরা নিরাপদে ভোটকেন্দ্রে যেতে পারবেন কি না? পছন্দের প্রার্থীকে ভোট দিতে পারবেন কি না? মানুষ এই নিশ্চয়তাটুকু চান।বিএনপির এই প্রার্থী দাবি করেন, এখন পর্যন্ত প্রতিদ্বন্দ্বী প্রার্থীদের জন্য সমান সুযোগ নিশ্চিত হয়নি। বিভিন্ন এলাকায় তাঁর কর্মীদের ভয়ভীতি দেখানো হচ্ছে। তিনি কয়েকটি বিষয়ে রিটার্নিং অফিসার বরাবর অভিযোগ করেছেন। কিন্তু এখন পর্যন্ত প্রতিকার পাননি। অভিযোগের প্রতিকার করার উদ্যোগে ঘাটতি আছে বলেও জানান তিনি।মতবিনিময় সভায় বিপ্লবী ওয়ার্কার্স পার্টির প্রার্থী মাহবুবুর রহমান ইসমাইল, ইসলামী আন্দোলনের প্রার্থী মাসুম বিল্লাহ, ইসলামী ঐক্যজোটের এজহারুল হক, কল্যাণ পার্টির রাশেদ ফেরদৌস, এলডিপির কামাল প্রধান বক্তব্য দেন। তাঁরা নির্বাচন সুষ্ঠু করতে করণীয় ও তাঁদের বিভিন্ন শঙ্কার কথা নির্বাচন কমিশনকে জানান।মতবিনিময় সভায় নির্বাচন কমিশনার মো. আবদুল মোবারক, মো. আবু হাফিজ, মো. শাহনেওয়াজ, নির্বাচন কমিশন সচিব আবদুল্লাহ, ঢাকার বিভাগীয় কমিশনার হেলাল উদ্দিন, জেলা প্রশাসক রাব্বি মিয়া, ঢাকা রেঞ্জের ডিআইজি মাহফুজুল হক নুরুজ্জামান, রিটার্নিং কর্মকর্তা নুরুজ্জামান তালুকদার, পুলিশ সুপার মইনুল হক, বিজিবির ৩৯ ব্যাটালিয়নের প্রধান লেফটেন্যান্ট কর্নেল শামীম ইফতেখার ও র্যা ব-১১-এর অধিনায়ক কামরুল আহসান বক্তব্য রাখেন।মতবিনিময়ের পর মেয়র প্রার্থী সাখাওয়াত হোসেন প্রথম আলোকে বলেন, সিইসির বক্তব্যে নারায়ণগঞ্জের মানুষ আশ্বস্ত হতে পারেননি। কারণ, নারায়ণগঞ্জের মানুষ আশা করেছিলেন আইনশৃঙ্খলা রক্ষায় নির্বাচনে সেনাবাহিনী মোতায়েনের ঘোষণা আসবে। সবাই আশঙ্কা করছেন, বলপ্রয়োগ অথবা কারচুপি হতে পারে।মাহবুবুর রহমান বলেন, নির্বাচন কমিশন সব সময় নির্বাচনের আগে এ ধরনের আশ্বাস দেয়। এর আগে বহুবার সিইসি এই আশ্বাস দিয়েছেন। মানুষ কিন্তু তার প্রতিফলন দেখেনি। তারপরও তিনি আশা করছেন, নির্বাচন সুষ্ঠু হবে। অবশ্য ইসলামী আন্দোলনের প্রার্থী মাসুম বিল্লাহ প্রথম আলোকে বলেন, সিইসির বক্তব্যে তাঁর পূর্ণ আস্থা আছে।আইভী-সাখাওয়াতের গণসংযোগগতকাল বিকেলে সেলিনা হায়াৎ আইভী ২৩ নম্বর ওয়ার্ড, বন্দরের নবীগঞ্জ, বাগে জান্নাত, কদমরসুল, কবিরের মোড়, হাটের ঘাট, ইস্পাহানি ও একরামপুরসহ বিভিন্ন এলাকায় গণসংযোগ করেন। অনেকেই এ সময় আইভীর হাতে ফুলের তৈরি নৌকা তুলে দেন।অন্যদিকে বিএনপির মেয়র প্রার্থী সাখাওয়াত হোসেন সকালে নগরীর ১৫ নম্বর ওয়ার্ডের সনাতন পাল লেন, পালপাড়া, নয়ামাটি এলাকায় এবং বিকেলে ১৬ নম্বর ওয়ার্ডের দেওভোগ, বাবুরাইল, পাক্কা রোডসহ বিভিন্ন জায়গায় গণসংযোগ করেন।
