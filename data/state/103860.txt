
কারাবন্দী বিএনপির চেয়ারপারসন খালেদা জিয়ার স্বাস্থ্য পরীক্ষার জন্য চারজন বিশেষজ্ঞ চিকিৎসকের সমন্বয়ে মেডিকেল বোর্ড গঠন করা হয়েছে। বোর্ডের সদস্যরা আজ রোববার বেলা সোয়া একটায় নাজিমউদ্দিন রোডের পুরোনো কেন্দ্রীয় কারাগারে গিয়ে সাবেক এই প্রধানমন্ত্রীর স্বাস্থ্য পরীক্ষা করেন।
মেডিকেল বোর্ড সেখানে প্রায় এক ঘণ্টা থেকে বিএনপির চেয়ারপারসনের স্বাস্থ্য পরীক্ষা করেন।
খালেদা জিয়ার স্বাস্থ্য পরীক্ষার জন্য গঠিত বিশেষ মেডিকেল বোর্ডের সদস্য হলেন অধ্যাপক মো. শামছুজ্জামান (অর্থোপেডিক্স), অধ্যাপক মনসুর হাবীব (নিউরোলজি), অধ্যাপক টিটু মিয়া (মেডিসিন) ও সোহেলী রহমান (ফিজিক্যাল মেডিসিন)।
ঢাকা মেডিকেল কলেজ হাসপাতালের পরিচালকের দপ্তর থেকে জানানো হয়েছে, সোমবার বেলা ১১টায় পরিচালকের কার্যালয়ে স্বাস্থ্য পরীক্ষার পর প্রাপ্ত তথ্য গণমাধ্যমকে জানানো হবে।
