
চাঁদপুরের ফরিদগঞ্জের মধ্যম চাঁদপুর গ্রামে গতকাল শুক্রবার দুপুরে ছোট ভাইয়ের প্রহারে বড় ভাই মারা গেছেন। নেত্রকোনার পূর্বধলা উপজেলায় বৃহস্পতিবার রাতে এক যুবককে কুপিয়ে হত্যা করা হয়েছে।
চাঁদপুরে মারা যাওয়া ব্যক্তি হলেন মুক্তিযোদ্ধা লুৎফর রহমান (৬২)। আর পূর্বধলায় নিহত ব্যক্তির নাম মোহন মিয়া।
লুৎফরের ছেলে হাফিজুর রহমান বলেন, ‘চাচা মোস্তাফিজুর রহমানের সঙ্গে সম্পত্তি নিয়ে বাবার বিরোধ চলছিল। এ নিয়ে বাড়ির আঙিনায় গতকাল কথা-কাটাকাটির একপর্যায়ে চাচা জুতা দিয়ে বাবার মাথায় আঘাত করেন। এতে বাবা মাটিতে লুটিয়ে পড়েন। চাঁদপুর সরকারি হাসপাতালে নেওয়ার পর তাঁর মৃত্যু হয়।’
মোহন হত্যার মামলার বিবরণ সূত্রে জানা গেছে, মহিষবেড় গ্রামের মোহন মিয়ার সঙ্গে আজিজুলের (৩২) পূর্ববিরোধ ছিল। ছয় মাস আগে আজিজুল একটি হত্যা মামলায় গ্রেপ্তার হন। তবে আজুিলের সন্দেহ, মোহন মিয়া তাঁকে ধরিয়ে দিয়েছিলেন। ১৫-২০ দিন আগে আজিজুল জামিনে ছাড়া পান। কয়েক দিন আগে মোহন মিয়ার ভাগনে কছিম উদ্দিনের একটি মোটরসাইকেল আজিজুল জোর করে ছিনিয়ে নেন। এ নিয়ে মোহনের সঙ্গে আজিজুলের আবার বিরোধ দেখা দেয়। বৃহস্পতিবার রাত সাড়ে আটটার দিকে মহিষবেড় নামক জায়গায় আজিজুলসহ কয়েকজন তাঁকে ধারালো অস্ত্র দিয়ে কুপিয়ে হত্যা করেন।
 
