
আশুলিয়ার জিরানি এলাকার হাজী আনোয়ার মডার্ন ডায়াগনস্টিক সেন্টার থেকে দুই যুবকের লাশ উদ্ধার করেছে স্থানীয় পুলিশ। আজ মঙ্গলবার সকাল আটটার দিকে লাশ দুটি উদ্ধার করা হয়। কীভাবে দুজনের মৃত্যু হয়েছে, সে সম্পর্কে এখনো নিশ্চিত নয় পুলিশ।নিহত দুই যুবকের মধ্যে একজন ওই সেন্টারে বিপণন কর্মকর্তা ফরহাদ হোসেন (২৫)। অপর যুবকের (২২) পরিচয় জানা যায়নি।হাজী আনোয়ার মডার্ন ডায়াগনস্টিক সেন্টার মালিক আমিনুল ইসলাম জানান, ফরহাদ রাতে সেন্টারেই থাকতেন। আজ সকালে প্রতিষ্ঠানটির ঝাড়ুদার সেখানে গিয়ে দরজা বন্ধ পান। তিনি তালা খুলে ঢুকে কাউকে না পেয়ে আমিনুল ইসলামকে খবর দেন। আমিনুল সেন্টারে এসে ডাকাডাকি করে কোনো সাড়া পাননি। তখন ভেতরের কেচিগেট বন্ধ ছিল। ডাকাডাকিতে ভেতর থেকে কোনো সাড়া না মেলায় আমিনুল আশুলিয়া থানায় খবর দেন। পুলিশ এসে ভেতরের ফটক ভেঙে ঢুকে দুজনের লাশ উদ্ধার করে।
মালিক আমিনুল ইসলাম বলেন, ফরহাদ রাতে সেন্টারেই থাকতেন। তাঁর সঙ্গে কারও থাকার কথা না। পরিচয়হীন যুবক কে, তা বোঝা যাচ্ছে না। পুলিশ জানায়, দুজনের লাশের পাশে বমির চিহ্ন পাওয়া গেছে। মুখে রক্তের দাগ ছিল।
আশুলিয়ার থানার ভারপ্রাপ্ত কর্মকর্তা (ওসি) আবদুল আওয়াল বলেন, খবর পেয়েই পুলিশ গিয়ে লাশ উদ্ধার করে। কীভাবে মারা গেছে, তা এখনই বলা যাচ্ছে না। ফরহাদ ও পরিচয়হীন যুবকের লাশ ময়নাতদন্তের জন্য ঢাকা মেডিকেল কলেজ হাসপাতালে পাঠানো হয়েছে। মৃত্যুর কারণ দ্রুতই জানা যাবে।
