
ভোর হওয়ার সঙ্গে সঙ্গে নানা এলাকা থেকে লোকজন আসতে থাকে বৈশাখী মেলা দেখতে। মেলা উপলক্ষে নানা পণ্য নিয়ে হাট বসান বিক্রেতারা। তবে আসর জমে ওঠে দুপুরের পর। বেলা তিনটায় বলী খেলা শুরু হয় উৎসবমুখর পরিবেশে। বাঁশখালীর সাধনপুর ইউনিয়নের পূর্ব সাধনপুর গ্রামে ১ মে এমনই জমজমাট পরিবেশে অনুষ্ঠিত হয় বৈশাখী মেলা।
 এই নিয়ে পূর্ব সাধনপুরে চতুর্থবারের মতো অনুষ্ঠিত হলো বৈশাখী মেলা। মেলা উপলক্ষে গ্রামের সাহেবের হাট বাজারের পাহাড়ঘেরা চেম্বার ফিল্ড ফুটবল মাঠে অনুষ্ঠিত হয় বলীখেলা। এই আসরে দক্ষিণ চট্টগ্রামের বিভিন্ন জায়গা থেকে আসা প্রায় ৪০ জন বলী অংশ নেন। লড়াইয়ের মাঠে নামেন কক্সবাজারের করিম বলীর দল, চকরিয়ার কাশেম বলীর দল, মহেশখালীর কলিমুল্লাহ বলীর দল, বাঁশখালী পশ্চিম সাধনপুরের ইসলাম বলীর দল এবং পূর্ব সাধনপুরের সৈয়দ বলীর দলের বলীরা। চূড়ান্ত খেলায় মহেশখালীর সফি বলী টেকনাফের জয়নাল বলীকে হারিয়ে চ্যাম্পিয়ন হন।
বিভিন্ন জায়গা থেকে আগত লক্ষাধিক দর্শক এই খেলা উপভোগ করেন। আয়োজকেরা জানান, এই বলীখেলা প্রতিবছর ৯ বৈশাখ অনুষ্ঠিত হয়। কিন্তু এবার ২৫ এপ্রিল ইউপি নির্বাচন থাকায় আয়োজনের সময় পিছিয়েছে।
আয়োজন সম্পর্কে পূর্ব সাধনপুরের ইসলাম বলী দলের প্রধান ইসলাম বলী বলেন, ‘আমরা প্রতিবছর চট্টগ্রামের বিভিন্ন এলাকার বলীদের এখানে এসে খেলায় অংশ নেওয়ার আমন্ত্রণ জানাই। প্রতিবারের মতো এবারও চকরিয়া, মহেশখালী ও কক্সবাজারের বলীরা এই আয়োজনে অংশ নেন।’
চ্যাম্পিয়ন সফি বলি জানান, তিনি নিয়মিত খেলেন না। অনেক দিন দেশের বাইরে ছিলেন। এর আগে মহেশখালীতে অনুষ্ঠিত বলীখেলার কয়েকটি আসরে চ্যাম্পিয়ন হয়েছিলেন তিনি। এখানে জিতেও তাঁর ভালো লাগছে।
বলীখেলা দেখতে মো. ফারুক বলেন, এই মেলার জন্য পূর্ব সাধনপুর গ্রামের মানুষ সারা বছর অপেক্ষা করে থাকে। মেলা দেখতে দূরদূরান্ত থেকে লোকজন আসেন। 
