
দেশে আইনের শাসনের লেশমাত্র নেই অভিযোগ করে বিএনপির ভাইস চেয়ারম্যান শামসুজ্জামান বলেছেন, যারাই সমালোচনা করছে, সরকার প্রতিহিংসার বশবর্তী হয়ে তাদের নাজেহাল করছে। আজ রোববার নয়াপল্টনে দলের কেন্দ্রীয় কার্যালয়ে এক সংবাদ সম্মেলনে তিনি এ অভিযোগ করেন।সাভার পৌর যুবদলের সাংগঠনিক সম্পাদক শাহ আলমকে ‘হত্যার’ নিন্দা জানিয়ে শামসুজ্জামান অভিযোগ করেন, বন্দুকযুদ্ধে বিরোধীদলীয় নেতা-কর্মীদের হত্যা করা আইনশৃঙ্খলা রক্ষাকারী বাহিনীর একধরনের নেশা ও রেওয়াজে পরিণত হয়েছে। সরকার আইনশৃঙ্খলা রক্ষাকারী বাহিনী দিয়ে বিরোধী দলের নেতা-কর্মীদের কথিত বন্দুকযুদ্ধের নামে অব্যাহতভাবে হত্যা করছে। আসকের হিসাবে, গত নয় মাসে দেশে ১৭৮ জনকে বন্দুকযুদ্ধের নামে হত্যা করা হয়েছে।বিএনপির এই নেতা অভিযোগ করেন, হিংসাশ্রয়ী রাজনীতির চর্চা করে সরকার দেশের সব বিরুদ্ধ মতকে দমনে বেপরোয়া। তারা শুধু বিএনপিই নয়, সরকারের সমালোচনা করার জন্য নাগরিক সমাজসহ অন্যান্য প্রতিষ্ঠান, যেমন: ট্রান্সপারেন্সি ইন্টারন্যাশনাল, অ্যামনেস্টি ইন্টারন্যাশনাল এবং বিভিন্ন মানবাধিকার সংস্থার বিরুদ্ধেও ক্ষুব্ধ। গণমাধ্যমও সরকারি রোষানলের বাইরে নয়। যারাই সরকারের অপশাসন, দুঃশাসন, দুর্নীতির সমালোচনা করছে, সরকার প্রতিহিংসার বশবর্তী হয়ে তাদের নাজেহাল করছে।শামসুজ্জামান অভিযোগ করেন, দেশে এখন গণতন্ত্র এবং আইনের শাসনের লেশমাত্র নেই। মৌলিক ও মানবাধিকার আগেই ভূলুণ্ঠিত হয়েছে। গণমাধ্যমের স্বাধীনতা ও মানুষের স্বাধীনভাবে কথা বলার অধিকার খর্ব করা হয়েছে। আইন-আদালতও শাসকগোষ্ঠীর নিয়ন্ত্রণে। বর্তমান শাসকগোষ্ঠী দেশে এক শ্বাসরুদ্ধকর অবস্থার সৃষ্টি করেছে। রাজনৈতিক নেতা-কর্মীরা ছাড়াও দেশের কোনো মানুষই এখন নিজেদের নিরাপদ বোধ করছেন না।
