
বয়সে প্রবীণ তাঁরা। একজন ‘মমতাময়’ আর আরেকজন ‘মমতাময়ী’। এ দুই অভিধায় পুরস্কৃত করার জন্য এ বছর নির্বাচিত করা হয় তাঁদের। ‘মমতাময়’ পুরস্কার পান সিলেটের প্রবীণ ব্যক্তি ইসতিয়াক আহমদ চৌধুরী ও ‘মমতাময়ী’ জুহেরা খানম চৌধুরী। জেলা প্রশাসনের সহযোগিতায় গতকাল বুধবার আন্তর্জাতিক প্রবীণ দিবসে বাংলাদেশ প্রবীণ হিতৈষী সংঘ ও জরা বিজ্ঞান প্রতিষ্ঠান আয়োজিত আলোচনা সভা শেষে দুই প্রবীণের হাতে আনুষ্ঠানিকভাবে ওই পুরস্কার তুলে দেওয়া হয়। প্রবীণ দিবস উপলক্ষে গতকাল সকালে নগরের জেলা পরিষদ মিলনায়তনে আলোচনা সভা হয়। সংঘের সভাপতি সৈয়দ আশরাফ হোসেনের সভাপতিত্বে প্রধান অতিথির বক্তব্য দেন বিভাগীয় কমিশনার সাজ্জাদুল হাসান এবং বিশেষ অতিথি ছিলেন জেলা প্রশাসক মো. শহিদুল ইসলাম। বক্তারা নবীনদের প্রতি আহ্বান জানিয়ে বলেন, ‘প্রবীণ ব্যক্তিরা সঠিক পথের পথপ্রদর্শক। নবীনদের প্রবীণদের হাত ধরেই আগামীর পথে এগিয়ে যেতে হবে।’ 
