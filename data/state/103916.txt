
নোবেল লরিয়েট মুহাম্মদ ইউনূস আর্থিক সেবাকে অর্থনৈতিক জীবনের অক্সিজেন বলে আখ্যায়িত করেছেন। তিনি বলেন, জনসংখ্যার নিচের অর্ধেক, বিশেষ করে নিচের দিকের নারীরা এই অক্সিজেন থেকে বঞ্চিত। আর এ কারণেই অর্থনৈতিক জীবনে তাঁরা খুব দুর্বল থেকে যাচ্ছেন। কিছু সুবিধাভোগী এই অক্সিজেন একচেটিয়াভাবে ভোগ করছে। ভারতের অন্ধ্র প্রদেশের রাজ্যসভা আয়োজিত জাতীয় নারী পার্লামেন্টের সম্মেলনে দেওয়া বক্তৃতায় তিনি এই মন্তব্য করেন। গত শুক্রবার অন্ধ্র প্রদেশের রাজধানী অমরাবতীতে তিন দিনব্যাপী ‘নারীর ক্ষমতায়ন—শক্তিশালী গণতন্ত্র’ শীর্ষক এই সম্মেলন শুরু হয়।ভারতের বিভিন্ন রাজ্যের ১২ হাজার তরুণী এই সম্মেলনে অংশ নিয়েছেন। প্রফেসর ইউনূস বলেন, ‘অংশগ্রহণমূলক গণতন্ত্র নিশ্চিত করা সমাজের মৌলিক লক্ষ্যগুলোর একটি। কিন্তু আমাদের ভুলে গেলে চলবে না যে অংশগ্রহণমূলক অর্থনীতি ছাড়া অংশগ্রহণমূলক গণতন্ত্র সম্ভব নয়। আমরা যে অর্থনীতিতে বাস করছি, তা কোনোভাবেই অংশগ্রহণমূলক নয়। সমাজের নিচের অর্ধেক মানুষের এতে খুব সামান্যই অংশগ্রহণ রয়েছে। পৃথিবীর মাত্র ১ শতাংশ মানুষ এর ৯৯ শতাংশ সম্পদের মালিক। এটাকে কোনোভাবেই অংশগ্রহণমূলক বলা চলে না।’নোবেল লরিয়েট ও আধ্যাত্মিক নেতা দালাই লামা, ইউনিয়ন মন্ত্রী এম ভেঙ্কাইশ নাইডু ও পি অশোক গজপতি রাজু, অন্ধ্র প্রদেশের মুখ্যমন্ত্রী এন চন্দ্রবাবু নাইডু, পদুচেরির লেফটেন্যান্ট গভর্নর কিরণ বেদী, গান্ধীবাদী ইলা ভাট, বাংলাদেশের জাতীয় সংসদের স্পিকার শিরীন শারমিন চৌধুরী, অভিনেত্রী মনীষা কৈরালা এবং বিশিষ্ট আরও অনেক অতিথি সম্মেলনের উদ্বোধনী অনুষ্ঠানে যোগ দেন।ওই দিনই ড. ইউনূস ব্যাঙ্গালুরুতে ইন্ডিয়ান ইনস্টিটিউট অব ম্যানেজমেন্টে ছাত্র ও শিক্ষকদের এক সমাবেশে বলেন, ‘প্রতিটি মানুষই জন্মগতভাবে একজন উদ্যোক্তা। অন্যের জন্য কাজ করতে পৃথিবীতে কেউ জন্মায় না।’ তিনি যে ধরনের যুক্তি থেকে এসব সমস্যার সৃষ্টি, তা থেকে বেরিয়ে এসে সমস্যার মূলে প্রবেশ করতে ও নতুন যুক্তিকাঠামো তৈরি করতে সবাইকে আহ্বান জানান। বিজ্ঞপ্তি
