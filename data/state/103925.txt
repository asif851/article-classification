
যশোরের বেনাপোলের পুটখালী সীমান্তে গতকাল মঙ্গলবার রাতে ভারতীয় সীমান্ত রক্ষীবাহিনীর (বিএসএফ) গুলিতে দুই বাংলাদেশি যুবক নিহত হয়েছেন। ময়নাতদন্তের জন্য দুজনের লাশ যশোর জেনারেল হাসপাতালের মর্গে পাঠানো হয়েছে।
নিহত যুবকেরা হলেন বেনাপোলের বারোপোতা গ্রামের হাবিবুর রহমান (২৫) ও বসতপুর কলোনিপাড়ার ফারুক হোসেন (২৬)।
বর্ডার গার্ড বাংলাদেশ (বিজিবি) ও স্থানীয় সূত্রে জানা গেছে, গতকাল রাতে বাংলাদেশি কয়েকজন ব্যবসায়ী ভারতে গরু আনতে যান। গরু নিয়ে ফেরার পথে রাত ১০টার দিকে বিএসএফের সদস্যরা ১০টি গরু আটক করে। ব্যবসায়ীরা গরুগুলো ছিনিয়ে নেওয়ার চেষ্টা করেন। এ সময় বিএসএফের সদস্যরা তাঁদের লক্ষ্য করে গুলি ছোড়ে। গুলিবিদ্ধ অবস্থায় সহযোগীরা হাবিবুর ও ফারুককে বাংলাদেশে নিয়ে আসেন। পথেই দুজনের মৃত্যু হয়।
ঘটনার সত্যতা নিশ্চিত করে ২৩ বিজিবির অধিনায়ক লে. কর্নেল তায়েফুল হক প্রথম আলো ডটকমকে বলেন, ঘটনার প্রতিবাদ জানিয়ে বিএসএফের কাছে চিঠি পাঠানো হয়েছে। এ ব্যাপারে আজ দুপুর ১২টায় পুটখালী সীমান্তে বিএসএফ ও বিজিবির কোম্পানি কমান্ডার পর্যায়ে পতাকা বৈঠক হবে।
