
নাশকতার অভিযোগে করা আট মামলায় বিএনপির যুগ্ম মহাসচিব হাবিবুন্নবী খান সোহেল ছয় মাসের অন্তর্বর্তীকালীন জামিন পেয়েছেন।
জামিন চেয়ে হাবিবুন্নবী খান সোহেলের আবেদনের পরিপ্রেক্ষিতে আজ রোববার বিচারপতি এ কে এম আবদুল হাকিম ও বিচারপতি ভবানী প্রসাদ সিংহর সমন্বয় গঠিত হাইকোর্ট বেঞ্চ রুলসহ এ জামিন মঞ্জুর করেন।
তবে আরও বেশ কিছু মামলা থাকায় বিএনপির এই নেতা এখনই কারামুক্তি পাচ্ছেন না বলে জানিয়েছেন তাঁর আইনজীবী জহিরুল ইসলাম সুমন।  আদালতে সোহেলের পক্ষে শুনানি করেন আইনজীবী জয়নুল আবেদীন, সঙ্গে ছিলেন জহিরুল ইসলাম সুমন। অন্যদিকে, রাষ্ট্রপক্ষে ছিলেন ডেপুটি অ্যাটর্নি জেনারেল হারুন অর রশিদ।  পরে জহিরুল ইসলাম সুমন প্রথম আলোকে বলেন, রাজধানীর যাত্রাবাড়ী, মতিঝিল, পল্টন, ওয়ারী, শাহবাগ, খিলগাঁও ও দারুসসালাম থানায় নাশকতার অভিযোগে করা আট মামলায় হাবিবুন্নবী খান সোহেল ছয় মাসের জামিন পেয়েছেন। এর আগে গত ৯ অক্টোবর বিভিন্ন মামলায় তিনি বিচারিক আদালতে আত্মসমর্পণ করেন। সেই থেকে তিনি কারাগারে আছেন।
