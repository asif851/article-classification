
ফেনীর মহিপালে ঢাকা-চট্টগ্রাম মহাসড়কে আজ বৃহস্পতিবার ছয় লেনের উড়ালসড়ক উদ্বোধন করলেন প্রধানমন্ত্রী শেখ হাসিনা। দুপুর সাড়ে ১২টার দিকে গণভবন থেকে ভিডিও কনফারেন্সের মাধ্যমে তিনি এই উড়ালসড়ক উদ্বোধন করেন। এরপরই যানবাহন চলাচলের জন্য উড়ালসড়কটি খুলে দেওয়া হয়।
সকাল থেকে উদ্বোধনের অপেক্ষায় উড়ালসড়কের দক্ষিণ-পূর্ব প্রান্তে কয়েক হাজার মানুষ জড়ো হয়।
মহিপাল উড়ালসড়ক ছয় লেনের হলেও দুই পাশে দুই লেন করে সার্ভিস লেন চালু থাকবে। এতে ঢাকা-চট্টগ্রাম মহাসড়কের গুরুত্বপূর্ণ পয়েন্ট মহিপালে বস্তুত ১০ লেন সড়কই হচ্ছে।
২০১৫ সালের পয়লা এপ্রিল উড়ালসড়ক প্রকল্পের কাজ শুরু হয়। ২০১৮ সালের ৩০ জুন কাজ সম্পন্ন করার কথা থাকলেও সেনাবাহিনীর তত্ত্বাবধানে ছয় মাস আগেই কাজটি সম্পন্ন হয়েছে। মূল উড়ালসড়কের দৈর্ঘ্য ৬৬০ মিটার, প্রস্থ ২৪ দশমিক ৬২ মিটার। এতে ১১টি স্প্যান ও ১৩২টি গার্ডার রয়েছে। আছে সংযোগ সড়কও।
ফেনী জেলা প্রশাসকের সম্মেলন কক্ষে আয়োজিত ছয় লেন উড়ালসড়কের উদ্বোধনী অনুষ্ঠানে উপস্থিত ছিলেন ফেনী-২ (সদর) আসনের সাংসদ নিজাম উদ্দিন হাজারী, সংরক্ষিত আসনের নারী সাংসদ জাহান আরা বেগম, চট্টগ্রাম বিভাগীয় কমিশনার আবদুল মান্নান, পুলিশের চট্টগ্রাম রেঞ্জের উপমহাপরিদর্শক (ডিআইজি) মনির উজজামান, সেনাবাহিনীর ৩৪ ইঞ্জিনিয়ারিং কনস্ট্রাকশন ব্রিগেডের অতিরিক্ত মহাপরিচালক কর্নেল আহমেদ জামিউল ইসলাম, জেলা প্রশাসক মনোজ কুমার রায়, পুলিশ সুপার এস এম জাহাঙ্গীর আলম সরকার, জেলা পরিষদের চেয়ারম্যান আজিজ আহম্মদ চৌধুরী, জেলা আওয়ামী লীগের সভাপতি আবদুর রহমানসহ বিভিন্ন পর্যায়ের জনপ্রতিনিধি, বিভিন্ন বিভাগের কর্মকর্তা, ব্যবসায়ী সংগঠন ও পরিবহন সমিতিসহ বিভিন্ন শ্রেণি–পেশার নেতারা।
একইসময় ঢাকা-চট্টগ্রাম মহাসড়কের মহিপাল এলাকায় উড়ালসড়কের দক্ষিণ–পূর্ব প্রান্তে কোব্বাদ আহম্মদ উচ্চবিদ্যালয়ের সামনে স্থাপিত নামফলকের মোড়কও উন্মোচন করা হয়। সেখানে উড়ালসড়ক নির্মাণকাজে সেনাবাহিনীর সহযোগী প্রতিষ্ঠান আবদুল মোনেম লিমিটেডের প্রকল্প পরিচালক রবীন্দ্র কুমার দাস, ফেনী পৌরসভার প্যানেল মেয়র ও মহিপাল এলাকার বাসিন্দা নজরুল ইসলাম মিয়াজি উপস্থিত ছিলেন।
 
