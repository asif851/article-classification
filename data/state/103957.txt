
দাঁড়িপাল্লা সুপ্রিম কোর্টের মনোগ্রাম হিসেবে ব্যবহৃত হওয়ায় তা রাজনৈতিক দলের প্রতীক হিসেবে ব্যবহার না করতে মত দেওয়া হয়েছে। সর্বোচ্চ আদালতের ফুল কোর্টের সভায় এমন সিদ্ধান্ত হয়েছে। সিদ্ধান্তের বিষয়টি জানাতে নির্বাচন কমিশনকে আগামীকাল বুধবার চিঠি দেওয়া হবে বলে প্রথম আলোকে জানিয়েছেন হাইকোর্ট বিভাগের অতিরিক্ত রেজিস্ট্রার (বিচার ও প্রশাসন) সাব্বির ফয়েজ।
সুপ্রিম কোর্টের একটি সূত্র জানায়, প্রধান বিচারপতি সুরেন্দ্র কুমার সিনহার সভাপতিত্বে আপিল বিভাগ ও হাইকোর্ট বিভাগের বিচারপতিদের উপস্থিতিতে ফুল কোর্ট সভায় গতকাল সোমবার এ সিদ্ধান্ত হয়। সিদ্ধান্ত অবহিত করার বিষয়টি এখন প্রক্রিয়াধীন।
জামায়াতে ইসলামীর দলীয় প্রতীক দাঁড়িপাল্লা।
আন্তর্জাতিক অপরাধ ট্রাইব্যুনালে একাত্তরে মানবতাবিরোধী অপরাধীদের বিচার শুরু হওয়ার পর থেকে মুক্তিযুদ্ধকালে অপরাধী সংগঠন হিসেবে রাজনৈতিক এ দলটিকে বিভিন্ন সময় নিষিদ্ধের দাবি উঠেছে। ট্রাইব্যুনালের রায়েও জামায়াতকে অপরাধী সংগঠন হিসেবে চিহ্নিত করা হয়।
এদিকে এক রিটের পরিপ্রেক্ষিতে ২০১৩ সালের ১ আগস্ট রাজনৈতিক দল হিসেবে জামায়াতের নিবন্ধন অবৈধ ঘোষণা করে রায় দিয়েছিল হাইকোর্ট। এ রায়ের বিরুদ্ধে করা দলটির আপিল এখন শুনানির অপেক্ষায় রয়েছে বলে জানা যায়।
২০০৮ সালের ৪ নভেম্বর জামায়াতে ইসলামীকে দাঁড়িপাল্লা প্রতীকে সাময়িক নিবন্ধন দেওয়া হয়। এর বৈধতা চ্যালেঞ্জ করে ২০০৯ সালে রিট আবেদন করা হয়েছিল।
আরও পড়ুন: 
জামায়াতের নিবন্ধন অবৈধ
