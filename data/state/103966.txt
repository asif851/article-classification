
দেশের শীর্ষস্থানীয় রাজনীতিবিদ ও বুদ্ধিজীবীদের হত্যার হুমকি দেওয়ার অভিযোগে আবদুল হক নামে এক ব্যক্তিকে গ্রেপ্তার করেছে গোয়েন্দা পুলিশ।
আজ বুধবার ঢাকা মহানগর পুলিশের (ডিএমপি) পক্ষ থেকে জানানো হয়, গতকাল মঙ্গলবার রাতে তেজগাঁও এলাকায় অভিযান চালিয়ে আবদুল হককে গ্রেপ্তার করা হয়। পরিচয় গোপন করে বিভিন্ন নামে ইন্টারনেটে আইডি খুলে তিনি বিভিন্ন জনকে হত্যার হুমকি দিতেন।
ডিএমপির ভাষ্য, কথিত জঙ্গি সংগঠন আইএস ও এবিটির নাম ব্যবহার করে অধ্যাপক আনিসুজ্জামান, মুনতাসীর মামুন ও জাফর ইকবালসহ একাধিক বিশিষ্ট বুদ্ধিজীবী এবং শীর্ষস্থানীয় রাজনীতিবিদকে জীবননাশের হুমকি দেওয়ার অভিযোগে আবদুল হককে গ্রেপ্তার করা হয়েছে।
ডিএমপি গণমাধ্যম ও জনসংযোগ বিভাগের উপকমিশনার মুনতাসিরুল ইসলাম বিষয়টির সত্যতা নিশ্চিত করেছেন।
এ বিষয়ে সাংবাদিকদের বিস্তারিত জানাতে আজ ডিএমপির মিডিয়া সেন্টারে ব্রিফ করার কথা।
