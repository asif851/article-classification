
নির্বাচন উপলক্ষে ২৬ ডিসেম্বর থেকে ৯ জানুয়ারি পর্যন্ত সারা দেশে সেনাবাহিনী মোতায়েন থাকবে। সেনাবাহিনীর সঙ্গে ম্যাজিস্ট্রেট থাকবেন। আজ শুক্রবার সন্ধ্যায় সাংবাদিকদের এ কথা জানান প্রধান নির্বাচন কমিশনার কাজী রকিব উদ্দিন আহমেদ।এর আগে নির্বাচন কমিশনের সঙ্গে আইনশৃঙ্খলা রক্ষাকারী বাহিনী ও রিটার্নিং কর্মকর্তাদের সঙ্গে বৈঠকে সশস্ত্র বাহিনী মোতায়েনের ব্যাপারে সিদ্ধান্ত হয়।সাংবাদিকদের এক প্রশ্নের জবাবে সিইসি বলেন, ঝুঁকিপূর্ণ কেন্দ্র আমরা এখন চূড়ান্ত (ফাইনাল) করিনি। আর কিছু দিন গেলে আমরা সঠিক সংখ্যাটি পাব। এ সময় তিনি সাংবাদিকদের আহ্বান জানিয়ে বলেন, সড়কপথে গোলযোগের চিত্র যেমন আপনারা দেখাবেন, ঠিক তেমনি সড়কে যান চলাচল শুরু হয়ে গেলেও তা দেখাবেন।
