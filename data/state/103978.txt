
জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলায় অভিযোগ গঠন করা হবে কি না, এ বিষয়ে আদেশের জন্য ১৮ ডিসেম্বর দিন ধার্য করেছেন আন্তর্জাতিক অপরাধ ট্রাইব্যুনাল-১।
আজ রোববার বিচারপতি এ টি এম ফজলে কবীরের নেতৃত্বে তিন সদস্যের ট্রাইব্যুনালে সুবহানকে অভিযোগ থেকে অব্যাহতি দেওয়ার আবেদন জানান আসামিপক্ষের প্রধান আইনজীবী আবদুর রাজ্জাক। তিনি দাবি করেন, সুবহানের বিরুদ্ধে আনা অভিযোগ অসত্য এবং অস্পষ্ট। তাঁর বিরুদ্ধে অভিযোগ গঠন করা যায় না।মানবতাবিরোধী অপরাধ তদন্ত সংস্থা ১২ সেপ্টেম্বর সুবহানের বিরুদ্ধে তদন্ত শেষ করে। ১৫ সেপ্টেম্বর তাঁর বিরুদ্ধে মুক্তিযুদ্ধকালে মানবতাবিরোধী অপরাধ ও গণহত্যার নয়টি অভিযোগসহ আনুষ্ঠানিক অভিযোগ দাখিল করে রাষ্ট্রপক্ষ। এসব অভিযোগের পক্ষে তদন্ত কর্মকর্তাসহ ৪৩ জন সাক্ষীর জবানবন্দিও দাখিল করা হয়। ১৯ সেপ্টেম্বর তাঁর বিরুদ্ধে আনুষ্ঠানিক অভিযোগ আমলে নেন ট্রাইব্যুনাল।২০১২ সালের ২০ সেপ্টেম্বর পাবনার একটি ফৌজদারি মামলায় সুবহানকে গ্রেপ্তার করে আইনশৃঙ্খলা বাহিনী। ২৩ সেপ্টেম্বর তাঁকে মানবতাবিরোধী অপরাধের অভিযোগে আটকাদেশ দেন আন্তর্জাতিক অপরাধ ট্রাইব্যুনাল-১। ওই সময় থেকে তিনি কারাগারে আটক।রাষ্ট্রপক্ষ জানায়, মুক্তিযুদ্ধকালে পাবনায় শান্তি কমিটি গঠিত হয়। সুবহান ছিলেন ওই কমিটির সাধারণ সম্পাদক। পরে ওই কমিটি বাতিল করে নতুন কমিটি গঠিত হলে সুবহানকে সহসভাপতি করা হয়।পাবনা জেলা জামায়াতের প্রতিষ্ঠাতা আমির সুবহানের বিরুদ্ধে একাত্তরের ১২ মে সুজানগর থানার সাতবাড়িয়া ইউনিয়নের কয়েকটি গ্রামে ৩০০-৪০০ জনকে হত্যার অভিযোগ রয়েছে।
