
নাটোরের এনএস কলেজ মাঠে বিএনপির চেয়ারপারসন খালেদা জিয়ার গতকাল বৃহস্পতিবারের জনসভা পিছিয়ে আগামীকাল শনিবার করার সিদ্ধান্ত হয়েছে। একই দিন একই স্থানে সমাবেশ ডেকেছে গণজাগরণ মঞ্চও। তবে গণজাগরণ মঞ্চের মুখপাত্র ইমরান এইচ সরকার গত রাতে প্রথম আলোকে জানিয়েছেন, তাঁরা আলোচনা করে স্থান পরিবর্তন করবেন।জেলা বিএনপির সাধারণ সম্পাদক আমিনুল হক জানান, অনিবার্য কারণে নাটোরের এনএস কলেজ মাঠে খালেদা জিয়ার জনসভা বৃহস্পতিবার না হয়ে শনিবার অনুষ্ঠিত হবে। এটা দলের কেন্দ্রীয় সিদ্ধান্ত।গণজাগরণ মঞ্চের প্রচারণা সম্পর্কে জেলা বিএনপির সভাপতি ও সাবেক উপমন্ত্রী রুহুল কুদ্দুস তালুকদার বলেন, ‘আসলে আমাদের জনসভার প্রস্তুতি দেখে অনেকে দিশেহারা হয়েছেন। তাঁরা সাধারণ মানুষকে বিভ্রান্ত করার জন্য এই অপচেষ্টা করছেন।’খোঁজ নিয়ে জানা গেছে, গণজাগরণ মঞ্চ নাটোর জেলা কমিটির পক্ষে গত বুধবার দুপুর থেকে বিকেল পর্যন্ত শহরে মাইকিং করা হয়। এ সময় বলা হয়, ১ অক্টোবর বেলা তিনটায় এনএস কলেজ মাঠে গণজাগরণ মঞ্চের উদ্যোগে জনসভা অনুষ্ঠিত হবে। এতে সংগঠনের প্রধান সমন্বয়কারী ইমরান এইচ সরকার প্রধান অতিথি হিসেবে উপস্থিত থাকবেন।ইমরান এইচ সরকার বলেন, ‘আমরা যেহেতু জাগরণযাত্রার অংশ হিসেবে লম্বা সফরে যাচ্ছি, তাই আমাদের কর্মসূচির সময় বা তারিখ পরিবর্তনের কোনো সুযোগ নেই। তবে একই জায়গায় আরেকটি রাজনৈতিক দলের কর্মসূচি থাকায় স্থানীয় গণজাগরণ মঞ্চের নেতা-কর্মীদের আলোচনায় বসে ভেন্যু পরিবর্তন করতে বলেছি।’পুলিশ সুপার বাসুদেব বণিক বলেন, বিএনপিকে জনসভা করার জন্য কলেজ কর্তৃপক্ষ অনুমতি দিয়েছে। কিন্তু গণজাগরণ মঞ্চের পক্ষ থেকে কেউ তাঁদের সঙ্গে যোগাযোগ করেনি।
