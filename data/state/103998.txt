
রাজনীতি নিয়ে তরুণদের অনাগ্রহের অন্যতম কারণ বর্তমান রাজনীতি। এখনকার রাজনীতিটা হয়ে গেছে হয় মুক্তিযুদ্ধের পক্ষে, নয়তো মুক্তিযুদ্ধের বিপক্ষে। এক দলের নেত্রী যা বলবেন, অন্য দলের নেত্রী তার বিপক্ষে বলবেন—এটাই এখনকার রাজনীতি। শিক্ষাঙ্গনের দাবিদাওয়া বাদ দিয়ে ছাত্র সংগঠনগুলো ব্যাপকভাবে বাণিজ্যিক কার্যক্রমে জড়িয়ে গেছে। রাজনীতিতে গঠনমূলক কোনো বিষয়ে কারও মধ্যে ঐকমত্য নেই। এসব বিষয় তরুণদের রাজনীতির বিষয়ে অনাগ্রহী করে তুলছে। এটির ফলাফল কিন্তু খুব খারাপ। একটি সমাজ যখন রাজনৈতিকভাবে অসচেতন হয়, তাহলে তা সমাজ ও রাষ্ট্রের জন্য কখনো শুভ নয়। এখনকার ইন্টারনেটের যুগে তরুণেরা বিশ্বের অন্যান্য দেশের রাজনীতির সঙ্গে তুলনা খোঁজেন। সেখানে তাঁরা হতাশ হন।
রাজনীতি নিয়ে তরুণদের অনাগ্রহ সমাজকে বিপদগ্রস্ত করবে। তরুণ ও শিক্ষার্থীদের মধ্যে রাজনীতি নিয়ে আগ্রহের ঘাটতির কারণে জঙ্গিবাদ বিরোধী ব্যাপকভিত্তিক কোনো সমাবেশ করা যাচ্ছে না। হেফাজতের দাবির মুখে শিক্ষার কারিকুলাম বদলানো হলো কিন্তু কোনো তরুণ ও ছাত্রসমাজের পক্ষ থেকে সেভাবে কোনো প্রতিবাদ করা হলো না। এর ফলে শাসকেরা যা চাচ্ছে, তা-ই চাপিয়ে দিচ্ছে। আমাদের সময়ে সেটি সম্ভব হয়নি বলেই সমাজটা এত দূর এগিয়ে এসেছে। বর্তমানে সংস্কৃতিচর্চায়ও একধরনের স্থবিরতা বিরাজ করছে। সরকারের চোখ এখন অর্থনৈতিক উন্নয়নের দিকে। কিন্তু অর্থনৈতিক উন্নয়নের সঙ্গে সঙ্গে সংস্কৃতির উন্নয়ন না ঘটলে সেই উন্নয়ন স্থায়ী হয় না।
ইতিহাসবিদ ও লেখক
