
বাংলাদেশ ব্যাংকের গভর্নর আতিউর রহমানের পদত্যাগকে নৈতিক মনোবল ও সৎ সাহসের বিরল দৃষ্টান্ত হিসেবে উল্লেখ করেছেন প্রধানমন্ত্রী শেখ হাসিনা। আজ মঙ্গলবার আতিউর রহমান প্রধানমন্ত্রীকে পদত্যাগপত্র জমা দেওয়ার পর এক ব্রিফিংয়ে সাংবাদিকদের তাঁর এ মনোভাবের কথা জানান প্রধানমন্ত্রীর প্রেস সচিব ইহসানুল করিম।
ইহসানুল করিম বলেন, ‘বাংলাদেশ ব্যাংকের একটি অনাকাঙ্ক্ষিত ঘটনার পরিপ্রেক্ষিতে বাংলাদেশ ব্যাংকের গভর্নর আতিউর রহমান মঙ্গলবার সকালে প্রধানমন্ত্রীর কার্যালয়ে সাক্ষাৎ করে পদত্যাগপত্র পেশ করেছেন। প্রধানমন্ত্রী পদত্যাগপত্র গ্রহণ করেছেন। এ সময় প্রধানমন্ত্রী বলেন, ড. আতিউর রহমানের এই পদত্যাগ একটি সাহসী পদক্ষেপ, যা নৈতিক মনোবল ও সৎ সাহসের বিরল দৃষ্টান্ত হয়ে থাকবে।’
দেশের অর্থনৈতিক উন্নয়নে আতিউর রহমানের অনেক অবদান রয়েছে উল্লেখ করে প্রধানমন্ত্রী বলেন, ‘বিশেষ করে তাঁর সময়ে রিজার্ভ বৃদ্ধি ও ব্যাংকিং সেবা খাত আরও গতিশীল হয়েছে।’
পাশাপাশি বাংলাদেশ ব্যাংকের যে সব কর্মকর্তার দায়িত্ব অবহেলায় এ ঘটনা ঘটেছে, তাঁদের বিরুদ্ধে ব্যবস্থা নেওয়ার কথা জানিয়ে প্রধানমন্ত্রী শেখ হাসিনা বলেন, ‘সাইবার অপরাধের ধারায় ওয়েবসাইট হ্যাকিংয়ের মাধ্যমে রিজার্ভের অর্থ চুরির বিষয়ে বাংলাদেশ ব্যাংকের দায়িত্বপ্রাপ্ত কর্মকর্তাদের ব্যাপারে ব্যবস্থা নেওয়া হবে।’ বাসসের খবরে বলা হয়, আতিউর রহমান আজ বেলা প্রায় ১১টা ৪৫ মিনিটে প্রধানমন্ত্রী শেখ হাসিনার কাছে তাঁর কার্যালয়ে পদত্যাগপত্র জমা দেন।
