
টেকনাফ সদর ইউনিয়নের চর গাছছড়া, রাজারছড়া ও লম্বরি এলাকায় সাগরে ভেসে আসা ২১ জনের লাশ উদ্ধার করেছে পুলিশ। তাদের মধ্যে ১৩ জন শিশু।
আজ বৃহস্পতিবার বিকেল পাঁচটার দিকে স্থানীয় জেলেরা তাদের লাশ দেখতে পান। পরে পুলিশ লাশগুলো উদ্ধার করে।
টেকনাফ থানার ভারপ্রাপ্ত কর্মকর্তা (তদন্ত ) দিদারুল ফেরদৌস জানান, শিশুদের বয়স দুই থেকে পাঁচ বছরের মধ্যে। তিনি আরও জানান, যাদের লাশ উদ্ধার করা হয়েছে, তাদের পকেট থেকে মিয়ানমারের মুদ্রা পাওয়া  গেছে। ধারণা করা হচ্ছে, তারা মিয়ানমারের নাগরিক। তারা  রোহিঙ্গা হতে পারে বলেও তিনি জানান।
দিদারুল ফেরদৌস আরও জানান, ঘূর্ণিঝড় ‘মহাসেন’-এর কবলে পড়ে নৌকা ডুবে তাদের মৃত্যু হয়ে থাকতে পারে। সৈকতের বিভিন্ন এলাকায় তল্লাশি চালানো হচ্ছে বলে জানান তিনি।
