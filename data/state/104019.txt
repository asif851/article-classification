
দেশে গম ও ভুট্টার উৎপাদন বাড়ানো ও গবেষণার জন্য ইনস্টিটিউট প্রতিষ্ঠার লক্ষ্যে আইন করার প্রস্তাব উঠেছে জাতীয় সংসদে। আজ বৃহস্পতিবার কৃষিমন্ত্রী মতিয়া চৌধুরী ‘বাংলাদেশ গম ও ভুট্টা গবেষণা ইনস্টিটিউট বিল-২০১৭’ সংসদে উত্থাপন করেন।
উপস্থাপনের পর বিলটি ১৫ কার্যদিবসের মধ্যে পরীক্ষা করে সংসদে প্রতিবেদন দেওয়ার জন্য কৃষি মন্ত্রণালয়-সম্পর্কিত সংসদীয় স্থায়ী কমিটিতে পাঠানো হয়।
বিলে বলা হয়েছে, ইনস্টিটিউটের প্রধান কার্যালয় হবে দিনাজপুরের সদর উপজেলার নশিপুরে। প্রস্তাবিত ইনস্টিটিউট গম ও ভুট্টার উন্নয়ন ও উৎপাদনসংক্রান্ত বিষয়ে নীতিমালা প্রণয়ন ও বাস্তবায়ন, গবেষণা, জার্ম প্লাজম সংগ্রহ ও সংরক্ষণের সুযোগ সৃষ্টি, কৃষকদের প্রশিক্ষণ, প্রকল্প গ্রহণ এবং স্নাতকোত্তর গবেষণার ব্যবস্থা করবে। সরকার-নিযুক্ত একজন মহাপরিচালক ইনস্টিটিউটের বোর্ডের চেয়ারম্যান হবেন। বোর্ড ১১ সদস্যের হবে। প্রস্তাবিত আইন কার্যকর হলে কৃষি গবেষণা ইনস্টিটিউটের গম গবেষণাকেন্দ্র এবং ভুট্টা শাখা বিলোপ হবে।
বিলের উদ্দেশ্য ও কারণ সম্পর্কে কৃষিমন্ত্রী বলেন, বাংলাদেশে দানাদার খাদ্যশস্য হিসেবে ধানের পরই গম ও ভুট্টার স্থান। দেশের জনসাধারণ খাদ্য চাহিদা এবং পোলট্রিশিল্পসহ পশুখাদ্যের চাহিদা মেটানোর জন্য গম ও ভুট্টার গুরুত্ব অপরিসীম। বাংলাদেশে প্রতিবছর গম ও ভুট্টার চাষ সম্প্রসারণ হচ্ছে। গম ও ভুট্টার ফলন বাড়ানোর জন্য গবেষণার নিমিত্তে ইনস্টিটিউট স্থাপন করা প্রয়োজন।
