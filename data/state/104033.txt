
যশোর, বাগেরহাট ও গাজীপুরে পৃথক দুর্ঘটনায় নিহত হয়েছেন চারজন। আজ শুক্রবার সকালের দিকে এসব দুর্ঘটনায় যশোরের বাঘারপাড়া উপজেলায় দুজন, বাগেরহাটের মোরেলগঞ্জ উপজেলায় একজন ও গাজীপুরের টঙ্গী উপজেলায় একজন নিহত হয়েছেন।
আমাদের প্রতিনিধিদের পাঠানো খবর:
যশোর: বাঘারপাড়া থানার পরিদর্শক (তদন্ত) শেখ ওহিদুজ্জামান বলেন, বাঘারপাড়া উপজেলার ছাতিয়ানতলা এলাকায় ভোরে ট্রাক ও প্রাইভেট কারের মুখোমুখি সংঘর্ষে প্রাইভেট কারে থাকা দুজন নিহত হয়েছেন। এ সময় আহত হয়েছেন প্রাইভেট কারে থাকা আরও দুজন।
নিহত ব্যক্তিরা হলেন যশোর সদর উপজেলার শেখহাটি জামরুলতলা এলাকার আবু জাফর যশোরী (৩৩), একই উপজেলার নূরপুর ডাকাতিয়া এলাকার বোরহান উদ্দিন আহমেদ (৩২)। আহত ব্যক্তিরা হলেন যশোরের অভয়নগর উপজেলার রাজঘাট এলাকার তবিবুর রহমান ওরফে তামিম (১৮) এবং মাগুরার শালিখা উপজেলার শতপাড়া গ্রামের আবুজার হোসেন (১৭)।
বাগেরহাট: মোরেলগঞ্জ থানার উপপরিদর্শক (এসআই) মো. ফারুক হোসেন বলেন, বাগেরহাটের মোরেলগঞ্জ উপজেলার বলভদ্রপুর এলাকায় বাগেরহাট-পিরোজপুর সড়কে দাঁড়িয়ে থাকা ট্রাকের সঙ্গে ধাক্কা লেগে পিকআপ চালকের এক সহকারীর মৃত্যু হয়েছে। তাঁর নাম মনির মল্লিক (২৬)।
গাজীপুর: গাজীপুরের টঙ্গীর নিমতলী এলাকায় ঢাকা-ভৈরব রেললাইনে ট্রেন থেকে পড়ে এক যুবক মারা গেছেন। তাঁর পরিচয় জানা যায়নি। বয়স আনুমানিক ৩৫ বছর। টঙ্গী সরকারি হাসপাতালের আবাসিক চিকিৎসক (আরএমও) মো. পারভেজ হোসেন জানান, এলাকাবাসী ওই যুবককে সকাল সাড়ে আটটার দিকে মৃত অবস্থায় হাসপাতালে নিয়ে আসেন। টঙ্গী রেলওয়ে পুলিশ ফাঁড়ির ইনচার্জ (এসআই) সাইফুল ইসলাম জানান, যুবকের লাশ উদ্ধার করে ময়নাতদন্তের জন্য ঢাকা মেডিকেল কলেজ হাসপাতালে পাঠানো হয়েছে।
 
