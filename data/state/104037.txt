
প্রধানমন্ত্রীর বিশেষ দূত ও জাতীয় পার্টির চেয়ারম্যান এইচ এম এরশাদ বলেছেন, জাতীয় পার্টির যেসব সাংসদ মন্ত্রিসভায় আছেন, তাঁদের পদত্যাগের বিষয়টি নিয়ে দলের মধ্যে আলোচনা চলছে।আজ বুধবার দুপুরে রংপুরের পল্লি নিবাস বাসভবনে সাংবাদিকদের সঙ্গে মতবিনিময়কালে এরশাদ এ কথা বলেন। তিন দিনের সফরে আজ বুধবার রংপুর যান এইচ এম এরশাদ। জেলা কমিটির সাধারণ সম্পাদক মোস্তাফিজার রহমান প্রথম আলোকে এ তথ্য জানিয়েছেন।মতবিনিময়কালে পিএসসি (প্রাথমিক সমাপনী) পরীক্ষায় প্রশ্নপত্র ফাঁসের ঘটনায় তীব্র ক্ষোভ প্রকাশ করে এরশাদ বলেন, ‘প্রাইমারি পরীক্ষায় প্রশ্নপত্র ফাঁস হয়, তাহলে আমরা ছোট ছোট বাচ্চাদের কোথায় নিয়ে যাচ্ছি? দেশ কোথায় যাচ্ছে? এটা দেশাবাসীর কাছে “বার্নিং”প্রশ্ন হয়ে দেখা দিয়েছে।’ তিনি আরও বলেন, ছাত্রলীগ-যুবলীগ নিজেদের মধ্যে মারামারি খুনোখুনি করছে। এসব প্রতিরোধে সরকারের কোনো পদক্ষেপ লক্ষ করা যাচ্ছে না।আইনশৃঙ্খলা পরিস্থিতির অবনতি ঘটেছে উল্লেখ করে এরশাদ বলেন, দেশের মানুষ শান্তিতে নাই। চরম নিরাপত্তাহীনতায় ভুগছে। এ কারণে দেশের জনগণ পরিবর্তন চায়, আওয়ামী লীগ আর বিএনপিকে ক্ষমতায় দেখতে চায় না। জনগণ বুঝতে পেরেছে জাতীয় পার্টি ক্ষমতায় আসলে দেশের মানুষ শান্তিতে বাস করতে পারবে।
রংপুরে জাতীয় পার্টির কোনো কোন্দল নেই—এমন দাবি করে দলটির চেয়ারম্যান বলেন, আগামী নির্বাচনে সব আসনে তাঁর দলের প্রার্থীরা জয়ী হবে।
