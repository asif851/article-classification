
ছাত্রলীগকে বিএনপির চেয়ারপারসন খালেদা জিয়া ও দলের সিনিয়র ভাইস চেয়ারম্যান তারেক রহমান সম্পর্কে সব ‘কুরুচিপূর্ণ’ বক্তব্য প্রত্যাহার এবং নিঃশর্ত ক্ষমা চাইতে বলেছে ছাত্রদল। নইলে রাজপথে ‘গণধোলাই’ দিয়ে ছাত্রলীগকে রাজনৈতিক শিষ্টাচার শেখানোর হুমকি দিয়েছে ছাত্রসংগঠনটি।
আজ সোমবার বিকেলে রাজধানীর নয়াপল্টনে এক সংবাদ সম্মেলনে জাতীয়তাবাদী ছাত্রদলের সাধারণ সম্পাদক আকরামুল হাসান এ হুমকি দেন। ছাত্রলীগের ‘অশ্লীল’ বক্তব্য এবং গাজীপুরে খালেদা জিয়ার জনসভা প্রতিহতের ঘোষণার প্রতিবাদে ছাত্রদল এ সংবাদ সম্মেলন করে।
সংবাদ সম্মেলনে লিখিত বক্তব্য পড়েন আকরামুল হাসান। তিনি বলেন, গাজীপুরে নির্দিষ্ট তারিখে নির্ধারিত জায়গায়ই খালেদা জিয়ার জনসভা হবে। এর জন্য যে ভাষায় কথা বলা দরকার, যে পদ্ধতিতে কাজ করার দরকার, তা করতে ছাত্রদল বদ্ধপরিকর।
আকরামুল হাসান দাবি করেন, তারেক রহমান ইতিহাসের ‘সত্য’ তুলে ধরায় আওয়ামী লীগ ও ছাত্রলীগের গায়ে জ্বালা শুরু হয়েছে। অথচ এ কথাগুলো তারেক রহমানের নিজের বক্তব্য নয়। মুক্তিযুদ্ধ নিয়ে বিভিন্ন লেখক ও গবেষকদের গবেষণা থেকে এসব সত্য বেরিয়ে এসেছে। সম্প্রতি মুক্তিযুদ্ধের উপসেনাপ্রধান এ কে খন্দকার ও তাজউদ্দীন আহমদের মেয়ে শারমিন আহমদসহ অনেক লেখকের গবেষণায়ও এর প্রতিধ্বনি পাওয়া যায়।
ছাত্রদলের সাধারণ সম্পাদক সারা দেশে শিক্ষাপ্রতিষ্ঠানে অরাজক পরিস্থিতির জন্য ছাত্রলীগকে দায়ী করেন। তিনি বলেন, ছাত্রলীগের সন্ত্রাস, চাঁদাবাজি, অপহরণ ও খুনের ঘটনায় শিক্ষাপ্রতিষ্ঠানগুলো এখন মৃত্যুপুরীতে পরিণত হয়েছে। গত এক বছরে তাদের অভ্যন্তরীণ কোন্দলে ৫০ জন ছাত্র নিহত হয়েছেন।
সংবাদ সম্মেলনে সাংবাদিকদের বিভিন্ন প্রশ্নের উত্তর দেন ছাত্রদলের সভাপতি রাজিব আহসান। এ সময় আরও উপস্থিত ছিলেন ছাত্রদলের সহসভাপতি মামুনুর রশীদ, সাংগঠনিক সম্পাদক ইসহাক সরকার, যুগ্ম সাধারণ সম্পাদক আসাদুজ্জামান, এজমল হোসেন প্রমুখ।
