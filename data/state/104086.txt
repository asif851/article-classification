
বেসামরিক বিমান চলাচল ও পর্যটনমন্ত্রী রাশেদ খান মেনন বলেছেন, রোহিঙ্গাদের কারণে বাংলাদেশের পর্যটন খাতে কিছু সমস্যা দেখা দিয়েছে। পাহাড় ও বন ক্ষতিগ্রস্ত হচ্ছে। ফলে প্রাকৃতিক সৌন্দর্য নষ্ট হচ্ছে। তিনি আজ শনিবার সাতক্ষীরা সার্কিট হাউসে সাংবাদিকদের সঙ্গে আলাপকালে বিভিন্ন প্রশ্নের জবাবে এসব কথা বলেন।
মন্ত্রী বলেন, কক্সবাজারের সেন্টমার্টিনে ১ অক্টোবর থেকে পর্যটন মৌসুম শুরু হওয়ার কথা থাকলেও তা হয়নি। চর জেগে যাওয়ায় নাফ নদী দিয়ে চলাচল করতে হবে। আর তা হবে অনেকটাই ঝুঁকিপূর্ণ। তবে রোহিঙ্গাদের কারণে পর্যটন শিল্পে এখন পর্যন্ত কোনো বিঘ্ন দেখা দেয়নি বলে তিনি উল্লেখ করেন।
রাশেদ খান মেনন বলেন, মিয়ানমারে জাতিগত নির্যাতন ও গণহত্যার শিকার রোহিঙ্গাদের মানবিক কারণে আশ্রয় দিয়েছে বাংলাদেশ। তাদের আশ্রয় না দিলে তা হতো অমানবিক—উল্লেখ করে তিনি বলেন, তাদের আশ্রয় দেওয়ায় স্থানীয়ভাবে কিছু অভিঘাত আসবে। এরই মধ্যে উখিয়া ও টেকনাফ এলাকার জনসংখ্যার চেয়ে রোহিঙ্গাদের সংখ্যা বেশি হয়ে দাঁড়িয়েছে।
রাশেদ খান মেনন বলেন, বিএনপি যে সহায়ক সরকারের কথা বলছে তার কোনো অস্তিত্ব নেই সংবিধানে। সংবিধান অনুযায়ীই একাদশ সংসদ নির্বাচন হবে উল্লেখ করে তিনি বলেন, বর্তমানে যে সরকার রয়েছে সেই সরকারই সহায়ক সরকার হিসেবে কাজ করবে।
বিএনপির চেয়ারপারসন খালেদা জিয়া তাঁর মামলার রায় তড়িঘড়ি করে দেওয়ার যে অভিযোগ তুলেছেন তা খণ্ডন করে রাশেদ খান মেনন বলেন, তিনি ৫৪ বার তাঁর মামলা স্থগিত করার সুযোগ পেয়েছেন। এমনকি আট মাস মামলা আটকে রেখেছেন। প্রতিটি মামলার ধার্য দিনের মধ্যে সাত দিন সময়ও পাচ্ছেন তিনি। সুতরাং তড়িঘড়ি করে তাঁর মামলার রায় ঘোষণার যে অভিযোগ তিনি তুলেছেন, তা যথার্থ নয়।
বিকেলে ওয়ার্কার্স পার্টির প্রধান রাশেদ খান মেননের অক্টোবর বিপ্লবের শতবর্ষ উপলক্ষে সাতক্ষীরা শিল্পকলা একাডেমি মিলনায়তনে আয়োজিত আলোচনা সভায় যোগ দেওয়ার কথা রয়েছে।
