
রাজধানীর সদরঘাট টার্মিনাল এলাকায় যাত্রীবাহী দুটি লঞ্চের চাপায় একটি খেয়া নৌকাডুবিতে ইব্রাহিম নামের এক হকার নিখোঁজ হয়েছেন। তাঁকে উদ্ধারের চেষ্টা করছে ফায়ার সার্ভিসের ডুবুরি দল। দুর্ঘটনাটি ঘটেছে আজ মঙ্গলবার বেলা ১টার দিকে।
নৌ নিরাপত্তা ও ট্রাফিক বিভাগের সহকারী পরিচালক মো. শামসুল আরেফিন প্রথম আলোকে বলেন, এমভি কর্ণফুলী ও এমভি দীঘল নামের দুটি লঞ্চ ঘাটে পাশাপাশি নোঙর করার সময় চাপা খেয়ে ডুবে যায় পন্টুনের সঙ্গে বেঁধে রাখা খেয়া নৌকাটি। মাঝি সাঁতরে তীরে উঠতে পারলেও নিখোঁজ হন হকার ইব্রাহিম। ওই নৌকায় থেকে লঞ্চের যাত্রীদের কাছে বিস্কুট বিক্রি করছিলেন তিনি।নৌ পুলিশের অতিরিক্ত পুলিশ সুপার মো. মোখলেসুর রহমান বলেন, খেয়া নৌকা দিয়ে লঞ্চে যাত্রী উঠানামা নিষিদ্ধ করা হয়েছে। কিন্তু কেউ কেউ অতি উৎসাহে আইন ভাঙার অপচেষ্টা করে থাকেন। তবে এ ব্যাপারে পুলিশ তৎপর রয়েছে বলে দাবি করেন তিনি।
