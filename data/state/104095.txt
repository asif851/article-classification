
প্রধানমন্ত্রীর কার্যালয়ের সশস্ত্র বাহিনী বিভাগের সহযোগিতায় ঢাকায় ভারতীয় হাইকমিশন কর্মরত ও অবসরপ্রাপ্ত সশস্ত্র বাহিনীর সদস্যদের পরিবারের সদস্যদের জন্য এক ভিসা ক্যাম্পের আয়োজন করেছে। গতকাল শনিবার ঢাকা সেনানিবাসের সেনা মালঞ্চে দিনব্যাপী ওই ভিসা ক্যাম্পের আয়োজন করা হয়।
আন্তঃবাহিনী জনসংযোগ পরিদপ্তর (আইএসপিআর) ও ঢাকায় ভারতীয় হাইকমিশন গতকাল আলাদা আলাদা বিজ্ঞপ্তিতে এ খবর জানায়।
বিজ্ঞপ্তিতে বলা হয়েছে, যৌথভাবে ভিসা ক্যাম্পটির উদ্বোধন করেন বাংলাদেশে নিযুক্ত ভারতের হাইকমিশনার হর্ষবর্ধন শ্রিংলা ও সশস্ত্র বাহিনী বিভাগের প্রিন্সিপাল স্টাফ অফিসার লেফটেন্যান্ট জেনারেল মাহফুজুর রহমান।
ভারতীয় হাইকমিশন চলতি মাসগুলোতে ভারতীয় ভিসা প্রাপ্তি প্রক্রিয়াকে গতিশীল ও সহজ করতে অনেক পদক্ষেপ নিয়েছে। ঈদের ছুটির আগে গত জুনে আয়োজিত একটি ভিসা ক্যাম্পের মাধ্যমে ৫৫ হাজারের বেশি বাংলাদেশি নাগরিককে পর্যটক ভিসা দেওয়া হয়েছে। ছাত্রছাত্রীদের জন্য আয়োজিত একই ধরনের আরেকটি ক্যাম্পের আয়োজন করা হয়, যেখানে অংশ নেয় দুই হাজারের বেশি শিক্ষার্থী।
ভারতীয় ভিসা প্রক্রিয়াকে সহজতর করতে সরাসরি ট্যুরিস্ট ভিসা স্কিমের আওতায় যে কেউ তাঁদের নিশ্চিত বিমান/সড়ক/রেল টিকিটসহ কোনো অ্যাপয়েন্টমেন্ট ছাড়াই ভারতীয় ভিসা অ্যাপ্লিকেশন সেন্টারে (আইভিএসি) ৯টি শাখাতেই তাঁদের ভিসার আবেদনপত্র জমা দিতে পারেন। বয়স্ক নাগরিক ও অপ্রাপ্তবয়স্কদের ক্ষেত্রে অ্যাপয়েন্টমেন্ট বাতিল করা হয়েছে। ৬৫ বছরের বেশি বয়স্কদের জন্য পাঁচ বছর মেয়াদি ভিসা প্রাপ্তির ব্যবস্থা করা হয়েছে। নারীদের ক্ষেত্রে প্রবেশাধিকার দেওয়া হয়েছে এবং নারী আবেদনকারী ও তাঁদের নিকটাত্মীয়দের জন্য আইভিএসির মিরপুর শাখা শনিবার বিশেষভাবে খোলা রাখা হয়। কূটনীতিক ও কর্মকর্তাদের পরিবারের     নির্ভরশীল সদস্যরা তাঁদের ট্যুরিস্ট ভিসার আবেদনপত্র সরাসরি আইভিএসির উত্তরা শাখায় জমা দিতে পারেন। এসব পদক্ষেপের লক্ষ্য হচ্ছে ভারত ও বাংলাদেশের মধ্যে মানুষে-মানুষে মৈত্রীর বন্ধন দৃঢ় করা।
 
