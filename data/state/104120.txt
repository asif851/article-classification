
সুনামগঞ্জের ধরমপাশা উপজেলার মধ্যনগর বালিকা উচ্চবিদ্যালয়ের নবম শ্রেণির এক ছাত্রীর (১৪) বাল্যবিবাহ তার সহপাঠীরা বন্ধ করতে সহায়তা করেছে। এ বিয়ে বন্ধ করে সাহসের পরিচয় দেওয়ায় ওই শিক্ষার্থীদের উপজেলা প্রশাসনের পক্ষ থেকে সম্মাননা দেওয়ার আশ্বাস দিয়েছেন ভারপ্রাপ্ত উপজেলা নির্বাহী কর্মকর্তা (ইউএনও)।গতকাল সোমবার দুপুর সোয়া ১২টার দিকে মধ্যনগর ইউনিয়ন পরিষদের (ইউপি) চেয়ারম্যান প্রবীর বিজয় তালুকদারকে সঙ্গে নিয়ে ভারপ্রাপ্ত ইউএনওর দায়িত্বে থাকা উপজেলা সহকারী কমিশনার (ভূমি) মো. ইয়াসিন কবীর বিদ্যালয়টি পরিদর্শনে যান।  এলাকাবাসী সূত্রে জানা গেছে, ওই ছাত্রীর সঙ্গে নেত্রকোনা সদর উপজেলার ঠাকুরাকোনা এলাকার এক যুবকের গতকাল সন্ধ্যায় বিয়ে হওয়ার কথা ছিল। খবরটি জানতে পেরে তার সহপাঠীরা প্রধান শিক্ষককে বিষয়টি জানায়। ওই বিদ্যালয়ের নবম শ্রেণির ২৫-৩০ জন শিক্ষার্থী গত রোববার বেলা আড়াইটার দিকে বিষয়টি মধ্যনগর ইউপির চেয়ারম্যানকে জানায়। চেয়ারম্যান এ বিয়ে বন্ধের আশ্বাস দিলে তারা সহপাঠীর বাড়িতে গিয়ে তার মা-বাবাকেও একই অনুরোধ করে। এ নিয়ে গতকাল প্রথম আলোতে ‘বাল্যবিবাহ ঠেকাতে এগিয়ে এল সহপাঠীরা’ শিরোনামে প্রতিবেদন প্রকাশিত হয়। ভারপ্রাপ্ত ইউএনও বলেন, বাল্যবিবাহ প্রতিরোধের এক উজ্জ্বল দৃষ্টান্ত স্থাপন করেছে এসব শিক্ষার্থী। তাই তাদের উপজেলা প্রশাসনের পক্ষ থেকে সম্মাননা দেওয়া হবে।
