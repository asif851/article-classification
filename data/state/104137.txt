
রাজধানীর মিরপুর এলাকা থেকে গতকাল বুধবার রাতে দুটি বিদেশি পিস্তল, সাতটি গুলি ও ২৪ টন রডসহ একটি ট্রাক উদ্ধার করেছেন মহানগর পুলিশের গোয়েন্দা শাখার (ডিবি) সদস্যরা।
এর সঙ্গে জড়িত থাকার অভিযোগে ছয়জনকে গ্রেপ্তার করা হয়েছে। এঁরা হলেন সবুজ মিয়া, রহিজ মিয়া, তাজুল ইসলাম, সাইফুল ইসলাম, মো. ইকবাল হোসেন ও মো. ওসমান আলী।
ডিবির অতিরিক্ত উপকমিশনার (এডিসি) মশিউর রহমানের নেতৃত্বে একটি দল তাঁদের গ্রেপ্তার করেছে। তিনি জানান, গতকাল সন্ধ্যায় পল্লবীর বাউনিয়া বেড়িবাঁধ এলাকায় ডাকাতির প্রস্তুতিকালে দুটি পিস্তল ও সাতটি গুলিসহ সবুজ ও রহিজকে গ্রেপ্তার করা হয়।
মশিউর রহমানের ভাষ্য, গত ২১ জুন মিরপুর দারুস সালাম এলাকায় রডভর্তি ট্রাক ডাকাতি করে চালক ও তাঁর সহযোগীকে হাত-পা ও মুখ বেঁধে হত্যা করে সাভারের একটি নদীতে ফেলে দেওয়া হয়। এর আগে গত ৪ মার্চ শাহবাগে প্রায় ২৫ টন রডবোঝাই আরও একটি ট্রাক ডাকাতি করে এর চালক ও সহযোগীকে হত্যা করেন সবুজ ও রহিজসহ কয়েকজন। ট্রাকটির রড তাঁরা মিরপুরের মা ট্রেডিং নামের একটি দোকানে বিক্রি করেন। পরে ট্রাকটিকে গাজীপুরে ফেলে রাখা হয়।
এডিসি মশিউর জানান, রহিজ ও সবুজের দেওয়া তথ্য অনুযায়ী গতকাল রাত ১২টার দিকে মিরপুর ১ নম্বর সনি সিনেমা হলের পাশে মা ট্রেডিং করপোরেশন থেকে ডাকাতি হওয়া ২৪ টন রডসহ ইকবাল হোসেন, ওসমান আলী, তাজুল ইসলাম, সাইফুল ইসলাম নামের আরও চারজনকে গ্রেপ্তার করা হয়। গ্রেপ্তার এই চারজনের দেওয়া তথ্য অনুযায়ী গাজীপুর থেকে পরিত্যক্ত অবস্থায় ট্রাকটি উদ্ধার করা হয়।
