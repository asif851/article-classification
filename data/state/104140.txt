
বাংলাদেশ আওয়ামী লীগের সভাপতিমণ্ডলীর সদস্য সাংসদ আবদুর রাজ্জাক বলেছেন, তারেক জিয়ার সঙ্গে আগামী নির্বাচন বানচালের সলাপরামর্শ করার জন্য বিদেশে গেছেন বিএনপি চেয়ারপারসন বেগম খালেদা জিয়া। তাঁরা মা-ছেলে মিলে গত নির্বাচন-পূর্ববর্তী জ্বালাও-পোড়াও কর্মসূচির থেকেও ভয়ংকর নাশকতা করার পরিকল্পনা করছেন।
আজ শনিবার দুপুরে টাঙ্গাইল জেলা কৃষক লীগের ত্রিবার্ষিক সম্মেলনে প্রধান অতিথির বক্তব্যে এ কথা বলেন।আবদুর রাজ্জাক বলেন, যথাসময়ে স্বাধীন নির্বাচন কমিশনের অধীনে নির্বাচন হবে। যারা আগামী নির্বাচন বানচাল করতে চায়, তাদের প্রতিহত করতে কৃষক লীগ নেতা-কর্মীসহ সবাইকে সজাগ থাকার আহ্বান জানান তিনি। বিএনপি-জামায়াতের সন্ত্রাসী, জঙ্গিবাদ ও নাশকতার পরিকল্পনার মোকাবিলা করার জন্য কৃষক লীগ নেতাদের নির্দেশ দেন।টাঙ্গাইল শহীদ স্মৃতি পৌর উদ্যানে অনুষ্ঠিত ত্রিবার্ষিক সম্মেলনে সভাপতিত্ব করেন জেলা কৃষক লীগের সভাপতি জহিরুল ইসলাম। এ সময় অন্যদের মধ্যে বক্তব্য দেন সাংসদ মনোয়ারা বেগম, কেন্দ্রীয় কৃষক লীগের সভাপতি মোতাহার হোসেন মোল্লা, সাধারণ সম্পাদক খন্দকার শামসুল হক রেজা, কেন্দ্রীয় আওয়ামী লীগের শিক্ষা ও মানবসম্পদ সম্পাদক শামসুর নাহার প্রমুখ।পরে জহিরুল ইসলামকে সভাপতি ও মো. শামস উদ্দিনকে সাধারণ সম্পাদক করে জেলা কৃষক লীগের নতুন কমিটি ঘোষণা করা হয়।
