
নেত্রকোনার বারহাট্টা উপজেলার সাহতা গ্রামে জমিসংক্রান্ত বিরোধের জের ধরে প্রতিপক্ষের লাঠির আঘাতে এক কৃষক মারা গেছেন। নিহত ওই কৃষকের নাম মো. সেকুন মিয়া (৪৯)। ঘটনাটি আজ বৃহস্পতিবার রাত আটটার দিকে ঘটেছে।
এলাকার কয়েকজন বাসিন্দা ও পুলিশ সূত্রে জানা গেছে, বারহাট্টা উপজেলার সাহতা গ্রামের মৃত সাহেদ মিয়ার ছেলে সেকুন মিয়ার সঙ্গে একই গ্রামের জহির উদ্দিনের ছেলে নিজাম উদ্দিনের জমিসংক্রান্ত বিষয় নিয়ে বেশ কিছুদিন ধরে বিরোধ চলছিল। এ নিয়ে উভয়ের মধ্যে প্রায়ই ঝগড়া হতো। আজ সন্ধ্যায় নিজামের বাড়ির সামনে তাঁদের মধ্যে কথা-কাটাকাটি শুরু হয়। একপর্যায়ে নিজাম উদ্দিন লাঠি দিয়ে সেকুন মিয়ার মাথায় আঘাত করেন। এতে তিনি গুরুতর আহত হন। স্থানীয় লোকজন তাঁকে উদ্ধার করে নেত্রকোনা আধুনিক সদর হাসপাতালে নিয়ে আসেন। পরে ওই হাসপাতাল থেকে রাত আটটার দিকে ময়মনসিংহ মেডিকেল কলেজ হাসপাতালে নিয়ে গেলে কর্তব্যরত চিকিৎসক সেকুনকে মৃত ঘোষণা করেন। এ ঘটনার পর থেকে নিজাম উদ্দিন পলাতক রয়েছেন।
বারহাট্টা থানার ভারপ্রাপ্ত কর্মকর্তা (ওসি) মো. সালেমুজ্জামান মৃত্যুর বিষয়টি নিশ্চিত করে প্রথম আলোকে বলেন, নিজামকে আটকের জন্য ঘটনাস্থলে পুলিশ পাঠানো হয়েছে।
