
রাজধানীর তিতুমীর কলেজে ছাত্রলীগের দুই পক্ষের মধ্যে সংঘর্ষে অন্তত সাতজন আহত হয়েছেন। আহত শিক্ষার্থীদের ঢাকা মেডিকেল কলেজ হাসপাতালের জরুরি বিভাগে চিকিৎসা দেওয়া হয়েছে। তবে কাউকে হাসপাতালে ভর্তি করা হয়নি।প্রত্যক্ষদর্শী ও পুলিশ জানিয়েছে, বেলা সাড়ে ১২টার দিকে কলেজের তথ্যকেন্দ্রের সামনে সংঘর্ষ শুরু। একপর্যায়ে দুই পক্ষের নেতা-কর্মীদের মধ্যে পাল্টাপাল্টি ধাওয়া চলে। তথ্যকেন্দ্রের সামনে সংঘর্ষে মূলত সাতজন আহত হন। আহতরা হলেন সুমন (২৬), বিল্লাল হোসেন (২২), জয় (২০), আবুবকর (২২), সালাউদ্দিন (২০), আজিজ (২৫) ও মোস্তফা (২৫)। এদের সবার বাড়ি ব্রাহ্মণবাড়িয়া জেলায়। তাঁরা সবাই তিতুমীর কলেজের ছাত্র।পুলিশ বলেছে, তিতুমীর কলেজে ছাত্রলীগের গোপালগঞ্জ ও ব্রাহ্মণবাড়িয়া গ্রুপের মধ্যে সংঘর্ষ হয়েছে। আর আহতরা বলেছেন, তিন দিন আগে গোপালগঞ্জের একজন ছাত্রলীগ কর্মীর হামলার জের ধরে আজ তাদের ওপর হামলা চালানো হয়েছে।
