
‘কাঠগড়ায় কাঁদলেন মুজাহিদ’ শীর্ষক প্রতিবেদনের প্রতিবাদ পাঠিয়েছে মুজাহিদের ছেলে, আলী আহমদ মাবরুর। আজ এক বিবৃতিতে তিনি এ প্রতিবাদ পাঠান। বিবৃতিতে তিনি দাবি করেছেন, ‘... (আজ মুজাহিদের পক্ষে যুক্তি উপস্থাপনকালে) আসামির কাঠগড়ায় মুজাহিদ তাঁর রাষ্ট্রীয় দায়িত্ব পালনকালীন স্মৃতিময় মুহূর্তগুলো স্মরণ করে আবেগ আপ্লুত হন এবং তাঁর চোখে পানি এসে যায়।’
ওই বিবৃতিতে বলা হয়, রাজনৈতিক প্রতিহিংসার শিকার আসামির কাঠগড়ায় আবেগ আপ্লুত হওয়ার ঘটনাকে ভিন্নভাবে জনগণের সামনে পেশ করা হয়েছে।
প্রতিবেদকের বক্তব্য: ‘প্রথম আলো’র অনলাইন মাধ্যমে প্রকাশিত প্রতিবেদনে লেখা হয়েছে, ‘মুজাহিদ যুক্তি উপস্থাপনের একপর্যায়ে কেঁদে ফেলেন।’ ‘চোখে পানি এসে যায়’—বিবৃতিতে এটা বলা হয়েছে। এতে প্রকারান্তরে প্রতিবেদনের বক্তব্যের সত্যতা সমর্থন করা হয়েছে।
