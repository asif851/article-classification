
আওয়ামী লীগের সাধারণ সম্পাদক ওবায়দুল কাদের বলেছেন, বিএনপি সভা-সমাবেশের অনুমোদন পায়নি, এটা ঢাকা মেট্রোপলিটন পুলিশ (ডিএমপি) ভালো জানে। তারা হয়তো নিরাপত্তার ক্ষেত্রে এমন কোনো গোয়েন্দা তথ্য পেয়েছে, যার জন্য বিএনপি সমাবেশের অনুমোদন পায়নি বলে মন্তব্য করেন তিনি।
১০ জানুয়ারি বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস উপলক্ষে আগামীকাল মঙ্গলবার আওয়ামী লীগ রাজধানীর শহীদ সোহরাওয়ার্দী উদ্যানে সমাবেশ করবে। ওই সমাবেশের প্রস্তুতি পরিদর্শনে এসে আজ সোমবার সাংবাদিকদের এসব কথা বলেন ওবায়দুল কাদের।
বিএনপির সমাবেশের অনুমতি পাওয়া না পাওয়া আওয়ামী লীগের ব্যাপার নয় উল্লেখ করে ওবায়দুল কাদের বলেন, এই অনুমোদনটা আওয়ামী লীগের ব্যাপার নয়, এটা ডিএমপির ব্যাপার। আর আমি এখানে মন্ত্রী হিসেবে নয় আওয়ামী লীগের সাধারণ সম্পাদক হিসেবে কথা বলছি।  সড়ক পরিবহন ও সেতুমন্ত্রী বলেন, আগামীকাল প্রধানমন্ত্রী ও আওয়ামী লীগের সভানেত্রী শেখ হাসিনা উগ্রবাদ ও সাম্প্রদায়িকতার বিরুদ্ধে দেশবাসীকে ঐক্যবদ্ধ হওয়ার আহ্বান জানাবেন। তিনি বলেন, কাল মানুষের উপস্থিতি হবে অনেক। এই সমাবেশ জনসমুদ্রে পরিণত হবে বলেও আশা প্রকাশ করেন তিনি।
এ সময় আওয়ামী লীগের যুগ্ম সাধারণ সম্পাদক মাহবুব উল আলম হানিফ, খাদ্যমন্ত্রী কামরুল ইসলাম, ঢাকা দক্ষিণের মেয়র সাঈদ খোকনসহ আওয়ামী লীগের নেতা-কর্মীরা সমাবেশ প্রস্তুতির কাজ পরিদর্শন করেন।
