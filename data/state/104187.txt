
চাঁদপুরের মতলব উত্তর উপজেলায় একটি উচ্চবিদ্যালয়ের ৪২ জন শিক্ষার্থী গণমনস্তাত্ত্বিক রোগে আক্রান্ত হওয়ার খবর পাওয়া গেছে। সোমবার সকাল ১০টায় ওই শিক্ষাপ্রতিষ্ঠানের মাঠে ও শ্রেণিকক্ষে এ ঘটনা ঘটে। এর মধ্যে তিনজনকে উন্নত চিকিৎসার জন্য ঢাকায় স্থানান্তর করা হয়েছে। 
শিক্ষাপ্রতিষ্ঠানটির নাম ধনাগোদা-তালতলী উচ্চবিদ্যালয়। এটি উপজেলার বাগানবাড়ি ইউনিয়নে অবস্থিত।
ওই বিদ্যালয়ের প্রধান শিক্ষক মো. ফারুকুল ইসলাম বলেন, সকাল ১০টায় তাঁর বিদ্যালয়ের মাঠে শিক্ষার্থীরা অ্যাসেম্বলিতে জাতীয় সংগীত পরিবেশন করছিল। হঠাৎ ষষ্ঠ শ্রেণির এক ছাত্রী নিচে পড়ে যায়। সঙ্গে সঙ্গে তাকে শ্রেণিকক্ষে নিয়ে প্রাথমিক চিকিৎসা দেওয়া হয়। এরপর ওই শ্রেণির আরও দুজন ছাত্রী শ্রেণিকক্ষে অসুস্থ হয়। বেলা ১১টার পর ষষ্ঠ থেকে দশম শ্রেণির আরও ৩৯ জন শিক্ষার্থী অসুস্থ হয়ে পড়ে। তাদের বমি বমি ভাব হয় এবং অনেকে অচেতন হয়েও পড়ে। এরপর বিদ্যালয়ের শিক্ষকেরা অসুস্থ ওই ৪২ শিক্ষার্থীকে উপজেলা স্বাস্থ্য কমপ্লেক্সে ভর্তি করেন।
বিদ্যালয়ের সপ্তম শ্রেণির শিক্ষার্থী আঁখি আক্তার বলে, ‘জাতীয় সংগীত পরিবেশনের সময় শ্বাসকষ্ট হতে থাকে। পরে মাথা ঘুরে নিচে পড়ে যাই। এরপর আর কিছুই মনে নেই।’
উপজেলা স্বাস্থ্য ও পরিবার পরিকল্পনা কর্মকর্তা শংকর কুমার সাহা বলেন, ওই শিক্ষার্থীদের চিকিৎসা দেওয়া হয়েছে। ৩৯ জন সুস্থ হয়ে বাড়ি ফিরে গেছে। এর মধ্যে আঁখি আক্তার, সুমাইয়া আক্তার ও আফরোজা আক্তার নামে তিন শিক্ষার্থীকে উন্নত চিকিৎসার জন্য ঢাকায় স্থানান্তর করা হয়েছে। তিনি আরও বলেন, এটি গণমনস্তাত্ত্বিক রোগ হিসেবে প্রাথমিকভাবে ধারণা করা হচ্ছে।
চাঁদপুরের সিভিল সার্জন মো. সফিকুল ইসলাম বলেন, তিনি ওই স্বাস্থ্য কমপ্লেক্সে গিয়ে শিক্ষার্থীদের চিকিৎসার খোঁজখবর নিয়েছেন। মনোগত আতঙ্ক থেকে এটা হয়েছে।
