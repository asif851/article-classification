
চট্টগ্রাম উত্তর জেলা আওয়ামী লীগের সদস্য ও উত্তর জেলা বাস মালিক সমিতির সাধারণ সম্পাদক মঞ্জুরুল আলম চৌধুরী মঞ্জুকে আটকের প্রতিবাদে হাটহাজারী বাসস্ট্যান্ড এলাকায় সড়ক অবরোধ করেছেন পরিবহনশ্রমিকেরা। ফলে আজ রোববার সকাল নয়টা থেকে চট্টগ্রামের সঙ্গে রাঙামাটি ও খাগড়াছড়ির সড়ক যোগাযোগ বন্ধ হয়ে পড়েছে। এর পাশাপাশি বন্ধ হয়েছে চট্টগ্রামের সঙ্গে হাটহাজারী, ফটিকছড়ি ও রাউজান উপজেলার সড়ক যোগাযোগ।
গতকাল শনিবার রাতে চট্টগ্রামের রেলওয়ে অফিসার্স ক্লাবে কথা-কাটাকাটির জের ধরে নিজের পিস্তল থেকে জয়নাল নামের একজনকে গুলি করেন মঞ্জুরুল আলম । গুলিটি জয়নালের পায়ে লাগে। তিনি ক্লাবের একজন সদস্য। এরপর কোতোয়ালি থানার পুলিশ ক্লাব থেকে মঞ্জুরুলকে আটক করে।
কোতোয়ালি থানার ভারপ্রাপ্ত কর্মকর্তা (ওসি) জসিমউদ্দীন বলেন, মঞ্জুরুল গতকাল রাত থেকে থানা হাজতেই আছেন। ভিকটিম কোনো অভিযোগ করলে সে অনুযায়ী ব্যবস্থা নেওয়া হবে।
এ ঘটনার প্রতিবাদে ও মঞ্জুরুল আলমের মুক্তির দাবিতে পরিবহনশ্রমিকেরা সকাল সাড়ে নয়টা থেকে হাটহাজারী বাসস্ট্যান্ড এলাকায় সড়ক অবরোধ করেছেন।
এ ছাড়া চট্টগ্রাম বিশ্ববিদ্যালয়ের এক নম্বর গেট, ইসলামিয়া হাট, মদনহাট, জামতল, তাড়িয়া, নয়াহাট এলাকায় পরিবহনশ্রমিকেরা রাস্তা অবরোধ করে অবস্থান নিয়েছেন। এ কারণে এসব এলাকার সঙ্গে চট্টগ্রামের যোগাযোগ বিচ্ছিন্ন আছে।
হাটহাজারী থানার ভারপ্রাপ্ত কর্মকর্তা (ওসি) বেলাল উদ্দীন জাহাঙ্গীর প্রথম আলোকে বলেন, গতকাল রাতের জের ধরে আজকের এই অবরোধ করেছেন পরিবহনশ্রমিকেরা। ঘটনার সুরাহা করার চেষ্টা চলছে।
