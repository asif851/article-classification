
ফারাজ আইয়াজ হোসেন এ বছরের মাদার তেরেসা মেমোরিয়াল ইন্টারন্যাশনাল পুরস্কার পাচ্ছেন। ১ জুলাই রাতে গুলশানে সন্ত্রাসী হামলায় নিহত সাহসী তরুণ ফারাজকে এই পুরস্কার দিচ্ছে ভারতের হারমনি ফাউন্ডেশন। সামাজিক ন্যায়বিচারের জন্য তাকে এই পুরস্কারের জন্য মনোনীত করা হয়েছে।আজ সোমবার হারমনি ফাউন্ডেশনের প্রেসিডেন্ট আব্রাহাম মাথাই এ কথা জানিয়েছেন।আব্রাহাম বলেন, ফারাজ হোসেনকে মাদার তেরেসা (মরণোত্তর) পুরস্কার দেওয়া হবে। গত ১-২ জুলাই রাতে ঢাকার একটি রেস্তোরাঁয় সন্ত্রাসীরা গুলি করে ফারাজকে হত্যা করে। ওই হামলায় ২৯ ব্যক্তি নিহত হন। আব্রাহাম মাথাই বলেন, ১ জুলাই ফারাজ হোসেন সাহসের সঙ্গে সন্ত্রাসীদের বিরুদ্ধে রুখে দাঁড়িয়েছিল। তাকে চলে যেতে বলা হয়েছিল। কিন্তু তিনি তার বিদেশি বন্ধুদের না নিয়ে ওই রেস্তোরাঁ থেকে বের হতে অস্বীকার করেন। এরপরই তাকেও হত্যা করা হয়। এ ঘটনা সবার সামনে ফারাজকে ‘নায়ক’রূপে তুলে ধরে।
ফারাজ হোসেনের মা-বাবার হাতে ২০ নভেম্বর মুম্বাইয়ে ওই পুরস্কার তুলে দেওয়া হবে। প্রথমবারের মতো এবারই মরণোত্তর অ্যাওয়ার্ড দেওয়া হচ্ছে। ২০০৫ সাল থেকে এ অ্যাওয়ার্ড দেওয়া হচ্ছে। এবারে ১২তম পুরস্কার দেওয়া হবে।
এর আগে মাদার তেরেসা পুরস্কার পাওয়া উল্লেখযোগ্য ব্যক্তি ও প্রতিষ্ঠান হলো ডক্টরস উইদাউট বর্ডার, তিব্বতের আধ্যাত্মিক নেতা দালাই লামা, পাকিস্তানের নারীশিক্ষা আন্দোলনের কর্মী নোবেলজয়ী মালালা ইউসুফজাই, মালয়েশিয়ার সাবেক প্রধানমন্ত্রী মাহাথির মোহাম্মদ, ব্যারনেস ক্যারোলাইন কক্স প্রমুখ।
এই পুরস্কারের সিদ্ধান্তকে সাধুবাদ জানিয়ে ফারাজের পরিবারের পক্ষ থেকে বলা হয়, ‘আমার সন্তানের পক্ষে এই পুরস্কার গ্রহণ আমার জন্য বিশাল সম্মান ও সৌভাগ্যের ব্যাপার। গভীর শোকে মুহ্যমান হওয়া সত্ত্বেও ফারাজের জন্য আমাদের হৃদয় গর্বে ভরে উঠেছে। সে ন্যায়ের পক্ষে দাঁড়িয়েছিল। এর জন্য সর্বোচ্চ ত্যাগ স্বীকার করেছে সে। প্রতিদিন আমরা আশা করি, যেন তাঁর আত্মত্যাগ বৃথা না যায়।’
আব্রাহাম মাথাই বলেন, ২০ বছর বয়সী ফারাজ এ পুরস্কারের জন্য ‘স্পষ্ট পছন্দ’ ছিলেন। বিশ্বে এ ধরনের বীরের প্রয়োজন রয়েছে। অপরের জন্য তার এই ত্যাগ এবং বন্ধুর জন্য জীবন উৎসর্গ করা সর্বোচ্চ পর্যায়ের ভালোবাসার প্রমাণ।
নোবেলজয়ী মাদার তেরেসার স্মরণে ২০০৫ সাল থেকে এই অ্যাওয়ার্ড দেওয়া হচ্ছে।
ফারাজ আইয়াজ হোসেন ১ জুলাই রাজধানীর গুলশানে হলি আর্টিজান বেকারি ও রেস্তোরাঁয় জঙ্গি হামলায় প্রাণ হারান। ফারাজ আইয়াজ হোসেন ট্রান্সকম গ্রুপের চেয়ারম্যান ও প্রধান নির্বাহী লতিফুর রহমান ও শাহনাজ রহমানের নাতি এবং সিমিন হোসেন ও ওয়াকার হোসেনের ছেলে। তিনি সেদিন বন্ধুদের সঙ্গে ওই রেস্তোরাঁয় গিয়েছিলেন।ফারাজ যুক্তরাষ্ট্রের আটলান্টার ইমোরি ইউনিভার্সিটির ছাত্র ছিলেন। ঢাকার স্যার জন উইলসন ও আমেরিকান ইন্টারন্যাশনাল স্কুলের প্রাক্তন শিক্ষার্থী তিনি। তাঁর জন্ম ১৯৯৬ সালের ১৫ এপ্রিল।
 
 
