
চাঁদপুর শহরের পদ্মা, মেঘনা ও ডাকাতিয়ার মিলনস্থল-সংলগ্ন বড়স্টেশন মোলহেড এলাকায় পর্যটনকেন্দ্র গড়ে তোলার সিদ্ধান্ত নেওয়া হয়েছে। গতকাল শুক্রবার বিকেলে চাঁদপুর জেলা প্রশাসন, জেলা পরিষদ ও পৌরসভা কর্তৃপক্ষ যৌথভাবে স্থানটি পরিদর্শন করে এই সিদ্ধান্ত নেয়।জেলা প্রশাসন সূত্রে জানা গেছে, এক মাসের মধ্যে বড়স্টেশন মোলহেড এলাকা থেকে সব অবৈধ স্থাপনা উচ্ছেদ করে সীমানাপ্রাচীর নির্মাণ করা হবে। এ ছাড়া পর্যটকদের জন্য সব ধরনের বিনোদনের ব্যবস্থা করা হবে।ওই এলাকা পরিদর্শনকালে চাঁদপুরের জেলা প্রশাসক মো. আবদুস সবুর মণ্ডল, জেলা পরিষদের চেয়ারম্যান ওচমান গনি পাটোয়ারী, চাঁদপুর পৌরসভার মেয়র নাছির উদ্দিন আহমেদসহ সরকারি বিভিন্ন দপ্তরের কর্মকর্তারা উপস্থিত ছিলেন।চাঁদপুরের অতিরিক্ত জেলা প্রশাসক মোহাম্মদ আবদুল হাই বলেন, ‘বড়স্টেশন মোলহেড এলাকা তিন নদীর মিলনস্থলে হলেও এটি রেলওয়ের সম্পত্তি। ইতিমধ্যে রেলের এই সম্পত্তি থেকে সব অবৈধ স্থাপনা উচ্ছেদ করে সেখানে পর্যটন স্পট গড়ে তোলার জন্য চিঠি এসেছে। চাঁদপুর পৌরসভার সহযোগিতায় এই পর্যটন স্পটকে নতুন করে পর্যটকদের জন্য সাজানো হবে।’
 
