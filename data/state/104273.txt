
মৌলভীবাজারের কুলাউড়া উপজেলায় জাল ভোট দেওয়ার সময় গতকাল শনিবার আব্বাছ আলী (২২) নামের এক তরুণকে ছয় মাসের কারাদণ্ড দিয়েছেন ভ্রাম্যমাণ আদালত। তাঁর বাড়ি উপজেলার টিলাগাঁও ইউনিয়নের পশ্চিম বাগরিহাল গ্রামে। পুলিশ সূত্রে জানা গেছে, আব্বাছ দুপুরে টিলাগাঁওয়ের পশ্চিম বাগরিহাল প্রাথমিক বিদ্যালয় কেন্দ্রে জাল ভোট দিতে যান। এ সময় নির্বাচনী দায়িত্বে থাকা মৌলভীবাজারের জ্যেষ্ঠ বিচারিক হাকিম মো. মঈন উদ্দিন চৌধুরী ভ্রাম্যমাণ আদালত পরিচালনা করে তাঁকে কারাদণ্ড দেন। বিষয়টির সত্যতা নিশ্চিত করে কুলাউড়া সার্কেলের সহকারী পুলিশ সুপার (এএসপি) জুনায়েদ আলম সরকার বলেন, দণ্ডপ্রাপ্ত আব্বাছকে মৌলভীবাজার কারাগারে পাঠানো হবে। 
