
তথ্য ও যোগাযোগ প্রযুক্তি আইনের ৫৭ ধারা বাতিলের চেয়ে অপপ্রয়োগ বন্ধ করা জরুরি বলে মন্তব্য করেছেন আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের।
খুলনার সাংবাদিক আবদুল লতিফের বিরুদ্ধে ৫৭ ধারায় মামলা ও গ্রেপ্তার প্রসঙ্গে তিনি বলেন, ‘তুচ্ছ কিছু ঘটল আর সাংবাদিকদের বিরুদ্ধে মামলা দিয়ে গ্রেপ্তার করা হলো, এটি ৫৭ ধারার অপপ্রয়োগ। এ ধারা বাতিলের চেয়ে এর অপপ্রয়োগ বন্ধ করা দরকার। এ জন্য তথ্যমন্ত্রীর হস্তক্ষেপ করা উচিত।’
আজ বুধবার আগারগাঁওয়ে মেট্রোরেলের নির্মাণকাজের উদ্বোধন শেষে সাংবাদিকদের প্রশ্নের জবাবে তিনি এসব কথা বলেন।
ওবায়দুল কাদের বলেন, ‘সাইবার ক্রাইম নিয়ন্ত্রণের জন্য ৫৭ ধারা করা হয়েছিল। কিন্তু তুচ্ছ কারণে এর অপপ্রয়োগ করা হচ্ছে কি না, সেটি খতিয়ে দেখতে হবে। খুলনায় যে ঘটনা ঘটেছে, তা দুঃখজনক।’
নির্বাচনে সেনাবাহিনী নিয়োগের বিষয়ে সেতুমন্ত্রী বলেন, ‘সংবিধানেই লেখা আছে সেনাবাহিনীকে কোথায়, কখন, কে ও কীভাবে ব্যবহার করা যাবে। তাদের ডেকে এনে অহেতুক বিতর্কের প্রয়োজন নেই। সময় আসলে তখনই এ বিষয়ে বলা যাবে। এই মুহূর্তে এই দাবি অবান্তর ও অযৌক্তিক।’
নির্বাচনে বিএনপির সেনা মোতায়েন চাওয়া প্রসঙ্গে তিনি বলেন, বিএনপি সংলাপে এসে তাদের প্রস্তাব উপস্থাপন করুক। আওয়ামী লীগও করবে।
