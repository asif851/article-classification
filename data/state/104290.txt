
আন্তর্জাতিক অপরাধ ট্রাইব্যুনালের দেওয়া রায় নিয়ে কোনো কথা বলবেন না বলে জানিয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। যুক্তরাজ্যে বাংলাদেশবিষয়ক একটি সেমিনারে অংশ নিয়ে গতকাল শুক্রবার সকালে দেশে ফিরে হজরত শাহজালাল আন্তর্জাতিক বিমানবন্দরে সাংবাদিকদের প্রশ্নের জবাবে তিনি এ কথা বলেন। সাংবাদিকেরা মানবতাবিরোধী অপরাধের দায়ে জামায়াতে ইসলামীর সাবেক আমির গোলাম আযম ও বর্তমান সেক্রেটারি জেনারেল আলী আহসান মোহাম্মাদ মুজাহিদের বিরুদ্ধে ট্রাইব্যুনালের দেওয়া রায়ের বিষয়ে প্রতিক্রিয়া জানতে চাইলে বিএনপির এই মুখপাত্র বলেন, ‘রায় নিয়ে আমি কোনো কথা বলব না।’ ট্রাইব্যুনাল মুক্তিযুদ্ধকালের মানবতাবিরোধী অপরাধের দায়ে গত সোমবার গোলাম আযমকে ৯০ বছরের কারাদণ্ডাদেশ ও বুধবার মুজাহিদকে মৃত্যুদণ্ডাদেশ দেন। সাংবাদিকদের প্রশ্নের জবাবে মির্জা ফখরুল বলেন, লন্ডনে তাঁর সঙ্গে দলের সিনিয়র ভাইস চেয়ারম্যান তারেক রহমানের সাক্ষাৎ হয়েছে। তিনি তাঁর কুশল জানতে চেয়েছেন। তিনি সুস্থ হলে চিকিৎসকের পরামর্শ নিয়ে শিগগিরই দেশে ফিরবেন। তিনি বলেন, তারেকের শারীরিক অবস্থার উন্নতি হয়েছে। তারেকের স্ত্রী জোবাইদা রহমানের রাজনীতিতে আসার সম্ভাবনা নেই। বাংলাদেশবিষয়ক সেমিনার সফল হয়েছে জানিয়ে বিএনপির ভারপ্রাপ্ত মহাসচিব বলেন, ‘আমরা আমাদের বিষয়গুলো তাঁদের কাছে পরিষ্কার করেছি। নির্বাচনকালীন তত্ত্বাবধায়ক সরকারের প্রয়োজনীয়তার কথা বলা হয়েছে। লন্ডনের ওই সেমিনারে বিএনপির ছয় সদস্যের প্রতিনিধিদলের নেতৃত্ব দেন মির্জা ফখরুল। ড্যাবের ইফতার: পৃথক এক অনুষ্ঠানে মির্জা ফখরুল ইসলাম আলমগীর বলেছেন, জনগণের সরকারকে ক্ষমতায় বসানোর জন্য ইস্পাতদৃঢ় জাতীয় ঐক্য গড়ে তুলতে হবে। গতকাল শুক্রবার জাতীয় সংসদের পার্লামেন্ট মেম্বারস ক্লাবের এলডি হল প্রাঙ্গণে বিএনপি-সমর্থিত চিকিৎসকদের সংগঠন ডক্টরস অ্যাসোসিয়েশন অব বাংলাদেশ (ড্যাব) আয়োজিত ইফতার পার্টিতে তিনি এ কথা বলেন। এ সময় বিএনপির স্থায়ী কমিটির সদস্য মওদুদ আহমদ বলেন, প্রধানমন্ত্রী নির্দলীয় সরকারের যে বিরোধিতা করছেন, তার কোনো নৈতিক ও আইনগত ভিত্তি নেই। তিনি বলেন, এই সরকারের অধীনে কোনো স্থানীয় নির্বাচন সুষ্ঠু হয়নি। বিএনপি কোনো দলীয় সরকারের অধীনে জাতীয় নির্বাচনে অংশ নেবে না। অনুষ্ঠান পরিচালনা করেন ড্যাবের মহাসচিব এ জেড এম জাহিদ হোসেন। ‘পিএসসি নিয়ে কথা বলা অনধিকার চর্চা’: এদিকে বিএনপির স্থায়ী কমিটির সদস্য এম কে আনোয়ার গতকাল বলেছেন, সরকারি কর্মকমিশন (পিএসসি) নিয়ে প্রধানমন্ত্রীর বক্তব্য দেওয়ার কোনো অধিকার নেই। এটা সম্পূর্ণ অনধিকার চর্চা। জাতীয়তাবাদী ছাত্রদলের নতুন কমিটির সদস্যদের নিয়ে সকালে বিএনপির প্রতিষ্ঠাতা জিয়াউর রহমানের কবরে ফুল দিয়ে শ্রদ্ধা নিবেদনের পর এম কে আনোয়ার সাংবাদিকদের এ কথা বলেন। মানবতাবিরোধী অপরাধের মামলায় রায়ের বিষয়ে এম কে আনোয়ার বলেন, তাঁর দল একটি সুষ্ঠু, নিরপেক্ষ আন্তর্জাতিক মানের বিচার চায়। বিচার নিরপেক্ষ না হলে তা কখনো কারও কাছে গ্রহণযোগ্য হবে না। ছাত্রদলের এই কর্মসূচির শুরুতে মণিপুরিপাড়ার কাছে বিজয়সরণির মোড়ে একটি ককটেলের বিস্ফোরণ ঘটে। সেখানে ছাত্রদলের কর্মীরা একটি গাড়ি ভাঙচুর করেন। তবে ছাত্রদলের সাধারণ সম্পাদক হাবিবুর রশিদ বলেছেন, এ ব্যাপারে তিনি কিছু জানেন না।
