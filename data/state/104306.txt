
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যার ঘটনায় আজমেরী ওসমানের ঘনিষ্ঠ সহযোগী সাই-ফুদ্দিন জ্যাকিকে পাঁচ দিনের রিমান্ডে নিয়েছে র‌্যাব। জ্যাকিকে গত রোববার বিকেলে শহরের কেন্দ্রীয় লঞ্চ টার্মিনাল থেকে গ্রেপ্তার করা হয়। গতকাল সোমবার তাঁকে মুখ্য বিচারিক হাকিম যাবিদ হোসেনের আদালতে হাজির করে সাত দিনের রিমান্ড চাওয়া হয়। শুনানি শেষে পাঁচ দিনের রিমান্ড মঞ্জুর করেন আদালত।এ ঘটনার সত্যতা নিশ্চিত করে নারায়ণগঞ্জ আদালত পুলিশের উপপরিদর্শক (এসআই) আশরাফ হোসেন প্রথম আলোকে জানান, গত বছরের ২৯ জুলাই ত্বকী হত্যার সন্দেহভাজন ইউসুফ আহমেদকে সিদ্ধিরগঞ্জ থেকে ইয়াবাসহ গ্রেপ্তার করেছিল র‌্যাব। পরে তিনি আদালতে ১৬৪ ধারায় স্বীকারোক্তিমূলক জবানবন্দি দিয়েছিলেন। গত ১২ নভেম্বর নারায়ণগঞ্জ-৫ (শহর-বন্দর) আসনের জাপার (এ) সাংসদ নাসিম ওসমানের ছেলে আজমেরী ওসমানের ঘনিষ্ঠ সহযোগী সুলতান শওকতকে গ্রেপ্তার করা হয়। আদালতে স্বীকারোক্তিমূলক জবানবন্দিতে সুলতান জানান, আজমেরীর নেতৃত্বে ত্বকীকে খুন করা হয়। জ্যাকির জড়িত থাকার কথাও উল্লেখ করেন তিনি। এর পর থেকেই জ্যাকিকে গ্রেপ্তারের চেষ্টা করছিল র‌্যাব।গত বছরের ৬ মার্চ বিকেলে শহরের পুরাতন কোর্ট এলাকার বাসা থেকে বের হয়ে নিখোঁজ হয় ত্বকী। ৮ মার্চ শীতলক্ষ্যা নদীর তীর থেকে তার লাশ উদ্ধার করা হয়। এ ঘটনায় ত্বকীর বাবা রফিউর রাব্বি সাংসদ শামীম ওসমান, তাঁর ছেলে অয়ন ওসমান, যুবলীগ নেতা জহিরুল ইসলাম ভূইয়া, জেলা ছাত্রলীগের সহসভাপতি রাজীব দাস, সাধারণ সম্পাদক মিজানুর রহমান, সালেহ রহমান এবং রিফাত বিন ওসমানকে আসামি করে একটি অবগতিপত্র দেন পুলিশ সুপারের কাছে।
 
