
বগুড়ায় ‘তোদের’ বলে সম্বোধন করায় ছুরিকাঘাতে খুন হয়েছেন শাহীন আকন্দ (৩০) নামের মালয়েশিয়া ফেরত এক ব্যবসায়ী। গত মঙ্গলবার দিবাগত রাত দেড়টার দিকে বগুড়া শহরের দ্বিতীয় বাইপাস সড়কে সাবগ্রাম রেলগেট এলাকায় এ ঘটনা ঘটে। পুলিশ তাৎক্ষণিক অভিযান চালিয়ে ঘটনার সঙ্গে জড়িত থাকার অভিযোগে সাবগ্রাম কুশরাপাড়া এলাকার আবদুস সালাম (৩২) ও সোহাগ রহমান (২৬) নামের দুই ব্যক্তিকে গ্রেপ্তার করেছে।
ছুরিকাঘাতে নিহত শাহীন আকন্দ সাবগ্রাম কুশরাপাড়া এলাকার এলাহী আকন্দের ছেলে। বগুড়া শহরের সাবগ্রাম স্ট্যান্ড এলাকার স্থানীয় চারজন ব্যবসায়ী এবং নারুলী ফাঁড়ি পুলিশের সঙ্গে কথা বলে জানা গেছে, মালয়েশিয়াপ্রবাসী শাহীন আকন্দ বছর দেড়েক আগে দেশে ফিরে মুরগি ও কোয়েল পাখির খামারের ব্যবসা করতেন। এ ছাড়া সাবগ্রাম দ্বিতীয় বাইপাস সড়কের রেলগেট এলাকায় এলাহী মার্কেট নামে একটি বিপণিবিতান, রিকশার গ্যারেজ ও পোলট্রি খামার রয়েছে তাঁর।
মামলায় বাদী উল্লেখ করেন, মঙ্গলবার দিবাগত রাত দেড়টার দিকে বগুড়া শহরের দ্বিতীয় বাইপাস সড়কের সাবগ্রাম রেলগেট এলাকায় এলাহী মার্কেটের সামনে বসে ছিলেন শাহীন। এ সময় মোটরসাইকেলে করে ওই রাস্তা দিয়ে কুশরাপাড়ার দিকে যাচ্ছিলেন আবদুস সালাম ও সোহাগ। মোটরসাইকেলটি মার্কেটের সামনে থামলে শাহীন তাদের বলেন, এত রাতে এখানে তোদের কী?। তোদের বলে সম্বোধন করায় শাহীনের ওপর খেপে যান সালাম।
কথা-কাটাকাটির একপর্যায়ে পকেট থেকে ধারালো চাকু বের করে শাহীনের অণ্ডকোষে ছুরিকাঘাত করে পালিয়ে যান সালাম। পরে স্থানীয় লোকজন তাৎক্ষণিক শাহীনকে শহীদ জিয়াউর রহমান মেডিকেল কলেজ হাসপাতালে ভর্তি করার পর রাত তিনটার দিকে চিকিৎসাধীন অবস্থায় তিনি মারা যান। পুলিশ তাৎক্ষণিক কুশরাপাড়ায় অভিযান চালিয়ে আবদুস সালাম ও তাঁর সহযোগী সোহাগ রহমানকে গ্রেপ্তার করে।
বগুড়া সদর থানার পরিদর্শক (তদন্ত) মো. কামরুজ্জামান বলেন, তুচ্ছ ঘটনার জেরে ব্যবসায়ী শাহীনকে ছুরিকাঘাতে হত্যা করা হয়েছে। শহীদ জিয়াউর রহমান মেডিকেল কলেজ হাসপাতালের মর্গে ময়নাতদন্ত শেষে তাঁর লাশ পরিবারের কাছে হস্তান্তর করা হয়েছে। এ ঘটনায় শাহীনের ছোট ভাই মোজাম্মল হক বাদী হয়ে গতকাল সালাম ও সোহাগের নামে বগুড়া সদর থানায় একটি হত্যা মামলা করেন।
 
