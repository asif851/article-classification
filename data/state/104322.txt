
সাতক্ষীরা জেলা জামায়াতের আমির ও কেন্দ্রীয় মজলিশে শ‌ুরা সদস্য আবদুল খালেক মণ্ডলকে গ্রেপ্তার করেছে পুলিশ। আজ রোববার সন্ধ্যা ছয়টার দিকে সদর উপজেলার বৈকারী গ্রামে নিজ বাড়ির সামনে থেকে তাঁকে গ্রেপ্তার করা হয়। তাঁর বিরুদ্ধে চারটি হত্যাসহ ১৫টি মামলা রয়েছে বলে জানায় পুলিশ।
সাতক্ষীরা পুলিশ সুপার দপ্তরের তথ্য কর্মকর্তা উপপরিদর্শক (এসআই) কামাল হোসেন জানান, গোপন সংবাদের ভিত্তিতে সন্ধ্যা ছয়টার দিকে বৈকারী গ্রাম থেকে আবদুল খালেক মণ্ডলকে গ্রেপ্তার করা হয়। ২০১৩ সালের ২৮ ফেব্রুয়ারি থেকে ১৫ ডিসেম্বর পর্যন্ত সাতক্ষীরায় সংঘটিত সন্ত্রাসী কর্মকাণ্ডে নেতৃত্ব দেওয়াসহ বিভিন্ন অভিযোগ রয়েছে তাঁর বিরুদ্ধে।সাতক্ষীরা জেলা জামায়াতের প্রচার সম্পাদক আজিজুর রহমান মুঠোফোনে জানান, বিরোধী দলের আন্দোলন দুর্বল করতে এবং রাজনৈতিকভাবে হয়রানি করতে আবদুল খালেক মণ্ডলকে গ্রেপ্তার করেছে পুলিশ।সাতক্ষীরার পুলিশ সুপার চৌধুরী মঞ্জুরুল কবির আবদুল খালেক মণ্ডলকে গ্রেপ্তারের বিষয়টি নিশ্চিত করেছেন।
