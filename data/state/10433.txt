
বরগুনার আমতলী থানায় মেয়র ও প্যানেল মেয়রের সমর্থক আওয়ামী লীগের বিবদমান দুটি পক্ষের সমঝোতা বৈঠক চলাকালে পাল্টাপাল্টি ধাওয়ার ঘটনা ঘটেছে। এ সময় তিনটি ফাঁকা গুলিও ছোড়া হয়। গত মঙ্গলবার রাত আটটার দিকে আমতলী থানার অভ্যন্তরে এ ঘটনা ঘটে। থানা-পুলিশ ও আওয়ামী লীগের সূত্র জানায়, সোমবার রাত সাড়ে আটটার দিকে আমতলী প্যানেল মেয়র জি এম মুসা সমর্থক চাওড়া ইউনিয়ন পরিষদের (ইউপি) চেয়ারম্যান আখতারুজ্জামান খানের স্ত্রীকে নিয়ে তাঁর মামাতো ভাই মাহবুব হোসেন একটি মোটরসাইকেলে আমতলী শহরে আসার পথে পৌর মেয়র মতিয়ার রহমানের সমর্থক সবুজ মেলকার ও প্রিন্স মাহবুব তাঁদের পথ রোধ করে ধাওয়া দেন। এ সময় তারা ইউপি চেয়ারম্যানের স্ত্রীকে গালাগাল করেন। এ নিয়ে পৌরসভার প্যানেল মেয়র পৌর আওয়ামী লীগের সাধারণ সম্পাদক জি এম মুসা ও মেয়র মতিয়ারের সমর্থকদের মধ্যে তীব্র উত্তেজনা শুরু হয়। এরই পরিপ্রেক্ষিতে গত মঙ্গলবার দুপুরে মেয়র মতিয়ার রহমান তাঁর দুই কর্মী সবুজ ও প্রিন্সকে আমতলী থানায় সোপর্দ করেন। পরে মঙ্গলবার সন্ধ্যা সাড়ে সাতটার দিকে দুই পক্ষ আমতলী থানায় সালিস বৈঠকে বসেন। বৈঠকে আমতলী উপজেলা পরিষদের চেয়ারম্যান জি এম দেলওয়ার হোসেন, পৌর মেয়র মো. মতিয়ার রহমান, প্যানেল মেয়র জি এম মুসা, আমতলী থানার ভারপ্রাপ্ত কর্মকর্তা (ওসি) পুলক চন্দ্র রায়, আমতলী উপজেলা আওয়ামী লীগের সম্পাদক এম এ কাদের মিয়া, আমতলী সদর ইউপির চেয়ারম্যান মো. মোতাহার উদ্দিন মৃধা, চাওড়া ইউপির চেয়ারম্যান আখতারুজ্জামান বাদল খান, আওয়ামী লীগের যুগ্ম সাধারণ সম্পাদক গাজী সামসুল হক প্রমুখ উপস্থিত ছিলেন। বৈঠকের আগেই দুই পক্ষের প্রায় দুই থেকে তিন শ কর্মী-সমর্থক লাঠিসোঁটা ও রামদা নিয়ে থানার সামনে ও আশপাশে জড়ো হতে থাকেন। বৈঠক শুরু হওয়ার পর থানার ভেতরে মেয়র ও প্যানেল মেয়রের পক্ষের লোকজনের মধ্যে বাগ্বিতণ্ডা ও হাতাহাতি শুরু হয়। এ খবর থানার বাইরে অপেক্ষমাণ দুই পক্ষের কর্মী-সমর্থকদের মধ্যে ছড়িয়ে পড়লে পাল্টাপাল্টি হামলার ঘটনা ঘটে। পুলিশ লাঠিপেটা করে তাঁদের ছত্রভঙ্গ করে দেয়। এ সময় তিনটি ফাঁকা গুলির শব্দ শোনা যায়। জি এম মুসা বলেন, তর্কবিতর্কের একপর্যায়ে মেয়র মতিয়ার রহমান তাঁর নিজের পিস্তল থেকে ফাঁকা গুলি ছোড়েন। সালিস বৈঠকে উপস্থিত গাজী সামসুল হক বলেন, তর্কবিতর্কের একপর্যায়ের মেয়র তাঁর নিজের পিস্তল থেকে থানায় বসে কয়েকটি ফাঁকা গুলি করেন। তবে মেয়র মতিয়ার রহমান গুলি ছোড়ার বিষয়টি অস্বীকার করে বলেন, ‘দুই পক্ষকে সংঘর্ষের দিকে ঠেলে নেওয়ার জন্য তৃতীয় পক্ষ এ কাজটি করেছে। আমার পিস্তল থেকে কোনো গুলি ছোড়া হয়নি।’ আমতলী থানার ওসি পুলক চন্দ্র রায় বলেন, অভিযুক্ত সবুজ ও প্রিন্সকে একটি মারামারির মামলায় গ্রেপ্তার দেখিয়ে আদালতের মাধ্যমে গতকাল বুধবার জেলহাজতে পাঠানো হয়েছে। ফাঁকা গুলির বিষয়ে তিনি বলেন, ‘থানার মূল ফটকের বাইরে আমিও দুটি গুলির শব্দ পেয়েছি। কে বা কারা গুলি করেছে, তা তদন্ত করে দোষীদের বিরুদ্ধে আইনানুগ ব্যবস্থা নেওয়া হবে।’ আমতলী উপজেলা পরিষদের চেয়ারম্যান জি এম দেলোয়ার হোসেন বলেন, ‘শেষ দিকে দুই পক্ষ একটু উত্তেজিত হয়ে উঠেছিল। পরে থানায় বসে তা মিটিয়ে দেওয়া হয়েছে।’
