
গাড়ির ছাদ ও ভিতরের চারপাশে টিউব লাগানো। টিউবে রয়েছে কার্বন ডাই–অক্সাইড (গ্যাস) ও পানি। পেট্রলবোমায় গাড়িতে আগুন ধরলেই টিউবটি গলে যাবে এবং গ্যাস ও পানি বের হয়ে নিভে যাবে আগুন।
দেশে চলমান রাজনৈতিক অস্থিরতা ও নাশকতায় পেট্রলবোমার আগুন থেকে বাসযাত্রীদের রক্ষায় খেলনা গাড়ি মডেল বানিয়ে এ পদ্ধতি ব্যবহার করেছে রাজধানীর বাংলাদেশ ব্যাংক উচ্চবিদ্যালয়ের শিক্ষার্থী মো. ইবাদুল্লাহ রূপম ও রাফিক ইরফান।আজ শুক্রবার ঢাকা বিশ্ববিদ্যালয়ের কার্জন হল চত্বরে ‘ফিজিক্স টেকনোলোজি ফেয়ারে’ এ প্রদর্শনী নিয়ে হাজির হয়েছিল তারা। ‘পঞ্চম ডাচ-বাংলা ব্যাংক বাংলাদেশ ফিজিক্স অলিম্পিয়াড’ উপল‌ক্ষে এ প্রদর্শনীর আয়োজন করা হয়।ইবাদুল্লাহ রূপম জানায়, টিউবে গ্যাসের সঙ্গে ৪০ শতাংশ পানি ও পরিমাণমতো ড্রাই পাউডার ব্যবহার করা হবে। আগুন লাগলে টিউব গলে তা নিভে যাবে। আর গ্যাসের সঙ্গে পানি রাখলে মানুষের ক্ষতি হবে না।ইবাদুল্লাহ রূপম প্রথম আলোকে বলে, ‘পেট্রলবোমার কারণে দেশে অনেক সাধারণ মানুষ মারা যাচ্ছে। এ পদ্ধতি ব্যবহার করলে হতাহতের হাত থেকে রক্ষা পাওয়া যাবে।’টেকনোলজি ফেয়ারে রেললাইনে নাশকতা বন্ধ, ৫০০ টাকায় ইসিজি যন্ত্র, কম খরচে গাড়ি চলাচল, তারবিহীন বিদ্যুৎ সংযোগ, পানি বিশুদ্ধকরণ, অতিরিক্ত ঘাম প্রতিরোধ যন্ত্রসহ ২৯টি উদ্ভাবন ও ধারণা প্রদর্শন করে দেশের বিভিন্ন স্কুল-কলেজ ও বিশ্ববিদ্যালয়ের খুদে বিজ্ঞানীরা।এদিকে আজ বেলা তিনটার দিকে কার্জন হলে অলিম্পিয়াডের লিখিত পরীক্ষায় ১২টি বিভাগে অংশ নেয় প্রায় ২২৭ শিক্ষার্থী। কাল শনিবার ঢাকা বিশ্ববিদ্যালয়ের সিনেট ভবনে এক অনুষ্ঠানে লিখিত পরীক্ষার ফল ঘোষণা করা হবে। পরে বিভাগভিত্তিক বিজয়ীদের দেওয়া হবে পুরস্কার।এই পরীক্ষা কমিটির সদস্য তমাল হোসেন জানান, সপ্তম থেকে অষ্টম, নবম থেকে দশম, একাদশ থেকে দ্বাদশ শ্রেণির শিক্ষার্থীদের একটি করে গ্রুপ করা হয়েছে। এদের মধ্য থেকে বিজয়ীদের প্রশিক্ষণ দিয়ে ৪৬তম আন্তর্জাতিক ফিজিক্স অলিম্পিয়াডের জন্য জাতীয় দল নির্বাচন করা হবে।লিখিত পরীক্ষার আগে ওই হলে এক অনুষ্ঠানে তথ্যমন্ত্রী হাসানুল হক ইনু শিক্ষার্থীদের উদ্দেশে বলেন, দেশের স্বাধীনতা রক্ষায় তরুণ প্রজন্মকে একসঙ্গে কাজ করতে হবে। ঠিক করতে হবে নিজ জীবনের লক্ষ্য। তা হলেই জীবনে সফল হওয়া যাবে।ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, আন্তর্জাতিক অলিম্পিয়াডের অংশ নেওয়ার স্বপ্ন দেখতে হবে। এ ধরনের কাজ দিয়েই দেশকে বিশ্বের মাঝে উপস্থাপন করতে হবে। তা হলেই সবার স্বপ্ন সফল হবে।অনুষ্ঠানে বাংলাদেশ ফিজিক্স অলিম্পিয়াড কমিটির সভাপতি অধ্যাপক খোরশেদ আহমেদের সভাপতিত্বে ডাচ-বাংলা ব্যাংকের ব্যবস্থাপনা পরিচালক কে এস তাবরেজ, বাংলাদেশ ফিজিক্স অলিম্পিয়াড কমিটির সাধারণ সম্পাদক ফয়েজ আহমেদ জাহাঙ্গীর প্রমুখ উপস্থিত ছিলেন।
