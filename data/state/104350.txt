
নোয়াখালীর কোম্পানীগঞ্জ উপজেলায় এক ব্যবসায়ীকে গুলি করে হত্যা করেছে যুবলীগ নামধারী কতিপয় সন্ত্রাসী। গতকাল শনিবার দিবাগত রাত আড়াইটার দিকে উপজেলার চরপার্বতী ইউনিয়নের চৌধুরীরহাট বাজারে এ ঘটনা ঘটে।
নিহত জাহিদুল আলম ওরফে মারুফ (৩২) চরপার্বতী ইউনিয়নের মুন্সিবাড়ির জাহাঙ্গীর আলমের ছেলে। চীন থেকে পণ্য আমদানির ব্যবসার সঙ্গে জড়িত ছিলেন তিনি।
ধর্ষণের অভিযোগে মামলা দায়েরে সহায়তা এবং চাঁদা দাবির ঘটনার জের ধরে এ হত্যাকাণ্ড সংঘটিত হতে পারে বলে ধারণা করছেন স্থানীয় লোকজন।
জাহিদুলের প্রতিবেশী মো. বাহাদুর ও স্থানীয় বাসিন্দাদের ভাষ্য, তিন-চার দিন আগে পার্বতীপুর এলাকায় একটি ধর্ষণের ঘটনা ঘটে। এলাকার যুবলীগ নামধারী চিহ্নিত সন্ত্রাসী মো. আজাদ ও তাঁর সহযোগীরা ঘটনাটির সঙ্গে জড়িত বলে অভিযোগ রয়েছে। ওই ঘটনায় থানায় মামলা দায়েরে ভুক্তভোগীকে সহায়তা করেন জাহিদুল।
এ ছাড়া কিছুদিন আগে একই ব্যক্তিরা জাহিদুলের বোন আছমা আক্তারের কাছে চাঁদা দাবি করেন। চাঁদা না দেওয়ায় এবং ধর্ষণের মামলায় সহায়তা করায় আজাদ ও তাঁর সহযোগীরা জাহিদুলের পরিবারের ওপর ক্ষিপ্ত হন।
এলাকাবাসীর দাবি, ওই দুই ঘটনার জের ধরে গতকাল সন্ধ্যার পর থেকে আজাদ তাঁর সহযোগীদের নিয়ে চৌধুরীরহাট ও আশপাশের এলাকায় সশস্ত্র মহড়া দেন। একপর্যায়ে তাঁরা জাহিদুলদের ভাড়া বাসায় গিয়ে হুমকি-ধমকি দিয়ে আসেন। এ সময় কয়েকটি ফাঁকা গুলির শব্দ শোনা যায়। ঘটনাটি তাত্ক্ষণিকভাবে পুলিশকে জানানো হলেও তারা যথাসময়ে ঘটনাস্থলে আসেনি।
স্থানীয় ও পারিবারিক সূত্র জানায়, সন্ত্রাসীদের মহড়ার পর জাহিদুল আত্মগোপন করেন। রাত আড়াইটার  দিকে বাসায় ঢোকার সময় সন্ত্রাসীরা তাঁর বুকে অস্ত্র ঠেকিয়ে গুলি করে পালিয়ে যায়। এরপর পরিবারের ও আশপাশের লোকজন মুমূর্ষু অবস্থায় তাঁকে উদ্ধার করে উপজেলা স্বাস্থ্য কমপ্লেক্সে নিলে কর্তব্যরত চিকিত্সক মৃত ঘোষণা করেন।
ঘটনার বিষয়ে জানতে চাইলে কোম্পানীগঞ্জ থানার ভারপ্রাপ্ত কর্মকর্তার দায়িত্বে থাকা উপপরিদর্শক (এসআই) সুধীর বড়ুয়া প্রথম আলোকে বলেন, কয়েক দিন আগের একটি ধর্ষণের ঘটনায় দায়ের করা মামলায় সহায়তা করায় আজাদ ও তাঁর সহযোগীরা ক্ষিপ্ত হয়ে জাহিদুলকে গুলি করে হত্যা করেছে বলে প্রাথমিকভাবে তথ্য পাওয়া গেছে। এ বিষয়ে তদন্ত অব্যাহত রয়েছে। তবে ঘটনার বিষয়ে এখনো লিখিত অভিযোগ পাওয়া যায়নি।
