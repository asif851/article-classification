
সারা দেশের ২২টি মহাসড়কে থ্রি-হুইলার অটোরিকশা, অটোটেম্পো ও অযান্ত্রিক যানবাহনের চলাচল নিষিদ্ধ করার সিদ্ধান্ত ঘোষণা করেছেন সড়ক পরিবহন ও সেতুমন্ত্রী ওবায়দুল কাদের। গতকাল শুক্রবার সকালে নোয়াখালীর কোম্পানীগঞ্জের নিজ বাড়িতে এক সংবাদ সম্মেলনে ওবায়দুল কাদের এ সিদ্ধান্ত ঘোষণা করেন। এর আগে গত ১ আগস্ট থেকে সারা দেশের মহাসড়কে অটোরিকশা ও অযান্ত্রিক যানবাহন চলাচল নিষিদ্ধ করে প্রজ্ঞাপন জারি করেছিল সরকার। প্রজ্ঞাপনে বলা হয়েছিল, সড়কে নিরাপত্তা প্রতিষ্ঠায় আগামী ১ আগস্ট থেকে সারা দেশের জাতীয় মহাসড়কে থ্রি-হুইলার অটোরিকশা ও সব ধরনের অযান্ত্রিক যানবাহন চলাচল নিষিদ্ধ করা হয়েছে। তবে মন্ত্রীর ঘোষণা অনুযায়ী, এখন শুধু ২২টি মহাসড়কে বন্ধ থাকবে এসব। মহাসড়কগুলো হলো: (মহাসড়কের নম্বর) এন ১-কাঁচপুর সেতু (ঢাকা)-মদনপুর-কুমিল্লা-ফেনী-চট্টগ্রাম-রামু (কক্সবাজার), এন ২-কাঁচপুর সেতু (ঢাকা)-ভেলানগর (নরসিংদী)-ভৈরব-সরাই-মাধবপুর-মিরপুর-শেরপুর-সিলেট বাইপাস, এন ৩-জয়দেবপুর চৌরাস্তা-ময়মনসিংহ বাইপাস পয়েন্ট, এন ৪-জয়দেবপুর চৌরাস্তা-টাঙ্গাইল-জামালপুর, এন ৫-আমিনবাজার সেতু (ঢাকা)- মানিকগঞ্জ-পাটুরিয়া ঘাট-খয়েরচর ঘাট-কাশিনাথপুর- হাটিকুমরুল-বগুড়া বাইপাস-রংপুর বাইপাস-সৈয়দপুর বাইপাস-দশমাইল (দিনাজপুর)-ঠাকুরগাঁও-পঞ্চগড়-বাংলাবান্ধা, এন ৬-কাশিনাথপুর (পাবনা)-পাবনা বাইপাস-দাশুড়িয়া-নাটোর বাইপাস-রাজশাহী বাইপাস-নবাবগঞ্জ- সোনামসজিদ-বালিয়াদীঘি স্থলবন্দর, এন ৭- দৌলতদিয়া-ফরিদপুর (রাজবাড়ী মোড়) -মাগুরা-ঝিনাইদহ বাইপাস-যশোর বাইপাস-খুলনা সিটি বাইপাস-মংলা, এন ৮-তেঘরিয়া মোড় (ঢাকা)-মাওয়া-কাওড়াকান্দি-ভাঙ্গা-বরিশাল-পটুয়াখালী, এন ১০২- ময়নামতি (কুমিল্লা)-ব্রাহ্মণবাড়িয়া বাইপাস-সরাইল, এন ১০৫-মদনপুর-ভুলতা-মিরেরবাজার-ভোগড়া-কড্ডা (ঢাকা বাইপাস), এন ৪০৫-এলেঙ্গা-নলকা-হাটিকুমরুল, এন ৫০২-বগুড়া- নাটোর, এন ৫০৬-রংপুর-বড়বাড়ি-কুড়িগ্রাম, এন ৫০৭-হাটিকুমরুল- বনপাড়া, এন ৫০৯-বড়বাড়ি-লালমনিরহাট-বুড়িমারী, এন ৫৪০- নবীনগর- ইপিজেড- চন্দ্রা, এন ৭০২-যশোর-মাগুরা, এন ৭০৪ ঝিনাইদহ- কুষ্টিয়া- দাশুড়িয়া, এন ৭০৬-চাঁচড়া মোড় (যশোর)-বেনাপোল, এন ৮০৪ ও ৮০৮-ভাঙ্গা-ফরিদপুর বাইপাস-রাজবাড়ী মোড়, এন ৮০৫ ভাঙ্গা-ভাটিয়াপাড়া-মোল্লাহাট-ফকিরহাট -নোয়াপাড়া এবং এন ৮০৬-ভাটিয়াপাড়া-কালনা-লোহাগড়া-নড়াইল-যশোর। সংবাদ সম্মেলনে ওবায়দুল কাদের বলেন, দেশের আড়াই লাখ কিলোমিটার জাতীয়, আঞ্চলিক, জেলা ও গ্রামীণ সড়ক রয়েছে। সড়ক পরিবহন ও সেতু মন্ত্রণালয়ের অধীন সড়ক-মহাসড়কের দৈর্ঘ্য ২১ হাজার কিলোমিটার। এর মধ্যে জাতীয় মহাসড়ক প্রায় ৩ হাজার কিলোমিটার। মন্ত্রী বলেন, মহাসড়কে দুর্ঘটনা রোধ ও আইনশৃঙ্খলা রক্ষায় সরকার মহাসড়কগুলোতে সিএনজি অটোরিকশাসহ অযান্ত্রিক যানবাহন চলাচল নিষিদ্ধ করেছে। এ সিদ্ধান্তে গত কয়েক দিনে মহাসড়কে দুর্ঘটনা অনেকাংশে কমেছে। সেতুমন্ত্রী আরও বলেন, ভবিষ্যতে যেসব মহাসড়ক চার লেনে উন্নীত করা হবে, সেগুলোর পাশে ধীরগতির যানবাহন চলাচলের জন্য অচিরেই বাই-লেন সড়ক নির্মাণ করা হবে। এ লক্ষ্যে ইতিমধ্যে প্রধানমন্ত্রীর নির্দেশে পরিকল্পনা হাতে নেওয়া হয়েছে।
