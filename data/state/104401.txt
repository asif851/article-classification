
নেপালের কাঠমান্ডুতে ইউএস বাংলার উড়োজাহাজ বিধ্বস্তের ঘটনায় রানার অটোমোবাইলস লিমিটেডের তিন কর্মী নিহত হয়েছেন। আজ মঙ্গলবার প্রতিষ্ঠানটির পক্ষ থেকে এক সংবাদ বিজ্ঞপ্তিতে এ তথ্য জানানো হয়।
নিহত ব্যক্তিরা হলেন রানার অটোমোবাইলসের হেড অব সার্ভিস ও সিনিয়র ম্যানেজার (কাস্টমার কেয়ার) এস এম মাহমুদুর রহমান, অ্যাসিস্ট্যান্ট ম্যানেজার মো. মতিউর রহমান, জুনিয়র অ্যাসিস্ট্যান্ট ফোরম্যান নুরুজ্জামান বাবু। এস এম মাহমুদুর রহমানের বাড়ি ফরিদপুরে, মতিউর রহমানের বাড়ি ফেনীতে ও নুরুজ্জামান বাবুর বাড়ি পাবনায়।
নিহত ব্যক্তিরা নেপালে রমন মোটরসের কর্মীদের বিক্রয়োত্তর সেবার প্রশিক্ষণ দিতে যাচ্ছিলেন। তাঁদের ১৭ মার্চ পর্যন্ত নেপালে থাকার কথা ছিল। রানার অটো মোবাইলসের ডিস্ট্রিবিউটর রমন মোটরস রানারের বিক্রয় নেটওয়ার্ক সম্প্রসারণে কাজ করছে।
সংবাদ বিজ্ঞপ্তিতে রানার গ্রুপের চেয়ারম্যান হাফিজুর রহমান বলেন, ‘এ দুর্ঘটনায় আমরা অত্যন্ত শোকাহত। তাঁদের শোকাহত পরিবারের প্রতি আমরা সমবেদনা জানাই। তাঁরা রানার অটোমোবাইলসের অত্যন্ত দক্ষ কর্মী ছিলেন।’ কোম্পানির পক্ষ থেকে প্রয়োজনীয় সব ধরনের সহায়তা দেওয়া হচ্ছে বলেও জানান তিনি।
মরদেহ ফিরিয়ে আনতে রানারের বেশ কয়েকজন ঊর্ধ্বতন কর্মকর্তা ইতিমধ্যেই নেপালে পৌঁছেছেন।
