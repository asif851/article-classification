
বগুড়া জেলা পরিষদ নির্বাচনে চেয়ারম্যান পদে ভোট গ্রহণ স্থগিত ঘোষণা করা হয়েছে। এ ছাড়া সাধারণ সদস্য পদে তিন ওয়ার্ডে ভোট গ্রহণ স্থগিত করা হয়েছে।
নির্বাচন কমিশনের (ইসি) নির্দেশে বগুড়ার জেলা প্রশাসক (ডিসি) মো. আশরাফ উদ্দিন আজ বুধবার সকালে এই ঘোষণা দেন।
আশরাফ উদ্দিন আজ সকাল সাড়ে নয়টার দিকে প্রথম আলোকে বলেন, চেয়ারম্যান পদে সব কেন্দ্রে ভোট গ্রহণ স্থগিত করা হয়েছে। সাধারণ সদস্য পদে ৬ নম্বর ওয়ার্ড (নন্দীগ্রাম পৌরসভাসহ উপজেলা), ১২ নম্বর ওয়ার্ড (গাবতলী পৌরসভাসহ উপজেলা) ও ১৬ নম্বর ওয়ার্ডে (দুপচাঁচিয়া, তালোড়া পৌরসভাসহ উপজেলা) ভোট গ্রহণ স্থগিত করা হয়েছে।
বগুড়ার জেলা প্রশাসক বলেন, চেয়ারম্যান ও সদস্য পদে প্রতিদ্বন্দ্বী চারজন প্রার্থীর রিটের পরিপ্রেক্ষিতে হাইকোর্ট সংশ্লিষ্ট পদে ভোট গ্রহণ বন্ধ রাখতে ইসিকে নির্দেশ দেন। ইসি গতকাল মঙ্গলবার রাতেই সংশ্লিষ্ট পদে ভোট গ্রহণ স্থগিত ঘোষণা করেন। ইসির নির্দেশে আজ সকালে ভোট গ্রহণ শুরুর আগে এ-সংক্রান্ত নির্দেশ জারি করা হয়।
জেলা নির্বাচন অফিস সূত্র জানায়, চেয়ারম্যান পদে ভোট গ্রহণ স্থগিত চেয়ে জাতীয় পার্টি (জেপি) সমর্থিত প্রার্থী এ টি এম আমিনুল ইসলাম সরকারের করা একটি রিট মামলা হাইকোর্টে নিষ্পত্তির অপেক্ষায় রয়েছে। এ বিষয়ে আগামী ৫ জানুয়ারি মামলার শুনানির তারিখ ধার্য রয়েছে। পরবর্তী নির্দেশ না দেওয়া পর্যন্ত বগুড়া জেলা পরিষদ নির্বাচনে চেয়ারম্যান পদে ভোট গ্রহণ স্থগিত রাখতে ইসিকে নির্দেশ দিয়েছেন আদালত।
অন্যদিকে, সাধারণ সদস্য পদে ভোট গ্রহণ স্থগিত চেয়ে হাইকোর্টে পৃথক রিট করেন জেলার ৬ নম্বর ওয়ার্ডের প্রার্থী আনোয়ার হোসেন, ১২ নম্বর ওয়ার্ডের প্রার্থী ফজলুল বারী ও ১৬ নম্বর ওয়ার্ডের প্রার্থী আমিনুর রহমান। এসব রিটের ওপর ৫ জানুয়ারি শুনানির তারিখ ধার্য রয়েছে। রিটের নিষ্পত্তি না হওয়া পর্যন্ত সংশ্লিষ্ট ওয়ার্ডে ভোট গ্রহণ স্থগিত রাখতে ইসিকে নির্দেশ দিয়েছেন হাইকোর্ট।
