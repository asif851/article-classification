
বাংলাদেশ বার কাউন্সিলের ভাইস চেয়ারম্যান খন্দকার মাহবুব হোসেন বলেছেন, চরম সংকটের একমাত্র সমাধান প্রধানমন্ত্রী। যিনি রাষ্ট্রের সর্বময় ক্ষমতার অধিকারী, তাঁকে অবশ্যই তাঁর নির্বাহী ক্ষমতা নির্বাচনের সময় স্থগিত রাখার বিধান করে সংবিধান সংশোধন করতে হবে। শুধু মৌখিক আশ্বাসে জনগণকে বিভ্রান্ত করা যাবে না।আজ রোববার দুপুরে বাংলাদেশ বার কাউন্সিল মিলনায়তনে নির্বাচনের সময় প্রধানমন্ত্রীর ক্ষমতা প্রসঙ্গে এক সংবাদ সম্মেলনে খন্দকার মাহবুব হোসেন এ কথা বলেন। খন্দকার মাহবুব হোসেন বলেন, ‘আমরা মনে করি প্রধানমন্ত্রী অবিলম্বে দেশকে একটি সংঘাতময় অবস্থা থেকে রক্ষা করবেন এবং গণতান্ত্রিক পরিবেশ যেন বজায় থাকে, সে ব্যাপারে ইতিবাচক পদক্ষেপ নেবেন।’ তিনি বলেন, ‘আমরা আশা করি এখনো সময় আছে। জনদাবির প্রতি শ্রদ্ধা দেখিয়ে আগামী সংসদ নির্বাচন যাতে নির্দলীয় নিরপেক্ষ সরকারের অধীনে হতে পারে সেজন্য সমঝোতার ভিত্তিতে আশু ব্যবস্থা গ্রহণ করবেন।’বাংলাদেশ বার কাউন্সিলের ভাইস চেয়ারম্যান বলেন, ‘প্রধানমন্ত্রী শেখ হাসিনা সংসদে তাঁর সমাপনী ভাষণে বলেছেন, নির্বাচনকালীন সরকার চালাতে তিনি রাষ্ট্রপতির অনুমতি পেয়েছেন। আওয়ামী লীগ সরকার পঞ্চদশ সংশোধনী দ্বারা সংবিধানের যে বিধান করেছে, তাতে নির্বাচনকালীন সরকারের কোনো বিধান নেই। এটা জনগণকে বিভ্রান্ত করার জন্য তাঁর একটি রাজনৈতিক চমক বলে আমরা মনে করি।’ তিনি মনে করেন, বর্তমান সরকার ক্ষমতাকে চিরস্থায়ী করার জন্য সংশোধিত সংবিধান অনুযায়ী তাদের অধীনে একদলীয় নির্বাচন দ্বারা সরকার গঠন করে ক্ষমতাকে চিরস্থায়ী করার স্বপ্ন দেখছে। জনরোষে সেই স্বপ্ন বাস্তবায়ন হওয়ার কোনো সম্ভাবনা নেই।  
