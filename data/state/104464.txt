
রাজধানীতে তিন ছিনতাইকারী হাতেনাতে ধরা পড়ল। অবশ্য তাদের পাকড়াও করেছেন স্বয়ং ছিনতাইয়ের শিকার সাহসী এক যুবক। তাঁর নাম আনোয়ার হোসেন। তিনি পোশাকশ্রমিক। পুলিশ আদালতের অনুমতি নিয়ে এই তিনজনকে জিজ্ঞাসাবাদ করছে। শুক্রবার আনোয়ার বাদী হয়ে ওই তিনজনের বিরুদ্ধে রাজধানীর শাহজাহানপুর থানায় মামলা করেন।
পুলিশ বলছে, এরা পেশাদার ছিনতাইকারী। তাদের কাছ থেকে জব্দ করা হয়েছে চাপাতি। গ্রেপ্তার ওই তিনজন হলো আবদুল জব্বার (৩০), জাকির হোসেন শিকদার (২৫) ও মামুন শেখ (৪০)। তাদের তিনজনের বাড়িই ফরিদপুরে।
ছিনতাইয়ের শিকার আনোয়ার ও পুলিশের সঙ্গে কথা বলে জানা গেছে, পটুয়াখালী থেকে বাসে করে শুক্রবার সকাল সাড়ে আটটার দিকে রাজধানীর সায়েদাবাদ বাস টার্মিনালে আসেন আনোয়ার হোসেন দম্পতি। এরপর সেখান থেকে রিকশায় করে গোড়ানের বাসায় যাচ্ছিলেন তাঁরা। সকাল সাড়ে নয়টার দিকে রিকশাটি শাহজাহানপুর উত্তরা ব্যাংকের গলির সামনে পৌঁছালে সিএনজিচালিত একটি অটোরিকশা পথ আটকায়। কিছু বুঝে ওঠার আগেই অটোরিকশা থেকে নেমে দুজন লোক আনোয়ারের স্ত্রীর ভ্যানিটি ব্যাগ ছিনিয়ে নেয়। আনোয়ার তখন ছিনতাইকারী ছিনতাইকারী বলে চিৎকার দেন। তখন অটোরিকশায় করে দ্রুত তারা পালিয়ে যায়।
চিৎকার শুনে একজন মোটরসাইকেল আরোহী সেখানে থামেন। তাঁকে নিয়ে আনোয়ার মোটরসাইকেলে ছিনতাইকারীদের ধাওয়া করেন। দ্রুত পালাতে গিয়ে ছিনতাইকারীদের অটোরিকশা নিয়ন্ত্রণ হারিয়ে খিলগাঁও ফ্লাইওভারের রেলিংয়ে ধাক্কা দেয়। দুমড়ে-মুচড়ে যাওয়া অটোরিকশার ভেতর থেকে দুজনকে বের করে আনেন আনোয়ার ও সেই মোটরসাইকেল আরোহী। খবর পেয়ে পুলিশ মাত্র পাঁচ মিনিটের ব্যবধানে সেখানে আসে। ছিনতাইকারীদের কাছ থেকে আনোয়ারের স্ত্রীর ভ্যানিটি ব্যাগ উদ্ধার করে পুলিশ। অটোরিকশার চালকসহ তিনজনকে আটক করে পুলিশ।
ঘটনার প্রত্যক্ষদর্শী চিকিৎসক এইচ এম খায়রুল বাশার প্রথম আলোকে বলেন, আনোয়ার বুদ্ধি করে একজন মোটরসাইকেল আরোহীকে নিয়ে ছিনতাইকারীদের ধরতে পেরেছে। হঠাৎ করে সিএনজি রিকশার গতিরোধ করে। চাপাতি হাতে নিয়ে ছিনতাইকারীরা আনোয়ার ও তাঁর স্ত্রীকে হত্যার হুমকিও দেয়।
মামলার তদন্ত কর্মকর্তা শাহজাহানপুর থানার উপপরিদর্শক (এসআই) মো. জিয়াউদ্দিন প্রথম আলোকে বলেন, এরা সংঘবদ্ধ ছিনতাইকারী দলের সদস্য। অনেক আগে থেকে ছিনতাই করে আসছে।
মামলার বাদী আনোয়ার প্রথম আলোকে বলেন, ভাগ্য ভালো যে তিনি ও তাঁর স্ত্রী বেঁচে গেছেন। এই ছিনতাইকারীরা তাঁর গলায় চাপাতি ধরে বলেছিল, যা আছে তা না দিলে মেরে ফেলবে। ভয়ে ভয়ে সব দিয়ে দেন। এই ছিনতাইকারীদের দৃষ্টান্তমূলক শাস্তি চান আনোয়ার।
