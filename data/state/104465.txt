
ঈদ ঘনিয়ে আসার সঙ্গে সঙ্গে সিরাজগঞ্জের রায়গঞ্জ উপজেলার বিভিন্ন হাটবাজারে জমে উঠেছে ঈদের কেনাকাটা। ঈদে ক্রেতার চাহিদার কথা মাথায় রেখে বিক্রেতারাও আগেভাগে পণ্যের পসরা সাজিয়ে রেখেছিলেন। এখন শুধু বিক্রির পালা।গত দুই দিন উপজেলার রায়গঞ্জ পৌরসভার ধানগড়া, চান্দাইকোনা ইউনিয়নের চান্দাইকোনা, ঘুড়কা ইউনিয়নের সলঙ্গা, সোনাখাড়া ইউনিয়নের নিমগাছীসহ বিভিন্ন বাজারে খোঁজ নিয়ে এসব জানা যায়। বরাবরের মতো এবারও ঈদবাজারে ছেলেদের পায়জামা-পাঞ্জাবি ও স্যান্ডেল, শার্ট-প্যান্ট, মেয়েদের বিভিন্ন ধরনের থ্রি-পিস, শাড়ি এবং বাচ্চাদের রকমারি পোশাক পাওয়া যাচ্ছে। তবে মেয়েদের নতুন আকর্ষণ হাল ফ্যাশনের বাজিরাও মাস্তানি নামের পোশাক। উপজেলা সদরের সেন্টার পয়েন্টসহ বিভিন্ন বাজারের অভিজাত বিপণিবিতানে জমে উঠেছে ঈদের কেনাকাটা। উপচে পড়া ভিড়ে নারী ও শিশুদের জন্যই বেশি কেনাকাটা চলছে বলে জানা যায়।ক্রেতা-বিক্রেতাদের সঙ্গে কথা বলে জানা যায়, মেয়েদের বিভিন্ন ধরনের থ্রি-পিস ৮০০ থেকে ৫ হাজার টাকা পর্যন্ত বিক্রি হচ্ছে। বাজিরাও মাস্তানি বিক্রি হচ্ছে ৬ হাজার ৫০০ থেকে ১০ হাজার টাকায়। শাড়ি ৮০০ থেকে ৭-৮ হাজার টাকায়। ছেলেদের পায়জামা-পাঞ্জাবি ১ হাজার থেকে ৫ হাজার টাকা পর্যন্ত বিক্রি হচ্ছে। এ ছাড়া বিভিন্ন মানের শার্ট-প্যান্ট নানা দামে বিক্রি হচ্ছে।ধানগড়া বাজারের মিম ক্লথ সোসাইটির মালিক শফিকুল ইসলাম বলেন, ধানের দাম কম বলে বিক্রি কম হওয়ার আশঙ্কা ছিল। কিন্তু দিন যতই এগিয়ে আসছে, বিক্রি ততই বাড়ছে বলে তিনি জানান।উপজেলা সদরের সেন্টার পয়েন্টে ঈদের কেনাকাটা করতে আসা মহেশপুরের আসাদুল আলম বলেন, মেয়েদের পছন্দের জামাকাপড় কিনতে হবেই। দাম বিবেচনার বিষয় নয় বলে তিনি জানান।ধানগড়া এলাকার শিউলি বেগম বলেন, ‘ঈদ তো আসলে ছোট ছেলেমেয়েদের। তাই ওদের শখ পূরণ করতেই আমাদের যত চেষ্টা।’ গত বছরের চেয়ে এবার সব ধরনের কাপড়ের দাম বেশি বলে জানিয়ে রণতিথা এলাকার স্কুলশিক্ষক সেলিম রেজা বলেন, তবু কিনতে হবে।ধানগড়া বউবাজারের থান কাপড় ব্যবসায়ী ইউনুস আলী বলেন, এখানো অনেকে থান কাপড় কিনতে আসছেন। বিভিন্ন ধরনের দামে এসব কাপড় পাওয়া যায় বলে সব ধরনের মানুষের কাছে এখনো থান কাপড় দিয়ে পোশাক বানিয়ে নেওয়াই সবচেয়ে প্রিয়। তাই থান কাপড়ের চাহিদাও অনেক বেশি বলে তিনি জানান।
