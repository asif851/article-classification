
গুলিবিদ্ধ শিশু সুরাইয়া দ্রুতই সবকিছুতে সাড়া দিচ্ছে। নিজের হাতের আঙুল নিজেই মুখে দিচ্ছে। শুধু তাই নয়, হাত দিয়ে সে স্যালাইনের নলও খুলে ফেলেছে। ওর খাওয়ার পরিমাণ বাড়ানো হয়েছে। জন্ডিস কমে এসেছে। শনিবার নাগাদ হাসপাতালের কেবিনে মা নাজমা বেগমের কাছে তাকে দেওয়ার চিন্তাভাবনা চলছে।ঢাকা মেডিকেল কলেজ হাসপাতালের শিশু সার্জারি বিভাগের সহযোগী অধ্যাপক কানিজ হাসিনা আজ বৃহস্পতিবার এসব তথ্য দেন।মাগুরায় মায়ের পেটে গুলিবিদ্ধ হওয়ার কারণে মাত্র ৩৪ সপ্তাহে অস্ত্রোপচারের মধ্যদিয়ে পৃথিবীর আলো দেখে সুরাইয়া। জন্মের পর ১৫ তম দিন আজ তার। কিন্তু হিসাব অনুযায়ী ভ্রূণ হয়ে মায়ের পেটে আসার পর চলছে ৩৬ সপ্তাহ। সবকিছু ঠিক থাকলে এখনো তার মায়ের পেটেই থাকার কথা।কানিজ হাসিনা জানালেন, আজ সুরাইয়ার ওজন হয়েছে ১ হাজার ৮৩০ গ্রাম। জন্মের সময় শরীরে যে অতিরিক্ত পানি ছিল তা এখন আর নেই। আজ সুরাইয়াকে ১৮ এম এল করে দুই ঘণ্টা পর পর মায়ের বুকের দুধ এনে খাওয়ানো হয়েছে। দুই ঘণ্টার ফাঁকে বেশ কয়েকবার মায়ের বুকে দেওয়া হয়েছে। যাতে করে সে নিজেই টেনে দুধ খেতে পারে। ওর স্যালাইন বন্ধ করে দেওয়া হয়েছে। এখন পর্যাপ্ত পরিমাণে তার বুকের দুধ প্রয়োজন।কানিজ হাসিনা বলেন, ‘ও আজ ড্যাব ড্যাব করে তাকাচ্ছিল। যেভাবে অগ্রগতি হচ্ছে তা ঠিক থাকলে শনিবার নাগাদ ওকে নবজাতকদের নিবিড় পরিচর্যা কেন্দ্র থেকে বের করে মায়ের সঙ্গে কেবিনে দেওয়ার কথা চিন্তা করা হচ্ছে। আপনারা সবাই দোয়া করেন যাতে ওকে দ্রুত মায়ের কাছে দিয়ে দিতে পারি।’মা নাজমা বেগমের এখন একটু কাশি আছে। এ ছাড়া অস্ত্রোপচারের সেলাই বা অন্য সবকিছুই ঠিক আছে বলে জানালেন অধ্যাপক কানিজ হাসিনা।
