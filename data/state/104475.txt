
আন্দামান সাগরে দুর্ঘটনাকবলিত এমভি হোপ জাহাজের নিখোঁজ নাবিকদের সন্ধান পেতে পুরস্কার ঘোষণা করেছে জাহাজ মালিক ট্রেডব্রিজ শিপিং কোম্পানি লিমিটেড। আজ বুধবার সকালে প্রতিষ্ঠানের থাইল্যান্ডের এজেন্টের মাধ্যমে এ পুরস্কার ঘোষণা করা হয়।
জাহাজ মালিকের মুখপাত্র ক্যাপ্টেন মহিউদ্দিন আবদুল কাদের প্রথম আলো ডটকমকে বলেন, থাইল্যান্ডের থর্সেন শিপিং কোম্পানির মাধ্যমে এ ঘোষণা দেওয়া হয়েছে। জীবিত বা মৃত কোনো নাবিকের সন্ধান দিতে পারলে এক হাজার ডলার করে পুরস্কার দেওয়া হবে।
গত বৃহস্পতিবার ভোররাতে ফুকেট উপকূলের কাছে আন্দামান সাগরে দুর্ঘটনার কবলে পড়ে বাংলাদেশি জাহাজ এমভি হোপ। জাহাজের নয়জনকে জীবিত ও দুজনকে মৃত উদ্ধার করা হয়েছে। এখনো ছয়জন নাবিক নিখোঁজ রয়েছেন।
গত সোমবার স্থানীয় জেলেরা লাইফ জ্যাকেট পরা অবস্থায় চারজনকে ভাসতে দেখলেও আজ বুধবার সকাল পর্যন্ত তাঁদের খোঁজ পাওয়া যায়নি। স্রোতের টানে এই চারজন ভেসে অন্যত্র চলে যেতে পারে বলে আশঙ্কা করা হচ্ছে।
