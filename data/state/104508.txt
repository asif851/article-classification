
পটুয়াখালীর কলাপাড়া উপজেলায় ইয়াবা বড়িসহ গ্রেপ্তার যুবলীগের নেতাকে তিন দিনের রিমান্ডে নিয়েছে পুলিশ। গ্রেপ্তারকৃত মিজান ওরফে মিজান মাস্টার টিয়াখালী ইউনিয়ন যুবলীগের সাধারণ সম্পাদক। গত মঙ্গলবার বিকেলে পটুয়াখালী র্যা ব-৮-এর সদস্যরা কলাপাড়া পৌর শহরের মঙ্গলসুখ সড়কে মিজানের বাসায় অভিযান চালান। এ সময় তাঁর কাছ থেকে ৫০টি ইয়াবা বড়ি উদ্ধার করা হয়। কলাপাড়া থানার পুলিশ জানায়, র্যা ব-৮ ক্যাম্পের দায়িত্বপ্রাপ্ত জ্যেষ্ঠ সহকারী পুলিশ সুপার মো. আসাদুজ্জামানের নেতৃত্বে এ অভিযান পরিচালিত হয়। গতকাল বুধবার মিজানকে থানায় হস্তান্তর করা হয়। এ ঘটনায় র্যা ব থানায় একটি মামলা করেছে। 
