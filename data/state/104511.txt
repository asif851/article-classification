
জাতীয় বিশ্ববিদ্যালয়ের অধীনে অনুষ্ঠিত ২০১০ সালের চতুর্থ বর্ষ (সম্মান) পরীক্ষার ২২টি বিষয়ের ফলাফল আজ রোববার সকাল ১০টায় প্রকাশ করা হয়েছে। জাতীয় বিশ্ববিদ্যালয়ের ওয়েবসাইট www.nubd.info ও www.nuadmission.info থেকে ফল জানা যাবে।
জাতীয় বিশ্ববিদ্যালয়ের পরীক্ষা নিয়ন্ত্রক মো. বদরুজ্জামান জানান, ২০১০ সালের চতুর্থ বর্ষ (সম্মান) তত্ত্বীয় পরীক্ষা গত বছরের ১২ নভেম্বর শুরু হয়ে ২৯ ডিসেম্বর শেষ হয়। আর সংশ্লিষ্ট বিষয়ের ব্যবহারিক ও মৌখিক পরীক্ষা চলে এ বছরের ৩১ মার্চ পর্যন্ত। ২৮টি সম্মান বিষয়ে সারা দেশে মোট ১৮৪টি কলেজের এক লাখ তিন হাজার ৬১৮ জন পরীক্ষার্থী ১২৮টি কেন্দ্রে এ পরীক্ষায় অংশ গ্রহণ করেন। বাকি ছয়টি বিষয়ের ফলাফল প্রকাশের পর পাসের চূড়ান্ত হার বলা যাবে বলে তিনি জানান।
বাংলা, আরবি, ইসলামের ইতিহাস, দর্শন, ইসলামী শিক্ষা, সমাজবিজ্ঞান, সমাজকর্ম, অর্থনীতি, ব্যবস্থাপনা, হিসাববিজ্ঞান, মার্কেটিং, ফিন্যান্স অ্যান্ড ব্যাংকিং, পদার্থবিদ্যা, প্রাণীবিদ্যা, ভূগোল, মৃত্তিকা বিজ্ঞান, মনোবিজ্ঞান, পরিসংখ্যান, গণিত, লাইব্রেরি সায়েন্স, নৃ-বিজ্ঞান ও গার্হস্থ্য অর্থনীতি বিষয়ের ফলাফল প্রকাশ করা হয়েছে।
