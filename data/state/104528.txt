
তথ্যমন্ত্রী হাসানুল হক ইনু বলেছেন, বিরোধীদলীয় নেতা যেদিন প্রতিনিধি দেবেন, সর্বদলীয় সরকার সেদিন পূর্ণ হবে। আর তিনি না এলে একে বহুদলীয় নির্বাচনকালীন সরকার বলা যাবে।আজ বুধবার সচিবালয়ে নিজ মন্ত্রণালয়ে এক ব্রিফিংয়ে সাংবাদিকদের এ কথা বলেন তথ্যমন্ত্রী।বিরোধী দল তাদের অবস্থান পরিবর্তন করে সর্বদলীয় সরকারে প্রতিনিধি দিয়ে শপথ নিয়ে কাজে মন দেবে বলে আশা প্রকাশ করেন ইনু।নির্বাচনকালীন সরকারের মন্ত্রিসভায় কারা থাকছেন, কারা থাকছেন না, দু-এক দিনের মধ্যে তা জানা যাবে বলে জানান তথ্যমন্ত্রী। তিনি বলেন, ওই মন্ত্রিসভায় যাঁরা থাকবেন না, তাঁদের পদত্যাগপত্র গত পরশু রাষ্ট্রপতির কাছে দেওয়া হয়েছে। রাষ্ট্রপতি যেগুলো গ্রহণ করবেন, তাঁদের বিষয়ে প্রজ্ঞাপন জারি করা হবে।বিরোধী দলের সঙ্গে সংলাপের দরজা এখনো খোলা আছে বলে দাবি করেন ইনু। তিনি বলেন, ‘বিরোধী দল বলুক, তারা কোথায়-কখন সংলাপ করতে চায়। আমরা সবার অংশগ্রহণে নির্বাচন চাই।’

