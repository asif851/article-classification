
কক্সবাজারের টেকনাফের সাবরাং কাটাবনিয়া এলাকা থেকে বিপুল পরিমাণ ইয়াবাসহ বস্তা উদ্ধার করা হয়েছে। বস্তায় ৭ লাখ ৪০ হাজার ইয়াবা পাওয়া গেছে। গতকাল শুক্রবার দিবাগত রাত দুইটার দিকে বস্তাভর্তি ইয়াবা উদ্ধার করে বর্ডার গার্ড বাংলাদেশ (বিজিবি)। এ ঘটনায় কাউকে আটক করতে পারেনি বিজিবি।
টেকনাফ ২ বিজিবির অধিনায়ক লেফটেন্যান্ট কর্নেল এস এম আরিফুল ইসলাম প্রথম আলোকে বলেন, গতকাল রাতে টেকনাফ ২ বিজিবি ব্যাটালিয়নের কাটাবনিয়া সীমান্তচৌকির সদস্যরা গোপন সূত্রে ইয়াবা চালানের তথ্য পান। এরপর কাটাবনিয়া এলাকায় অবস্থান নেয় বিজিবি। সন্দেহভাজন কয়েকজন লোককে বস্তা নিয়ে সৈকত থেকে উঠে আসতে দেখে বিজিবির জওয়ানেরা তাদের চ্যালেঞ্জ করেন। বিজিবির উপস্থিতি টের পেয়ে বস্তাগুলো ফেলে দিয়ে ওই লোকগুলো পালিয়ে যায়।
আরিফুল ইসলাম জানান, ব্যাটালিয়নের কার্যালয়ে গিয়ে গণনা করে বস্তাগুলো থেকে ৭ লাখ ৪০ হাজার ইয়াবা পাওয়া যায়। যার আনুমানিক মূল্য ২২ কোটি ২২ লাখ টাকা।
