
‘কামারুজ্জামানের বিরুদ্ধে সাক্ষী দেওয়ার পর থাইকা রাইতে ঠিকমতো ঘুমাইবার পাইতাম না। গত বছর যহন মৃত্যুদণ্ড রায় অয়, তহন আমরা বিরাট খুশি অইছিলাম, কিন্তু হিবার রায়ের বিরুদ্ধে আপিল করার পর থাইকা মনের মধ্যে সবসুমু একটা দুশ্চিন্তা কাম করতো। কিন্তু মৃত্যুদণ্ড বহাল থাহুনে হেই ডরডা কাইটা গেছে।’শেরপুরের নালিতাবাড়ী উপজেলার সোহাগপুর গ্রামের বিধবাপল্লির বিধবা হাফিজা বেওয়ার (৭০) কথা এগুলো। আজ সোমবার একাত্তরের মানবতাবিরোধী অপরাধের দায়ে জামায়াতের সহকারী সেক্রেটারি জেনারেল মুহাম্মদ কামারুজ্জামানের ফাঁসির রায় বহাল রাখার ঘোষণার প্রতিক্রিয়ায় তিনি এ কথা বলেন।সোহাগপুরের গণহত্যায় হাফিজার স্বামী ইব্রাহীমসহ পরিবারের সাত সদস্যকে নির্বিচারে হত্যা করা হয়। তিনি আন্তর্জাতিক অপরাধ ট্রাইব্যুনাল-২-এ কামারুজ্জামানের বিরুদ্ধে সাক্ষ্য দিয়েছিলেন।
একাত্তরের ২৫ জুলাই আলবদর, রাজাকার ও পাকিস্তানি বাহিনী নির্বিচারে হত্যাযজ্ঞ চালিয়েছিল সোহাগপুর গ্রামে। বেনুপাড়ার সব পুরুষকে (১৮৭ জন) হত্যা করে পাড়াটিকে পরিণত করা হয়েছিল বিধবাপল্লিতে। ওই দিন যে ৫৭ জন বিধবা হয়েছিলেন, তাঁদের মধ্যে বর্তমানে হাফিজাসহ ৩১ জন বেঁচে আছেন।
কামারুজ্জামানের বিরুদ্ধে সাতটি অভিযোগের মধ্যে তৃতীয় অভিযোগ হলো সোহাগপুরে হত্যাযজ্ঞ ও ধর্ষণ। এ অভিযোগ প্রমাণিত হওয়ায় গত বছরের ৯ মে তাঁকে মৃত্যুদণ্ডাদেশ দিয়েছিলেন আন্তর্জাতিক অপরাধ ট্রাইব্যুনাল-২। তবে এই রায়ের বিরুদ্ধে কামারুজ্জামানের পক্ষ থেকে ৬ জুন আপিল করা হয়। আজ সোমবার উচ্চ আদালত কামারুজ্জামানের মৃত্যুদণ্ডাদেশ বহালের আদেশ দিয়েছেন।
এ রায়ের পর আজ দুপুরে বিধবাপল্লিতে গিয়ে কথা হয় স্বামী-স্বজনহারা বিধবা করফুলি বেওয়া সঙ্গে। তিনি বলেন, ‘এই দিনটার অপেক্ষায় আল্লাহ আমগরে বাঁচাইয়া রাখছে। আমগর স্বামী-সন্তানদের যে ভাবে মারছে, তার বিচার অইছে, অহন ফাঁসি কার্যকর দেখবার চাই।’
স্বামী হারানো বিধবা হাছেন বানু বলেন, ‘সাক্ষী দিউনের পর থাইকা এলাকার লোকজন ডর দেহাইতো। সরকার বইদলা (পরিবর্তন) গেলে নাহি আমগর উল্ডা বিচার করব। এর লাইগা সবসুমু ভয়ে ভয়ে থাকতাম। ফাঁসির রায় বহাল অইছে হুন্না আমগর মনে স্বস্তি ফিইরা আইছে।’
শহীদ পরিবারের সন্তান ও বিধবাপল্লি কল্যাণ সমিতির সাধারণ সম্পাদক জালাল উদ্দিন বলেন, ‘ট্রাইব্যুনালে আমি সাক্ষী দিছি। কামারুজ্জামানের নেতৃত্বে আমার বাবাসহ ১৮৭ জন গ্রামবাসীকে নির্বিচারে হত্যা করেছে। তার বিরুদ্ধে ফাঁসির রায় বহাল থাহুনে বিধবাপল্লির নারীসহ শহীদ পরিবারের লোকজন আনন্দিত। এ রায়ে শহীদ পরিবারের সন্তান হিসেবে আমি স্বস্তি অনুভব করছি। এখন এ রায় আমরা দ্রুত কার্যক্রর দেখতে চাই।’
নালিতাবাড়ী উপজেলা মুক্তিযোদ্ধা সংসদের কমান্ডার শাহাবউদ্দিন প্রথম আলোকে জানান, ‘এলাকার বিধবারাসহ মুক্তিযোদ্ধারা কামারুজ্জামানের বিরুদ্ধে মৃত্যুদণ্ডের রায় বহাল থাকায় সন্তোষ প্রকাশ করেছে। এ রায় দ্রুত কার্যক্রর হলে শহীদদের আত্মা শান্তি পাবে, সেই দিনের অত্যাচারের স্মৃতি নিয়ে যাঁরা এখনো বেঁচে আছেন, তাঁরা স্বস্তি অনুভব করবে। এই রায় দ্রুত কার্যকর দেখতে বিধবাপল্লির নারী, শহীদ পরিবার ও আমরা অপেক্ষায় আছি।’
