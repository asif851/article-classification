
কুষ্টিয়া সদর উপজেলার ঝাউদিয়া ইউনিয়নে আওয়ামী লীগের দুই পক্ষের সংঘর্ষের সময় দুজন নিহত হওয়ার ঘটনায় মামলা করেছে পুলিশ। ইসলামী বিশ্ববিদ্যালয় থানায় গতকাল শুক্রবার দুপুরে এ মামলা হয়।
মামলায় বিবদমান দুই পক্ষের নেতা সদর উপজেলা আওয়ামী লীগের যুগ্ম সাধারণ সম্পাদক ও ঝাউদিয়া ইউনিয়ন পরিষদের (ইউপি) চেয়ারম্যান কেরামত আলী এবং ইউনিয়ন আওয়ামী লীগের সভাপতি ও সাবেক চেয়ারম্যান বখতিয়ার হোসেনকে যথাক্রমে এক ও দুই নম্বর আসামি করা হয়েছে।
আধিপত্য বিস্তারকে কেন্দ্র করে বাখইল গ্রামে গত বৃহস্পতিবার আওয়ামী লীগের দুই পক্ষের মধ্যে সংঘর্ষ হয়। এতে বিল্লাল হোসেন ও এনামুল হক নামের ২ জন নিহত এবং ১২ জন আহত হন। পুলিশ এ ঘটনায় ওই দিনই কেরামতসহ ১৩ জনকে আটক করে। কুষ্টিয়া জেনারেল হাসপাতালে গতকাল দুপুরেই বিল্লাল ও এনামুলের লাশের ময়নাতদন্ত হয়।
ইসলামী বিশ্ববিদ্যালয় থানার ভারপ্রাপ্ত কর্মকর্তা (ওসি) রতন শেখ বলেন, থানার উপপরিদর্শক কমলেশ বাদী হয়ে ১০০ জনের নাম উল্লেখ করে এবং অজ্ঞাত আরও ৪০০-৫০০ জনকে আসামি করে মামলা করেছেন। বখতিয়ার হোসেন পলাতক রয়েছেন। তাঁকে ধরতে পুলিশের অভিযান চলছে।
 
