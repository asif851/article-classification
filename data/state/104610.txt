
প্রধানমন্ত্রী শেখ হাসিনা সরকারের দুই বছর পূর্তি উপলক্ষে আজ মঙ্গলবার সন্ধ্যা সাড়ে সাতটায় জাতির উদ্দেশে ভাষণ দেবেন। প্রধানমন্ত্রীর উপপ্রেসসচিব আশরাফুল আলম খোকন প্রথম আলোকে এ তথ্যের সত্যতা নিশ্চিত করেছেন। প্রধানমন্ত্রীর কার্যালয়ের একটি সূত্র জানায়, প্রধানমন্ত্রীর জাতির উদ্দেশে দেওয়া ভাষণটি বাংলাদেশ টেলিভিশন, বাংলাদেশ বেতারসহ বেসরকারি বিভিন্ন স্যাটেলাইট চ্যানেলে একযোগে প্রচার হবে। প্রধানমন্ত্রীর ভাষণে নিজস্ব অর্থায়নে পদ্মা সেতুসহ তাঁর সরকারের নেওয়া বিভিন্ন উন্নয়ন চিত্র তুলে ধরা হতে পারে।
