
উপজেলা নির্বাচনে জোটগতভাবে নয়, এককভাবে অংশ নেবে ক্ষমতাসীন আওয়ামী লীগ। এ নির্বাচনে ১৪ দল বা জাতীয় পার্টির (জাপা) সঙ্গে কোনো সমঝোতা করা হবে না।নির্বাচন কমিশন ইতিমধ্যে ১০২টি উপজেলার নির্বাচনের জন্য তফসিল ঘোষণা করেছে। আগামী ১৯ ফেব্রুয়ারি ভোট গ্রহণ হবে।আওয়ামী লীগের দায়িত্বশীল একাধিক সূত্র জানায়, প্রধানমন্ত্রী শেখ হাসিনা সম্প্রতি দলের শীর্ষ নেতাদের এককভাবে উপজেলা নির্বাচনে অংশ নেওয়ার কথা বলেছেন। এরপর কেন্দ্র থেকে মৌখিকভাবে জেলা নেতাদের দলের একক প্রার্থী বাছাইয়ের কথা বলা হয়েছে। দু-এক দিনের মধ্যেই দলের জেলা ও উপজেলা কমিটিকে দলগতভাবে নির্বাচন করার জন্য প্রয়োজনীয় দিকনির্দেশনাসহ কেন্দ্র থেকে চিঠি দেওয়া হবে। চিঠিতে দলের ওয়ার্ড ও ইউনিয়ন কমিটির সভাপতি ও সাধারণ সম্পাদক এবং উপজেলা কমিটির কার্যনির্বাহী সদস্যরা যৌথ সভা করে চেয়ারম্যান ও ভাইস চেয়ারম্যান পদে প্রার্থী বাছাই করার কথা বলা হবে।আওয়ামী লীগের কেন্দ্রীয় নেতাদের সঙ্গে কথা বলে জানা যায়, দশম জাতীয় সংসদ নির্বাচনে ১৪ দল ও জাতীয় পার্টির সঙ্গে আসন ভাগ-বাঁটোয়ারা হলেও উপজেলা নির্বাচনে এই বন্ধুত্ব থাকবে না। কেবল সংসদ নির্বাচনের জন্যই এ সমঝোতা হয়েছিল। উপজেলা স্থানীয় নির্বাচন বলে জাতীয় রাজনীতির বৈশিষ্ট্য সেখানে থাকবে না।কয়েকজন কেন্দ্রীয় নেতার মতে, প্রতিটি উপজেলাতেই আওয়ামী লীগের একাধিক প্রার্থী রয়েছে। তাঁদের সামলাতেই হিমশিম খেতে হবে। এ পরিস্থিতিতে জোটের সঙ্গে সমঝোতা করে নির্বাচন করা কঠিন।জানতে চাইলে আওয়ামী লীগের সভাপতিমণ্ডলীর সদস্য ও যোগাযোগমন্ত্রী ওবায়দুল কাদের প্রথম আলোকে বলেন, আওয়ামী লীগ দলগতভাবে উপজেলা নির্বাচনে অংশ নেবে।তবে আওয়ামী লীগের নেতৃত্বাধীন ১৪-দলীয় জোটের কয়েকজন নেতা প্রথম আলোকে বলেন, তাঁরা আওয়ামী লীগের সঙ্গে সমঝোতা করে উপজেলা নির্বাচন করতে চান। তাঁরা মনে করেন, উপজেলা নির্বাচনেও মহাজোট করে প্রার্থী মনোনয়ন দেওয়া সম্ভব। জানতে চাইলে ১৪ দলের অন্যতম শরিক ওয়ার্কার্স পার্টির সভাপতি ও বেসামরিক বিমান চলাচলমন্ত্রী রাশেদ খান মেনন প্রথম আলোকে বলেন, উপজেলা নির্বাচন নিয়ে এখনো কোনো আলোচনা হয়নি। দু-এক দিনের মধ্যে ১৪ দলের বৈঠক হবে। ওই বৈঠকে উপজেলা নির্বাচন নিয়ে আলোচনা হবে।উপজেলা নির্বাচন স্থানীয় হলেও রাজনৈতিক দলের নেতারাই এ নির্বাচন করে থাকেন। এর আগে ২০০৯ সালের ২২ জানুয়ারির উপজেলা নির্বাচনেও মহাজোট ছিল না। আওয়ামী লীগ ও জাতীয় পার্টিসহ অন্য দলগুলো আলাদা নির্বাচন করেছে। আইন অনুযায়ী, উপজেলা নির্বাচনে রাজনৈতিক দলগুলোর প্রার্থীর মনোনয়ন দেওয়ার সুযোগ নেই। তবে দলগুলো প্রার্থী সমর্থন করতে পারে।
 
