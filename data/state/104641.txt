
চট্টগ্রাম ও মংলা সমুদ্রবন্দর এবং কক্সবাজার উপকূলীয় এলাকায় ৩ নম্বর স্থানীয় সতর্কসংকেত দেখাতে বলা হয়েছে। বঙ্গোপসাগরে সঞ্চরণশীল মেঘমালার কারণে আজ রোববার দুপুরে এই সতর্কবার্তা জারি করা হয়।সঞ্চরণশীল মেঘের কারণে আজ ভোররাত থেকে চট্টগ্রামে ভারী বৃষ্টি শুরু হয়েছে। ছয়টা থেকে দুপুর ১২টা পর্যন্ত বৃষ্টিপাত রেকর্ড করা হয়েছে ৪৯ মিলিমিটার। বৃষ্টিতে নগরের বেশির ভাগ এলাকা তলিয়ে গেছে।আবহাওয়া দপ্তর সূত্রে জানা গেছে, উত্তর বঙ্গোপসাগর ও তত্সংলগ্ন বাংলাদেশ ও পশ্চিমবঙ্গ উপকূলীয় এলাকায় গভীর সঞ্চরণশীল মেঘমালা তৈরি হচ্ছে। এর প্রভাবে উত্তর বঙ্গোপসাগর, বাংলাদেশের উপকূলীয় এলাকা এবং সমুদ্র বন্দরসমূহের ওপর দিয়ে ঝোড়ো হাওয়া বয়ে যেতে পারে। আগামী ২৪ ঘণ্টায় আরও বৃষ্টি হবে বলে পূর্বাভাসে বলা হয়েছে।সতর্কতা: চট্টগ্রাম ও মংলা সমুদ্রবন্দর এবং কক্সবাজার উপকূলীয় এলাকায় ৩ নম্বর স্থানীয় সতর্কসংকেত দেখাতে বলা হয়েছে। এ কারণে উত্তর বঙ্গোপসাগরে অবস্থানরত মাছ ধরার নৌকা ও ট্রলারগুলোকে পরবর্তী নির্দেশ না দেওয়া পর্যন্ত উপকূলের কাছাকাছি থেকে সাবধানে চলাচল করতে বলা হয়েছে।
জলাবদ্ধ নগর: বৃষ্টিতে নগরের ষোলশহর, মুরাদপুর, ২ নম্বর গেট, চান্দগাঁও আবাসিক এলাকা, বহদ্দারহাট, হালিশহর, চকবাজার, বাদুরতলা, কাপাসগোলা, পাঁচলাইশ, চাক্তাই, বাকলিয়া, আগ্রাবাদ সিডিএসহ বিভিন্ন এলাকা পানিতে তলিয়ে গেছে।
দুর্ভোগ: ভারী বৃষ্টির কারণে দুর্ভোগে পড়েছে স্কুল, কলেজ ও অফিসগামী লোকজন। বেশি দুর্ভোগে পড়তে হয় এইচএসসি পরীক্ষার্থীদের। সকাল ১০টা থেকে পরীক্ষা থাকলেও বৃষ্টির কারণে সড়কে পানি উঠে যাওয়ায় অনেক পরীক্ষার্থী সময়মতো কেন্দ্রে পৌঁছতে পারেনি বলে খোঁজ নিয়ে জানা গেছে।
