
আকাশসীমা লঙ্ঘন করে মিয়ানমারের সেনাবাহিনীর হেলিকপ্টার ঢুকে পড়ার ঘটনায় তীব্র প্রতিবাদ জানিয়েছে বাংলাদেশ। ভবিষ্যতে এ ধরনের ঘটনা যাতে আর না ঘটে, এ জন্য মিয়ানমারকে তাৎক্ষণিক ব্যবস্থা নিতে বলা হয়েছে।
আজ শুক্রবার এই প্রতিবাদ জানিয়ে পররাষ্ট্র মন্ত্রণালয় ঢাকায় মিয়ানমার দূতাবাসে ডিপ্লোমেটিক নোট পাঠিয়েছে বলে ইউএনবির খবরে বলা হয়।
গত ২৭ ও ২৮ আগস্ট এবং আজ মিয়ানমারের কয়েকটি হেলিকপ্টার আকাশসীমা লঙ্ঘন করে বাংলাদেশে প্রবেশ করে। আজ সকালেই এ ঘটনা তিনবার ঘটে।
পররাষ্ট্র মন্ত্রণালয়ের পাঠানো ওই প্রতিবাদলিপিতে বলা হয়, এভাবে আকাশসীমা লঙ্ঘন প্রতিবেশীসুলভ আচরণের বিরোধী এবং তা অনাকাঙ্ক্ষিত পরিস্থিতি তৈরি করবে। বাংলাদেশ যখন সীমান্ত সুরক্ষিত রাখতে মিয়ানমারকে সহায়তা করে আসছে, তখন সার্বভৌমত্বের লঙ্ঘন দুই দেশের মধ্যে বিদ্যমান পারস্পরিক বোঝাপড়া ও সহযোগিতার ক্ষেত্রে নেতিবাচক প্রভাব ফেলবে।
