
নারায়ণগঞ্জের রূপগঞ্জে ডাকাতির প্রস্তুতি নেওয়ার সময় জেলা গোয়েন্দা পুলিশের সঙ্গে কথিত বন্দুকযুদ্ধে রিয়াদ হাসান নামের এক ব্যক্তি নিহত হয়েছেন। ডিবি বলছে, তিনি একজন ডাকাত ছিলেন।‘বন্দুকযুদ্ধে’ পুলিশের উপপরিদর্শক (এসআই) মফিজুল ইসলাম ও এসআই শামীম আহত হয়েছেন বলেও জানিয়েছে ডিবি। ঘটনাস্থল থেকে সন্দেহভাজন দুই ডাকাত আলামিন ও আনিসকে আটক করা হয়েছে বলেও জানিয়েছে ডিবি। উদ্ধার করা হয়েছে চারটি গুলিসহ একটি পিস্তল, ছোরা ও চাপাতি।আজ বৃহস্পতিবার ভোরে মদনপুর-ভুলতা-জয়দেবপুর সড়কের (ঢাকা বাইপাস) কাঞ্চন সেতু এলাকায় বন্দুকযুদ্ধের এই ঘটনা ঘটে। নিহত রিয়াদ হাসান শরীফের বাড়ি রূপগঞ্জ উপজেলার মাঝিপাড়া এলাকায়।
‘বন্দুকযুদ্ধের’ বর্ণনা দিয়ে ডিবি পুলিশের উপপরিদর্শক (এসআই) মফিজুল ইসলাম জানান, সম্প্রতি রূপগঞ্জের তিন শ ফুট সড়ক ও মদনপুর–ভুলতা-জয়দেবপুর–ঢাকা বাইপাস সড়কে মালবাহী পরিবহনে ডাকাতি চলছিল। আজ ভোরে মালবাহী একটি পরিবহনে একদল ডাকাত ডাকাতির প্রস্তুতি নিচ্ছিল। সেখানে ডিবির একটি দল গেলে ডাকাতেরা তাঁদের লক্ষ্য করে গুলি ছোড়ে। আত্মরক্ষার্থে পুলিশও পাল্টা গুলি চালায়। এতেই ঘটনাস্থলে নিহত হন সর্দার রিয়াদ হাসান।
রিয়াদ হাসানের বিরুদ্ধে রূপগঞ্জ ও সোনারগাঁ থানায় একাধিক মামলা রয়েছে বলে জানিয়েছেন জেলা গোয়েন্দা পুলিশের ভারপ্রাপ্ত কর্মকর্তা (ওসি) মাহবুবুর রহমান। লাশ ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হবে।
