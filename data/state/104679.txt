
বাংলাদেশের কমিউনিস্ট পার্টির সভাপতি মুজাহিদুল ইসলাম সেলিম অভিযোগ করেছেন, গাইবান্ধায় সাঁওতালদের ওপর হামলার অন্যতম কারণ স্পেশাল ইকোনমিক জোনের জন্য জমি দখল ও উচ্ছেদ। এ হামলা ছিল পরিকল্পিত। দরিদ্র সাঁওতালদের জমি থেকে উচ্ছেদ করে নয়, বিশেষায়িত অর্থনৈতিক অঞ্চল করতে হলে যাদের ৫০ বিঘার বেশি জমি আছে তাদের কাছ থেকে জমি নিতে হবে।
গাইবান্ধার গোবিন্দগঞ্জে সাঁওতালদের ওপর হামলা ও উচ্ছেদের প্রতিবাদে আদিবাসী গানের দল মাদলের আয়োজনে গানে গানে প্রতিবাদ সমাবেশে এই অভিযোগ করেন মুজাহিদুল ইসলাম সেলিম। আজ বৃহস্পতিবার বিকেলে ঢাকা বিশ্ববিদ্যালয়ে টিএসসির সড়কদ্বীপে ‘জেগে উঠুক মানবতার জয়গান’ আহ্বানে গানে গানে এ প্রতিবাদ সমাবেশ অনুষ্ঠিত হয়।
গানের মাঝে সংহতি বক্তব্যে আদিবাসীদের জন্য আইনি সহযোগিতাকারী ব্যারিস্টার জ্যোতির্ময় বড়ুয়া অভিযোগ করেন, সাঁওতালদের উচ্ছেদের জন্যই তাদের ধান কাটা শুরু হয়েছে। এ থেকে বোঝা যায় দেশে আইনের শাসন বা বিচার বিভাগ কোনোটাই কার্যকর নাই।
গানে গানে আদিবাসী সাঁওতালদের ওপর গুলি, হত্যা, অগ্নিসংযোগ ও উচ্ছেদের প্রতিবাদে গান গায় উদীচী শিল্পীগোষ্ঠী মিরপুর শাখা, আদিবাসী ফোরামের সাধারণ সম্পাদক সঞ্জীব দ্রং, সংগীতশিল্পী কাজী কৃষ্ণকলি, সমগীত সংস্কৃতি প্রাঙ্গণ, মাভৈ, আয়োজক দল মাদল, ব্যান্ড তারকা মাকসুদুল হক, সাংস্কৃতিক ইউনিয়ন, সহজিয়া।হামলায় জনমনে যে ক্ষোভ তৈরি হয়েছে তা প্রতিবাদী গানগুলোর মধ্য দিয়ে প্রকাশ হচ্ছে।গানের প্রতিবাদের সমাবেশে সংহতি জানান ঐক্য ন্যাপের সভাপতি পঙ্কজ ভট্টাচার্য, ঢাকা বিশ্ববিদ্যালয়ের শিক্ষক খাইরুল ইসলাম, গণসংহতি আন্দোলনের কেন্দ্রীয় রাজনৈতিক পরিষদের সদস্য ফিরোজ আহমেদ, শিল্পী কফিল আহমেদ, আইনজীবী হাসনাত কাইয়ুম, পার্বত্য চট্টগ্রাম জনসংহতি সমিতির নেতা কেএসমং, আদিবাসী ফোরামের তথ্য ও গবেষণা বিষয়ক সম্পাদক দীপায়ন খীসা, বাংলাদেশ ছাত্র ফেডারেশনের ঢাকা বিশ্ববিদ্যালয় শাখার সভাপতি উম্মে হাবিবা বেনজীর প্রমুখ।
সংহতি জানিয়ে বক্তারা বলেন, দেশে শাসনের বদল হয়েছে কিন্তু শাসকদের মনস্তত্ত্ব বদল হয়নি। ব্রিটিশ ও পাকিস্তানিদের মতো স্বাধীন বাংলাদেশও আদিবাসী ও সাঁওতালদের ওপর হামলা করছে। আদিবাসীদের ওপর হামলায় বিচার বিভাগীয় তদন্ত করে অপরাধীদের গ্রেপ্তার ও শাস্তি দিতে হবে। এ ছাড়া বক্তারা ক্ষতিগ্রস্তদের পর্যাপ্ত ক্ষতিপূরণ দিয়ে তাঁদের নিজ জমি ফিরিয়ে দেওয়ার দাবি জানান।
