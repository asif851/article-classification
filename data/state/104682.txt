
রংপুরের পীরগাছায় রংপুর পল্লী বিদ্যুৎ সমিতি-১-এর উপমহাব্যবস্থাপককে (ডিজিএম) অপসারণের দাবিতে বিদ্যুৎ কার্যালয় ঘেরাও করে বিক্ষোভ ও সড়ক অবরোধ করেছেন বিক্ষুব্ধ গ্রাহকেরা। গত রোববার দুপুরে এ কর্মসূচি পালন করেন গ্রাহকেরা।
পীরগাছায় তীব্র লোডশেডিং, গ্রাহক হয়রানি, দুর্নীতি ও অনিয়মের প্রতিবাদে ডিজিএম আবদুল জলিল মিয়ার বিরুদ্ধে ওই বিক্ষোভ ও সড়ক অবরোধ করা হয়।
প্রত্যক্ষদর্শীরা জানান, রোববার সকাল থেকে দুপুর পর্যন্ত পীরগাছা এলাকার দুই শতাধিক গ্রাহক বিদ্যুৎ কার্যালয়ের সামনে জড়ো হয়ে বিক্ষোভ করেন। বেলা একটার দিকে তাঁরা রংপুর-পীরগাছা সড়ক অবরোধ করে সড়কের ওপর টায়ারে আগুন জ্বালিয়ে বিক্ষোভ করেন। এ কারণে ওই সড়কে প্রায় এক ঘণ্টা যানবাহন চলাচল বন্ধ হয়ে যানজটের সৃষ্টি হয়। পরে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। ঘটনার পর ওই বিদ্যুৎ কার্যালয়ের আশপাশে অতিরিক্ত পুলিশ মোতায়েন করা হয়।
আবাসিক গ্রাহক আবদুল জলিল অভিযোগ করেন, টাকা ছাড়া নতুন মিটার পাস করেন না ওই ডিজিএম। বিদ্যুৎ কার্যালয়টি তিনি অনিয়ম ও দুর্নীতির আখড়া বানিয়ে ফেলেছেন। কোনো কাজে গেলেই গ্রাহকদের হয়রানি হতে হয়। এ ছাড়া দুই মাস ধরে উপজেলায় চলছে তীব্র লোডশেডিং। প্রখর রোদ ও ভ্যাপসা গরমে অতিষ্ঠ এলাকাবাসী। এ কারণে শিগগিরই ওই ডিজিএমের অপসারণ ও বিচারের দাবি জানান তিনি।
অভিযোগ প্রসঙ্গে ডিজিএম আবদুল জলিল মিয়া বলেন, ‘আমি কোনো অনিয়ম, দুর্নীতি করি না। সঠিকভাবে কাজ করায় কতিপয় ব্যক্তি ক্ষুব্ধ হয়ে আমার বিরুদ্ধে অপপ্রচার ছড়াচ্ছেন।’
