
বাংলাদেশে জাতীয় সংসদ নির্বাচনকে কেন্দ্র করে রক্তক্ষয়ী সহিংসতায় গভীর হতাশা প্রকাশ করেছেন জাতিসংঘ মহাসচিব বান কি মুন। একই সঙ্গে দেশের মানুষের প্রত্যাশাকে গুরুত্ব দিয়ে রাজনৈতিক দলগুলোকে জরুরিভিক্তিতে অর্থবহ সংলাপ শুরুর তাগিদ দিয়েছেন তিনি।গতকাল সোমবার জাতিসংঘ মহাসচিবের পক্ষে তাঁর মুখপাত্র এক বিবৃতিতে এ আহ্বান জানিয়েছেন। জাতিসংঘের নিউজ সেন্টারের ওয়েবসাইটে বিবৃতিটি প্রকাশ করা হয়েছে।জাতিসংঘ মহাসচিব বাংলাদেশের সব পক্ষকে সংযম দেখানোর আহ্বান জানিয়ে বলেছেন, সহিংসতা এবং মানুষ ও সম্পত্তির ওপর হামলা কখনোই গ্রহণযোগ্য হতে পারে না।বিবৃতিতে বলা হয়, সংসদ নির্বাচনকে কেন্দ্রে করে জীবনহানি ও সহিংসতার ঘটনায় জাতিসংঘ মহাসচিব মর্মাহত, যে নির্বাচন মেরুকরণ ও কম অংশগ্রহণমূলক বলে চিহ্নিত হয়েছে। রাজনৈতিক দলগুলো কোনো সমঝোতায় পৌঁছাতে না পারায় হতাশ হয়েছেন তিনি, যা হলে একটি শান্তিপূর্ণ ও অংশগ্রহণমূলক নির্বাচন পাওয়া সম্ভব হতো।বান কি মুনের বিবৃতিতে সবার আগে শান্তিপূর্ণ ও এমন সহায়ক পরিবেশ সৃষ্টির আহ্বান জানানো হয়েছে, যেখানে মানুষ সমবেত এবং শান্তিপূর্ণভাবে মতপ্রকাশের অধিকারের চর্চা করতে পারে।বান কি মুন তাঁর বিবৃতিতে বাংলাদেশের রাজনৈতিক দলগুলোকে জনগণের প্রত্যাশার প্রতি সাড়া দিয়ে শিগগিরই অংশগ্রহণমূলক রাজনৈতিক প্রক্রিয়া ও অর্থবহ সংলাপ শুরুর তাগিদ দিয়েছেন।
জাতিসংঘ মহাসচিব উল্লেখ করেন, অংশগ্রহণমূলক, অহিংস, সমঝোতা ও সংলাপের ভিত্তিতে বাংলাদেশের গণতান্ত্রিক প্রক্রিয়ার প্রতি সমর্থন দিয়ে যাবে জাতিসংঘ।
