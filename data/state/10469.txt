
শিশু-কিশোরসহ আরও ১৮টি প্রাণ গেল সড়ক দুর্ঘটনায়। গতকাল সোমবার রাজধানীসহ দেশের ১২টি জেলায় এসব দুর্ঘটনা ঘটে।এ নিয়ে গত ৯৩ দিনে বিভিন্ন স্থানে সড়ক দুর্ঘটনায় নিহতের সংখ্যা দাঁড়াল ৮১৩। প্রত্যক্ষদর্শী ও পুলিশের বরাত দিয়ে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিরা জানিয়েছেন বিস্তারিত:কক্সবাজারে তিনটি সড়ক দুর্ঘটনায় তিনজন নিহত হয়েছেন। বিকেলে চকরিয়া উপজেলার নলবিলা এলাকায় একটি বাসের চাপায় এক বৃদ্ধ (৭০) নিহত হয়েছেন। তাঁর নাম-পরিচয় পাওয়া যায়নি। একই উপজেলার ডুলাহাজারা ইউনিয়নের ছগিরশাহ কাটার দরগা গেট এলাকায় মাইক্রোবাসের ধাক্কায় এক মোটরসাইকেল আরোহী নিহত হয়েছেন। তাঁর নাম ওমর হানিফ চৌধুরী (৪৫)। বাড়ি পেকুয়া উপজেলার সদর ইউনিয়নের আন্নর আলী মাতবরপাড়ায়।  এর আগে সকালে কক্সবাজার শহরের পাওয়ার হাউস এলাকায় মোটরসাইকেল ও বাসের মুখোমুখি সংঘর্ষে মো. সাদেক (২৬) নামে এক যুবক নিহত হয়েছেন। কক্সবাজার সরকারি কলেজ প্রথম আলো বন্ধুসভার সাবেক যুগ্ম সম্পাদক সাদেক টেকনাফ উপজেলার হ্নীলা ইউনিয়নের দমদমিয়া গ্রামের শামশুল আলমের ছেলে। গাজীপুরের শ্রীপুরের শিরিরচালা এলাকায় বিকেলে প্রাইভেট কারের চাপায় এক শিশু নিহত হয়েছে। নিহত শিশু সজুফা (৯) নেত্রকোনা জেলার কলমাকান্দা উপজেলার লাল চাঁনের মেয়ে। মা-বাবার সঙ্গে রাস্তা পার হওয়ার সময় গাড়িটি তাকে চাপা দিয়ে পালিয়ে যায়। এতে ঘটনাস্থলেই সে মারা যায়। এর আগে সকালে শ্রীপুরের মাওনা উড়ালসড়কে দুর্ঘটনায় এক ব্যক্তি নিহত হয়েছেন। তাঁর নাম রফিকুল ইসলাম (৩৪)।নীলফামারী সদরের কুচিয়ার মোড়ে বিকেলে সড়ক দুর্ঘটনায় মোটরসাইকেল আরোহী দুই ব্যক্তি নিহত হয়েছেন। তাঁরা হলেন ডিমলা উপজেলা পরিবার পরিকল্পনা বিভাগের অফিস সহকারী কাম কম্পিউটার অপারেটর আইনুল হক (৪০) এবং ডিমলার রামডাঙ্গা পরিবার কল্যাণ কেন্দ্রের উপসহকারী কমিউনিটি চিকিৎসা কর্মকর্তা আনোয়ারুল হক (৪৫)। সাতক্ষীরার তালা উপজেলার ভৈরবনগর এবং শ্যামনগর উপজেলার বংশীপুর এলাকায় দুপুরে সড়ক দুর্ঘটনায় একজন স্বাস্থ্য পরিদর্শকসহ দুজন নিহত হয়েছেন। তাঁদের একজন মো. নাজিমউদ্দিন ফকির (৫২)। তিনি তালা উপজেলার নগরঘাটা ইউপির সহকারী স্বাস্থ্য পরিদর্শক ছিলেন। অন্যজন এনসান আলী গাজী (৫৫)। তাঁর বাড়ি শ্যামনগর উপজেলার বংশীপুর গ্রামে। তিনি চিংড়ি ব্যবসায়ী ছিলেন।বগুড়ার শিবগঞ্জ উপজেলার মহাস্থান সেতুর কাছে গতকাল সকালে পিকআপ ও ট্রাকের সংঘর্ষে দুজন নিহত হন। তাঁরা হলেন বগুড়ার এরুলিয়ার চকপাড়া গ্রামের রায়হান প্রামাণিক (৩৮) এবং রংপুরের মিঠাপুকুরের ব্যবসায়ী জহুরুল ইসলাম (৫০)।পটুয়াখালীর বাউফল উপজেলার কালিশুরী গ্রামে দুপুরে মো. সুজন (১৮) নামে এক যুবক সড়ক দুর্ঘটনায় নিহত হয়েছেন। তিনি ওই গ্রামের মো. ইসমাইল তালুকদারের ছেলে।মৌলভীবাজার সদর উপজেলার চরগাঁও এলাকায় সকালে সিএনজিচালিত অটোরিকশা ও পিকআপ ভ্যানের সংঘর্ষে নাসির উদ্দিন (১৪) নামে এক কিশোর নিহত হয়েছে। সে সদর উপজেলার মাতারকাপনের মো. আবদুল আজিজের ছেলে। দুর্ঘটনায় আবদুল আজিজও আহত হয়েছেন।  নওগাঁর রানীনগরে বিকেলে পিকআপ ভ্যানের ধাক্কায় রিকশাভ্যানের যাত্রী বাঁধন (১২) নামে এক কিশোর নিহত হয়েছে। সে আত্রাই উপজেলার চাপড়া গ্রামের এমদাদুল হোসেনের ছেলে। চট্টগ্রামের সীতাকুণ্ডের ফৌজদারহাট এলাকায় ভোরে ট্রাকের সঙ্গে মাইক্রোবাসের ধাক্কায় স্বপন কুমার (৩২) নামে এক ব্যক্তি নিহত হয়েছেন। তাঁর বাড়ি ফেনী জেলার ফুলগাজী উপজেলার হাসানপুরে। রাজধানীর বাড্ডার পোস্ট অফিস গলিতে ভোরে সড়ক দুর্ঘটনায় কামাল হোসেন (২৬) নামে এক ট্রাকচালক নিহত হয়েছেন।পঞ্চগড়ে গত ৯ মে সড়ক দুর্ঘটনায় আহত জেলা আওয়ামী লীগের সহসভাপতি ও ভাষাসৈনিক খবির উদ্দীন আহাম্মেদ (৮০) গত রোববার রাতে রাজধানীর একটি হাসপাতালে মারা গেছেন।
