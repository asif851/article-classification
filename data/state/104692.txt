
নৌপরিবহনমন্ত্রী শাজাহান খান বলেছেন, জিয়া চ্যারিটেবল ট্রাস্ট ও জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন খালেদা জিয়ার সাজা হলে দলটি আগামী সংসদ নির্বাচনে অংশ নেবে না।
আজ শুক্রবার সকালে মাদারীপুরে জেলা পরিষদের অর্থায়নে ১ কোটি ২৩ লাখ টাকা ব্যয়ে আচমত আলী খান পাবলিক স্কুল অ্যান্ড কলেজের নতুন ভবন উদ্বোধন শেষে মন্ত্রী এ কথা বলেন।
নৌমন্ত্রী বলেন, ‘যেকোনো মামলায় কেউ দোষী প্রমাণিত হলে তাঁর সাজা হবেই। তেমনি খালেদা জিয়ার সাজা হলে বিএনপি নির্বাচন করবে না। জিয়া চ্যারিটেবল ট্রাস্ট ও জিয়া অরফানেজ ট্রাস্ট থেকে দুর্নীতির মাধ্যমে খালেদা জিয়া অবৈধভাবে এতিমদের টাকা আত্মসাৎ করেছেন, তা আজ দেশের মানুষের কাছে প্রমাণিত।’
রোহিঙ্গা ইস্যু নিয়ে নৌমন্ত্রী বলেন, মিয়ানমারের মানবাধিকার পরিস্থিতির ওপর জাতিসংঘ সাধারণ পরিষদের তৃতীয় কমিটিতে উন্মুক্ত ভোটের মাধ্যমে একটি রেজুলেশন গৃহীত হয়। ১৩৫টি দেশ এই রেজুলেশনের পক্ষে ভোট দিয়ে মিয়ানমারের রোহিঙ্গা হত্যাকাণ্ড নিয়ে উদ্বেগ প্রকাশ করেছে। বিপক্ষে ভোট দেয় ১০টি দেশ। ভোট প্রদানে বিরত থাকে ২৬টি দেশ। ওআইসির পক্ষে সৌদি আরব এই রেজুলেশন উত্থাপন করে। তাই মিয়ানমারকে রোহিঙ্গাদের ফিরিয়ে নিতে হবে।
এ সময় উপস্থিত ছিলেন আচমত আলী খান স্কুল অ্যান্ড কলেজের সভাপতি ওয়ায়দুর রহমান, ভারপ্রাপ্ত জেলা প্রশাসক সৈয়দ ফারুক আহম্মেদ, অতিরিক্ত পুলিশ সুপার উত্তম প্রসাদ পাঠক প্রমুখ।
