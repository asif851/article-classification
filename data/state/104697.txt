
বিএনপির নেতৃত্বাধীন ২০-দলীয় জোটের লাগাতার অবরোধের তৃতীয় দিনে গতকাল বৃহস্পতিবার জয়পুরহাটে রেললাইনের ফিশপ্লেট খুলে ফেলে দুর্বৃত্তরা। মৌলভীবাজারের কুলাউড়ায় ফিশপ্লেট খুলে ফেলায় ট্রেন লাইনচ্যুত হয়ে ২৫ যাত্রী আহত হন।লক্ষ্মীপুরের কমলনগরে গতকাল রাত সাড়ে ১০টার ‘অবরোধকারীদের ধাওয়ায়’ দুর্ঘটনার শিকার হয়ে মোটরসাইকেল আরোহী এক যুবক নিহত হয়েছেন। ৫ জানুয়ারির নির্বাচনের বর্ষপূর্তিকে কেন্দ্র করে রাজনৈতিক অস্থিরতা শুরু হওয়ার পর থেকে গতকাল পর্যন্ত মোট আটজন নিহত হলেন। নিহত ব্যক্তিদের মধ্যে বিএনপি-জামায়াতের নেতা-কর্মী ছাড়া সাধারণ নাগরিকও আছেন।রাজধানী ঢাকায় গতকাল যান চলাচল প্রায় স্বাভাবিক ছিল। তবে দুপুরের পর থেকে অন্তত ১০ বাসে আগুন দেওয়া হয়েছে। এ ছাড়া দেশের পাঁচ জেলায় পণ্যবাহী ট্রাকসহ অন্তত ১০১টি যানবাহনে হামলা, ভাঙচুর ও আগুন দেওয়া হয়েছে। গত দুই দিনে সহিংসতার ঘটনায় চার জেলায় করা পাঁচটি মামলায় বিএনপি-জামায়াতের প্রায় সাড়ে চার হাজার নেতা-কর্মীকে আসামি করা হয়েছে। পাঁচ জেলা থেকে গ্রেপ্তার করা হয়েছে বিএনপি-জামায়াতের ৬৬ জনকে।লক্ষ্মীপুরের কমলনগর থানার ওসি কবির আহাম্মদ জানান, নোয়াখালী সদর উপজেলার তিন ভাই কমলনগরের হাজিরহাট এলাকায় একটি সালিস বৈঠক শেষে মোটরসাইকেলে করে বাড়ি ফিরছিলেন। পথে রাত সাড়ে ১০টার দিকে রামগতি-লক্ষ্মীপুর আঞ্চলিক মহাসড়কের একটি হাফেজিয়া মাদ্রাসার কাছাকাছি পৌঁছালে অবরোধকারীরা তাঁদের ধাওয়া করে। এতে নিয়ন্ত্রণ হারিয়ে মোটরসাইকেল রাস্তার পাশের গাছের সঙ্গে ধাক্কা খায়। স্থানীয়রা তাঁদের উদ্ধার করে কমলনগর উপজেলা স্বাস্থ্য কমপ্লেক্সে নিয়ে গেলে চিকিৎসকেরা মো. ইউছুফ (২৮) নামের একজনকে মৃত ঘোষণা করেন।কমলনগর থানার ওসি জানান, এ ঘটনার সঙ্গে জড়িতদের গ্রেপ্তারের চেষ্টা চলছে।মৌলভীবাজারের কুলাউড়া উপজেলার টিলাগাঁও ও মনু রেলস্টেশনের মাঝামাঝি স্থানে বুধবার দিবাগত রাত তিনটার দিকে উদয়ন এক্সপ্রেস ট্রেনের ইঞ্জিনসহ ছয়টি বগি লাইনচ্যুত হয়। এতে অন্তত ২৫ জন যাত্রী আহত হন। এ ঘটনায় নাশকতার অভিযোগে অজ্ঞাতনামা ব্যক্তিদের আসামি করে শ্রীমঙ্গল রেলওয়ে থানায় মামলা হয়েছে। গতকাল রাত সাড়ে নয়টার দিকে ওই পথে রেল যোগাযোগ স্বাভাবিক হয়।সংশ্লিষ্ট এলাকার দায়িত্বে থাকা রেলওয়ের ঊর্ধ্বতন উপসহকারী প্রকৌশলী (পথ) এরফানুর রহমান বলেন, ‘দুষ্কৃতকারীরা ফিশপ্লেট খুলে ফেলায় দুর্ঘটনা ঘটেছে।’ বিষয়টি তদন্তে চার সদস্যের তদন্ত কমিটি গঠন করা হয়েছে। রেলওয়ের উপসহকারী প্রকৌশলী শামীম হোসেন বলেন, শুধু চাকা লাইনচ্যুত হলে হয়তো একটা বগি লাইনচ্যুত হতো। তাঁর দাবি, নাশকতা না হলে এ রকম দুর্ঘটনা ঘটত না।ট্রেনের চালক আবুল কালাম খান জানান, দুর্ঘটনার পর পাশের ঝোপে রেললাইনের তিনটি ফিশপ্লেট পাওয়া গেছে।তবে কুলাউড়া থানার ওসি অমল কুমার ধর জানান, তাঁরা দুর্ঘটনাস্থলে নাশকতার কোনো আলামত পাননি। যান্ত্রিক ত্রুটিই দুর্ঘটনার কারণ হতে পারে। ট্রেনযাত্রী শাহাদাত হোসেন, জয়নাল আবেদিন ও সেলিনা খাতুন প্রথম আলোকে জানান, চট্টগ্রামগামী ট্রেনটি মাইজগাঁও রেলস্টেশনে পৌঁছার পর পেছনের বগিতে যান্ত্রিক সমস্যা দেখা দেয়। রেলওয়ের লোকজন ওই বগি ও ইঞ্জিনের সংযোগস্থলে জিআই তার দিয়ে বেঁধে বগিটিকে সচল করেন।মৌলভীবাজারের পুলিশ সুপার তোফায়েল আহাম্মদ বলেন, যাত্রীরা বলেছেন, ইঞ্জিনের সঙ্গে একটি বগি জিআই তার দিয়ে বাঁধা ছিল। নাশকতা নাকি দুর্ঘটনা, তা তদন্ত কমিটিই বলতে পারবে। দুটি বিষয়ই মাথায় রেখে বিষয়টি খতিয়ে দেখা হচ্ছে।জয়পুরহাট সদর উপজেলার উড়ি মাধবপাড়া রেলসেতুর কাছে দুর্বৃত্তরা রেললাইনের ফিশপ্লেট খুলে ফেললেও দুর্ঘটনা ঘটেনি। রেলওয়ে পুলিশ ও স্থানীয় লোকজন জানান, গতকাল ভোর সাড়ে পাঁচটার দিকে ২০-২৫ জন মুখোশধারী ব্যক্তি রেলসেতুর দক্ষিণ পাশে ফিশপ্লেট খুলে রেললাইন বিচ্ছিন্ন করে। ভোরের দিকেই আশপাশের লোকজন জানতে পেরে পুলিশ ও রেলকর্মীদের খবর দেন। রেলওয়ের প্রধান মিস্ত্রি আতাউর রহমান জানান, সাড়ে চার ঘণ্টা কাজ করে তাঁরা রেল যোগাযোগ স্বাভাবিক করেন।২০১৩ সালের ৫ ডিসেম্বর একইভাবে ওই এলাকায় রেললাইন উপড়ে ফেলে দুর্বৃত্তরা। এ ঘটনায় বিএনপির নেতৃত্বাধীন জোটের অজ্ঞাতনামা ৮০০-৯০০ নেতা-কর্মীর বিরুদ্ধে মামলা হয়। সন্দেহভাজন তিনজন গ্রেপ্তার হলেও তাঁরা জামিনে মুক্ত আছেন। রেলওয়ের সৈয়দপুর জোনের পুলিশ সুপার সিদ্দিকী তানজিলুর রহমান জানান, অচিরেই তদন্ত শেষ করে ওই মামলার অভিযোগপত্র দেওয়া হবে।জয়পুরহাট ও লক্ষ্মীপুরে এসব নাশকতার পরিপ্রেক্ষিতে রেলওয়ে পশ্চিমাঞ্চলে গতকাল রেড অ্যালার্ট জারি করা হয়েছে।এদিকে গত বুধবার রাতে জয়পুরহাট সদর উপজেলায় রেললাইনে নাশকতা ঘটাতে পারে আশঙ্কায় দুজনকে গ্রেপ্তার করা হয়েছে। একই রাতে জয়পুরহাট-বগুড়া সড়কে একটি ট্রাকে আগুন দেওয়া হয়েছে। ট্রাকের আগুনের ঘটনায় অজ্ঞাতনামা ৩০ থেকে ৪০ জনের বিরুদ্ধে মামলা হয়েছে।নোয়াখালীর বেগমগঞ্জের চৌমুহনীতে গত বুধবার পুলিশের সঙ্গে সংঘর্ষের ঘটনায় বিএনপি-জামায়াতের ৪ হাজার ২১৭ জনের বিরুদ্ধে হত্যা মামলা করেছে পুলিশ। বুধবার আটক হওয়া বিএনপি-জামায়াতের ১৭ নেতা-কর্মীকে ওই মামলায় গ্রেপ্তার দেখানো হয়েছে।বগুড়ায় গত মঙ্গলবার রাতে ট্রাকে আগুন এবং পুলিশের ওপর হামলার ঘটনায় বিএনপি-জামায়াতের ১২৯ নেতা-কর্মীর বিরুদ্ধে সদর থানায় দুটি মামলা করেছে পুলিশ। গতকাল বগুড়ার নন্দীগ্রাম উপজেলার কইগাড়ী এলাকায় অবরোধকারীরা একটি ট্রাক ভাঙচুর করেছে।চাঁপাইনবাবগঞ্জের সোনামসজিদ স্থলবন্দর থেকে গতকাল আইনশৃঙ্খলা রক্ষাকারী বাহিনীর পাহারায় ছেড়ে যাওয়া আমদানি পণ্যবাহী অন্তত ১৫টি ট্রাকে ভাঙচুর ও আগুন দিয়েছে অবরোধকারীরা। প্রত্যক্ষদর্শীরা জানান, গতকাল অবরোধকারীরা চাঁপাইনবাবগঞ্জ শহরের বিভিন্ন স্থানে কয়েকটি অটোরিকশা ভাঙচুর করে।নরসিংদীতে গতকাল ককটেল বিস্ফোরণ ও গাড়ি ভাঙচুরের ঘটনায় শহর বিএনপির সভাপতিসহ তিনজনকে গ্রেপ্তার করা হয়েছে। পিকেটাররা একটি প্রাইভেট কার ও একটি বাসের কাচ ভাঙচুর করে। উদ্ধার করা হয়েছে একটি পেট্রলবোমাসহ ১১টি অবিস্ফোরিত ককটেল।গাইবান্ধার পলাশবাড়ীতে ঢাকা-রংপুর মহাসড়কের মহেশপুর ও জুনদহ এলাকায় অবরোধকারীরা গতকাল ইটপাটকেল ছুড়ে ১২টি ট্রাকসহ অন্তত ৭২টি মোটরসাইকেল ও ভটভটি ভাঙচুর করেছে। কিশোরগঞ্জে গত বুধবার গ্রেপ্তার হওয়া বিএনপির নয় নেতা-কর্মীকে গতকাল কারাগারে পাঠানো হয়েছে। সুনামগঞ্জের দক্ষিণ সুনামগঞ্জ উপজেলায় ২০-দলীয় জোটের দেড় শ নেতা-কর্মীর বিরুদ্ধে দ্রুত বিচার আইনে মামলা করেছে পুলিশ।নাশকতার আশঙ্কায় লক্ষ্মীপুর সদর উপজেলার বিভিন্ন স্থান থেকে বিএনপি-জামায়াতের নেতা-কর্মীসহ ৩৭ জনকে গ্রেপ্তার করেছে পুলিশ। চট্টগ্রামের জিইসি মোড় এলাকায় গত রাতে একটি বাসে আগুন দেওয়া হয়। রাতেই বহদ্দারহাট এলাকায় দুর্বৃত্তদের ছোড়া ককটেল হামলায় আহত হন এক রিকশাচালক।{প্রতিবেদন তৈরিতে সহায়তা করেছেন নিজস্ব প্রতিবেদক, চট্টগ্রাম; চাঁপাইনবাবগঞ্জ ও ভৈরব; সুনামগঞ্জ অফিস; মৌলভীবাজার ও জুড়ী প্রতিনিধি; বগুড়া, রামগতি (লক্ষ্মীপুর), নরসিংদী, সিরাজগঞ্জ, গাইবান্ধা, লক্ষ্মীপুর, মঠবাড়িয়া (পিরোজপুর) প্রতিনিধি}
