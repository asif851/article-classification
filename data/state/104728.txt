
বাংলাদেশ জনতা পার্টির (বিজেপি) গুম হওয়া সভাপতি ও মুখপাত্র মিঠুন চৌধুরীর সন্ধানের দাবিতে পরিবার ও কর্মীদের মানববন্ধন করতে দেয়নি পুলিশ। তাঁদের ব্যানার নিয়ে গেছে পুলিশ। তবে পুলিশ বলছে, ডিএমপি বা শাহবাগ থানার অনুমতি ছাড়াই মানববন্ধন করায় তাঁদের সরিয়ে দেওয়া হয়েছে।
আজ সোমবার বেলা ১১টার দিকে এ ঘটনা ঘটে।
মিঠুন চৌধুরীর স্ত্রী সুমনার অভিযোগ, মিঠুনকে কি সরকার বা পুলিশ ভয় পায়? তাঁকে গুম করা হয়েছে। তাঁর সন্ধানের দাবিতে আমাদের মানববন্ধনও করতে দেওয়া হচ্ছে না। এতে প্রমাণ হয়, তারা মিঠুনকে ভয় পায়।
পুলিশের উপপরিদর্শক (এসআই) মোহাম্মদ মাজহারুল অনুমতি না নেওয়াকেই মানববন্ধন করতে না দেওয়ার কারণ হিসেবে উল্লেখ করেন।
বাংলাদেশ জনতা পার্টির সভাপতি মিঠুন চৌধুরী ও একই দলের কেন্দ্রীয় নেতা আশিক ঘোষকে ঢাকা মহানগর পুলিশের বিশেষায়িত ইউনিট কাউন্টার টেররিজম ইউনিটের সদস্যরা ‘তুলে নিয়েছে’ বলে অভিযোগ তাঁদের পরিবারের। সম্প্রতি বাংলাদেশ ক্রাইম রিপোর্টার্স অ্যাসোসিয়েশন (ক্র্যাব) মিলনায়তনে এক সংবাদ সম্মেলনে তাঁরা এমন অভিযোগ করেন।
২৭ অক্টোবর মিঠুন ও আশিককে সূত্রাপুর থানা এলাকার ফরাশগঞ্জের প্রিয় বল্লভ জিউ মন্দির ফটকের পাশ থেকে একটি কালো গাড়িতে আইনশৃঙ্খলা রক্ষাকারী বাহিনীর সদস্যরা আটক করে নিয়ে যান।
মিঠুনের স্ত্রী সুমনা চৌধুরী অভিযোগ করেন, এ ঘটনায় থানা-পুলিশ নিখোঁজের কোনো সাধারণ ডায়েরি নেয়নি। এ ব্যাপারে পুলিশ বলেছে, তাঁরা জঙ্গি নন। তাই আটক করার কোনো প্রশ্নই আসে না।
হিন্দু বৌদ্ধ খ্রিষ্টান আদিবাসী পার্টি এবং সমমনা অর্ধশতাধিক সংগঠনের উদ্যোগে গঠিত হয় বাংলাদেশ জনতা পার্টি (বিজেপি)।
