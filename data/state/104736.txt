
রাষ্ট্রপতি আবদুল হামিদ বলেছেন, পারস্পরিক সুখ-দুঃখে শরিক হওয়া ছাড়াও ঈদ আমাদের শান্তিপূর্ণ সহাবস্থানের শিক্ষা দেয়। এটি হচ্ছে বাঙালির মহিমান্বিত ঐতিহ্য। আজ বৃহস্পতিবার সকালে ঈদুল ফিতর উপলক্ষে বঙ্গভবনে আয়োজিত এক সংবর্ধনায় রাষ্ট্রপতি সাংবাদিকদের এ কথা বলেন। রাষ্ট্রপতি বলেন, শান্তিপূর্ণ ও বন্ধুত্বপূর্ণ সমাজ বিনির্মাণে ঈদুল ফিতরের শিক্ষা ও তাৎপর্য হচ্ছে অনন্য। কারণ, এই দিনে ধনী-দরিদ্র, সম্ভ্রান্ত ও অবহেলিত—সব মানুষই এক কাতারে দাঁড়ায়। তিনি আরও বলেন, ঈদ সব শ্রেণির মানুষের মাঝে ভালোবাসা, সম্প্রীতি ও ঐক্যের বন্ধন গড়ে তোলে। এই দিন ধনী-গরিব, সম্ভ্রান্ত ও অবহেলিত সব মানুষ এক কাতারে দাঁড়িয়ে ঈদের আনন্দে শরিক হয়। রাষ্ট্রপতি আবদুল হামিদ ও তাঁর সহধর্মিণী রাশিদা খানম জ্যেষ্ঠ সরকারি কর্মকর্তা, নগরের গণমান্য ব্যক্তি ও কূটনীতিকদের জন্য এই সংবর্ধনার আয়োজন করেন। প্রধান বিচারপতি, মন্ত্রিবর্গ, প্রধানমন্ত্রীর উপদেষ্টা ও সাংসদেরা সংবর্ধনায় উপস্থিত ছিলেন। এ ছাড়া প্রধান নির্বাচন কমিশনার, সুপ্রিম কোর্টের বিচারপতিবৃন্দ, সংসদ সদস্যবৃন্দ, বিভিন্ন রাজনৈতিক দলের নেতা, মন্ত্রিপরিষদ সচিব, তিন বাহিনীর প্রধানগণ, ব্যবসায়ী প্রতিনিধি, ধর্মীয় ব্যক্তিত্ব, শিল্পী, পদস্থ বেসামরিক ও সামরিক কর্মকর্তাগণ সংবর্ধনায় যোগ দেন। কূটনৈতিক কোরের ডিন, বিভিন্ন দেশের হাইকমিশনার ও রাষ্ট্রদূত এবং আন্তর্জাতিক সংস্থার প্রধানেরা অনুষ্ঠানে উপস্থিত ছিলেন। রাষ্ট্রপতি ও তাঁর সহধর্মিণী অতিথিদের স্বাগত জানান ও তাঁদের সঙ্গে ঈদের শুভেচ্ছা বিনিময় করেন।
