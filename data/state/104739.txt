
গত ২৪ ঘণ্টায় সাঁড়াশি অভিযানে সারা দেশে গ্রেপ্তার হয়েছে ৩ হাজার ১৯২ জন। তাদের মধ্যে জঙ্গি সন্দেহে গ্রেপ্তার হয়েছে ৩৭ জন। বাকি ৩ হাজার ১৫৫ জনকে বিভিন্ন মামলায় গ্রেপ্তার করা হয়েছে।
গতকাল শুক্রবার সকাল থেকে আজ শনিবার সকাল পর্যন্ত ২৪ ঘণ্টায় তাদের গ্রেপ্তার করা হয়েছে। পুলিশ সদর দপ্তর থেকে পাঠানো সংবাদ বিজ্ঞপ্তিতে এ তথ্য জানানো হয়েছে।
জঙ্গি সন্দেহে গ্রেপ্তার ৩৭ জনের মধ্যে ২৭ জন জেএমবি, জাগ্রত মুসলিম জনতা বাংলাদেশের ৭ জন রয়েছেন। বাকি তিনজনের পরিচয় সম্পর্কে জানায়নি পুলিশ সদর দপ্তর।
জেএমবি সদস্যদের মধ্যে গাজীপুরে একজন, ময়মনসিংহে একজন, শেরপুরে একজন, রাজশাহীতে দুজন, চাঁপাইনবাবগঞ্জে তিনজন, সিরাজগঞ্জে একজন, বগুড়ায় ১১ জন, নড়াইলে একজন, দিনাজপুরে দুজন, গাইবান্ধায় একজন, কুড়িগ্রামে দুজন ও রাজশাহী থেকে একজনকে গ্রেপ্তার করা হয়েছে। তবে ঢাকা জেলা থেকে গ্রেপ্তার হওয়া তিন জঙ্গির সাংগঠনিক পরিচয় জানা যায়নি। এ ছাড়া রাজশাহী থেকে জেএমজেবির সাতজনকে গ্রেপ্তার করা হয়েছে।
সাঁড়াশি অভিযান চলাকালে একটি শাটার গান, ৫০০ গ্রাম গানপাউডার, ১৫টি ককটেল, ২১টি জিহাদি বই ও ১৫টি ব্যক্তিগত ডায়েরি উদ্ধার করে পুলিশ। গ্রেপ্তার হওয়া আসামিদের মধ্যে গ্রেপ্তারি পরোয়ানায় ১ হাজার ৮৬১ জন, নিয়মিত মামলায় ৯১৭ জন, অবৈধ অস্ত্র উদ্ধার মামলায় ১৯ জন ও মাদক উদ্ধার মামলায় ৩৫৮ জন রয়েছেন।
অভিযানে গ্রেপ্তারের বিষয়ে পুলিশের সহকারী মহাপরিদর্শক মো. মনিরুজ্জামান প্রথম আলোকে বলেন, সাঁড়াশি অভিযানে গ্রেপ্তার হওয়া ৩৭ জঙ্গি বাদে বাকিরা বিভিন্ন মামলায় গ্রেপ্তার হয়েছে। পুলিশ একটি বড় অভিযান চালাচ্ছে। এখানে ফোর্সও বেশি থাকে। ফলে বিভিন্ন মামলার আসামিরাও এই অভিযানের সময় ধরা হয়েছে।
আরও পড়ুন: 
২৪ ঘণ্টায় জঙ্গি সন্দেহে গ্রেপ্তার ৩৭
