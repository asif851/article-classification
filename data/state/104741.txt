
নাটোরের সিংড়া উপজেলার ছাতারদিঘী ইউনিয়নের একডালা বাজারে ট্রান্সকম বেভারেজের ডিলার টিপু সুলতানের মালামাল লুট করার অভিযোগ পাওয়া গেছে। গতকাল শনিবার এ ব্যাপারে সিংড়া থানায় মামলা হয়েছে। সিংড়া থানা-পুলিশ সূত্র জানায়, ট্রান্সকম বেভারেজের ডিলার ও সিংড়া বাজারের মেসার্স টিটন ট্রেডার্সের মালিক টিপু সুলতান দীর্ঘদিন ধরে উপজেলার বিভিন্ন এলাকায় পেপসি ও কোকো কোলা পরিবেশন করে আসছেন। সম্প্রতি কালীগঞ্জ এলাকার উজ্জ্বল হোসেন ওই এলাকায় ব্যবসা করতে হলে তাঁর কাছে এক লাখ টাকা চাঁদা দাবি করে। দাবি করা টাকা না দেওয়ায় ৫ জুন সন্ধ্যায় পেপসি ও কোকো কোলার মালামাল একডালা বাজারের নাঈম স্টোরে সরবরাহ করার সময় বাধা দেওয়া হয় এবং ট্রাকে করে আনা প্রায় ৭১ হাজার টাকার মালামালও টাকা লুট করে নিয়ে যায়।
