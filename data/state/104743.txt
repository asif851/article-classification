
২০১৫-১৬ শিক্ষাবর্ষে একাদশ শ্রেণির ভর্তির জন্য অনলাইনে আবেদন করতে গিয়ে অনেক ভর্তি ইচ্ছুক শিক্ষার্থী বিড়ম্বনায় পড়ছে। তারা অনলাইনে আবেদন করতে গিয়ে দেখতে পাচ্ছে আবেদন আগেই করা হয়ে গেছে। এমনকি তাদের না জানিয়েই কলেজের পছন্দক্রম দেওয়া হয়েছে। এ কারণে অনেকেই কাঙ্ক্ষিত কলেজে ভর্তি হতে পারবে না বলে আশঙ্কা করছে।
অনলাইনে ও খুদে বার্তায় এই ভর্তির কাজটি তদারককারী ঢাকা মাধ্যমিক ও উচ্চমাধ্যমিক শিক্ষা বোর্ডের সিনিয়র সিস্টেম অ্যানালিস্ট মঞ্জুরুল কবীর প্রথম আলোকে জানান, তাঁদের কাছেও এ ধরনের কিছু অভিযোগ এসেছে।
বোর্ডের এক কর্মকর্তা আশঙ্কা প্রকাশ করে বলেন, এক শ্রেণির স্কুল অ্যান্ড কলেজ ভালো ফল করা শিক্ষার্থীদের তাদের প্রতিষ্ঠানে ভর্তি করানোর জন্য এমনটি করে থাকতে পারে। আবার অনেকে ষড়যন্ত্র করেও এমন করতে পারে। তিনি আরও বলেন, তবে যেসব শিক্ষার্থী তাদের কাছে অভিযোগপত্র দিচ্ছে, তাদের আগের আবেদনটি বাতিল করে নতুন করে আবেদনের সুযোগ দেওয়া হচ্ছে।রাজধানীর দক্ষিণ খান এলাকার মোল্লারটেক উদয়ন স্কুল অ্যান্ড কলেজের একাধিক শিক্ষার্থীর বেলায় এ ধরনের ঘটনা ঘটেছে বলে অভিযোগ পাওয়া গেছে। ওই স্কুল থেকে এবারের এসএসসি পরীক্ষায় জিপিএ-৫ পাওয়া একজন শিক্ষার্থীর স্বজন প্রথম আলোকে জানান, ওই শিক্ষার্থী আরও ভালো কলেজে ভর্তির জন্য অনলাইনে আবেদন ফরম পূরণ করে যখন তা জমা (সাবমিট) দিতে যাবে, তখন দেখতে পায় তার আবেদন আগেই জমা হয়ে গেছে। শুধু তাই নয়, তার আবেদনে প্রথম পছন্দ হিসেবে মোল্লারটেক উদয়ন স্কুল অ্যান্ড কলেজের নাম দেওয়া হয়েছে। পরে ওই শিক্ষার্থী ঢাকা শিক্ষা বোর্ডে গিয়ে এ বিষয়ে অভিযোগপত্র দিলে তা সংশোধনের সুযোগ করে দেওয়া হয়। ওই প্রতিষ্ঠানের আরও কয়েকজন শিক্ষার্থীর বেলায়ও এ ধরনের ঘটনা ঘটেছে বলে জানান ওই স্বজন।এ বিষয়ে কথা বলার জন্য ওই স্কুল অ্যান্ড কলেজের অধ্যক্ষের বক্তব্য জানতে কয়েকবার মুঠোফোনে কয়েকবার চেষ্টা করা হলেও তিনি ফোন ধরেননি।ঢাকার বাইরেও এ ধরনের ঘটনা ঘটছে বলেও অভিযোগ পাওয়া গেছে।ঢাকা শিক্ষা বোর্ডের চেয়ারম্যান আবু বক্কর ছিদ্দিক বলেন, যারা তাঁদের (বোর্ড) কাছে অভিযোগপত্র দিচ্ছে সেগুলো সংশোধন করে দেওয়া হচ্ছে।এবারই প্রথমবারের মতো অনলাইনে পছন্দক্রম অনুযায়ী ৫টি কলেজের নাম দিয়ে আবেদন করতে হচ্ছে। পাশাপাশি আগের মতো খুদে বার্তা পাঠিয়েও আবেদন করা যাচ্ছে। ৬ জুন শুরু হওয়া এই আবেদন ১৮ জুন পর্যন্ত করা যাবে। ভর্তির জন্য মনোনীতদের তালিকা প্রকাশ করা হবে ২৫ জুন। বিলম্ব ফি ছাড়া ভর্তি ও ফি জমার শেষ সময় ৩০ জুন। আর ক্লাস শুরু হবে ১ জুলাই।
