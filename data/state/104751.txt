

উচ্চ আদালতের আদেশের পর সায়েদাবাদ ও যাত্রাবাড়ী এলাকায় মেয়র মোহাম্মদ হানিফ ফ্লাইওভারের ওঠা-নামার তিনটি সিঁড়ি অপসারণ করেছে ফ্লাইওভারটির নির্মাণকারী প্রতিষ্ঠান ওরিয়ন ইনফ্রাস্ট্রাকচার লিমিটেড। এর আগে ১১ জুলাই এই তিনটি সিঁড়ি ওঠা-নামার পথ বন্ধ করে দিয়েছিল ঢাকা দক্ষিণ সিটি করপোরেশন (ডিএসসিসি)।
আজ বুধবার ডিএসসিসির অঞ্চল-৫-এর আঞ্চলিক নির্বাহী কর্মকর্তা মো. মামুনুর রশীদ প্রথম আলোকে বলেন, আদালতের আদেশের পর ওই তিনটি সিঁড়ি তাৎক্ষণিকভাবে স্টিলঝালাই দিয়ে ওঠা-নামার পথ বন্ধ করে দেওয়া হয়েছিল। পরে গতকাল মঙ্গলবার ও আজ বুধবার এই দুটি সিঁড়ি অপসারণে কাজ করছে ওরিয়ন ইনফ্রাস্ট্রাকচার লিমিটেড। আজ সকালে সিঁড়িগুলোর অর্ধেক অংশ খুলে ফেলতে দেখা গেছে। গত ৩১ মে হাইকোর্ট স্বতঃপ্রণোদিত রুল দেওয়ার পাশাপাশি ফ্লাইওভারের সায়েদাবাদ ও যাত্রাবাড়ী এলাকার বিভিন্ন স্থানে অবস্থিত সিঁড়িগুলো অপসারণে দুই সপ্তাহের মধ্যে প্রয়োজনীয় পদক্ষেপ নিতে সংশ্লিষ্ট ব্যক্তিদের নির্দেশ দেন। এর বিরুদ্ধে ফ্লাইওভার নির্মাণকারী প্রতিষ্ঠান ওরিয়ন ইনফ্রাস্ট্রাকচার লিমিটেড আবেদন করে, যা ৬ জুন চেম্বার বিচারপতির আদালতে ওঠে। সেদিন আদালত স্থিতাবস্থা বজায় রাখার নির্দেশ দিয়ে বিষয়টি আপিল বিভাগের নিয়মিত বেঞ্চে শুনানির জন্য পাঠান। এর ধারাবাহিকতায় গত সোমবার বিষয়টি শুনানির জন্য ওঠে। পরে প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বেঞ্চ এ আদেশ দেন।
