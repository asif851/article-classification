
জাতীয় পার্টির (জাপা) মহাসচিব জিয়াউদ্দিন আহমেদ বাবলু বলেছেন, দেশের মানুষ এখন আবার এরশাদের শাসনামল ফিরে পেতে চায়। কারণ জাতীয় পার্টির আমলে দেশে শান্তি-নিরাপত্তা-স্থিতিশীলতা ছিল। মানুষের বাক স্বাধীনতা ছিল। তখন দেশে উন্নয়ন-সমৃদ্ধি ও সংস্কারের জোয়ার সৃষ্টি হয়েছে।আজ বৃহস্পতিবার জাতীয় মুক্তিযোদ্ধা প্রজন্ম পার্টির ঈদ পুনর্মিলনী অনুষ্ঠানে বক্তব্য দেন তিনি। বনানীতে জাপার চেয়ারম্যানের কার্যালয়ে ওই অনুষ্ঠানের আয়োজন করা হয়। জাপার এক বিজ্ঞপ্তিতে এ কথা বলা হয়।বাবলু বলেন, একমাত্র জাতীয় পার্টিই সব অর্থে মুক্তিযুদ্ধের চেতনাকে লালন করেছে এবং ভবিষ্যতেও করে যাবে। তাই মুক্তিযুদ্ধের চেতনায় উদ্বুদ্ধ সর্বস্তরের জনগণ এবং নতুন প্রজন্মকে জাতীয় পার্টির পতাকাতলে ঐক্যবদ্ধ হতে হবে। অনেকেই মুখে মুক্তিযুদ্ধের চেতনার কথা বলেন; কিন্তু সত্যিকার অর্থে কেউ যদি মুক্তিযুদ্ধের চেতনা বাস্তবায়ন করে থাকেন, তাহলে তিনি হচ্ছেন হুসেইন মুহম্মদ এরশাদ।প্রজন্ম পার্টির সভাপতি আজিজুর রহমানের সভাপতিত্বে অন্যদের মধ্যে বক্তব্য দেন পার্টির প্রেসিডিয়াম সদস্য সুনীল শুভ রায়, এস.এম. ফয়সল চিশতী, ভাইস চেয়ারম্যান আব্দুস সাত্তার প্রমুখ।
