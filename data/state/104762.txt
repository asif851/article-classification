
ভোলার বোরহানউদ্দিন উপজেলার বড়মানিকা ইউনিয়ন পরিষদ (ইউপি) নির্বাচনে অংশ নিয়ে ভোলা-২ আসনের (বোরহানউদ্দিন-দৌলতখান) দুইবারের সাংসদ প্রার্থী ইউপি সদস্য হতে পারেননি। তবে সাবেক এক উপজেলা চেয়ারম্যান বেসরকারিভাবে ইউপি চেয়ারম্যান নির্বাচিত হয়েছেন।স্থানীয় বাসিন্দা সূত্র জানায়, বড়মানিকা ইউনিয়নের কুড়ালিয়া গ্রামের মো. ছালাউদ্দিন গত সোমবার অনুষ্ঠিত নির্বাচনে ৪ নম্বর ওয়ার্ডে সদস্য পদে নির্বাচন করে ২৮১ ভোট পেয়েছেন। এ ওয়ার্ডে ৯৩৮ ভোট পেয়ে নির্বাচিত হয়েছেন শাহে আলম নামের একজন। ছালাউদ্দিন ১৯৯৬ সালের সপ্তম জাতীয় সংসদ নির্বাচনে ভোলা-২ আসন থেকে ডেমোক্রেটিক রিপাবলিকান পার্টি ও ২০১৪ সালে জাতীয় পার্টি (জেপি) থেকে সাংসদ পদে নির্বাচন করেন। অন্যদিকে সাবেক উপজেলা চেয়ারম্যান ও উপজেলা আওয়ামী লীগের সভাপতি জসিম উদ্দিন হায়দার দলীয় মনোনয়নে এবার বড়মানিকা ইউনিয়নের চেয়ারম্যান নির্বাচিত হয়েছেন। সোমবার রাতেই নির্বাচনের ফল ঘোষণা করা হয়।আনিসুর রহমান নামে এক ভোটার বলেন, ‘ছালাউদ্দিন ভোলা-২ আসনের সাংসদ আলী আজম মুকুলের খুব কাছের মানুষ। হেইতের নির্বাচনে আওন উচিত অয়নো।’
