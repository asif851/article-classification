
আগামী ১০ সেপ্টেম্বর থেকে বসছে জাতীয় সংসদের অধিবেশন। ওই দিন বিকেল পাঁচটায় অধিবেশন শুরু হবে। এটি চলতি সংসদের সপ্তদশ অধিবেশন। রাষ্ট্রপতি মো. আবদুল হামিদ জাতীয় সংসদের এ অধিবেশন আহ্বান করেছেন। 
আজ মঙ্গলবার জাতীয় সংসদ সচিবালয়ের এক সংবাদ বিজ্ঞপ্তিতে এ কথা জানানো হয়।
সংসদের এই অধিবেশনে সংবিধানের ষোড়শ সংশোধনী বাতিলের রায় ও পর্যবেক্ষণ নিয়ে আলোচনা হতে পারে। প্রধানমন্ত্রী শেখ হাসিনা গতকাল সোমবার বলেছেন, তাঁরা রায় আরও ভালোভাবে পড়ছেন, রায় নিয়ে সংসদে আলোচনা হবে। এর আগে এই ষোড়শ সংশোধনী বাতিলের সংক্ষিপ্ত রায় প্রকাশের পরও উত্তপ্ত হয়েছিল সংসদ। বাজেট অধিবেশনে পয়েন্ট অব অর্ডারে ১০ জন সদস্য এই রায়ের সমালোচনা করেছিলেন।
