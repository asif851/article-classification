
ঢাকা দক্ষিণ সিটি করপোরেশন (ডিএসসিসি) এলাকায় ১৯ নভেম্বর থেকে কোনো লক্কড়ঝক্কড় ও লাইসেন্সবিহীন গণপরিবহন চলাচল করতে পারবে না। দক্ষিণ সিটির পাঁচটি স্থানে লক্কড়ঝক্কড় ও লাইসেন্স ছাড়া বাসের বিরুদ্ধে গণপরিবহনে ভ্রাম্যমাণ আদালত পরিচালনা করা হবে।
আজ রোববার নগর ভবনে ঢাকা দক্ষিণ সিটি করপোরেশন এলাকায় সেবাদানকারী ২৬টি সংস্থার সমন্বয় সভায় এ সিদ্ধান্ত নেওয়া হয়। সভায় সিদ্ধান্ত হয় ডিএসসিসি, বিআরটিএ ও ঢাকা মহানগর পুলিশ (ডিএমপি) যৌথভাবে এ ভ্রাম্যমাণ আদালত পরিচালনা করবে। খবর বাসস।
ডিএসসিসি মেয়র মোহাম্মদ সাঈদ খোকনের সভাপতিত্বে সভায় ২৪টি বিষয়ের ওপর আলোচনা হয়। সভায় সাঈদ খোকন বলেন, রাজধানীর যানজট অসহনীয় পর্যায়ে চলে গেছে। কিন্তু যখন মোবাইল কোর্ট পরিচালনা করা হয়, তখন যানজট কম থাকে। ডিএমপি, ডিএসসিসি ও বিআরটিএ দ্রুত সমন্বয় সভা করে ১৯ নভেম্বর থেকে টানা এক মাস ডিএসসিসির পাঁচটি এলাকায় মোবাইল কোর্ট পরিচালনা করবে।
ডিএমপির যুগ্ম কমিশনার মফিজ উদ্দিন আহমেদ সভায় বলেন, ঢাকায় ৩০০ কোম্পানির প্রায় আট হাজার বাস চলাচল করে। শহরের বাইরে থেকে গাড়ি ঘুরবে। শহরের মধ্যে গাড়ি ঘুরতে পারবে না।
সভায় আগামী ১০ দিনের মধ্যে গুলিস্তান-ফুলবাড়িয়া-বাসস্ট্যান্ড সরিয়ে আনন্দবাজার এলাকায় নেওয়ার জন্য মেয়র সংশ্লিষ্ট ব্যক্তিদের নির্দেশ দেন। তিনি বলেন, কমিটি গঠন করে আনন্দবাজার বস্তি এলাকায় ফুলবাড়িয়া বাসস্ট্যান্ড সরিয়ে নেওয়ার উদ্যোগ নিতে হবে। এ বিষয়ে সিটি করপোরেশন এবং ডিএমপি মিলে কমিটি গঠন করে দায়িত্ব পালন করবে।
মেয়র বলেন, দেশের দক্ষিণাঞ্চল থেকে এবং পুরান ঢাকা থেকে নতুন ঢাকায় আসতে হলে ফুলবাড়িয়া বাসস্ট্যান্ড পার হয়ে আসতে হয়। ফুলবাড়িয়া বাসস্ট্যান্ড দীর্ঘদিন ধরে অবৈধভাবে চলে আসছে। এই বাসস্ট্যান্ডটি শহরের মধ্যে থাকায় এবং সেখানে কোনো শৃঙ্খলা না থাকায় যানজট খুব বেশি দেখা দেয়। তিনি আজিমপুরে অবৈধভাবে গড়ে ওঠা বাসস্ট্যান্ড এলাকায় ডিএমপি যেন অভিযান পরিচালনা করে এবং সেখানে কোনো বাস যেন থেমে না থাকে সেদিকে নজর দেওয়ার নির্দেশ দিয়ে বলেন, ‘আজিমপুরে বাস শুধু যাত্রী ওঠানো-নামানোর বাইরে আর কোনো কাজ করতে পারবে না। এ বিষয়ে ডিএমপিকে দায়িত্ব পালন করতে হবে।’
