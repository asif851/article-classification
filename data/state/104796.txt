
রাজধানীতে জাল পাসপোর্ট ও ভিসা তৈরি এবং বিক্রির অভিযোগে গত রোববার তিনজনকে গ্রেপ্তার করেছে র্যাব। এঁরা হলেন নাসিবুর রহমান (৩৯), আতিকুল ইসলাম (৪০) ও আবদুল কুদ্দুছ (৩৫)। গতকাল সোমবার র্যাবের এক সংবাদ বিজ্ঞপ্তিতে এ তথ্য জানানো হয়েছে। বিজ্ঞপ্তিতে বলা হয়েছে, গোপন সংবাদের ভিত্তিতে র্যাব-১০-এর একটি দল উত্তর যাত্রাবাড়ীর একটি বাসায় তল্লাশি করে নাসিবুরকে গ্রেপ্তার করে। এ সময় তাঁর কাছে নকল পাসপোর্ট, বিভিন্ন দেশের নকল ভিসা স্ট্যাম্প ও টিকিট তৈরির কাগজপত্র ও সরঞ্জাম পাওয়া যায়। পরে নাসিবুরের দেওয়া তথ্যের ভিত্তিতে এই চক্রের আরও দুই সদস্য আতিকুল ইসলাম ও আবদুল কুদ্দুছকে গ্রেপ্তার করা হয়।র্যাব বলছে, নাসিবুরের কাছ থেকে ভুয়া পাসপোর্ট সংগ্রহ করতেন আতিকুর। প্রতিটি জাল পাসপোর্টের জন্য তিনি নাসিবুরের কাছ থেকে সাড়ে চার হাজার টাকায় কিনে ছয় থেকে সাত হাজার টাকায় বিক্রি করতেন। গ্রেপ্তার হওয়া আবদুল কুদ্দুছ নকল সিলমোহর তৈরি করতেন।
