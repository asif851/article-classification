
প্রধানমন্ত্রী শেখ হাসিনা অসুস্থ চলচ্চিত্র অভিনেতা আবদুস সামাদ (চলচ্চিত্রে টেলি সামাদ হিসেবে খ্যাত), চলচ্চিত্র পরিচালক শহীদুল ইসলাম খোকন, রঙিন রূপবান ছবির অভিনেতা আবদুস সাত্তার এবং বংশীবাদক বাসুদেব দাসকে আর্থিক সহায়তা দিয়েছেন। প্রধানমন্ত্রী গতকাল সোমবার বিকেলে তাঁর সরকারি বাসভবন গণভবনে তাঁদের প্রত্যেকের পরিবারের কাছে ২০ লাখ টাকা করে সঞ্চয়পত্র তুলে দেন। খবর বাসসের।প্রধানমন্ত্রী বলেন, তিনি তাঁর ছোট বোন শেখ রেহানার কাছ থেকে ওই সাংস্কৃতিক ব্যক্তিত্বদের অসুস্থতার কথা জানতে পারেন। শেখ রেহানা জাতীয় দৈনিকগুলো থেকে এ তথ্য সংগ্রহ করেন। এ সময় টেলি সামাদ আবেগাপ্লুত কণ্ঠে বলেন, তিনি সারা জীবন সাধারণ মানুষকে বিনোদন দিয়েছেন। কিন্তু তিনি আজ গুরুতর অসুস্থ। জবাবে প্রধানমন্ত্রী বলেন, অসুস্থ সাংস্কৃতিক ব্যক্তিত্বদের জন্য সরকারের কিছু দায়দায়িত্ব রয়েছে। এ সময় শেখ হাসিনা টেলি সামাদের বেশ কয়েকটি সংলাপের কথা উল্লেখ করেন। এ সময় অন্যান্যের মধ্যে প্রধানমন্ত্রীর প্রেস সচিব এ কে এম শামীম চৌধুরী এবং বিশেষ সহকারী মাহবুবুল হক শাকিল উপস্থিত ছিলেন।
