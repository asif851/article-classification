
নরসিংদীর রায়পুরা উপজেলায় বাসের ধাক্কায় এক মোটরসাইকেলের চার আরোহী নিহত হয়েছেন। আজ শুক্রবার সকাল সাতটার দিকে চারাবাগ এলাকায় ঢাকা-সিলেট মহাসড়কে এ দুর্ঘটনা ঘটে। ভৈরব হাইওয়ে থানার ভারপ্রাপ্ত কর্মকর্তা (ওসি) এ কে এম কাওসার প্রথম আলোকে এই তথ্যের সত্যতা নিশ্চিত করেছেন।
নিহত চারজন হলেন সোহাগ (১৭), ডালিম (১৭), রমজান (১৭) ও ইয়ামিন (২৩)। তাঁদের বাড়ি রায়পুরা উপজেলায়।
পুলিশ ও স্থানীয় সূত্রে জানা যায়, অনন্যা সুপার পরিবহনের একটি বাস কিশোরগঞ্জ থেকে ঢাকা যাচ্ছিল। রায়পুরা উপজেলার চারাবাগ এলাকায় বাসটির সঙ্গে বিপরীত থেকে আসা ওই মোটরসাইকেলের ধাক্কা লাগে। এতে ঘটনাস্থলেই মোটরসাইকেলের চার আরোহী নিহত হন।
