
গাইবান্ধার গোবিন্দগঞ্জ, দিনাজপুরের নবাবগঞ্জ ও ময়মনসিংহের ত্রিশাল উপজেলায় আজ শনিবার ও গতকাল শুক্রবার রাতে পৃথক তিন সড়ক দুর্ঘটনায় আটজন নিহত হয়েছেন। আহত হয়েছেন কমপক্ষে ২০ জন।
গাইবান্ধার গোবিন্দগঞ্জে দুটি ট্রাকের মধ্যে সংঘর্ষে তিনজন, দিনাজপুরের নবাবগঞ্জে ট্রাকের সঙ্গে পিকআপের সংঘর্ষে তিনজন এবং ময়মনসিংহের ত্রিশালে যাত্রীবাহী বাস খাদে পড়ে দুজন নিহত হয়েছেন।
আমাদের প্রতিনিধিদের পাঠানো খবর:
গাইবান্ধা: গোবিন্দগঞ্জ হাইওয়ে থানার (ওসি) আবুল বাশার জানান, গাইবান্ধার গোবিন্দগঞ্জ উপজেলার ফাঁসিতলা মাস্তা এলাকায় গতকাল দিবাগত রাত দুইটার দিকে দুটি ট্রাকের সংঘর্ষে তিনজন নিহত ও দুজন আহত হয়েছেন। ঢাকা-রংপুর মহাসড়কের এই দুর্ঘটনায় নিহত ব্যক্তিদের মধ্যে দুজনের পরিচয় পাওয়া গেছে। তাঁরা হলেন মেহেরপুরের গাংনী উপজেলার মিনাপাড়া গ্রামের মহিবুল মিয়া (৫৫) ও একই উপজেলার কামাখালী গ্রামের মানু মিয়া (৪৫)। তাঁরা গরু ব্যবসায়ী ছিলেন। দুর্ঘটনায় আহত দুজনকে গোবিন্দগঞ্জ উপজেলা স্বাস্থ্য কমপ্লেক্সে ভর্তি করা হয়েছে। তাঁদের পরিচয় জানা যায়নি। এ ঘটনায় মামলা হয়েছে।
দিনাজপুর: নবাবগঞ্জ থানার পরিদর্শক (তদন্ত) আব্দুল হাকিম জানান, দিনাজপুরের নবাবগঞ্জ উপজেলায় আজ ভোরে পাথরবোঝাই ট্রাকের সঙ্গে মুরগিবোঝাই একটি পিকআপের সংঘর্ষে তিনজন নিহত এবং তিনজন আহত হয়েছেন। নিহত ব্যক্তিরা হলেন নওগাঁ জেলার বদলগাছি উপজেলার আসলাম (৩৮), সদর উপজেলার মানিক (২৬) এবং অজ্ঞাত একজন। আহত ব্যক্তিরা হলেন নওগাঁ জেলার বদলগাছি উপজেলার মানিক (২৫), কাওসার (২৫) ও শাওন (২৪)। হতাহত ব্যক্তিরা সবাই পিকআপের যাত্রী ছিলেন।
ময়মনসিংহ: ত্রিশাল থানার ভারপ্রাপ্ত কর্মকর্তা (ওসি) মোহাম্মদ মনিরুজ্জামান জানান, ময়মনসিংহের ত্রিশাল উপজেলার রায়মণি এলাকায় যাত্রীবাহী বাস খাদে পড়ে দুজন নিহত হয়েছেন। আহত হয়েছে ১৫ জন। আজ ভোর সাড়ে পাঁচটার দিকে ঢাকা-ময়মনসিংহ মহাসড়কে এ দুর্ঘটনা ঘটে।
