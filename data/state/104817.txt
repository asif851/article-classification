
জলবায়ু পরিবর্তনের বিরূপ প্রভাব থেকে বিশ্বকে রক্ষায় অনন্য অবদান রাখছে ম্যানগ্রোভ বন। তাই ম্যানগ্রোভ বন রক্ষায় বৈশ্বিক সমন্বয় দরকার।গতকাল মঙ্গলবার কক্সবাজারের একটি হোটেলের সম্মেলনকক্ষে অনুষ্ঠিত ‘ম্যানগ্রোভ ফর দ্য ফিউচার (এমএফএফ)’-এর আঞ্চলিক স্থায়ী কমিটির দুদিনব্যাপী সম্মেলনের উদ্বোধনী অনুষ্ঠানে বক্তারা এসব কথা বলেন।ম্যানগ্রোভ বন রয়েছে এমন ১১টি দেশ নিয়ে গঠিত হয়েছে এমএফএফ নামের সংগঠন। এটি আঞ্চলিক স্থায়ী কমিটির ১৩তম সম্মেলন।বাংলাদেশ সরকারের পরিবেশ ও বন মন্ত্রণালয় এবং এমএফএফের বাংলাদেশের স্থায়ী কমিটি যৌথভাবে এ সম্মেলনের আয়োজন করেছে। বাংলাদেশ, কম্বোডিয়া, ভারত, ইন্দোনেশিয়া, মালদ্বীপ, মিয়ানমার, পাকিস্তান, সিসিলি, শ্রীলঙ্কা, থাইল্যান্ড ও ভিয়েতনামের প্রতিনিধিদল সম্মেলনে অংশ নিয়েছে। এ ছাড়া এই সংগঠনে অন্তর্ভুক্ত হতে আগ্রহী দেশ চীনের প্রতিনিধিও সম্মেলনে অংশ নেন।সম্মেলনের উদ্বোধনী অনুষ্ঠানে প্রধান অতিথি ছিলেন গৃহায়ণ ও গণপূর্তমন্ত্রী মোশাররফ হোসেন। বিশেষ অতিথি ছিলেন পরিবেশ ও বনমন্ত্রী আনোয়ার হোসেন মঞ্জু, আন্তর্জাতিক প্রকৃতি সংরক্ষণ পারিষদের এশিয়ার পরিচালক আবান মার্কার কাবরাজি ও প্রধান বন সংরক্ষক মো. ইউনুস আলী।অনুষ্ঠানে সভাপতিত্ব করেন পরিবেশ ও বন মন্ত্রণালয়ের সচিব কামাল উদ্দিন আহমদ। এমএফএফের বাংলাদেশপ্রধান ইশতিয়াক উদ্দিন আহমদের সঞ্চালনায় অনুষ্ঠিত সভায় গৃহায়ণ ও গণপূর্তমন্ত্রী মোশাররফ হোসেন বলেন, টেকসই উন্নয়নের ক্ষেত্রে উপকূলীয় বন রক্ষায় বিকল্প নেই। তাই আঞ্চলিক ও বৈশ্বিক সহযোগিতায় বন সংরক্ষণ করা প্রয়োজন।বনমন্ত্রী আনোয়ার হোসেন মঞ্জু বলেন, ম্যানগ্রোভ রক্ষায় এমএফএফের প্রচেষ্টা প্রশংসনীয়। তিনি বলেন, সামুদ্রিক সম্পদ রক্ষা করার ক্ষেত্রে প্রধানমন্ত্রী শেখ হাসিনা অত্যন্ত আন্তরিক।
