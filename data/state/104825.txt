
বাংলাদেশ বিনিয়োগ বোর্ড ও বেসরকারীকরণ কমিশন—এই দুটি প্রতিষ্ঠানকে একীভূত করে বাংলাদেশ বিনিয়োগ উন্নয়ন কর্তৃপক্ষ গঠনের প্রস্তাব অনুমোদন করেছে মন্ত্রিসভা।
আজ সোমবার মন্ত্রিসভার নিয়মিত বৈঠকে এই প্রস্তাব অনুমোদন করা হয়। সভায় সভাপতিত্ব করেন প্রধানমন্ত্রী শেখ হাসিনা।
বিনিয়োগ উন্নয়ন কর্তৃপক্ষ পরিচালনার জন্য ১৭ সদস্যের একটি পরিচালনা বোর্ড থাকবে। এই বোর্ডের চেয়ারম্যান হবেন প্রধানমন্ত্রী। ভাইস চেয়ারম্যান হবেন অর্থমন্ত্রী। এ ছাড়া একজন নির্বাহী পরিচালক থাকবেন।
বৈঠক শেষে মন্ত্রিপরিষদ সচিব মোহাম্মদ মোশাররাফ হোসাইন ভূইঞা সাংবাদিকদের বলেন, বেসরকারীকরণ কমিশন প্রত্যাশা অনুযায়ী কাজ করতে পারছিল না। এ জন্য আরও দক্ষতার সঙ্গে কাজ করতে এই কর্তৃপক্ষ গঠন করা হয়েছে। তিনি বলেন, এটি ব্যবসাবান্ধব হবে।
প্রসঙ্গত, ২০০০ সালে বেসরকারীকরণ কমিশন গঠন করা হয়। গত ১৫ বছরে এই কমিশন ৫৮টি প্রতিষ্ঠানকে বেসরকারীকরণ ও ২৩টি প্রতিষ্ঠানের শেয়ার বেসরকারি খাতের বিভিন্ন ব্যক্তি বা প্রতিষ্ঠানের কাছে বিক্রি (অফলোড) করেছে। এর মধ্যে কমিশন গত চার বছরে মাত্র একটি প্রতিষ্ঠানকে বেসরকারীকরণ ও শেয়ার অফলোড করেছে।
