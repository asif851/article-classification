
বিএনপি নেতৃত্বাধীন ২০-দলীয় জোটের অবরোধের মধ্যে বগুড়ায় এবার সামনে–পেছনে পুলিশ ও বিজিবির প্রহরায় গাড়িবহর পারাপারের সময় একটি ট্রাকে পেট্রলবোমা ছুড়েছে দুর্বৃত্তরা। এতে ট্রাকচালক মাসুদ রানা (৪০) ও তাঁর সহকারী জাহাঙ্গীর আলম (৩৫) দগ্ধ হয়েছেন। তাঁদের বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
আজ শুক্রবার রাত আটটার দিকে রংপুর-ঢাকা মহাসড়কের বগুড়ার চারমাথা এলাকায় এ পেট্রলবোমা হামলার ঘটনা ঘটে। এর আগে বৃহস্পতিবার রাতে প্রায় একই সময়ে পাশের নুনগোলা এলাকায় একটি আসবাববাহী ট্রাকে পেট্রলবোমা হামলায় চালকসহ তিনজন দগ্ধ হন। ঢাকা মেডিকেল কলেজ হাসপাতালে চিকিৎসাধীন অবস্থায় চালকের সহকারী আবদুর রহিম আজ শুক্রবার সকালে মারা যান।
বগুড়ার পুলিশ সুপার মো. মোজাম্মেল হক প্রথম আলোকে বলেন, সামনে-পেছনে পুলিশ ও বিজিবির পাহারায় গাড়িবহর পারাপার করে দেওয়া হচ্ছিল। এ সময় পণ্য খালাস করে বগুড়ার তিনমাথার দিকে ফিরছিল একটি মিনি ট্রাক। ট্রাকটির ঠিক সামনেই ছিল পুলিশের একটি গাড়ি। দুর্বৃত্তরা গাড়িবহর লক্ষ্য করে পেট্রলবোমা ছুড়লে তা ট্রাকের চালকের আসনে বিস্ফোরিত হয়। এতে দগ্ধ হয়ে চালক ও সহকারী দুজনই দগ্ধ হন। দুজনকে উদ্ধার করে দ্রুত শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
শহীদ জিয়াউর রহমান মেডিকেল কলেজের জরুরি বিভাগের একজন চিকিৎসক নাম প্রকাশ না করার শর্তে প্রথম আলোকে জানিয়েছেন, ‘দুজনের শরীরের ৭০ থেকে ৮০ শতাংশ অংশ পুড়ে গেছে। দুজনের অবস্থা আশঙ্কাজনক।’
