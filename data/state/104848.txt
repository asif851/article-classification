
গুলশানে হলি আর্টিজান রেস্তোরাঁয় বন্দুকধারীদের গুলিতে আহত পুলিশ কর্মকর্তাদের মধ্যে আরও একজন মারা গেলেন। তিনি হলেন, ঢাকা মহানগর গোয়েন্দা পুলিশের (ডিবি) সহকারী কমিশনার রবিউল ইসলাম।
আজ রাত সোয়া একটায় ইউনাইটেড হাসপাতাল থেকে বেরিয়ে এসে ডিবির উপকমিশনার (উত্তর) শেখ নাজমুল আলম প্রথম আলোকে এ মৃত্যুর সত্যতা নিশ্চিত করেছেন। এর আগে এই ঘটনায় নিহত হন বনানী থানার ভারপ্রাপ্ত কর্মকর্তা (ওসি) সালাহউদ্দিন। ডিবির উপকমিশনার নাজমুল আলম বলেন, আরও অন্তত ১২ থেকে ১৩ জন হাসপাতালে ভর্তি আছেন। তবে ইউনাইটেড হাসপাতালের একজন দায়িত্বশীল কর্মকর্তা প্রথম আলোকে বলেন, এ পর্যন্ত ওই হাসপাতালে পুলিশের অন্তত ৩০ জন সদস্যকে সেখানে নেওয়া হয়েছে।নাজমুল আলম প্রথম আলোকে বলেন, ওই রেস্তোরাঁয় যারা জিম্মি রয়েছেন, তাঁরা সুস্থ আছেন।
