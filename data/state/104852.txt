
তথ্যমন্ত্রী হাসানুল হক ইনু বলেছেন, ‘মুক্তিযুদ্ধ ও যুদ্ধাপরাধের বিচারকে বিতর্কিত করার অপচেষ্টা করে বাংলাদেশিদের হৃদয়ে পাকিস্তানিদের বিষাক্ত তির ছুড়ছেন খালেদা জিয়া। যুদ্ধাপরাধীদের পক্ষ নিয়ে তাদের অপরাধের বিচারের ন্যায্যতা অস্বীকার করে তিনি পাকিস্তানিদের মনজয়ের চেষ্টা করছেন।’ 
আজ বৃহস্পতিবার দুপুরে সচিবালয়ে নিজ দপ্তরে সাংবাদিকদের বিভিন্ন প্রশ্নের জবাব দেন তথ্যমন্ত্রী। মুক্তিযুদ্ধে শহীদদের সংখ্যা নিয়ে ‘বিতর্ক আছে’ বিএনপির চেয়ারপারসন খালেদা জিয়ার এমন মন্তব্যের বিষয়ে হাসানুল হক ইনু বলেন, ‘এতে করে তিনি (বেগম জিয়া) দেশের ইতিহাস-ঐতিহ্যের সঙ্গে আর খাপ খাচ্ছেন না। নাশকতা-অন্তর্ঘাত আর আগুন সন্ত্রাস করে পাকিস্তানের প্রকাশ্য দালালে পরিণত হয়ে খালেদা জিয়া রাজনীতি করার অধিকার হারিয়ে ফেলছেন। ক্রমান্বয়ে ঘোমটা ফেলে রাখঢাক না রেখেই তাঁর পাকিস্তানপ্রীতি প্রকাশ করছেন। পাকিস্তানিদের মতোই মিথ্যাচার, গণহত্যাকে অস্বীকার করছেন।’ পৌর নির্বাচনে সেনাবাহিনী মোতায়েনের জন্য খালেদা জিয়ার দাবি সম্পর্কে হাসানুল হক ইনু বলেন, ‘নির্বাচনে হারলে নির্বাচন খারাপ আর জিতলে ভালো—এ নীতিতে বিশ্বাসী খালেদা জিয়া অতীতের সংসদ নির্বাচনগুলোতে সেনাবাহিনী মোতায়েনের পর তার ফল মেনে নেননি। তার মুখে এ দাবি অবান্তর।’ ঢাকার পাকিস্তানি দূতাবাস থেকে কূটনৈতিক শিষ্টাচারবহির্ভূত কাজের জন্য কর্মকর্তাদের নির্গমনের কারণে দেশটির সঙ্গে সম্পর্ক ছিন্ন করবেন কি না—সাংবাদিকদের এমন প্রশ্নের জবাবে তথ্যমন্ত্রী বলেন, ‘সম্প্রতি যুদ্ধাপরাধী সাকা চৌধুরী ও মুজাহিদের বিচারের বিষয়ে পাকিস্তানি মন্তব্যে এটাই প্রমাণ হয় যে, একাত্তরের গণহত্যার বিষয়ে পাকিস্তান এখনো দুঃখিত বা ক্ষমাপ্রার্থী নয়। ঢাকার পাকিস্তানি দূতাবাস থেকে জঙ্গি তৎপরতা চালানোর অভিযোগ রয়েছে। এটা কূটনৈতিক শিষ্টাচারের পরিপন্থী। এ অবস্থায় পাকিস্তানের সঙ্গে সম্পর্কের বিষয়টি খতিয়ে দেখা উচিত।’
