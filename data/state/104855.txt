
কিশোরগঞ্জ জেলায় এবার ৩৬০টি পূজামণ্ডপে দুর্গাপূজার আয়োজন করা হয়েছে। শোলাকিয়ায় জঙ্গি হামলার বিষয়টিকে বিবেচনায় রেখে এসব মণ্ডপে পূজা অনুষ্ঠান নির্বিঘ্ন ও শান্তিপূর্ণ করতে নেওয়া হচ্ছে সর্বোচ্চ নিরাপত্তাব্যবস্থা। এ লক্ষ্যে গতকাল শুক্রবার দুপুরে জেলা পুলিশ সুপারের কার্যালয়ে আইনশৃঙ্খলা-সংক্রান্ত আলোচনা সভা অনুষ্ঠিত হয়। এতে সভাপতিত্ব করেন পুলিশ সুপার মো. আনোয়ার হোসেন খান। এ সময় অতিরিক্ত পুলিশ সুপার মোহাম্মদ রাকিব খান, জেলা পূজা উদ্যাপন পরিষদের সভাপতি বিজয় শঙ্কর রায়, সাধারণ সম্পাদক নারায়ণ দত্ত প্রদীপ প্রমুখ উপস্থিত ছিলেন।
