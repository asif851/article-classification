
২০১৬-১৭ শিক্ষাবর্ষে একাদশ শ্রেণিতে ভর্তির জন্য আবেদন গ্রহণ শুরু হয়েছে গতকাল বৃহস্পতিবার। প্রথম দিনে রাত ৮টা ১০ মিনিট পর্যন্ত ১৫ হাজার ১০০ ভর্তি-ইচ্ছুক শিক্ষার্থী মোট ৫৩ হাজার আবেদন জমা দিয়েছে।তবে মুঠোফোন অপারেটর টেলিটকের মাধ্যমে আবেদনের টাকা পাঠাতে প্রথম দিনে শিক্ষার্থীদের কিছুটা বিড়ম্বনায় পড়তে হয় বলে অভিযোগ উঠেছে। ঢাকা শিক্ষা বোর্ডের একজন কর্মকর্তা প্রথম আলোকে বলেন, এবার অনলাইনে আবেদনের আগেই শিক্ষার্থীকে টেলিটক নম্বর (প্রি-পেইড) ব্যবহার করে অনলাইনের আবেদন ফি খুদে বার্তার মাধ্যমে দিতে হচ্ছে। গত বছর এই ফি পরে নেওয়া হতো। এ কারণে প্রথম দিন কিছুটা সমস্যা হয়েছে।এবারও বাংলাদেশ প্রকৌশল বিশ্ববিদ্যালয়ের (বুয়েট) সহায়তায় কাজটি করছে ঢাকা মাধ্যমিক ও উচ্চমাধ্যমিক শিক্ষা বোর্ড।ঢাকা শিক্ষা বোর্ডের কলেজ পরিদর্শক আশফাকুস সালেহীন রাতে প্রথম আলোকে বলেন, মোট আবেদনের মধ্যে ৪৫ হাজার ৫৮৩টি আবেদন জমা পড়েছে অনলাইনে। বাকি প্রায় সাড়ে সাত হাজার আবেদন জমা পড়েছে মুঠোফোনে খুদে বার্তায়। তিনি স্বীকার করেন, প্রথম দিনে টাকা পাঠাতে কিছু সমস্যা হলেও পরে সমাধান হয়ে গেছে।আগামী ৯ জুন পর্যন্ত ভর্তির আবেদন করা যাবে। এবারও অনলাইন ও মুঠোফোনে খুদে বার্তা পাঠিয়ে আবেদন করা যাচ্ছে। অনলাইনে আবেদন করতে হচ্ছে www.xiclassadmission.gov.bd ঠিকানায়। আর মুঠোফোনে আবেদন করতে হচ্ছে শুধু টেলিটকের (প্রি-পেইড) মাধ্যমে।অনলাইনে ভর্তি-ইচ্ছুক একজন শিক্ষার্থী এক আবেদনেই ১০টি কলেজ পছন্দক্রম দিতে পারছে। পাশাপাশি খুদে বার্তায় আরও ১০টি কলেজে আবেদন করা যাচ্ছে।আবেদনের পর ১৬ জুন ভর্তির জন্য মনোনীত শিক্ষার্থীদের তালিকা প্রকাশ করা হবে। এরপর আসনের বিপরীতে নির্বাচিত শিক্ষার্থীর ভর্তি এবং ভর্তির তথ্য জানাতে হবে ১৮ থেকে ২২ জুনের মধ্যে। অপেক্ষমাণ তালিকা থেকে শিক্ষার্থী ভর্তি হতে হবে ২৩ থেকে ৩০ জুনের মধ্যে। তবে বিলম্ব ফি দিয়ে আগামী ১০ থেকে ২০ জুলাই পর্যন্ত ভর্তি হওয়া যাবে। এবার ক্লাস শুরু হবে ১০ জুলাই।
