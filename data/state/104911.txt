
রাজধানীর শাহবাগে জাতীয় জাদুঘরের সামনে আজ শনিবার সন্ধ্যায় ককটেল বিস্ফোরণে পাঁচজন আহত হয়েছেন। ককটেলটি যেখানে বিস্ফোরিত হয়েছে, সেখানে গণজাগরণ মঞ্চের কর্মসূচি পালিত হয়।
আহত ব্যক্তিরা হলেন ঢাকা বিশ্ববিদ্যালয়ের ফিন্যান্স বিভাগের ছাত্র আজহারুল ইসলাম, গণমোর্চার কর্মী রবিউল ইসলাম, পোশাক কারখানার কর্মী মো. জীবন, দইচিড়া দোকানদার রেন্টু মিয়া ও চাকরিজীবী মো. আউয়াল। আহত লোকজনকে রাত আটটার দিকে ঢাকা মেডিকেল কলেজ হাসপাতালে নিয়ে যাওয়া হয়। তাঁদের প্রত্যেকের শরীরে ককটেলের স্প্লিন্টার লেগেছে।
ঘটনার প্রত্যক্ষদর্শী গণজাগরণ মঞ্চের কামাল পাশা চৌধুরী অংশের সংগঠক মেহেদী হাসান প্রথম আলোকে বলেন, সন্ধ্যা সাড়ে সাতটার দিকে তাঁদের মিডিয়া সেলের সামনে পরপর দুই-তিনটি ককটেল বিস্ফোরণ হয়। এ সময় গণমোর্চা নামের একটি সংগঠনেরও কর্মসূচি চলছিল। একই সঙ্গে গণজাগরণ মঞ্চের (কামাল পাশা অংশের) কার্টুন প্রদর্শনী, গণস্বাক্ষর ও প্রতিবাদী সাংস্কৃতিক অনুষ্ঠান হচ্ছিল। সব মিলিয়ে সেখানে অনেক লোকজন উপস্থিত ছিলেন। তবে কেউ ককটেল হামলাকারীদের চিহ্নিত করতে পারেননি।
