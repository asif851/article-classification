
সিলেটের নবগঠিত ওসমানীনগর উপজেলায় আওয়ামী লীগ ও বিদ্রোহী প্রার্থীর সমর্থকদের মধ্যে সংঘর্ষে এক কিশোর নিহত হয়েছে। আজ রোববার সকালে এ ঘটনা ঘটে।
সংঘর্ষে দুই পক্ষের ১৫ জন আহত হয়েছে। এ ঘটনার পর উপজেলার তাজপুর এলাকায় ঢাকা-সিলেট মহাসড়ক অবরোধ করে বিক্ষুব্ধ এলাকাবাসী। পরে তা তুলে নেওয়া হয়।
নিহত কিশোরের নাম সাইফুল ইসলাম (১৭)। সে ওসমানীনগরের সাদীপুর ইউনিয়নের উত্তরকালনীচর এলাকার বাসিন্দা ছিল। সে আওয়ামী লীগের চেয়ারম্যান প্রার্থী আতাউর রহমানের সমর্থক বলে প্রাথমিকভাবে জানা গেছে।
প্রত্যক্ষদর্শী ব্যক্তিরা বলছেন, আগমী ৬ মার্চ অনুষ্ঠিতব্য উপজেলা নির্বাচনকে কেন্দ্র করে আওয়ামী লীগ প্রার্থী আতাউর রহমান ও বিদ্রোহী প্রার্থী আক্তারুজ্জামান চৌধুরীর (জগলু চৌধুরী) সমর্থকেরা সকালে মিছিল বের করে। মহাসড়কে দুই মিছিল মুখোমুখি অবস্থানে আসে। দুই পক্ষের সমর্থকদের মধ্যে বাগ্‌বিতণ্ডা শুরু হয়। একপর্যায়ে সংঘর্ষ শুরু হয়। সংঘর্ষে সাইফুল নিহত হয়। সে আতাউর রহমানের সমর্থকদের মিছিলে ছিল।
পুলিশ বলছে, নিহত কিশোরের শরীরে ইটপাটকেলের আঘাতের চিহ্ন পাওয়া গেছে।
ওসমানীনগর থানার ভারপ্রাপ্ত কর্মকর্তা (ওসি) আবদুল আউয়াল চৌধুরীর ভাষ্য, এ ঘটনায় আতাউরের সমর্থকেরা আক্তারুজ্জামানের সমর্থকদের দায়ী করে বেলা একটা থেকে তাজপুরের কদমতলা এলাকায় সিলেট-ঢাকা মহাসড়ক অবরোধ করে। বেলা দুইটার একটু পরে অবরোধ তুলে নেওয়া হয়।
