
জামালপুর সরকারি আশেক মাহমুদ কলেজের এইচএসসি নির্বাচনী পরীক্ষার প্রশ্নপত্র ফাঁস হয়েছে। ফাঁস হওয়া প্রশ্নের পরীক্ষাটি গত বুধবার রাতে বাতিল করার নোটিশ দিয়েছে কলেজ কর্তৃপক্ষ।প্রশ্নপত্র ফাঁসের সত্যতা নিশ্চিত করে কলেজের এইচএসসি নির্বাচনী পরীক্ষা কমিটির আহ্বায়ক ও পদার্থবিজ্ঞান বিভাগের প্রধান এস এম রায়হান উল্লাহ প্রথম আলোকে বলেন, কীভাবে ফাঁস হলো তা খতিয়ে দেখতে কলেজের উপাধ্যক্ষ হারুন-অর-রশিদকে প্রধান করে তিন সদস্যের কমিটি গঠন করা হয়েছে। কমিটি সাত দিনের মধ্যে তদন্ত সম্পন্ন করে প্রতিবেদন জমা দেবে।কলেজ ও শিক্ষার্থী সূত্রে জানা গেছে, গত মঙ্গলবার থেকে দ্বাদশ শ্রেণির নির্বাচনী পরীক্ষা শুরু হয়। গত বুধবারে অনুষ্ঠিত হুবহু ইংরেজি দ্বিতীয় পত্র প্রশ্ন আগের দিন রাতেই (গত মঙ্গলবার) সামাজিক যোগাযোগের মাধ্যমগুলোতে ছড়িয়ে পড়ে। ফাঁস হওয়া প্রশ্নেই ওই পরীক্ষা হয়। পরে প্রশ্নপত্র ফাঁসের বিষয়টি নিশ্চিত হয়ে কলেজ কর্তৃপক্ষ রাতে পরীক্ষা বাতিল করে নোটিশ দেয়। কিন্তু শিক্ষার্থীরা ফাঁস হওয়া প্রশ্নে অনুষ্ঠিত পরীক্ষাটি পুনর্বহালের দাবিতে কলেজ ক্যাম্পাসে গতকাল বৃহস্পতিবার সকালে বিক্ষোভ করে।কলেজের অধ্যক্ষ প্রফেসর মুজাহিদ বিল্লাহ ফারুকী বলেন, ইংরেজি পরীক্ষাটি স্থগিত করা হয়েছে। প্রশ্নপত্র ফাঁসের সঙ্গে জড়িত ব্যক্তিদের চিহ্নিত করতে তদন্ত কমিটি গঠন করা হয়েছে।
