
প্রাথমিক ও গণশিক্ষা মন্ত্রণালয় আগামী বছর থেকে পঞ্চম শ্রেণি শেষে প্রাথমিক শিক্ষা সমাপনী উঠিয়ে দেওয়ার নীতিগত সিদ্ধান্ত নিয়েছে। কিন্তু অভিভাবকেরা চলতি বছর থেকেই এই পরীক্ষা বাদ দেওয়ার দাবি করছেন। তাঁরা বলছেন, এখন যারা পঞ্চম শ্রেণিতে পড়ছে, তাদের যদি এ বছর প্রাথমিক সমাপনী পরীক্ষা দিতে হয়, তাহলে তিন বছর পর অষ্টম শ্রেণি শেষে আবারও সমাপনী দিতে হবে। অর্থাৎ এ বছরের পঞ্চম শ্রেণির শিক্ষার্থীদের দুইবার সমাপনী পরীক্ষা দিতে হবে। 
অন্যদিকে সরকার প্রাথমিক শিক্ষাকে অষ্টম শ্রেণি পর্যন্ত করেছে। সেখানে এখন যারা অষ্টম শ্রেণিতে পড়ছে, তাদের জুনিয়র স্কুল সার্টিফিকেট (জেএসসি) পরীক্ষা নেওয়ারও যুক্তি দেখছেন না অভিভাবকেরা। এ জন্য অভিভাবকেরা এ বছর থেকেই পঞ্চম শ্রেণি শেষে প্রাথমিক শিক্ষা সমাপনী উঠিয়ে দিয়ে একেবারে অষ্টম শ্রেণি শেষে প্রাথমিক সমাপনী পরীক্ষা নেওয়ার দাবি করছেন।
জাতীয় শিক্ষানীতির আলোকে সরকার ১৮ মে প্রাথমিক শিক্ষাকে অষ্টম শ্রেণি পর্যন্ত করে। এ সিদ্ধান্ত কীভাবে বাস্তবায়িত হবে, তা নিয়ে নানা আলোচনা চলছে। এরপর প্রাথমিক ও গণশিক্ষা মন্ত্রণালয়ে এক সভায় আগামী বছর থেকে অষ্টম শ্রেণি শেষে প্রাথমিক সমাপনী পরীক্ষা নেওয়ার নীতিগত সিদ্ধান্ত নেয়। তখন এই পরীক্ষার নাম প্রাথমিক স্কুল সার্টিফিকেট (পিএসসি) হবে বলেও নীতিগত সিদ্ধান্ত হয়। এখন অষ্টম শ্রেণি শেষে জেএসসি পরীক্ষা হয়। প্রাথমিক ও গণশিক্ষা মন্ত্রণালয়ের ঊর্ধ্বতন কর্মকর্তাদের যুক্তি হলো, এ বছর হাতে সময় কম থাকায় শেষবারের মতো এ বছর পঞ্চম শ্রেণি ও অষ্টম শ্রেণি শেষে এখনকার মতো পরীক্ষা নেওয়ার নীতিগত সিদ্ধান্ত হয়েছে। তবে চূড়ান্ত সিদ্ধান্ত হবে মন্ত্রিসভায়। এরপর থেকেই অভিভাবকদের মধ্যে এ নিয়ে আলোচনা শুরু হয়। ভিকারুননিসা নূন স্কুল অ্যান্ড কলেজসহ বিভিন্ন বিদ্যালয়ের অভিভাবকেরা এ বছর থেকেই পঞ্চম শ্রেণি শেষে প্রাথমিক শিক্ষা সমাপনী উঠিয়ে দেওয়ার দাবিতে আন্দোলনে নেমেছেন। একই দাবিতে আগামীকাল বৃহস্পতিবার মতিঝিল আইডিয়াল স্কুল অ্যান্ড কলেজের সামনে মানববন্ধন করবেন একদল অভিভাবক। ভিকারুননিসা নূন স্কুল অ্যান্ড কলেজের এক ছাত্রীর মা প্রথম আলোকে বলেন, সরকার যেহেতু প্রাথমিক শিক্ষাকে অষ্টম শ্রেণি পর্যন্ত করেছে, সেখানে এ বছরও পঞ্চম শ্রেণির সমাপনী পরীক্ষা নিলে শিক্ষার্থীদের ওপর বাড়তি চাপ পড়বে। এই পরীক্ষার কোনো গুরুত্বও যেহেতু আর নেই, তাই সরকার এখনই ঘোষণা দিক যে এ বছর থেকে পঞ্চম শ্রেণি শেষে আর সমাপনী পরীক্ষা হবে না। উল্লেখ্য, ২০০৯ সাল থেকে পঞ্চম শ্রেণি শেষে প্রাথমিক শিক্ষা সমাপনী পরীক্ষা শুরু হয়েছিল। এ পরীক্ষা নিয়ে কয়েক বছর ধরেই সমালোচনা চলছে। এ বিষয়ে প্রাথমিক ও গণশিক্ষামন্ত্রী মোস্তাফিজুর রহমান কয়েক দিন আগে প্রথম আলোকে বলেন, যেহেতু প্রাথমিক স্তর অষ্টম শ্রেণি পর্যন্ত হয়েছে, সুতরাং সমাপনী পরীক্ষা একটিই হবে। তবে এটা কবে থেকে হবে, সে সিদ্ধান্ত আসতে হবে মন্ত্রিসভা থেকে। কারণ, সমাপনী পরীক্ষার সিদ্ধান্ত মন্ত্রিসভায় হয়েছিল। তবে শিগগিরই সিদ্ধান্ত হবে বলে জানান তিনি। প্রাথমিক ও গণশিক্ষা মন্ত্রণালয়ের সূত্রমতে, প্রাথমিক শিক্ষা অষ্টম শ্রেণি পর্যন্ত হলেও অষ্টম শ্রেণি পর্যন্ত শিক্ষা কার্যক্রম আপাতত বর্তমান ধারায় চলবে। অর্থাৎ যেসব মাধ্যমিক বিদ্যালয়ে ষষ্ঠ থেকে অষ্টম শ্রেণি আছে, তা অব্যাহত থাকবে। শুধু পরীক্ষাসহ শিক্ষাসংক্রান্ত বিষয়গুলো দেখবে প্রাথমিক ও গণশিক্ষা মন্ত্রণালয়।
