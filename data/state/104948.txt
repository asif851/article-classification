
প্রধানমন্ত্রী ও ক্ষমতাসীন আওয়ামী লীগের সভাপতি শেখ হাসিনা রাষ্ট্রপতি আবদুল হামিদকে আরেক মেয়াদে রাষ্ট্রপতি পদে দলের মনোনয়ন দেওয়ার সিদ্ধান্তের কথা আনুষ্ঠানিকভাবে জানিয়েছেন।
রাষ্ট্রপতির একজন মুখপাত্রের বরাত দিয়ে বাসসের খবরে বলা হয়, প্রধানমন্ত্রী বৃহস্পতিবার সন্ধ্যায় বঙ্গভবনে রাষ্ট্রপতির সঙ্গে সাক্ষাৎ করে রাষ্ট্রপতি পদে তাঁকে মনোনয়ন দেওয়ার আওয়ামী লীগের সিদ্ধান্ত সম্বলিত চিঠি আনুষ্ঠানিকভাবে হস্তান্তর করেন।
রাষ্ট্রপতির প্রেস সচিব জয়নাল আবেদিন জানান, প্রধানমন্ত্রী ফুলের তোড়া দিয়ে রাষ্ট্রপতিকে অভিনন্দন জানান। রাষ্ট্রপতিও প্রধানমন্ত্রীকে ফুলেল শুভেচ্ছা জানান।
উল্লেখ্য, আগামী ২৩ এপ্রিল বর্তমান রাষ্ট্রপতি মো. আবদুল হামিদের পাঁচ বছরের মেয়াদ শেষ হবে। ২০১৩ সালের ২৪ এপ্রিল তিনি এ পদে দায়িত্ব গ্রহণ করেন। সংবিধান অনুযায়ী রাষ্ট্রপতির মেয়াদ অবসানের পূর্ববর্তী ৯০ হতে ৬০ দিনের মধ্যে রাষ্ট্রপতি নির্বাচন করতে হয়।
ঘোষিত তফসিল অনুযায়ী, আগামী ১৮ ফেব্রুয়ারি রাষ্ট্রপতি নির্বাচন হবে। মনোনয়নপত্র দাখিলের তারিখ ও সময় ৫ ফেব্রুয়ারি, সকাল ১০টা থেকে বিকেল ৪টা পর্যন্ত। ৭ ফেব্রুয়ারি মনোনয়নপত্র পরীক্ষা এবং ১০ ফেব্রুয়ারি বিকেল চারটা পর্যন্ত মনোনয়নপত্র প্রত্যাহারের শেষ সময়।
