
পরিশোধিত ও অপরিশোধিত সব ধরনের চিনির ওপর ২০ শতাংশ নিয়ন্ত্রণমূলক শুল্ক আরোপ করেছে জাতীয় রাজস্ব বোর্ড (এনবিআর)। আজ এ বিষয়ে একটি প্রজ্ঞাপন জারি করা হয়েছে। এর ফলে দাম বাড়বে চিনির।
চলতি ২০১৫-১৬ অর্থবছরের প্রস্তাবিত বাজেট বক্তৃতায় প্রতি টন অপরিশোধিত চিনিতে দুই হাজার টাকা এবং পরিশোধিত চিনিতে সাড়ে তিন হাজার টাকা শুল্ক বাড়ানোর প্রস্তাব করা হয়। কিন্তু পরে আর ওই শুল্ক বাড়ানো হয়নি। দুই মাস পর আজ নতুন করে শুল্ক আরোপ করা হলো।বর্তমানে প্রতি টন অপরিশোধিত চিনি আমদানিতে দুই হাজার টাকা এবং পরিশোধিত চিনি আমদানিতে সাড়ে চার হাজার টাকা শুল্ক আরোপ করা আছে। এর সঙ্গে এখন আরও ২০ শতাংশ নিয়ন্ত্রণমূলক শুল্ক আরোপ করে চিনি আমদানি করতে হবে।
