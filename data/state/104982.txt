
সুনামগঞ্জের তাহিরপুর উপজেলায় গণগন্ত্রাগার চালুর লক্ষ্যে ২৬ বছর আগে একটি ভবন নির্মিত হলেও এখন পর্যন্ত তা পাঠকদের জন্য উন্মুক্ত করা যায়নি। এক যুগ ধরে এটি অফিসার্স ক্লাব হিসেবে ব্যবহূত হচ্ছে।খোঁজ নিয়ে জানা গেছে, ১৯৮৭ সালে গণগ্রন্থাগার প্রতিষ্ঠার জন্য ওই ভবনের নির্মাণকাজ শেষ হয়। কিন্তু উদ্যোগের অভাবে তা আর চালু করা যায়নি। ১৯৯৩ সালে এটি চালু করার লক্ষ্যে তৎকালীন উপজেলা নির্বাহী কর্মকর্তাকে (ইউএনও) সভাপতি ও স্বপন কুমার রায়কে সদস্যসচিব এবং আরও পাঁচজনকে সদস্য করে গঠিত হয় গণগ্রন্থাগার পরিচালনা কমিটি। কিন্তু অর্থ-সংকটের কারণে সেই উদ্যোগ ব্যর্থ হয়।স্বপন কুমার রায় বলেন, কর্তা ব্যক্তিদের আন্তরিকতার অভাবেই মূলত এটি চালু করা যায়নি। দীর্ঘদিন গণগ্রন্থাগারটি তালাবদ্ধ থাকার পর ২০০২ সাল থেকে এটি অফিসার্স ক্লাব হিসেবে ব্যবহূত হচ্ছে। তিনি বলেন, উপজেলার বিদ্যালয় ও মহাবিদ্যালয়গুলোতে পাঠাগারের সুবিধা খুবই সীমিত। গণগ্রন্থাগার না থাকায় এখানকার শিক্ষিত জনগোষ্ঠী জ্ঞানার্জনের সুবিধা থেকে বঞ্চিত।সদ্য যোগদানকারী তাহিরপুরের ইউএনও মো. সোলায়মান বলেন, এ ব্যাপারে প্রয়োজনীয় উদ্যোগ নেওয়া হবে।
