
নিষিদ্ধঘোষিত জঙ্গি সংগঠন হরকাতুল জিহাদ বাংলাদেশের (হুজি-বি) সন্দেহভাজন চার সদস্যকে বিস্ফোরকদ্রব্য ও বোমা তৈরির সরঞ্জামসহ গ্রেপ্তার করার দাবি করেছে পুলিশ।আজ শনিবার সকালে ঢাকা মহানগর পুলিশের (ডিএমপি) গণমাধ্যম শাখার পক্ষ থেকে গণমাধ্যমে পাঠানো মুঠোফোনের খুদে বার্তায় এমন দাবি করা হয়েছে। খুদে বার্তায় বলা হয়, গতকাল শুক্রবার রাতে রাজধানীর উত্তরা, টিকাটুলি ও নারায়ণগঞ্জ এলাকা থেকে ওই চারজনকে গ্রেপ্তার করা হয়েছে। তাঁদের মধ্যে একজন হুজি-বির নেতা, একজন বোমা বিশেষজ্ঞ, একজন বিস্ফোরক সরবরাহকারী ও একজন কর্মী।  খুদে বার্তায় আরও দাবি করা হয়েছে, গ্রেপ্তার হওয়া ব্যক্তিদের কাছ থেকে উচ্চমাত্রার বিস্ফোরকসহ বোমা তৈরির অন্তত ৫৫ ধরনের উপকরণ উদ্ধার করা হয়েছে।ডিএমপির উপকমিশনার (গণমাধ্যম) মাসুদুর রহমানের ভাষ্য, গ্রেপ্তার হওয়া ব্যক্তিরা ঢাকা, চট্টগ্রাম ও রাজশাহীতে উচ্চপর্যায়ের ব্যক্তিদের ওপর হামলার পরিকল্পনা করছিলেন।এ বিষয়ে বিস্তারিত জানাতে আজ বেলা ১১টায় মিডিয়া সেন্টারে ব্রিফিং করবে ডিএমপি।
