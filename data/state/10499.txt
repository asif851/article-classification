
কুমিল্লা সরকারি মহিলা কলেজে সাতটি বিষয়ে কোনো শিক্ষক নেই। অথচ এখানে ভর্তি হওয়া উচ্চমাধ্যমিক পর্যায়ের পাঁচ শতাধিক শিক্ষার্থীর পাঠ্যসূচিতে এসব বিষয় রয়েছে। শিক্ষক না থাকায় পাঠদান ব্যাহত হচ্ছে। এ অবস্থায় ছাত্রীরা এসব বিষয়ে শিক্ষক নিয়োগ দেওয়ার দাবি জানিয়েছে।কলেজ সূত্রে জানা গেছে, এখানে ব্যবস্থাপনা, ফিন্যান্স অ্যান্ড ব্যাংকিং, মার্কেটিং, ভূগোল, পরিসংখ্যান, মনোবিজ্ঞান ও গার্হস্থ্য অর্থনীতি বিষয়ে কোনো শিক্ষকের পদ সৃষ্টি হয়নি। খণ্ডকালীন শিক্ষক দিয়ে কোনো রকম শিক্ষার্থীদের পাঠদান চালানো হচ্ছে।কলেজের প্রধান সহকারী মো. সালেহ উদ্দিন আহাম্মদ বলেন, এ কলেজে ২০১৩-২০১৪ শিক্ষাবর্ষ থেকে একাদশ শ্রেণিতে ব্যবসায় শিক্ষা বিভাগ চালু হয়। বর্তমানে দ্বাদশ শ্রেণিতে ২১০ জন ও একাদশ শ্রেণিতে ২৬৮ জন শিক্ষার্থী রয়েছে। এদের পাঠদানের জন্য কেবল হিসাববিজ্ঞান বিভাগে একজন সহযোগী অধ্যাপক রয়েছেন। ব্যবসায় শিক্ষা বিভাগের অধীন হিসাববিজ্ঞান, ব্যবস্থাপনা, ফিন্যান্স অ্যান্ড ব্যাংকিং ও মার্কেটিং বিষয় রয়েছে। এ অবস্থায় কলেজ কর্তৃপক্ষ খণ্ডকালীন শিক্ষক দিয়ে ওই বিষয়গুলোর ক্লাস চালিয়ে যাচ্ছে।২০১৪-১৫ শিক্ষাবর্ষ থেকে একাদশ শ্রেণিতে ভূগোল, পরিসংখ্যান, মনোবিজ্ঞান ও গার্হস্থ্য অর্থনীতি বিষয় চালু করা হয়েছে। ১০৫ জন শিক্ষার্থী ওই চারটি বিষয় নিয়েছে। গত ১ জুলাই থেকে শিক্ষার্থীদের পাঠদান শুরু হয়। অথচ এসব বিষয়ে কলেজে কোনো শিক্ষক নেই। এ কারণে পাঠদান ব্যাহত হচ্ছে।একাদশ ও দ্বাদশ শ্রেণির পাঁচজন ছাত্রী নাম প্রকাশ না করার শর্তে বলে, কলেজ কর্তৃপক্ষ নতুন বিষয়গুলো নেওয়ার জন্য তাদের চাপ দিচ্ছে। এ কারণে তারা বিষয়গুলো নিয়েছে। কিন্তু এখন ক্লাস করতে গিয়ে ওই বিষয়গুলোর শিক্ষক দেখা যাচ্ছে না।কলেজের অধ্যক্ষ এ এস এম আবদুল ওহাব জানান, চলতি শিক্ষাবর্ষ থেকে নতুন বিষয়গুলো পাঠ্যসূচিতে অন্তর্ভুক্ত করা হয়েছে। খণ্ডকালীন শিক্ষক দিয়ে আপাতত ক্লাস নেওয়া হচ্ছে। শিক্ষকের পদ সৃষ্টি হলে শিক্ষক আসবেন। ইতিমধ্যে শিক্ষা মন্ত্রণালয়, মাধ্যমিক ও উচ্চশিক্ষা অধিদপ্তরে (মাউশি) শিক্ষকের জন্য আবেদন করা হয়েছে।
