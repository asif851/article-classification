
সীতাকুণ্ডের জাফরনগর অপর্ণাচরণ উচ্চবিদ্যালয়ের অষ্টম শ্রেণির ছাত্র নুর ইসলামকে (১৪) সীতাকুণ্ডের বাঁশবাড়িয়া থেকে উদ্ধার করা হয়েছে। আজ সোমবার বিকেলে তাকে উদ্ধার করা হয়।
নুর ইসলাম সৈয়দপুর ইউনিয়নের জাফরনগর গ্রামের আবদুল হাইয়ের ছেলে। বাঁশবাড়িয়া ইউনিয়নের স্থানীয় ব্যক্তিরা তাকে উদ্ধার করে পুলিশের কাছে হস্তান্তর করেন।
এর আগে গত শনিবার নুর ইসলামের মা সালমা আক্তার তাঁর ছেলে ‘অপহৃত’ হওয়ার ঘটনায় সীতাকুণ্ড থানায় একটি সাধারণ ডায়েরি করেন।
মামলার তদন্তকারী কর্মকর্তা ও সীতাকুণ্ড থানার সহকারী উপপরিদর্শক কামাল উদ্দীন প্রথম আলোকে বলেন, সকালে বাঁশবাড়িয়ার সাগরপাড়ে একটি দোকানে ছেলেটিকে দেখতে পেয়ে স্থানীয় লোকজন ওই ইউনিয়নের চেয়ারম্যান শওকত আলী জাহাঙ্গীরকে মুঠোফোনে বিষয়টি জানান। পরে চেয়ারম্যান ঘটনাস্থলে গিয়ে পুলিশকে ফোন করেন। পুলিশ নুর ইসলামকে উদ্ধার করে থানায় নিয়ে যায়। বর্তমানে নুর ইসলাম পুলিশ হেফাজতে আছে।
নুর ইসলাম প্রথম আলোকে বলে, দুই মাস আগে মেজো ভাই রাসেল তাকে মারধর করায় ক্ষোভে সে বাড়ি থেকে পালিয়ে বাঁশবাড়িয়ায় এক বন্ধুর বাড়িতে আত্মগোপন করে। সে একটি একটি চায়ের দোকানে চাকরি করছিল।
গতকাল রোববার সন্ধ্যায় নুর ইসলামের মা সালমা আক্তার প্রথম আলোকে বলেন, তাঁর ছেলে নিখোঁজ হওয়ার পরও মুঠোফোনে যোগাযোগ ছিল। শুক্রবার রাতে মুঠোফোনে হঠাত্ চিত্কার দিয়ে সে (নুর ইসলাম) আর কথা বলেনি। মুঠোফোন বন্ধ হয়ে যাওয়া তিনি ধরে নিয়েছেন তার ছেলে অপহরণের শিকার হয়েছে। ছেলে উদ্ধারে পুলিশের চাঁদা দাবিরও অভিযোগ তোলেন তিনি।
