
গাজীপুরের কালিয়াকৈর উপজেলায় এক কলেজছাত্রীকে উত্ত্যক্ত করার দায়ে ছানোয়ার হোসেন (৩৫) নামের এক ব্যক্তিকে এক বছরের সশ্রম কারাদণ্ড দিয়েছেন ভ্রাম্যমাণ আদালত। আদালত পরিচালনা করেন নির্বাহী হাকিম ও উপজেলা নির্বাহী কর্মকর্তা (ইউএনও) হাবিবুর রহমান। আদালতসংশ্লিষ্ট সূত্রে জানা গেছে, উপজেলার সোনাতলা এলাকার এক কলেজছাত্রীকে তিন-চার মাস ধরে উত্ত্যক্ত করে আসছিলেন ছানোয়ার হোসেন। এতে অতিষ্ঠ হয়ে গত রোববার সন্ধ্যায় ওই ছাত্রী নিজের ঘরের দরজা বন্ধ করে আত্মহত্যার চেষ্টা চালান। খবর পেয়ে ইউএনও ও কালিয়াকৈর থানা পুলিশ ঘটনাস্থলে যান। ওই দিন রাতে ছানোয়ারকে গ্রেপ্তার করা হয়। গতকাল তাঁকে ভ্রাম্যমাণ আদালতে সোপর্দ করে পুলিশ। গাজীপুর প্রতিনিধি
