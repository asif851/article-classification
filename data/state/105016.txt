
সড়ক দুর্ঘটনায় সাংবাদিক মিশুক মুনীর ও চলচ্চিত্র নির্মাতা তারেক মাসুদসহ পাঁচজন নিহত হওয়ার জন্য দায়ী বাসচালক জামির হোসেনের সাজার প্রতিবাদে চুয়াডাঙ্গায় দ্বিতীয় দিনের মতো পরিবহন ধর্মঘট চলছে।আজ বৃহস্পতিবারও জেলা থেকে দূরপাল্লা ও অভ্যন্তরীণ পথে বাস ও ট্রাকসহ কোনোপ্রকার যানবাহন ছেড়ে যায়নি। আন্তঃজেলা বাস টার্মিনাল, দৌলাতদিয়াড় বাস স্ট্যান্ডসহ শহরের মোড়ে মোড়ে পরিবহন শ্রমিকেরা অবরোধ সৃষ্টি করে যানবাহন চলাচল প্রতিরোধ করছে।
জামির হোসেনের বাড়ি চুয়াডাঙ্গা সদর উপজেলার আলোকদিয়া ইউনিয়নের দৌলাতদিয়াড় গ্রামে।
চুয়াডাঙ্গা জেলা বাস-ট্রাক সড়ক পরিবহন শ্রমিক ইউনিয়ন দৌলাতদিয়াড় শাখার সভাপতি মনিরুল ইসলাম আজ বৃহস্পতিবার সকালে জানান, জামির হোসেনের বিরুদ্ধে দেওয়া রায় শ্রমিকেরা মেনে নিতে পারেনি। তাই আন্দোলন চলছে।
চুয়াডাঙ্গা জেলা বাস-মিনিবাস মালিক গ্রুপের সভাপতি মো. সালাউদ্দিন গতকাল প্রথম আলোকে জানান, শ্রমিকেরা মালিকদের সঙ্গে আলাপ না করেই ধর্মঘটে গেছেন।
২০১১ সালের ১৩ আগস্ট চুয়াডাঙ্গা ডিলাক্স পরিবহনের বেপরোয়া গতির বাস ঢাকা-আরিচা মহাসড়কের মানিকগঞ্জের ঘিওর উপজেলার জোকা এলাকায় চলচ্চিত্র নির্মাতা তারেক মাসুদ ও সাংবাদিক মিশুক মুনীরকে বহনকারী একটি মাইক্রোবাসকে সজোরে ধাক্কা দেয়। মাইক্রোবাসটি দুমড়ে-মুচড়ে যায়। ঘটনাস্থলেই পাঁচজন প্রাণ হারান। গুরুতর আহত হন আরও তিনজন। নিহত ব্যক্তিরা হলেন তারেক মাসুদ, মিশুক মুনীর, মাইক্রোবাসচালক মোস্তাফিজুর রহমান, প্রোডাকশন সহকারী ওয়াসিম হোসেন ও জামাল হোসেন। দুর্ঘটনায় আহত হন তারেক মাসুদের স্ত্রী ক্যাথরিন মাসুদ, শিল্পী ঢালী আল মামুন ও তাঁর স্ত্রী দিলারা বেগম জলি। তাঁরা কাগজের ফুল ছবির শুটিং স্পট দেখে মানিকগঞ্জের শিবালয় উপজেলার শালজানা গ্রাম থেকে ঢাকায় ফিরছিলেন।
আরও পড়ুন বেপরোয়া চালকের যাবজ্জীবন
