
সাতক্ষীরা থেকে দুই ‘জঙ্গি’কে গ্রেপ্তার করা হয়েছে। তাঁদের কাছ থেকে ৫০টি পিস্তলের গুলি জব্দ করা হয়েছে। পরে তাঁদের ১০ দিনের রিমান্ড চেয়ে আদালতে পাঠানো হয়।
পুলিশের দাবি, প্রাথমিক জিজ্ঞাসাবাদে আনসারুল্লাহ বাংলা টিমের সঙ্গে তাঁদের সম্পৃক্ততা পাওয়া গেছে। তাঁরা প্রশিক্ষণপ্রাপ্ত জঙ্গি। সাতক্ষীরায় তাঁদের হামলার পরিকল্পনা ছিল।
গতকাল সোমবার তাঁদের সাতক্ষীরা সদর উপজেলার ভাদড়া ও সাতানি গ্রাম থেকে গ্রেপ্তার করা হয়। আজ মঙ্গলবার দুপুরে সাতক্ষীরা পুলিশ সুপার সাজ্জাদুর রহমান তাঁর দপ্তরে এ ব্যাপারে সংবাদ সম্মেলন করেন।
গ্রেপ্তার হওয়া দুজন হলেন সাতক্ষীরা সদর উপজেলার ভাদড়া গ্রামের জাহাঙ্গীর আলম বাবলু ওরফে আক্তার ওরফে সাদ (৪০) ও সাতানি গ্রামের আশরাফুল ইসলাম ঢালী (২৫)।
সাংবাদ সম্মেলনে সাতক্ষীরা পুলিশ সুপার বলেন, ঢাকা, বগুড়া ও সাতক্ষীরা পুলিশ গোপন সংবাদের ভিত্তিতে যৌথভাবে সাতক্ষীরা সদর উপজেলার ভাদড়া ও সাতানি গ্রামে অভিযান চালায়। সেখান থেকে জাহাঙ্গীর আলম বাবলু ও আশরাফুল ইসলাম ঢালীকে গ্রেপ্তার করা হয়। পরে তাদের স্বীকারোক্তি অনুযায়ী আশরাফুলের বাড়ির পাশের দেয়ালের ওপর একটি থলে থেকে পিস্তলের ৫০টি গুলি উদ্ধার করে।
সাজ্জাদুর রহমান আরও জানান, তাঁরা উভয়ে প্রশিক্ষিত জঙ্গি। সাতক্ষীরা এলাকায় তাঁদের বড় ধরনের নাশকতার পরিকল্পনা ছিল। এ ঘটনায় গোয়েন্দা পুলিশের উপপরিদর্শক মুক্ত রায় চৌধুরী বাদী হয়ে মামলা করেছেন। আজ তাঁদের ১০ দিনের রিমান্ড চেয়ে আদালতে পাঠানো হয়েছে।
সংবাদ সম্মেলনে আরও উপস্থিত ছিল অতিরিক্ত পুলিশ সুপার এ কে এম আরিফুল হক, অতিরিক্ত পুলিশ সুপার মেরিনা আক্তার, সহকারী পুলিশ সুপার মো. ইয়াসিল আলী সাতক্ষীরা সদর থানার ভারপ্রাপ্ত কর্মকর্তা ফারুক আহমেদ ও জেলা গোয়েন্দা শাখার পরিদর্শক আযম খান প্রমুখ।
