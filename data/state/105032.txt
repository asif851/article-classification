
ব্রাহ্মণবাড়িয়ার নাসিরনগরে ধর্ম অবমাননার অভিযোগে করা মামলায় গ্রেপ্তার রসরাজ দাসের (৩০) জামিনের শুনানি গতকাল মঙ্গলবার জেলা ও দায়রা জজ মো. ইসমাইল হোসেনের আদালতে হয়েছে। পরে আদালত অধিকতর শুনানির জন্য ১৬ জানুয়ারি মামলার পরবর্তী তারিখ ধার্য করেছেন। রসরাজ দাসের আইনজীবী নাসির মিয়া প্রথম আলোকে বিষয়টি নিশ্চিত করেছেন। আর জামিন না হওয়ায় হতাশা প্রকাশ করে রসরাজের মামা ইন্দ্রজিৎ দাস সাংবাদিকদের বলেন, ‘রসরাজ সহজ-সরল ও সম্পূর্ণ নির্দোষ। তাঁর জামিন অইব বইল্যা আশায় ছিলাম। কিন্তু অইল না।’গত বছরের ৮ নভেম্বর ব্রাহ্মণবাড়িয়ার জ্যেষ্ঠ বিচারিক হাকিম আদালত রসরাজের জামিনের আবেদন নামঞ্জুর করেন। পরে ২ ডিসেম্বর তাঁর জামিন বিষয়ে জেলা ও দায়রা জজ আদালতে শুনানি হলে বিচারক ৩ জানুয়ারি নতুন তারিখ ধার্য করেন। গত ২৯ অক্টোবর তথ্য ও যোগাযোগপ্রযুক্তি আইনে করা মামলায় রসরাজকে গ্রেপ্তার করে পুলিশ। নাসিরনগর থানার উপপরিদর্শক কাউসার হোসেন এই মামলা করেন।
পিবিআইয়ের তদন্ত প্রতিবেদন জমাব্রাহ্মণবাড়িয়া জেলা গোয়েন্দা পুলিশের ভারপ্রাপ্ত কর্মকর্তা মফিজ উদ্দিন ও মামলার তদন্ত কর্মকর্তা উপপরিদর্শক মিজানুর রহমান বলেন, রসরাজের মুঠোফোন ও মুঠোফোনের মেমোরি কার্ড পরীক্ষা করে গত রোববার জেলা গোয়েন্দা পুলিশের কাছে প্রতিবেদন দিয়েছে পুলিশ ব্যুরো অব ইনভেস্টিগেশন (পিবিআই)। রসরাজের ফেসবুক থেকে পোস্ট করা কথিত ধর্ম অবমাননাকর ছবির অস্তিত্ব তাঁর মুঠোফোন ও মেমোরি কার্ডে পাওয়া যায়নি বলে এতে উল্লেখ করা হয়েছে। প্রতিবেদনটি সোমবার আদালতে দাখিল করা হয়েছে।ওই দুই কর্মকর্তা জানান, নাসিরনগরের ঘটনায় গ্রেপ্তার অন্যতম সন্দেহভাজন জাহাঙ্গীর আলমের আল আমিন সাইবার পয়েন্ট ও স্টুডিওর জব্দ করা কম্পিউটার বিষয়ে তদন্ত প্রতিবেদনও রোববার জেলা গোয়েন্দা পুলিশের কাছে জমা দিয়েছে পিবিআই। এই প্রতিবেদনে বলা হয়, ওই ছবিটি জাহাঙ্গীরের কম্পিউটারে সম্পাদনার পর তা মুছে ফেলা হয়। তবে ছবিটি জাহাঙ্গীরের কম্পিউটার ব্যবহার করে ফেসবুকে পোস্ট করা হয়েছে কি না, সেটি নিশ্চিত নয়।নাসিরনগরে সুইডেনের রাষ্ট্রদূতনাসিরনগরে হিন্দু সম্প্রদায়ের ক্ষতিগ্রস্ত ঘরবাড়ি ও মন্দির গতকাল পরিদর্শন করেন বাংলাদেশে নিযুক্ত সুইডেনের রাষ্ট্রদূত এইচ ই জন ফ্রিজেল। পরে তিনি স্থানীয় প্রেসক্লাবে উপজেলা হিন্দু বৌদ্ধ খ্রিস্টান ঐক্য পরিষদের নেতাদের সঙ্গে মতবিনিময় করেন।রাষ্ট্রদূত বলেন, নাসিরনগরের হামলার ঘটনা থেকে সবাইকে শিক্ষা নিতে হবে। ভবিষ্যতে যেন এ ধরনের ঘটনা আর না ঘটে। সাম্প্রদায়িক সম্প্রীতি বজায় রাখার জন্য সবাইকে একযোগে কাজ করতে হবে। নাসিরনগরে হামলার ঘটনায় সরকারের ভূমিকার প্রশংসা করেন তিনি। মতবিনিময় সভায় উপস্থিত ছিলেন হিন্দু বৌদ্ধ খ্রিস্টান ঐক্য পরিষদের উপজেলা শাখা সভাপতি আদেশ কুমার দেব, সাধারণ সম্পাদক সুজিত কুমার চক্রবর্তী প্রমুখ।
