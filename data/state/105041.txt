
চুয়াডাঙ্গা সদর হাসপাতালে রোগী দেখতে গিয়ে এক নারী (২২) ধর্ষণের শিকার হয়েছেন বলে অভিযোগ পাওয়া গেছে। ঘটনার ১০ দিন পর গতকাল বৃহস্পতিবার চুয়াডাঙ্গার নারী ও শিশু নির্যাতন দমন ট্রাইব্যুনাল-১-এ মামলা দায়ের করা হয়েছে।
মানবাধিকার সংগঠন ‘মানবতা’র নির্বাহী পরিচালক খন্দকার অহিদুল আলম বাদী হয়ে নারী ও শিশু নির্যাতন দমন আইনে মামলাটি দায়ের করেন। আদালতের বিচারক জেলা ও দায়রা জজ শিরিন কবিতা আখতার সদর থানার ভারপ্রাপ্ত কর্মকর্তাকে (ওসি) অভিযোগটি এজাহার হিসেবে গ্রহণ এবং আগামী ২ জুন তদন্তকারী কর্মকর্তাকে সশরীরে আদালতে উপস্থিত হয়ে প্রতিবেদন উপস্থাপনের আদেশ দিয়েছেন।
মামলায় চুয়াডাঙ্গা সদর উপজেলার বেলগাছি গ্রামের মো. আসিফসহ অজ্ঞাত তিন-চারজনকে আসামি এবং নির্যাতিত নারী ও তাঁর এক বন্ধু সদর উপজেলার পিতম্বরপুর গ্রামের মো. মিঠুনকে সাক্ষী করা হয়েছে।
আদালতে দাখিল করা আরজিতে বলা হয়েছে, ১৭ মে সন্ধ্যা সাড়ে সাতটার দিকে ওই নারী সদর হাসপাতালের দ্বিতীয় তলায় চিকিৎসাধীন তাঁর খালাতো ভাইকে দেখে বন্ধু মিঠুনের সঙ্গে বাড়ি ফিরছিলেন। ওই সময় আসিফসহ আরও তিন-চারজন সন্ত্রাসী প্রাণনাশের ভয় দেখিয়ে দুজনকেই দোতলার একটি পরিত্যক্ত কক্ষের ভেতরে নিয়ে যায়। এরপর বন্ধুর সামনেই ওই নারীকে ধর্ষণ করা হয়। লোকলজ্জার ভয়ে নির্যাতিত নারীর পরিবার ঘটনাটি গোপন রাখার চেষ্টা করে। এদিকে ওই নারী মানসিকভাবে ভেঙে পড়ায় ২৪ মে বিষ পান করে আত্মহত্যার চেষ্টা চালান। তাঁকে চুয়াডাঙ্গা সদর হাসপাতালে নিয়ে চিকিৎসা শেষে বাড়িতে নেওয়া হয়। মানবতার নির্বাহী পরিচালকসহ পাঁচ সদস্যের একটি প্রতিনিধিদল ২৫ মে ওই নারী ও তাঁর মা-বাবার সঙ্গে কথা বলে।
আরজিতে আরও উল্লেখ করা হয়েছে, নির্যাতিত নারীর পরিবার আসামিদের ভয়ে মামলা করতে অনীহা প্রকাশ করলেও আসামিদের উপযুক্ত বিচারপ্রত্যাশী। বিষয়টি নিয়ে বাদী গত বুধবার সদর থানায় মামলা করতে গেলে থানা কর্তৃপক্ষ আদালতে মামলার পরামর্শ দেয়।
সদর হাসপাতালের আবাসিক চিকিৎসা কর্মকর্তা (আরএমও) মাসুদ রানা বলেন, অভিযুক্ত আসিফ হাসপাতালে স্বেচ্ছাসেবক হিসেবে কাজ করে থাকেন।
জেলার সিভিল সার্জন মু. ছিদ্দিকুর রহমান বলেন, বিষয়টি নিয়ে পুলিশ সুপারের সঙ্গে আলাপ হয়েছে। তিনি প্রয়োজনীয় পদক্ষেপের আশ্বাস দিয়েছেন। এ ছাড়া স্বাস্থ্য বিভাগের পক্ষ থেকে ঘটনা তদন্তে সদর হাসপাতালের সার্জারি বিশেষজ্ঞ ওয়ালিউর রহমানকে আহ্বায়ক করে তিন সদস্যের তদন্ত দল গঠন করা হয়েছে।
