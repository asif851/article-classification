
রংপুর শহরের শাপলা চত্বর এলাকায় আগুনে পুড়ে গেছে বিদ্যুৎ উন্নয়ন বোর্ডের ওয়ার্কশপ। আজ বৃহস্পতিবার ভোর সাড়ে চারটায় এ অগ্নিকাণ্ডের ঘটনায় ওয়ার্কশপে মেরামতের জন্য রাখা শতাধিক ট্রান্সফরমারসহ বিভিন্ন যন্ত্রাংশ পুড়ে গেছে বলে বিদ্যুৎ উন্নয়ন বোর্ড সূত্র জানিয়েছে। ফায়ার সার্ভিসের সাতটি ইউনিট তিন ঘণ্টা চেষ্টা চালিয়ে সকাল সাড়ে সাতটায় আগুন নিয়ন্ত্রণে আনতে সক্ষম হয়। 
ওয়ার্কশপসংলগ্ন এলাকার পাশে অবস্থিত বাড়ির লোকজন জানান, ভোর সাড়ে চারটার দিকে বিকট শব্দে তাঁদের ঘুম ভেঙে যায়। এরপর তাঁরা বাইরে বের হয়ে দেখতে পান, বিদ্যুৎ অফিসের ওয়ার্কশপে দাউ দাউ করে আগুন জ্বলছে। আর বিকট শব্দ হচ্ছে। এ সময় আতঙ্কে লোকজন ঘর থেকে বাইরে বেরিয়ে আসেন।
বিদ্যুৎ উন্নয়ন বোর্ডের বিক্রয় ও বিতরণ বিভাগ-১-এর নির্বাহী প্রকৌশলী গোলাম মর্তুজা প্রথম আলোকে বলেন, ওয়ার্কশপে মেরামত করার জন্য কিছু পুরোনো ট্রান্সফরমার ছিল। ট্রান্সফরমারের কাজ করতে তিন ব্যারেল তেল ছিল। এ কারণে আগুন মুহূর্তে ছড়িয়ে পড়ে। তবে এই মুহূর্তে ক্ষয়ক্ষতির পরিমাণ জানা যায়নি।  রংপুর ফায়ার সার্ভিসের জ্যেষ্ঠ স্টেশন কর্মকর্তা সাহিদুল ইসলাম জানান, ওয়ার্কশপে তেল থাকায় আগুন দ্রুত ছড়িয়ে পড়ে। সাতটি ইউনিটের মাধ্যমে তিন ঘণ্টা চেষ্টা চালিয়ে আগুন নিয়ন্ত্রণে আনা হয়েছে। বৈদ্যুতিক শর্টসার্কিট থেকে আগুন লাগতে পারে বলে প্রাথমিকভাবে ধারণা করা হচ্ছে।
বিদ্যুৎ উন্নয়ন বোর্ড রংপুর অঞ্চলের প্রধান প্রকৌশলী এস এম তৌহিদুল করিম জানান, অগ্নিকাণ্ডের কারণ খতিয়ে দেখতে রংপুর বিদ্যুৎ উন্নয়ন বোর্ডের বিক্রয় ও বিতরণ বিভাগ-২-এর নির্বাহী প্রকৌশলী শংকর কুমার দেবকে প্রধান করে পাঁচ সদস্যের একটি তদন্ত কমিটি করা হয়েছে। কমিটিকে তিন দিনের মধ্যে প্রতিবেদন দিতে বলা হয়েছে। তদন্ত প্রতিবেদন পাওয়ার পর ক্ষয়ক্ষতির পরিমাণ জানা যাবে।
