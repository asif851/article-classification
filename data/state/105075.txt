
প্রধানমন্ত্রী শেখ হাসিনা নির্দিষ্ট সময়ের মধ্যে প্রকল্পের কাজ শেষ করার জন সংশ্লিষ্ট ব্যক্তিদের নির্দেশ দিয়েছেন। তিনি বলেছেন, প্রাক্কলিত ব্যয়ে নির্দিষ্ট সময়ের মধ্যেই প্রকল্পের কাজ শেষ করতে হবে। প্রকল্প তৈরির সময় এ বিষয়টি সংশ্লিষ্ট ব্যক্তিদের খেয়াল রাখতে হবে। কেননা প্রকল্পের মেয়াদ বাড়ালে বা সংশোধন করলে ব্যয় বেড়ে যায় এবং প্রকল্পের কাজ সম্পন্ন করতেও বিলম্ব হয়ে যায়।
প্রধানমন্ত্রী ও একনেক চেয়ারপারসন শেখ হাসিনা আজ মঙ্গলবার রাজধানীর শেরেবাংলা নগর এনইসি সম্মেলন কক্ষে জাতীয় অর্থনৈতিক পরিষদের নির্বাহী কমিটির (একনেক) বৈঠকে সভাপতির ভাষণে এ নির্দেশ দেন। বৈঠক শেষে পরিকল্পনামন্ত্রী আ হ ম মুস্তফা কামাল প্রেস ব্রিফিংয়ে এ তথ্য জানান।
মন্ত্রী ব্রিফিংয়ে জানান, আজকের বৈঠকে জেলা সদর ও ব্যাটালিয়ন সদরের আনসার ও ভিডিপির ব্যারাকগুলোর ভৌত সুবিধাদি সম্প্রসারণসহ পাঁচটি প্রকল্পের চূড়ান্ত অনুমোদন দেওয়া হয়েছে। এসব প্রকল্পের প্রাক্কলিত ব্যয় ধরা হয়েছে ৭০০ কোটি ৮ লাখ টাকা। এর পুরোটাই সরকারি অর্থায়ন থেকে আসবে।
পরিকল্পনামন্ত্রী বলেন, আনসার ও ভিডিপি (গ্রাম প্রতিরক্ষা বাহিনী) গ্রাম এলাকায় নিরাপত্তাবিধানের মাধ্যমে আর্থসামাজিক উন্নয়নে ভূমিকা রাখছে। কিন্তু এই দুই বাহিনীর ব্যারাক-সংলগ্ন ভৌত সুবিধাদির অভাব রয়েছে। এমতাবস্থায় আনসার ও ভিডিপি বাহিনীকে আধুনিকায়নের লক্ষ্যে ৬৪টি জেলা ও ৩৯টি ব্যাটালিয়ন সদরে ব্যারাক-সংলগ্ন রান্নাঘর, ডাইনিং হল ও শ্রেণিকক্ষ নির্মাণের উদ্যোগ নেওয়া হয়েছে। তিনি জানান, প্রকল্পের আওতায় প্রথম পর্যায়ে ২৯ জেলার ২৯টি ব্যাটালিয়ন সদরে এসব ভৌত সুবিধাদি সম্প্রসারণ করা হবে। এতে এই দুই বাহিনীতে অনুকূল কর্মপরিবেশ সৃষ্টি হবে, যা তাদের কর্মদক্ষতা বৃদ্ধিতে সহায়তা করবে বলে তিনি আশা প্রকাশ করেন। ৫২ কোটি ৭১ লাখ টাকা ব্যয়ে নেওয়া এ প্রকল্পের বাস্তবায়নকাল ধরা হয়েছে জুলাই ২০১৬ থেকে জুন ২০১৯ পর্যন্ত।
পরিকল্পনামন্ত্রী জানান, বিদায়ী ২০১৫-১৬ অর্থবছরে বার্ষিক উন্নয়ন কর্মসূচির (এডিপি) ৯২ দশমিক ৪৯ শতাংশ বাস্তবায়ন হয়েছে, যা এর আগের বছরের তুলনায় বেশি।একনেকে অনুমোদন পাওয়া অপর ৪টি প্রকল্প হলো ‘বাংলাদেশ কোস্টগার্ডের জন্য বিভিন্ন প্রকার জলযান নির্মাণ’ প্রকল্প। এর ব্যয় ধরা হয়েছে ৪৪৫ কোটি ৪২ লাখ টাকা। বেগম আমিনা মনসুর টেক্সটাইল ইঞ্জিনিয়ারিং ইনস্টিটিউট, কাজীপুর সিরাজগঞ্জ। এই প্রকল্পের প্রাক্কলিত ব্যয় ৮৭ কোটি ৪৬ লাখ টাকা। বিসিক শিল্পনগরী ভৈরবের ব্যয় ধরা হয়েছে ৭২ কোটি ৯১ লাখ টাকা। ‘ব্যালেন্সিং, মডার্নাইজেশন, রিনোভেশন অ্যান্ড এক্সপাঙ্কশন (বিএমআরআই) অব দ্য এসিটিং ক্লথ প্রসেসিং সেন্টার অ্যাট মাধবদী, নরসিংদী’ প্রকল্পের মোট ব্যয় প্রাক্কলন করা হয়েছে ৪১ কোটি ৫৮ লাখ টাকা।
বৈঠকে মন্ত্রী, প্রতিমন্ত্রী, সংশ্লিষ্ট মন্ত্রণালয়ের সচিব এবং সংস্থার ঊর্ধ্বতন কর্মকর্তারা উপস্থিত ছিলেন।
