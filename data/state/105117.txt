
অর্থমন্ত্রী আবুল মাল আবদুল মুহিত বলেছেন, ২০১৮ সালের পর দেশে গ্যাসের কোনো সমস্যা হবে না। তখন গ্যাসকেন্দ্রিক শিল্পেরও বিকাশ ঘটবে। আজ বুধবার বিকেলে সিলেট চেম্বার অব কমার্স অ্যান্ড ইন্ডাস্ট্রির ৫০ বছর পূর্তি উপলক্ষে দুই দিনব্যাপী অনুষ্ঠানের প্রথম দিনের অনুষ্ঠানে প্রধান অতিথির বক্তব্যে তিনি এ কথা বলেন।
সিলেট নগরের আরামবাগ এলাকার একটি কনভেনশন সেন্টারে ৫০ বছর পূর্তির অনুষ্ঠান কেক কেটে সূচনা করা হয়। অনুষ্ঠানে সভাপতিত্ব করেন সিলেট চেম্বারের সভাপতি সালাহ্ উদ্দিন আলী আহমদ। প্রধান অতিথির বক্তৃতায় অর্থমন্ত্রী ২০১৮ সালের পর গ্যাস সমস্যা থাকবে না জানিয়ে বলেন, গ্যাস আমদানি করা হবে। তবে আমদানি-প্রক্রিয়া সম্পর্কে কিছু বলেননি অর্থমন্ত্রী। সিলেটে প্রত্যাশিত শিল্পায়ন হয়নি উল্লেখ করে অর্থমন্ত্রী বলেন, ‘আমরা অনেক ভালো ভালো পরিকল্পনা করি। কিন্তু সব পরিকল্পনার বাস্তবায়ন হয় না। গৃহীত পরিকল্পনাগুলো বাস্তবায়নের উদ্যোগ নিতে হবে। সিলেটের মানবসম্পদ বিশ্বের বিভিন্ন দেশের উন্নয়নে অবদান রাখছে। এই মানবসম্পদ আমাদের দেশে কাজে লাগাতে হবে।’অনুষ্ঠানে বিশেষ অতিথি হিসেবে সাংসদ মাহমুদ-উস-সামাদ চৌধুরী, সাবেক সাংসদ হাফিজ আহমদ মজুমদার, সিলেট জেলা আওয়ামী লীগের সাধারণ সম্পাদক শফিকুর রহমান চৌধুরীসহ জেলা ও পুলিশ প্রশাসনের পদস্থ কর্মকর্তারা উপস্থিত ছিলেন। এ অনুষ্ঠানের আগে ৫০ বছর পূর্তির দুই দিনব্যাপী আনুষ্ঠানিকতার সূচনা উপলক্ষে সিলেট চেম্বারের উদ্যোগে একটি শোভাযাত্রা নগরের গুরুত্বপূর্ণ সড়ক প্রদক্ষিণ করে।উল্লেখ্য, বিদ্যুৎ, জ্বালানি ও খনিজ সম্পদ মন্ত্রণালয় ২০১৩ সালের ৩ জানুয়ারি এক আদেশের মাধ্যমে জালালাবাদ গ্যাসের অধিক্ষেত্রাধীন এলাকা ব্যতীত দেশের সব অঞ্চলে নতুন গ্যাস-সংযোগ বন্ধ করে দেওয়া হয়। এরপর সারা দেশে গ্যাস-সংযোগ বন্ধ থাকলেও সিলেটে চালু ছিল। ২০১৫ সালের ৮ জুলাই আবার আরেকটি নির্দেশনা দিয়ে সিলেট অঞ্চলে নতুন সংযোগ দেওয়ার ক্ষেত্রে নির্ধারিত কমিটির অনুমোদন নেওয়ার বিষয়টি জানানো হয়। এরপর থেকে সিলেটে গ্যাসের নতুন সংযোগ বন্ধ করে দেয় জালালাবাদ গ্যাস কর্তৃপক্ষ।
