
লঞ্চ থেকে মেঘনা নদীতে পড়ে বৃদ্ধ নিখোঁজ হয়েছেন। গতকাল সোমবার দিবাগত রাতে ঢাকা থেকে ভোলাগামী এমভি রাসেল-৫ লঞ্চ থেকে পড়ে নিখোঁজ হন তিনি।
নিখোঁজ বৃদ্ধের নাম মো. ইয়াকুব আলী পেয়াদা (৭৫)। তাঁর বাড়ি ভোলার চরফ্যাশন উপজেলার নজরুলনগর ইউনিয়নের পেয়াদাবাড় গ্রামে। এ ঘটনায় দক্ষিণ আইচা থানায় সাধারণ ডায়েরি (জিডি) করা হয়েছে।
নিখোঁজ ব্যক্তির ভাতিজা আবদুল্লাহ ও এমভি রাসেল-৫ লঞ্চের মাস্টার আকবর হোসেন জানান, ইয়াকুব আলী পেয়াদা গতকাল সোমবার ঢাকা থেকে লঞ্চে ওঠেন। তিনি নজরুলনগরে যাচ্ছিলেন। গভীর রাতে চাঁদপুরের ডাকাতিয়া মোহনায় আসার পরে হঠাৎ তিনি মাথা ঘুরে নদীতে পড়ে যান। লঞ্চ কর্তৃপক্ষ প্রায় আধা ঘণ্টা চেষ্টা করেও তাঁকে খুঁজে পায়নি।
ঘটনার সত্যতা নিশ্চিত করে দক্ষিণ আইচা থানার ভারপ্রাপ্ত কর্মকর্তা (ওসি) মো. হাবিবুর রহমান বলেন, নিখোঁজ বৃদ্ধকে উদ্ধারের চেষ্টা চলছে। এ ঘটনায় একটি জিডি করা হয়েছে।
