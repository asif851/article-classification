
প্রথম আলোর ১৯তম প্রতিষ্ঠাবার্ষিকী উপলক্ষে আজ সোমবার বিকেলে পটিয়া উপজেলা পরিষদ মিলনায়তনে পাঠক মেলা অনুষ্ঠিত হয়েছে।
বিকেলে পটিয়া বন্ধুসভার সভাপতি হামীম রায়হানের সভাপতিত্বে উপজেলা পরিষদ মিলনায়তনে জাতীয় সংগীত পরিবেশনের মধ্য দিয়ে পাঠক মেলার আয়োজন শুরু হয়।
এর আগে একটি ভালো কাজের অংশ হিসেবে গতকাল রোববার রাতে পটিয়া পৌরসভার বাহুলী গ্রামে ফসলি জমির ক্ষতিকর পোকা দমন ও শনাক্তকরণ পদ্ধতি হিসেবে কৃষকদের আলোর ফাঁদ তৈরির কৌশল হাতেকলমে দেখান বন্ধুসভার সদস্যরা। এ সময় উপজেলা কৃষি কর্মকর্তা রঘুনাথ সাহা ও উপসহকারী কৃষি কর্মকর্তা মঞ্জুরানী পাল উপস্থিত থেকে বন্ধুসভার সদস্যদের সহযোগিতা করেন।
পটিয়া বন্ধুসভার সাধারণ সম্পাদক জাহেদুর রহমান ও নারীবিষয়ক সম্পাদিকা সুলতানা পারভীন চৌধুরীর সঞ্চালনায় আজকের পাঠক মেলায় বন্ধুসভার সদস্যদের পরিবেশনায় সংগীত, নৃত্য পরিবেশন ও আবৃত্তি পরিবেশনের ফাঁকে ফাঁকে চলে শুভেচ্ছা বক্তব্য দেওয়ার পালা।
পাঠক মেলায় শুভেচ্ছা বক্তব্য দেন প্রথম আলোর পটিয়া প্রতিনিধি আবদুর রাজ্জাক, পটিয়া উপজেলা নির্বাহী কর্মকর্তা (ইউএনও) আবদুল্লাহ আল মামুন, রাজনীতিবিদ মোতাহেরুল ইসলাম চৌধুরী, অধ্যক্ষ আবু তৈয়ব, অধ্যক্ষ মু. হামিদ হোসাইন, শিক্ষক শ্যামল দে, পটিয়া দুর্নীতি প্রতিরোধ কমিটির সাধারণ সম্পাদক সংঘপ্রিয় থেরো, চিকিৎসক নাছির উদ্দিন, অদম্য মেধাবী সাইফুদ্দিন রাফি, কানিজ ফাতেমা, বন্ধুসভার সাংগঠনিক সম্পাদক আবু তাহের প্রমুখ।  ইউএনও আবদুল্লাহ আল মামুন বলেন, ‘প্রথম আলো শুধু সংবাদ প্রচার নয়, অদম্য মেধাবীদের সহায়তাসহ নানা ধরনের কর্মকাণ্ডের সঙ্গে জড়িত। তাই প্রথম আলো একটি পত্রিকার নাম নয়, এটি একটি আন্দোলনের নাম। গ্রহণযোগ্য সংবাদ পরিবেশনের কারণে আজ প্রথম আলো অনেক দূর এগিয়ে গেছে।’
অনুষ্ঠানে কবিয়াল আবু ইউসুফ তাঁর কবিগান পরিবেশন করে উপস্থিত সবাইকে মুগ্ধ করেন।
