
টাঙ্গাইলের মির্জাপুর উপজেলায় তিন মেয়েসহ মাকে নৃশংসভাবে পুড়িয়ে হত্যা মামলায় জড়িত থাকার সন্দেহে গ্রেপ্তার হানিফ মিয়ার তিন দিনের রিমান্ড মঞ্জুর করেছেন আদালত। আজ বৃহস্পতিবার টাঙ্গাইলের জ্যেষ্ঠ বিচারিক হাকিম লুনা ফেরদৌস এ আদেশ দেন।
মির্জাপুর থানার উপপরিদর্শক (এসআই) শফিকুল আলম জানান, হানিফ মিয়াকে আজ আদালতে হাজির করে সাত দিনের রিমান্ডের আবেদন জানানো হয়। পরে আদালত তিন দিনের রিমান্ড মঞ্জুর করেন।
ওই হত্যা মামলার মূল আসামি জাহাঙ্গীর আলমের ছোট ভাই হানিফ মিয়াকে গত মঙ্গলবার রাতে মির্জাপুরের ইন্নত খাঁ চালা গ্রাম থেকে আটক করা হয়। জাহাঙ্গীরকে ধরতে এলাকায় অভিযান চলছে বলে জানিয়েছে পুলিশ।
তিন মেয়েসহ মাকে পুড়িয়ে হত্যা
এদিকে ওই হত্যাকাণ্ডের ঘটনায় জিজ্ঞাসাবাদের জন্য নতুন করে আরও দুজনকে আটক করেছে পুলিশ। এ ছাড়া মঙ্গলবার রাতেই হত্যাকাণ্ডের ঘটনায় পেট্রল আনার কাজে ব্যবহৃত রিকশাটির চালক আলী হোসেন ও জাহাঙ্গীরের চাচি নাছিমা বেগমকে জিজ্ঞাসাবাদের জন্য পুলিশ আটক করে।
পবিত্র ঈদুল আজহার দিন গত সোমবার রাতে মির্জাপুরের সোহাগপুর গ্রামে নৃশংসভাবে পুড়িয়ে হত্যা করা হয় মালয়েশিয়াপ্রবাসী মজিবর রহমানের স্ত্রী হাসনা বেগম (৩৫) এবং তাঁর তিন মেয়ে উপজেলার সোহাগপুর উচ্চবিদ্যালয়ের নবম শ্রেণির শিক্ষার্থী মনিরা আক্তার (১৪), বাকপ্রতিবন্ধী মীম আক্তার (১০) ও স্থানীয় ব্র্যাক স্কুলের নার্সারি শ্রেণির শিক্ষার্থী মলি আক্তার (৭)।
এ ঘটনায় হাসনা বেগমের ভাই মো. মোফাজ্জল হোসেন বাদী হয়ে মঙ্গলবার রাতে মির্জাপুর থানায় মামলা করেন। মামলায় জাহাঙ্গীর আলমসহ ১০ জনকে আসামি করা হয়। তবে ঘটনার পর থেকে জাহাঙ্গীর ও তাঁর পরিবারের অন্য সদস্যরা পলাতক।
