
প্রধানমন্ত্রী শেখ হাসিনা জাতিসংঘের সহকারী মহাসচিব অস্কার ফার্নান্দেজ তারানকোকে বলেছেন, তাঁর সরকার নির্বাচনে সব দলকে আনার চেষ্টা করছে। এই চেষ্টা অব্যাহত থাকবে। তবে সংবিধানের বাইরে গিয়ে সরকারের পক্ষে কিছু করা সম্ভব হবে না। 
আজ শনিবার বিকেলে গণভবনে প্রধানমন্ত্রীর সঙ্গে তারানকোর বৈঠকের পর প্রধানমন্ত্রীর উপদেষ্টা গওহর রিজভী সাংবাদিকদের এ কথা জানিয়েছেন।
গওহর রিজভী বলেন, বৈঠকে প্রধানমন্ত্রী শেখ হাসিনা অবাধ ও সুষ্ঠু নির্বাচন অনুষ্ঠানে সরকার যা যা করেছে তা তারানকোর কাছে তুলে ধরেন। রিজভী জানান, প্রধানমন্ত্রী জাতিসংঘের সহকারী মহাসচিবকে বলেন, ‘সব দলকে নির্বাচনে আনার অনেক চেষ্টা করেছি। আরও চেষ্টা করব। কিন্তু সংবিধানের বাইরে যাওয়া সম্ভব নয়।’
রিজভী জানান, তারানকো নির্বাচন পেছানো যায় কি না, তা জানতে চান। এ ছাড়া নির্বাচনে সব দলের সমান সুযোগ নিশ্চিত করা যায় কি না, তা-ও জানতে চান তিনি। জবাবে প্রধানমন্ত্রী বলেন, নির্বাচনের তারিখ পেছানোর বিষয় নিয়ে নির্বাচন কমিশনের সঙ্গে আলোচনা দরকার। সরকার এখানে হস্তক্ষেপ করবে না। তবে যা কিছুই করা হোক না কেন তা সংবিধানের মধ্যেই করতে হবে।
আজ বিকেল চারটায় তারানকো গণভবনে প্রবেশ করেন। শুরুতে প্রধানমন্ত্রীর অন্য কর্মকর্তারা বৈঠকে উপস্থিত থাকলেও কিছুক্ষণ পরেই তাঁরা বেরিয়ে যান। এরপর এক ঘণ্টার বেশি সময় ধরে একান্ত বৈঠক করেন প্রধানমন্ত্রী ও তারানকো।
