
পর পর তিন দিন হামলার মুখে পড়ার পর আজ বৃহস্পতিবার নির্বাচনী প্রচারে নামছেন না বিএনপির চেয়ারপারসন খালেদা জিয়া। দলের পক্ষ থেকে বলা হয়েছে, তিন দিনের হামলায় খালেদা জিয়ার গাড়িসহ নিরাপত্তাকর্মীদের গাড়িগুলো ক্ষতিগ্রস্ত হয়েছে। গাড়িসংকটের কারণে আজ বের হচ্ছেন না খালেদা জিয়া।গত শনিবার থেকে ঢাকায় দল-সমর্থিত মেয়র পদপ্রার্থীদের পক্ষে প্রচারে নামেন খালেদা জিয়া। প্রতিদিন বিকেল চারটার পর তিনি গুলশানের বাসা থেকে প্রচারের উদ্দেশ্যে বের হন। আজ বৃহস্পতিবার আর বের হননি। জানতে চাইলে বিএনপির চেয়ারপারসনের বিশেষ সহকারী শামসুর রহমান শিমুল বিশ্বাস প্রথম আলোকে বলেন, তিন দিনের হামলায় বিএনপির চেয়ারপারসনের নিজের গাড়িসহ নিরাপত্তাকর্মীদের গাড়িগুলো ভাঙচুর হয়েছে। সেগুলো মেরামতে দেওয়া হয়েছে। এখনো সারাই হয়নি। যে কারণে আজ খালেদা জিয়া প্রচারে নামতে পারছেন না।গত সোম, মঙ্গল ও বুধবার পর পর তিন দিন কারওয়ানবাজার, নয়াপল্টন ও বাংলামোটর এলাকায় হামলার শিকার হয় খালেদা জিয়ার গাড়িবহর। কারওয়ান বাজারে প্রথম দিনের হামলায় খালেদা জিয়ার অতিরিক্ত গাড়িসহ (স্পেয়ার কার) নিরাপত্তাকর্মীদের তিনটি গাড়ি এলোপাতাড়ি ভাঙচুর করা হয়। খালেদা জিয়ার গাড়ির সামনের দিকের ডান পাশের কাচও ফেটে যায়। ভাঙা গাড়িগুলো নিয়েই পরদিন মঙ্গলবার প্রচারে নামেন খালেদা জিয়া। সেদিনও নয়াপল্টন এলাকায় তাঁর গাড়িবহরে ইট-পাটকেল নিক্ষেপ করা হয়। পরদিন গতকাল বুধবার বাংলামোটরে সরাসরি খালেদা জিয়ার গাড়িতেই হামলা হয়। তাঁর গাড়ির পেছনের দিকে বাম পাশের কাচ ভেঙে যায়। এদিনও নিরাপত্তাকর্মীদের ভাঙা গাড়িগুলো এবং আরও দুটি গাড়ি ভাঙচুর করা হয়। এসব হামলায় গাড়ি যেমন ক্ষতিগ্রস্ত হয়েছে তেমনি আহত হয়েছেন খালেদা জিয়ার ব্যক্তিগত নিরাপত্তাকর্মীদের (সিএসএফ) ছয়-সাতজন। এসব কারণে আজ আর বের হননি খালেদা জিয়া।বিএনপির সূত্র জানায়, আজ না নামলেও খালেদা জিয়া প্রচার থেকে একেবারে সরে দাঁড়াবেন না। গতকাল হামলার পর তাঁর উপদেষ্টা খন্দকার মাহবুব হোসেনও বলেছিলেন খালেদা জিয়া প্রচার অব্যাহত রাখবেন।জানতে চাইলে বিএনপির স্থায়ী কমিটির সদস্য মাহবুবুর রহমান প্রথম আলোকে বলেন, সরকারদলীয় ক্যাডাররা প্রতিকূলতা তৈরি করছেন, তার পরও বিএনপি নির্বাচনে থাকার পক্ষে। জনগণ বিএনপির সঙ্গে আছে। তাঁরা জবাব দেবেন। খালেদা জিয়া প্রচার থেকে সরে যাবেন বলে তিনি মনে করেন না।
