
বিচারপ্রার্থী এক নারীকে ধর্ষণের অভিযোগে ফেনীর ফুলগাজী সদর ইউনিয়ন পরিষদের (ইউপি) চেয়ারম্যান নুরুল ইসলামকে গ্রেপ্তার করেছে পুলিশ। ধর্ষণ মামলায় গতকাল বুধবার রাতে তাঁকে গ্রেপ্তার করা হয়। অভিযুক্ত নুরুল ইসলাম ফুলগাজী উপজেলা আওয়ামী লীগ যুগ্ম সাধারণ সম্পাদক।
অভিযোগকারী ওই নারী বর্তমানে ফেনী সদর হাসপাতালে চিকিৎসাধীন। এ ঘটনায় ওই নারীর পরিবারের পক্ষ থেকে ফুলগাজী থানায় নারী ও শিশু নির্যাতন দমন আইনে মামলাটি করা হয়।
পুলিশ ও অভিযোগকারী নারীর পারিবারিক সূত্রে জানা গেছে, গতকাল বিকেলে উপজেলার সদর ইউনিয়নের বিজয়পুর গ্রামের ওই নারী তাঁর পঞ্চম শ্রেণিতে পড়ুয়া ভাগনেকে নিয়ে পারিবারিক সমস্যার বিষয়ে অভিযোগ করতে স্থানীয় ইউপি কার্যালয়ে যান। তখন ইউপির চেয়ারম্যান নুরুল ইসলাম কৌশলে শিশুটিকে টাকা দিয়ে দোকানে পাঠিয়ে দেন এবং ওই নারীকে ধর্ষণ করেন। পরে শিশুটি ফিরে এসে চেয়ারম্যানের বন্ধ কক্ষের ভেতর থেকে গোঙানির শব্দ শুনে চিৎকার করে। এ সময় আশপাশের লোকজন এগিয়ে আসে। পরে পরিস্থিতি বুঝতে পেরে চেয়ারম্যান দরজা খুলে কৌশলে পালিয়ে যান।
পরিবার সূত্রে আরও জানা গেছে, ওই নারীকে স্থানীয় লোকজন উদ্ধার করে সন্ধ্যায় ফুলগাজী উপজেলা স্বাস্থ্য কমপ্লেক্সে নিয়ে ভর্তি করে। পরে শারীরিক পরীক্ষার জন্য রাতেই তাঁকে ফেনী জেলা সদর হাসপাতালে পাঠানো হয়। রাতেই তাঁর ডাক্তারি পরীক্ষা সম্পন্ন হয়েছে।
ফেনী হাসপাতালের আবাসিক চিকিৎসা কর্মকর্তা (আরএমও) রিয়াজ উদ্দিন চৌধুরী বলেন, একটি মেডিকেল বোর্ডের মাধ্যমে ওই নারীর ডাক্তারি পরীক্ষা করা হয়েছে।
ফুলগাজী উপজেলা আওয়ামী লীগের সাধারণ সম্পাদক ও উপজেলা পরিষদের চেয়ারম্যান আবদুল আলিম মজুমদার নিশ্চিত করেছেন, অভিযুক্ত নুরুল ইসলাম উপজেলা আওয়ামী লীগের যুগ্ম সাধারণ সম্পাদক। এ ছাড়া আবদুল আলিম নুরুল ইসলামের অভিযোগের বিষয়টিও শুনেছেন বলে প্রথম আলোকে জানান।
ফুলগাজী থানার ভারপ্রাপ্ত কর্মকর্তা (ওসি) মো. হুমায়ুন কবির ধর্ষণের অভিযোগে ইউপির চেয়ারম্যানকে গ্রেপ্তারের সত্যতা নিশ্চিত করেন। তিনি বলেন, এ ঘটনায় ওই নারীর শাশুড়ি বাদী হয়ে ইউপির চেয়ারম্যান নুরুল ইসলামকে আসামি করে থানায় মামলা করেছেন। পুলিশ রাতেই তাঁকে গ্রেপ্তার করে।
