
টাঙ্গাইল-৪ (কালিহাতি) আসনে উপনির্বাচনে আওয়ামী লীগের মনোনয়ন পেয়েছেন কালিহাতী উপজেলা পরিষদের সাবেক চেয়ারম্যান হাছান ইমাম খান (সোহেল হাজারী)। আজ বৃহস্পতিবার রাতে আওয়ামী লীগের সংসদীয় বোর্ডের সভায় তাঁকে মনোনয়ন দেওয়া হয়। আওয়ামী লীগের উপদপ্তর সম্পাদক মৃণাল কান্তি দাস স্বাক্ষরিত এক সংবাদ বিজ্ঞপ্তিতে এ তথ্য জানানো হয়। প্রধানমন্ত্রী শেখ হাসিনার সভাপতিত্বে দলটির সংসদীয় বোর্ডের বৈঠকে শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, সড়ক পরিবহন ও সেতু মন্ত্রী ওবায়দুল কাদের, সভাপতিমণ্ডলীর সদস্য কাজী জাফরউল্যাহ, কৃষি ও সমবায়বিষয়ক সম্পাদক আবদুর রাজ্জাক প্রমুখ উপস্থিত ছিলেন। টাঙ্গাইল-৪ (কালিহাতী) আসনের উপনির্বাচনে লড়তে আওয়ামী লীগের দলীয় মনোনয়ন ফরম কিনে তা জমা দেয় ১৯ প্রার্থী। ৬ অক্টোবর তাঁদের সাক্ষাৎকার নেয় দলটির সংসদীয় বোর্ড। তবে মাঠ পর্যায়ে জনপ্রিয়তা যাচাই করে আজ বৈঠক করে টাঙ্গাইল-৪ আসনের প্রার্থী চূড়ান্ত করল দলটি।সোহেল হাজারী টাঙ্গাইল সরকারি এম এম আলী কলেজ ও সরকারি সা’দত বিশ্ববিদ্যালয় কলেজের ভিপি ছিলেন। টাঙ্গাইল জেলা ছাত্রলীগের সাবেক আহ্বয়ক, কেন্দ্রীয় ছাত্রলীগ ও যুবলীগের সাংগঠনিক সম্পাদক ছিলেন তিনি। আগামী ১০ নভেম্বর টাঙ্গাইল-৪ আসনের উপনির্বাচনের ভোট গ্রহণ হবে। নির্বাচনে প্রার্থী হতে আগ্রহী ব্যক্তিরা ১১ অক্টোবর পর্যন্ত মনোনয়নপত্র দাখিলের সুযোগ পাবেন। ১৩ অক্টোবর হবে যাচাই-বাছাই; ২১ অক্টোবর পর্যন্ত মনোনয়নপত্র প্রত্যাহার করা যাবে।
