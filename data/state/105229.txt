
গাজীপুরে অটোরিকশাচালক হায়দার আলী হত্যার দায়ে দুই সহোদরসহ তিন আসামিকে মৃত্যুদণ্ডের আদেশ দিয়েছেন আদালত। গাজীপুরের জেলা ও দায়রা জজ আদালতের বিচারক এ কে এম এনামুল হক গতকাল বুধবার এ আদেশ দেন। মৃত্যুদণ্ডের পাশাপাশি প্রত্যেক আসামিকে ১০ হাজার টাকা করে জরিমানাও করা হয়েছে।
এ ছাড়া মামলার অপর একটি ধারায় (দস্যুতা) প্রত্যেক আসামিকে ১০ বছর করে সশ্রম কারাদণ্ড এবং পাঁচ হাজার টাকা করে জরিমানা, অনাদায়ে আরও তিন মাস করে সশ্রম কারাদণ্ড দেওয়া হয়েছে।
মৃত্যুদণ্ডপ্রাপ্ত আসামিরা হলেন গাজীপুরের কালিয়াকৈর উপজেলার জাথালিয়া এলাকার মো. আলমগীর হোসেন ও তাঁর ভাই দেলোয়ার হোসেন এবং একই উপজেলার মৌচাক এলাকার মেহেদী হাসান ওরফে বাবু। রায় ঘোষণার সময় আলমগীর ও মেহেদী আদালতে উপস্থিত ছিলেন। দেলোয়ার পলাতক রয়েছেন।
আদালত সূত্র জানায়, লালমনিরহাটের বাসিন্দা হায়দার আলী কালিয়াকৈরে ব্যাটারিচালিত অটোরিকশা চালাতেন। ২০১৩ সালের ২৬ ডিসেম্বর বিকেলে তিনি অটোরিকশা নিয়ে বের হন। এরপর থেকে তিনি নিখোঁজ ছিলেন। পরদিন তাঁর স্বজনেরা জানতে পারেন কালিয়াকৈরের রতনপুর এলাকায় একটি লাশ পড়ে আছে। পুলিশ লাশটি উদ্ধার করার পর হায়দার আলীর ভাই ও স্ত্রী লাশটি শনাক্ত করেন। হায়দারের শরীরে অনেক আঘাতের চিহ্ন ছিল এবং তাঁর অটোরিকশা ও মুঠোফোন পাওয়া যায়নি।
