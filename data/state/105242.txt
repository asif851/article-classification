
রাজধানীর কমলাপুর রেলস্টেশন থেকে আজ সোমবার সকালে আবার সোনা উদ্ধার করা হয়েছে। ১০টি সোনার বারসহ সজল ওরফে বাবর (২৭) নামের এক যাত্রীকে আটক করেছে রেলওয়ে পুলিশ।
সকাল পৌনে আটটার দিকে চট্টগ্রাম থেকে ছেড়ে আসা তূর্ণা নিশীথা এক্সপ্রেস ট্রেনের ভেতর থেকে সজলকে আটক করা হয়।
কমলাপুর রেলওয়ে পুলিশের ভারপ্রাপ্ত কর্মকর্তা (ওসি) আবদুল মজিদ জানান, সোনার বারগুলোর ওজন এক কেজির বেশি। এর আনুমানিক মূল্য ৬০ লাখ টাকা।
সজলের জিনসের প্যান্টে বিশেষ কৌশলে সোনার বারগুলো লুকিয়ে রাখা ছিল বলে পুলিশ জানায়। গোপন খবরের ভিত্তিতে তাঁকে তল্লাশি করা হয়। এ ঘটনায় মামলার প্রক্রিয়া চলছে।
এর আগে ২২ আগস্ট কমলাপুর স্টেশনে ওই ট্রেনের ভেতর থেকে ৪০টি সোনার বারসহ মো. শাহীন নামের এক যাত্রীকে আটক করা হয়।
