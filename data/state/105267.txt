
বিএনপি আজ শনিবার সোহরাওয়ার্দী উদ্যানে সমাবেশ করার অনুমতি গতকাল শুক্রবার পর্যন্ত পায়নি। এ ক্ষেত্রে দলটি নয়াপল্টনে হলেও ‘গণতন্ত্র হত্যা’ দিবসের এই সমাবেশ করতে চাইছে। তবে এ বিষয়ে পুলিশ প্রশাসনের কোনো সিদ্ধান্ত বা ভাষ্য পাওয়া যায়নি।বিএনপির মহাসচিব মির্জা ফখরুল ইসলাম আলমগীর গতকাল বিকেলে ভাসানী মিলনায়তনে দলের এক যৌথ সভায় নয়াপল্টনে হলেও সমাবেশ করার অনুমতি দিতে সরকারের প্রতি আহ্বান জানান। ৭ জানুয়ারির সমাবেশ সফল করার লক্ষ্যে ঢাকা মহানগর বিএনপি এ সভা করে।বিএনপির মহাসচিব আশা করেন, সরকারের শুভবুদ্ধির উদয় হবে। সোহরাওয়ার্দী উদ্যানে বিএনপিকে সমাবেশ করার অনুমতি দিয়ে সরকার সৌহার্দ্যপূর্ণ আচরণ করবে। তিনি বলেন, গণতন্ত্রকে সংকুচিত না করে দরজা-জানালা খুলে দিতে হবে।এদিকে সকালে নয়াপল্টনে দলের কেন্দ্রীয় কার্যালয়ে সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী সমাবেশের সব প্রস্তুতি সম্পন্নের কথা উল্লেখ করে বলেন, ‘বিএনপির পক্ষ থেকে আবারও সরকারের কাছে আহ্বান জানাচ্ছি, এই মুহূর্তে বিএনপিকে সমাবেশ করার অনুমতি দেওয়া হোক।’ রিজভী অভিযোগ করেন, গুলশানে ডিএনসিসি মার্কেটে আগুনের ঘটনা পরিকল্পিত।নির্দলীয় সরকারের অধীনে নির্বাচনের দাবিতে ২০১৪ সালের ৫ জানুয়ারির দশম জাতীয় সংসদ নির্বাচন বর্জন করে বিএনপি ও এর শরিকেরা। এরপর থেকে দিনটিকে ‘গণতন্ত্র হত্যা’ দিবস হিসেবে পালন করছে বিএনপি। এ উপলক্ষে আজ বিকেলে সোহরাওয়ার্দী উদ্যানে সমাবেশের কর্মসূচি রয়েছে। কিন্তু গতকাল রাত পর্যন্ত সমাবেশের অনুমতি পায়নি।এ বিষয়ে কথা বলতে দুপুরে বিএনপির একটি প্রতিনিধিদল ঢাকা মহানগর পুলিশের (ডিএমপি) কার্যালয়ে যায়। তবে দলটি ডিএমপি কমিশনারের সাক্ষাৎ পায়নি। পরে বিএনপির প্রচার সম্পাদক শহীদ উদ্দীন চৌধুরী প্রথম আলোকে বলেন, ডিএমপি কমিশনারের সঙ্গে তাঁদের দেখা হয়নি। তবে তিনজন কর্মকর্তার সঙ্গে কথা বলে এসেছেন। বিএনপি এখনো সমাবেশের অনুমতি পায়নি। তবে তাঁরা মনে করছেন, শেষ মুহূর্তে সমাবেশের অনুমতি পাবেন।
