
দিনাজপুরের ঘোড়াঘাট উপজেলা থেকে এক ব্যক্তিকে জোরপূর্বক মাইক্রোবাসে তুলে নিয়ে যাওয়ার অভিযোগ উঠেছে। গতকাল শুক্রবার রাত ১০টার দিকে রানীগঞ্জ বাজার এলাকা থেকে শাহিনুর আলম (৩০) নামের এক ব্যক্তিকে তুলে নিয়ে যাওয়া হয়েছে বলে অভিযোগ করা হয়েছে।
পরিবারের ধারণা, আইনশৃঙ্খলা রক্ষাকারী বাহিনীর সদস্যরা সাদাপোশাকে শাহিনুর আলমকে তুলে নিয়ে গেছেন। সম্প্রতি সিলেটের মৌলভীবাজারে জঙ্গি আস্তানায় নিহত সাতজনের বাড়ি দিনাজপুরের সিংড়া ইউনিয়নের ডাঙাপাড়া গ্রামে। শাহিনুরের বাড়িও ডাঙাপাড়া গ্রামে। সে ক্ষেত্রে পুলিশ ‘জঙ্গি সন্দেহে’ তাঁকে তুলে নিয়ে যেতে পারে বলে মনে করছে পরিবার। তবে র‍্যাপিড অ্যাকশন ব্যাটালিয়ন (র‍্যাব), গোয়েন্দা পুলিশ (ডিবি) ও পুলিশ এ অভিযোগ অস্বীকার করেছে।
শাহিনুর ঘোড়াশালে আরএফএল কোম্পানিতে চাকরি করেন। তিনি উপজেলার সিংড়া ইউনিয়নের ডাঙাপাড়া গ্রামের আবদুল কাহারের একমাত্র ছেলে।
পারিবারিক সূত্রে জানা গেছে, জঙ্গি বিষয়ে এলাকায় পুলিশের সেখানে কড়া অবস্থান রয়েছে। এসব কারণে তাঁকে সন্দেহভাজন জঙ্গি হিসেবে আইনশৃঙ্খলা রক্ষাকারী বাহিনী তুলে নিয়ে যেতে পারে। সে ক্ষেত্রে শাহিনুর কোথায় আছেন, তা জানতে চান পরিবারের লোকজন।  কয়েকজন প্রত্যক্ষদর্শী প্রথম আলোকে জানান, গতকাল রাত ১০টার দিকে শাহিনুর আলম রানীগঞ্জ বাজারে হানিফ কাউন্টারের পাশে দাঁড়িয়ে চা খাচ্ছিলেন। এ সময় বিরামপুর দিক থেকে সাদা রঙের বড় একটি মাইক্রোবাস হানিফ কাউন্টারে সামনে এসে দাঁড়ায়। মাইক্রোবাস থেকে নেমে এসে চার ব্যক্তি শাহিনুরকে জাপটে ধরে মাইক্রোবাসে তুলে বিরামপুরের দিকে রওনা দেয়।
শাহিনুর আলমের ফুপাতো ভাই ইসমাইল হোসেন প্রথম আলোকে জানান, তিনি (শাহিনুর) কয়েক দিন আগে ছুটিতে বাড়ি আসেন। গতকাল রাতে হানিফ এন্টারপ্রাইজের নৈশ কোচে ঘোড়াশাল যাওয়া জন্য কাউন্টারে যান। এ সময় ঘটনাটি ঘটেছে। বিষয়টি তাঁরা পুলিশ ও র‌্যাবকে জানিয়েছেন।
ঘোড়াঘাট থানার ভারপ্রাপ্ত কর্মকর্তা (ওসি) ইসরাইল হোসেন মুঠোফোনে প্রথম আলোকে জানান, এ বিষয়ে তাঁরা কিছুই জানেন না।
দিনাজপুর গোয়েন্দা পুলিশের উপপরিদর্শক (এসআই) বজলুর রশীদ জানান, দিনাজপুরের ডিবি পুলিশ কাউকে উঠিয়ে নিয়ে যায়নি।
তবে অভিযোগ সম্পর্কে অবহিত হয়েছেন বলে জানিয়েছেন র‌্যাব-১৩-এর দিনাজপুর ক্যাম্পের কোম্পানি কমান্ডার মেজর সাকিব। প্রথম আলোকে তিনি বলেন, শাহিনুরের পরিবার থেকে ঘটনাটি র‌্যাবকে জানানো হয়েছে। র‍্যাবের একটি টহল টিমকে ঘটনাস্থলে পাঠানো হয়েছে। তবে র‌্যাব গতকাল রাতে ঘোড়াঘাট থেকে কাউকে তুলে নিয়ে যায়নি বলে তিনি জানান।
