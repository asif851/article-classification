

ওয়াশিংটনে দুর্যোগপূর্ণ আবহাওয়ার কারণে যুক্তরাষ্ট্রের প্রেসিডেন্ট ডোনাল্ড ট্রাম্পের উপসহকারী লিসা কার্টিসের ঢাকা সফর স্থগিত হয়ে গেছে। দুই দিনের সফরে আগামীকাল রোববার তাঁর ঢাকায় আসার কথা ছিল।
পররাষ্ট্র মন্ত্রণালয়ের এক জ্যেষ্ঠ কর্মকর্তা আজ শনিবার দুপুরে প্রথম আলোকে এ তথ্য জানান। তিনি বলেন, মার্কিন পররাষ্ট্র দপ্তরের পক্ষ থেকে দুর্যোগপূর্ণ আবহাওয়ার কারণে সফর স্থগিত করার বিষয়টি বাংলাদেশকে জানানো হয়েছে।
খসড়া সূচি অনুযায়ী, প্রধানমন্ত্রী শেখ হাসিনা ও পররাষ্ট্রমন্ত্রী আবুল হাসান মাহমুদ আলীর সঙ্গে সৌজন্য সাক্ষাৎ করার কথা ছিল লিসা কার্টিসের। এ ছাড়া প্রধানমন্ত্রীর জ্বালানি উপদেষ্টা তৌফিক-ই-ইলাহী চৌধুরী ও নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিকের সঙ্গেও তাঁর সৌজন্য সাক্ষাতের কথা ছিল। পররাষ্ট্রসচিব মো. শহীদুল হকের সঙ্গে একটি আনুষ্ঠানিক বৈঠক অনুষ্ঠিত হওয়ার কথা ছিল।
ডোনাল্ড ট্রাম্প মধ্য ও দক্ষিণ এশিয়াবিষয়ক মার্কিন সহকারী পদে এখনো কাউকে নিয়োগ দেননি। ফলে গত এপ্রিলে নিয়োগ পাওয়ার পর থেকে দক্ষিণ এশিয়া বিশেষজ্ঞ লিসা কার্টিস মার্কিন প্রেসিডেন্টকে এই অঞ্চল সম্পর্কে বিভিন্ন বিষয়ে পরামর্শ দিচ্ছেন বলে ধারণা করা হয়। মার্কিন প্রেসিডেন্টের নির্বাহী দপ্তরের অন্যতম শাখা জাতীয় নিরাপত্তা কাউন্সিল মূলত পররাষ্ট্রনীতি, গোয়েন্দা কর্মকাণ্ড ও জাতীয় নিরাপত্তার বিষয়ে প্রেসিডেন্টকে পরামর্শ দিয়ে থাকে। এর আগে লিসা কার্টিস গবেষণা প্রতিষ্ঠান হেরিটেজ ফাউন্ডেশনের এশিয়ান স্টাডিজ সেন্টারে দক্ষিণ এশিয়াবিষয়ক জ্যেষ্ঠ ফেলো হিসেবে কাজ করতেন। তাঁর গবেষণায় যুক্তরাষ্ট্র-ভারত প্রতিরক্ষা ও কৌশলগত অংশীদারত্ব, পাকিস্তান, আফগানিস্তান ও বাংলাদেশের সন্ত্রাসবাদবিরোধী নীতি এবং এই অঞ্চলে ধর্মীয় উগ্রপন্থা ও ধর্মীয় স্বাধীনতার বিষয়গুলো প্রাধান্য পেয়েছে।
