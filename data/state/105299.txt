
সুনামগঞ্জ-২ আসনের (দিরাই ও শাল্লা) উপনির্বাচনে আওয়ামী লীগের প্রার্থী জয়া সেনগুপ্তা গতকাল রোববার দিনভর দিরাই উপজেলার বিভিন্ন স্থানে গণসংযোগ করেছেন। এ ছাড়া উপজেলার চরনারচর, কল্যাণী, নয়াবাজার, শ্যামারচর বাজারে নির্বাচনী সমাবেশে তিনি দিরাই-শাল্লার উন্নয়ন অব্যাহত রাখতে নৌকায় ভোট দিতে এলাকাবাসীর প্রতি আহ্বান জানান।এসব সমাবেশে জয়া সেনগুপ্তা ছাড়াও বক্তব্য দেন সাংসদ মুহিবুর রহমান মানিক ও আবদুল মজিদ খান, সুনামগঞ্জ জেলা আওয়ামী লীগের সাধারণ সম্পাদক এনামুল কবির ইমন, কৃষক লীগের কেন্দ্রীয় মানবসম্পদবিষয়ক সম্পাদক শামীমা শাহরিয়ার, দিরাই উপজেলা পরিষদের চেয়ারম্যান হাফিজুর রহমান তালুকদার প্রমুখ।সমাবেশে জয়া সেনগুপ্তা বলেন, ‘বঙ্গবন্ধুর কন্যা জননেত্রী শেখ হাসিনা দিরাই-শাল্লার মানুষকে সম্মান জানিয়ে আমাকে নৌকা প্রতীক দিয়ে পাঠিয়েছেন। এই নৌকা বঙ্গবন্ধুর নৌকা, শেখ হাসিনার নৌকা। তাই সবাই মিলে নৌকার বিজয় নিশ্চিত করতে হবে।’ তিনি আরও বলেন, ‘আমার স্বামী সুরঞ্জিত সেনগুপ্ত যেভাবে আপনাদের পাশে থেকে দিরাই-শাল্লার উন্নয়নে কাজ করেছেন আমিও সেভাবে আপনাদের পাশে থাকতে চাই। পরস্পরের প্রতি শ্রদ্ধা ও ভালোবাসার সম্পর্কের মাধ্যমে আমরা দিরাই-শাল্লাকে এগিয়ে নিয়ে যাব।’গত ৫ ফেব্রুয়ারি এই আসনের সাংসদ ও আওয়ামী লীগের বর্ষীয়ান নেতা সুরঞ্জিত সেনগুপ্তের মৃত্যুতে আসনটি শূন্য হয়। উপনির্বাচনে আওয়ামী লীগের প্রার্থী সুরঞ্জিত সেনগুপ্তের স্ত্রী জয়া সেনগুপ্তা। তাঁর সঙ্গে স্বতন্ত্র প্রার্থী হিসেবে প্রতিদ্বন্দ্বিতায় আছেন সায়েদ আলী মাহবুব হোসেন। ৩০ মার্চ ভোট হবে।
