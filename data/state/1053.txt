
ঢাকার অদূরে আশুলিয়ার গাজিরচট এলাকায় জঙ্গি আস্তানা সন্দেহে একটি বাড়িতে অভিযান চালিয়েছে র‍্যাপিড অ্যাকশন ব্যাটালিয়নের (র‍্যাব-৪) সদস্যরা। অভিযানকালে র‍্যাব ওই বাড়ির তত্ত্বাবধায়কসহ দুজনকে আটক করেছে। শেষ খবর পাওয়া পর্যন্ত র‍্যাবের সদস্যরা বাড়িটি ঘিরে রেখেছেন।
র‍্যাব সূত্র জানায়, গোপন সংবাদের মাধ্যমে জঙ্গিদের অবস্থান সম্পর্কে তথ্য পেয়ে র‍্যাব শনিবার সন্ধ্যা ছয়টার দিকে গাজীরচটের বসুন্ধরা এলাকার আমির মৃধার বাড়িতে অভিযান চালায়। অভিযানের প্রথমেই র‍্যাব তারেক নামের একজনকে আটক করে। তিনি বাড়ির মালিকের শ্যালক এবং বাড়িটির তত্ত্বাবধায়কের দায়িত্ব পালন করেন। এরপর র‍্যাব পাঁচতলা ভবনের পঞ্চম তলার একটি ফ্ল্যাটে অভিযান শুরু করলে এক যুবক লাফিয়ে নিচে পড়েন। র‍্যাবের তত্ত্বাবধানে তাঁকে উদ্ধার করে সাভারের এনাম মেডিকেল কলেজ হাসপাতালে ভর্তি করা হয়েছে।
র‍্যাব-৪–এর কর্মকর্তা সহকারী পুলিশ সুপার অনু মন অভিযানের বিষয়টি নিশ্চিত করে বলেন, বিস্তারিত পরে জানানো হবে।
