
গাজীপুরের শ্রীপুরের বঙ্গবন্ধু সাফারি পার্ক থেকে আজ শুক্রবার সকালে মো. সাকিব (১৫) নামের এক কিশোরের লাশ উদ্ধার করেছে পুলিশ। তাকে সিরাজগঞ্জের উল্লাপাড়া থেকে অপহরণ করা হয়।
সাকিবের বাবার নাম গোলাম মোস্তফা। বাড়ি সিরাজগঞ্জের উল্লাপাড়া উপজেলার সাত ভিলা গ্রামে। সাকিবের লাশের গলায় রশি প্যাঁচানো এবং নিম্নাঙ্গে আঘাতের চিহ্ন ছিল।
শ্রীপুর থানার উপপরিদর্শক (এসআই) সরোয়ার্দির ভাষ্য, সকাল সোয়া ছয়টার দিকে বঙ্গবন্ধু সাফারি পার্কের পেছনের অংশের শালবন থেকে সাকিবের লাশ উদ্ধার করা হয়। তাকে সুতার রশি দিয়ে শ্বাসরোধ করে হত্যা করা হয়েছে। ময়নাতদ‌ন্তের জন্য লাশ গাজীপুরের শহীদ তাজউদ্দীন আহমদ মেডিকেল কলেজ মর্গে পাঠানো হয়েছে।
এসআই সরোয়ার্দির ভাষ্য, উল্লাপাড়া থানায় সাকিবের বাবা গোলাম মোস্তফার করা অভিযোগের ভিত্তিতে পুলিশ এক কিশোরকে আটক করে। পরে তার দেওয়া তথ্য অনুযায়ী সাকিবের লাশ উদ্ধার করা হয়।
সিরাজগঞ্জের উল্লাপাড়া থানার উপপরিদর্শক (এসআই) কামরুজ্জামান জানান, সাকিবসহ তিন বন্ধু গত ১৫ এপ্রিল ওই সাফারি পার্কে বেড়াতে যায়। এর পর থেকে সাকিব নিখোঁজ ছিল। এ ঘটনায় সাকিবের বন্ধু রবিনকে আটক করা হয়।
নিহত সাকিব উল্লাপাড়ার মোহনপুর উচ্চ বিদ্যালয়ের নবম শ্রেণির ছাত্র ছিল।
