
কারখানার টিনের ছাদের এ মাথা থেকে ও মাথা পর্যন্ত শুকাতে দেওয়া হয়েছে ময়দার তৈরি চিপস। খোলা জায়গায় চিপস শুকানোয় সেখানে ঘুরে বেড়ায় কাক ও নানা ধরনের পাখি। ফলে ধুলা-ময়লার সঙ্গে কাক-পাখির বিষ্ঠাও মিশছে চিপসে। সেই চিপস আবার ভাজা হচ্ছে পোড়া তেলে। গতকাল বৃহস্পতিবার চট্টগ্রাম নগরের সাগরিকা বাইন্যাপাড়া এলাকায় বিসমিল্লাহ ফুড প্রোডাক্টসের কারখানায় জাতীয় ভোক্তা অধিকার সংরক্ষণ অধিদপ্তরের একটি দল অভিযান চালাতে গিয়ে এ চিত্র দেখতে পায়। অপরিচ্ছন্ন পরিবেশ ও পোড়া তেল ব্যবহারের জন্য কারখানাটিকে ৬০ হাজার টাকা জরিমানা করা হয়েছে। এ ছাড়া গতকাল নগরের সরাইপাড়া এলাকায় ঢাকা বেকারি ও বিস্কুট ফ্যাক্টরি এবং ঢাকা বেকারি নামের আরও দুটি কারখানায় অভিযান চালানো হয়েছে। নোংরা পরিবেশে কেক-বিস্কুট উৎপাদন, ময়লাযুক্ত ডালডা ব্যবহার, পণ্যের মোড়কে তারিখ উল্লেখ না করাসহ নানা অনিয়মের জন্য প্রতিষ্ঠান দুটোকে মোট ৫০ হাজার টাকা জরিমানা করা হয়েছে। অভিযানে নেতৃত্ব দেওয়া জাতীয় ভোক্তা অধিকার সংরক্ষণ অধিদপ্তর চট্টগ্রাম কার্যালয়ের সহকারী পরিচালক বিকাশ চন্দ্র দাস বলেন, তিনটি কারখানাকে মোট ১ লাখ ১০ হাজার টাকা জরিমানা করা হয়েছে। এ ছাড়া বিসমিল্লাহ ফুড প্রোডাক্টসের কারখানা থেকে ৭০ লিটার পোড়া তেল জব্দ করা হয়েছে।
