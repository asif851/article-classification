
ভারতের পশ্চিমবঙ্গের বর্ধমানে বোমা বিস্ফোরণের ঘটনার প্রধান সন্দেহভাজন শেখ রহমাতুল্লাহ ওরফে সাজিদের ভাই মো. মোনায়েম ওরফে মনোয়ার হোসেন​ ওরফে মনাকে গ্রেপ্তার করা হয়েছে। গতকাল সোমবার রাতে র‌্যাপিড অ্যাকশন ব্যাটালিয়ন (র‌্যাব) তাঁকে নারায়ণগঞ্জের ফরাজিকান্দা থেকে গ্রেপ্তার করেছে। আজ মঙ্গলবার র‌্যাবের গণমাধ্যম শাখা থেকে পাঠানো এক খুদেবার্তায় এ তথ্য জানানো হয়।
গত শনিবার কলকাতা বিমানবন্দর থেকে সাজিদকে গ্রেপ্তার করা হয়। সাজিদ বাংলাদেশের নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি) সক্রিয় সদস্য। এর আগে তাঁকে গ্রেপ্তারে এনআইএর পক্ষ থেকে ১০ লাখ রুপি পুরস্কার ঘোষণা করা হয়েছিল।
সাজিদকে ইতিমধ্যে বাংলাদেশ ও ভারতে জেএমবির কর্মকাণ্ড সম্পর্কে কয়েক দফা জিজ্ঞাসাবাদ করা হয়েছে। তিনি মুর্শিদাবাদ জেলার লালগোলার একটি মাদ্রাসাকে কেন্দ্র করেই জঙ্গি তৎপরতা চালাতেন বলে দাবি করেছে এনআইএ।হাসিনা–খালেদাকে হত্যার পরিকল্পনা ছিল?খবরে আরও বলা হয়, জিয়াউল হক নামের জেএমবির আরেক সদস্যকে গত শুক্রবার গ্রেপ্তার করেছে আসামের পুলিশ।
২ অক্টোবর বর্ধমানের খাগড়াগড়ের একটি বাড়িতে বিস্ফোরণের ঘটনায় দুজন নিহত হয়। নিহত শাকিল আহমেদ ও সুবহান মণ্ডল জেএমবির সদস্য বলে পুলিশের দাবি।
