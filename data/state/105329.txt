
কক্সবাজারের চকরিয়ায় দুর্বৃত্তদের ছুরিকাঘাতে মোজাম্মেল হক (৩৭) নামের এক চিংড়িচাষি নিহত হয়েছেন। গত বুধবার দিবাগত রাত দুইটার দিকে উপজেলার খুটাখালী ইউনিয়নের বহলতলীর মহিন্দ্রঘোনা এলাকায় এ ঘটনা ঘটে।মোজাম্মেলের বাড়ি ডুলাহাজারা ইউনিয়নের উলুবনিয়া এলাকায়। এ ঘটনায় জড়িত সন্দেহে পুলিশ উলুবনিয়া এলাকার রফিক উদ্দিনকে (৩৮) আটক করেছে।স্থানীয় ও পুলিশ সূত্র জানায়, চিংড়িচাষি মোজাম্মেল হক ও ঘেরের কর্মচারী নুরুল ইসলাম গত বুধবার রাতে চিংড়িঘেরের টংঘরে ঘুমান। রাত দুইটার দিকে তিন-চারজন দুর্বৃত্ত নুরুল ইসলামকে পিটিয়ে টংঘর থেকে বের করে দিয়ে মোজাম্মেলকে ছুরিকাঘাতে হত্যা করে।চকরিয়া থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, নুরুল ইসলামকে জিজ্ঞাসাবাদ করা হচ্ছে। তিনি বলেন, মোজাম্মেল দুই বিয়ে করেছেন। তাঁদের একজন মারা গেছেন। মোজাম্মেলের মৃত স্ত্রীর স্বজনেরা এ ঘটনার সঙ্গে জড়িত থাকতে পারে বলে প্রাথমিকভাবে ধারণা করা হচ্ছে।
