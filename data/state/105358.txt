
আসন্ন মাধ্যমিক স্কুল সার্টিফিকেট (এসএসসি) ও সমমানের পরীক্ষায় প্রশ্নপত্র ফাঁস রোধে আইনগতভাবে আরও কঠোর ব্যবস্থা নেওয়া হবে বলে জানিয়েছেন শিক্ষামন্ত্রী নুরুল ইসলাম নাহিদ। তিনি বলেন, এবার যদি কেউ এই পথে হাঁটে, হাত দেয়, তাহলে সেই হাত পুড়ে যাবে।আজ বৃহস্পতিবার এসএসসি পরীক্ষার প্রস্তুতি নিয়ে শিক্ষা মন্ত্রণালয়ে এক সভায় শিক্ষামন্ত্রী এ কথা বলেন। মন্ত্রী জানান, এই পরীক্ষা উপলক্ষে আইনশৃঙ্খলা পরিস্থিতিসহ অন্যান্য সার্বিক বিষয় দেখভালের জন্য ২৫ সদস্যের একটি আন্তমন্ত্রণালয় কমিটি গঠন করা হয়েছে। সেখানে বিভিন্ন আইনশৃঙ্খলা রক্ষাকারী বাহিনী ও গোয়েন্দা কর্মকর্তাদের রাখা হয়েছে।শিক্ষামন্ত্রী প্রশ্নপত্র ফাঁসের বিষয়ে মিথ্যা প্রচার ও রটনা না করার জন্য সংশ্লিষ্ট সবার প্রতি আহ্বান জানান। তিনি জানান, এবার কোচিং সেন্টারগুলোর ওপর নজরদারি বাড়ানো হয়েছে।আগামী ২ ফেব্রুয়ারি থেকে এসএসসি ও সমমানের পরীক্ষা শুরু হবে।শিক্ষামন্ত্রী নুরুল ইসলাম নাহিদ আরও বলেন, পরীক্ষা চলাকালীন ফেসবুক বন্ধ রাখা যায় কি না, এ বিষয়ে আইনগত দিক খতিয়ে দেখতে সংশ্লিষ্টদের নির্দেশ দেওয়া হয়েছে। এখন থেকে বিজি প্রেসের ওপরও নজরদারি বাড়ানো হয়েছে। 
