
কৃষিমন্ত্রী মতিয়া চৌধুরী বলেছেন, বেগম খালেদা জিয়া হচ্ছেন লেডি লাদেন, আর তারেক রহমান জুনিয়র লাদেন। মা-ছেলে লাদেনের ভাষায় বক্তব্য দিয়ে দেশটাকে ধ্বংসের কিনারায় নিয়ে গিয়েছিলেন। তাঁদের ধ্বংসের খেলা থেকে মানুষ মুক্তি পেয়েছে।
আজ শনিবার দুপুরে শেরপুরের নালিতাবাড়ী উপজেলা পরিষদ চত্বরে অনুদানের চেক ও শীতবস্ত্র বিতরণকালে আলোচনা সভায় প্রধান অতিথির বক্তব্যে তিনি এসব কথা বলেন।
কৃষিমন্ত্রী ২০০৪ সালে ১০ ট্রাক অস্ত্র আটক মামলার রায় উল্লেখ করে বলেন, ‘পাপ ছাড়ে না বাপেরে।’ মতিয়া চৌধুরী বলেন, স্বাধীন দেশে লাদেনের কায়দায় দেশ চলবে, জনগণ তা মেনে নেয়নি। তিনি বলেন, খালেদা জিয়া ৫ জানুয়ারি জাতীয় সংসদ নির্বাচন বানচাল করার চেষ্টা করেছেন। তাঁর প্রচেষ্টা ব্যর্থ হয়েছে মন্তব্য করে মন্ত্রী বলেন, তিনি এখন বিদেশিদের প্রভু মানতে শুরু করেছেন। তাতে কোনো লাভ হবে না। এই নির্বাচনকে কেন্দ্র করে দেশে যে হত্যা ও ধ্বংসযজ্ঞ হয়েছে, সে জন্য খালেদা জিয়া দায়ী।
কৃষিমন্ত্রী আরও বলেন, শেখ হাসিনা নির্বাচনী ইশতেহারে ২০৪১ রূপকল্প ঘোষণা করেছেন। আগামী ২৭ বছরে একটা দেশের সরকার আসবে সরকার যাবে, কিন্তু উন্নয়নের ধারাবাহিকতায় যদি অব্যাহত থাকে তাহলে দেশ উন্নয়নের শিখরে  পৌঁছাবে। যিনি সত্যিকার অর্থে দেশ নিয়ে ভাবেন, তিনিই এ ধরনের দিকনির্দেশনা দিতে পারেন। তিনি আর কেউ না জননেত্রী শেখ হাসিনা।
আলোচনা সভা শেষে উপজেলার পাঁচটি মসজিদে ধর্ম মন্ত্রণালয়ের ৬৫ হাজার টাকা, ২২ জন প্রতিবন্ধীকে সমাজকল্যাণ মন্ত্রণালয়ের ৪৪ হাজার টাকা, নির্যাতনের শিকার ইউনিয়ন যুবলীগের সভাপতি জাহাঙ্গীর আলমকে প্রধানমন্ত্রীর কার্যালয় হতে ৫০ হাজার টাকা, তিনটি এতিম খানার শিশুদের ৫২টি কম্বলসহ হাউস বিল্ডিং ফাইনান্স করপোরেশনের ২৫০টি কম্বল বিতরণ করেন।
জেলা প্রশাসক (ডিসি) জাকির হোসেনের সভাপতিত্বে অতিরিক্ত পুলিশ সুপার মহীবুল ইসলাম খান, হাউস বিল্ডিং ফাইনান্স করপোরেশনের যুগ্ম সচিব নুরুল আমিন তালুকদার, উপজেলা নির্বাহী কর্মকর্তা (ইউএনও) মাহবুবা আইরিন, উপজেলা আওয়ামী লীগের সভাপতি আবদুল হালিম উকিল, সাধারণ সম্পাদক মোকসেদুর রহমান, উপজেলা পরিষদের ভারপ্রাপ্ত চেয়ারম্যান আবদুস সবুর প্রমুখ বক্তব্য দেন।
