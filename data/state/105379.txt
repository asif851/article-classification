
‘বৃহত্তর প্ল্যাটফর্ম’ গঠনের আনুষ্ঠানিক কাজ শিগগিরই শুরু করার নীতিগত সিদ্ধান্ত নিয়েছে বিএনপি। তবে এই প্ল্যাটফর্মে আসার আমন্ত্রণ পাবে না আওয়ামী লীগ ও তার নেতৃত্বাধীন জোটের শরিক দল এবং বিএনপি-জোটের শরিকেরা। এর বাইরের দলগুলোকে চায়ের আমন্ত্রণ জানাবেন বিএনপির চেয়ারপারসন খালেদা জিয়া। মূলত বিএনপির জোটসঙ্গী জামায়াতে ইসলামীকে এই প্রক্রিয়ার বাইরে রাখতে অন্য শরিকদেরও আমন্ত্রণ না জানানোর সিদ্ধান্ত নেওয়া হয়েছে।
বিএনপির চেয়ারপারসন খালেদা জিয়া, মহাসচিব মির্জা ফখরুল ইসলাম আলমগীর, বিএনপির শুভাকাঙ্ক্ষী বুদ্ধিজীবী এমাজউদ্দীন আহমদ ও গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী গতকাল রোববার রাতে গুলশানে বিএনপির চেয়ারপারসনের কার্যালয়ে বৈঠক করেন। সেই বৈঠকে সিদ্ধান্ত হয় জাতীয় ঐক্য বা বৃহত্তর প্ল্যাটফর্ম গঠনের লক্ষ্যে শিগগিরই বিএনপির সমমনা বিভিন্ন দলকে আমন্ত্রণ জানানো হবে।বিএনপির মহাসচিব মির্জা ফখরুল ইসলাম আলমগীর লন্ডন থেকে গত শনিবার দেশে ফেরেন। তাঁর ফেরার পর ঐক্য গঠনের প্রক্রিয়া নিয়ে তৎপরতা শুরু হয়।
বৈঠকে উপস্থিত ছিলেন, এমন একজন নাম প্রকাশ না করার শর্তে প্রথম আলোকে বলেন, সম্ভবত এ সপ্তাহেই খালেদা জিয়া বিভিন্ন দলকে আমন্ত্রণ জানাবেন। গতকালের আলোচনায় মনে হয়েছে, জামায়াতে ইসলামীকে এই প্রক্রিয়ার বাইরে রাখা হবে। এটি এমনও হতে পারে যে বিএনপির নেতৃত্বাধীন ২০-দলীয় জোটে যারা আছে, তাদের কাউকে আমন্ত্রণ জানানো হবে না। অথবা শুধু জামায়াতে ইসলামীকে আমন্ত্রণ জানানো হবে না।
বিএনপির সূত্র জানায়, বিএনপি মূলত জঙ্গিবাদের বিরুদ্ধে এবং গণতন্ত্র পুনরুদ্ধারে একমত, এমন দলগুলোকে নিয়ে একটি বৃহত্তর প্ল্যাটফর্ম গঠন করতে চায়। ড. কামাল হোসেনের গণফোরাম, এ কিউ এম বদরুদ্দোজা চৌধুরীর নেতৃত্বাধীন বিকল্প ধারা, কাদের সিদ্দিকীর নেতৃত্বাধীন কৃষক-শ্রমিক-জনতা লীগ, আ স ম আবদুর রবের নেতৃত্বাধীন জেএসডি, সিপিবি, বাসদকে চায়ের আমন্ত্রণ জানানো হতে পারে। এ জন্য অনানুষ্ঠানিক আলোচনাও চলছে।
১৮ জুলাই বিএনপির স্থায়ী কমিটির সদস্য খন্দকার মোশাররফ হোসেন প্রথম আলোকে বলেন, সরকার বিএনপির আহ্বানে শেষ পর্যন্ত সাড়া না দিলে বিএনপি ২০-দলীয় জোটের বাইরে থাকা সমমনা দলগুলোর সঙ্গে আলাপ–আলোচনা করে একটি ঐক্যবদ্ধ প্ল্যাটফর্ম তৈরির চেষ্টা করবে। সন্ত্রাস ও জঙ্গিবাদের বিরুদ্ধে এবং গণতন্ত্র পুনরুদ্ধারে যারা একমত হবে, তাদের নিয়ে এই ঐক্য গঠন করা হবে।
