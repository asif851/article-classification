
ঝিনাইদহের কালীগঞ্জ উপজেলার কোলা ইউনিয়ন আওয়ামী লীগের সভাপতি আনন্দ মোহন ঘোষ ও শহরের বাসিন্দা স্বেচ্ছাসেবক লীগের কর্মী প্রদীপ কুমার দাসের হত্যাকারীদের গ্রেপ্তার ও বিচারের দাবিতে মানববন্ধন হয়েছে। গতকাল শুক্রবার শহরের পোস্ট অফিস মোড়ে জেলা হিন্দু বৌদ্ধ খ্রিষ্টান ঐক্য পরিষদ ও পূজা উদ্যাপন পরিষদ এ কর্মসূচি পালন করে।প্রত্যক্ষদর্শী সূত্রে জানা গেছে, ঘণ্টাব্যাপী এই মানববন্ধনে বিভিন্ন রাজনৈতিক, সামাজিক, সাংস্কৃতিক সংগঠনের কর্মীরা অংশ নেন। ব্যানার হাতে নিয়ে তাঁরা হত্যাকারীদের গ্রেপ্তার ও বিচারের দাবি জানান। এ সময় কান্নায় ভেঙে পড়েন নিহতের স্বজনেরা। মানববন্ধনে বক্তব্য দেন নিহত আনন্দ মোহন ঘোষের স্ত্রী রিংকু ঘোষ, পূজা উদ্যাপন পরিষদের কেন্দ্রীয় সহসভাপতি কনক কান্তি দাস, জেলা হিন্দু বৌদ্ধ খ্রিষ্টান ঐক্য পরিষদের সভাপতি নারায়ণ চন্দ্র বিশ্বাস, সাধারণ সম্পাদক সুবির সমাদ্দার, জেলা পূজা পরিষদের সভাপতি তপন শিকদার, জেলা আওয়ামী লীগের সাংগঠনিক সম্পাদক আক্কাস আলী প্রমুখ।গত ৭ জানুয়ারি উপজেলা আওয়ামী লীগের বর্ধিত সভায় নিজ দলের প্রতিপক্ষের হামলায় আনন্দ মোহন ঘোষ নিহত হন। অন্যদিকে ৩১ জানুয়ারি সন্ত্রাসীদের হাতে খুন হন স্বেচ্ছাসেবক লীগের কর্মী প্রদীপ কুমার।
