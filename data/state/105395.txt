
ঢাকার সাভারে বিয়ের প্রলোভন দেখিয়ে এক স্কুলছাত্রীকে ধর্ষণ করা হয়েছে বলে অভিযোগ পাওয়া গেছে। ওই ছাত্রী বর্তমানে প্রায় আট মাসের অন্তঃসত্ত্বা।
ধর্ষণের অভিযোগে গতকাল রোববার সাভার মডেল থানায় মামলা করেছেন ওই ছাত্রীর বাবা। এজাহারের উদ্ধৃতি দিয়ে সাভার মডেল থানার পুলিশ জানায়, মেয়েটি স্থানীয় একটি স্কুলের অষ্টম শ্রেণির ছাত্রী। অভিযুক্ত তরুণ তাদের প্রতিবেশী। বছর খানেক আগে ওই তরুণের সঙ্গে মেয়ের প্রেমের সম্পর্ক গড়ে ওঠে। এরপর বিয়ের প্রলোভন দেখিয়ে ওই তরুণ মেয়েটিকে একাধিকবার ধর্ষণ করেন। একপর্যায়ে মেয়েটি অন্তঃসত্ত্বা হয়ে পড়লে ওই তরুণ তাকে নানা ভয়ভীতি দেখান। এ কারণে মেয়েটি সব গোপন রাখে। মাস খানেক আগে অসুস্থ হয়ে পড়লে মেয়েটিকে তার পরিবার হাসপাতালে নেয়। তখন পরিবারের সদস্যরা মেয়েটির অন্তঃসত্ত্বা হওয়ার বিষয়টি জানতে পারেন।
মেয়েটির বাবা বলেন, ঘটনা জানাজানি হওয়ার পর ওই তরুণের পরিবারকে বিষয়টি জানিয়ে এর প্রতিকার চান। এ ঘটনায় এলাকায় সালিস বৈঠকের আয়োজন করা হয়। কিন্তু ওই তরুণ হাজির না হওয়ায় সালিস হয়নি। এরপর তিনি রোববার সাভার মডেল থানায় মামলা করেন।
সাভার মডেল থানার ভারপ্রাপ্ত কর্মকর্তা (ওসি) মহসিনুল কাদির বলেন, আসামিকে ধরতে পুলিশ অভিযান চালাচ্ছে।
