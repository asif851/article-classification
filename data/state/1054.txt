
মেহেরপুরের গাংনী উপজেলায় বিএনপির দুটি অফিসে ভাঙচুর ও অগ্নিসংযোগ করেছে দুর্বৃত্তরা। স্থানীয় বিএনপি অভিযোগ করেছে, আওয়ামী লীগ, যুবলীগ ও ছাত্রলীগের নেতা-কর্মীরাই এ হামলার সঙ্গে জড়িত। আজ শুক্রবার সন্ধ্যা সাড়ে ছয়টার দিকে বিক্ষোভ মিছিলসহ হামলা করা হয় বলে জানিয়েছেন বিএনপির নেতারা। এ সময় জেলা বিএনপির সিনিয়র সহসভাপতি জাভেদ মাসুদের রাজনৈতিক কার্যালয়ে ভাঙচুর করে আসবাবপত্র পুড়িয়ে দেওয়া হয়।জেলা বিএনপির সিনিয়র সহসভাপতি জাভেদ মাসুদ মিল্টন বলেন, ‘বিজয় দিবসের কর্মসূচি পালনের চূড়ান্ত প্রস্তুতি সেরে নেতা-কর্মীদের নিয়ে আমি অফিস থেকে বের হওয়ার পরেই হামলা হয়। আমাদের বিজয় দিবসের কর্মসূচি বাধাগ্রস্ত করতেই এ হামলা।’ গাংনী উপজেলা বিএনপির সাধারণ সম্পাদক আসাদুজ্জামান বাবলু বলেন, উপজেলা বিএনপি কার্যালয়ে ইটপাটকেল নিক্ষেপ করে তালা ভাঙার চেষ্টা করা হয়। বিএনপিকে রাজপথ থেকে দূরে রাখতে এ হামলা হয়েছে।’ গাংনী উপজেলা যুবলীগের সভাপতি মোশাররফ হোসেন বলেন, ‘আমরা আলোচনার জন্য জড়ো হয়েছিলাম। আমার অফিস বিএনপি অফিসের কাছাকাছি। পৌর ছাত্রলীগের সহসভাপতি সজীব আসার সময় বিএনপি অফিস থেকে ইট নিক্ষেপ করলে তাঁর মাথায় লাগে। এ ঘটনার প্রতিবাদ করা হয়েছে মাত্র।’ মোশাররফ বলেন, বিএনপির কাজই হচ্ছে নাশকতামূলক। তারা বিজয় দিবসের অনুষ্ঠান সুষ্ঠুভাবে হতে দেবে না বলেই উসকানি দিয়েছে। গাংনী থানা ভারপ্রাপ্ত কর্মকর্তা (ওসি) আনোয়ার হোসেন বলেন, পরিস্থিতি শান্ত করা হয়েছে। বিষয়টি তদন্ত করে দেখা হচ্ছে।
