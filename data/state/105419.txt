
জাপানের পররাষ্ট্রমন্ত্রী তারো কোনো রোহিঙ্গা শরণার্থী সমস্যাসহ অন্যান্য বিষয় নিয়ে আলোচনা করার উদ্দেশ্যে আজ শনিবার মধ্যরাতে সংক্ষিপ্ত সফরে ঢাকায় আসছেন। এটা হবে তিন বছরেরও বেশি সময় পর জাপানের পররাষ্ট্রমন্ত্রীর বাংলাদেশ সফর।
জাপানের পররাষ্ট্রমন্ত্রীর সফরসূচি নিয়ে গতকাল শুক্রবার বিকেলে জাপানের পররাষ্ট্র মন্ত্রণালয় সংবাদ সম্মেলনের আয়োজন করেছিল। পররাষ্ট্রমন্ত্রীর সফর শুরু হওয়ার আগে জাপান সরকার গতকাল বাংলাদেশে আশ্রয় নেওয়া মিয়ানমারের বাস্তুচ্যুত নাগরিকদের জন্য জরুরি সহায়তা হিসেবে দেড় কোটি মার্কিন ডলারের অনুদান সাহায্য মঞ্জুর করেছে। জাতিসংঘের বিশ্ব খাদ্য কর্মসূচির মাধ্যমে এই সাহায্য দেওয়া হবে। এ ছাড়া পররাষ্ট্রমন্ত্রী তারো কোনো ঢাকায় অবস্থানকালে আরও অতিরিক্ত সাহায্যের ঘোষণা দিতে পারেন। রোহিঙ্গা সংকটে জাপানের মানবিক সহায়তার দিকেই বেশি নজর বলে কূটনৈতিক সূত্রে জানা গেছে।
ঢাকায় দুই দেশের পররাষ্ট্রমন্ত্রীদের নির্ধারিত আলোচনায় রোহিঙ্গা শরণার্থী সমস্যা, জঙ্গি হামলার পর জাপানি নাগরিকদের ওপর বাংলাদেশ ভ্রমণে আরোপিত নিষেধাজ্ঞা পুরোপুরি প্রত্যাহার, উত্তর কোরিয়ার পরমাণু হুমকিসহ দ্বিপক্ষীয় অর্থনৈতিক ও আঞ্চলিক সহযোগিতার বিষয়গুলো থাকবে। রোহিঙ্গা শরণার্থীদের সহায়তায় বাংলাদেশের বলিষ্ঠ ভূমিকায় জাপান সরকারের প্রশংসামূলক মূল্যায়ন ও গভীর উপলব্ধির বিষয়টি জাপানের পররাষ্ট্রমন্ত্রী বাংলাদেশ সরকারকে জানাবেন। পররাষ্ট্রমন্ত্রী শরণার্থী সমস্যার দ্রুত সমাধান প্রত্যাশায় মিয়ানমার সরকারের সঙ্গে আলোচনা অব্যাহত রাখার ওপর গুরুত্ব আরোপ করবেন।
উল্লেখ্য, রোহিঙ্গা জনগোষ্ঠীর বিরামহীন আগমনে সৃষ্ট মানবিক পরিস্থিতিতে বাংলাদেশ সরকারের ভূমিকার প্রশংসা করেছে জাপান। জাপানের পররাষ্ট্র মন্ত্রণালয়ের একজন কর্মকর্তা টোকিওতে প্রথম আলোকে বলেন, ছয় লক্ষাধিক শরণার্থী এতটা অল্প সময়ের মধ্যে জাপানে এসে উপস্থিত হলে কী রকম সমস্যার মুখে দেশকে পড়তে হতো, তা তিনি অনুধাবন করতে পারেন। সেই অনুধাবন থেকে তিনি বাংলাদেশের অবদানের মূল্যায়ন করছেন। তিনি আরও উল্লেখ করেন, সমস্যার সমাধান করতে হলে রোহিঙ্গা শরণার্থীদের মিয়ানমারকে যে অবশ্যই ফেরত নিতে হবে, জাপান সরকার তা পরিষ্কারভাবে উল্লেখ করেছে।
আজ জাপানের পররাষ্ট্রমন্ত্রী গুলশানের হোলি আর্টিজান রেস্তোরাঁ ভবনে যাবেন। সেখানে গত বছরের জুলাই মাসে জঙ্গি হামলায় নিহত জাপানিদের স্মরণে পুষ্পস্তবক অর্পণ করবেন। পরদিন রোববার সকালে বাংলাদেশের পররাষ্ট্রমন্ত্রী এ এইচ মাহমুদ আলীর সঙ্গে প্রাতরাশ বৈঠকে তিনি মিলিত হবেন। পরে জাপানের পররাষ্ট্রমন্ত্রী রোহিঙ্গা শরণার্থী শিবির পরিদর্শনে যাবেন। বিকেলে সেখান থেকে ফিরে প্রধানমন্ত্রী শেখ হাসিনার সঙ্গে তিনি সৌজন্য সাক্ষাৎ করবেন। ওই দিন রাতেই ব্যাংককের উদ্দেশে তিনি ঢাকা ত্যাগ করবেন।
এবার সফরকালে দ্বিপক্ষীয় বিষয়াবলির মধ্যে বিস্তৃত অংশীদারির কাঠামোর মধ্যে জাপান-বাংলাদেশ সম্পর্ক আরও জোরদার করে নেওয়া এবং বাংলাদেশের সামাজিক ও অর্থনৈতিক অগ্রগতিতে জাপানের অব্যাহত সহায়তার ওপর আলোকপাত করা হবে।
গতকাল সংবাদ সম্মেলনে আরও জানানো হয়, ২০২১ সালের ভেতর মধ্য আয়ের একটি দেশে পরিণত হতে পারার লক্ষ্য অর্জনে বাংলাদেশকে সহায়তা করা জাপান অব্যাহত রাখবে। উত্তর কোরিয়ার বিষয়ে বাংলাদেশ যেন জাতিসংঘের সব প্রস্তাব মেনে চলে, জাপান সেই অনুরোধও বাংলাদেশের প্রতি জানাবে।
সংবাদ সম্মেলনে জানতে চাওয়া হয়েছিল, জাপানের পররাষ্ট্রমন্ত্রীর সফরের সূত্র ধরে গুলশানে জঙ্গি হামলার পর থেকে জাপানি নাগরিকদের বাংলাদেশ ভ্রমণের বিষয়ে জাপান সরকারের পরামর্শমূলক বাধানিষেধ শিথিল করা হবে কি না। প্রশ্নের উত্তরে পররাষ্ট্র মন্ত্রণালয়ের একজন কর্মকর্তা বলেছেন, সরকারের প্রতি এ রকম আহ্বান জাপানের ব্যবসায়ী সমাজের পক্ষ থেকেও জানানো হচ্ছে। বাংলাদেশের নিরাপত্তা বাহিনী যে জঙ্গি দমন তৎপরতায় সাফল্য অর্জন করতে পেরেছে, সে বিষয়ে জাপান অবগত রয়েছে। তবে জাপান সরকার বিভিন্ন সূত্র থেকে সংগৃহীত তথ্যের আলোকে পরিস্থিতির আরও বিস্তৃত বিশ্লেষণ আপাতত অব্যাহত রাখবে।
পররাষ্ট্র মন্ত্রণালয়ের এ রকম অবস্থান থেকে ধারণা করা যায় যে জাপানের পক্ষ থেকে ভ্রমণ পরামর্শ তাৎক্ষণিকভাবে শিথিল হয়তো এবার করা হবে না। তবে জাপানের অর্থায়নের বিভিন্ন প্রকল্পে জাইকা বিশেষজ্ঞদের আবারও ফিরে যাওয়ার বিষয়টি উল্লেখ করে পররাষ্ট্র মন্ত্রণালয়ের কর্মকর্তা অবশ্য বলেছেন, ভ্রমণ বাধানিষেধ বন্ধুত্বের সম্পর্কের ক্ষতি তেমন করছে না।
 
