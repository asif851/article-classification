
২৯ সেপ্টেম্বর থেকে ঢাকায় শুরু হচ্ছে পঞ্চম এশিয়ান পর্যটন মেলা। পর্যটন বিচিত্রার আয়োজনে বাংলাদেশ ট্যুরিজম বোর্ড (বিটিবি) ও বাংলাদেশ পর্যটন করপোরেশনের (বিপিসি) সহযোগিতায় রাজধানীর খিলক্ষেত ফ্লাইওভার-সংলগ্ন বসুন্ধরা ইন্টারন্যাশনাল কনভেনশন সিটিতে এই মেলা চলবে ১ অক্টোবর পর্যন্ত। গতকাল জাতীয় প্রেসক্লাবে এক সংবাদ সম্মেলনে আয়োজকেরা এই তথ্য জানান। বাংলাদেশ পর্যটন করপোরেশনের চেয়ারম্যান অপরূপ চৌধুরী এতে প্রধান অতিথি ছিলেন। বিশেষ অতিথি ছিলেন বাংলাদেশ ট্যুরিজম বোর্ডের প্রধান নির্বাহী কর্মকর্তা আখতারুজ জামান খান। এ ছাড়া ট্যুরিজম রিসোর্ট ইন্ডাস্ট্রিজ অ্যাসোসিয়েশন অব বাংলাদেশের (ট্রিয়াব) সভাপতি খবির উদ্দিন আহমেদ, ট্যুর অপারেটরস অ্যাসোসিয়েশন অব বাংলাদেশের (টোয়াব) প্রেসিডেন্ট তৌফিক উদ্দিন আহমেদ, ট্যুরিজম ডেভেলপার্স অ্যাসোসিয়েশনস অব বাংলাদেশের (টিডাব) চেয়ারম্যান জামিউল আহমেদ, ইন্ডাস্ট্রি স্কিলস কাউন্সিল ফর ট্যুরিজম অ্যান্ড হসপিটালিটি সেক্টরের চেয়ারম্যান এ কে এম বারী, ইনবাউন্ড ট্যুর অ্যাসোসিয়েশন অব বাংলাদেশের সভাপতি রেজাউল ইকরামসহ মেলার সহযোগী প্রতিষ্ঠানের প্রতিনিধিরা উপস্থিত ছিলেন। সংবাদ সম্মেলনে মেলার প্রধান আয়োজক পর্যটন বিচিত্রার সম্পাদক মহিউদ্দিন হেলাল বলেন, বাংলাদেশসহ অন্যান্য দেশের আকর্ষণীয় ও দর্শনীয় স্থানের বিভিন্ন পর্যটনসেবার সমন্বয় ঘটবে এবারের মেলায়। এ ছাড়া থাকবে আসন্ন পর্যটন মৌসুমের বিভিন্ন আকর্ষণীয় ভ্রমণ অফার, হোটেল বা প্যাকেজ বুকিংয়ের ক্ষেত্রে বিশেষ ছাড়ের ব্যবস্থা। মেলায় অংশগ্রহণকারী প্রতিষ্ঠানগুলোর মধ্যে থাকবে হোটেল, মোটেল, রিসোর্ট, ট্যুর অপারেটর, ট্রাভেল শপ, থিমপার্ক ও বিনোদন প্রতিষ্ঠান। বেসামরিক বিমান পরিবহন ও পর্যটনমন্ত্রী রাশেদ খান মেনন মেলা উদ্বোধন করবেন। বিশেষ অতিথি থাকবেন সাবেক মন্ত্রী গোলাম মোহাম্মদ কাদের। মেলা চলবে ২৯ সেপ্টেম্বর থেকে ১ অক্টোবর প্রতিদিন সকাল ১০টা থেকে রাত ৮টা পর্যন্ত। এ বছরের মেলায় মোট ১২০টি স্টল বরাদ্দ দেওয়া হয়েছে। মেলার প্রবেশ টিকিটের সঙ্গে থাকছে ফ্যান্টাসি কিংডমে প্রবেশমূল্যে ৫০ শতাংশ ছাড়। এ ছাড়া র্যাফল ড্রয়ের ভাউচারে থাকছে ঢাকা-ব্যাংকক-ঢাকা, ঢাকা-ইয়াঙ্গুন-ঢাকা এয়ার টিকিট, হলিডে গিফট ভাউচার, হোটেল গিফট ভাউচারসহ নানা উপহার।
