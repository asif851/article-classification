
নাটোরের নলডাঙ্গা উপজেলায় আজ বুধবার সকালে এক স্কুলছাত্রীর লাশ উদ্ধার করা হয়েছে। পরিবারের অভিযোগ, গতকাল মঙ্গলবার রাতের কোনো একসময় দুর্বৃত্তরা তাকে ধর্ষণের পর হত্যা করেছে।
স্কুলছাত্রীর নাম মরিয়ম আক্তার ওরফে লাবণী (১৩)। সে খাজুরা দ্বিমুখী উচ্চবিদ্যালয়ের সপ্তম শ্রেণীর ছাত্রী ছিল।
মেয়েটির মা অভিযোগ করেন, আজ সকালে মেয়েটির লাশ দেখে ধর্ষণের কিছু চিহ্ন দেখা গেছে। দুর্বৃত্তরা ধর্ষণের পর তাকে হত্যা করেছে বলে তাঁদের ধারণা।
নলডাঙ্গা থানার ভারপ্রাপ্ত কর্মকর্তা (ওসি) মনির হোসেন বলেন, প্রাথমিকভাবে ধর্ষণের কিছুটা আলামত পাওয়া গেছে। ময়নাতদন্তের প্রতিবেদন পাওয়ার পর এ ব্যাপারে বিস্তারিত জানা যাবে।
পুলিশ ও পরিবার সূত্রে জানা যায়, খাজুরা সরকারপাড়ার প্রবাসী আবদুর রশীদ পরিবারের সবাইকে নিয়ে গতকাল রাতে খাওয়া-দাওয়া শেষে ঘুমিয়ে পড়েন। আজ সকালে ঘুম থেকে উঠে তাঁর কক্ষের দরজা বাইরে থেকে আটকানো দেখতে পান। পরে প্রতিবেশীরা গিয়ে দরজা খুলে দেন। রশীদ অন্যদের নিয়ে বাইরে এসে দেখেন তাঁর মেয়ে লাবণীর দরজা বাইরে থেকে খোলা। ঘরে ঢুকে মেঝেতে লাবণীর লাশ পড়ে থাকতে দেখেন তিনি। ঘরের অন্য জিনিসপত্রও তছনছ দেখতে পান। খবর পেয়ে পুলিশ ঘটনাস্থলে গিয়ে লাশ উদ্ধার করে।
মেয়েটির চাচা জাহিদুল হক বলেন, দুর্বৃত্তরা মই বেয়ে বাড়িতে ঢুকে ৪০ হাজার টাকা, স্বর্ণালংকার লুট করেছে। দুর্বৃত্তরা লাবণীকে গলাটিপে হত্যা করেছে বলে অভিযোগ করেন তিনি।
ওসি মনির হোসেন বলেন, ‘আমরা লাশের সুরতহাল শেষে ময়নাতদন্তের জন্য পাঠাব। প্রাথমিকভাবে জানা গেছে, আবদুর রশীদ দীর্ঘদিন দেশের বাইরে ছিলেন। চার মাস আগে তিনি দেশে ফেরেন। তবে কী কারণে মেয়েটিকে হত্যা করা হয়েছে, তা তদন্ত করে দেখা হচ্ছে।’
