
সংবিধান সংশোধনের সুযোগ নেই মন্তব্য করে আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, সহায়ক সরকার তো থাকবে। শেখ হাসিনার সরকার সহায়ক সরকার হিসেবে নির্বাচন কমিশনকে সহযোগিতা করবে।
ওবায়দুল কাদের আজ দুপুরে গাজীপুরে ঢাকা-ময়মনসিংহ মহাসড়কের ভোগরা বাইপাস এলাকায় ক্ষতিগ্রস্ত সড়ক পরিদর্শন করে সাংবাদিকদের এসব কথা বলেন।
ওবায়দুল কাদের বলেন, নিরপেক্ষ নির্বাচনের জন্য নিরপেক্ষ নির্বাচন কমিশন দরকার। নির্বাচন কমিশন নিরপেক্ষ হলে নির্বাচনও নিরপেক্ষ হবে। সরকারের দায়িত্ব এ ক্ষেত্রে সহযোগিতা করা।  বিএনপির আন্দোলন প্রসঙ্গে সেতুমন্ত্রী বলেন, বিএনপির রাজনৈতিক এজেন্ডা ঠিক থাকছে না। খালেদা জিয়া ঈদ পরবর্তী দুর্বার আন্দোলনের ঘোষণা দিয়েছিলেন। সেই আন্দোলন এখন লন্ডনে স্বেচ্ছায় নির্বাসনে।
এ সময় মন্ত্রীর সঙ্গে ঢাকা বিভাগীয় তত্ত্বাবধায়ক প্রকৌশলী সবুজ উদ্দিন খান, মহানগর আওয়ামী লীগের সাধারণ সম্পাদক জাহাঙ্গীর আলম, পুলিশ সুপার মোহাম্মদ হারুন অর রশীদসহ সড়ক ও জনপথের ঊর্ধ্বতন কর্মকর্তারা উপস্থিত ছিলেন।
বর্ষা মৌসুমের বৃষ্টিপাতকে সড়কের ক্ষতির কারণ উল্লেখ করে মন্ত্রী বলেন, প্রবল বর্ষণে মহাসড়ক ক্ষতিগ্রস্ত হয়েছে। এখন আমাদের দায়িত্ব সড়ক ব্যবহার উপযোগী রাখা। কোনোভাবে রাস্তা বন্ধ থাকবে না। এ জন্য প্রয়োজনে প্রকৌশলীদের ২৪ ঘণ্টা রাস্তায় থাকতে হবে—এটা আমার নির্দেশ।
