
কুষ্টিয়ায় পল্লিচিকিৎসক খুন হওয়ার ঘটনাকে কেন্দ্র করে জাতীয় সমাজতান্ত্রিক দলের (জাসদ) কার্যালয় ভাঙচুর ও আগুন দেওয়ার ঘটনার ১৯ দিন পর গতকাল সোমবার রাতে মামলা হয়েছে। কুষ্টিয়ার মিরপুর উপজেলা আওয়ামী লীগের সভাপতি, সাধারণ সম্পাদকসহ ৬১ জনকে আসামি করে এ মামলা হয়েছে। গতকাল রাত সাড়ে সাতটায় মিরপুর থানায় মামলাটি করেছেন মিরপুর উপজেলা জাসদের সাবেক সাংগঠনিক সম্পাদক সালাউদ্দিন আহমেদ।
মামলার তথ্যের সত্যতা নিশ্চিত করেছেন মিরপুর থানার ভারপ্রাপ্ত কর্মকর্তা (ওসি) রফিকুল ইসলাম। আজ মঙ্গলবার বেলা সাড়ে ১১টার দিকে প্রথম আলোকে তিনি বলেন, মামলার এজাহারে উপজেলা আওয়ামী লীগের নেতা-কর্মীদের বিরুদ্ধে অভিযোগ আনা হয়েছে। এজাহারে বলা হয়, আওয়ামী লীগের নেতা-কর্মীরা মিছিল নিয়ে যাওয়ার সময় জাসদের কার্যালয় ভাঙচুর করেন এবং আগুন লাগান। এতে মিরপুর উপজেলা পরিষদের চেয়ারম্যান ও একই উপজেলা আওয়ামী লীগের সাধারণ সম্পাদক কামারুল আরেফিনকে প্রধান আসামি করা হয়েছে। এ ছাড়া উপজেলা আওয়ামী লীগের সভাপতি আবদুল হালিমসহ ৬১ জন নেতা-কর্মীকে আসামি করা হয়েছে।
ওসি জানান, এখন পর্যন্ত কাউকে গ্রেপ্তার করা হয়নি। আইনানুগ প্রক্রিয়া চলছে।
১১ জানুয়ারি কুষ্টিয়ার মিরপুর উপজেলা কৃষক দলের সাবেক নেতা ও সদ্য আওয়ামী লীগে যোগ দেওয়া লুৎফর রহমানকে (৪৫) কুপিয়ে হত্যা করা হয়। তিনি পল্লিচিকিৎসক ছিলেন। উপজেলার আমবাড়িয়া গ্রামে এ হত্যাকাণ্ডের পর বিক্ষুব্ধ লোকজন উপজেলার আমবাড়িয়া ইউনিয়ন জাসদের সভাপতি ও ইউনিয়ন পরিষদের (ইউপি) চেয়ারম্যান মশিউর রহমানের বাড়িতে আগুন ধরিয়ে দেন।
নিহত লুৎফর রহমান মিরপুর উপজেলা কৃষক দলের সাবেক সাংগঠনিক সম্পাদক ছিলেন। গত বছর ইউপি নির্বাচনে তিনি বিএনপির প্রার্থী হিসেবে চেয়ারম্যান পদে প্রতিদ্বন্দ্বিতা করে পরাজিত হন। প্রায় পাঁচ মাস আগে আনুষ্ঠানিকভাবে তিনি আওয়ামী লীগে যোগ দেন। হত্যাকাণ্ডের প্রতিবাদে ওই দিন বিকেলে মিরপুর উপজেলা আওয়ামী লীগ বিক্ষোভ মিছিল বের করে। মিছিলটি উপজেলা জাসদের কার্যালয়ের সামনে পৌঁছানোর পর ওই কার্যালয়ে ভাঙচুর করা হয় এবং আগুন দেওয়া হয়।
