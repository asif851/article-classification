
নানা জল্পনা ও নাটকীয়তার পর আজ শনিবার দশম জাতীয় সংসদের সাংসদ হিসেবে শপথ নিয়েছেন জাতীয় পার্টির চেয়ারম্যান এইচ এম এরশাদ। শপথ নিয়েই তিনি সম্মিলিত সামরিক হাসপাতালে (সিএমএইচ) ফিরে গেছেন।আজ দুপুর ১২টার দিকে জাতীয় সংসদ ভবনে স্পিকার শিরিন শারমিন চৌধুরী জাপা চেয়ারম্যানকে শপথবাক্য পাঠ করান। শপথ নেওয়ার পরে জাপা চেয়ারম্যান সিএমএইচ ফিরে গেছেন বলে এরশাদের ঘনিষ্ঠ একটি সূত্র জানিয়েছে।৫ জানুয়ারির নির্বাচন বর্জনের ঘোষণা দেন এরশাদ। তবে এরশাদপত্নী রওশনের নেতৃত্বে জাপার একাংশ ক্ষমতাসীন দল আওয়ামী লীগের সঙ্গে মিলেমিশে অংশ নেয়। তাতে এরশাদসহ ১৩ জন জয়ী হন। এর আগে রওশনসহ দলটির ২০ জন বিনা প্রতিদ্বন্দ্বিতায় জয়ী হয়।গত বৃহস্পতিবার আওয়ামী লীগের ২২৬, জাতীয় পার্টির ৩১, ওয়ার্কার্স পার্টির ৬, জাসদের চার, জাতীয় পার্টি (জেপি), বিএনএফ ও তরীকত ফেডারেশনের একজন করে এবং স্বতন্ত্র ১৪ জনসহ মোট ২৮৪ জন সাংসদ শপথ নেন। ওই দিন জাতীয় পার্টির ৩৩ সদস্যের মধ্যে এরশাদসহ দুজন শপথ নেননি। শপথের পরই জাপার সাংসদরা রওশন এরশাদকে তাঁদের সংসদীয় দলের নেতা হিসেবে নির্বাচন করেন।নির্বাচন বর্জনের ঘোষণা দেওয়ার পর এরশাদকে সম্মিলিত সামরিক হাসপাতালে (সিএমএইচ) নিয়ে যায় র্যাব। প্রায় এক মাস ধরে তিনি সেখানেই অবস্থান করছেন।
 

