
নারায়ণগঞ্জে অপহরণের পর খুন হওয়া প্যানেল মেয়র নজরুল ইসলামের শ্বশুর শহীদুল ইসলাম অভিযোগ করেছেন, র‌্যাব নানাভাবে তাঁকে হুমকি দিচ্ছে। তিনি আরও বলেন, সাত খুনের ঘটনায় প্রধান সন্দেহভাজন নূর হোসেনের ভয়ে এখানে কেউ সাক্ষ্য দিতে আসে না। গণশুনানি যেন সিদ্ধিরগঞ্জে করা হয়।আজ বৃহস্পতিবার সার্কিট হাউসে সাংবাদিকদের কাছে শহীদুল ইসলাম এ অভিযোগ করেন। তিনি তদন্ত কমিটির সদস্যদের সঙ্গে সকাল ১০টা থেকে বেলা দুইটা পর্যন্ত কথা বলেন। তবে তিনি সাক্ষ্য দিয়েছেন কি না, তা জানা যায়নি।এদিকে মধ্যাহ্নবিরতিতে যাওয়ার সময় হাইকোর্টের নির্দেশে গঠিত তদন্ত কমিটির প্রধান জনপ্রশাসন মন্ত্রণালয়ের অতিরিক্ত সচিব শাহজাহান আলী মোল্লা জানান, আগামী শনিবার (১৭ মে) সিদ্ধিরগঞ্জে বিদ্যুেকন্দ্রের ভেতরে তৃতীয় দফায় গণশুনানি অনুষ্ঠিত হবে।নারায়ণগঞ্জে সাতজনকে হত্যার ঘটনায় দ্বিতীয় দফায় গণশুনানিতে সাক্ষ্য দেওয়ার প্রক্রিয়া শুরু হয়েছে। সকাল ১০টার দিকে হাইকোর্টের নির্দেশে গঠিত তদন্ত কমিটি সার্কিট হাউসে গণশুনানির কাজ শুরু করে।সাক্ষ্য চলাকালে কোনো সাংবাদিককে ঢোকার অনুমতি দেওয়া হয়নি। ১০ থেকে ১২ জনকে সার্কিট হাউসের ভেতরে যেতে দেখলেও তাঁরা সাক্ষ্য দিয়েছেন কি না, তা নিশ্চিতভাবে জানা যায়নি। বিকেল পাঁচটার দিকে তদন্ত কমিটি এ ব্যাপারে প্রেস ব্রিফিং করবেন।এর আগে ১২ মে অনুষ্ঠিত গণশুনানিতে সাতজন সাক্ষ্য দেন। এই তদন্ত কমিটি ৯ মে নিহত ব্যক্তিদের স্বজনদের সাক্ষ্য নিয়েছে। সেদিন নারায়ণগঞ্জ সিটি করপোরেশনের কাউন্সিলর ও প্যানেল মেয়র নজরুল ইসলাম, আইনজীবী চন্দন সরকারসহ নিহত সাতজনের পরিবারের সদস্যরা সাক্ষ্য দিয়েছেন। ৮ মে দুপুরে তদন্ত কমিটি নারায়ণগঞ্জে যায় এবং ঘটনাস্থল পরিদর্শন করে।তদন্ত কমিটির প্রধান জনপ্রশাসন মন্ত্রণালয়ের অতিরিক্ত সচিব শাহজাহান আলী মোল্লা জানান, হাইকোর্টের নির্দেশ অনুযায়ী ১৫ মের মধ্যে প্রতিবেদন দাখিল করা হবে। কমিটির অন্য সদস্যরা হলেন জনপ্রশাসন মন্ত্রণালয়ের দুই উপসচিব মো. আবদুল কাইয়ুম সরকার ও আবুল কাশেম মো. মহিউদ্দিন, আইন মন্ত্রণালয়ের দুই উপসচিব মোস্তাফিজুর রহমান ও মিজানুর রহমান খান এবং স্বরাষ্ট্র মন্ত্রণালয়ের দুই উপসচিব শফিকুর রহমান ও সাঈদ মাহমুদ বেলাল হায়দার।
কমিটির কার্যপরিধিকমিটি গণতদন্তের মাধ্যমে সাতজন অপহরণ ও হত্যার সঙ্গে প্রশাসনের কোনো সদস্য বা আইনশৃঙ্খলা রক্ষাকারী বাহিনীর কোনো সদস্যের প্রত্যক্ষ বা পরোক্ষ ভূমিকা ও সংশ্লিষ্টতা রয়েছে কি না, তা উদ্ঘাটন করবে। এ ছাড়া অপহরণের খবর পাওয়ার সঙ্গে সঙ্গে অপহূত ব্যক্তিদের জীবিত উদ্ধারে দ্রুত ব্যবস্থা নিতে আইনশৃঙ্খলা রক্ষাকারী বাহিনীর কোনো অবহেলা বা ইচ্ছাকৃত গাফিলতি ছিল কি না, তা নির্ণয় করবে। কমিটি সাত দিনের মধ্যে তদন্তকাজের অগ্রগতি সম্পর্কে অ্যাটর্নি জেনারেলের মাধ্যমে হাইকোর্ট বিভাগে প্রতিবেদন দাখিল করবে।গত ২৭ এপ্রিল নারায়ণগঞ্জ আদালত থেকে লিংক রোড ধরে ঢাকায় যাওয়ার পথে অপহূত হন সিটি করপোরেশনের কাউন্সিলর ও প্যানেল মেয়র নজরুল ইসলাম এবং তাঁর চার সহযোগী। প্রায় একই সময় একই সড়ক থেকে গাড়িচালকসহ অপহূত হন আইনজীবী চন্দন সরকার। তিন দিন পর গত ৩০ এপ্রিল একে একে ছয়জনের এবং পরদিন ১ মে আরেকজনের লাশ শীতলক্ষ্যা নদীতে পাওয়া যায়।

