
স্মার্ট এক্সপোর্ট গার্মেন্টসে অগ্নিকাণ্ডের ঘটনার ১১ মাস পর চাকরি হারানো ২৬৪ জন পোশাকশ্রমিক ক্ষতিপূরণ পেলেন। তাঁদের প্রত্যেককে তিন মাসের মজুরির সমপরিমাণ ১৫ হাজার করে টাকা দেওয়া হয়েছে।
এ ছাড়া তিন আহত শ্রমিক পাঁচ লাখ করে মোট ১৫ লাখ টাকা পেয়েছেন। স্পেনভিত্তিক ক্রেতা প্রতিষ্ঠান ‘ইনডিটেক্স’ এই ক্ষতিপূরণের অর্থ দিয়েছে।
চলতি বছরের ২৬ জানুয়ারি রাজধানীর মোহাম্মদপুর বেড়িবাঁধের পাশে স্মার্ট এক্সপোর্ট গার্মেন্টসে অগ্নিকাণ্ডের ঘটনা ঘটে। এ ঘটনায় সাতজন নারী পোশাকশ্রমিক মারা যান। গুরুতর আহত হন ২৪ জন। কারখানাটি নিজেদের সদস্য না হওয়ায় দায়দায়িত্ব নেয়নি বিজিএমইএ।
তৈরি পোশাক মালিকদের সংগঠন বিজিএমইএ কার্যালয়ের নুরুল কাদের মিলনায়তনে আজ বুধবার স্মার্ট গার্মেন্টসের ক্ষতিগ্রস্ত শ্রমিকদের হাতে ক্ষতিপূরণের অর্থের চেক তুলে দেওয়া হয়। একই সঙ্গে সাভারের স্পেকট্রাম কারখানা ধসে আহত দুই শ্রমিককে নয় লাখ ৪২ হাজার টাকা ক্ষতিপূরণ দেওয়া হয়। ২০০৫ সালের এপ্রিলে স্পেকট্রামের ঘটনায় ৬৪ শ্রমিক নিহত হন। আহত হন প্রায় ৮০ জন। 
ক্ষতিপূরণ প্রদান অনুষ্ঠানে উপস্থিত ছিলেন বিজিএমইএর বর্তমান সহসভাপতি রিয়াজ-বিন-মাহমুদ, সাবেক সহসভাপতি ফারুক হাসান, ইন্ডাস্ট্রিয়াল ইউনিয়ন বাংলাদেশ কাউন্সিলের মহাসচিব রায় রমেশ চন্দ্র, জাতীয় শ্রমিক ফেডারেশনের সভাপতি আমিরুল হক আমিন।
ইন্ডাস্ট্রিয়াল ইউনিয়ন বাংলাদেশ কাউন্সিলের মহাসচিব রায় রমেশ চন্দ্র বলেন, ‘আমরা আর কোনো শ্রমিকের মৃত্যু দেখতে চাই না। শ্রমিকদের জীবনমান উন্নয়নে মজুরি বৃদ্ধি ও কারখানার নিরাপত্তা নিশ্চিত করতে হবে।’ তিনি বলেন, স্মার্টের অগ্নিকাণ্ডের পর ইন্ডাস্ট্রিয়াল ক্রেতা প্রতিষ্ঠানের সঙ্গে দর-কষাকষি করে এই ক্ষতিপূরণের অর্থ আদায় করতে সক্ষম হয়েছে। তিনি জানান, স্মার্টের ঘটনার মাস খানেক পর প্রধানমন্ত্রীর তহবিল থেকে নিহত সাত শ্রমিকের প্রত্যেক পরিবারকে ১০ লাখ, আহত ২১ জনকে পাঁচ লাখ টাকা করে ক্ষতিপূরণ দেওয়া হয়।
