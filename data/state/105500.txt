
রাজধানীর পল্লবীর কুর্মিটোলা বিহারি ক্যাম্পে গতকাল শনিবার ভোরে দুর্বৃত্তদের দেওয়া আগুনে পুড়ে ঘুমন্ত অবস্থায় একই পরিবারের নয়জন মারা গেছেন। এ নিয়ে বিহাির ক্যাম্পের বাসিন্দাদের সঙ্গে পুলিশ ও আশপাশের যুবকদের ত্রিমুখী সংঘর্ষে একজন তরুণ গুলিবিদ্ধ হয়ে মারা গেছেন৷ভোর সাড়ে পাঁচটা থেকে দুপুর সাড়ে ১২টা পর্যন্ত সাত ঘণ্টা ধরে চলা সংঘর্ষে পুলিশসহ অর্ধশতাধিক আহত হয়েছেন।পুড়ে মারা যাওয়া ব্যক্তিরা হচ্ছেন ক্যাম্পের বাসিন্দা ইয়াছিন আলীর স্ত্রী বেবি আক্তার (৪০), তাঁদের যমজ সন্তান লালু হোসেন ও ভুলু হোসেন (১৪), তিন মেয়ে শাহানা আক্তার (২৪), রোকসানা বেগম (১৮), আফসানা আক্তার (২০) ও ইয়াছিনের নাতি দুই বছর বয়সী মারুফ। আর ১৮ বছর বয়সী আজাদকে পুলিশ গুলি করে হত্যা করেছে বলে স্বজনদের দাবি।তবে পুলিশ জানায়, পুলিশের নয়, ক্যাম্পের লোকজনের করা গুলিতে আজাদ মারা গেছেন। পুড়ে যাওয়া বাকি দুটি লাশের ব্যাপারে রাত ১২টার দিকে পল্লবী থানার উপপরিদর্শক (এসআই) মহেশ চন্দ্র প্রথম আলোকে বলেন, ওই দুটি লাশও ইয়াছিনের পরিবারের৷ একটি লাশ তাঁর ছেলে আশিক (২৫) ও অপরটি আশিকের স্ত্রী শিখার (১৮)৷ কুর্মিটোলা ক্যাম্পের বাসিন্দারা অভিযোগ করেছেন, স্থানীয় সাংসদের কথামতো নিউ কুর্মিটোলা ক্যাম্প থেকে পাশের রাজি বস্তিতে বিদ্যুৎ-সংযোগ না দেওয়ায় সাংসদের নির্দেশে যুবলীগের কর্মীরা এ ঘটনা ঘটিয়েছেন। তাঁরা পুলিশের সামনে অগ্নিসংযোগও করেছেন। তবে পুলিশের দাবি, তাদের সামনে এ ঘটনা ঘটেনি। বিহারি ক্যাম্পে আতশবাজি পোড়ানো ও ফোটানো নিয়ে প্রথমে বিহারি ক্যাম্পের দুটি পক্ষের মধ্যে সংঘর্ষ হয়৷ পরে আশপাশের বাসিন্দাদের সঙ্গেও সংঘর্ষ বাধে। পুলিশ পরিস্থিতি নিয়ন্ত্রণে আনতে গেলে তাদের সঙ্গেও ক্যাম্পবাসীর সংঘর্ষ হয়।জানতে চাইলে সাংসদ ইলিয়াস উদ্দিন মোল্লাহ বলেন, কোনো বস্তির সঙ্গে তাঁর কোনো সম্পর্ক নেই। বস্তিবাসী বিদ্যুৎ-সংযোগের দাবিতে সড়ক অবরোধ করায় তিনি সংযোগ দিতে চেষ্টা করবেন বলে আশ্বাস দিয়েছিলেন। এ জন্য তিনি ক্যাম্পের চেয়ারম্যানকে সংযোগ দিতে বলেছিলেন। এ নিয়ে তাঁদের সঙ্গে তাঁর কথা-কাটাকাটি হয়। তাঁর কোনো লোক কিংবা যুবলীগের কেউ বিহারিদের ওপর হামলার সঙ্গে জড়িত থাকলে আইনি ব্যবস্থা নেওয়া হবে বলে জানান সাংসদ।পল্লবীর কালশী রোডের মাথায় বাঁ দিকে মোড় নিলেই আটকে পড়া পাকিস্তানিদের ক্যাম্প (কেটিসি)। পুলিশ, প্রত্যক্ষদর্শী ও ক্যাম্পের বাসিন্দারা জানান, গতকাল ভোর সাড়ে পাঁচটার দিকে পল্লবী থানার পুলিশ কুর্মিটোলা ক্যাম্পে যায়। তারা পটকাবাজি ও আতশবাজি ফোটানোর অভিযোগে ক্যাম্পে অভিযান চালায়। এ নিয়ে ক্যাম্পের তরুণ-যুবকদের সঙ্গে পুলিশের পাল্টাপাল্টি ধাওয়া ও সংঘর্ষ শুরু হয়। সংঘর্ষ ক্যাম্পের সামনের রাস্তায় ছড়িয়ে পড়ে। ক্যাম্পের বাসিন্দারা পুলিশের ওপর ইটপাটকেল, ককটেল ও পটকা ছুড়তে থাকেন। এ সময় পুলিশের গাড়ি ভাঙচুর করা হয়। পুলিশও কাঁদানে গ্যাসের শেল ও রাবার বুলেট ছোড়ে। এ সময় কালশী রোড ও মিরপুর নিউ ডিওএইচএসে যান চলাচল বন্ধ করে দেয় পুলিশ।প্রত্যক্ষদর্শী ও ক্যাম্পের বাসিন্দারা জানান, সংঘর্ষের একপর্যায়ে কুর্মিটোলা ক্যাম্পের কাছে লালমাটিয়া বস্তি ও বাউনিয়াবাদ থেকে একদল যুবক অস্ত্র,
