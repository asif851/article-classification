
সাভারের আশুলিয়ায় মাদক ব্যবসার অভিযোগে এক ব্যক্তিকে আটক করে পুলিশ। পরে তাঁকে ক্রসফায়ারের ভয় দেখিয়ে টাকা নিয়ে ছেড়ে দেন আশুলিয়া থানার এক কর্মকর্তা। ওই পুলিশ কর্মকর্তা টাকা নেওয়ার কথা স্বীকার করেছেন।শুক্কুর আলীর স্ত্রী রোজিনা বেগম বলেন, ২২ মে সন্ধ্যা সাতটার দিকে তাঁর স্বামী বাড়ির পাশে একটি দোকানে বসে চা পান করছিলেন। এ সময় আশুলিয়া থানার উপপরিদর্শক (এসআই) সফিকুল ইসলাম একটি মাইক্রোবাস নিয়ে এসে তাঁকে তুলে নিয়ে যান। এরপর তাঁর স্বামীকে ক্রসফায়ারে দেওয়ার হুমকি দিয়ে লোক মারফত মোটা অঙ্কের ঘুষ চাওয়া হয়। স্বামীকে বাঁচাতে তিনি নিজের ও বোনের স্বর্ণালংকার বিক্রি করে দেড় লাখ টাকা জোগাড় করে এসআই সফিকুলকে দেন। এরপর তাঁর স্বামীকে ছেড়ে দেওয়া হয়।রোজিনা বেগম বলেন, তাঁর স্বামী একসময় মাদকের ব্যবসা করতেন। কিন্তু পুলিশি ঝামেলার কারণে কয়েক মাস আগে ওই ব্যবসা ছেড়ে দেন।শুক্কুর আলী অভিযোগ করেন, মাদক ব্যবসা ছেড়ে দেওয়ার পরও পুলিশ মাঝেমধ্যে তাঁকে ধরে নিয়ে টাকা আদায় করে। টাকা না দিলে মারপিট করে, ক্রসফায়ারের ভয় দেখায়। বারবার এ রকম হয়রানির শিকার হয়ে তিনি এ থেকে পরিত্রাণ পেতে সম্প্রতি বিষয়টি স্থানীয় কয়েকজন সাংবাদিককে জানান। তাতে আরও ক্ষেপে গিয়ে নানা হুমকি দিয়ে যাচ্ছে পুলিশ।খোঁজ নিয়ে জানা যায়, কয়েকজন সাংবাদিক ঘটনাটি জানার পর সংবাদ প্রকাশের হুমকি দিয়ে এসআই সফিকের কাছ থেকে টাকা আদায় করেন। এ কারণে পরিবারটির ওপর আরও ক্ষুব্ধ হন ওই কর্মকর্তা।যোগাযোগ করলে এসআই সফিকুল বলেন, ‘শুক্কুরকে আটকের পর দেড় লাখ নয়, ৯০ হাজার টাকা নিয়ে তাঁকে ছেড়ে দিয়েছি। তবে কোনো টাকাই হজম করতে পারিনি। ওই টাকাসহ আরও ৬০ হাজার টাকা দিতে হয়েছে সাংবাদিক আর এক কর্মকর্তাকে।’
