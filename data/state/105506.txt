
সংসদে বিরোধীদলীয় নেতা ও জাতীয় পার্টির (জাপা) সিনিয়র কো-চেয়ারম্যান রওশন এরশাদ বলেছেন, এবার দলকে ক্ষমতায় নিতে হবে। এবার জাপা কারও ক্ষমতায় যাওয়ার সিঁড়ি হবে না। নিজেরাই ক্ষমতায় যাবে।
আজ রোববার জাপার ৩১তম প্রতিষ্ঠাবার্ষিকীতে রাজধানীর সোহরাওয়ার্দী উদ্যানে দলের মহাসমাবেশে এসব কথা বলেন রওশন।
জাপার সিনিয়র কো-চেয়ারম্যান বলেন, দেশে এখন কর্মসংস্থান নেই। দেশের অবস্থা ভালো না। দেশে গণতন্ত্রও নেই।
সংসদে বিরোধীদলীয় নেতা বলেন, দল (জাপা) নিয়ে অনেকেই অনেক কথা বলেন। কিন্তু তাঁরা সংসদে গিয়ে সংসদ প্রাণবন্ত করেছেন। সংসদকে কার্যকর করেছেন।
জাপা চেয়ারম্যান এইচ এম এরশাদ সম্পর্কে রওশন বলেন, তাঁর (এরশাদ) বিরুদ্ধে থাকা মামলা-মোকদ্দমা নিয়ে কথা বলেছেন তিনি। এ ব্যাপারে কাজ করছেন তিনি। এরশাদের বিরুদ্ধে থাকা মামলা প্রত্যাহার হবে বলে আশাবাদী তিনি।
