
দিনাজপুরের ঘোড়াঘাট উপজেলায় জমি নিয়ে বিরোধের জের ধরে দুই পক্ষের সংঘর্ষে আরিফুল ইসলাম (২০) নামের এক কলেজছাত্র নিহত এবং দুজন আহত হয়েছেন।আজ বুধবার সকাল ১০টার দিকে উপজেলার পালশা ইউনিয়নের বিশনায়তপুর (দামপাড়া) গ্রামে এ ঘটনা ঘটে।নিহত আরিফুল দামপাড়া গ্রামের বাবুল মিয়ার ছেলে। সে ঘোড়াঘাট ডিগ্রি কলেজের উচ্চ মাধ্যমিক দ্বিতীয় বর্ষের ছাত্র।ঘোড়াঘাট থানার ভারপ্রাপ্ত কর্মকর্তা (ওসি) মো. নুরুজ্জামান সরকার প্রথম আলোকে বলেন, জমিজমা নিয়ে দীর্ঘদিন ধরে চাচাতো ভাই ছামাদ উদ্দিনের সঙ্গে দামপাড়া গ্রামের বাবুল মিয়ার বিরোধ চলছিল। আজ সকালে দুই ছেলে মাসুদ ও আরিফুলকে নিয়ে বাবুল মিয়া তাঁর বিরোধপূর্ণ জমিতে ধানের চারা রোপণ করতে যান। এ সময় ছামাদ মিয়ার পক্ষে কয়েকজন দেশীয় অস্ত্র নিয়ে হামলা চালিয়ে তাঁদের গুরুতর জখম করে পালিয়ে যায়। পরে স্থানীয় লোকজন তিনজনকেই ঘোড়াঘাট স্বাস্থ্য কমপ্লেক্সে নিয়ে গেলে সেখানে আরিফুলের মৃত্যু হয়।ঘোড়াঘাট স্বাস্থ্য কমপ্লেক্সের আবাসিক চিকিৎসক নূর নেওয়াজ জানান, আরিফুলের দুই পা ও হাতে ধারালো অস্ত্রের আঘাত ছিল। প্রচুর রক্তক্ষরণেই তাঁর মৃত্যু হয়। এ ছাড়া বাবুল মিয়া ও তাঁর বড় ছেলে মাসুদের মাথাসহ বিভিন্ন স্থানে গুরুতর জখম হয়েছে। অবস্থার অবনতি হওয়ায় দুজনকেই রংপুর মেডিকেল কলেজ হাসপাতালে পাঠানো হয়েছে।
ওসি মো. নুরুজ্জামান সরকার আরও বলেন, ঘটনার পর থেকে হামলাকারীরা পলাতক। তাঁদের গ্রেপ্তারে অভিযান চলছে।
