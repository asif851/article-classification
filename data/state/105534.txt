
বিএনপির কারাবন্দী চেয়ারপারসন খালেদা জিয়ার চিকিৎসা করানো নিয়ে দলটির নেতারা বিশেষজ্ঞ চিকিৎসকদের মতো কথা বলছেন। এ বিষয় নিয়ে তাঁরা রাজনীতি করছেন বলে মন্তব্য করেছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের।
আজ সোমবার সকালে রাজধানীর একটি হোটেলে মেট্রোরেল নির্মাণ প্রকল্পের ৫ ও ৬ নম্বর প্যাকেজের আওতায় আগারগাঁও থেকে মতিঝিল পর্যন্ত ভায়াডাক্ট স্টেশন নির্মাণকাজের চুক্তি স্বাক্ষর অনুষ্ঠান শেষে সাংবাদিকদের প্রশ্নের উত্তরে তিনি এ কথা বলেন।  ওবায়দুল কাদের বলেন, ‘চিকিৎসাশাস্ত্রে বিএনপি নেতাদের অভিজ্ঞতা আছে বা তাঁরা চিকিৎসা বিশেষজ্ঞ—আমার জানা নেই। ফখরুল সাহেব, মওদুদ সাহেব, নজরুল সাহেব—এরাঁ কেউ ডাক্তার, সেটা আমার জানা নেই। কিন্তু তাঁরা যেভাবে কথা বলছেন, আমার মনে হয় তাঁরা সবচেয়ে বিশেষজ্ঞ ডাক্তার।’
খালেদা জিয়ার চিকিৎসা জেল কোড অনুযায়ী হচ্ছে উল্লেখ করে আওয়ামী লীগ সাধারণ বলেন, ‘তাঁর (খালেদা জিয়া) অবস্থার অবনতি হলে সেটা স্বরাষ্ট্র মন্ত্রণালয় দেখে, স্বাস্থ্য মন্ত্রণালয় আছে, তারাও দেখে। একটি মেডিকেল বোর্ডও তাঁকে দেখছে। কিন্তু বিএনপি নেতারা যেভাবে তারস্বরে চিৎকার দিচ্ছেন, আমার মনে হয়, তাঁরা বেগম জিয়ার শারীরিক অবস্থা নিয়ে রাজনীতি করছেন। এটা দুঃখজনক। জাতীয়বাদী চিকিৎসা দল থেকে যদি সার্টিফায়েড করা হয়, তাহলে তো হবে না। তাদের যে দুজন বারবার সার্টিফায়েড করছেন, তাঁরা কিন্তু দলীয় চিকিৎসক। বিএনপি ঠিক করে একজন কারাবন্দীর চিকিৎসা কোথায় হবে, এটা ঠিক নয়। আমাদের নেত্রী যখন কারাগারে, আমরা কিন্তু বলিনি—ওই হাসপাতালে নিয়ে আসুন, ওই হাসপাতালে নিয়ে আসুন। এটি চিকিৎসকেরাই ঠিক করবেন।’
আইনি প্রক্রিয়ায় খালেদা জিয়ার মুক্তি ছাড়া অন্য কোনো পথ নেই উল্লেখ করে ওবায়েদুল কাদের বলেন, সরকার খালেদা জিয়াকে রাখছে না। অথচ বিএনপি নেতারা আন্দোলন আন্দোলন করছেন। আন্দোলনে কেউ সাড়া দিচ্ছে না। সাড়া দেওয়ার সময়ও নেই। সাড়া দেওয়ার অনেক সময় গড়িয়ে গেছে। জনগণ আছে নির্বাচনের মুডে। কিন্তু তারা (বিএনপি) জনগণকে ডাক দিচ্ছে আন্দোলনে। দুটি সিটি করপোরেশন নির্বাচন হচ্ছে, তারাও এতে প্রতিদ্বন্দ্বিতা করছে। পরে আরও চারটি সিটি করপোরেশন নির্বাচন। সেমিফাইনাল পর্ব চলছে। এরপর ফাইনাল আসবে ডিসেম্বর মাসে, জাতীয় সংসদ নির্বাচন। তাই বেগম জিয়ার ব্যাপারটি তাঁরা লিগ্যাল ব্যাটেলে গেলেই ভালো করবে। লিগ্যাল ব্যাটল ছাড়া খালেদা জিয়াকে মুক্ত করার দ্বিতীয় পথ খোলা নেই।
