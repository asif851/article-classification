
বগুড়ার গাবতলী মডেল থানার ভারপ্রাপ্ত কর্মকর্তা (ওসি) আ ন ম আব্দুল্লাহ আল হাসানের সরকারি বাসভবনের শয়ন কক্ষ থেকে তাঁর ঝুলন্ত লাশ উদ্ধার করা হয়েছে। আজ বুধবার সকাল সাড়ে ১০টার দিকে ফ্যানের সঙ্গে তাঁকে ঝুলন্ত অবস্থায় পাওয়া যায়।
হাসানের বাড়ি নাটোরের বড়াইগ্রাম উপজেলার রাজাপুর ইউনিয়নে। গাবতলী মডেল থানার ওসি হিসাবে মাস দু-এক আগে তিনি যোগদান করেন।
বগুড়ার অতিরিক্ত পুলিশ সুপার সনাতন চক্রবর্তী প্রথম আলোকে বলেন, থানার ওসির সরকারি বাসভবনে পরিবার ছাড়াই থাকতেন আবদুল্লাহ আল হাসান। আজ সকালে থানা থেকে ফোন করলেও তিনি ধরছিলেন না। সাড়ে ১০টার দিকে থানা-পুলিশের কয়েকজন তাঁর বাসার যান। সেখানে তাঁরা শয়ন কক্ষে সিলিং ফ্যানের সঙ্গে ঝুলন্ত অবস্থায় তাঁকে দেখতে পান। পরে উদ্ধার করে উপজেলা স্বাস্থ্য কমপ্লেক্সে নেওয়া হলে চিকিৎসকেরা তাঁকে মৃত ঘোষণা করেন।
অতিরিক্ত পুলিশ সুপার বলেন, প্রাথমিকভাবে ধারণা করা হচ্ছে এটি আত্মহত্যা। তবে কারণ জানা যায়নি।
গাবতলী উপজেলা স্বাস্থ্য কমপ্লেক্সের স্বাস্থ্য ও পরিবার পরিকল্পনা কর্মকর্তা আমায়াতুল হাসিন মোবাইলে প্রথম আলোকে বলেন, বেলা সোয়া ১১টার দিকে ওসি আবদুল্লাহ আল হাসানকে হাসপাতালে আনা হয়। হাসপাতালে আনার আগেই তিনি মারা গেছেন। গলায় একটা দাগ দেখা গেছে। তবে শরীরে অন্যান্য স্থানে আঘাতের কোনো চিহ্ন আছে কি না, সেটা সুরতহাল প্রতিবেদনের সময় পুলিশ দেখবে।
