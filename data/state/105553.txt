
নরসিংদীতে চাহিদামতো আমন ধানের বীজ সরবরাহের দাবিতে জেলা বিএডিসি বীজ বিপণনকেন্দ্র ঘেরাও করে বিক্ষোভ করেছেন কৃষকেরা। গতকাল রোববার দুপুরে স্থানীয় কৃষকেরা এ কর্মসূচি পালন করেন।
কৃষক ও বিএডিসি সূত্র জানায়, চলতি বছর ধানের বাজার ভালো ছিল। এ কারণে বোরো মৌসুমে ধান চাষে কৃষকেরা আগ্রহী হয়ে ওঠেন। চাহিদা বেশি থাকায় ডিলাররা সরাসরি কৃষকদের বীজ না দিয়ে কালোবাজারে বিক্রি করে দিচ্ছেন। এতে কৃষকেরা চাহিদামতো বীজ পাচ্ছিলেন না। এ অবস্থায় বীজের দাবিতে গতকাল দুপুরে নরসিংদীর বিএডিসির বিপণনকেন্দ্রে যান কৃষকেরা। সেখানে গিয়ে বীজ দাবি করলেও সুরাহা হয়নি। একপর্যায়ে কৃষকেরা ক্ষুব্ধ হয়ে ওঠেন এবং কার্যালয় ঘেরাও করে বিক্ষোভ দেখান। তখন কৃষকেরা ‘বীজ চাই, বীজ চাই, আমন ধানের বীজ চাই’ স্লোগান দিতে থাকেন। পরে পুলিশ এসে পরিস্থিতি নিয়ন্ত্রণ করে।
কৃষক আসাদ মিয়া বলেন, ‘ডিলাররা আমাদের বীজ দিচ্ছেন না। চাইলে নানা অজুহাত দেখিয়ে বিলম্ব করা হচ্ছিল। আবার বেশি দাম দিলে ডিলাররা বীজ দিচ্ছেন। এতে কৃষকেরা প্রতারিত হচ্ছেন।’
জেলা বিএডিসি অফিস সূত্র জানায়, চলতি বছর আমন মৌসুমে নরসিংদীতে ১ হাজার ২০০ মেট্রিক টন ধান বীজের চাহিদা রয়েছে। স্থানীয় চাহিদার ৩০ ভাগ বীজ সরবরাহ করবে বিএডিসি। সেই হিসাবে বিএডিসি থেকে নরসিংদীতে ৪০১ মেট্রিক টন আমন বীজ বরাদ্দ দেওয়া হয়েছে। এরই মধ্যে ৩৭৬ মেট্রিক টন বীজ সরবরাহ পাওয়া গেছে, যা জেলার ১০৪ জন ডিলারকে ভাগ করে দেওয়া হয়েছে। বিএডিসি থেকে ১৪ প্রকারের বীজ সরবরাহ করা হয়। এর মধ্যে কৃষকেরা ব্রি ধান-৪৯ নিতে বেশি আগ্রহী। নিদিষ্ট একটি জাতের বীজের চাহিদা বেশি থাকায় ডিলাররা অতিরিক্ত টাকা হাতিয়ে নিচ্ছেন।
বিএডিসি বিপণনকেন্দ্রের সহকারী পরিচালক আবু রেজা মাহফুজুর রহমান বলেন, কয়েক বছর ধরে আমন ধানের বীজ রয়ে যেত। এ বছর ব্যতিক্রম। মূলত ধানের দাম বেশি হওয়ায় অধিকসংখ্যক চাষি এবার আমন আবাদের প্রস্তুতি নিচ্ছেন।
কৃষি সম্প্রসারণ অধিদপ্তর নরসিংদীর উপপরিচালক লতাফত হোসেন বলেন, গত বছর ৪০ হাজার ১৪১ হেক্টর জমিতে আমন চাষ করা হয়েছিল। এবার বেড়ে তা হয়েছে ৪২ হাজার হেক্টর। ফলে চাহিদা বাড়ায় সমস্যার সৃষ্টি হয়েছে।
বিএডিসি বীজ ও সার ডিলার অ্যাসোসিয়েশন নরসিংদী জেলার সভাপতি এম আবদুস সালাম মিয়া বলেন, বীজের চাহিদা বেড়ে যাওয়ায় কিছু কিছু ডিলার বেশি দাম দিয়ে বাইরে থেকে বীজ কিনছেন। বেশি দাম দিয়ে কেনার কারণে বিক্রিও বেশি দামে করতে হচ্ছে। মূলত এ নিয়ে ভুল-বোঝাবুঝির সৃষ্টি হয়েছে।
