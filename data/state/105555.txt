
 
আশুলিয়ার তাজরীন ফ্যাশনস লিমিটেডের মালিক ও ব্যবস্থাপনা পরিচালক (এমডি) দেলোয়ার হোসেনের দেশত্যাগের ওপর নিষেধাজ্ঞা জারি করেছেন হাইকোর্ট। তিনি যাতে দেশ ছাড়তে না পারেন, সে জন্য দেশের সংশ্লিষ্ট বহির্গমন কেন্দ্রগুলোতে নির্দেশনা জারি করতে স্বরাষ্ট্রসচিবকে নির্দেশ দিয়েছেন হাইকোর্ট।আজ রোববার বিচারপতি কাজী রেজাউল হক ও বিচারপতি এ বি এম আলতাফ হোসেনের সমন্বয়ে গঠিত হাইকোর্ট বেঞ্চ এক আবেদনের পরিপ্রেক্ষিতে এ রুল জারি করেন।একই সঙ্গে মালিকের ইচ্ছাকৃত অবহেলায় তাজরীনের ১১২ শ্রমিকের মৃত্যুর ঘটনায় তাঁকে গ্রেপ্তারে বিবাদীদের নিষ্ক্রিয়তা কেন অবৈধ হবে না এবং তাজরীনের মালিকের বিরুদ্ধে আইনি ব্যবস্থা নিতে কেন নির্দেশ দেওয়া হবে না, তা জানতে চেয়ে রুল জারি করেছেন আদালত।গত বছরের ১৭ ডিসেম্বর তাজরীনে অগ্নিকাণ্ডের ঘটনায় স্বরাষ্ট্র মন্ত্রণালয়ের তদন্ত প্রতিবেদন দাখিল করতে নির্দেশ দিয়েছেন আদালত। ৩০ মে পরবর্তী তারিখ ধার্য করে দেলোয়ার হোসেনকে ওই দিন আদালতে হাজির হতে বলা হয়।তাজরীন ফ্যাশনসের মালিককে গ্রেপ্তারের নির্দেশনা চেয়ে গত ২৮ এপ্রিল নাজনিন আক্তার বানু, সাইদিয়া গুলরুখ কামাল ও মাহমুদুল হাসান সুমন আবেদনটি করেন। আদালতে আবেদনের পক্ষে শুনানি করেন আইনজীবী বি এম ইলিয়াস। তাঁকে সহায়তা করেন আইনজীবী জ্যোতির্ময় বড়ুয়া ও নূর উস সাদিক।
জ্যোতির্ময় বড়ুয়া আদেশের বিষয়টি জানিয়ে প্রথম আলো ডটকমকে বলেন, স্বরাষ্ট্রসচিব, শ্রমসচিব, তৈরি পোশাকশিল্পের মালিকদের সংগঠন বিজিএমইএর সভাপতি, পুলিশের মহাপরিদর্শকসহ বিবাদীদের রুলের জবাব দিতে বলা হয়েছে।
গত বছরের ২৪ নভেম্বর রাতে তাজরীনে ওই ভয়াবহ অগ্নিকাণ্ড ঘটে।
