
রাজধানীসহ সারা দেশে হিন্দু সম্প্রদায়ের অন্যতম বৃহৎ ধর্মীয় উৎসব শ্রীশ্রী জগন্নাথ দেবের নয় দিনব্যাপী রথযাত্রা ও রথমেলা শুরু হয়েছে গতকাল বুধবার। এ উপলক্ষে বিভিন্ন সংগঠনের উদ্যোগে আলোচনা সভা, শোভাযাত্রাসহ বিস্তারিত কর্মসূচি পালন করা হয়। ধামরাইয়ে রাধামাধব মন্দিরে দেশের প্রধান রথোৎসব ও রথমেলা এবং গাজীপুরে ভাওয়াল রাজবাড়ির মানিক্য মাধব মন্দিরেও বিশাল আয়োজনে রথযাত্রা উৎসব শুরু হয়।হিন্দু ধর্ম মত ও রীতি অনুসারে গতকাল বিকেলে রাজধানীতে বিশ্ব প্রতিপালনের অবতার জগন্নাথ, বলরাম ও বোন সুভদ্রা—এই ত্রিমূর্তিধারী রথ টেনে শোভাযাত্রা বের করা হয়। আন্তর্জাতিক কৃষ্ণ ভাবনামৃত সংঘের (ইস্কন) উদ্যোগে বিশাল এই শোভাযাত্রা স্বামীবাগ ইস্কন আশ্রম থেকে যাত্রা শুরু করে হাটখোলা, মতিঝিল, পুরানা পল্টন, প্রেসক্লাব, দোয়েল চত্বর, পলাশীর মোড় হয়ে ঢাকেশ্বরী মন্দিরে গিয়ে শেষ হয়।এ ছাড়া নগরের তাঁতীবাজার শ্রীশ্রী জগন্নাথ দেব জিউ মন্দিরে রথযাত্রা ও রথমেলার আয়োজন করা হয়।সাভার থেকে নিজস্ব প্রতিবেদ  জানান, ধামরাইয়ে গতকাল বিকেলে মঙ্গলপ্রদীপ জ্বেলে শ্রীশ্রী যশোমাধবের রথযাত্রা উৎসবের সূচনা হয়। পরে প্রধান অতিথি স্থানীয় সাংসদ বেনজীর আহাম্মদ প্রতীকী রশি টেনে রথযাত্রা উৎসবের আনুষ্ঠানিক উদ্বোধন করেন। বিশেষ অতিথি ছিলেন ভারতের ডেপুটি হাইকমিশনার সন্দ্বীপ চক্রবর্তী। ১৮ জুলাই অনুষ্ঠিত হবে উল্টো রথযাত্রা উৎসব।
