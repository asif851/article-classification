
নারায়ণগঞ্জের শীতলক্ষ্যা নদীতে ট্রলারডুবির ঘটনায় নিখোঁজের তিন দিন পর আজ মঙ্গলবার দুই শিশুর লাশ উদ্ধার করেছে ফায়ার সার্ভিসের উদ্ধারকারী দল।
আজ ভোরে শহরের সৈয়দপুর এলাকায় শীতলক্ষ্যা নদীতে কচুরিপানার মধ্যে ভাসমান অবস্থায় চার বছরের শিশু ফাহিম ও আট বছরের শিশু সুমাইয়ার লাশ উদ্ধার করে ফায়ার সার্ভিসের উদ্ধারকারী দল। ফাহিম কুমিল্লার মেঘনা থানার বড় কান্দা গ্রামের মো. দুল্লাল মিয়ার ছেলে এবং সুমাইয়া একই এলাকার তারেক মিয়ার মেয়ে।শীতলক্ষ্যায় ট্রলারডুবিতে নিখোঁজ এক শিশুর লাশ উদ্ধার
নারায়ণগঞ্জ ফায়ার সার্ভিসের উপপরিচালক মো. মোমতাজ উদ্দিনের ভাষ্য, ট্রলারডুবির ঘটনার পর থেকে তাঁর নেতৃত্বে ফায়ার সার্ভিসের ডুবুরি দল নিখোঁজদের সন্ধানে তল্লাশি অভিযান শুরু করে। নিখোঁজের তিন দিন পর আজ সকালে শহরের সৈয়দপুর এলাকায় স্পিডবোটে করে তল্লাশি চালানোর সময় নদীতে কচুরিপানার মধ্যে ভাসমান অবস্থায় শিশু ফাহিমের লাশ উদ্ধার করা হয়। পরে দুপুরে একই এলাকা থেকে নিখোঁজ আরেক শিশু সুমাইয়ার লাশ উদ্ধার করা হয় বলে তিনি জানান।
গত শনিবার সকালে নারায়ণগঞ্জ বন্দর উপজেলার মদনগঞ্জ কয়লাঘাট এলাকায় শীতলক্ষ্যা নদীতে মালবাহী ট্রলারের ধাক্কায় ৪০-৫০ জন যাত্রী নিয়ে ট্রলারডুবির ঘটনায় দুই শিশু নিখোঁজ হয়।
