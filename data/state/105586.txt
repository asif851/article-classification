
বাগেরহাটের মোরেলগঞ্জে আবজাল হোসেন খান নামের বিএনপির এক নেতাকে ধারালো অস্ত্র দিয়ে কুপিয়ে হত্যা করেছে দুর্বৃত্তরা। গত বুধবার রাতে উপজেলার বহরবুনিয়া ইউনিয়নের খাসখণ্ড এলাকায় এ ঘটনা ঘটে।এদিকে গতকাল বৃহস্পতিবার উপজেলার জিউধরা গ্রামে চিংড়িঘের থেকে রিয়াদ কাজী নামের এক তরুণের লাশ উদ্ধার করেছে পুলিশ।আবজাল হোসেন (৪৫) বহরবুনিয়া ইউনিয়নের ৩ নম্বর ওয়ার্ড বিএনপির সহসভাপতি ও বেতিবুনিয়া গ্রামের কাজল খানের ছেলে।আবজালের স্ত্রী ঝুমুর বেগম এবং ছোট ভাই খান রেজাউল করিম জানান, বুধবার রাত আটটার দিকে ফুলহাতা বাজার থেকে বাড়ি ফেরার পথে দুর্বৃত্তরা ধারালো অস্ত্র দিয়ে মুখ ও মাথায় বেশ কয়েকটি কোপ দিয়ে আবজালকে রাস্তার পাশে ফেলে রেখে চলে যায়। পরে আশপাশের লোকজন উদ্ধার করে বাগেরহাটে আনার পথে তিনি মারা যান। তাঁদের দাবি, চিংড়িঘের ও জমি নিয়ে পূর্ববিরোধের জের ধরে তাঁকে প্রতিপক্ষের লোকজন হত্যা করেছে।বহরবুনিয়া ইউনিয়ন বিএনপির সভাপতি জাহাঙ্গীর হাওলাদার জানান, আবজাল ৩ নম্বর ওয়ার্ড বিএনপির সহসভাপতি ছিলেন।মোরেলগঞ্জ থানার ভারপ্রাপ্ত কর্মকর্তা (ওসি) আজিজুল হক জানান, আবজাল খানের হত্যাকাণ্ডে জড়িত লোকজনকে গ্রেপ্তারের চেষ্টা চলছে। হত্যাকাণ্ডের রহস্য উদ্ঘাটনে পুলিশ তদন্ত শুরু করেছে। এ ঘটনায় তাঁর পরিবারের কেউ মামলা করতে আসেননি।পুলিশ সূত্রে জানা গেছে, রিয়াদ কাজী (২৫) ঝালকাঠির রাজাপুর উপজেলার দক্ষিণ তারাবুনিয়া গ্রামের শহীদুল কাজীর ছেলে। গতকাল সকালে জিউধরা গ্রামের চিংড়িঘেরে তাঁর লাশ পড়ে থাকতে দেখে গ্রামবাসী পুলিশে খবর দেন। বেলা ১১টার দিকে পুলিশ ঘটনাস্থলে এসে তাঁর লাশ উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠায়।
