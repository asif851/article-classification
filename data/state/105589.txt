
বিচারপতি জে বি এম হাসান বলেছেন, বর্তমানে মাদক ও জঙ্গিবাদ হচ্ছে বড় সমস্যা। মাদক শুধু ব্যক্তিকে শেষ করে না। মাদকের ছোবল থেকে পরিবার এবং সমাজও বাঁচতে পারে না। এ ব্যাপারে পরিবারকে সচেতন হতে হবে; শিক্ষকদেরও ছাত্রদের বোঝাতে হবে।গতকাল শুক্রবার বিকেলে চট্টগ্রামের পটিয়ার এয়াকুবদণ্ডী হুলাইন পাইরোল উচ্চবিদ্যালয়ের তিন যুগ পূর্তি উপলক্ষে প্রাক্তন শিক্ষার্থীদের পুনর্মিলনী উৎসবে প্রধান অতিথির বক্তব্যে তিনি এ কথা বলেন।বিদ্যালয় প্রাঙ্গণে আয়োজিত অনুষ্ঠানে সভাপতিত্ব করেন বিদ্যালয়ের প্রধান পৃষ্ঠপোষক সাবেক তত্ত্বাবধায়ক সরকারের উপদেষ্টা এ জেড এম নাছিরুদ্দিন। অনুষ্ঠানে বিশেষ অতিথি ছিলেন চট্টগ্রাম বিশ্ববিদ্যালয়ের অর্থনীতি বিভাগের প্রধান আবুল কালাম আজাদ, প্রকৌশলী শাহ নুর। শুভেচ্ছা বক্তব্য দেন বিদ্যালয় পরিচালনা পরিষদের সভাপতি মোহাম্মদ মর্তুজা কামাল মুন্সি।বিচারপতি জে বি এম হাসান আরও বলেন, ‘শিক্ষার্থীদের নৈতিক শিক্ষা দেওয়া হলে তারা সুশিক্ষায় শিক্ষিত হবে। সমাজে অনেক দুর্নীতি হয়, এর পেছনে থাকেন শিক্ষিতরা, তাঁরা সুশিক্ষিত নন, তাঁরা কুশিক্ষিত। অশিক্ষিতরা দুর্নীতি করেন না।’বিকেলে এ জেড এম নাছিরুদ্দিনের নামে প্রশাসনিক ভবন ও এ এফ এম শামসুদ্দীনের নামে একাডেমিক ভবনের নামফলক উন্মোচন করা হয়।অনুষ্ঠান শেষে ছিল সাংস্কৃতিক অনুষ্ঠান।সাতকানিয়া মডেল উচ্চবিদ্যালয়ে পুনর্মিলনী: সাতকানিয়া প্রতিনিধি জানান, চট্টগ্রামের সাতকানিয়া মডেল উচ্চবিদ্যালয়ের প্রাক্তন শিক্ষার্থীদের প্রথম পুনর্মিলনী গতকাল অনুষ্ঠিত হয়েছে। এসএসসি ৯৮ ব্যাচের শিক্ষার্থীরা এই অনুষ্ঠানের আয়োজন করেন। এ উপলক্ষে বেলা ১১টায় ক্যাম্পাস থেকে প্রাক্তন ও বর্তমান শিক্ষার্থী এবং শিক্ষকদের অংশগ্রহণে বর্ণাঢ্য শোভাযাত্রা বের করা হয়।সকাল ১০টায় অনুষ্ঠানের উদ্বোধন করেন বিদ্যালয় পরিচালনা কমিটির সভাপতি ও বিদ্যালয়ের প্রাক্তন শিক্ষার্থী জহির উদ্দিন। বিকেলে বিদ্যালয়ের প্রধান শিক্ষক মো. রফিকুল ইসলামের সভাপতিত্বে অনুষ্ঠিত আলোচনা সভায় প্রধান অতিথি ছিলেন বিদ্যালয়ের প্রাক্তন শিক্ষার্থী ও চট্টগ্রাম বিশ্ববিদ্যালয়ের সাবেক উপাচার্য আনোয়ারুল আজিম।পুনর্মিলনী উৎসব কমিটির সদস্য সরওয়ার কামাল ও ইরফান উদ্দিনের সঞ্চালনায় অনুষ্ঠানে বিশেষ অতিথি ছিলেন আওয়ামী লীগের কেন্দ্রীয় কমিটির উপদপ্তর সম্পাদক বিপ্লব বড়ুয়া, চট্টগ্রাম বিশ্ববিদ্যালয়ের বনবিদ্যা বিভাগের অধ্যাপক মোহাম্মদ মহিউদ্দিন, নারায়ণগঞ্জের অতিরিক্ত জেলা প্রশাসক জসীম উদ্দিন হায়দার, সরকারি মহসিন কলেজের সাবেক উপাধ্যক্ষ মো. ওসমান গণি ও সাতকানিয়া পৌরসভার মেয়র মোহাম্মদ জোবায়ের।
 
