
লক্ষ্মীপুরের রায়পুর উপজেলায় ডাকাতির প্রস্তুতির অভিযোগে ধারালো অস্ত্রসহ সাত ব্যক্তিকে গ্রেপ্তার করেছে পুলিশ। লক্ষ্মীপুর-রায়পুর সড়কের সিকদার রাস্তার মাথা থেকে গতকাল শুক্রবার ভোরে তাদের গ্রেপ্তার করা হয়।এ ঘটনায় রায়পুর থানার উপপরিদর্শক (এসআই) আবুল কালাম আজাদ মামলা করেছেন। মামলায় গ্রেপ্তার হওয়া ব্যক্তিরা ছাড়াও অজ্ঞাতনামা আরও ১৫-২০ জনকে আসামি করা হয়েছে।পুলিশ ও এলাকাবাসী জানান, কিছু ব্যক্তি যাত্রীবাহী বাসে ডাকাতির প্রস্তুতি নিচ্ছে—এ খবর পেয়ে পুলিশ সেখানে অভিযান চালায়। এ সময় সেখান থেকে জাকির হোসেন (২১), মো. মহসিন (১৯), আনোয়ার হোসেন (২৩), কামাল হোসেন (৩৪), মুরাদ হোসেন (২৪), সৈকত হোসেন (২২) ও মিজানুর রহমান ওরফে রাকিবকে (১৯) গ্রেপ্তার করা হয়। তাঁদের কাছ থেকে দুটি রামদা ও তিনটি ছেনি উদ্ধার করা হয়। রায়পুর থানার ভারপ্রাপ্ত কর্মকর্তা (ওসি) রুপক কুমার সাহা বলেন, গ্রেপ্তার হওয়া ব্যক্তিরা ডাকাতির প্রস্তুতি নিচ্ছিলেন। এ ঘটনায় পুলিশ থানায় মামলা করেছে।
