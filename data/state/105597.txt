
বিএনপি-জামায়াতকে দেশের অশুভ শক্তি বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেছেন, বিএনপি-জামায়াত পাকিস্তানের হয়ে কাজ করছে। এই অশুভ শক্তিকে কাজে লাগিয়ে তারা বাংলাদেশকে ধ্বংস করতে চায়।
গতকাল শনিবার রাজধানীর গুলিস্তানে ঢাকা মহানগর দক্ষিণ যুবলীগ আয়োজিত আলোচনা সভায় প্রধান অতিথির বক্তব্যে হানিফ এসব কথা বলেন। ১০ জানুয়ারি বঙ্গবন্ধুর স্বদেশ প্রত্যাবর্তন দিবস উপলক্ষে সোহরাওয়ার্দী উদ্যানে আওয়ামী লীগের জনসভা সফল করতে এই আলোচনা সভার আয়োজন করা হয়।
মাহবুব উল আলম হানিফ বিএনপির উদ্দেশে বলেন, ‘বিএনপি বিগত নির্বাচন শুধু বর্জনই করেনি; সংবিধানের ধারাবাহিকতা রক্ষার সেই নির্বাচনকে প্রতিহত করতে বিএনপি মানুষ হত্যা করেছে, জ্বালাও-পোড়াও করেছে। এ দেশের জনগণ আর সন্ত্রাস দেখতে চায় না। সন্ত্রাস পরিহার করুন, তা না হলে আগামী নির্বাচনে এ দেশের মানুষ আবারও আপনাদের উচিত শিক্ষা দেবে।’
আলোচনা সভায় যুবলীগের চেয়ারম্যান মোহাম্মদ ওমর ফারুক চৌধুরী বলেন, আওয়ামী লীগ সরকার হিসেবে সফল হলেও দল হিসেবে ব্যর্থ। কারণ এত সন্ত্রাসের পরও সম্প্রতি অনুষ্ঠিত নারায়ণগঞ্জ সিটি করপোরেশন নির্বাচনে বিএনপি ৯৬ হাজার ভোট পেয়েছে।
ঢাকা মহানগর দক্ষিণ যুবলীগের সভাপতি ইসমাইল চৌধুরীর সভাপতিত্বে আলোচনা সভায় আরও বক্তব্য দেন যুবলীগের সাধারণ সম্পাদক হারুনুর রশীদ, প্রেসিডিয়াম সদস্য শহীদ সেরনিয়াবাত, আবদুস ছাত্তার মাসুদ, আতাউর রহমান প্রমুখ।
আগামী ৫ জানুয়ারি কারাগারে থাকতে পারেন খালেদা
বিএনপির চেয়ারপারসন খালেদা জিয়াকে উদ্দেশ করে আওয়ামী লীগের মুখপাত্র ও প্রচার সম্পাদক হাছান মাহমুদ বলেছেন, ‘এই বছর ৫ জানুয়ারি খালেদা জিয়া ছিলেন আদালতে। তিনি যে অপরাধ করেছেন, বিচার হলে ইনশা আল্লাহ, আগামী বছরের ৫ জানুয়ারি হয়তো তাঁকে কারাগারে থাকতে হবে।’ গতকাল জাতীয় প্রেসক্লাবের সামনে বঙ্গবন্ধু সাংস্কৃতিক জোট আয়োজিত মানববন্ধনে তিনি এ কথা বলেন।
 
