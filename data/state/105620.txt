
যশোরে পৃথক দুটি সড়ক দুর্ঘটনায় কলেজছাত্রসহ দুজন নিহত হয়েছেন। আজ শনিবার যশোর সদর উপজেলার চূড়ামনকাঠি এবং বাঘারপাড়া উপজেলার বন্দবিলা এলাকায় এ দুর্ঘটনা ঘটে।
নিহত কলেজছাত্রের নাম হৃদয় হোসেন (১৮)। তিনি যশোর সদর উপজেলার আঘরাইল গ্রামের আলমগীর হোসেনের ছেলে। হৃদয় শহীদ সিরাজ উদ্দীন হোসেন ডিগ্রি কলেজের একাদশ শ্রেণির ছাত্র ছিলেন। তবে নিহত অপর কিশোরের (১৫) পরিচয় জানা যায়নি।
নিহত হৃদয়ের চাচাতো ভাই রিজভী আহমেদ জানান, আজ বেলা ১১টার দিকে হৃদয় মোটরসাইকেলে করে বাঘারপাড়া উপজেলার খাজুরা বাজার থেকে খাজুরা-পান্তাপাড়া সড়ক দিয়ে বন্দবিলা ইউনিয়ন পরিষদে যাচ্ছিলেন। বন্দবিলা ইউনিয়ন পরিষদের কাছে পৌঁছালে বিপরীত দিক থেকে আসা ইটবোঝাই একটি ট্রাক মোটরসাইকেলটিকে ধাক্কা দেয়। এতে হৃদয় গুরুতর অহত হন। স্থানীয় লোকজন তাঁকে উদ্ধার করে দুপুর শোয়া ১২টার দিকে যশোর ২৫০ শয্যাবিশিষ্ট জেনারেল হাসপাতালে নিয়ে আসেন। হাসপাতালের জরুরি বিভাগের চিকিৎসক কল্লোল কুমার সাহা তাঁকে মৃত ঘোষণা করেন। এদিকে সদর উপজেলার সমশপুর গ্রামের শফিকুল ইসলাম জানান, আজ সকাল পৌনে ১০টার দিকে এক কিশোর যশোর-ঝিনাইদহ মহাসড়ক দিয়ে বাইসাইকেলে করে চূড়ামনকাঠি বাজারের দিকে যাচ্ছিল। যশোর সেনানিবাসের বিনোদিয়া গেটের সামনে পৌঁছালে একটি কাভার্ড ভ্যান তাকে চাপা দেয়। এতে সে গুরুতর আহত হয়। স্থানীয় লোকজন তাকে উদ্ধার করে যশোর ২৫০ শয্যাবিশিষ্ট জেনারেল হাসপাতালে ভর্তি করে৷ চিকিৎসাধীন অবস্থায় আজ বেলা পৌনে ১১টায় সেখানে সে মারা যায়। কোতোয়ালি থানার উপরিদর্শক (এসআই) জাহিদুর রহমান বলেন, নিহত ব্যক্তিদের মধ্যে একজনের পরিচয় পাওয়া গেছে। তবে নিহত অপরজনের পরিচয় পাওয়া যায়নি।
