
বিএনপির নেতা মওদুদ আহমদের বিরুদ্ধে থাকা নাইকো দুর্নীতি মামলার কার্যক্রম আট সপ্তাহের জন্য স্থগিত করেছেন হাইকোর্ট। বিচারপতি শেখ আবদুল আউয়াল ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ মওদুদ আহমদের করা এক আবেদনের পরিপ্রেক্ষিতে শুনানি নিয়ে রুলসহ আজ বৃহস্পতিবার এ আদেশ দেন।
বিএনপির চেয়ারপারসন খালেদা জিয়াসহ অন্যদের বিরুদ্ধে করা এই মামলার কার্যক্রম বিচারিক আদালতে চলছে।
আইনজীবীদের সঙ্গে কথা বলে জানা গেছে, বিচারিক আদালতে কিছু তথ্য দাখিল করতে এবং এ বিষয়ে আরবিটেশন চলমান থাকায় তা নিষ্পত্তি না হওয়া পর্যন্ত মামলার কার্যক্রম স্থগিত চেয়ে মওদুদ আহমদ বিচারিক আদালতে আবেদন করেন। নিম্ন আদালতে এ আবেদন খারিজ হলে মওদুদ আহমদ হাইকোর্টে ফৌজদারি রিভিশন আবেদন করেন। এ আবেদনের ওপর দুদিন শুনানি নিয়ে হাইকোর্ট আজ এ আদেশ দেন।
আদালতে আবেদনের পক্ষে মওদুদ আহমদ নিজেই শুনানি করেন। দুর্নীতি দমন কমিশনের (দুদক) পক্ষে শুনানিতে অংশ নেন আইনজীবী খুরশীদ আলম খান। আর রাষ্ট্রপক্ষে ছিলেন ডেপুটি অ্যাটর্নি জেনারেল ফজলুর রহমান খান।
পরে দুদকের কৌঁসুলি খুরশীদ আলম খান প্রথম আলোকে বলেন, আদালত রুলসহ মওদুদ আহমদের ক্ষেত্রে নাইকো দুর্নীতি মামলার কার্যক্রম স্থগিত করেছেন। এর ফলে শুধু মওদুদ আহমদের ক্ষেত্রে মামলার কার্যক্রম স্থগিত থাকবে। এ আদেশের বিরুদ্ধে আপিল বিভাগে আবেদন করা হবে বলে তিনি জানান।
