
চট্টগ্রামের একটি বাসায় গতকাল শনিবার রাতে গ্যাসের সিলিন্ডার বিস্ফোরিত হয়ে পাঁচ ব্যক্তি দগ্ধ হয়েছেন।
দগ্ধ ব্যক্তিদের আজ রোববার সকালে ঢাকা মেডিকেল কলেজ হাসপাতালের বার্ন ইউনিটে আনা হয়।
দগ্ধ ব্যক্তিরা হলেন কালাম হাওলাদার, সেন্টু মিয়া, ইউসুফ, সাইদা খাতুন ও রিয়াজ। তাঁদের মধ্যে দুজনের অবস্থা আশঙ্কাজনক। তাঁরা সবাই গার্মেন্টসকর্মী। তাঁরা একই বাসায় থাকতেন।
ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) বাচ্চু মিয়া প্রথম আলোকে বলেন, গতকাল রাত আটটার দিকে চট্টগ্রামের ইপিজেড এলাকার একটি বাসায় গ্যাসের সিলিন্ডার বিস্ফোরিত হয়। বিস্ফোরণ থেকে সৃষ্ট আগুনে পাঁচজন দগ্ধ হন। দগ্ধ পাঁচজনকে আজ সকালে ঢাকা মেডিকেল কলেজ হাসপাতালের বার্ন ইউনিটে আনা হয়। তাঁদের মধ্যে সাইদার শরীরের ৯০ এবং ইউসুফের ৫৪ শতাংশ পুড়ে গেছে। তাঁদের আইসিইউতে রাখা হয়েছে।
দগ্ধ কালাম জানান, হঠাৎ করেই তাঁদের বাসার সিলিন্ডার বিস্ফোরিত হলে আগুন ধরে যায়। এতে তাঁরা দগ্ধ হন।
