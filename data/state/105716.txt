
বিএনপির চেয়ারপারসন খালেদা জিয়া বলেছেন, নারায়ণগঞ্জ সিটি করপোরেশন নির্বাচনে আওয়ামী লীগ বাহ্বা নিতে চেয়েছিল যে তাদের অধীনে নির্বাচন সুষ্ঠু হয়। কিন্তু নির্বাচন সুষ্ঠু হয়নি। বাইরে ফিটফাট, ভেতরে ষড়যন্ত্র।
গতকাল মঙ্গলবার রাতে গুলশানের কার্যালয়ে বড়দিন উপলক্ষে খ্রিষ্টান অ্যাসোসিয়েশন আয়োজিত শুভেচ্ছা বিনিময় অনুষ্ঠানে খালেদা জিয়া এ কথা বলেন। তিনি বলেন, আসছে ফেব্রুয়ারিতে বর্তমান নির্বাচন কমিশনের মেয়াদ শেষ হবে। তাই যেনতেন নির্বাচন কমিশন গঠিত হলে দেশে গণতন্ত্র আসবে না।
নতুন নির্বাচন কমিশন গঠনে রাষ্ট্রপতির সংলাপের উল্লেখ করে বিএনপির চেয়ারপারসন বলেন, ‘আওয়ামী লীগ মুখে বলছে রাষ্ট্রপতি যা বলবেন, তা মেনে নেবে। কিন্তু তারা কানে কানে কী বলবে, সেটা আমরা কি বুঝি না?’ তিনি বলেন, শুধু নিরপেক্ষ এবং স্বাধীন কমিশন হলেই নির্বাচন সুষ্ঠু হবে না। বরং নির্বাচনকালীন সহায়ক সরকার অর্থাৎ নির্দলীয় সরকার থাকতে হবে। অন্যথায় নারায়ণগঞ্জের মতো নির্বাচন হবে।
অনুষ্ঠানে আরও বক্তব্য দেন বিএনপির মহাসচিব মির্জা ফখরুল ইসলাম আলমগীর, দলের স্থায়ী কমিটির সদস্য খন্দকার মোশাররফ হোসেন ও গয়েশ্বর চন্দ্র রায়। খ্রিষ্টান সম্প্রদায়ের পক্ষ থেকে বক্তব্য দেন অ্যালবার্ট পি কস্তা।
