
পঞ্চগড়ের ভিতরগড়ে ইউনিভার্সিটি অব লিবারেল আর্টস বাংলাদেশের (ইউল্যাব) ‘এক্সপেরিয়েন্সিং দ্য পাস্ট’ শীর্ষক কোর্সের একদল শিক্ষার্থী প্রাক-মধ্যযুগের বসতবাড়ির আংশিক ধ্বংসাবশেষ খুঁজে পেয়েছেন। সেখানে অনুসন্ধানকাজে নিয়োজিত ইউল্যাবের শিক্ষক ও প্রত্নতত্ত্ববিদ শাহনাজ হোসনে জাহান বলেন, স্থাপনাটির ধরন দেখে মনে হচ্ছে, এটি বসতবাড়ি। এটি ষষ্ঠ বা সপ্তম শতকে নির্মিত।
শাহনাজ হোসনে জাহান ২০০৮ সালের ২৫ সেপ্টেম্বর ভিতরগড় দুর্গনগরে প্রত্নতাত্ত্বিক অনুসন্ধান ও গবেষণা কার্যক্রম শুরু করেন। ইতিমধ্যে তিনি ১২টি স্থানের সন্ধান পেয়েছেন। এর মধ্যে আটটি স্থানের কাজ শেষ হয়েছে। এখন নবম স্থানের কাজ চলছে। পঞ্চগড় শহর থেকে ১৬ কিলোমিটার উত্তরে অমরখানা ইউনিয়নে ভিতরগড়ের অবস্থান।
খনন শেষে কাজের প্রতিবেদন উপস্থাপন উপলক্ষে গত শুক্রবার মহারাজা হাইস্কুল মাঠে আলোচনা সভার আয়োজন করা হয়। সভায় জেলা প্রশাসক মোহামঞ্চদ সালাহ উদ্দিন, পুলিশ সুপার আবুল কালাম আজাদ, অমরখানা ইউপি চেয়ারম্যান মো. নুরুজ্জামানও উপস্থিত ছিলেন।
প্রত্নতত্ত্ব অধিদপ্তরের সাবেক মহাপরিচালক প্রত্নতত্ত্ববিদ শফিকুল আলম বলেন, স্থাপনা ও ইমারতের ধ্বংসাবশেষ, ইমারতের ধরন, ইটের ধরন ও প্রাপ্ত মাটির পাত্রের ধরন দেখে অনুমান করা যায় যে ভিতরগড় দুর্গনগর ষষ্ঠ বা সপ্তম শতকে নির্মিত।
