
পুরান ঢাকায় দরজি দোকানি বিশ্বজিৎ দাস হত্যা মামলার রায় আজ বুধবার দুপুর ১২টার দিকে ঘোষণা করার কথা। ঢাকার দ্রুত বিচার ট্রাইব্যুনাল-৪-এর বিচারক এ বি এম নিজামুল হক এ রায় ঘোষণা করবেন।
রাষ্ট্রপক্ষের বিশেষ কৌঁসুলি এস এম রফিকুল ইসলাম আজ সকালে প্রথম আলো ডটকমকে এ তথ্য জানান।
এস এম রফিকুল ইসলাম গতকাল মঙ্গলবার বলেন, ৪ ডিসেম্বর মামলাটির যুক্তিতর্ক উপস্থাপন শেষে সংশ্লিষ্ট আদালতের বিচারক রায় ঘোষণার জন্য ১৮ ডিসেম্বর (আজ) তারিখ ধার্য করেন।
গত বছরের ৯ ডিসেম্বর বিরোধী দলের অবরোধ কর্মসূচি চলাকালে ককটেল বিস্ফোরণের পর ধাওয়া করে বাহাদুর শাহ পার্কের কাছে পথচারী বিশ্বজিৎ দাসকে পিটিয়ে ও কুপিয়ে হত্যা করেন জগন্নাথ বিশ্ববিদ্যালয় শাখা ছাত্রলীগের কর্মীরা। বিশ্বজিৎ ওই সময় লক্ষ্মীবাজারের বাসা থেকে হেঁটে শাঁখারীবাজারের দোকানে যাচ্ছিলেন।
এ মামলার ২১ জন আসামির মধ্যে আটজন কারাগারে আটক আছেন। বাকি ১৩ আসামি পলাতক। রাষ্ট্রপক্ষে ৩৩ জন সাক্ষীকে উপস্থাপন করা হয়েছে।
বিশ্বজিৎ হত্যা মামলায় চলতি বছরের ৫ ফেব্রুয়ারি জগন্নাথ বিশ্ববিদ্যালয় শাখা ছাত্রলীগের ২১ কর্মীর বিরুদ্ধে অভিযোগপত্র দেয় ঢাকা মহানগর গোয়েন্দা পুলিশ (ডিবি)। ২৬ মে আসামিদের বিরুদ্ধে দণ্ডবিধির ৩০২ ও ৩৪ ধারায় অভিযোগ গঠন করা হয়।
