
প্রধান বিচারপতিকে নিয়ে দুই মন্ত্রীর বক্তব্যকে ‘চরম ঔদ্ধত্যপূর্ণ, হুমকিমূলক ও রাজনৈতিক মাস্তানি’ বলে আখ্যা দিয়েছে বিএনপি।
আজ রোববার নয়াপল্টনে বিএনপির কেন্দ্রীয় কার্যালয়ে দলের যুগ্ম মহাসচিব রুহুল কবীর রিজভী এক সংবাদ সম্মেলনে এসব কথা বলেন।  রিজভী অভিযোগ করেন, বিচার বিভাগকে সম্পূর্ণ নিয়ন্ত্রণে নিতে না পেরে আওয়ামী লীগের মন্ত্রীরা হুমকি-ধমকির আশ্রয় নিচ্ছেন।  প্রধান বিচারপতিকে নিয়ে দুই মন্ত্রীর বক্তব্যকে আদালত অবমাননার শামিল বলে অভিহিত করেন বিএনপির এই যুগ্ম মহাসচিব। তিনি বলেন, দুই মন্ত্রীর বক্তব্য ফেনীর হাজারী কালচারের বহিঃপ্রকাশ।
মানবতাবিরোধী অপরাধের দায়ে মৃত্যুদণ্ড পাওয়া জামায়াত নেতা মীর কাসেম আলীর আপিল বিষয়ে গতকাল শনিবার এক আলোচনায় তীব্র সমালোচনামূলক মন্তব্য করেন খাদ্যমন্ত্রী কামরুল ইসলাম ও মুক্তিযুদ্ধবিষয়ক মন্ত্রী আ ক ম মোজাম্মেল হক। খাদ্যমন্ত্রী এই মামলার পুনঃশুনানি দাবি করে তাতে প্রধান বিচারপতি এবং রাষ্ট্রের প্রধান আইন কর্মকর্তা হিসেবে অ্যাটর্নি জেনারেলকে অংশ না নেওয়ার পরামর্শ দেন।
৮ মার্চ মীর কাসেম আলীর আপিলের রায় হবে। এই মামলার আপিলের শুনানিতে আন্তর্জাতিক অপরাধ ট্রাইব্যুনালের প্রসিকিউশন দলের কাজ নিয়ে প্রধান বিচারপতির অসন্তোষ ও মন্তব্যের তীব্র সমালোচনা করেন খাদ্যমন্ত্রী কামরুল ইসলাম। তিনি অভিযোগ করেন, অ্যাটর্নি জেনারেলও একই সুরে কথা বলছেন। গতকালের আলোচনায় মুক্তিযুদ্ধবিষয়ক মন্ত্রী মোজাম্মেল হক প্রধান বিচারপতির মন্তব্য প্রত্যাহারের দাবি জানান।
এদিকে গতকাল রাজধানীর মিরপুরে এশিয়া কাপ টি-টোয়েন্টির ফাইনালের টিকিটপ্রত্যাশীদের পুলিশি লাঠিপেটার নিন্দা জানিয়েছে বিএনপি। ওই ঘটনায় ক্ষোভ জানান বিএনপির যুগ্ম মহাসচিব রিজভী।
আসন্ন ইউনিয়ন পরিষদ নির্বাচন প্রসঙ্গে রিজভীর অভিযোগ, নির্বাচন কমিশনের নির্লিপ্ততার সুযোগে সরকারদলীয় লোকজনের বাধার কারণ প্রথম দফার ইউপি নির্বাচনে বিএনপির ৮৩ জন এবং দ্বিতীয় দফায় ৫৮ জন চেয়ারম্যান প্রার্থী তাঁদের মনোনয়নপত্র জমা দিতে পারেননি।
আরও পড়ুন:মীর কাসেমের আপিল পুনঃশুনানির দাবি
