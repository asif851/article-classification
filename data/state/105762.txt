
প্রধানমন্ত্রী ও আওয়ামী লীগের সভাপতি শেখ হাসিনার ৭১তম জন্মদিন আজ ২৮ সেপ্টেম্বর। ১৯৪৭ সালের এই দিনে গোপালগঞ্জের টুঙ্গিপাড়ায় জন্মগ্রহণ করেন তিনি।
প্রধানমন্ত্রীর জন্মদিন উপলক্ষে আজ বৃহস্পতিবার দেশের সরকারি হাসপাতালসহ সব স্বাস্থ্যকেন্দ্রে দুই ঘণ্টা বেশি স্বাস্থ্যসেবা দেওয়ার সিদ্ধান্ত নিয়েছে স্বাস্থ্য ও পরিবার কল্যাণ মন্ত্রণালয়। চিকিৎসকেরা এই দিন সকাল আটটা থেকে বেলা দুইটার পরিবর্তে চারটা পর্যন্ত মানুষকে সেবা দেবেন।
এ ছাড়া বায়তুল মোকাররম জাতীয় মসজিদসহ দেশের বিভিন্ন মসজিদে মিলাদ মাহফিল ও বিশেষ মোনাজাত হবে। ঢাকেশ্বরী মন্দির এবং প্যাগোডা, গির্জাসহ বিভিন্ন ধর্মীয় উপাসনালয়েও বিশেষ প্রার্থনা সভা অনুষ্ঠিত হবে। ঢাকা মহানগর দক্ষিণ আওয়ামী লীগের উদ্যোগে বেলা তিনটায় ইঞ্জিনিয়ার্স ইনস্টিটিউশন মিলনায়তনে মিলাদ, দোয়া মাহফিল ও আলোচনা সভা অনুষ্ঠিত হবে।
বঙ্গবন্ধু শেখ মুজিবুর রহমান ও বঙ্গমাতা বেগম ফজিলাতুন্নেছার প্রথম সন্তান শেখ হাসিনার শৈশব-কৈশোর কেটেছে মধুমতী নদীর তীরে টুঙ্গিপাড়ায়। তাঁরা পাঁচ ভাইবোন। অপর চারজন হলেন শেখ কামাল, শেখ জামাল, শেখ রেহানা ও শেখ রাসেল।
ভাইবোনদের মধ্যে শেখ হাসিনা ও শেখ রেহানা ছাড়া কেউই জীবিত নেই। ১৯৭৫ সালের ১৫ আগস্ট রাতে বঙ্গবন্ধুসহ তাঁর পরিবারের অন্য সদস্যরা ঘাতকদের হাতে নিহত হন।
