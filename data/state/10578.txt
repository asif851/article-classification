
শেরপুরের নালিতাবাড়ী উপজেলার খাদ্যগুদামে চাল সংগ্রহের নামে অনিয়ম ও দুর্নীতির খবর প্রকাশিত হওয়ার পর গত বুধবার খাদ্য অধিদপ্তরের আঞ্চলিক কার্যালয়ের নির্দেশে তদন্ত কমিটি গঠন করা হয়েছে।উপজেলা খাদ্য কর্মকর্তার কার্যালয়, চালকলমালিক সমিতি ও বাদ পড়া চালকল মালিক সূত্রে জানা গেছে, চলতি মৌসুমে সরকারিভাবে ৫ হাজার ৯০৫ মেট্রিক টন চাল সংগ্রহের লক্ষ্যমাত্রা নির্ধারণ করা হয়। উপজেলার ১০৫টি চালকলের মধ্যে এ পর্যন্ত চার দফায় ৭৯টির সঙ্গে চুক্তি করা হয়েছে। এর মধ্যে ১৬টি চালকল বন্ধ ও পরিত্যক্ত থাকার অভিযোগ রয়েছে। এই ১৬টির মধ্যে মিলমালিক সমিতির সভাপতি মোস্তাফিজুর রহমানের মুমু চালকলসহ আটটি ও আওয়ামী লীগের স্থানীয় তিন নেতার বিরুদ্ধে চারটি চালকলকে চুক্তিবদ্ধ করতে সহায়তার অভিযোগ রয়েছে।এ ছাড়া টনপ্রতি দুই হাজার টাকা না দেওয়ায় ২৬টি চালকলকে চুক্তির বাইরে রাখা হয়। চুক্তির বাইরে রাখা এই চালকলমালিকেরা তদন্ত করে ব্যবস্থা নিতে ৭ জুন খাদ্য অধিদপ্তরের মহাপরিচালকের কাছে লিখিত অভিযোগ দেন। ৮ জুন প্রথম আলোয় ‘নালিতাবাড়ীতে ধান-চাল সংগ্রহে অনিয়ম-দুর্নীতি’ শিরোনামে একটি প্রতিবেদন ছাপা হয়। এর পরিপ্রেক্ষিতে গত বুধবার খাদ্য অধিদপ্তরের আঞ্চলিক কার্যালয়ের নির্দেশে জেলা খাদ্য কর্মকর্তা জিএম ফারুক হোসেন পাটোয়ারীর নেতৃত্বে এক সদস্যের একটি তদন্ত কমিটি গঠন করা হয়।এ ব্যাপারে জিএম ফারুক হোসেন পাটোয়ারী মুঠোফোনে বলেন, প্রথম আলোসহ কয়েকটি গণমাধ্যমে ধান-চাল সংগ্রহের নামে অনিয়ম ও দুর্নীতির খবর প্রকাশিত হওয়ায় খাদ্য অধিদপ্তরের আঞ্চলিক কার্যালয়ের নির্দেশে ওই তদন্ত কমিটি গঠন করা হয়। তদন্ত শেষে অনিয়ম ও দুর্নীতির বিষয়টি জানা যাবে।
