
কুমিল্লার দাউদকান্দি উপজেলার ঢাকা-চট্টগ্রাম মহাসড়কে ২০ কিলোমিটার এলাকায় আজ বুধবার তীব্র যানজট সৃষ্টি হয়েছে। ভোর পৌনে পাঁচটার দিকে ঢাকাগামী লোহাবোঝাই একটি ট্রাক দাউদকান্দির মেঘনা-গোমতী সেতুর ওপর বিকল হয়ে পড়ায় এ যানজটের সৃষ্টি হয়।হাইওয়ে পুলিশ, যাত্রী ও চালক সূত্রে জানা গেছে, ভোরে লোহাবোঝাই ট্রাক বিকল হয়ে পড়ায় মহাসড়কের মেঘনা-গোমতী সেতু এলাকা থেকে চান্দিনার গোমতা এলাকা পর্যন্ত ২০ কিলোমিটার এলাকাজুড়ে তীব্র যানজটের সৃষ্টি হয়। সকাল পৌনে নয়টার দিকে নারায়ণগঞ্জ থেকে একটি রেকার ঘটনাস্থলে গিয়ে ট্রাকটি সরিয়ে নেয়। তবে মহাসড়কের বিভিন্ন স্থানে এলোপাতাড়ি গাড়ি চলাচলের কারণে যানজট কমেনি।ঘটনার সত্যতা নিশ্চিত করে দাউদকান্দি হাইওয়ে থানার ভারপ্রাপ্ত কর্মকর্তা (ওসি) মো. মিজানুর রহমান প্রথম আলো ডটকমকে বলেন, বিকল ট্রাকটি সরানো হলেও এলোপাতাড়ি গাড়ি চালানো ও সড়কের বেহাল দশার কারণে যানজট চরম আকার ধারণ করেছে।
 
 
