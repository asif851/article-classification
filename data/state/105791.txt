
তিন মাস বন্ধ থাকার পর টেকনাফ-সেন্ট মার্টিন নৌপথে আজ শনিবার থেকে আবার জাহাজ চলাচল শুরু হয়েছে।
গত ৫ মে টেকনাফ উপজেলা প্রশাসন কালবৈশাখীর আশঙ্কায় ওই রুটে জাহাজ চলাচল বন্ধ করে দেয়।পরে স্থানীয় এলাকাবাসী ও দেশি-বিদেশি পর্যটকদের সুবিধার্থে বাংলাদেশ অভ্যন্তরীণ নৌ পরিবহন কর্তৃপক্ষ ওই নৌপথে কেয়ারি সিন্দাবাদ ও এলসিটি কুতুবদিয়া নামের দুটি জাহাজকে সারা বছর চলাচলের অনুমতি দেয়।
কেয়ারি সিন্দাবাদের টেকনাফের ব্যবস্থাপক মোহাম্মদ শাহ আলম বলেন, ‘জাহাজের রুটিন মেইনটেইন্ট মেরামতের কাজ শেষে আজ থেকে এই রুটে পর্যটক পারাপারের জন্য জাহাজটি চালু করা হয়েছে।’
সেন্ট মার্টিনের গেস্টহাউস মালিক মোহাম্মদ ছিদ্দিকুর রহমান বলেন, ‘এখানে পর্যটকের সমাগম অন্যবারের তুলনায় বেশি। রমজানের শুরুতে অধিকাংশ হোটেল-কটেজ আগাম বুকিং হয়ে গেছে। পর্যটকদের সুবিধার্থে এখনই অবশিষ্ট আরও ছয়টি জাহাজ চলাচল শুরু হলে পর্যটক সংখ্যা আরও বেড়ে যাবে।’
সেন্ট মার্টিনের ইউপি চেয়ারম্যান নুরুল আমিন বলেন, ‘এ রুটে প্রতিবছর সাতটি জাহাজ চলাচল করলেও এখন শুধু একটি জাহাজ ও কয়েকটি ট্রলারে করে হাজারো পর্যটক এসেছে।’
