
৩৯তম বিসিএসে প্রায় পাঁচ হাজার চিকিৎসক নিয়োগ দিতে বিধিমালা সংশোধন করে প্রজ্ঞাপন প্রকাশ করেছে জনপ্রশাসন মন্ত্রণালয়। বাংলাদেশ কর্ম কমিশন পিএসসি বলছে, শিগগিরই এই বিসিএসের বিজ্ঞপ্তি প্রকাশ করা হবে।
এ বিষয়ে পিএসসির পরীক্ষা নিয়ন্ত্রক নেসারউদ্দিন (ক্যাডার) প্রথম আলোকে বলেন, ‘আমরা আনুষ্ঠানিকভাবে জনপ্রশাসন মন্ত্রণালয়ের প্রজ্ঞাপন হাতে পাইনি। এটি পেলে দ্রুততম সময়ের মধ্যে ৩৯তম বিসিএসের বিজ্ঞপ্তি প্রকাশ করা হবে।’ তিনি বলেন, ৩৯তম বিশেষ বিসিএস চিকিৎসকদের নেওয়ার সিদ্ধান্ত আগেই হয়েছে। তবে এর জন্য বিধিমালা সংশোধন করার প্রয়োজন ছিল। জনপ্রশাসন মন্ত্রণালয় এখন বিধিমালা সংশোধন করার পর এই বিসিএসের কার্যক্রম শুরু করতে আর কোনো বাধা থাকল না।
জনপ্রশাসন মন্ত্রণালয় থেকে গতকাল প্রকাশিত প্রজ্ঞাপনে জানা যায়, ৩৯তম বিশেষ বিসিএসে এমসিকিউ ধরনের লিখিত পরীক্ষা হবে। এতে ২০০ নম্বরের প্রশ্নের উত্তর দিতে হবে। এ ছাড়া ১০০ নম্বরের মৌখিক পরীক্ষা হবে।
সংশোধিত বিধিমালায় বলা হয়েছে, মেডিকেল সায়েন্স বা ডেন্টাল সায়েন্স বিষয়ে ১০০ নম্বরের পরীক্ষা হবে। এ ছাড়া বাংলা, ইংরেজি, বাংলাদেশ বিষয়াবলি ও আন্তর্জাতিক বিষয়াবলিতে ২০ নম্বর করে এবং মানসিক দক্ষতা ও গাণিতিক যুক্তিতে ১০ নম্বর করে মোট ২০০ নম্বরের দুই ঘণ্টার এমসিকিউ ধরনের লিখিত পরীক্ষা হবে। প্রতি এমসিকিউ প্রশ্নের সঠিক উত্তরের জন্য এক নম্বর দেওয়া হবে। তবে প্রতিটি ভুল উত্তরের জন্য কাটা হবে শূন্য দশমিক ৫০ নম্বর। লিখিত পরীক্ষায় পাস নম্বর পিএসসি নির্ধারণ করবে। মৌখিক পরীক্ষার পাস নম্বর ধরা হয়েছে ৫০। লিখিত পরীক্ষা শুধু ঢাকায় হবে।
স্বাস্থ্য মন্ত্রণালয় সূত্র জানায়, ৩৯তম বিসিএসে ৪ হাজার ৫৪২ জন সহকারী সার্জন আর ২৫০ জন সহকারী ডেন্টাল সার্জন নেওয়া হবে। সব মিলে প্রায় পাঁচ হাজার চিকিৎসক নেওয়া হবে এই বিসিএসে। এই সংখ্যা আরও বাড়তে পারে বলে জানিয়েছে স্বাস্থ্য মন্ত্রণালয়।
