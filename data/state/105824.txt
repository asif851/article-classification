
ভূগর্ভস্থ তার চুরির কারণে রাজধানীর ধানমন্ডির সাতমসজিদ রোডের বাংলাদেশ টেলিকমিউনিকেশনস কোম্পানি লিমিটেডের (বিটিসিএল) প্রায় ৮০০ টেলিফোন বিকল হয়ে পড়েছে। এ সংযোগগুলো বিটিসিএলের শেরেবাংলা নগর এক্সচেঞ্জের আওতাধীন। বিটিসিএলের বিজ্ঞপ্তিতে আজ রোববার এ তথ্য জানা যায়।
বিজ্ঞপ্তিতে বলা হয়েছে, ধানমন্ডির আবাহনী মাঠ-সংলগ্ন সাতমসজিদ রোড এলাকার ৮/এ, ১০/এ, ১২/এ রাস্তায় টেলিফোন সংযোগগুলোর অবস্থান। গতকাল শনিবার রাতে এ এলাকায় ভূগর্ভস্থ তার চুরির ঘটনা ঘটে। একই এলাকায় গত বছরের ৯ ডিসেম্বর রাতে প্রায় ১৭০ মিটার তার চুরির ঘটনা ঘটেছিল।
তার চুরির বিষয়ে ধানমন্ডি থানায় সাধারণ ডায়েরি (জিডি) করেছে বিটিসিএল কর্তৃপক্ষ। আগামী দুই-তিন দিনের মধ্যে টেলিফোনগুলো আবার চালু করা সম্ভব হবে বলে জানায় কর্তৃপক্ষ।গ্রাহকদের সাময়িক অসুবিধার জন্য বিটিসিএল কর্তৃপক্ষ দুঃখ প্রকাশ করে জানিয়েছে, দুই-তিন দিনের মধ্যে অচল সংযোগ চালু করতে কাজ চলছে।
