
বাংলাদেশের মানবতাবিরোধী অপরাধের বিচার নিয়ে বাইরের কোনো রাষ্ট্র বা সংস্থা কথা বলবে, তা কোনোভাবেই গ্রহণযোগ্য নয় বলে মন্তব্য করেছেন জাতীয় মানবাধিকার কমিশনের চেয়ারম্যান মিজানুর রহমান। আজ মঙ্গলবার দুপুরে রাজশাহী সার্কিট হাউসে সাংবাদিকদের কাছে তিনি এ মন্তব্য করেন।
যুদ্ধাপরাধীদের ফাঁসি বন্ধে জাতিসংঘের আহ্বান সম্পূর্ণ রাজনৈতিক উদ্দেশ্যপ্রণোদিত উল্লেখ করে জাতীয় মানবাধিকার কমিশনের চেয়ারম্যান বলেন, মার্কিন যুক্তরাষ্ট্র সন্ত্রাস দমনের নামে সিরিয়া, ইরাক, আফগানিস্তানসহ মধ্যপ্রাচ্যের বিভিন্ন রাষ্ট্রে হামলা চালিয়ে হাজার হাজার মানুষ হত্যা করছে। তখন তো জাতিসংঘ সেগুলোয় সমর্থন করে যায়। অথচ স্বাধীনতাযুদ্ধের সময় যারা এ জাতির ওপর অমানবিক হত্যাকাণ্ড চালায়, তাদের বিচার যখন দেশের প্রচলিত আইনানুযায়ী হচ্ছে, তখন জাতিসংঘ ফাঁসি বন্ধের আহ্বান জানাচ্ছে।’
দেশের বর্তমান মানবাধিকার পরিস্থিতি ‘স্থিতিশীল’ আছে বলে মন্তব্য করেন মিজানুর রহমান। তিনি বলেন, এটি নিয়ে উদ্বেগের কিছু নেই। দেশের সামাজিক ও অর্থনৈতিক অবস্থা যেহেতু দিনে দিনে উন্নতি হচ্ছে, সেহেতু মানবাধিকার অবস্থারও ক্রমান্বয়ে উন্নতি হচ্ছে।
এর আগে মানবাধিকার চেয়ারম্যান রাজশাহীর একটি অভিজাত হোটেলে সাংবাদিকতার নীতি-নৈতিকতা ও শিশু সংবাদ প্রসঙ্গবিষয়ক এক মতবিনিময় সভায় প্রধান অতিথি হিসেবে অংশ নেন। ইউনিসেফ ও এমআরডিআই ওই মতবিনিময় সভার আয়োজন করে।
