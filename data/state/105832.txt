
রাজধানীর গুলশানে বিএনপির চেয়ারপারসন খালেদা জিয়ার রাজনৈতিক কার্যালয়ের সামনে ৫ জানুয়ারি থেকে পুলিশি ব্যারিকেড দেওয়ায় কার্যত বন্ধ হয়ে পড়েছে গুলশান মডেল স্কুল অ্যান্ড কলেজের শিক্ষাকার্যক্রম। স্কুলটি খালেদা জিয়ার রাজনৈতিক কার্যালয়ের বিপরীত পাশে ৮৬ নম্বর সড়কে অবস্থিত। এই শিক্ষাপ্রতিষ্ঠানে দুই হাজার শিক্ষার্থী পড়াশোনা করে।
জানা গেছে, গুলশান মডেল স্কুল অ্যান্ড কলেজের সামনেই পুলিশি ব্যারিকেড দেওয়ায় শিক্ষার্থীরা স্কুলে যেতে সাহস পাচ্ছে না। এ ছাড়া গতকাল বুধবার পর্যন্ত এই সড়কে কাউকেই ঢুকতে দেয়নি পুলিশ।
শিক্ষকদের অভিযোগ, শিক্ষার্থীরা কেউ কেউ স্কুলে এলেও পুলিশ এই সড়কে শিক্ষার্থীদের ঢুকতে দেয়নি। স্কুলের সামনে থেকে ব্যারিকেড সরিয়ে খালেদা জিয়ার কার্যালয়ের ফটকের সামনে দেওয়ার অনুরোধ জানালেও পুলিশ তা শোনেনি।
স্কুলটির নবম শ্রেণির ছাত্র মাসুদ রানা আজ দুপুরে প্রথম আলোকে বলে, ‘ক্লাসে আসি না। কেউ ক্লাসে আসার সাহস পায় না। আজ ঢুকতে দিয়েছে, তাই ভর্তির টাকা জমা দিতে স্কুলে এসেছি।’শিক্ষার্থীরা স্কুলে আসার সাহস কেন পাচ্ছে না—এমন প্রশ্ন করলে মাসুদ রানার মা মারজান বেগম জানান, ‘বুঝতেই তো পারছেন। এই অস্থিরতার মধ্যে কেউ বাচ্চাকে স্কুলে পাঠাতে সাহস পায় নাকি!’
স্কুলটির জ্যেষ্ঠ শিক্ষক আবদুল্লাহ আল মাসুদ প্রথম আলোকে বলেন, ‘এখন ক্লাস করানো খুব কঠিন হয়ে যাচ্ছে। আর দু-একদিন পরিস্থিতি দেখব। তারপর সিদ্ধান্ত নেব ক্ষতি কীভাবে পুষিয়ে নেওয়া যায়। রাস্তায় ব্যারিকেড দেওয়ার কারণে বার্ষিক ক্রীড়া প্রতিযোগিতা ও ক্লাস কোনো কিছুই করানো যাচ্ছে না।’
