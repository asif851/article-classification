
বর্ডার গার্ড বাংলাদেশ (বিজিবি) ও মিয়ানমার পুলিশ ফোর্সের (এমপিএফ) মধ্যে সীমান্ত সম্মেলন শুরু হয়েছে। আজ রোববার সকাল সাড়ে নয়টার দিকে ঢাকার পিলখানার বিজিবি সদর দপ্তরের সম্মেলনকক্ষে এ বৈঠক হয়।
বৈঠকে বিজিবির অতিরিক্ত মহাপরিচালক, চিফ অব পুলিশ জেনারেল স্টাফ, এমপিএফ অংশ নেয়।
মিয়ানমার প্রতিনিধিদলে চিফ অব পুলিশ জেনারেল স্টাফ ব্রিগেডিয়ার জেনারেল মায়ো শোয়ে উইনের নেতৃত্বে ছয় সদস্য রয়েছেন। প্রতিনিধিদলে এমপিএফের জ্যেষ্ঠ কর্মকর্তারা রয়েছেন।
বাংলাদেশ প্রতিনিধিদলে বিজিবির অতিরিক্ত মহাপরিচালক আনিছুর রহমান, এনডিসির নেতৃত্বে ১৬ সদস্য রয়েছেন।
বিজিবির ঊর্ধ্বতন কর্মকর্তা ছাড়াও স্বরাষ্ট্র, পররাষ্ট্র মন্ত্রণালয়, সার্ভে অব বাংলাদেশ, বাংলাদেশ কোস্টগার্ড এবং মাদক নিয়ন্ত্রণ অধিদপ্তরের সংশ্লিষ্ট কর্মকর্তারা রয়েছেন।
এবারের সীমান্ত সম্মেলনের মূল উদ্দেশ্য হচ্ছে প্রতিবেশী দুই দেশের সীমান্তরক্ষী বাহিনীর মধ্যে সুসম্পর্ক আরও বাড়ানো। অবৈধভাবে সীমান্ত পার হয়ে বাংলাদেশে অনুপ্রবেশ, মাদক উৎস ও নেটওয়ার্কের বিরুদ্ধে কার্যকর ব্যবস্থা গ্রহণ, বাংলাদেশি জেলেদের আটক প্রভৃতি।
আলোচনা শেষে যৌথ দলিল স্বাক্ষরের আগে মিয়ানমার প্রতিনিধিদল বিজিবি মহাপরিচালক মেজর জেনারেল আবুল হোসেন, এনডিসি, পিএসসির সঙ্গে সৌজন্য সাক্ষাৎ করবেন। ৬ এপ্রিল সম্মেলনের যৌথ আলোচনার দলিল সই হবে। বিজ্ঞপ্তি।
 
