
নারায়ণগঞ্জে বন্দরে একটি ডকইয়ার্ডের গ্যাস সিলিন্ডারের আগুনে চার শ্রমিক দগ্ধ হয়েছেন। তাঁদের গুরুতর অবস্থায় ঢাকা মেডিকেল কলেজ হাসপাতালের বার্ন ইউনিটে পাঠানো হয়েছে।
আজ শুক্রবার সকাল সাড়ে আটটার দিকে উপজেলার সেন্ট্রাল খেয়াঘাট এলাকায় খন্দকার ডকইয়ার্ডে এ ঘটনা ঘটে। আহত শ্রমিকেরা হলেন বিল্লাল হোসেন (৪০), সোহরাওয়ার্দী (৩৫), কবির হোসেন (২৮) ও হাসেম মিয়া (৪০)।
প্রত্যক্ষদর্শী ও পুলিশ জানায়, সকালে ওই ডকইয়ার্ডে কাজ করছিলেন চার শ্রমিক। এ সময় গ্যাস সিলিন্ডারের পাইপ ফেটে আগুন ধরে যায়। এতে ওই চার শ্রমিক দগ্ধ হন।
প্রতিষ্ঠানটির ব্যবস্থাপক চন্দন বিশ্বাস বলেন, ‘অক্সিজেন ও এলপি গ্যাস একত্রে নজেল (গ্যাস কাটার) হয়ে বের হয়। কিন্তু শ্রমিকেরা তাড়াহুড়ো করে এলপি গ্যাসের বোতল টাইট না দেওয়ায় ছিদ্র থেকে যায়। এ কারণে গ্যাস কাটারের মুখে আগুন দিলে পাইপ ফেটে আগুন ধরে যায়। এতে শ্রমিকদের হাত ও শরীরের বিভিন্ন অংশ পুড়ে যায়।’ ডকইয়ার্ডে ফেরি তৈরির কাজ চলছিল বলে তিনি জানান।
ফায়ার সার্ভিস অ্যান্ড সিভিল ডিফেন্সের উপসহকারী পরিচালক মামুনুর রশিদ জানান, গ্যাস সিলিন্ডারের নলেজের লিকেজ থেকে অগ্নিকাণ্ডে চার শ্রমিক দগ্ধ হয়েছে।
