
প্রধানমন্ত্রী শেখ হাসিনাকে হত্যার ষড়যন্ত্রের খবরের বিষয়টিকে ভিত্তিহীন বলে সংবাদ বিজ্ঞপ্তি দিয়েছে প্রধানমন্ত্রীর কার্যালয় (পিএমও)। বিদেশি গণমাধ্যমকে উদ্ধৃত করে দেশের গণমাধ্যমে সংবাদটি প্রকাশের পর আজ রোববার প্রধানমন্ত্রীর কার্যালয় থেকে পাঠানো সংবাদ বিজ্ঞপ্তিতে বলা হয়, প্রধানমন্ত্রীর ওপর গত ২৪ আগস্ট হামলার খবরটি সম্পূর্ণ ভিত্তিহীন, বিভ্রান্তিমূলক এবং উদ্দেশ্যপ্রণোদিত।
প্রধানমন্ত্রীর উপ–প্রেসসচিব আশরাফুল আলম খোকন বিজ্ঞপ্তিটি গণমাধ্যমের কাছে পাঠিয়েছেন।
প্রেস বিজ্ঞপ্তিতে বলা হয়, গত ২৩ সেপ্টেম্বর ২০১৭ তারিখে একটি বিদেশি টেলিভিশন চ্যানেল ও একটি আন্তর্জাতিক অনলাইন পত্রিকার সূত্র ব্যবহার করে বাংলাদেশের কয়েকটি সংবাদমাধ্যম গণপ্রজাতন্ত্রী বাংলাদেশ সরকারের প্রধানমন্ত্রী শেখ হাসিনার ওপর বিগত ২৪ আগস্ট প্রাণনাশী হামলার ব্যর্থ প্রচেষ্টার খবর প্রকাশ করে। প্রধানমন্ত্রীর ওপর তথাকথিত ব্যর্থ হামলার সঙ্গে একটি বিশেষ বাহিনীর কতিপয় সদস্যকে সংশ্লিষ্ট করে বাংলাদেশের কয়েকটি টিভি চ্যানেলে খবর প্রচারসহ আলোচনা অনুষ্ঠানের আয়োজন করা হয়।
বিজ্ঞপ্তিতে আরও বলা হয়, প্রধানমন্ত্রীর ওপর হামলার খবরটি সম্পূর্ণ ভিত্তিহীন, বিভ্রান্তিমূলক এবং উদ্দেশ্যপ্রণোদিত। দেশের নিরাপত্তার সার্বিক স্বার্থ পরিপন্থী এরূপ বিভ্রান্তিমূলক সংবাদ প্রচার করা যেকোনো দায়িত্বশীল ব্যক্তি ও সচেতন গণমাধ্যমের পক্ষে মোটেও কাম্য নয়। এমন ভিত্তিহীন এবং বিভ্রান্তিমূলক সংবাদ প্রকাশের আগে সংশ্লিষ্ট সবাইকে সতর্কতা অবলম্বন এবং বিচার-বিবেচনাপ্রসূত গণমাধ্যম কার্যক্রম পরিচালনার জন্য বিশেষভাবে অনুরোধ করা হয়।প্রধানমন্ত্রীর কার্যালয় থেকে দেওয়া এই বিবৃতির আগে শিল্পমন্ত্রী ও আওয়ামী লীগের উপদেষ্টামণ্ডলীর সদস্য আমির হোসেন আমুও চক্রান্তের খবর অস্বীকার করেন।
আজ রোববার সচিবালয়ে আইনশৃঙ্খলা-সংক্রান্ত মন্ত্রিসভা কমিটির বৈঠকের পর সাংবাদিকদের প্রশ্নের জবাবে কমিটির সভাপতি আমীর হোসেন আমু এ কথা বলেন। আজকের বৈঠকে প্রধানমন্ত্রীর হত্যার চক্রান্ত নিয়ে কোনো আলোচনা হয়েছে কি না—এ প্রশ্নের জবাবে আমু বলেন, এ খবরের সত্যতা আছে বলে তাঁদের কাছে মনে হয়নি। এ কারণে বৈঠকে এ নিয়ে আলোচনা হয়নি। মন্ত্রী বলেন, বৈঠকে পরিস্থিতি ও দুর্গাপূজার নিরাপত্তা নিয়ে আলোচনা হয়েছে। মন্ত্রী বলেন, সাম্প্রদায়িক উসকানির ব্যাপারে সবাইকে সতর্ক থাকতে হবে। তিনি ইউটিউবসহ সামাজিক যোগাযোগমাধ্যমে ভুয়া তথ্য বা ছবি দেখে বাংলাদেশের মানুষকে বিভ্রান্ত না হওয়ারও আহ্বান জানান।স্বরাষ্ট্র মন্ত্রণালয়ে অনুষ্ঠিত বৈঠকে আইনমন্ত্রী আনিসুল হক, স্বরাষ্ট্রমন্ত্রী আসাদুজ্জামান খান কামাল, নৌমন্ত্রী শাজাহান খান এবং বিভিন্ন মন্ত্রণালয়ের সচিব ও আইনশৃঙ্খলা রক্ষাকারী বিভিন্ন বাহিনীর সদস্যরা উপস্থিত ছিলেন।
আরও পড়ুন... 
শেখ হাসিনাকে হত্যার ষড়যন্ত্র চলছে: ওবায়দুল
