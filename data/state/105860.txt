
সিলেটের শিশু শেখ মো. সামিউল আলম রাজন (১৪) হত্যা মামলার বিচার বিশেষ ট্রাইব্যুনাল অথবা দ্রুত বিচার আইনে করা হবে বলে জানিয়েছেন আইনমন্ত্রী আনিসুল হক। এ ব্যাপারে স্বরাষ্ট্রমন্ত্রী আসাদুজ্জামান খান কামালের সঙ্গে তাঁর কথা হয়েছে বলেও জানান আইনমন্ত্রী।আজ বৃহস্পতিবার রাজধানীর বিচার বিভাগ প্রশিক্ষণ ইনস্টিটিউটে নতুন নিযুক্ত সহকারী জজদের ৩২তম বুনিয়াদি প্রশিক্ষণের উদ্বোধনী অনুষ্ঠানে প্রধান অতিথির বক্তব্যে তিনি এ কথা বলেন।আইনমন্ত্রী বলেন, স্বরাষ্ট্রমন্ত্রী তাঁকে জানিয়েছেন পুলিশ তিন থেকে চার দিনের মধ্যে মামলার অভিযোগপত্র দেবে। এরপরই দ্রুত বিচারকাজ শুরু করা হবে। মামলাটিও দ্রুত নিষ্পত্তি করা হবে।রাজন হত্যা মামলার দ্রুত নিষ্পত্তি করে অপরাধীদের শাস্তি দিয়ে দৃষ্টান্ত স্থাপন করতে চান বলে জানান আইনমন্ত্রী। তিনি বলেন, ভবিষ্যতে কেউ যাতে এ ধরনের কাজ করার কথা স্বপ্নেও না ভাবে অপরাধীদের এ রকম শাস্তি দেওয়া হবে।সহকারী জজদের বুনিয়াদি প্রশিক্ষণ আজ থেকে শুরু হয়ে ২০ সেপ্টেম্বর পর্যন্ত চলবে। ৩৭ জন সহকারী জজ প্রশিক্ষণে অংশ নিয়েছেন।
সিলেটের কুমারগাঁও বাসস্ট্যান্ড এলাকায় ৮ জুলাই খুঁটির সঙ্গে রাজনকে  বেঁধে রোলার দিয়ে পিটিয়ে হত্যা করা হয়। নির্যাতনকারীরাই তাকে নির্যাতনের ভিডিওচিত্র ধারণ করে। তার লাশ ফেলতে গিয়ে জনতার হাতে ধরা পড়েন মুহিত। এ ঘটনায় সিলেট মহানগর পুলিশের জালালাবাদ থানায় পুলিশ বাদী হয়ে মামলা করে।
গতকাল বুধবার সিলেটের শিশু শেখ মো. সামিউল আলম রাজনকে হত্যা মামলার প্রধান আসামি মুহিত আলম (৩৬) আদালতে স্বীকারোক্তিমূলক জবানবন্দি দিয়েছেন। জবানবন্দিতে তিনি লাশ গুম করার চেষ্টার বর্ণনা দেন। এর আগে গত সোমবার মামলার অন্যতম আসামি চৌকিদার ময়না মিয়া এবং গত মঙ্গলবার নির্যাতনের ভিডিওচিত্র ধারণকারী নূর আহমদ ও নির্যাতনে সহায়তাকারী দুলাল আহমদ আদালতে স্বীকারোক্তিমূলক জবানবন্দি দেন।
আরও জানতে পড়ুন‘নির্মম, পৈশাচিক! ’
শিশু সামিউলের শরীরে ছিল ৬৪ আঘাত
