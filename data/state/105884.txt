
নীলফামারীর ডোমার উপজেলায় গতকাল মঙ্গলবার জুয়ার আসর থেকে ১১ জনকে আটক করা হয়েছে। পরে উপজেলা নির্বাহী কর্মকর্তা মোছা. সাবিহা সুলতানার ভ্রাম্যমাণ আদালতে প্রত্যেককে তিন দিন করে বিনাশ্রম কারাদণ্ড দেওয়া হয়। ডোমার থানার উপপরিদর্শক আরমান আলী বলেন, সহকারী পুলিশ সুপার ফিরোজ কবীরের নেতৃত্বে গতকাল ভোরে শহরের ট্রাক ট্যাংক লরি শ্রমিক ইউনিয়নের কার্যালয় থেকে ওই ১১ জুয়াড়িকে আটক করা হয়। দুপুরে আদালত প্রত্যেককে ওই শাস্তি দেন। পরে তাঁদের কারাগারে পাঠানো হয়। নীলফামারী প্রতিনিধি
