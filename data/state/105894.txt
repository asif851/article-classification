
নরসিংদী শহরে পুলিশের সঙ্গে ‘বন্দুকযুদ্ধে’ দুজন নিহত হয়েছেন। আহত হয়েছেন একজন। গতকাল বুধবার দিবাগত রাতে এ ঘটনা ঘটে। হতাহত ব্যক্তিরা হত্যা মামলার আসামি ছিলেন বলে পুলিশের দাবি।
পুলিশের তথ্যমতে, নিহত দুজন হলেন নাম জহিরুল ইসলাম (২৫) ও রাকিব মিয়া (২৪)। আহত হোসেন মিয়াকে (২২) গ্রেপ্তার করা হয়েছে। ঘটনাস্থল থেকে উদ্ধার করা হয়েছে একটি আগ্নেয়াস্ত্র, দুটি ধারালো অস্ত্র ও দুটি গুলি। গুলিবিদ্ধ রাকিব মিয়া আজ বৃহস্পতিবার সকাল সাড়ে ১০টার দিকে চিকিৎসাধীন অবস্থায় মারা যান।
পুলিশের দাবি, জোড়া খুনের ঘটনায় রাতেই মামলা হয়। আসামিদের গ্রেপ্তারে দিবাগত রাত দুইটার দিকে শহরের নাগরিয়াকান্দি এলাকায় অভিযান চালায় পুলিশ। সেখানে আসামিদের সঙ্গে পুলিশের ‘বন্দুকযুদ্ধ’ হয়। এতে জহিরুল, রাকিব ও হোসেন গুলিবিদ্ধ হন। তাঁদের গ্রেপ্তার করে জেলা হাসপাতালে নেওয়া হয়। জহিরুলকে মৃত ঘোষণা করেন কর্তব্যরত চিকিৎসা কর্মকর্তা। অন্য দুজনকে ঢাকা মেডিকেল কলেজ হাসপাতালে পাঠানো হয়। আজ সকালে চিকিৎসাধীন অবস্থায় রাকিবের মৃত্যু হয়। এ ঘটনায় পুলিশের দুই সদস্যও আহত হয়েছেন।
গতকাল সন্ধ্যায় শহরের ভাগদী এলাকায় খোকন খন্দকার (৩২) ও আরিফ খন্দকার (৩৫) নামের দুই বন্ধুকে গুলি করে হত্যা করে সন্ত্রাসীরা। নিহত ব্যক্তিদের পরিবারের দাবি, চাঁদাবাজির প্রতিবাদ করায় তাঁদের গুলি করে হত্যা করা হয়েছে।
এ ঘটনায় খোকনের ভাই সেলিম খন্দকার বাদী হয়ে গতকাল রাতে ১৪ জনের নাম উল্লেখসহ চার-পাঁচজন অজ্ঞাত ব্যক্তিকে আসামি করে একটি মামলা করেছেন।
নরসিংদী সদর মডেল থানার ভারপ্রাপ্ত কর্মকর্তা (ওসি) গোলাম মোস্তফা বলেন, বন্দুকযুদ্ধে দুজন নিহত ও একজন আহত হয়েছেন। তাঁদের বিরুদ্ধে হত্যাসহ একাধিক মামলা রয়েছে।
আরও পড়ুন.. নরসিংদীতে দুজনকে গুলি করে হত্যা
