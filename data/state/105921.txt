
বিয়ের দাবিতে প্রেমিকের দুলাভাইয়ের বাড়িতে অবস্থান নেওয়া প্রেমিকাকে পিটিয়ে ও শ্বাসরোধে হত্যার অভিযোগ উঠেছে। নিহত ওই প্রেমিকার নাম খাদিজা খাতুন (১৮)।
গতকাল মঙ্গলবার রাতে সিরাজগঞ্জের শাহজাদপুর উপজেলার ধরজামতৈল গ্রামে এ ঘটনা ঘটে। এ ঘটনায় জড়িত সন্দেহে পাঁচজনকে আটক করেছে পুলিশ। নিহত খাদিজা এনায়েতপুর থানার খুকনী ইউনিয়নের ঝাউপাড়া গ্রামের আনছার আলীর মেয়ে। তিনি সুতার দোকানের শ্রমিক ছিলেন।
পুলিশ ও এলাকাবাসী সূত্রে জানা গেছে, খাদিজার সঙ্গে সুতার দোকানের কর্মচারী ধরজামতৈল গ্রামের মো. ইউসুফ আলীর সঙ্গে বেশ কয়েক বছর ধরে প্রেমের সম্পর্ক ছিল। খাদিজা সম্প্রতি ইউসুফকে বিয়ের কথা বললে তিনি অপারগতা প্রকাশ করেন। এর প্রতিবাদে গতকাল সকালে খাদিজা দোকানের কাছে ইউসুফের দুলাভাইয়ের বাড়িতে যান। ইউসুফ ওই বাড়িতেই ছিলেন। এ সময় ওই বাড়ির লোকজন খাদিজাকে মারধর করে ফেলে রাখেন। খবর পেয়ে ঘটনাস্থলে যান খাদিজার বাবা আনছার আলী। তিনি গুরুতর আহত অবস্থায় খাদিজাকে উদ্ধার করে এনায়েতপুর খাজা ইউনুস আলী মেডিকেল কলেজ হাসপাতালে নেওয়ার পথে তাঁর মৃত্যু হয়। গতকাল রাতে পুলিশ ঘটনাস্থলে গিয়ে মরদেহ উদ্ধার করে। এ ঘটনার সঙ্গে জড়িত সন্দেহে ধরজামতৈল গ্রামের ইব্রাহিম হোসেন (৬২), রফিকুল ইসলাম (৩০), রমজান আলী (২৫), এনায়েতপুরের ঝাউপাড়ার ভোলা মিয়া (৩০) ও ইসমাইল হোসেনকে (৬০) আটক করেছে পুলিশ। ঘটনার পর থেকে ইউসুফ ও তাঁর দুলাভাই পলাতক।
নিহত খাদিজার ভাই সবের আলী বলেন, খাদিজাকে তাঁরা পরিকল্পিতভাবে পিটিয়ে ও শ্বাসরোধে হত্যা করেছেন।
শাহজাদপুর থানার ভারপ্রাপ্ত কর্মকর্তা (ওসি) রেজাউল হক বিষয়টির সত্যতা নিশ্চিত করে বলেন, প্রাথমিক সুরতহালে লাশের গলায় ও শরীরের বিভিন্ন স্থানে আঘাতের কালো চিহ্ন দেখা গেছে। এ ঘটনায় নিহত তরুণীর ভাই সবের আলী বাদী হয়ে একটি হত্যা মামলা করেছেন। লাশ ময়নাতদন্তের জন্য সিরাজগঞ্জ জেনারেল হাসপাতালে পাঠানো হয়েছে।
ওসি আরও বলেন, আটক পাঁচজনকে জিজ্ঞাসাবাদ শেষে আদালতের মাধ্যমে জেলহাজতে পাঠানো হয়েছে। তবে মামলার প্রধান আসামি এখনো পলাতক।
