
সংসদে ২২ আসন নিয়ে একমাত্র বিরোধী দল হতে চায় ‘বিতর্কিত’ নতুন রাজনৈতিক দল বাংলাদেশ ন্যাশনালিস্ট ফ্রন্ট (বিএনএফ)।
আজ বৃহস্পতিবার রাজধানীর তোপখানা রোডে দলের কেন্দ্রীয় কার্যালয়ে এক সংবাদ সম্মেলনে দলটির সভাপতি আবুল কালাম আজাদ দাবি করেন, সারা দেশে তাঁদের পক্ষে গণজোয়ার তৈরি হয়েছে।
ক্ষমতাসীন আওয়ামী লীগের প্রার্থীদের বিরুদ্ধে অভিযোগ করে আবুল কালাম আজাদ আরও বলেন, তাঁর দলের পাঁচজন প্রার্থীকে জোর করে মনোনয়নপত্র প্রত্যাহারে বাধ্য করা হয়েছে। ১০ জনের মনোনয়নপত্র ষড়যন্ত্র করে বাতিল করা হয়েছে। ৩৭ জন প্রার্থীর মধ্যে এখন ২২ জন প্রার্থী নির্বাচনে প্রতিদ্বন্দ্বিতা করছেন জানিয়ে বিএনএফের সভাপতি বলেন, সরকারি দলের পক্ষ থেকে এসব প্রার্থীকে নানা রকম ভয়ভীতি এবং প্রলোভন দেখানো হচ্ছে।
প্রধানমন্ত্রীকে উদ্দেশ করে আবুল কালাম আজাদ বলেন, ‘আপনি যদি মনে করেন বিএনএফ নির্বাচনে অংশ না নিলে আপনি ও আপনার দল নিরাপদ হবেন, তাহলে বিএনএফ সভাপতি হিসেবে আমি কথা দিচ্ছি, আমার দলের ২২ জন প্রার্থী নির্বাচন থেকে সরে দাঁড়াবে। আপনার দলের নেতাদের বলুন আমাদের দলের প্রার্থীদের ভয়ভীতি ও হুমকি না দিতে। নাহলে “বাঘের গর্জন” শুনবেন।’
নির্বাচনকে প্রহসন এবং তামাশা বলা হচ্ছে। আপনারা নির্বাচনকে প্রহসন এবং তামাশা মনে করেন কি না—সাংবাদিকদের এই প্রশ্নে জবাবে বিএনএফের সভাপতি এটাকে প্রহসন বা তামাশা বলতে চাননি। চিহ্নিত করলেন ‘রাজনৈতিক জুয়া’ (পলিটিক্যাল গ্যাম্বলিং) হিসেবে। এর জন্য দুদলকেই দায়ী করেন তিনি।
সরকারী দলের উদ্দেশে আবুল কালাম আজাদ বলেন, নির্বাচনে বিএনএফ ও সরকারের অংশ ছাড়া আর কেউ নেই। শত্রুর হাতকে বন্ধুর হাত বানান। কারণ, ‘অপজিশন হওয়ার আর কেউ নেই।’ বিএনএফ এখন নির্বাচনে না থাকলে নির্বাচনপ্রক্রিয়া পুরোপুরি ভন্ডুল হয়ে যাবে বলেও মন্তব্য করেন তিনি।
বিরোধীদলীয় জোট এবং দলগুলোকে জনগণের সম্পদ ধ্বংস এবং ক্ষয়ক্ষতি বন্ধ করে দেশের স্বার্থে কাজ করার আহ্বান জানান। প্রধান দুই নেত্রী এখনো একসঙ্গে বসলে সমস্যার সমাধান হয়ে যাবে বলেও মনে করেন তিনি।
উল্লেখ্য, বিএনএফ সম্প্রতি নির্বাচন কমিশন থেকে নিবন্ধন পেয়েছে। প্রধান বিরোধী দল বিএনপির গঠনতন্ত্র নকল করে দলটি গঠন করা হয়েছে বলে অভিযোগ করেন বিএনপির নেতারা। এ ছাড়া বিএনপির প্রতীক ধানের শীষের আদলে গমের শীষ দলটিকে বরাদ্দ দেওয়া নিয়েও দীর্ঘদিন বিতর্ক চলেছে। তবে শেষ পর্যন্ত দলটি গমের শীষের পরিবর্তে টেলিভিশন প্রতীক পেয়েছে। এই দলের বেশির ভাগ নেতাই বিএনপি থেকে আসা।
সংবাদ সম্মেলনে দলের সাধারণ সম্পাদক আরিফ মাইনুদ্দিন এবং দেশের বিভিন্ন এলাকায় নির্বাচনে অংশ নেওয়া প্রার্থীরা উপস্থিত ছিলেন।
