
সোমবার দুপুর সাড়ে ১২টা। যশোরের বেনাপোল রেলস্টেশনে দাঁড়িয়ে থাকা কমিউটার ট্রেন চালু হলো। মাথা, ঘাড়ে ও কাঁখে করে বড় বড় বস্তা ও কার্টন নিয়ে হন্তদন্ত হয়ে ছুটে এসে ট্রেনে উঠছেন বিভিন্ন বয়সের নারী-পুরুষ। ওই বস্তা আর কার্টনের সাতকাহন জানার জন্য ট্রেনে উঠে পড়লাম। পৌনে একটায় বাঁশি বাজিয়ে ট্রেন ছেড়ে দিল। ট্রেনের পাঁচটি বগির সর্বত্র বস্তা ও কার্টন। টয়লেটের ভেতরেও বস্তা সাজিয়ে রাখা হয়েছে। চতুর্থ বগিতে গিয়ে বসতেই জিরা-মসলার ঝাঁজাল গন্ধ নাকে এল।বস্তা ও কার্টন নিয়ে বসে থাকা নারী-পুরুষের কথোপকথন চলছে। এগিয়ে তাঁদের পাশে গিয়ে দাঁড়ালাম। এক নারী বললেন, ‘তিন বস্তা মাল আনতি ২১০ টাকার স্লিপ কাটতি হলো। শালারা কী মানুষ। শুধু রেট বাড়ায়।’পুরুষটি বললেন, ‘কী কী আনলি?’নারীর উত্তর: ‘জিরে, কিশমিশ, চকলেট আর কয়ডা থ্রি-পিছ।’এর মধ্যে পুলিশের পোশাক পরা আফতাব ও আকবর নামের প্লেট ঝোলানো দুজন গিয়ে ওই নারীকে বললেন, ‘দে।’ ওই নারী অভ্যাসবশত কিছু জিজ্ঞাসা না করেই আগে থেকে হাতের মুঠোয় রাখা টাকা গুঁজে দিলেন পুলিশের হাতে।টাকা হাতে নিয়ে আকবর মুখ বেঁকিয়ে বললেন, ‘কয় বস্তা?’ 
...‘তিন বস্তা।’ ...‘কত দিলি?’...‘৬০ টাকা।’ ...‘ক্যান? ৯০ টাকা দিবি। প্রতি বস্তা এখন ৩০ টাকা।’...‘আর দিতি পারব না।’
রাগ দেখিয়ে কোমর থেকে আরও ১০ টাকার একটি নোট বের করে পুলিশের হাতে গুঁজে দিলেন নারীটি।দুই পুলিশ এবার এগিয়ে গেলেন বগির বস্তাওয়ালা অন্যদের কাছে। সবার কাছে গিয়ে দর-কষাকষি করে টাকা তুললেন। শেষ হওয়ার পরে চলে গেলেন আরেক বগিতে।
নারীর কাছে জানতে চাইলাম, বিষয়টি কী? ওই নারী মুখ কাঁচুমাচু করে বললেন, ‘কয়ডা মাল আইনে, নানা জাগায় টাকা দাও। স্লিপ কাটলাম ২১০ টাকায়, পুলিশের দিলাম ৭০ টাকা। খুলনা পর্যন্ত যাতি আরও কত জায়গা যে দিতি হবে।’
ট্রেন যশোর রেলওয়ে জংশনে থামল। দুই পুলিশ আফতাব ও আকবর ট্রেন থেকে নেমে প্লাটফর্মে দাঁড়িয়ে নিজেদের মধ্যে সলাপরামর্শ করছেন। কাছে এগিয়ে গিয়ে জিজ্ঞাসা করলাম,
‘কত উঠল?’দুজন ইতস্তত করে দুজনের মুখের দিকে তাকালেন। পুলিশ আকবর বললেন, ‘আপনার পরিচয়?’পরিচয় দিতেই তিনি একটু দমে গিয়ে বললেন, ‘না, টাকা আর কই। এখন মাল তেমন আসছে না। দেখলেন না, ট্রেন ফাঁকা। চোরাকারবারিরাও এখন আর টাকা দিতে চায় না। নানা কৌশলে এড়িয়ে যায়। ওদিকে বিজিবি (বর্ডার গার্ড ব্যাটালিয়ন) আবার কড়াকড়ি আরোপ করেছে। সীমান্ত থেকে তারা (বিজিবি) টাকা নিয়ে মাল ছেড়ে দিয়ে বাইরে থেকে আবার ধরাধরি করে। বেনাপোল রেলস্টেশনেও তারা অভিযান চালায়ে চোরাচালানিদের মারধর করে।’ আকবর বলেন, ‘ভাই, আমার বাড়িও যশোরে। অনেক সিনিয়র সাংবাদিক আমার বন্ধু। আপনি এতকিছু জেনে কী করবেন?পাশে দাঁড়িয়ে থাকা আফতাব বলে বসলেন, ভাইকে কিছু টাকা দিয়ে দাও। একটু ধমক দিতেই তাঁরা চুপসে গেলেন। এর মধ্যে ট্রেন ছাড়ার বাঁশি বেজে উঠল। তাঁরা ট্রেনে উঠে পড়লেন।
জানতে পারলাম দুজনেই রেলওয়ে পুলিশের খুলনা কার্যালয়ে কর্মরত। আফতাব হাবিলদার ও
