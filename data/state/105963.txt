
বিএনপি চেয়ারপারসন খালেদা জিয়াকে উদ্দেশ করে বাণিজ্যমন্ত্রী তোফায়েল আহমেদ বলেছেন, জোড়াতালি দিয়ে সেতু হয় না। এসব বিষয়ে কথা বলতে হলে অভিজ্ঞতা থাকতে হয়। যেসব কোম্পানি বিশ্বের বিভিন্ন দেশে বড় বড় সেতু নির্মাণ করেছে, তারা পদ্মা সেতু নির্মাণ করছে। ভালোকে ভালো বলতে শিখুন।আজ বৃহস্পতিবার রাজধানীর একটি হোটেলে ‘উত্তরবঙ্গে বিনিয়োগ সম্ভাবনা ও করণীয়’ শীর্ষক সেমিনারে আওয়ামী লীগের উপদেষ্টা পরিষদের সদস্য তোফায়েল আহমেদ এসব কথা বলেন। সেমিনারটির আয়োজন করে রংপুর বিভাগ সাংবাদিক সমিতি।বাণিজ্যমন্ত্রী বলেন, রাজনৈতিক স্থিতিশীলতা থাকলে দেশ অর্থনৈতিকভাবে এগিয়ে যায়। ২০১৩, ২০১৪ সালে যারা রাজনৈতিক সহিংসতা করেছিল, তারা ভুল থেকে শিক্ষা নিয়েছে। খালেদা জিয়া বলেছেন, তাঁদের নির্বাচনের বাইরে রাখা যাবে না। সরকার চায় বিএনপিসহ সব রাজনৈতিক দল নির্বাচনে অংশগ্রহণ করুক। বিএনপির নির্বাচনে না আসার বিকল্প নেই।
তোফায়েল আহমেদ বলেন, উত্তরবঙ্গ একসময় মঙ্গা আক্রান্ত অঞ্চল ছিল। এখন সে শব্দ নেই। উত্তরবঙ্গে শিল্পাঞ্চল করতে গ্যাস-সংযোগ প্রয়োজন। এখন গ্যাসের সংকট আছে। সংকট কাটাতে এলএনজি গ্যাস আনার ব্যবস্থা করা হয়েছে। উত্তরাঞ্চলে বিশেষ অর্থনৈতিক অঞ্চল গড়ে তোলা হবে।
রংপুর বিভাগ সাংবাদিক সমিতির সভাপতি মহসীনুল করিমের সভাপতিত্বে সেমিনারে আরও বক্তব্য দেন জাতীয় পার্টির কো-চেয়ারম্যান সাবেক বাণিজ্যমন্ত্রী জি এম কাদের, বিএনপি চেয়ারপারসনের উপদেষ্টা আবদুল আউয়াল মিন্টু, রংপুর সিটি করপোরেশনের মেয়র মোস্তাফিজার রহমান, ইসলামী ব্যাংক বাংলাদেশ লিমিটেডের চেয়ারম্যান আরাস্তু খান, রূপালী ব্যাংক লিমিটেডের ব্যবস্থাপনা পরিচালক আতাউর রহমান প্রধান প্রমুখ।
