
চট্টগ্রাম নগরের টাইগারপাস এলাকায় একটি রাইডারে পেট্রলবোমা হামলার ঘটনায় নগর বিএনপির সাধারণ সম্পাদক শাহাদাত হোসেনসহ ৫১ জনের বিরুদ্ধে মামলা হয়েছে। গতকাল বৃহস্পতিবার সন্ধ্যায় কোতোয়ালি থানার উপপরিদর্শক (এসআই) মাহাবুবুল আলম এ মামলা করেন।মামলার অন্য আসামিদের মধ্যে রয়েছেন নগর যুবদলের সাবেক সভাপতি আবুল হাশেম, ছাত্রদলের সাবেক কেন্দ্রীয় সহসভাপতি এম এ হাশেম, নগর স্বেচ্ছাসেবক দলের সাধারণ সম্পাদক এস কে তোতন। এ ঘটনায় সদরঘাট থেকে শিবিরের ১২ কর্মীকে গ্রেপ্তার করা হয়েছে।কোতোয়ালি থানার ওসি এ কে এম মহিউদ্দিন সেলিম প্রথম আলোকে জানান, বাসে পেট্রলবোমা মারার অভিযোগে নগর বিএনপির সাধারণ সম্পাদকসহ ৫১ জনের নাম উল্লেখ করে মামলা হয়েছে। আসামিরা সবাই বিএনপি ও শিবিরের নেতা-কর্মী। মামলায় অজ্ঞাতনামা আসামি ১০০ থেকে ১৫০ জন।গত বুধবার রাত ১২টার দিকে টাইগারপাস এলাকায় একটি রাইডারে দুর্বৃত্তদের দেওয়া আগুনে চার যাত্রী দগ্ধ হন। আহত হন আরও চারজন।
