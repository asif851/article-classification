
অনুষ্ঠানের গুণগত মানের দিক থেকে বেসরকারি টেলিভিশন চ্যানেলের তুলনায় সরকারনিয়ন্ত্রিত বাংলাদেশ টেলিভিশন (বিটিভি) পিছিয়ে আছে। গতকাল বুধবার সংসদ ভবনে অনুষ্ঠিত তথ্য মন্ত্রণালয়-সম্পর্কিত সংসদীয় কমিটির বৈঠকে এই মত দেওয়া হয়। কমিটি অনুষ্ঠানের মান বাড়ানোর জন্য বিটিভিকে সুপারিশ করেছে। জানতে চাইলে কমিটির সভাপতি এ কে এম রহমতুল্লাহ প্রথম আলোকে বলেন, বেসরকারি টেলিভিশনে যারা কাজ করে, তারা কেউ বিদেশ থেকে আসেনি। তারা যদি উন্নতমানের দর্শকপ্রিয় অনুষ্ঠান করতে পারে, তবে বিটিভি কেন পারবে না?
