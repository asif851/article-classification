
যেকোনো সময়ের চেয়ে সীমান্ত হত্যা এখন অনেক কম বলে দাবি করেছেন বর্ডার গার্ড বাংলাদেশের (বিজিবি) মহাপরিচালক মেজর জেনারেল আবুল হোসেন। তিনি জানান, সীমান্ত হত্যা শূন্যে কোঠায় আনতে বিজিবি-বিএসএফ যৌথভাবে কাজ করছে।
আজ বুধবার বিকেলে চুয়াডাঙ্গার দর্শনায় বিজিবির নবনির্মিত সীমান্ত চৌকি (বিওপি) উদ্বোধন শেষে সাংবাদিকদের সঙ্গে মতবিনিময়কালে বিজিবির মহাপরিচালক (ডিজি) এসব কথা বলেন।
বিজিবি-বিএসএফের শীর্ষ পর্যায়ে দফায় দফায় বৈঠকের পরও সীমান্ত হত্যা কেন বন্ধ হচ্ছে না? সাংবাদিকদের এমন প্রশ্নের উত্তরে বিজিবির মহাপরিচালক আবুল হোসেন বলেন, ‘প্রতিটি ঘটনায় বিজিবির পক্ষ থেকে কড়া প্রতিবাদ জানানো হয়। বিএসএফের পক্ষ থেকে প্রতিবারই দাবি করা হয় আত্মরক্ষার্থেই তারা গুলি চালিয়েছে।’
বিজিবির এই শীর্ষ কর্মকর্তা জানান, রোহিঙ্গা ইস্যুতে বিজিবি সঠিক অবস্থানেই আছে। নদী ও পাহাড়বেষ্টিত সীমান্তে কঠোর প্রহরার পরও চোখ এড়িয়ে কিছু রোহিঙ্গা অনুপ্রবেশ করেছে। আলোচনার মাধ্যমে তাদের নিজ দেশে পাঠানো হবে। সীমান্ত চৌকি উদ্বোধনের পর বিজিবি মহাপরিচালক সীমান্ত এলাকা পরিদর্শন করেন। পরিদর্শনকালে সীমান্তের শূন্যরেখায় ১১৩ বিএসএফ ব্যাটালিয়নের অধিনায়ক (কমান্ডার) মাহেন্দ্র কুমার ও উপ-অধিনায়ক (সেকেন্ড ইন কমান্ড) সতীশ চন্দ্র বিজিবি মহাপরিচালককে স্বাগত জানান। এ সময় বিজিবির পক্ষ থেকে বিএসএফ সদস্যদের মিষ্টিমুখ করানো এবং উপহার দেওয়া হয়।
সীমান্ত পরিদর্শনের সময় বিজিবি মহাপরিচালকের সঙ্গে দক্ষিণ-পশ্চিমাঞ্চলের কমান্ডার (ভারপ্রাপ্ত) কর্নেল ওয়াহেদুজ্জামান, অপারেশন কমান্ডার লে. কর্নেল মাকসুদ, খুলনা সেক্টর কমান্ডার কর্নেল ইকবাল, কুষ্টিয়া সেক্টর কমান্ডার কর্নেল মাহবুবুর রহমান, চুয়াডাঙ্গার ৬ বিজিবির পরিচালক লে. কর্নেল আমির মজিদ, কুষ্টিয়ার ৪৭ বিজিবির পরিচালক লে. কর্নেল শহীদ, ঝিনাইদহের ৫৮ বিজিবির পরিচালক লে. কর্নেল জিল্লুর রহমান প্রমুখ উপস্থিত ছিলেন।
