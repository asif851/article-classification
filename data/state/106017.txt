
যশোরের শার্শা উপজেলার পুটখালী সীমান্তের বিপরীতে ভারতের আংরাইল সীমান্তে মনিরুল ইসলাম (২৫) নামে বাংলাদেশি এক তরুণকে গুলি করে হত্যা করেছে ভারতীয় সীমান্ত রক্ষী বাহিনী (বিএসএফ)। গরু আনতে গতকাল সোমবার মধ্যরাতে ভারতে গিয়ে মনিরুল এ হত্যাকাণ্ডের শিকার হন। নিহত মনিরুল উপজেলার বালুণ্ডা গ্রামের মঞ্জুরুল ইসলামের ছেলে।
এ ব্যাপারে বর্ডার গার্ড বাংলাদেশের (বিজিবি) ২৩ ব্যাটালিয়ন থেকে আজ মঙ্গলবার বিকেলে বিএসএফ এর কাছে লিখিত প্রতিবাদলিপি পাঠানো হয়েছে। ওই লিপিতে ব্যাটালিয়ন পর্যায়ে পতাকা বৈঠকের আহ্বান জানানো হয়েছে।
স্থানীয় কয়েকজন বাসিন্দা, পুলিশ ও বিজিবি সূত্রে জানা গেছে, সোমবার মধ্যরাতে মনিরুলসহ কয়েকজন গরু ব্যবসায়ী ও রাখাল গরু আনার জন্য পুটখালী সীমান্তের ইছামতী নদীর পাড়ে অপেক্ষা করছিলেন। এ সময় ধাওয়া খেয়ে অন্যরা পালিয়ে গেলেও মনিরুল বিএসএফ সদস্যদের হাতে আটক হন। পরে বিএসএফ সদস্যরা পিটিয়ে ও গুলি করে হত্যার পর মনিরুলের লাশ বাংলাদেশের অংশ থেকে ২৫০ গজ দূরে ভারতীয় অংশে ইছামতী নদীতে ফেলে দেয়। আজ সকাল ১১টার দিকে বিএসএফের মাধ্যমে খবর পেয়ে ভারতের উত্তর ২৪ পরগনা জেলার গাইঘাটা থানা-পুলিশ নদী থেকে ভাসমান অবস্থায় লাশটি উদ্ধার করে থানায় নিয়ে যায়। পরে ময়নাতদন্তের জন্য বনগাঁ হাসপাতালের মর্গে পাঠায়।
বিজিবি’র ২৩ ব্যাটালিয়নের অধিনায়ক লে কর্নেল আবদুর রহিম প্রথম আলোকে বলেন, ‘আজ দুপুরের দিকে আমরা জানতে পারি, ইছামতী নদী থেকে মনিরুল নামে বাংলাদেশি এক তরুণের লাশ উদ্ধার করেছে ভারতীয় পুলিশ। পরে মনিরুলের বাবার সঙ্গে যোগাযোগ করে তাঁর একটি ছবি সংগ্রহ করে বিএসএফের কাছে পাঠানো হয়। পরে বিএসএফ উদ্ধারকৃত লাশটি মনিরুলের বলে নিশ্চিত করে। তা ছাড়া মনিরুলের কাছে পাওয়া একটি তাবিজে তার নাম মনিরুল লেখা ছিল বলে বিএসএফ নিশ্চিত করেছে।’
আবদুর রহিম বলেন, ‘মনিরুলকে গুলি করে হত্যা করা হতে পারে। রাতে ভারতীয় সীমান্তে আমরা একাধিক গুলির শব্দ পেয়েছি। এ হত্যার প্রতিবাদে বিএসএফর কাছে লিখিত প্রতিবাদলিপি পাঠানো হয়েছে। ওই লিপিতে ব্যাটালিয়ন পর্যায়ে পতাকা বৈঠকের আহ্বান জানানো আছে।’ কাল (বুধবার) পতাকা বৈঠক হতে পারে বলে তিনি জানিয়েছেন।
এ ব্যাপারে জানতে চাইলে আজ বিকেল পাঁচটার দিকে বেনাপোল থানার ভারপ্রাপ্ত কর্মকর্তা (ওসি) অপূর্ব হাসান প্রথম আলোকে বলেন, ‘নিহত মনিরুলের বাবাকে নিয়ে আমরা লাশের জন্য অপেক্ষা করছি।’
