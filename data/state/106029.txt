
কুয়েতের প্রধানমন্ত্রী শেখ জাবের আল-মুবারক আল-হামাদ আল-সাবাহ তিন দিনের সফরে আজ মঙ্গলবার ঢাকায় এসেছেন। তাঁকে স্বাগত জানান প্রধানমন্ত্রী শেখ হাসিনা। এ সময় একটি ছোট্ট শিশু শেখ জাবেরকে ফুলের তোড়া উপহার দেন।
কুয়েতের প্রধানমন্ত্রী ও তাঁর সফরসঙ্গীদের বহনকারী একটি বিশেষ বিমান বিকেল ৫টা ৯ মিনিটে হজরত শাহজালাল আন্তর্জাতিক বিমানবন্দরে অবতরণ করে। সেখানে শেখ জাবেরকে লাল গালিচা সংবর্ধনা দেওয়া হয়েছে। এরপর প্রধানমন্ত্রী শেখ হাসিনা ও কুয়েতের প্রধানমন্ত্রী শেখ জাবের আল-মুবারককে বিমানবন্দরের ভিভিআইপি টারমাকের কাছে স্থাপিত সালাম গ্রহণ মঞ্চে নিয়ে যাওয়া হয়।
বাংলাদেশ সেনাবাহিনী, নৌবাহিনী ও বিমানবাহিনীর একটি সুসজ্জিত দল কুয়েতের প্রধানমন্ত্রীকে গার্ড অব অনার এবং রাষ্ট্রীয় সালাম প্রদান করে। এ সময় দুই দেশের জাতীয় সংগীত পরিবেশিত হয়।পরে কুয়েতের প্রধানমন্ত্রী গার্ড পরিদর্শন করেন। এরপর বাংলাদেশের প্রধানমন্ত্রী কুয়েতের প্রধানমন্ত্রীকে মন্ত্রিসভার সদস্যদের এবং অন্যান্য বিশিষ্টজনের সঙ্গে পরিচয় করিয়ে দেন। কুয়েতের প্রধানমন্ত্রীও তাঁর সফরসঙ্গীদের প্রধানমন্ত্রী শেখ হাসিনার সঙ্গে পরিচয় করিয়ে দেন।বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী, পররাষ্ট্রমন্ত্রী এ এইচ মাহমুদ আলী, প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম বিএসসি, প্রধানমন্ত্রীর জ্বালানি উপদেষ্টা তৌফিক-ই-ইলাহী চৌধুরী, বিদ্যুৎ প্রতিমন্ত্রী নসরুল হামিদ ও পররাষ্ট্র প্রতিমন্ত্রী মো. শাহরিয়ার আলম এ সময় উপস্থিত ছিলেন।এ ছাড়া মন্ত্রিপরিষদ সচিব মোহাম্মদ শফিউল আলম, তিন বাহিনীর প্রধানেরা, প্রধানমন্ত্রীর মুখ্য সচিব, পুলিশের আইজি, ডিপ্লোমেটিক কোরের ডিন, ঢাকায় নিযুক্ত কুয়েতের রাষ্ট্রদূত, কুয়েতে নিযুক্ত বাংলাদেশের রাষ্ট্রদূত, প্রধানমন্ত্রীর প্রেসসচিব এবং উচ্চপদস্থ সরকারি ও বেসরকারি কর্মকর্তারা এ সময় উপস্থিত ছিলেন।বিমানবন্দরে উষ্ণ অভ্যর্থনার পর কুয়েতের প্রধানমন্ত্রীকে একটি মোটর শোভাযাত্রার মাধ্যমে বিমানবন্দর সড়কে হোটেল লি মেরিডিয়ানে নিয়ে যাওয়া হয়। ঢাকা সফরকালে তিনি এখানেই অবস্থান করবেন।
