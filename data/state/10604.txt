
বেসিক ব্যাংকের উপব্যবস্থাপনা পরিচালক এ মুনায়েম খানকে চাকরিচ্যুত করা হয়েছে। আজ সোমবার ব্যাংকটির এক আদেশে তাঁকে চাকরিচ্যুত করার বিষয়টি জানানো হয়। এর আগে ২০১৪ সালের এপ্রিলে বেসিক ব্যাংকের ঋণসংক্রান্ত নানা অনিয়মের অভিযোগ এনে তাঁকে সাময়িক বরখাস্ত করা হয়েছিল। শুনানি শেষে তাঁকে চাকরিচ্যুত করার চূড়ান্ত বিষয়টি আজ জানানো হয়েছে।
বেসিক ব্যাংকে সাড়ে চার হাজার কোটি টাকার জালিয়াতির ঘটনায় গত বছরের ২১, ২২ ও ২৩ সেপ্টেম্বর ৫৬টি মামলা করে দুর্নীতি দমন কমিশন (দুদক)। এর মধ্যে ৩৫টি মামলায় আসামি মুনায়েম খান।
এ ছাড়াও গত বছরের ফেব্রুয়ারিতে মুনায়েম খান ও তাঁর স্ত্রীর বিরুদ্ধে জ্ঞাত আয়বহির্ভূত সম্পদ অর্জন ও অর্থ পাচারের অভিযোগে মামলা করে দুদক। মুনায়েম খানের বিরুদ্ধে করা দুটি মামলার একটি অর্থ পাচার আইনে। এতে তাঁর বিরুদ্ধে ৭৫ লাখ ৮১ হাজার টাকা মালয়েশিয়ায় পাচারের অভিযোগ আনা হয়েছে। আরেক মামলায় আনা হয় ৭৪ লাখ ৮০ হাজার ৯৮৩ টাকার জ্ঞাত আয়বহির্ভূত সম্পদ অর্জনের অভিযোগ। তাঁর স্ত্রী শাহানা পারভীনের বিরুদ্ধে করা মামলায় ২ কোটি ২ লাখ ৮৯ হাজার ৪২০ টাকার জ্ঞাত আয়বহির্ভূত সম্পদ অর্জনের অভিযোগ আনা হয়।
