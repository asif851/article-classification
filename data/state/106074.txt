
বিএনপির চেয়ারপারসন খালেদা জিয়া বলেছেন, বর্তমান সরকার বেশি দিন ক্ষমতায় থাকতে পারবে না।আজ শনিবার গুলশানের রাজনৈতিক কার্যালয়ে এক মতবিনিময় অনুষ্ঠানে খালেদা জিয়া এই মন্তব্য করেন। কাজী জাফর আহমদের নেতৃত্বাধীন জাতীয় পার্টির বিএনপির নেতৃত্বাধীন জোটে যোগদান উপলক্ষে ওই অনুষ্ঠানের আয়োজন করা হয়।অনুষ্ঠানে খালেদা জিয়া বলেন, ‘পাঁচ বছর নয়, এই সরকার কত দিন ক্ষমতায় থাকে দেখেন, বেশি দিন নয়।’জাতীয় পার্টি (জাফর) আজ আনুষ্ঠানিকভাবে জোটে দেওয়ায় বিএনপির নেতৃত্বাধীন ১৮-দলীয় জোট এখন থেকে ১৯-দলীয় জোটে রূপান্তরিত হলো। এই জোট শুভ বার্তা বয়ে আনবে বলে আশা প্রকাশ করেন খালেদা জিয়া।
বিএনপির চেয়ারপারসন বলেন, দেশ মহাসংকটে। বাংলাদেশ নিয়ে মহা ষড়যন্ত্র চলছে। জনগণকে নিয়ে বিএনপির নেতৃত্বাধীন জোট এই ষড়যন্ত্র মোকাবিলা করবে।
জনগণ বিএনপির আহ্বানে সাড়া দিয়ে ৫ জানুয়ারির নির্বাচনে ভোট দিতে যায়নি দাবি করে খালেদা জিয়া বলেন, দলীয় সরকারের অধীনে নির্বাচন যে সুষ্ঠু হবে না, তা ৫ জানুয়ারির নির্বাচনে প্রমাণ হয়েছে। জনগণ আওয়ামী লীগকে প্রত্যাখ্যান করেছে।
গত পাঁচ বছরে আওয়ামী লীগের নেতারা কোটি কোটি টাকার মালিক হয়েছেন অভিযোগ করে খালেদা জিয়া বলেন, তারা মানুষকে গরিব করেছে। আর নিজেরা কোটিপতি হয়েছে।

