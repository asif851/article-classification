
দাবি আদায়ে ২৭ সেপ্টেম্বর পর্যন্ত সময়সীমা বেঁধে দিয়েছেন মেডিকেল কলেজে ভর্তি-ইচ্ছুক শিক্ষার্থীরা। এ সময়ের মধ্যে ‘ফাঁস হওয়া প্রশ্নে’ নেওয়া ভর্তি পরীক্ষার ফল বাতিল করে নতুন করে পরীক্ষা নেওয়া না হলে স্বাস্থ্য মন্ত্রণালয় ঘেরাওসহ সারা দেশে কঠোর কর্মসূচি পালনের ঘোষণা দেন তাঁরা।তবে শিক্ষার্থীদের চলমান আন্দোলনের মধ্যেই স্বাস্থ্য অধিদপ্তর ২৯ সেপ্টেম্বর থেকে মেডিকেল কলেজে ভর্তি প্রক্রিয়া শুরুর ঘোষণা দিয়েছে।গতকাল মঙ্গলবার আন্দোলনরত শিক্ষার্থী তানভির হাসান প্রথম আলোকে বলেন, ‘আমাদের দুপুর ১২টার দিকে জাতীয় প্রেসক্লাবে একটি সংবাদ সম্মেলন করার কথা ছিল। আমরা যখন প্রেসক্লাবের কাছাকাছি পৌঁছাই, তখন পুলিশ আমাদের হটিয়ে দেয়।’ তবে শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক বলেন, শিক্ষার্থীদের আন্দোলনে পুলিশ কোনো বাধা দেয়নি।আন্দোলনকারী কয়েকজন শিক্ষার্থী জানান, পুলিশের বাধা পেয়ে শিক্ষার্থীরা কেন্দ্রীয় শহীদ মিনারের পাদদেশে অবস্থান নেন। সেখানে শিক্ষার্থীদের সঙ্গে বিভিন্ন মেডিকেল কলেজের ইন্টার্ন চিকিৎসকেরা যুক্ত হন। এরপর তাঁরা শাহবাগ চত্বরে গিয়ে সমাবেশ করেন। ২৭ সেপ্টেম্বরের মধ্যে দাবি না মানলে দেশজুড়ে কঠোর কর্মসূচি পালন করার ঘোষণা দেন তাঁরা।সমাবেশে বলা হয়, একসময় বস্তা বস্তা নকল উদ্ধার করা হতো। এখন প্রশ্ন ফাঁস করা হচ্ছে। সব তথ্য-প্রমাণসহ বহুবার প্রশ্ন ফাঁসের বিষয়টি উত্থাপন করা হলেও সরকার ব্যবস্থা নেয়নি।
২৭ সেপ্টেম্বরের মধ্যে দাবি না মানলে দেশজুড়ে কঠোর কর্মসূচি পালন করার ঘোষণা দিয়েছেন তাঁরা
এদিকে মেডিকেল কলেজের ভর্তি পরীক্ষায় প্রশ্ন ফাঁসের অভিযোগ খতিয়ে দেখার দাবি জানিয়েছে চিকিৎসকদের সংগঠন ‘ডক্টরস ফর হেলথ অ্যান্ড এনভায়রনমেন্ট’। সংগঠনের সাধারণ সম্পাদক কাজী রকিবুল ইসলাম বলেন, ‘প্রশ্নপত্র ফাঁস করে পরীক্ষায় পাসের হার বাড়িয়ে শিক্ষার্থীদের বেসরকারি মেডিকেল কলেজে পড়ার সুযোগ তৈরি করে দেওয়া হলে, মেধাবীরা কোথায় যাবে?’সংগঠনটির কোষাধ্যক্ষ আফসানা কাইয়ূম বলেন, ‘ভর্তির পুরো প্রক্রিয়াটি প্রশ্নবিদ্ধ হয়ে থাকল। বিশ্ববিদ্যালয় মঞ্জুরি কমিশন যখন তদন্ত করছে, তখন তড়িঘড়ি সরকার ফল ঘোষণা করল।’ভর্তি প্রক্রিয়া শুরুর ঘোষণা: দেশজুড়ে বিক্ষোভ, নিন্দা, সমালোচনার মধ্যেই স্বাস্থ্য অধিদপ্তর তাদের ওয়েবসাইটে ভর্তি প্রক্রিয়া শুরুর ঘোষণা দিয়েছে। ২৯ সেপ্টেম্বর থেকে ১৭ অক্টোবরের মধ্যে মেডিকেল ও ডেন্টাল কলেজগুলোকে ভর্তি প্রক্রিয়া শেষ করার নির্দেশ দেওয়া হয়েছে এতে।চট্টগ্রামে সড়ক অবরোধ: নিজস্ব প্রতিবেদক, চট্টগ্রাম জানান, মেডিকেলে ভর্তি-ইচ্ছুক প্রায় পাঁচ শ শিক্ষার্থী দুপুর সাড়ে ১২টা থেকে বেলা দেড়টা পর্যন্ত নগরের চকবাজারের গুলজার মোড় এবং বেলা দুইটা থেকে তিনটা পর্যন্ত চট্টগ্রাম প্রেসক্লাবের সামনের সড়কের এক পাশ অবরোধ করেন। এতে সড়কে যানবাহন চলাচলে বিঘ্ন ঘটে।এর আগে বেলা ১১টার দিকে শিক্ষার্থীরা প্রেসক্লাবের সামনে মানববন্ধন কর্মসূচি পালন করেন। একই দাবিতে আজ বুধবার সকালে চট্টগ্রাম প্রেসক্লাবের সামনে মানববন্ধন ও সংবাদ সম্মেলনের ঘোষণা দেওয়া হয়েছে।দুই শিক্ষার্থী মোস্তাফিজুর রহমান ও মোহাম্মদ ইলিয়াস বলেন, কোনো জাতিকে ধ্বংস করার জন্য শিক্ষাব্যবস্থা নষ্ট করাই যথেষ্ট। প্রশ্নপত্র ফাঁসের মাধ্যমে এখন তা-ই করা হচ্ছে।গতকাল কিশোরগঞ্জ প্রেসক্লাবের সামনে আন্দোলনরত শিক্ষার্থীরা আরেকটি মানববন্ধন করেন বলে জানিয়েছেন কিশোরগঞ্জ সংবাদদাতা। বেলা সাড়ে ১১টার দিকে শিক্ষার্থীরা বিভিন্ন প্ল্যাকার্ড ও ফেস্টুন নিয়ে ঘণ্টাব্যাপী এ মানববন্ধন করেন।
