
চট্টগ্রাম বিভাগের বিভিন্ন জেলায় আজ রোববার ভোট গ্রহণকে কেন্দ্র করে সহিংসতা ঘটেছে। এর মধ্যে ফেনীতে ব্যালট পেপার ছিনতাইয়ের চেষ্টাকালে পুলিশের গুলিতে একজন নিহত হয়। বিভিন্ন ভোটকেন্দ্রে আগুন ও পেট্রলবোমা ছোড়ার ঘটনাও ঘটে।
আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:
চট্টগ্রাম: চট্টগ্রাম-৪ আসনের সীতাকুণ্ডের মান্দারিতুলা সরকারি প্রাথমিক বিদ্যালয় ভোটকেন্দ্রে পেট্রলবোমা ছুড়েছে দুর্বৃত্তরা। প্রত্যক্ষদর্শীরা জানায়, মুখে কাপড় বেঁধে ৩০-৪০ জন সশস্ত্র অবস্থায় এই ভোটকেন্দ্রে হামলা চালায়। এ সময় পুলিশের একটি পিকআপ ভ্যানে আগুন দেওয়া হয়। পুলিশ পাল্টা গুলি ছুড়লে তিনজন গুলিবিদ্ধ হয়। পরে র্যাব ও সেনাবাহিনী ঘটনাস্থলে গিয়ে পরিস্থিতি নিয়ন্ত্রণে আনে। এ সময় আনোয়ার হোসেন ও রবিউল হোসেন নামের দুই যুবককে আটক করা হয়েছে।
চট্টগ্রাম-৯ (বন্দর-পতেঙ্গা) আসনে কয়েকটি কেন্দ্রে একটি ভোট পড়লেও সবচেয়ে বেশি পড়েছে মহাজোট প্রার্থী এম এ লতিফের এলাকার কেন্দ্রে। এ এলাকার বারিক মিঞা উচ্চবিদ্যালয়ে ৪৪ নম্বর কেন্দ্রের প্রিসাইডিং অফিসার মিলন কান্তি আচার্য জানান, তিন হাজার ২৩৯ ভোটারের মধ্যে ১২টার মধ্যে ভোট পড়েছে ১০০টি। অন্য কেন্দ্রগুলোতে ৩০ থেকে শতাধিক ভোট পড়ে। এই আসনে প্রায় সব কটিতে নৌকা প্রতীকের প্রার্থীর এজেন্ট আছেন। তবে প্রতিদ্বন্দ্বী প্রার্থীদের এজেন্ট খুঁজে পাওয়া গেছে শুধু তিনটি কেন্দ্রে।
ভোটার তালিকার নম্বর জানাতে না পারায় সকালে অনেকে ভোট দিতে পারেননি। দক্ষিণ মধ্যম হালিশহর এলাকার ভোটার ৬৯ বছর বয়সী পাকিজা খাতুন ভোটার আইডি কার্ড নিয়ে ঘুরছেন, কিন্তু কেন্দ্র খুঁজে পাচ্ছেন না। সখী রানী জলদাশ নামে আরেক ভোটার বলেন, ভোট পচাইয়া লাভ কী? তাই কেন্দ্র খুঁজে বের করতে এলাকা ঘুরে বেড়াচ্ছি।
চট্টগ্রাম-১১ আসনের দক্ষিণ হালিশহর উচ্চবিদ্যালয় কেন্দ্রের বাইরে জনা তিরিশেক ভোটারের জটলা। ভেতরে ঢুকে ৯২ নম্বর কেন্দ্রে দেখা গেল, নির্বাচনী কর্মকর্তারা আছেন; কিন্তু ভোটার নেই। কেন্দ্রের প্রিসাইডিং অফিসার মো. মহসিন প্রথম আলোকে বলেন, বেলা পৌনে ১১টা পর্যন্ত একটি ভোট পড়েছে। এ কেন্দ্রে ভোটারের সংখ্যা চার হাজার ৪২টি।
এ স্কুলের নিচতলায় ৯১ নম্বর কেন্দ্রে চার হাজার ৪২৮ ভোটারের মধ্যে ভোট পড়েছে একটি। একইভাবে গ্রিন ভিউ মডেল হাইস্কুলে চার হাজার ৭৬৬ ভোটারের মধ্যে একজনকেই ভোট দিতে দেখা গেছে।
চট্টগ্রাম-১২ (পটিয়া) আসনে দুপুরে জাতীয় পার্টির প্রার্থী সিরাজুল ইসলাম নির্বাচন বর্জনের ঘোষণা দেন। মহাজোটের প্রার্থী-সমর্থকেরা পুলিশের সহায়তায় ব্যালটবাক্স বাইরে বের করে নৌকা প্রতীকে সিল মারার অভিযোগ করে তিনি নির্বাচন বর্জন করেন।
কক্সবাজার: কক্সবাজার-৪ (উখিয়া-টেকনাফ) আসনের টেকনাফ মডেল প্রাথমিক বিদ্যালয়ে সকাল ১০টা পর্যন্ত ভোট পড়েছে মাত্র ১০টি। ভোটকেন্দ্রের সামনে কোনো ধরনের ভোটার উপস্থিতি দেখা যাচ্ছে না। প্রিসাইডিং কর্মকর্তা পুষ্পেন্দু বড়ুয়া ঘটনার সত্যতা নিশ্চিত করেছেন। গোলযোগ না থাকলে দুপুরের পর থেকে ভোটার উপস্থিতি বাড়বে বলে তিনি আশা প্রকাশ করেন।
টেকনাফ পৌরসভার চারটি কেন্দ্র ঘুরে দেখা গেছে, অন্যবারের চেয়ে ভোটার উপস্থিতি অনেক কম। লাইনে দাঁড়িয়ে কাউকে ভোট দিতে দেখা যায়নি। সকাল ১০টার দিকে সাবরাং হাইস্কুল কেন্দ্রে উপস্থিত হয়ে জাতীয় পার্টির প্রার্থী তাহা ইয়াহিয়া উপস্থিত সাংবাদিকদের কাছে অভিযোগ করেন, আওয়ামী লীগের প্রার্থী আবদুর রহমান বদি গতকাল রাতে তাঁদের পোলিং এজেন্টদের হুমকি-ধমকি দিয়ে বের করে দিয়েছেন। 
ফেনী: ফেনী-৩ আসনের সোনাগাজীর উত্তর পরচান্দিয়া সরকারি প্রাথমিক বিদ্যালয় ভোটকেন্দ্রের ব্যালট পেপার ছিনতাইয়ের চেষ্টাকালে পুলিশের গুলিতে নিহত হয়েছেন যুবদলকর্মী জামশেদ আলম (২৫)। আহত হয়েছেন আরও দুজন। আজ সকাল সাড়ে ১০টার দিকে এই ঘটনা ঘটে। 
ভোরে ১৮ দলের সমর্থকেরা ব্যালট পেপার ছিনতাই করে নিয়ে যাওয়ায় এই আসনের আরেকটি কেন্দ্র উত্তর-পশ্চিম চরদরবেশ প্রাথমিক বিদ্যালয়ের ভোট গ্রহণ স্থগিত করা হয়েছে। সোনাগাজী থানার ভারপ্রাপ্ত কর্মকর্তা সুভাসচন্দ্র পাল যুবদলকর্মীর মৃত্যু ও ভোটকেন্দ্র স্থগিতের বিষয়টি নিশ্চিত করেছেন।
ফেনী-৩ আসনের বিভিন্ন কেন্দ্র ঘুরে দেখা গেছে, ভোটার উপস্থিতি খুব কম। পুনব প্রাথমিক বিদ্যালয় কেন্দ্রে বেলা ১১টা পর্যন্ত মাত্র নয়টি ভোট গ্রহণ করা হয়েছে বলে জানিয়েছেন প্রিসাইডিং অফিসার আবু তৈয়ব।
লক্ষ্মীপুর: গতকাল রাতে ভোটকেন্দ্রে আগুন ও ব্যালট পেপার ছিনতাইয়ের ঘটনায় লক্ষ্মীপুর-১ আসনে তিনটি এবং লক্ষ্মীপুর-৪ আসনে একটি ভোটকেন্দ্রে ভোট গ্রহণ স্থগিত রাখা হয়েছে।
ভোট কারচুপি ও জালিয়াতির অভিযোগে লক্ষ্মীপুর-৪ আসনের (রামগতি-কমলনগর) তিন প্রার্থীর মধ্যে দুই স্বতন্ত্র প্রার্থী নির্বাচন বর্জনের ঘোষণা দিয়েছেন। এই দুই প্রার্থী হলেন এ কে এম শরিফ উদ্দিন (ফুটবল) ও আজাদ উদ্দিন চৌধুরী (হরিণ)। নৌকা প্রতীক নিয়ে প্রতিদ্বন্দ্বিতা করছেন আবদুল্লাহ আল মামুন।
নির্বাচন বর্জনের পর শরিফ উদ্দিন অভিযোগ করেন, প্রচুর কারচুপি ও ভোট জালিয়াতি হচ্ছে। ২৫টি কেন্দ্র থেকে তাঁর এজেন্টদের বের করে দেওয়া হয়েছে। একটি কেন্দ্রে তাঁর নিজের বোন পোলিং এজেন্ট ছিলেন। তাঁকে ঢুকতেই দেওয়া হয়নি। কারচুপি ও জাল ভোটের প্রতিবাদে তিনি নির্বাচন বর্জনের ঘোষণা দিয়েছেন।
অপর স্বতন্ত্র প্রার্থী আজাদ উদ্দিন চৌধুরী নির্বাচন বর্জন করার পর তাঁর সমর্থকদের নিয়ে রামগতি উপজেলা সদরে বিক্ষোভ মিছিল করেন। মিছিল থেকে ‘এ নির্বাচন অবৈধ’, ‘মানি না মানব না’ বলে স্লোগান দেওয়া হয়। পরে র্যাব লাঠিপেটা করে মিছিলটি ছত্রভঙ্গ করে দেয়।
গতকাল রাতে এই আসনের পাঁচটি কেন্দ্রের সামনে নাশকতার ঘটনা ঘটে। দুটি কেন্দ্রের বাইরে নির্বাচনী সরঞ্জাম বহনকারী পিকআপে আগুন দেওয়া হয়। এই আসনের ১০৯টি কেন্দ্রের মধ্যে ১০৩টিকে আগেই ঝুঁকিপূর্ণ ঘোষণা করে নির্বাচন কমিশন।
বিএনপি-জামায়াত-অধ্যুষিত এই আসনে মোট ভোটার দুই লাখ ৬৬ হাজার ৭১৯ জন। সকাল থেকে কয়েকটি কেন্দ্র ঘুরে আমাদের এই প্রতিনিধি জানান, কেন্দ্রগুলোতে ভোটারের উপস্থিতি কম। তবে বিভিন্ন কেন্দ্রের প্রিসাইডিং কর্মকর্তারা মুঠোফোনে জানান, ভালোই ভোট পড়ছে।
