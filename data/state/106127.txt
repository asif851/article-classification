
শিশুদের জন্য দুই দিনব্যাপী ‘এসো মাতি উল্লাসে’ শীর্ষক বিশেষ অনুষ্ঠানের আয়োজন করছে লায়ন মোখলেছুর রহমান ফাউন্ডেশন (এলএমআরএফ)। জন্মগত ঠোঁটকাটা, তালুকাটা, মুগুর পা শিশুদের জন্যই এ আয়োজন করে প্রতিষ্ঠানটি।গতকাল বুধবার চট্টগ্রাম নগরের প্রেসক্লাবে এলএমআরএফের আয়োজনে সংবাদ সম্মেলনে এসব তথ্য জানানো হয়। আজ বৃহস্পতিবার এবং আগামীকাল শুক্রবার এই আনন্দ আয়োজন চলবে। চট্টগ্রাম নাসিরাবাদের টেকনো সাইডার ইন্টারন্যাশনাল স্কুলে এ অনুষ্ঠানের আয়োজনে করা হয়েছে। এতে থাকছে সাংস্কৃতিক অনুষ্ঠান, বিভিন্ন প্রতিযোগিতা, ম্যাজিক শো, মেলা, কৌতুক, সিসিমপুরের পাপেট ও স্ট্যান্ড আপ কমেডি শো।এলএমআরএফের নির্বাহী পরিচালক শামীম খান বলেন, ‘চট্টগ্রাম বিভাগের নয়টি জেলায় আমাদের সেবা কার্যক্রম রয়েছে। এ পর্যন্ত চার হাজার ৭০০ শিশুকে অস্ত্রোপচারের মাধ্যমে সুস্থ জীবনে ফিরিয়ে এনেছি। ’সংবাদ সম্মেলনে অন্যান্যের মধ্যে প্রকল্পের কর্মকর্তা সুমিত বণিক, হোসাইন মোহাম্মদ বাকের প্রমুখ উপস্থিত ছিলেন।
