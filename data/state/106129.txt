
উত্তরা আধুনিক মেডিকেল কলেজে ‘আগে এলে আগে পাবেন’ ভিত্তিতে ভর্তি হওয়া ৫৭ শিক্ষার্থীকে শিক্ষা কার্যক্রম থেকে বিরত রাখতে হাইকোর্টের দেওয়া আদেশের বিরুদ্ধে করা আবেদনের ওপর কাল আদেশের জন্য দিন রেখেছেন আপিল বিভাগ।
হাইকোর্টের আদেশ স্থগিত চেয়ে বিশ্ববিদ্যালয় কর্তৃপক্ষের করা আবেদনের শুনানি নিয়ে আজ সোমবার দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের আপিল বিভাগ আদেশের এই দিন রাখেন। একই সঙ্গে রিট আবেদনকারীকে পে অর্ডারের স্লিপও দাখিল করতে বলা হয়েছে।
এর আগে ৯ জানুয়ারি ভর্তিবঞ্চিত এক শিক্ষার্থীর অভিভাবকের করা রিটের পরিপ্রেক্ষিতে হাইকোর্টের দ্বৈত বেঞ্চ রুল দিয়ে এক মাসের জন্য ৫৭ শিক্ষার্থীকে শিক্ষা কার্যক্রম থেকে বিরত রাখার নির্দেশ দেন। এই আদেশ স্থগিত চেয়ে কলেজ কর্তৃপক্ষ আবেদন করেন। গতকাল এটি চেম্বার বিচারপতির আদালতে ওঠে। সেদিন চেম্বার বিচারপতি আবেদনটি আপিল বিভাগের নিয়মিত বেঞ্চে শুনানির জন্য পাঠিয়ে দেন।
আদালতে উত্তরা আধুনিক মেডিকেল কলেজ কর্তৃপক্ষের পক্ষে শুনানি করেন আইনজীবী শেখ ফজলে নূর তাপস। সঙ্গে ছিলেন আইনজীবী মোহাম্মদ মেহেদী হাসান চৌধুরী।
রিট আবেদনের পক্ষে শুনানি করেন আইনজীবী এ এম আমিনউদ্দিন। সঙ্গে ছিলেন রেজিনা মাহমুদ।
গত ১৭ ডিসেম্বর ‘উত্তরা মেডিকেলে ভর্তিতে মেধাতালিকাকে উপেক্ষা’ শিরোনামে প্রথম আলোতে একটি প্রতিবেদন ছাপা হয়। এটি যুক্ত করে চলতি শিক্ষাবর্ষে এমবিবিএস প্রথম বর্ষে কলেজে ভর্তিতে অনিয়ম ও সরকারি নীতিমালা অনুসরণ না করার বৈধতা চ্যালেঞ্জ করে ওই কলেজে ভর্তি বঞ্চিত এক প্রার্থীর অভিভাবক গত ২ জানুয়ারি রিটটি করেন, যার ওপর গতকাল শুনানি হয়।
উত্তরা আধুনিক মেডিকেল কলেজে মেধাতালিকাকে উপেক্ষা করে ‘আগে এলে আগে পাবেন’ ভিত্তিতে ভর্তিপ্রক্রিয়া চলে। এ কারণে মেধাতালিকার সামনের সারিতে থাকা অনেকে ভর্তির সুযোগ পাবেন না বলে ক্ষোভ প্রকাশ করছেন। এই কলেজে মোট আসন ৯০টি। এর মধ্যে বিভিন্ন কোটায় ১৮টি। আর সাধারণ কোটায় ৭২টি আসন। এর মধ্যে ১১ ডিসেম্বর (গত বছরের) প্রথম দিনে ১৫টি আসনে ভর্তি হয়ে যান শিক্ষার্থীরা। ১৭ ডিসেম্বর বাকি ৫৭ আসনে ভর্তি চলে।
