
সার্ক ও মালয়েশিয়া সফরের বিষয়ে সংবাদ সম্মেলন ডেকেছেন প্রধানমন্ত্রী শেখ হাসিনা। আগামীকাল শুক্রবার বিকেল চারটায় প্রধানমন্ত্রীর সরকারি বাসভবন গণভবনে ওই সংবাদ সম্মেলন অনুষ্ঠিত হবে। আজ বৃহস্পতিবার প্রধানমন্ত্রীর উপ–প্রেস সচিব আশরাফুল আলম খোকন প্রথম আলোকে এ তথ্য জানিয়েছেন।
বাসসের খবরে বলা হয়েছে, প্রধানমন্ত্রী শেখ হাসিনা তিন দিনের সরকারি সফর শেষে আজ কুয়ালালামপুর থেকে ঢাকা ফিরেছেন। প্রধানমন্ত্রী ও তাঁর সফরসঙ্গীদের বহনকারী বিমান বাংলাদেশ এয়ারলাইনসের একটি ভিআইপি ফ্লাইট আজ বেলা ১টা ৪০ মিনিটে হজরত শাহজালাল আন্তর্জাতিক বিমানবন্দরে অবতরণ করে।
সফরকালে বাংলাদেশের প্রধানমন্ত্রী ও মালয়েশিয়ার প্রধানমন্ত্রীর মধ্যে দ্বিপক্ষীয় বৈঠক অনুষ্ঠিত হয়। গতকাল বুধবার বিকেলে মালয়েশিয়ার প্রশাসনিক রাজধানী পুত্রজায়ার পারদোনা স্কয়ারে মালয়েশীয় প্রধানমন্ত্রীর কার্যালয়ে এ বৈঠক শেষে দুই দেশের মধ্যে জনশক্তি রপ্তানি, পর্যটন, শিল্প ও সংস্কৃতি খাতে একটি চুক্তি, দুটি সমঝোতা স্মারক ও একটি প্রটোকলসহ চারটি চুক্তি স্বাক্ষরিত হয়।
প্রধানমন্ত্রী শেখ হাসিনা গতকাল সকালে গ্র্যান্ড হায়াত হোটেলের বলরুমে বাংলাদেশে বিনিয়োগ ও বাণিজ্য সুবিধা শীর্ষক এক সংলাপে যোগ দেন। একই দিনে তিনি সেরি পারদোনায় মালয়েশিয়ার প্রধানমন্ত্রীর সরকারি বাসভবনে নাজিব রাজাক আয়োজিত নৈশভোজে যোগ দেন।
গত ২৬ ও ২৭ নভেম্বর নেপালের কাঠমান্ডুতে দক্ষিণ এশীয় আঞ্চলিক সহযোগিতা সংস্থার (সার্ক) শীর্ষ সম্মেলন অনুষ্ঠিত হয়।
প্রধানমন্ত্রী শেখ হাসিনা এই দুটি সফর নিয়ে আগামীকাল সংবাদ সম্মেলনে বক্তব্য দেবেন।
