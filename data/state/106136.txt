
রংপুরের মিঠাপুকুরে দুই স্ত্রীকে কুপিয়ে হত্যা মামলায় স্বামী ইলিয়াছ আলীর (৫৪) ফাঁসির আদেশ দিয়েছেন আদালত। আজ মঙ্গলবার রংপুরের জেলা ও দায়রা জজ হুমায়ুন কবীর এ আদেশ দেন।
সরকারপক্ষে মামলা পরিচালনাকারী সরকারি কৌঁসুলি (পিপি) আবদুল মালেক রায়ের বিষয়টি নিশ্চিত করেছেন। মামলার বিবরণ উল্লেখ করে তিনি জানান, রংপুরের মিঠাপুকুর উপজেলার খোড়াগাছ ইউনিয়নের রূপসী গ্রামে পারিবারিক কলহের জের ধরে ২০১৪ সালের ১০ জুলাই ইলিয়াছ আলী রাত সাড়ে ১০টার দিকে ছোট স্ত্রী মাকসুদা বেগমকে শুয়ে থাকা অবস্থায় কুড়াল দিয়ে কুপিয়ে হত্যা করেন। এ ঘটনা দেখে তাঁর বড় স্ত্রী মোমেনা বেগম চিৎকার করে বাড়ি থেকে পালিয়ে যাওয়ার সময় তাঁকেও কুড়াল দিয়ে কুপিয়ে হত্যা করেন।
এ ঘটনার পর গ্রামবাসী ইলিয়াছকে আটক করে মিঠাপুকুর থানার পুলিশে সোপর্দ করে। পুলিশ দুই গৃহবধূ মোমেনা ও মাকসুদার লাশ উদ্ধার করে রংপুর মেডিকেল কলেজ হাসপাতালের মর্গে পাঠায়। পরে ২০ জুলাই মিঠাপুকুর থানার উপপরিদর্শক (এসআই) নজরুল ইসলাম বাদী হয়ে মিঠাপুকুর থানায় একটি হত্যা মামলা দায়ের করেন। এরপর তদন্ত শেষে এই মামলার তদন্ত কর্মকর্তা উপপরিদর্শক (এসআই) এরশাদ আলী ২০১৪ সালের ১৮ ডিসেম্বর ইলিয়াছ আলীকে অভিযুক্ত করে আদালতে অভিযোগপত্র দাখিল করেন। এই মামলায় ১৪ জন সাক্ষীর সাক্ষ্য গ্রহণ করা হয়েছে।
