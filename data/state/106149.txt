
চট্টগ্রাম সিটি করপোরেশন নগরের জিইসি মোড় এলাকা থেকে চারটি বিলবোর্ড ও ৪০টি সাইনবোর্ড অপসারণ এবং দুটি প্রতিষ্ঠানকে ১৩ হাজার টাকা জরিমানা করেছে। আজ রোববার এ অভিযান চালানো হয়।
অভিযান পরিচালনা করেন চট্টগ্রাম সিটি করপোরেশনের নির্বাহী ম্যাজিস্ট্রেট নাজিয়া শিরিন ও জেলা প্রশাসনের নির্বাহী ম্যাজিস্ট্রেট তামিম আল ইয়ামিন।
সিটি করপোরেশনের নির্বাহী ম্যাজিস্ট্রেট নাজিয়া শিরিন প্রথম আলোকে বলেন, অবৈধভাবে স্থাপন করায় চারটি বিলবোর্ড উচ্ছেদ করা হয়েছে।
সিটি করপোরেশনের ভ্রাম্যমাণ আদালত সূত্র জানায়, আজকের অভিযানে আনিস নিয়ন সাইনের একটি বিলবোর্ড অপসারণ করা হয়। প্রতিষ্ঠানটিকে জরিমানা করা হয় আট হাজার টাকা। বিন্দু অ্যাডের একটি বিলবোর্ড অপসারণ ও প্রতিষ্ঠানটিকে পাঁচ হাজার টাকা জরিমানা করা হয়েছে। এ ছাড়া অন্য দুটি বিলবোর্ডের মালিকানা পাওয়া যায়নি।
অবৈধ বিলবোর্ড অপসারণে ১ জুন থেকে অভিযান শুরু করে চট্টগ্রাম সিটি করপোরেশন। আজ পর্যন্ত ছোট-বড় ১৮৩টি বিলবোর্ড অপসারণ করা হয়েছে।
