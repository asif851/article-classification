
ভারতের পররাষ্ট্রমন্ত্রী সুষমা স্বরাজের সঙ্গে আজ রোববার রাতে সাক্ষাৎ করবেন বিএনপির চেয়ারপারসন খালেদা জিয়া। সোনারগাঁও হোটেলে রাত আটটায় সৌজন্য সাক্ষাৎ হওয়ার কথা রয়েছে। বাংলাদেশ সফরকালে সুষমা এই হোটেলে অবস্থান করবেন।
বিএনপির চেয়ারপারসনের প্রেস উইংয়ের কর্মকর্তা শামসুদ্দিন দিদার প্রথম আলোকে এ কথা জানিয়েছেন।
এ সময় খালেদা জিয়ার সঙ্গে দলের মহাসচিব মির্জা ফখরুল ইসলাম আলমগীর, স্থায়ী কমিটির সদস্য আবদুল মঈন খান, আমীর খসরু মাহমুদ চৌধুরী, বিএনপি চেয়ারপারসনের উপদেষ্টা রিয়াজ রহমান, সাবিহউদ্দীন আহমেদেরও উপস্থিত থাকার কথা রয়েছে।
দুদিনের সফরে ভারতের পররাষ্ট্রমন্ত্রী আজ দুপুরে ঢাকায় আসছেন। তিনি পররাষ্ট্রমন্ত্রীর সঙ্গে বৈঠক করবেন। প্রধানমন্ত্রী শেখ হাসিনার সঙ্গেও তাঁর সৌজন্য সাক্ষাতের কথা রয়েছে।
২০১৪ সালে সুষমা পররাষ্ট্রমন্ত্রী হিসেবে প্রথম ঢাকা সফর করেন। সে সময়ও সোনারগাঁও হোটেলে গিয়ে সুষমার সঙ্গে সাক্ষাৎ করেন খালেদা।
আরও পড়ুন:সুষমা স্বরাজ আজ ঢাকায় আসছেন
 
