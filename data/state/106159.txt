
প্রধান বিচারপতি সুরেন্দ্র কুমার সিনহার সঙ্গে আজ বুধবার সাক্ষাৎ করেছেন আইনমন্ত্রী আনিসুল হক। তাঁদের সাক্ষাতের সময়কাল ছিল আধা ঘণ্টার মতো। এ সময় আইনমন্ত্রীর সঙ্গে ছিলেন মন্ত্রিপরিষদ সচিব মোহাম্মদ শফিউল আলম।নতুন নির্বাচন কমিশন গঠনের লক্ষ্যে রাষ্ট্রপতি আজকেই আপিল বিভাগের একজন বিচারপতির নেতৃত্বে ছয় সদস্যের সার্চ কমিটি করায় এ বৈঠকের গুরুত্ব রয়েছে বলে মনে করা হচ্ছে।মন্ত্রিপরিষদ বিভাগের দুটি সূত্র জানিয়েছে, ছয় সদস্যের সার্চ কমিটিতে থাকবেন আপিল বিভাগের একজন বিচারপতি, হাইকোর্ট বিভাগের একজন বিচারপতি, দুটি সাংবিধানিক পদের প্রধান, সুশীল সমাজের একজন প্রতিনিধি ও একজন নারী প্রতিনিধি।ওই কমিটিতে মহাহিসাব নিরীক্ষক ও নিয়ন্ত্রক মাসুদ আহমেদ, সরকারি কর্মকমিশনের চেয়ারম্যান মোহাম্মদ সাদিক, ঢাকা বিশ্ববিদ্যালয়ের ইংরেজি বিভাগের অধ্যাপক সৈয়দ মনজুরুল ইসলাম ও চট্টগ্রাম বিশ্ববিদ্যালয়ের সহ-উপাচার্য শিরীণ আখতার আছেন বলে জানা গেছে। সে হিসেবে বাকি থাকছেন সুপ্রিম কোর্টের দুজন বিচারপতির নাম। এই দুজনের নাম ঠিক করবেন প্রধান বিচারপতি সুরেন্দ্র কুমার সিনহা।
সাক্ষাৎ শেষে সার্চ কমিটি গঠন বিষয়ে সাংবাদিকদের প্রশ্নের জবাবে আইনমন্ত্রী কোনো কথা বলেননি।
পরে প্রথম আলোর পক্ষ থেকে মুঠোফোনে যোগাযোগ করা হলে আইনমন্ত্রী এ বিষয়ে মন্তব্য করতে চাননি। তিনি বলেন, সার্চ কমিটির বিষয়ে তিনি কোনো বৈঠক করেননি। তিনি সুপ্রিম কোর্টের বর্ধিত ভবন ৮তলা থেকে ১২তলা করার বিষয়ে আলাপ করেছেন।
সার্চ কমিটির চিঠি মন্ত্রিপরিষদ বিভাগে পাঠিয়েছে রাষ্ট্রপতির কার্যালয়। সেখান থেকে একটি সারসংক্ষেপ আকারে তা প্রধানমন্ত্রীর কার্যালয়ে পাঠিয়ে দেওয়া হয়েছে। প্রধানমন্ত্রীর অনুমোদনের পর সেটি আবার রাষ্ট্রপতির কাছে যাবে। রাষ্ট্রপতির অনুমোদনের পর ওই বিষয়ে প্রজ্ঞাপন জারি করবে মন্ত্রিপরিষদ বিভাগ। সার্চ কমিটি গঠনসংক্রান্ত গেজেট আজ বা আগামীকালের মধ্যেই হবে বলেও মন্ত্রিপরিষদ বিভাগ থেকে জানা গেছে।
