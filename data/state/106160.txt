
বিএনপির মহাসচিব মির্জা ফখরুল ইসলাম আলমগীর বলেছেন, সাংবাদিক শফিক রেহমানকে গ্রেপ্তারের পর রিমান্ডে নেওয়া অমানবিক। তাঁর মতো মানুষকে রিমান্ডে নেওয়া কাম্য নয়।
আজ রোববার দুপুরে রাজধানীর ইস্কাটন গার্ডেন রোডে শফিক রেহমানের বাসায় তাঁর স্ত্রী তালেয়া রেহমানের সঙ্গে সাক্ষাৎ করতে গিয়ে এসব কথা বলেন মির্জা ফখরুল। তিনি অবিলম্বে শফিক রেহমানের রিমান্ড বাতিল করে তাঁর মুক্তির দাবি জানান।
তালেয়া রেহমানের সঙ্গে সাক্ষাৎ শেষে মির্জা ফখরুল সাংবাদিকদের বলেন, যারাই সরকারের বিরোধী মত পোষণ করে, সরকার কোনো না কোনোভাবে তাদের গ্রেপ্তার করছে। শফিক রেহমানকে গ্রেপ্তার তারই অংশ। এ সময় মির্জা ফখরুলের সঙ্গে বিএনপির ভাইস চেয়ারম্যান আব্দুল্লাহ আল নোমান, চেয়ারপারসনের উপদেষ্টা আব্দুল আউয়াল মিন্টু প্রমুখ উপস্থিত ছিলেন।
গতকাল শনিবার সকালে শফিক রেহমানকে তাঁর বাসা থেকে আটক করে নিয়ে যায় মহানগর গোয়েন্দা পুলিশ (ডিবি)। পরে গত বছরের পল্টন থানার একটি হত্যা পরিকল্পনার মামলায় তাঁকে গ্রেপ্তার দেখানো হয়।
দুপুরে শফিক রেহমানকে ঢাকা মহানগর হাকিম আদালতে হাজির করে সাত দিনের রিমান্ড চায় পল্টন থানার পুলিশ। বিচারক মাজহারুল ইসলাম পাঁচ দিনের রিমান্ড মঞ্জুর করেন।
প্রধানমন্ত্রীর ছেলে এবং তাঁর তথ্য ও প্রযুক্তি-বিষয়ক উপদেষ্টা সজীব ওয়াজেদ জয়কে অপহরণ ও হত্যার পরিকল্পনায় পুলিশ গত বছরের আগস্টে পল্টন থানায় একটি সাধারণ ডায়েরি (জিডি) করে। পরে তা মামলায় রূপান্তরিত হয়। সেই মামলায় শফিক রেহমানকে গ্রেপ্তার দেখানো হয়েছে।
