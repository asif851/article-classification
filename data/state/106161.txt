
চট্টগ্রাম নগর আওয়ামী লীগের সাধারণ সম্পাদক নির্বাচিত হওয়ায় আ জ ম নাছিরউদ্দিনকে অভিনন্দন জানিয়েছেন নগর বিএনপির সাধারণ সম্পাদক শাহাদাত হোসেন।গতকাল মঙ্গলবার নাছিরউদ্দিনের সঙ্গে সাক্ষাৎ করে তাঁকে ফুলেল শুভেচ্ছা জানান বিএনপির এই নেতা। এ সময় চট্টগ্রাম মহানগরের দুই দলের সাধারণ সম্পাদক চট্টগ্রামের রাজনীতিতে গুণগত পরিবর্তন নিয়ে নিজেদের মধ্যে আলোচনা করেন। আগামী দিনে চট্টগ্রামবাসীকে একটি সুন্দর নগর এবং সুস্থধারার রাজনীতি উপহারের অঙ্গীকার ব্যক্ত করেন তাঁরা। এ সময় অন্যান্যের মধ্যে নগর আওয়ামী লীগের উপদেষ্টা সফর আলী, মহানগর জাসদের সভাপতি আল্লামা ইকবাল, নগর ছাত্রদলের সভাপতি গাজী সিরাজউল্লাহ, নগর যুবদল নেতা আবদুল কাদের জসিম প্রমুখ উপস্থিত ছিলেন। পরে আ জ ম নাছিরউদ্দিন ডা. শাহাদাত হোসেনকে মিষ্টিমুখ করান।
 
