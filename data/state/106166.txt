
নড়াইলের লোহাগড়া উপজেলার ধানাইড় খেয়াঘাটে মধুমতী নদীতে দেওয়া আড়াআড়ি বাঁশের বেড়া উচ্ছেদ করা হয়েছে। গতকাল বুধবার দুপুরে সহকারী কমিশনার (ভূমি) তুষার কুমার পালের নেতৃত্বে এটি উচ্ছেদ করা হয়। এ সময় উপজেলা মৎস্য কর্মকর্তা হোসনে আরা হ্যাপী ও পুলিশ সদস্যরা উপস্থিত ছিলেন। বেড়া দেওয়ার সঙ্গে জড়িত থাকার দায়ে দুজনকে আটক করে প্রত্যেককে দুই মাসের বিনাশ্রম কারাদণ্ড দেওয়া হয়েছে। সাজা পাওয়া ব্যক্তিরা হলেন কিরণ বিশ্বাস ও পরেশ মল্লিক। উচ্ছেদের সময় প্রায় এক হাজার মিটার জাল পুড়িয়ে দেওয়া হয়েছে। 
