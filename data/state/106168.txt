
রাজধানীর আজিমপুর এলাকায় বিদ্যুৎস্পৃষ্ট হয়ে রুমানা আক্তার (৩০) নামের এক নারী ও মো. রিফাত (৫) নামের এক শিশুর মৃত্যু হয়েছে। আজ শুক্রবার বিকেল সোয়া ৪টার দিকে এ দুর্ঘটনা ঘটে।
এ সময় নিশাত (১১) নামে আরেক শিশু আহত হয়।ঢাকা মেডিকেল কলেজ পুলিশ ক্যাম্পের পরিদর্শক মোজাম্মেল হক জানান, আজিপুরের ১৮৫ নম্বর রসুলবাগের ভাড়া বাসায় থাকতেন রিফাত ও রুমানার পরিবার। রিফাতের বাবার নাম দুলাল মিয়া ও রুমানার স্বামী শামসুদ্দীন র‌্যাবের গাড়িচালক।আজ বিকেলে ঝড়ের সময় ওই বাড়ির লোহার সিঁড়ির ওপর একটি বিদ্যুতের তার এসে পড়ে। সিঁড়িতে ওঠার সময় রিফাত, রুমানা ও নিশাত বিদ্যুৎস্পৃষ্ট হন।ঢাকা মেডিকেল কলেজ হাসপাতালে আনার পর বিকেল সোয়া পাঁচটার দিকে রিফাত ও রুমানাকে মৃত ঘোষণা করা হয়।
