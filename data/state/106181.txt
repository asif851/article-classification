
নির্বাচন কমিশনার হিসেবে নিয়োগের জন্য পাঁচটি করে নাম জমা দিয়েছে ক্ষমতাসীন আওয়ামী লীগ ও বিএনপিসহ ২৭টি রাজনৈতিক দল। আজ মঙ্গলবার মন্ত্রিপরিষদ বিভাগে নাম জমা দেয় এই রাজনৈতিক দলগুলো।
মন্ত্রিপরিষদ বিভাগের অতিরিক্ত সচিব আবদুল ওয়াদুদ প্রথম আলোকে এ তথ্য নিশ্চিত করেছেন।
রাষ্ট্রপতি আবদুল হামিদের সঙ্গে সংলাপে অংশ নেওয়া ৩১টি রাজনৈতিক দলকে নাম দেওয়ার জন্য অনুরোধ জানিয়ে চিঠি দেয় নির্বাচন কমিশন গঠন সংক্রান্ত অনুসন্ধান কমিটি। এর মধ্যে ৪টি দল নাম দেয়নি।
মন্ত্রিপরিষদে নাম জমা দেওয়া শেষে আওয়ামী লীগের দপ্তর সম্পাদক আবদুস সোবহান গোলাপ প্রথম আলোকে বলেন, ‘একটি খামে করে সৎ, যোগ্য, নিরপেক্ষ এবং মুক্তিযুদ্ধের চেতনায় বিশ্বাসী পাঁচজনের নাম জমা দেওয়া হয়েছে।’
গতকাল সোমবার রাতে দলটির কার্যনির্বাহী ও উপদেষ্টা পরিষদের যৌথসভায় নামগুলো চূড়ান্ত করা হয়।
মন্ত্রিপরিষদ বিভাগে নাম জমা দিয়েছে বিএনপিও। দলটির দায়িত্বশীল এক নেতা জানিয়েছেন, নাগরিক সমাজের লোকদের নাম দেওয়া হয়েছে। যাঁদের নাম দেওয়া হয়েছে, তাঁদের সঙ্গে রাজনৈতিক দলের কোনো সম্পর্ক নেই। তাঁরা সমাজে গ্রহণযোগ্য বলে বিবেচিত। বিএনপির জ্যেষ্ঠ যুগ্ম মহাসচিব রুহুল কবির রিজভী, বিএনপি চেয়ারপারসনের একান্ত সচিব এ বি এম আবদুস সাত্তার একটি খাম জমা দেন।
রাজধানীর গুলশানে বিএনপির চেয়ারপারসনের কার্যালয়ে গত রোববার দলের স্থায়ী কমিটির বৈঠকে নাম দেওয়ার ব্যাপারে সিদ্ধান্ত নেওয়া হয়। জোটের সিদ্ধান্ত অনুযায়ী গত রাতে বাংলাদেশ ন্যাপ, বিজেপি, লিবারেল ডেমোক্রেটিক পার্টি ও জমিয়তে উলামায়ে ইসলাম তাদের প্রস্তাবিত নাম বিএনপির চেয়ারপারসনের কার্যালয়ে পৌঁছে দিয়েছে।
আরও পড়ুন :
নাম দিয়েছে বিএনপি
 
