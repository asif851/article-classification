
ভারতের জাতীয় নির্বাচনে সরকার গঠনের মতো সংখ্যাগরিষ্ঠতা অর্জন করায় বিজেপি নেতৃত্বাধীন জাতীয় গণতান্ত্রিক জোট (এনডিএ) ও বিজেপির প্রধানমন্ত্রী প্রার্থী নরেন্দ্র মোদিকে অভিনন্দন জানিয়েছেন প্রধানমন্ত্রী শেখ হাসিনা।আজ শুক্রবার এক বার্তায় শেখ হাসিনা নরেন্দ্র মোদিকে অভিনন্দন জানিয়েছেন। প্রধানমন্ত্রীর বিশেষ সহকারী মাহবুবুল হক শাকিল বার্তা সংস্থা বাসসকে এ কথা বলেন।গত ৭ এপ্রিল শুরু হয়ে ৯ দফায় ভারতীয় সংসদের নিম্নকক্ষ লোকসভার ৫৪৩ আসনের নির্বাচন শেষ হয় ১২ মে। সেই নির্বাচনের ফল ঘোষণা হচ্ছে আজ। ২৯ রাজ্য আর সাতটি কেন্দ্রশাসিত অঞ্চলের ৮০ কোটি ভোটারের মতামতের ভিত্তিতে সর্বশেষ পাওয়া খবরে সরকার গঠনের জন্য পর্যাপ্ত সংখ্যাগরিষ্ঠতা অর্জন করেছে বিজেপি।
