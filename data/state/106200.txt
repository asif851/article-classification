
জাতীয় মানবাধিকার কমিশনের চেয়ারম্যান মিজানুর রহমান বলেছেন, পার্বত্য চুক্তি বাস্তবায়ন করতে সরকার ব্যর্থ হয়েছে।সরকারের শেষ সময়ে এসে এই চুক্তি বাস্তবায়ন করতে যে আশার বাণী শুনতে হচ্ছে, তা হতাশাজনক।আজ বুধবার সকালে রাজধানীর সিরডাপ মিলনায়তনে ‘ডেভেলপমেন্ট, এনভায়রনমেন্ট অ্যান্ড হিউম্যান রাইটস: সিচুয়েশন অব ইন্ডিজেনাস পিপল অব বাংলাদেশ’ শীর্ষক বইয়ের প্রকাশনা অনুষ্ঠানে মিজানুর রহমান এসব কথা বলেন।বেসরকারি সংগঠন মালেয়া ফাউন্ডেশন এ অনুষ্ঠানের আয়োজন করে।মিজানুর রহমান বলেন, ‘চুক্তি সম্পাদন করে প্রধানমন্ত্রী শেখ হাসিনা যে সাহসিকতার পরিচয় দিয়েছিলেন, চুক্তি বাস্তবায়ন করার ক্ষেত্রে এর নিদর্শন পেতে চাই।’ তিনি বলেন, এই চুক্তি যাতে বাস্তবায়ন না হয়, সে জন্য বিশেষ পোশাকের বাহিনীর স্বার্থ আছে।প্রকাশনা অনুষ্ঠানে ‘আদিবাসী’ শব্দের ব্যবহার নিয়ে প্রশ্ন করা হলে মিজানুর রহমান বলেন, ‘আমার নাম কী হবে, সেটি আমি ঠিক করব।আপনি আমার নাম ঠিক করে দেওয়ার কেউ নন।দেশের আদিবাসীরা তাদের আদিবাসী বলতে পছন্দ করে, তাদের সেই নামে অভিহিত না করাটা অন্যায়।এটি আন্তর্জাতিক আইনের লঙ্ঘন।সংবিধানের ২৫ অনুচ্ছেদে আন্তর্জাতিক আইনের প্রতি আনুগত্য ও শ্রদ্ধা প্রদর্শনের যে বিধান আছে, সেটিরও লঙ্ঘন।’
অনুষ্ঠানে সভাপতিত্ব করেন চাকমা সার্কেল-প্রধান রাজা দেবাশীষ রায়।তিনি বলেন, আদিবাসীদের মানবাধিকারের সঙ্গে পরিবেশ ও উন্নয়ন জড়িত।মাতৃস্বাস্থ্য, পানীয় জল বা সর্বজনীন শিক্ষার ক্ষেত্রে বাংলাদেশের বেশ কিছু অর্জন থাকলেও এসব সুযোগ আদিবাসীদের কাছে এখনো পৌঁছায়নি।তিনি জাতীয় মানবাধিকার কমিশনের উদ্দেশে বলেন, মানবাধিকার কমিশনকে বাঘ হয়ে থাকতে হবে।পুষ্টিহীন বিড়াল হলে চলবে না।
অনুষ্ঠানে বক্তব্য দেন মানবাধিকার কমিশনের সদস্য নিলুফা দেওয়ান, রিসার্চ ইনিশিয়েটিভের নির্বাহী পরিচালক মেঘনা গুহঠাকুরতা, নারীনেত্রী খুশী কবির, মালেয়া ফাউন্ডেশনের সমন্বয়কারী প্রগতি চাকমা প্রমুখ।
