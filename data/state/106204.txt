
বঙ্গবন্ধু শেখ মুজিবুর রহমানের ৪০তম শাহাদতবার্ষিকী উপলক্ষে মিলাদ, দোয়া মাহফিল ও গণভোজের জন্য গাজীপুর মহানগর আওয়ামী লীগের পক্ষ থেকে গরু বিতরণ করা হয়েছে। গতকাল শুক্রবার দুপুরে গাজীপুরের মালেকের বাড়ি এলাকায় বঙ্গবন্ধুর শাহাদতবার্ষিকী উপলক্ষে আয়োজিত আলোচনা সভা, মিলাদ ও দোয়া মাহফিল শেষে ওই গরু বিতরণ করা হয়।গাজীপুর মহানগর আওয়ামী লীগ সূত্রে জানা গেছে, ওই আলোচনা সভায় সভাপতিত্ব করেন গাজীপুর মহানগর আওয়ামী লীগের সভাপতি আজমত উল্লা খান। প্রধান অতিথি ছিলেন মুক্তিযুদ্ধবিষয়ক মন্ত্রী আ ক ম মোজাম্মেল হক। বক্তব্য দেন গাজীপুর মহানগর আওয়ামী লীগের সাধারণ সম্পাদক মো. জাহাঙ্গীর আলম, সদর উপজেলা আওয়ামী লীগের সাধারণ সম্পাদক আতাউল্যাহ মণ্ডল প্রমুখ।
