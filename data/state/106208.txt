
বিরোধী দল বিএনপি  জাতীয় সংসদে আর ‘অশালীন’ ও ‘অসংসদীয়’ বক্তব্য দেবে না। আজ রোববার দুপুরে বিএনপির সংসদীয় দল স্পিকার শিরীন শারমিন চৌধুরীর সঙ্গে দেখা করে এই আশ্বাস দিয়েছে।
বিরোধী দলের সঙ্গে সাক্ষাতের পর স্পিকার শিরীন শারমিন চৌধুরী সাংবাদিকদের এ তথ্য জানান। স্পিকার বলেন, ‘বিরোধী দলের সাংসদেরা সংসদে অশোভন, অসংসদীয় ও আক্রমণাত্মক ভাষার ব্যবহার নিয়ে কথা বলেছেন। এসব ভাষার ব্যবহার রোধে স্পিকার হিসেবে আমার ভূমিকা কী হবে, সেটা নিয়ে কথা হয়েছে।’ শিরীন শারমিন বলেন, ‘ওনারা সব সময়ই বলেন যে, ওনারা আর কখনো অসংসদীয় বক্তব্য দেবেন না। এবারও সেটাই বলেছেন।’
রাজনৈতিক বক্তব্যের জবাব রাজনৈতিকভাবেই দেওয়া উচিত বলে স্পিকার মনে করেন। তিনি বলেন, ‘অসংসদীয় বক্তব্য যেগুলো আসছে, বা কে কী ধরনের কথা বলবেন, সেটা নিয়ন্ত্রণ বা নির্ধারণ করা আমার কাজ নয়। এটা কথা বলার অধিকারে হস্তক্ষেপের শামিল। এ ক্ষেত্রে সবারই উচিত কার্যপ্রণালী বিধি মেনে কথা বলা।’
মাইক বন্ধ করা স্পিকারের জন্য সুখকর নয় জানিয়ে শিরীন শারমিন চৌধুরী বলেন, ‘হুইপ আ স ম ফিরোজ ও বিরোধী দলের এম কে আনোয়ার এ ধরনের কোনো বক্তব্য এলে মাইক বন্ধ করে দিতে বলেছেন। কিন্তু কে কী বলবেন, সেটা তো আমি আগে জানতে পারি না। বলে ফেললে আমি ইন্টারফেয়ার করতে পারি, সতর্ক করতে পারি। মাইক বন্ধ করাটা সর্বশেষ সিদ্ধান্ত। সব সময় মাইক বন্ধ করলে এটার আর গুরুত্ব থাকে না। আর এটা কেন করতে হবে! এতে সংসদের মুক্ত আলোচনার আবহ বন্ধ হয়ে যাবে।’
স্পিকারের সঙ্গে সাক্ষাত্ শেষে বিরোধী দলের ভারপ্রাপ্ত চিফ হুইপ শহীদ উদ্দীন চৌধুরী বলেন, ‘আমরা সৌজন্য সাক্ষাতে গিয়েছিলাম। এ ব্যাপারে গণমাধ্যমে কোনো কথা না বলার সিদ্ধান্ত হয়েছে।’
বিএনপির প্রতিনিধিদলে সাংসদ মওদুদ আহমদ, জমির উদ্দিন সরকার, এম কে আনোয়ার, মাহমুদুল হাসান, জয়নাল আবেদিন, আশরাফ উদ্দিন নিজান, নিলোফার চৌধুরী, জামায়াতের আ ন ম শামসুল ইসলাম প্রমুখ উপস্থিত ছিলেন।
