
বেনাপোল কাস্টমসের যুগ্ম কমিশনারের ওপর হামলার প্রতিবাদে গতকাল সোমবার চট্টগ্রামে এক ঘণ্টার কলম বিরতি পালন করেছেন জাতীয় রাজস্ব বোর্ডের আওতাধীন বিভিন্ন দপ্তরের কর্মকর্তা-কর্মচারীরা। বিসিএস কাস্টমস, এক্সাইজ ও ভ্যাট অ্যাসোসিয়েশনের ডাকে এ কর্মসূচি পালন করা হয়।কলম বিরতির কর্মসূচি গতকাল দুপুর ১২টা থেকে বেলা ১টা পর্যন্ত পালন করা হয়। এ সময় দপ্তরগুলোতে কোনো কাজ হয়নি।গত ১৭ ফেব্রুয়ারি দায়িত্ব পালনের সময় হামলার শিকার হন বেনাপোলে কাস্টমসের যুগ্ম কমিশনার মোস্তাফিজুর রহমান। এ ঘটনায় বেনাপোল পোর্ট থানায় মামলা হয়েছে।বিসিএস কাস্টমস, এক্সাইজ ও ভ্যাট অ্যাসোসিয়েশনের নির্বাহী সদস্য মোহাম্মদ এহতেশামুল হক প্রথম আলোকে বলেন, বেনাপোলে হামলার ঘটনায় জড়িত সব আসামিকে গ্রেপ্তার করা না হলে আরও কঠোর কর্মসূচি ঘোষণা করা হবে।
