
সাত ঘণ্টা বন্ধ থাকার পর গতকাল বৃহস্পতিবার সকালে ঢাকা-চট্টগ্রাম রেললাইনে ট্রেন চলাচল স্বাভাবিক হয়েছে।ঢাকা-চট্টগ্রাম রেলপথের ফেনীর ফতেহপুর রেলক্রসিং এলাকায় পণ্যবাহী ট্রেনের ইঞ্জিন উল্টে যাওয়ায় গত বুধবার দিবাগত রাত দুইটা থেকে সকাল সোয়া নয়টা পর্যন্ত চট্টগ্রামের সঙ্গে ঢাকা ও সিলেটের রেল যোগাযোগ বন্ধ ছিল।রেলওয়ে সূত্র জানায়, ঢাকা থেকে ছেড়ে আসা একটি পণ্যবাহী ট্রেন বুধবার দিবাগত রাত দুইটার দিকে ফতেহপুর রেলক্রসিং পার হচ্ছিল। ওই সময় ক্রসিং দিয়ে একটি ট্রাকও পার হচ্ছিল। ক্রসিংয়ে ওঠার পর ট্রাকটির স্টার্ট বন্ধ হয়ে গেলে ট্রেনের চালক কষে ব্রেক করেন। কিন্তু ট্রেন ও ট্রাকের সংঘর্ষ এড়ানো যায়নি। সংঘর্ষে ট্রেনটির ইঞ্জিন উল্টে যায় এবং একটি ওয়াগন লাইনচ্যুত হয়। অন্যদিকে ট্রাকটিও উল্টে যায়।রেলওয়ের কর্মকর্তারা জানান, দুর্ঘটনার কারণে গতকাল ভোরে চট্টগ্রামগামী আন্তনগর তূর্ণা নিশীথা, ঢাকা মেইল ও উদয়ন পথে আটকা পড়ে। এ ছাড়া ঢাকা ও সিলেটগামী কিছু ট্রেনের যাত্রা দেরি হয়। একই সঙ্গে ঢাকা-চট্টগ্রাম মহাসড়কের লেমুয়া থেকে চৌদ্দগ্রাম পর্যন্ত প্রায় ২০ কিলোমিটারে তীব্র যানজট দেখা দেয়।রেলওয়ে পূর্বাঞ্চলের চট্টগ্রাম বিভাগের ব্যবস্থাপক মঞ্জুর উল আলম চৌধুরী প্রথম আলোকে বলেন, ‘পণ্যবাহী ট্রেনের ইঞ্জিন উল্টে যাওয়ায় রেললাইনের ক্ষতি হয়। আমরা সকাল নয়টার মধ্যে ডাউন লাইন মেরামত করতে সক্ষম হই। এরপর একটি লাইন দিয়ে উভয় দিকের ট্রেন পারাপার করা হয়। দুপুরের দিকে আপ লাইনও ঠিক হয়ে যায়।’ তিনি আরও জানান, রেল ক্রসিংয়ের ওপর স্টার্ট বন্ধ হয়ে গেলে ট্রাকচালক ট্রাক ফেলে পালিয়ে যান। এ ঘটনায় তদন্ত কমিটি গঠন করা হয়েছে।
