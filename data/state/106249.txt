
প্রধানমন্ত্রী শেখ হাসিনা গতকাল বুধবার গণভবনে বিভিন্ন পেশাজীবী সংগঠনের নেতাদের সম্মানে ইফতারের আয়োজন করেন। খবর বাসসের।ইফতারে বিভিন্ন সরকারি ও বেসরকারি বিশ্ববিদ্যালয়ের উপাচার্য ও শিক্ষক, বিভিন্ন সংবাদপত্র, সংবাদ সংস্থা ও ইলেকট্রনিক মিডিয়ার সম্পাদক ও সাংবাদিক, চিকিৎসক, প্রকৌশলী, আইনজীবী, ব্যবসায়ী, বুদ্ধিজীবী, কবি, লেখক, সংগীতশিল্পী ও ক্রীড়া ব্যক্তিত্বরা উপস্থিত ছিলেন।প্রধানমন্ত্রী শেখ হাসিনা ইফতারের বিভিন্ন টেবিল ঘুরে ঘুরে আমন্ত্রিত অতিথিদের সঙ্গে শুভেচ্ছা বিনিময় করেন ও তাঁদের খোঁজখবর নেন।ইফতারের আগে জাতির অব্যাহত শান্তি, অগ্রগতি ও সমৃদ্ধি কামনা করে বিশেষ মোনাজাত করা হয়। মোনাজাতে বঙ্গবন্ধু শেখ মুজিবুর রহমানসহ ১৫ আগস্ট খুনিদের হাতে নিহত ব্যক্তিদের, মহান মুক্তিযুদ্ধের বীর শহীদ এবং বিভিন্ন গণতান্ত্রিক আন্দোলনে নিহত ব্যক্তিদের বিদেহী আত্মার শান্তি কামনা করা হয়।বায়তুল মোকাররম জাতীয় মসজিদের পেশ ইমাম মাওলানা মুফতি ইহসানুল হক মোনাজাত পরিচালনা করেন।এ সময় অন্যান্যের মধ্যে মঞ্চে উপস্থিত ছিলেন অধ্যাপক আনিসুজ্জামান, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, সমকাল সম্পাদক গোলাম সারওয়ার, বাংলাদেশ ফুটবল ফেডারেশনের সভাপতি কাজী সালাউদ্দিন, এফবিসিসিআইয়ের সভাপতি আবদুল মাতলুব আহমাদ, অ্যাটর্নি জেনারেল মাহবুবে আলম, লেখক সৈয়দ শামসুল হক, নজরুল গবেষক রফিকুল ইসলাম, কৃষিবিদ আমিরুল ইসলাম এবং স্বাধীনতা চিকিৎসক পরিষদের সভাপতি আ ফ ম রুহুল হক।
