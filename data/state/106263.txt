
একাত্তরে মুক্তিযুদ্ধকালের মানবতাবিরোধী অপরাধের অভিযোগে হবিগঞ্জের বানিয়াচং উপজেলার খাগাউড়া ইউনিয়ন পরিষদের (ইউপি) চেয়ারম্যান মজিবুর রহমান ও তাঁর বড় ভাই মহিবুর রহমানকে গতকাল মঙ্গলবার পুলিশ গ্রেপ্তার করেছে। মহিবুর ওই ইউপির সাবেক চেয়ারম্যান।মানবতাবিরোধী অপরাধ তদন্ত সংস্থা ও পুলিশ সূত্র জানায়, মজিবুর রহমান ও মহিবুর রহমানের বিরুদ্ধে গতকাল সকালে আন্তর্জাতিক অপরাধ ট্রাইব্যুনাল-২ গ্রেপ্তারি পরোয়ানা জারি করেন। এর পরিপ্রেক্ষিতে দুপুরে পুলিশ অভিযান চালিয়ে তাঁদের হবিগঞ্জের নবীগঞ্জ উপজেলার ইমামবাড়ি থেকে গ্রেপ্তার করে। তাঁরা দীর্ঘদিন পলাতক ছিলেন।হবিগঞ্জের সহকারী পুলিশ সুপার মাসুদুর রহমান বলেন, ট্রাইব্যুনালের গ্রেপ্তারি পরোয়ানা জারির পর দুপুরে মজিবুর ও মহিবুরকে গ্রেপ্তার করা হয়।
