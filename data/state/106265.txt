
হল-মার্কের ঋণ কেলেঙ্কারির অভিযোগে করা ২৭টি মামলায় তদন্তের প্রয়োজনে বাংলাদেশ ব্যাংকের সাত কর্মকর্তাকে জিজ্ঞাসাবাদ করেছে দুর্নীতি দমন কমিশন (দুদক)।রাজধানীর সেগুনবাগিচায় দুদকের প্রধান কার্যালয়ে গতকাল বুধবার সকাল সাড়ে ১০টা থেকে প্রায় তিন ঘণ্টা ধরে কেন্দ্রীয় ব্যাংকের ওই কর্মকর্তাদের জিজ্ঞাসাবাদ করে জ্যেষ্ঠ উপপরিচালক মীর মো. জয়নুল আবেদীন শিবলীর নেতৃত্বে সাত সদস্যের তদন্ত দল।জিজ্ঞাসাবাদের মুখোমুখি হওয়া কর্মকর্তারা হলেন বাংলাদেশ ব্যাংক প্রধান কার্যালয়ের ফিন্যান্সিয়াল ইন্টেগ্রিটি অ্যান্ড কাস্টমার সার্ভিসেস ডিপার্টমেন্টের যুগ্ম পরিচালক মনির আহম্মদ সিকদার, উপপরিচালক মো. আনোয়ার হোসেন, সহকারী পরিচালক মুহাম্মদ আবদুল্লাহ-আল-মামুন, ব্যাংক পরিদর্শন বিভাগের (২) উপপরিচালক মো. রেজাউল ইসলাম, উপপরিচালক মো. হাসান আসকারী ভূঞা, বৈদেশিক মুদ্রা পরিদর্শন বিভাগের যুগ্ম পরিচালক মো. সিদ্দিকুর রহমান এবং উপপরিচালক কাজী আরিফুর রহমান।দুদক সূত্র জানায়, হল-মার্কের অর্থ আত্মসাতের বিষয়ে জানতেই ওই সাত কর্মকর্তাকে দুদকে আসতে বলা হয়েছিল। এঁরা মামলার সাক্ষী নাকি তদন্তে আসা আসামি হবেন—তা বিস্তারিত তদন্তের পর ঠিক করা হবে।
