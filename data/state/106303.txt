
যৌন হয়রানির অভিযোগে বেসরকারি আহসানউল্লাহ বিজ্ঞান ও প্রযুক্তি বিশ্ববিদ্যালয়ের এক শিক্ষককে সাময়িকভাবে বরখাস্ত করা হয়েছে। বিশ্ববিদ্যালয়টির উপাচার্য এ এম এম সফিউল্লাহ প্রথম আলোকে এ তথ্য নিশ্চিত করেন।
উপাচার্য সফিউল্লাহ বলেন, আজ শনিবার দুপুরে ওই শিক্ষককে সাময়িক বরখাস্ত করা হয়। যৌন হয়রানি তদন্তে বিশ্ববিদ্যালয়ের একটি স্থায়ী কমিটি আছে। এখন ওই কমিটি তদন্ত করে যা পাবে, তার ভিত্তিতে চূড়ান্ত সিদ্ধান্ত নেওয়া হবে।বিশ্ববিদ্যালয়ের তড়িৎ কৌশল বিভাগের এক শিক্ষকের বিরুদ্ধে যৌন হয়রানির অভিযোগ এনে আজ সকালে বিক্ষোভ শুরু করে​ন শিক্ষার্থীরা। একপর্যায়ে শিক্ষার্থীরা বিশ্ববিদ্যালয়টির তেজগাঁও ক্যাম্পাসের সামনে বিক্ষোভ শুরু করেন। শিক্ষার্থীদের অভিযোগ, ওই শিক্ষকের বিরুদ্ধে বিভিন্ন সময়ে ওই বিভাগের ছাত্রীদের যৌন হয়রানির অভিযোগ রয়েছে। সম্প্রতি আরেক ঘটনায় শিক্ষার্থীরা বিষয়টি প্রশাসনকে অবহিত করেন। কিন্তু ওই শিক্ষক সেই ছাত্রীকে চাপ দিয়ে মিথ্যা বিবৃতি আদায় করেন। এ জন্য তাঁরা ওই শিক্ষককে চাকরিচ্যুত করে আইনের আওতায় আনার দাবি জানান।পরে উপাচার্য ওই শিক্ষককে সাময়িকভাবে বরখাস্ত করার ঘোষণা দিলে পরিস্থিতি শান্ত হয়।
