
প্রেমের প্রস্তাবে রাজি না হওয়ায় ময়মনসিংহে এক কলেজছাত্রীকে ধারালো অস্ত্র দিয়ে বখাটে জখম করেছে বলে অভিযোগ পাওয়া গেছে। গতকাল শুক্রবার রাতে ময়মনসিংহ শহরের গাঙ্গিনারপার এলাকায় এ ঘটনা ঘটে। ছাত্রীটি পুলিশকে জানায়, ওই বখাটে সম্পর্কে তাঁর মামাতো ভাই।আহত কলেজছাত্রী ময়মনসিংহ মেডিকেল কলেজ হাসপাতালে চিকিৎসাধীন আছেন। চিকিৎসকের বরাত দিয়ে পুলিশ জানায়, তিনি বর্তমানে শঙ্কামুক্ত।পুলিশ জানায়, মেয়েটি ময়মনসিংহের মুমিনুন্নিসা সরকারি মহিলা কলেজের ছাত্রী। তাঁর বাড়ি ফুলবাড়িয়ায়। তবে ময়মনসিংহ শহরের একটি ছাত্রী মেসে থেকে তিনি পড়াশোনা করেন। গতকাল সন্ধ্যায় তাঁর মামাতো ভাই তাঁকে ফোন করে গাঙ্গিনারপার যেতে বলেন। পরে গাঙ্গিনারপার ট্রাফিক মোড় এলাকায় তাঁকে আঘাত করে ওই ছেলে পালিয়ে যান বলে ছাত্রীটি পুলিশকে জানান।
কোতোয়ালি মডেল থানার ভারপ্রাপ্ত কর্মকর্তা (ওসি) খন্দকার শাকের আহমেদ ঘটনার সত্যতা নিশ্চিত করেছেন। তিনি বলেন, ওই ছাত্রী সুস্থ হওয়ার পর ঘটনা সম্পর্কে বিস্তারিত জানা যাবে। এ ঘটনায় বখাটেকে আটকের চেষ্টা করছে পুলিশ।
