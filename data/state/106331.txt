
ভোটের পর গতকাল রোববার সন্ধ্যায় যশোরের অভয়নগর উপজেলার চাঁপাতলা গ্রামের মালোপাড়ায় সংখ্যালঘু সম্প্রদায়ের লোকজনের বাড়িঘর ভাঙচুর ও লুটপাট এবং পুড়িয়ে দিয়েছেন বিএনপি ও জামায়াত-শিবিরের কর্মীরা। হামলায় মালোপাড়ার কয়েকজন গুরুতর আহত হয়েছেন।মালোপাড়ার বাসিন্দারা জানান, তাঁরা গতকাল সকালে চাঁপাতলা আলিম মাদ্রাসা ভোটকেন্দ্রে ভোট দিতে গেলে ওই এলাকার আবদুর রহিমের নেতৃত্বে কিছু লোক বাধা দেয়। তারা মালোপাড়ার বিশ্বনাথ সরকার ও শ্যামল সরকারকে পিটিয়ে গুরুতর জখম করে। আহত ব্যক্তিদের উপজেলা স্বাস্থ্য কমপ্লেক্সে ভর্তি করা হয়েছে। সকালের ওই ঘটনার জের ধরে সন্ধ্যা সোয়া ছয়টার দিকে এলাকার আরিফুল, আকসু, কাশেম, হোসেন আলী ও কিবরিয়ার নেতৃত্বে দুই শতাধিক লোক চাঁপাতলা মালোপাড়ায় অতর্কিত হামলা চালায়। তারা ১০-১৫টি বোমার বিস্ফোরণ ঘটিয়ে আতঙ্ক সৃষ্টি করে। আতঙ্কিত লোকজন বাড়িঘর ছেড়ে পালাতে থাকেন। এ সময় তারা ১২০ থেকে ১৩০টি বাড়ি ও একটি দোকান লুট ও ভাঙচুর করে। চলে যাওয়ার সময় ১০-১২টি বাড়িতে আগুন দিয়ে পুড়িয়ে দেয়। হামলায় দেবব্রত সরকার ও মুকুল সরকার গুরুতর আহত হন। তাঁদের উপজেলা স্বাস্থ্য কমপ্লেক্সে ভর্তি করা হয়েছে।মালোপাড়ার গুরুদাস সরকার বলেন, ‘সন্ধ্যা লাগার সাথে সাথে দুই শতাধিক লোক পাড়ায় আক্রমণ করে। সবাই পালিয়ে গেলেও প্রতিবন্ধী হওয়ায় আমি পালাতে পারিনি। আমার ঘরে আগুন দিতে গেলে হাত-পা ধরে বাঁচিয়েছি।’অভয়নগর থানার ভারপ্রাপ্ত কর্মকর্তা (ওসি) এমদাদ হোসেন বলেন, যারা নির্বাচন প্রতিহত করার চেষ্টা করছে, তারাই মালোপাড়ায় হামলা চালিয়েছে। সেখানে পুলিশ ও বিজিবি মোতায়েন করা হয়েছে।
