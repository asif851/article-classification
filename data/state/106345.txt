
বঙ্গভবনে রাষ্ট্রপতির সঙ্গে সংলাপে বিএনপির প্রতিনিধিদলের নেতৃত্ব দেবেন দলটির চেয়ারপারসন খালেদা জিয়া। ১০ সদস্যের প্রতিনিধিদলের নাম আজ বৃহস্পতিবার বঙ্গভবনে পাঠানো হয়েছে। বিএনপির তিন সহদপ্তর সম্পাদক এই তালিকা বঙ্গভবনে পৌঁছে দিয়েছেন।
বিএনপির মিডিয়া উইংয়ের কর্মকর্তা শায়রুল কবির খান আজ বৃহস্পতিবার প্রথম আলোকে এ তথ্য জানিয়েছেন।
খালেদা জিয়ার সঙ্গে এই দলে থাকছেন বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, মাহবুবুর রহমান, নজরুল ইসলাম খান, আমীর খসরু মাহমুদ চৌধুরী প্রমুখ।
রাষ্ট্রপতির সঙ্গে আলোচনায় বিএনপি নতুন ইসি গঠনের লক্ষ্যে নিরপেক্ষ ব্যক্তিদের দিয়ে সার্চ কমিটি গঠন করতে রাষ্ট্রপতির কাছে পাঁচ-ছয়জন বিশিষ্ট নাগরিকের নাম প্রস্তাব করবে। এ ছাড়া নির্বাচনকালীন সহায়ক সরকার নিয়ে আলোচনার সম্ভাবনাও আছে।
গত ১৯ নভেম্বর খালেদা জিয়া নতুন নির্বাচন কমিশন গঠনের রূপরেখা দিয়ে ১৩ দফা প্রস্তাব দিয়েছিলেন। ১৮ ডিসেম্বর বিএনপির সঙ্গে রাষ্ট্রপতির আলোচনার কথা রয়েছে।
আরও পড়তে ক্লিক করুন
সার্চ কমিটির জন্য নামের তালিকা দেবে বিএনপি
