
অলরাউন্ডার মেহেদী হাসান মিরাজ বলেছেন, ‘আব্বু আমাকে জজ-ম্যাজিস্ট্রেট বানাতে চাইতেন। আমি পালিয়ে গিয়ে ক্রিকেট খেলতাম। তবে আব্বু বাধা না দিলে হয়তো আমি কোনো দিনই আজকের মিরাজ হতে পারতাম না।’
আজ মঙ্গলবার সন্ধ্যায় খুলনা সার্কিট হাউস মিলনায়তনে জেলা প্রশাসনের পক্ষ থেকে দেওয়া এক সংবর্ধনায় বাংলাদেশ ক্রিকেটের নতুন তারকা মেহেদী হাসান মিরাজ এসব কথা বলেন।
ইংল্যান্ডের বিপক্ষে সদ্যসমাপ্ত টেস্ট সিরিজে সেরা খেলোয়াড় হওয়ায় এবং নতুন রেকর্ড গড়ায় খুলনার ছেলেকে এ সংবর্ধনা দেওয়া হয়। এ সময় খুলনার মানুষের পক্ষ থেকে জেলা প্রশাসক নাজমুল আহসান মিরাজের হাতে ফুল ও ক্রেস্ট তুলে দেন। করানো হয় মিষ্টিমুখ।
অনুষ্ঠানে মিরাজের বাবা মো. জালাল হোসেন, মিরাজের প্রথম কোচ আল মাহমুদ, অতিরিক্ত জেলা প্রশাসক (সার্বিক) জাহাঙ্গীর হোসেন, অতিরিক্ত জেলা প্রশাসক (শিক্ষা ও আইসিটি) গিয়াস উদ্দীন, নির্বাহী হাকিম আতিকুল ইসলামসহ জেলা প্রশাসনের ঊর্ধ্বতন কর্মকর্তারা উপস্থিত ছিলেন।
অনুষ্ঠানে জেলা প্রশাসক বলেন, ‘মিরাজকে নিয়ে আমরা আনন্দিত-উল্লসিত। আমরা চাই, মিরাজের ধারাবাহিকতায় যেন কোনো ছেদ না পড়ে। মিরাজ যেন কখনো হারিয়ে না যায়। সে যেন নতুন প্রজন্মের আদর্শ হয়ে ওঠে।’ তিনি বলেন, ‘বাংলাদেশ জাতীয় ক্রিকেট দলে সাকিব, মাশরাফি, মোস্তাফিজ, ইমরুল, মিরাজের মতো খুলনা বিভাগের ছেলেরা অনেক ভালো করছে। এই সংখ্যা আরও বেড়ে যাবে বলে আশা করি। মিরাজদের হাত ধরেই বাংলাদেশ টেস্টসহ সব ধরনের ক্রিকেটে রাজার আসনে বসবে।’
মিরাজের প্রথম কোচ আল মাহমুদ মিরাজদের জন্য এক খণ্ড জমির ব্যবস্থা করার বিষয়ে জেলা প্রশাসনকে অনুরোধ করেন।
সংবর্ধনার জবাবে মিরাজ বলেন, ‘আমি আনন্দিত। ইংল্যান্ডের মতো ক্রিকেটের বড় শক্তিকে হারানো বেশ বড় অর্জন। এই সিরিজে আমি মোটামুটি ভালো খেলেছি। আমার এই অর্জন সারা দেশের, এই অর্জন খুলনার।’ মিরাজ আরও বলেন, ‘আমি অনেক কষ্ট করে ক্রিকেট খেলেছি, আমার ক্রিকেটার হওয়ার পেছনে আমার কোচের, বড় ভাই, বন্ধুদের অবদান অনেক বড়। আব্বু চাইতেন জজ-ম্যাজিস্ট্রেট বানাতে, আমি পালিয়ে পালিয়ে ক্রিকেট খেলতাম। তবে আব্বু বাধা না দিলে আমি হয়তো কোনো দিনই আজকের মিরাজ হতে পারতাম না।’
ইংল্যান্ডের বিরুদ্ধে ভালো করার পেছনে জেদের কথা জানিয়ে মিরাজ বলেন, ‘ইংল্যান্ড মনে করত, তাদের হারানো বাংলাদেশের পক্ষে সম্ভব নয়। বাংলাদেশ কখনই পারবে না। সেই জেদ থেকেই তাদের হারাতে পেরেছি।’
বাংলাদেশের ক্রিকেটের নতুন এই তারকা অভিষেক টেস্টে চট্টগ্রামে সাত উইকেট নিয়েছিলেন। ঢাকা টেস্টের দুই ইনিংসে নেন ১২ উইকেট নেন। বাংলাদেশের হয়ে এক টেস্টে সেরা বোলিংয়ের রেকর্ড এটি। দুই টেস্টের সিরিজে সর্বোচ্চ ১৯ উইকেট নিয়ে ১২৯ বছরের পুরোনো রেকর্ড ভেঙেছেন মিরাজ।
