
বাংলাদেশে নিযুক্ত নরওয়ের রাষ্ট্রদূত মেরেতো লুনডেমো বলেছেন, তাঁর সরকার নারীর সম-অধিকারে বিশ্বাসী। তিনি বলেছেন, বাংলাদেশে নারীর সম-অধিকার নিশ্চিত করতে মহিলা পরিষদের সঙ্গে নরওয়ে কাজ করে যাবে ও মহিলা পরিষদের প্রতি তাঁদের সহযোগিতা অব্যাহত থাকবে।আজ মঙ্গলবার বিকেলে পিরোজপুরের কাউখালী উপজেলা পরিষদ মিলনায়তনে অনুষ্ঠিত স্থানীয় প্রশাসন, জনপ্রতিনিধি ও সুশীল সমাজের প্রতিনিধিদের সঙ্গে এক মতবিনিময় সভায় মেরেতো লুনডেমো এসব কথা বলেন।দুই দিনের সফরে আজ দুপুরে পিরোজপুরের কাউখালী উপজেলায় যান মেরেতো লুনডেমো। সেখানে তিনি স্থানীয় মহিলা পরিষদের নেতাদের সঙ্গে মতবিনিময় সভা করেন। এ সময় বাংলাদেশে নরওয়ে দূতাবাসের উন্নয়ন প্রকল্পের জ্যেষ্ঠ পরামর্শক মোর্শেদ আহমেদ, বাংলাদেশ মহিলা পরিষদ কেন্দ্রীয় কমিটির সভাপতি আয়শা খানম, সাধারণ সম্পাদক মালেকা বানু উপস্থিত ছিলেন।বিকেলে তিনি উপজেলা পরিষদ মিলনায়তনে স্থানীয় প্রশাসন, জনপ্রতিনিধি ও সুশীল সমাজের প্রতিনিধিদের সঙ্গে আলাদা মতবিনিময় সভা করেন মেরেতো লুনডেমো। কাউখালী উপজেলা পরিষদের চেয়ারম্যান এস এম আহসান কবিরের সভাপতিত্বে অনুষ্ঠিত সভায় প্রধান অতিথির বক্তব্য দেন তিনি। আগামীকাল বুধবার সকালে মেরেতো লুনডেমো পিরোজপুরের নেছারাবাদ উপজেলা সফর করবেন। 
