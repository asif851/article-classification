
মায়ের কবরের পাশে শায়িত হলেন রাজশাহী বিশ্ববিদ্যালয়ের শিক্ষক এ এফ এম রেজাউল করিম সিদ্দিকী। আজ শনিবার রাতে তাঁর মরদেহ রাজশাহীর বাগমারা উপজেলার দরগমাড়িয়া গ্রামে পারিবারিক কবরস্থানে দাফন করা হয়।
এর আগে সন্ধ্যা সাতটার দিকে রেজাউল করিমের মরদেহ গ্রামে পৌঁছায়। আগে থেকেই এলাকার হাজারো মানুষ তাঁর মরদেহ দেখার জন্য ওই বাড়িতে জড়ো হন। মরদেহ পৌঁছার পর সেখানে হৃদয়বিদারক দৃশ্যের অবতারণা হয়। স্বজনেরা কান্নায় ভেঙে পড়েন। এলাকার লোকজনও চোখের পানি ধরে রাখতে পারেননি।রাত নয়টার দিকে গ্রামে শিক্ষক রেজাউলের তৃতীয় দফা জানাজা হয়। এরপর মা জমেলা বেগমের কবরের পাশে তাঁর মরদেহ দাফন করা হয়। জানাজায় স্থানীয় সাংসদ এনামুল হকসহ রাজনীতিক ও প্রশাসনের কর্মকর্তারা অংশ নেন।
