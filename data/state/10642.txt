
চলমান এসএসসি ও সমমানের পরীক্ষায় মৌলভীবাজারের কুলাউড়া উপজেলার তিনটি কেন্দ্র থেকে গতকাল শুক্রবার ছয়জন শিক্ষকসহ ১৩ পরীক্ষার্থীকে বহিষ্কার করা হয়েছে। দায়িত্বে অবহেলা ও অসদুপায় অবলম্বনের দায়ে উপজেলা নির্বাহী কর্মকর্তা (ইউএনও) তাঁদের বহিষ্কার করেন। উপজেলা প্রশাসন সূত্রে জানা গেছে, গতকাল এসএসসি পরীক্ষার গণিত এবং দাখিল পরীক্ষার ইংরেজি প্রথম পত্রের পরীক্ষা ছিল। ইউএনও বিভিন্ন কেন্দ্র পরিদর্শন করেন। এ সময় কুলাউড়া বালিকা উচ্চবিদ্যালয় কেন্দ্র থেকে কক্ষ পরিদর্শকের দায়িত্বে থাকা একজন শিক্ষক ও একজন পরীক্ষার্থী, মনসুর মোহাম্মদিয়া মাদ্রাসা কেন্দ্র থেকে একজন পরীক্ষার্থী এবং জালালাবাদ উচ্চবিদ্যালয় কেন্দ্র থেকে পাঁচজন শিক্ষক ও ১১ পরীক্ষার্থীকে বহিষ্কার করা হয়। ইউএনও মোহাম্মদ নাজমুল হাসান জানান, দায়িত্বে অবহেলার কারণে শিক্ষক ও অসদুপায় অবলম্বনের দায়ে পরীক্ষার্থীদের বহিষ্কারকরা হয়। 
