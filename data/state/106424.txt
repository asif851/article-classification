
নারায়ণগঞ্জ-৫ আসনের উপনির্বাচনে কেন্দ্র দখল করতে চাইলে এর পরিণতি ভালো হবে না বলে হুঁশিয়ার করেছেন স্বতন্ত্র প্রার্থী এস এম আকরাম হোসেন। তিনি বলেন, এটা সরকারের জন্য ভালো হবে। নারায়ণগঞ্জের জন্য হবে না।
আজ বৃহস্পতিবার দুপুর সাড়ে ১২টার দিকে নারায়ণগঞ্জ গণবিদ্যা সরকারি প্রাথমিক বিদ্যালয় কেন্দ্র পরিদর্শনে গিয়ে সাংবাদিকদের আকরাম এসব কথা বলেন।
আকরাম বলেন, ‘আমি সকাল থেকে ভোট কেন্দ্রগুলোতে ঘুরছি। বৃষ্টি হচ্ছিল, তাই ভোটার উপস্থিতি কম ছিল। বেলা বাড়ার সঙ্গে সঙ্গে আবহাওয়া ভালো হচ্ছে। ভোটার উপস্থিতি বাড়ছে। যত বেশি ভোট পড়বে, আমার তত বেশি লাভ। কারণ সাধারণ মানুষ আমাকেই ভোট দেবে।’
বিভিন্ন কেন্দ্র থেকে তাঁর পোলিং এজেন্টদের বের করে দেওয়া হচ্ছে—এমন অভিযোগ করলে আকরামের কাছে সাংবাদিকেরা জানতে চান কোন কোন কেন্দ্র?
এ সময় স্বতন্ত্র এই প্রার্থী কুমুদিনী ওয়েল ফেয়ার ট্রাস্ট, ১৩ নম্বর নলুয়া সরকারি প্রাথমিক বিদ্যালয় (পুরুষ), ১৩ নম্বর নলুয়া সরকারি প্রাথমিক বিদ্যালয় (মহিলা), মাধবপাশা সরকারি প্রাথমিক বিদ্যালয়, দাসেরগাঁও সরকারি প্রাথমিক বিদ্যালয়, ও বারপাড়া সরকারি প্রাথমিক বিদ্যালয় কেন্দ্রের কথা উল্লেখ করেন।
আকরাম বলেন, ‘আমি সঙ্গে সঙ্গে নির্বাচন কমিশনকে বিষয়টি জানিয়েছি। নিজে গিয়েছি। এখন মোটামুটি ঠিকভাবে ভোট চলছে। তবে দুপুরের পর কেন্দ্র দখল হবে বলে আমি শুনতে পাচ্ছি।’
স্বতন্ত্র এই প্রার্থী বলেন, নারায়ণগঞ্জের মানুষ সন্ত্রাস ও গুম থেকে মুক্তি চায়। তাই তারা সন্ত্রাস ও গুমের বিরুদ্ধে রায় দেবে। কিন্তু কেউ যদি কেন্দ্র দখল করতে চায়, সেটা নারায়ণগঞ্জের জন্য যেমন ভালো হবে না, তেমনি দেশের জন্যও ভালো হবে না।
এদিকে কেন্দ্র থেকে পোলিং এজেন্ট বের করে দেওয়ার অভিযোগের বিষয়ে জানতে চাইলে সেলিম ওসমান বলেন, ‘এটা দেখার জন্য নির্বাচন কমিশন আছে। তারাই এটা দেখছে। আমার জানা মতে, এমন কিছু ঘটার কথা না।’
 আকরামের এজেন্টদের বের করে দেওয়ার অভিযোগ
