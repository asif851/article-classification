
পরিস্থিতি বিবেচনা করে নির্বাচন পর্যবেক্ষণে প্রতিনিধিদল পাঠানোর বিষয়ে সিদ্ধান্ত নেবে কমনওয়েলথ। গতকাল বুধবার নির্বাচন কমিশন কার্যালয়ে প্রধান নির্বাচন কমিশনার (সিইসি) কাজী রকিব উদ্দীন আহমেদের সঙ্গে বৈঠক করে কমনওয়েলথের তিন সদস্যের একটি প্রতিনিধিদল এ কথা জানায়।প্রতিনিধিদলের তিন সদস্য হলেন মার্টিন কাসেরি (হেড অব ডেমোক্রেসি), এম এস আমনা জাটল (পলিটিক্যাল অফিসার) ও ক্লা রেকল (পলিটিক্যাল অ্যাফেয়ার্স অফিসার)। গতকাল সকাল ১০টা থেকে বেলা সাড়ে ১১টা পর্যন্ত তাঁরা বৈঠক করেন।বৈঠক শেষে মার্টিন কাসেরি সাংবাদিকদের বলেন, তাঁরা রাজনৈতিক পরিস্থিতি পর্যবেক্ষণ করছেন। রাজনৈতিক দলগুলো এবং নির্বাচনের সঙ্গে সংশ্লিষ্ট সবার সঙ্গে তাঁরা কথা বলবেন। পরে তাঁরা তাঁদের পর্যবেক্ষণ প্রতিবেদন কমনওয়েলথ মহাসচিবের কাছে পাঠাবেন। এরপর তাঁরা নির্বাচনে পর্যবেক্ষক পাঠাবেন কি না, সে বিষয়ে সিদ্ধান্ত নেবেন।বিকেলে দপ্তর ছেড়ে যাওয়ার আগে সিইসি সাংবাদিকদের বলেন, কমনওয়েলথের প্রতিনিধিদল প্রাথমিক পর্যবেক্ষণে এসেছে। কমিশনের সঙ্গেও দেখা করতে এসেছিল। পরে তাদের মূল দল আসবে।
