
আগামী রোববার সকাল ছয়টা থেকে বুধবার সকাল ছয়টা পর্যন্ত সারা দেশে ৭২ ঘণ্টার হরতাল ডেকেছে বিএনপি নেতৃত্বাধীন ২০–দলীয় জোট।
এদিকে আগামী সোমবার থেকে এসএসসি বা সমমানের পরীক্ষা শুরু হওয়ার কথা।আজ শুক্রবার বিএনপির যুগ্ম মহাসচিব রুহুল কবির রিজভী স্বাক্ষরিত এক প্রেস বিজ্ঞপ্তির মাধ্যমে হরতালের ডাকার বিষয়টি জানানো হয়।বিজ্ঞপ্তিতে জানানো হয়, খালেদা জিয়ার গুলশান কার্যালয় উড়িয়ে দেওয়া ও তাঁকে গ্রেপ্তারের হুমকি, পুলিশকে যেকোনো ব্যবস্থা নিতে প্রধানমন্ত্রীর নির্দেশ দেওয়া, অবরোধ চলাকালে ২১ নেতাকর্মীকে হত্যা, বিএনপির সিনিয়র কয়েকজন নেতার বাড়ি-গাড়িতে হামলা, সারা দেশে ১৫ হাজারের বেশি জোটের নেতা–কর্মী গ্রেপ্তার, নেতা–কর্মীদের বিরুদ্ধে দেড় লাখের বেশি মিথ্যা মামলা এবং সরকারি এজেন্ট দিয়ে পেট্রলবোমা মেরে সাধারণ মানুষকে পুড়িয়ে হত্যার প্রতিবাদে এ হরতাল আহ্বান করা হয়েছে।গণতন্ত্র ও ভোটের অধিকার ফিরে পাওয়ার জন্য চলমান আন্দোলনের অংশ হিসেবে এ হরতাল ডাকা হয়েছে, এমনটা দাবি করে ওই বিজ্ঞপ্তিতে বিএনপি নেতৃত্বাধীন ২০ দলীয় জোটের নেতা-কর্মীসহ দেশবাসীকে শা‌ন্তিপূর্ণ ও স্বতঃস্ফূর্তভাবে ৭২ ঘণ্টার হরতাল পালনের আহ্বান জানানো হয়েছে।
