
ঢাকা-চট্টগ্রাম মহাসড়কে মুন্সিগঞ্জের গজারিয়া উপজেলায় গত বুধবার গভীর রাতে চলন্ত বাসে ডাকাতির ঘটনা ঘটেছে৷ সাত-আটজনের ডাকাত দল যাত্রীদের নগদ টাকাসহ মূল্যবান সামগ্রী লুটে নিয়ে গজারিয়ার বাউশিয়া এলাকায় নেমে যায়৷বাসের যাত্রী গজারিয়ার বাউশিয়া এলাকার সাইফুর রহমান বলেন, ঢাকা থেকে কুমিল্লাগামী যাত্রীসেবা পরিবহনের বাসটি বুধবার দিবাগত রাত দুইটার দিকে গজারিয়া উপজেলার আনারপুরা নামক এলাকায় পেঁৗছায়৷ এ সময় যাত্রী সেজে ডাকাত দল বাসটি থামায়৷ এরপর বাসে উঠে তারা অস্ত্রের মুখে এর নিয়ন্ত্রণ নেয়৷ একপর্যায়ে ডাকাতেরা যাত্রীদের মারধর করে তাঁদের কাছ থেকে মুঠোফোন সেট ও নগদ টাকা নিয়ে উপজেলার বাউশিয়া এলাকায় নেমে কেটে পড়ে৷সাইফুর আরও বলেন, ডাকাতেরা তাঁর মুঠোফোন ও নগদ পাঁচ হাজার টাকাও নিয়ে যায়।যোগাযোগ করলে গজারিয়া থানার ভারপ্রাপ্ত কর্মকর্তা (ওসি) ফেরদৌস হাসান বলেন, ‘বাসে ডাকাতির ঘটনায় কোনো যাত্রী বা বাসের কর্তৃপক্ষ অভিযোগ করেনি। তাই বিষয়টি আমাদের জানা নেই৷’
