
প্রতিদিনের মতো নদীর ধারে বেঁধে রাখতে নিজের গাভিটি নিয়ে বের হয়েছিলেন রঞ্জিত ঘোষ। হঠাৎ ছাড়া পেয়ে গাভিটি চলে যায় নদীর পানির কাছে। একপর্যায়ে রঞ্জিত খেয়াল করেন, নদীর ধারে নরম কাদায় আস্তে আস্তে ডুবে যাচ্ছে গাভিটি। তিনিসহ স্থানীয় লোকজন গাভিটিকে উদ্ধারের চেষ্টা করে ব্যর্থ হন। পরে তাঁরা খবর দেন ফায়ার সার্ভিসকে। পরে স্থানীয় লোকজনের সহযোগিতায় ফায়ার সার্ভিসের কর্মীরা গরুটিকে উদ্ধার করেন।
আজ বুধবার সকাল পৌনে ১০টার দিকে রাজশাহী নগরের কুমারপাড়া পদ্মার ধারে এ ঘটনা ঘটে। গরুটিকে বাঁচাতে ফায়ার সার্ভিসের তৎপরতা দেখতে সেখানে ভিড় জমিয়েছিলেন অসংখ্য মানুষ। অক্ষত অবস্থায় গরুটিকে উদ্ধার করতে পারায় ফায়ার সার্ভিসের কর্মীদের বাহবা দেন সাধারণ মানুষ।
ফায়ার সার্ভিস ও সিভিল ডিফেন্সের রাজশাহী সদর দপ্তরের সিনিয়র স্টেশন অফিসার ফরহাদ আহম্মেদ জানান, সকাল ৯টা ৪০ মিনিটে তাঁরা খবর পান একটি গরু চোরাবালিতে ডুবে যাচ্ছে। ফায়ার সার্ভিসের কর্মীরা গরুটিকে উদ্ধারে কাদায় নেমে পড়েন। তাঁরাও ডুবে যাচ্ছিলেন। একপর্যায়ে পানি দেওয়ার পাইপ এবং মোটা দড়ি দিয়ে অস্ট্রেলিয়ান জাতের ওই গরুটিকে বাঁধা হয়। এরপর মই এবং বাঁশ লাগিয়ে তাঁরা গরুটিকে চোরাবালি থেকে টেনে তোলার চেষ্টা করেন। তাঁদের সঙ্গে স্থানীয় লোকজনও অংশ নেন। প্রায় আধা ঘণ্টা চেষ্টা করে সকাল সাড়ে ১০টার দিকে তাঁরা গরুটিকে অক্ষত অবস্থায় তুলতে সক্ষম হন।
তানভীর আহমদ নামের স্থানীয় এক বাসিন্দা বলেন, গরুটিকে উদ্ধারের জন্য ফায়ার সার্ভিসের সদস্যরা যে তৎপরতা দেখিয়েছেন তা এক কথায় প্রশংসনীয়। এতে তাঁদের পেশাদারির পরিচয় ফুটে উঠেছে।
