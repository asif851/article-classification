
গাইবান্ধার সাংসদ মনজুরুল ইসলাম লিটন হত্যার ঘটনায় জেলার সুন্দরগঞ্জ উপজেলা জামায়াত নেতা সাইফুল ইসলাম মন্ডলকে গতকাল রোববার রাতে গ্রেপ্তার করেছে পুলিশ। তাঁকে রিমান্ডে নিয়ে জিজ্ঞাসাবাদের জন্য আজ সোমবার দুপুরে গাইবান্ধার অতিরিক্ত মুখ্য বিচারিক হাকিম আদালতে নেওয়া হয়েছে।
সুন্দরগঞ্জ থানার ভারপ্রাপ্ত কর্মকর্তা (ওসি) আতিয়ার রহমান এ খবরের সত্যতা নিশ্চিত করে বলেন, গোপন সংবাদের ভিত্তিতে গতকাল রাতে সুন্দরগঞ্জ উপজেলার চেংমারি গ্রামের নিজ বাড়ি থেকে সাইফুল ইসলাম মন্ডলকে গ্রেপ্তার করা হয়। তিনি সুন্দরগঞ্জ উপজেলা জামায়াতের পূর্ব অঞ্চলের আমির এবং চেংমারি উচ্চবিদ্যালয়ের প্রধান শিক্ষক। তাঁকে জিজ্ঞাসাবাদের জন্য সাত দিনের রিমান্ড চেয়ে আদালতে আবেদন জানানো হয়েছে।
গত ৩১ ডিসেম্বর সন্ধ্যায় সুন্দরগঞ্জে ঘরে ঢুকে গুলি করে সাংসদ মনজুরুল ইসলামকে হত্যা করে দুর্বৃত্তরা। এ ঘটনায় সুন্দরগঞ্জ থানায় মামলা হয়েছে।
ওসি জানান, সাংসদ হত্যা মামলায় এখন পর্যন্ত আটজনকে গ্রেপ্তার করা হয়েছে। এর মধ্যে সাতজন হলেন সুন্দরগঞ্জ উপজেলা স্বেচ্ছাসেবক লীগের সদস্য ও উপজেলা পরিষদের সাবেক ভাইস চেয়ারম্যান আহসান হাবিব ওরফে মাসুদ এবং জামায়াতের ছয় নেতা ফরিদ মিয়া, সামিউল ইসলাম, হাদিসুর রহমান, জিয়াউর রহমান, হজরত আলী ও নবিনুর খন্দকার।
