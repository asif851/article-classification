
বিদ্যুতের দাম বাড়াতে চায় বিদ্যুৎ উন্নয়ন বোর্ড (পিডিবি)। দাম নিয়ন্ত্রণের দায়িত্বে থাকা বাংলাদেশ এনার্জি রেগুলেটরি কমিশনের (বিইআরসি) তাতে সায়ও রয়েছে। তবে পিডিবি যতটা বাড়াতে চায় ততটা নয়। আর ভোক্তা সংগঠন ও বাম দলগুলোর মত, দাম না বাড়িয়ে উল্টো কমাতে হবে। গতকাল সোমবার রাজধানীর টিসিবি মিলনায়তনে শুরু হওয়া বিদ্যুতের দাম পুনর্মূল্যায়নবিষয়ক গণশুনানিতে বিভিন্ন পক্ষের এসব মত উঠে আসে। মিলনায়তনের বাইরেও বাম দলগুলো কারওয়ান বাজারে সমাবেশ করে বিদ্যুতের দাম কমানোর দাবি জানায়। গতকাল গণশুনানির শুরুতে বিইআরসির কারিগরি মূল্যায়ন কমিটির সদস্য কামরুজ্জামান মূল উপস্থাপনায় বলেন, পিডিবি বিদ্যুতের পাইকারি দাম ইউনিটপ্রতি ১৪ দশমিক ৭৪ শতাংশ বৃদ্ধির প্রস্তাব করেছে। তবে বিইআরসির কারিগরি কমিটির প্রস্তাব ১১ দশমিক ৭৮ শতাংশ মূল্যবৃদ্ধি করা। তিনি বলেন, এখন দেশে প্রতি ইউনিট বিদ্যুতের গড় উৎপাদনমূল্য ৫ টাকা ৫৯ পয়সা। পাইকারি মূল্য ৪ টাকা ৮৪ পয়সা। উৎপাদন খরচের সঙ্গে সমন্বয়ের জন্য পিডিবি থেকে এই মূল্য ৮৭ পয়সা বাড়ানোর প্রস্তাব করা হয়েছে। আর বিইআরসির প্রস্তাব ৫৭ পয়সা। ভোক্তা অধিকার রক্ষায় যুক্ত বাংলাদেশ কনজ্যুমারস অ্যাসোসিয়েশন অব বাংলাদেশ (ক্যাব) বিদ্যুতের উৎপাদনে অতিরিক্ত ব্যয় হচ্ছে—এই অভিযোগ তুলে উল্টো দাম কমানোর প্রস্তাব করে। ক্যাবের জ্বালানি উপদেষ্টা এম শামসুল আলম বলেন, ‘সরকার স্বল্পমূল্যের বিদ্যুৎ উৎপাদনের পথ বাদ দিয়ে বেশি মূল্যের বিদ্যুৎ উৎপাদনের দিকে যাচ্ছে। ভাড়াভিত্তিক (রেন্টাল) ও দ্রুত ভাড়াভিত্তিক (কুইক রেন্টাল) বিদ্যুৎ উৎপাদন শুরুর সময় সরকার বলেছিল, এটা জরুরি পরিস্থিতিতে করা হচ্ছে। কিন্তু আমরা দেখলাম এখনো ব্যয়বহুল ওই বিদ্যুৎ উৎপাদন চলছে। সরকারের পক্ষ থেকে সিঙ্গাপুর-লন্ডনে বিদ্যুৎ নিয়ে রোড শো করা হয়েছিল। বলা হয়েছিল, ২০১৪ সালের পর বিদ্যুতের দাম কমবে, এখন ২০১৭ পেরিয়ে যাচ্ছি। এখনো দাম বাড়ানোর প্রস্তাব আসছে।’ শামসুল আলম বলেন, বিইআরসি থেকে এর আগে বিদ্যুতের দাম আর বাড়ানো হবে না বলে মতামত দেওয়া হয়েছিল। কিন্তু তাদের সেই সুপারিশ মানা হয়নি। কারণ, সিদ্ধান্ত তো তারা দিতে পারে না। সে কথা এখানে আর বলে কী হবে। বিভিন্ন বামপন্থী দল ও সংগঠনের পক্ষ থেকেও বিদ্যুতের দাম না বাড়ানোর প্রস্তাব করা হয়।বিদ্যুতের উৎপাদন বাড়ানোর জন্য বেসরকারি খাতকে সুবিধা দিয়ে নতুন নতুন বিদ্যুৎকেন্দ্র নির্মাণ করা হচ্ছে বলে মন্তব্য করেন বাংলাদেশের কমিউনিস্ট পার্টির নেতা রুহিন হোসেন। তিনি বলেন, সরকারের যেসব পুরোনো বিদ্যুৎকেন্দ্র আছে তার উন্নয়ন করলে অনেক কম খরচে বেশি বিদ্যুৎ উৎপাদন করা সম্ভব। গণসংহতি আন্দোলনের সমন্বয়কারী জোনায়েদ সাকি বলেন, উন্নয়নের নামে আবারও বিদ্যুতের দাম বাড়ানোর প্রক্রিয়া শুরু হয়েছে। বিদ্যুতের দাম বাড়ানো হচ্ছে, কিন্তু মানুষের বেতন বাড়ছে না। কর্মসংস্থান হচ্ছে না। তাহলে এই বাড়তি টাকা মানুষ কোথা থেকে দেবে? গণশুনানি সঞ্চালনা করেন বিইআরসির চেয়ারম্যান মনোয়ার ইসলাম ও তিনজন সদস্য শুনানি শোনেন। পিডিবির পক্ষে সংস্থাটির চেয়ারম্যান খালেদ মাহমুদ ও আরও তিন কর্মকর্তা উপস্থিত ছিলেন। টিসিবি ভবনের বাইরে বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ) ও গণসংহতি আন্দোলনের নেতা-কর্মীরা অবস্থান নেন। তাঁরা বিদ্যুতের মূল্যবৃদ্ধির প্রস্তাবের বিরোধিতা করে সমাবেশ ও মিছিল করেন। গণশুনানি আরও ছয় দিন চলবে। বিদ্যুৎ বিতরণ কোম্পানিগুলো তাদের সুপারিশ সেখানে তুলে ধরবে। শুনানি শেষ হওয়ার পর ৯০ কার্যদিবসের মধ্যে কমিশন সিদ্ধান্ত জানাবে। এর আগে ২০১০ সালের ১ মার্চ থেকে ২০১৫ সালের ১ সেপ্টেম্বর সর্বশেষ বিদ্যুতের দাম বাড়ানো হয়। ২০১০ সাল থেকে এ পর্যন্ত ছয়বার পাইকারি এবং খুচরা গ্রাহক পর্যায়ে বিদ্যুতের দাম বাড়ানো হয়েছে।
