
বাংলাদেশ ছাত্রলীগের কেন্দ্রীয় ২৮তম সম্মেলন আগামী ২৫ ও ২৬ জুলাই। ঢাকা মহানগর উত্তর কমিটির সম্মেলন ২৮ মে, ৩০ মে মহানগর দক্ষিণের ও ১১ জুন ঢাকা বিশ্ববিদ্যালয় শাখার।
আজ শুক্রবার ঢাকা বিশ্ববিদ্যালয়ে মধুর ক্যানটিনে আয়োজিত এক সংবাদ সম্মেলনে ছাত্রলীগের কেন্দ্রীয় কমিটির সভাপতি এইচ এম বদিউজ্জামান এই তারিখ ঘোষণা করেন।
সম্মেলন উপলক্ষে ১০ জুলাই​য়ের মধ্যে সব জেলা শাখাকে কাউন্সিলর তালিকা কেন্দ্রীয় দপ্তরে জমা দিতে বলা হয়েছে। একই সঙ্গে যে সব জেলা শাখা এখনো পূর্ণাঙ্গ হয়নি তাদের এক সপ্তাহের মধ্যে পূর্ণাঙ্গ কমিটি অনুমোদন করিয়ে নেওয়ার জন্য নির্দেশ দেওয়া হয়েছে। এ ছাড়া সংবাদ সম্মেলনে ১৫টি জেলা ছাত্রলীগের সম্মেলনের তারিখও ঘোষণা করা ​হয়েছে।
সম্মেলনে সাধারণ সম্পাদক সিদ্দিকী নাজমুল আলম, ঢাকা বিশ্ববিদ্যালয় শাখার সভাপতি মেহেদী হাসান, সাধারণ সম্পাদক ওমর শরীফসহ কেন্দ্রীয় ও অন্যান্য কমিটির নেতারা উপস্থিত ছিলেন।
আজকের সম্মেলনে জানানো হয়, গত চার বছরে বিভিন্ন অভিযোগে কেন্দ্রীয় কমিটির নেতাসহ সাড়ে ৬০০ নেতা-কর্মীকে সংগঠন থেকে বহিষ্কার করা হয়েছে। ২০১১ সালের ১০ ও ১১ জুলাই ছাত্রলীগের সর্বশেষ সম্মেলন হয়েছিল।
দুই বছরের জন্য গঠিত বর্তমান কমিটি আগামী জুলাইয়ে চার বছরে পা রাখতে যাচ্ছে। এ নিয়ে প্রশ্ন করা হলে সংগঠনের সভাপতি এইচ এম বদিউজ্জামান বলেন, ছাত্রলীগ গঠিত হয়েছ ৬৮ বছর আগে। এর মধ্যে এটি ২৮তম সম্মেলন। সব রাজনৈতিক পরিস্থিতি বিবেচনা করেই সম্মেলনগুলো হয়ে থাকে।
এটি ছাত্রলীগের গঠনতন্ত্রের লঙ্ঘন কি না-জানতে চাইলে সভাপতি বলেন, ছাত্রলীগের নিজস্ব একটি গঠনতন্ত্র রয়ে​ছে। কিন্তু তার পরও আমাদের আদর্শের ঠিকানা জননেত্রী শেখ হাসিনার সিদ্ধান্তই চূড়ান্ত। সিটির করপো​রেশন নির্বাচনের আগেই প্রধানমন্ত্রীর এ নিয়ে প্রধানমন্ত্রীর সঙ্গে কথা হয়েছে। তাঁর পরামর্শেই এ তারিখ ঘোষণা করা হলো।
