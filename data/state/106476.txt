
৪৮ ঘণ্টার মধ্যে কোরবানির পশুর বর্জ্য অপসারণ করা হবে বলে জানিয়েছেন ঢাকা দক্ষিণ সিটি করপোরেশনের মেয়র সাঈদ খোকন। তিনি বলেছেন, ‘গত কোরবানির ঈদে ৭২ ঘণ্টার মধ্যে বর্জ্য অপসারণ করতে সক্ষম হয়েছিলাম। এবার কোরবানি ঈদে ৪৮ ঘণ্টার মধ্যে বর্জ্য অপসারণ করতে সক্ষম হব, ইনশা আল্লাহ।’
আজ শনিবার দুপুরে রাজধানীর বংশাল এলাকায় পরিষ্কার-পরিচ্ছন্নতা নিয়ে জনসচেতনতামূলক কার্যক্রমের উদ্বোধনের সময় মেয়র সাঈদ খোকন এসব কথা বলেন।
মেয়র বলেন, ‘নিজ আঙিনায় কোরবানি করতে পারবেন। তবে নির্ধারিত স্থানে কোরবানি করলে ইমামসহ নানা সুবিধা পাবেন।’ এ ছাড়া বিনা মূল্যে দেওয়া ব্যাগে ময়লা-আবর্জনা ফেলতে নগরবাসীর প্রতি আহ্বান জানান তিনি।
বংশাল থানা আওয়ামী লীগের সভাপতি গোলাম মোস্তফার নেতৃত্বে অনুষ্ঠিত জনসচেতনতামূলক কার্যক্রমের এই শোভাযাত্রায় উপস্থিত ছিলেন ঢাকা দক্ষিণ সিটি করপোরেশনের প্রধান নির্বাহী কর্মকর্তা খান মোহাম্মদ বিলালসহ ঊর্ধ্বতন কর্মকর্তা-কর্মচারীরা।
