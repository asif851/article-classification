
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) ক্যাম্পাসে অধ্যাপক মুহম্মদ জাফর ইকবালের ওপর হামলাকারী ফয়জুর রহমানের গ্রামের বাড়িতে অভিযান চালিয়েছে র‍্যাব। আজ রোববার ভোরে সুনামগঞ্জের দিরাইয়ের কলিয়ার কাঁপন ইউনিয়নের জগদল গ্রামে অভিযান চালিয়ে ফয়জুরের চাচা আবদুল কাহারকে (৫০) আটক করা হয়। ভোর পাঁচটার দিকে এ অভিযান চলে বলে র‍্যাব সূত্র জানায়।গতকাল শনিবার বিকেলে শাবিপ্রবির ক্যাম্পাসে অনুষ্ঠান চলার সময় অধ্যাপক জাফর ইকবাল হামলার শিকার হন। তাঁর পেছনে থাকা ফয়জুর রহমান ওরফে ফয়জুল ধারালো অস্ত্র দিয়ে তাঁকে আঘাত করেন। উন্নত চিকিত্সার জন্য জাফর ইকবালকে ঢাকার সিএমএইচে আনা হয়। পাঁচ সদস্যের মেডিকেল বোর্ডের অধীনে তাঁর চিকিৎসা চলছে।হামলাস্থলে প্রত্যক্ষদর্শী ব্যক্তিরা ফয়জুরকে পিটুনি দেয়। পরে তাঁকে ধরে পুলিশে দেওয়া হয়।র‍্যাব সুনামগঞ্জ কোম্পানি কমান্ডার ফয়সাল আহমেদ আজ প্রথম আলোকে বলেন, ভোরে দিরাই উপজেলার কলিয়ার কাঁপন ইউনিয়নের জগদল গ্রামে ফয়জুরের গ্রামের বাড়িতে অভিযান চালানো হয়। সেখানে ফয়জুরের চাচা আবুদল কাহারকে পাওয়া যায়। তাঁকে আটক করে জিজ্ঞাসাবাদের জন্য সুনামগঞ্জ র‍্যাব কার্যালয়ে আনা হয়েছে।এর আগে আইনশৃঙ্খলা রক্ষাকারী বাহিনী মুহম্মদ জাফর ইকবালের ওপর হামলাকারী ফয়জুর রহমানের বাসায় তল্লাশি চালায়। বাসাটি বিশ্ববিদ্যালয় ক্যাম্পাসের পার্শ্ববর্তী কুমারগাঁওয়ের শেখপাড়ার।সিলেটের জালালাবাদ থানার ভারপ্রাপ্ত কর্মকর্তা (ওসি) শফিকুর রহমান জানান, গতকাল রাত ১২টা নাগাদ বিশ্ববিদ্যালয়ের পাশের ওই বাসায় তল্লাশি শুরু করে পুলিশ। সে সময় বাসাটি বাইরে থেকে তালা লাগানো থাকায় পুলিশ তালা ভেঙে ভেতরে ঢোকে। তালাবদ্ধ বাসার ভেতরে ফয়জুরের মামা ফজলুর রহমান অবস্থান করছিলেন। তাঁকে জিজ্ঞাসাবাদের জন্য রাত সোয়া একটার দিকে থানায় নিয়ে আসা হয়।
