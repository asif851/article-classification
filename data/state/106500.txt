
ব্রাহ্মণবাড়িয়ার নাসিরনগর উপজেলার ভলাকুট ইউনিয়নের বাঘী ও বিটুই নামক এলাকার মধ্যবর্তী স্থানে লাশবাহী অ্যাম্বুলেন্সে ডাকাতের হামলায় দৈনিক সকালের খবর পত্রিকার সহসম্পাদক (সাব-এডিটর) সোহরাব হোসেন আহত হয়েছেন।গত সোমবার রাত ১০টার দিকে এ ঘটনা ঘটে।পুলিশ জানায়, সোহরাব তাঁর ছোট ভাই বদিউল সাকিবের (১২) মরদেহ নিয়ে নিজ গ্রাম ভলাকুটে যাচ্ছিলেন। এ সময় মুখোশ পরা একদল সশস্ত্র ডাকাত অ্যাম্বুলেন্সটির গতিরোধ করে এবং অস্ত্রের ভয় দেখিয়ে অ্যাম্বুলেন্সে থাকা সোহরাব ও তাঁর স্বজনদের কাছ থেকে টাকা, সাতটি মুঠোফোন এবং সোনার গয়না লুট করে।এ সময় ডাকাতেরা সোহরাবকে এলোপাতাড়ি পিটিয়ে আহত করে।নাসিরনগর থানার ভারপ্রাপ্ত কর্মকর্তা (ওসি) আবদুল কাদির প্রথম আলোকে জানান, ঘটনাস্থলে পুলিশ পাঠানো হয়েছে। এ ঘটনায় জড়িত সন্দেহে আফজল খাঁ এবং নাদিম মিয়া নামের দুজনকে গ্রেপ্তার করা হয়েছে।
