
আন্তর্জাতিক নারী দিবস সামনে রেখে তিন দিনব্যাপী কর্মসূচি ঘোষণা করেছে বাগেরহাট জেলা মহিলাবিষয়ক অধিদপ্তর। গতকাল শুক্রবার সকালে বাগেরহাট প্রেসক্লাবের সামনে মানববন্ধনের মাধ্যমে কর্মসূচির শুরু করা হয়। একই দিন এ উপলক্ষে ফরিদপুরেও মানববন্ধন হয়।বাগেরহাট জেলা সদরের বিভিন্ন নারী সংগঠন ও বেসরকারি সংস্থা যৌথভাবে এ কর্মসূচি পালন করছে। অন্য কর্মসূচির মধ্যে রয়েছে শনিবার বিকেলে শহীদ মিনার চত্বরে নারী ও কন্যাশিশুদের সাংস্কৃতিক অনুষ্ঠান ও খেলাধুলা, সন্ধ্যায় মোমবাতি প্রজ্বালন এবং রোববার ৮ মার্চ সকালে শোভাযাত্রা, আলোচনা সভা ও বিকেলে প্রেসক্লাব মিলনায়তনে গোলটেবিল বৈঠক।ফরিদপুরে গতকাল সকালে ‘নারীর ক্ষমতায়ন, মানবতার উন্নয়ন’ স্লোগান নিয়ে মানববন্ধন করা হয়। জেলা প্রশাসকের কার্যালয়ের সামনের মুজিব সড়কে জেলা প্রশাসন ও জেলা মহিলাবিষয়ক অধিদপ্তরের উদ্যোগে এ কর্মসূচি পালিত হয়। কর্মসূচিতে এলজিইডি ও ব্র্যাকসহ বিভিন্ন দপ্তর ও বেসরকারি সংস্থার প্রতিনিধিরা অংশ নেন।
