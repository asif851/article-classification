
জঙ্গি-জামায়াত-যুদ্ধাপরাধীদের সঙ্গে খালেদা-বিএনপির খাতিরের কারণেই জাতীয় ঐক্যের খাতা থেকে তাদের নাম কাটা গেছে বলে মন্তব্য করেছেন তথ্যমন্ত্রী হাসানুল হক ইনু। তিনি বলেছেন, জঙ্গি ও তাদের দোসর বাদে সবাই প্রধানমন্ত্রী শেখ হাসিনার নেতৃত্বে জঙ্গি দমনের যুদ্ধে এক কাতারে শামিল।
আজ বৃহস্পতিবার দুপুরে ঢাকায় ডিপ্লোমা ইঞ্জিনিয়ার্স ইনস্টিটিউট মিলনায়তনে মুক্তিযুদ্ধের চেতনা বাস্তবায়ন মঞ্চ আয়োজিত জঙ্গি ও সন্ত্রাসবাদবিরোধী আলোচনা সভায় ইনু এসব কথা বলেন।হাসানুল হক ইনু বলেন, ‘গুলশান ও শোলাকিয়ার হামলা কোনো বিচ্ছিন্ন ঘটনা নয়; একাত্তর, পঁচাত্তর, একুশে আগস্ট, হেফাজত তাণ্ডব ও আগুনযুদ্ধের সন্ত্রাসীদের সঙ্গে সম্পর্কযুক্ত। খালেদা-বিএনপি এদের রাজনৈতিক মিত্র। জঙ্গিরা নিরপরাধ মানুষ হত্যা করে আর খালেদা-বিএনপি চক্র বিভ্রান্তির ফানুস উড়িয়ে পরিস্থিতি ঘোলাটে করার চেষ্টা করে। সে কারণে এই জঙ্গি দমন যুদ্ধ সম্পূর্ণভাবে সফল করতে হলে জঙ্গি ও জঙ্গি দোসরদের ধ্বংস করার বিকল্প নেই।’ইসলামের সঙ্গে জঙ্গিবাদ যায় না উল্লেখ করে ইনু বলেন, ‘জঙ্গিরা ইসলামের তকমা ব্যবহার করে, কিন্তু আসলে তারা জঘন্য খুনিচক্র এবং সাম্প্রদায়িকতার বিষের শিশি। এরা হত্যা-খুন-চক্রান্তের মাধ্যমে শেখ হাসিনার সরকারকে উৎখাত করতে চায়। এরা ধর্মের শত্রু, মানবতার শত্রু, দেশের শত্রু।’অনুষ্ঠানে নৌপরিবহনমন্ত্রী শাজাহান খান বলেন, জঙ্গি দমনে জঙ্গি ও তাদের প্রশ্রয়দাতারা ছাড়া পুরো জাতি ঐক্যবদ্ধ রয়েছে, প্রয়োজন সবার আন্তরিক সহযোগিতা।শ্রম ও কর্মসংস্থান প্রতিমন্ত্রী মুজিবুল হক বলেন, একাত্তরের মতোই সকলে মিলে জঙ্গিবাদীদের হানাদার-রাজাকারদের মতো পরাজিত করা হবে।নৌপরিবহনমন্ত্রী ও মুক্তিযুদ্ধের চেতনা বাস্তবায়ন মঞ্চের সভাপতি শাজাহান খানের সভাপতিত্বে সভায় আরও বক্তব্য দেন সাংসদ এনামুর রহমান, আয়োজক সংস্থার সাধারণ সম্পাদক মুক্তিযোদ্ধা আবদুল মালেক মিয়া, মুক্তিযোদ্ধা কবীর খান, ইসমত কাদির গামা প্রমুখ।
