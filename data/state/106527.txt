
বিএনপির চেয়ারপারসন বেগম খালেদা জিয়ার সঙ্গে আজ সোমবার সন্ধ্যায় জাতিসংঘের দূত অস্কার ফার্নান্দেজ তারানকোর দ্বিতীয় দফা বৈঠক হয়েছে। বৈঠক শেষে বিএনপির ভাইস চেয়ারম্যান শমসের মবিন চৌধুরী সাংবাদিকদের বলেছেন, বৈঠকে তারানকোর কাছে বিএনপির অবস্থান তুলে ধরা হয়েছে। তবে এখনই আলোচ্য বিষয়ের বিস্তারিত তুলে ধরতে রাজি হননি শমসের মবিন চৌধুরী।
বিএনপির এই ভাইস চেয়ারম্যান বলেছেন, ‘বিএনপির চেয়ারপারসনের সঙ্গে জাতিসংঘের সহকারী মহাসচিবের বৈঠকে আমরা আমাদের বিষয়গুলো তুলে ধরেছি। আলোচনা অব্যাহত আছে। এ নিয়ে এ মুহূর্তে বিস্তারিত কিছু বলা যাচ্ছে না।’
আজ সোমবার সন্ধ্যায় খালেদা জিয়ার সঙ্গে দ্বিতীয় দফা বৈঠক করেন তারানকো। এর পরই বিএনপির ভাইস চেয়ারম্যান শমসের মবিন চৌধুরী সাংবাদিকদের এসব কথা বলেন।
বিএনপির স্থায়ী কমিটির সদস্য মঈন খান ও চেয়ারপারসনের উপদেষ্টা সাবিহ উদ্দিন আহমেদ বৈঠকে উপস্থিত ছিলেন।
এদিকে তারানকোর সঙ্গে বৈঠক হওয়ার পরপরই খালেদা জিয়া দলের শীর্ষ নেতাদের সঙ্গে গুলশানের বাসায় বৈঠকে বসেছেন। এর আগে গত শনিবার রাতে খালেদা জিয়ার সঙ্গে তারানকোর প্রথম দফায় বৈঠক হয়। চার দিনের সফরে গত শুক্রবার রাতে ঢাকায় পৌঁছান তারানকো। নির্বাচন সামনে রেখে রাজনৈতিক সংকট নিরসনের লক্ষ্যে জাতিসংঘের পাঁচ সদস্যের প্রতিনিধিদলের নেতৃত্ব দিচ্ছেন তিনি।
প্রধানমন্ত্রী শেখ হাসিনা, বিরোধীদলীয় নেতা খালেদা জিয়া, জাতীয় পার্টির চেয়ারম্যান এইচ এম এরশাদ, সুশীল সমাজের প্রতিনিধি এবং প্রধান নির্বাচন কমিশনারের সঙ্গে বৈঠক করেছেন তারানকো। আজ সিইসির সঙ্গে বৈঠকের আগে আওয়ামী লীগ ও জামায়াতের নেতাদের সঙ্গে বৈঠক করেছেন তারানকো। কাল মঙ্গলবার রাতে তারানকোর ঢাকা ত্যাগ করার কথা।
