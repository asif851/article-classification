
সালাউদ্দিন কাদের (সাকা) চৌধুরীর বিরুদ্ধে মানবতাবিরোধী অপরাধের মামলায় ফাঁসির আদেশ হওয়ায় সন্তোষ প্রকাশ করেছে শাহবাগের গণজাগরণ মঞ্চ।মঞ্চের মুখপাত্র ইমরান এইচ সরকার রায়ের পর তাঁর প্রতিক্রিয়ায় বলেন, ‘এই রায় এটাই প্রমাণ করে, যারা যুদ্ধাপরাধী, তাদের স্থান বাংলাদেশে নেই।এটা আরও প্রমাণ করে যে, যুদ্ধাপরাধীদের এ দেশের মানুষ গ্রহণ করে না।’আজ মঙ্গলবার দুপুরে মানবতাবিরোধী অপরাধের মামলায় সাকা চৌধুরী ফাঁসির আদেশ দেন ট্রাইব্যুনাল।এই রায় ঘোষণার পর শাহবাগের গণজাগরণ মঞ্চে প্রতিক্রিয়া জানাতে গিয়ে ইমরান এইচ সরকার এই মন্তব্য করেন।এর আগে আজ সকাল থেকেই গণজাগরণ মঞ্চের নেতা-কর্মী ও সাধারণ মানুষ প্রজন্ম চত্বরে জমায়েত হন।ইমরান বলেন, এই বিচার নিয়ে নাশকতার হুমকি দেওয়া হচ্ছে।রাজপথে থেকে এই নাশকতার হুমকি মোকাবিলা করবে গণজাগরণ মঞ্চ।তিনি আরও বলেন, সাঈদীর পরিবার থেকে বাংলাদেশকে ধ্বংসস্তূপে পরিণত করার হুমকি দেওয়া হচ্ছে।তাদেরও মোকাবিলা করা হবে বলে মন্তব্য করেন তিনি।সাকা চৌধুরী প্রসঙ্গে গণজাগরণ মঞ্চের এই মুখপাত্র বলেন, সাকা চৌধুরী শুধু স্বাধীনতার সময় নয়, স্বাধীনতার পর বাংলাদেশকে অস্বীকার করেছিলেন।
এরপর গণজাগরণ মঞ্চ থেকে একটি আনন্দ মিছিল শাহবাগের প্রজন্ম চত্বর থেকে কেন্দ্রীয় শহীদ মিনারের দিকে রওনা হয়।
