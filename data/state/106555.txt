
কক্সবাজারের মহেশখালীতে তিন হাজার ইয়াবাসহ যুবদলের দুই নেতাকে আটক করেছে পুলিশ। গতকাল মঙ্গলবার সকালে শাপলাপুর ইউনিয়নের গলাচিরা এলাকা থেকে তাঁদের আটক করা হয়। এ সময় তাঁদের ব্যবহৃত মোটরসাইকেলটি জব্দ করা হয়।
আটক ব্যক্তিরা হলেন হাসান রাসেল (৩৮) ও লিয়াকত আলী (৪০)। হাসান উপজেলা যুবদলের সাবেক আইনবিষয়ক সম্পাদক ও লিয়াকত কালারমারছড়া ইউনিয়ন যুবদলের কর্মী।
মহেশখালী থানার ভারপ্রাপ্ত কর্মকর্তা (ওসি) প্রদীপ কুমার দাশ প্রথম আলোকে বলেন, মঙ্গলবার সকালে মোটরসাইকেলে করে হাসান রাসেল ও লিয়াকত আলী উপজেলা সদরের গোরকঘাটা-শাপলাপুর সড়ক দিয়ে যাচ্ছিল। এ সময় পুলিশ গোপন সংবাদের ভিত্তিতে শাপলাপুর গলাচিরা এলাকা থেকে তাঁদের আটক করে। আটকের পর তাঁদের কাছ থেকে তিন হাজার ইয়াবা উদ্ধার করা হয়েছে। দুজনের বিরুদ্ধে মামলার প্রক্রিয়া চলছে।
তবে হাসান রাসেলের পিতা হাসান বশির দাবি করেন, তাঁর ছেলে কখনো ইয়াবা ব্যবসার সঙ্গে জড়িত ছিল না। প্রতিপক্ষের লোকজন তাঁর ছেলেকে কৌশলে ফাঁসিয়েছে। তিনি এ ঘটনার সুষ্ঠু তদন্তের দাবি জানান।
