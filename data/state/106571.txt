
রাঙামাটি পাবলিক কলেজের একাডেমিক ভবনের নির্মাণকাজ দ্রুত শেষ করার দাবিতে মানববন্ধন করেছেন শিক্ষক-শিক্ষার্থীরা। গতকাল রোববার সকাল ১০টায় রাঙামাটি জেলা প্রশাসক কার্যালয়ের সামনে ঘণ্টাব্যাপী এ কর্মসূচি পালন করা হয়। মানববন্ধনে একাত্মতা ঘোষণা করেন অভিভাবকসহ বিভিন্ন শ্রেণি-পেশার মানুষ।মানববন্ধনে বক্তব্য দেন রাঙামাটি জেলা আওয়ামী লীগের সভাপতি সাবেক প্রতিমন্ত্রী দীপংকর তালুকদার, রাঙামাটি পাবলিক কলেজের অধ্যক্ষ মো. তাছাদ্দিক হোসেন, রাঙামাটির পৌর মেয়র মো. আকবর হোসেন চৌধুরী, রাঙামাটি চেম্বার অব কমার্সের সভাপতি মো. বেলায়েত হোসেন, রাঙামাটি পাবলিক কলেজের প্রভাষক মো. আদনান হোসেন, রাঙামাটি বাস মালিক সমিতির সভাপতি মো. মনিরুজ্জামান, সুশীল প্রসাদ চাকমা প্রমুখ। মানববন্ধন শেষে জেলা প্রশাসকের মাধ্যমে প্রধানমন্ত্রীর বরাবর স্মারকলিপি প্রদান করা হয়।
