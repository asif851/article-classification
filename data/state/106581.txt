
গণভবনে গতকাল শনিবার আয়োজিত সংবাদ সম্মেলনে প্রধানমন্ত্রী শেখ হাসিনার দেওয়া একটি বক্তব্য আদালতের নজরে এনেছেন সুপ্রিম কোর্টের একজন আইনজীবী।নারায়ণগঞ্জে সাত খুনের ঘটনায় র‌্যাবের সাবেক তিন কর্মকর্তাকে গ্রেপ্তার বিষয়ে দেওয়া আদেশ নিয়ে সংবাদপত্রে প্রকাশিত প্রধানমন্ত্রীর বক্তব্য আজ রোববার হাইকোর্টের সংশ্লিষ্ট বেঞ্চে তুলে ধরেন আইনজীবী তামজিদা মিলা। আজ একটি ইংরেজি দৈনিকে প্রকাশিত ওই প্রতিবেদন বিচারপতি মির্জা হোসেইন হায়াদার ও বিচারপতি মো. খুরশীদ আলম সরকার সমন্বয়ে গঠিত হাইকোর্ট বেঞ্চে তুলে ধরা হয়েছে।এ প্রসঙ্গে আইনজীবী তামজিদা মিলা প্রথম আলোকে বলেন, ‘সংবাদপত্রে প্রকাশিত প্রধানমন্ত্রীর বক্তব্যের অংশবিশেষ আদালতকে পড়ে শোনানো হয়েছে। “কনটেমপ্ট অব কোর্ট হলে আই ডোন্ট কেয়ার” বলে প্রধানমন্ত্রীর বক্তব্য ওই প্রতিবেদনে এসেছে। এটা হলে সাধারণ জনগণ আদালত অবমাননাকে কীভাবে দেখবে?’
প্রতিবেদনটি আদালতে জমা দিয়েছেন বলেও জানান ওই আইনজীবী। তিনি বলেন, আদালত প্রতিবেদনটি পড়ে দেখবেন বলে বলেছেন।
গতকাল শনিবার বিকেলে গণভবনে একটি সংবাদ সম্মেলন করেন প্রধানমন্ত্রী। প্রায় সোয়া ঘণ্টা লিখিত বক্তব্য এবং সাংবাদিকদের বিভিন্ন প্রশ্নের জবাব দেন তিনি। এ সময় তিনি জাপান সফরের অর্জন, ভারতের সঙ্গে সম্পর্ক, আসন্ন চীন সফর, বিদেশি বন্ধুদের দেওয়া ক্রেস্টে সোনা কম থাকা, র‌্যাব বিলুপ্তির প্রসঙ্গ, নারায়ণগঞ্জ ও ফেনীর নৃশংস ঘটনাসহ বিভিন্ন বিষয়ে প্রশ্নের জবাব দেন।
নারায়ণগঞ্জে সাত খুনের বিষয়ে আদালতের হস্তক্ষেপে বিরক্তি প্রকাশ করেন প্রধানমন্ত্রী। তিনি বলেন, র‌্যাবের তিন কর্মকর্তাকে আদালত গ্রেপ্তারের নির্দেশ কেন দিলেন, এটা তাঁর বোধগম্য নয়। জজ সাহেবদের কাছে তথ্য-প্রমাণ চাওয়ার পরামর্শ দিয়ে প্রধানমন্ত্রী বলেন, বেঞ্চই এখন ব্যবস্থা নিক। তিনি বলেন, তিন কর্মকর্তাকে বরখাস্ত করে যখন সুষ্ঠুভাবে তদন্ত চলছিল, তখন হাইকোর্টের একটি বেঞ্চের এমন নির্দেশ সমস্যা সৃষ্টি করেছে। এ কথা বলায় আদালত অবমাননা হতে পারে বলেও উল্লেখ করেন প্রধানমন্ত্রী।
