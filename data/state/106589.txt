
প্রধানমন্ত্রী শেখ হাসিনা বলেছেন, শান্তিচুক্তির মাধ্যমে পার্বত্য অঞ্চলে শান্তি প্রতিষ্ঠিত হয়েছে। শান্তিচুক্তি বাস্তবায়ন অব্যাহত আছে। তিনি বলেছেন, আওয়ামী লীগ শান্তিচুক্তি করে, বিএনপি করে তার উল্টো। বিএনপির নেত্রী শান্তি চান না, তিনি হরতালের ডাক দেন আর আরাম-আয়েশে ঘরে বসে থাকেন।আজ সোমবার খাগড়াছড়ি স্টেডিয়ামে আওয়ামী লীগের জনসভায় দেওয়া ভাষণে প্রধানমন্ত্রী শেখ হাসিনা এসব কথা বলেন। প্রধানমন্ত্রী বলেন, আগামীতে ক্ষমতায় আসলে শান্তিচুক্তি বাস্তবায়নের ধারা অব্যাহত থাকবে। শেখ হাসিনা এর আগে খাগড়াছড়ি সফর করেন ১৯৯৮ সালের ১০ ফেব্রুয়ারি। ওই সময় পার্বত্য চুক্তির আলোকে তত্কালীন শান্তি বাহিনীর সদস্যরা অস্ত্র সমর্পণ করেছিলেন। আজকের সফরে প্রধানমন্ত্রী খাগড়াছড়িতে ১৩টি প্রকল্প উদ্বোধন ও চারটি প্রকল্পের ভিত্তিপ্রস্তর স্থাপন করেন।
