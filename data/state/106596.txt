
কারখানাসহ অন্যান্য ভবনের নির্মাণকাজ তদারকি ও নিরাপত্তার বিষয়ে দেখার জন্য দেশে বিধিবদ্ধ কোনো কর্তৃপক্ষ নেই। স্পেকট্রাম পোশাক কারখানার ভবনধসের পর এ জন্য একটি কেন্দ্রীয় কর্তৃপক্ষ গঠনের জন্য আট বছর আগে উচ্চ আদালত নির্দেশ দিয়েছিলেন। সেটা আজ পর্যন্ত বাস্তবায়িত হয়নি।শুধু তা-ই নয়, দেশে জাতীয় বিল্ডিং কোড প্রয়োগের জন্যও বিধিবদ্ধ কোনো কর্তৃপক্ষ নেই। এই কর্তৃপক্ষ গঠনের জন্যও সাত বছর আগে উচ্চ আদালত থেকে নির্দেশ দেওয়া হয়েছিল। সেটাও আজ পর্যন্ত মানা হয়নি। রানা প্লাজা ধসের পর থেকে এ নিয়ে অনেক কথাবার্তা হলেও বলা যায়, এখনো ভবনের নির্মাণকাজ তদারকি ও নিরাপত্তা বিষয়টি দেখার কেউ নেই।রাজধানী ও চারপাশের এক হাজার ২৮ বর্গকিলোমিটার এলাকায় পোশাক কারখানাসহ যেকোনো ভবনের নকশার অনুমোদন দেওয়ার দায়িত্ব রাজধানী উন্নয়ন কর্তৃপক্ষের (রাজউক)। কিন্তু রাজউকও এ কাজের দায়দায়িত্ব এড়িয়ে যায়। রাজউকের দাবি, তাদের কাছে পর্যাপ্ত লোকবল নেই।১৯৯৩ সালে প্রণয়নের পর ২০০৬ সালের ১৭ নভেম্বর জাতীয় বিল্ডিং কোড অনুমোদিত হলেও এটা প্রয়োগ বা কার্যকর করার জন্য এখনো কোনো কর্তৃপক্ষকে দায়িত্ব দেওয়া হয়নি।জাতীয় বিল্ডিং কোড বাস্তবায়িত হলে দুর্ঘটনা অনেক কমে যেত বলে মন্তব্য করেন এই প্রণয়নের সঙ্গে ঘনিষ্ঠভাবে যুক্ত অধ্যাপক জামিলুর রেজা চৌধুরী। প্রথম আলোকে তিনি বলেন, ‘কর্তৃপক্ষ কেন্দ্রীয়ভাবে গঠন করেই সমস্যার সমাধান সম্ভব নয়। কারণ, কেন্দ্রীয় কর্তৃপক্ষ গ্রামগঞ্জের বহুতল ভবনগুলো নিয়ন্ত্রণ করতে পারবে না। এর জন্য দরকার কেন্দ্রীয় কর্তৃপক্ষ গঠন করে তাদের মাধ্যমে এলাকাভিত্তিক সংস্থাকে দায়িত্ব দিয়ে দেওয়া।’
