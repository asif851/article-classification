
যুক্তরাষ্ট্রের স্বনামধন্য সাময়িকী ফরেন পলিসির এ বছরের বিশ্বের শীর্ষ ১০০ চিন্তাবিদের তালিকায় ঠাঁই পেয়েছেন প্রধানমন্ত্রী শেখ হাসিনা। বৈশ্বিক ভাবনা, রাজনীতি ও অর্থনীতি-বিষয়ক ওয়াশিংটন-ভিত্তিক ওই সাময়িকীর তালিকায় তাঁর অবস্থান ১৩তম। ‘ডিসিশন-মেকার্স’ ক্যাটাগরিতে এই ১০০ চিন্তাবিদের তালিকাটি করা হয়েছে।একই ক্যাটাগরিতে এ বছর শেখ হাসিনার সঙ্গে অন্য দেশের নেতাদের মধ্যে রয়েছেন জার্মানির চ্যান্সেলর অ্যাঙ্গেলা মেরকেল, রাশিয়ার প্রেসিডেন্ট ভ্লাদিমির পুতিন এবং মৌরিতানিয়ার প্রেসিডেন্ট আমিনাহ গুরিব। খবর বাসসের।জলবায়ু পরিবর্তনের বিরূপ প্রভাব নিয়ে সচেতনতা তৈরিতে অসাধারণ অবদানের জন্য বিশ্বের শীর্ষ চিন্তাবিদের তালিকায় ঠাঁই পেয়েছেন বাংলাদেশের প্রধানমন্ত্রী। সাময়িকীটির ওয়েবসাইটে বলা হয়েছে, জলবায়ু পরিবর্তনের বিরূপ প্রভাব মোকাবিলায় দেশ রক্ষার নীতি গ্রহণ করায় এই তালিকায় স্থান পেয়েছেন শেখ হাসিনা। বাংলাদেশ বৈশ্বিক গ্রিনহাউস গ্যাসের মাত্র শূন্য দশমিক ৩ শতাংশ নির্গমন করে। কিন্তু জলবায়ু পরিবর্তনের কারণে সমুদ্রপৃষ্ঠের উচ্চতা বেড়ে ২০৫০ সালের মধ্যে দেশটির ১ কোটি ৮০ লাখ মানুষ উদ্বাস্তু হওয়ার ঝুঁকিতে রয়েছে। ৩০ শতাংশ দারিদ্র্যের হার আর অর্থনৈতিক সীমাবদ্ধতা সত্ত্বেও প্রধানমন্ত্রী শেখ হাসিনা পরিবেশ রক্ষার বিষয়টিকে জাতীয়ভাবে অগ্রাধিকার দিয়েছেন। এর স্বীকৃতি হিসেবে শেখ হাসিনা জাতিসংঘের পরিবেশ-বিষয়ক সর্বোচ্চ পুরস্কার ‘চ্যাম্পিয়নস অব দ্য আর্থ’-এ ভূষিত হন।সাময়িকীটির ওয়েবসাইটে আরও বলা হয়, ২০০৯ সালে উন্নয়নশীল দেশগুলোর মধ্যে বাংলাদেশই প্রথম জলবায়ু পরিবর্তনের প্রভাব মোকাবিলার কৌশল তৈরি করে। দেশটি সংবিধান সংশোধনীতে প্রাকৃতিক সম্পদ সংরক্ষণের প্রতিশ্রুতি দেয় এবং কয়েক লাখ বাড়িতে সৌরবিদ্যুৎ সরবরাহের ব্যবস্থা করে। এ ছাড়া বর্তমানে দেশটি বার্ষিক বাজেটের ৬ থেকে ৭ শতাংশ জলবায়ু পরিবর্তনে অভিযোজনের জন্য বরাদ্দ রাখছে।ফরেন পলিসি সাময়িকী প্রতিবছর বিশ্বের শীর্ষ ১০০ চিন্তাবিদের তালিকা প্রকাশ করে। সুনির্দিষ্ট অবদান ও ধারণাকে বাস্তব রূপ দিয়ে বিশ্বকে পরিবর্তনে ভূমিকা রাখার ক্ষমতা বিবেচনায় নিয়ে এ তালিকা তৈরি করেন ফরেন পলিসির সম্পাদকেরা। এর আগে মার্কিন প্রেসিডেন্ট বারাক ওবামা, ভারতের প্রধানমন্ত্রী নরেন্দ্র মোদি, ইরানের প্রেসিডেন্ট হাসান রুহানি, মিয়ানমারের নেতা অং সান সু চি ও সাবেক মার্কিন প্রেসিডেন্ট বিল ক্লিনটনের নাম এই সাময়িকীর তালিকায় স্থান পায়।
