
জাতীয় পার্টির চেয়ারম্যান এইচ এম এরশাদের সঙ্গে ‘অনৈতিক’ খেলা থেকে বিরত থাকার জন্য দুই দলের প্রতি আহ্বান জানিয়েছে সুশাসনের জন্য নাগরিক (সুজন)। আজ শনিবার রাজধানীর ঢাকা রিপোর্টার্স ইউনিটিতে আয়োজিত সংবাদ সম্মেলনে এ আহ্বান জানানো হয়।
সংবাদ সম্মেলনে লিখিত বক্তব্যে সুজনের সম্পাদক বদিউল আলম মজুমদার প্রধান দুটি দলকে এরশাদের বদলে পরস্পর আলোচনা করতে ও সমঝোতায় পৌঁছাতে আহ্বান জানান।
সুজনের পক্ষ থেকে বলা হয়, বর্তমানে যে অবস্থায় নির্বাচন হতে চলেছে, তা গ্রহণযোগ্য হবে না। এ জন্য সমঝোতার ভিত্তিতে পুনঃ তফসিল ঘোষণা করতে হবে।
দশম জাতীয় সংসদের বিভিন্ন তথ্য তুলে ধরে সংবাদ সম্মেলনে বলা হয়, এ অবস্থায় নির্বাচন হলে গণতন্ত্র তথা সংখ্যাগরিষ্ঠ জনগণের সম্মতির শাসন প্রতিষ্ঠা হবে না। বিএনপি অংশগ্রহণ না করলে এই নির্বাচন প্রতিযোগিতামূলক হবে না। তাই সবার অংশগ্রহণে সুষ্ঠু নির্বাচন হতে হবে।
বিশিষ্ট আইনজীবী শাহদীন মালিক বলেন, যে নির্বাচন হতে চলেছে, তার কোনো ধরনের গ্রহণযোগ্যতা থাকবে না। একই সঙ্গে তিনি জরুরি অবস্থা জারি না করারও আহ্বান জানান।
মানবাধিকারকর্মী হামিদা হোসেনের সভাপতিত্বে সংবাদ সম্মেলনে আরও উপস্থিতি ছিলেন সৈয়দা রেজওয়ানা হাসান, মুহাম্মদ জাহাঙ্গীর, আবদুল হক।
