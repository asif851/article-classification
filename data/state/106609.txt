
সিরাজগঞ্জের উল্লাপাড়ার লাহিড়ীমোহনপুর বাজারে এক কারখানায় ভেজাল দুগ্ধ সামগ্রী তৈরি করার দায়ে এক ব্যবসায়ীকে দুই মাসের কারাদণ্ড দিয়েছেন ভ্রাম্যমাণ আদালত। আজ বৃহস্পতিবার ভ্রাম্যমাণ আদালতের বিচারক উল্লাপাড়া উপজেলা নির্বাহী কর্মকর্তা (ইউএনও) আরিফুজ্জামান অভিযান চালিয়ে এ দণ্ডাদেশ দেন।
দণ্ডপ্রাপ্ত ব্যক্তি হলেন শামছুল আলম (৫৫)। তিনি উপজেলার পারএলংজানি গ্রামের বাসিন্দা। উল্লাপাড়া উপজেলা স্বাস্থ্য বিভাগের স্যানিটারি পরিদর্শক এস এম শহিদুল ইসলাম প্রথম আলোকে বলেন, বিভিন্ন রাসায়নিক দ্রব্য দিয়ে ভেজাল দুধ ও ঘি তৈরি করার সময় হাতে নাতে শামছুল আলমকে আটক করা হয়। পরে তাঁকে ভ্রাম্যমাণ আদালতে হাজির করে দুই মাসের বিনাশ্রম কারাদণ্ড দেওয়া হয়েছে। এ ছাড়া মোহনপুর বাজার থেকে ১৬০ লিটার দুধ জব্দ করার পর তা পানিতে ফেলে দেওয়া হয়।
ওই অভিযানে অংশ নেন উপজেলার সহকারী কমিশনার (ভূমি) ফারুক সুফিয়ান, পৌর মেয়র এস এম নজরুল ইসলাম, উল্লাপাড়া থানার পরিদর্শক (তদন্ত) গোলাম মোস্তফা ও স্থানীয় ইউনিয়ন পরিষদ চেয়ারম্যান।
