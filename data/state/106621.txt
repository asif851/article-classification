

কক্সবাজার বিমানবন্দর থেকে চিংড়ি পোনা নিয়ে যশোর যাওয়ার সময় টু এয়ার ওয়েজ নামের একটি কার্গো বিমান বঙ্গোপসাগরে বিধ্বস্ত হয়েছে। এ ঘটনায় বিমানটির ফ্লাইট ইঞ্জিনিয়ার ইউক্রেনের নাগরিক গুফারেড (৪০) নিহত ও একজন আহত হয়েছেন। পাইলটসহ দুজন এখনো নিখোঁজ রয়েছেন। আজ বুধবার সকাল পৌনে ১০টার দিকে কক্সবাজার বিমানবন্দর থেকে তিন কিলোমিটার পশ্চিমে মহেশখালীর সোনাদিয়া এলাকায় সাগরে বিমানটি বিধ্বস্ত হয়। কক্সবাজার বিমানবন্দরের ব্যবস্থাপক সাধন কুমার মোহন্ত বলেন, সকাল সাড়ে নয়টার দিকে চিংড়ি পোনা নিয়ে কার্গো বিমানটি যশোরের দিকে যাচ্ছিল। ওড়ার কিছুক্ষণের মধ্যেই বিমানটি কয়েক চক্কর দিয়ে সাগরে বিধ্বস্ত হয়। এর কারণ এখনো জানা যায়নি। পুলিশ দুজনকে উদ্ধার করে কক্সবাজার সদর হাসপাতালের জরুরি বিভাগে নিয়ে গেছে। ঘটনাস্থলে নৌবাহিনী, কোস্টগার্ড ও পুলিশ সদস্যরা এখনো উদ্ধার অভিযান চালাচ্ছে। কক্সবাজার সদর হাসপাতালের তত্ত্বাবধায়ক রতন চৌধুরী বলেন, হাসপাতালে নিয়ে আসার আগেই গুফারেডের মৃত্যু হয়েছে। আর ফ্লাইট নেভিগেটর প্যাট্রোবিবান জরুরি বিভাগে চিকিৎসাধীন রয়েছেন। কক্সবাজারের জেলা প্রশাসক মো. আলী হোসেন বলেন, এ ঘটনায় পাইলটসহ আরও দুজন নিখোঁজ রয়েছেন। উদ্ধার তৎপরতা চলছে। নৌবাহিনীর সদর দপ্তর থেকে জানানো হয়েছে, নৌবাহিনীর দুটি জাহাজ ও একটি উদ্ধারকারী বিমান ঘটনাস্থলে উদ্ধার তৎপরতা চালাচ্ছে। ঘটনাস্থল থেকে কক্সবাজার সদর মডেল থানার ভারপ্রাপ্ত কর্মকর্তা (ওসি) মো. আসলাম হোসেন বলেন, বিমানটির সন্ধান পাওয়া গেছে। নিখোঁজ ব্যক্তিদের উদ্ধারে অভিযান চলছে।
