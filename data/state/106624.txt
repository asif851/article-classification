
বগুড়ায় পাঠক, লেখক ও প্রকাশকদের জমজমাট আড্ডায় জমে উঠেছে একুশের বইমেলা। শহরের শহীদ খোকন শিশুপার্ক ও কেন্দ্রীয় শহীদ মিনার চত্বরের সামনের সড়কে একুশে ফেব্রুয়ারি শুরু হয়েছে এই মেলা। আট দিনব্যাপী এই বইমেলার আয়োজন করেছে বগুড়ার সম্মিলিত সাংস্কৃতিক জোট।গতকাল রোববার মেলার আয়োজক ও স্টলের বই বিক্রেতাদের সঙ্গে কথা বলে জানা গেছে, প্রতিদিনই সকাল থেকে মেলায় বইপ্রেমীদের ঢল নামে। শিশু-কিশোর থেকে শুরু করে নবীন-প্রবীণসহ সব বয়সী পাঠক মেলায় বই কিনতে আসছেন। নামীদামি লেখকের সদ্য প্রকাশিত বইয়ের পাশাপাশি পাঠকের চাহিদা রয়েছে প্রতিষ্ঠিত লেখকের পুরোনো বইয়েও। মেলায় এসেছে স্থানীয় ও নতুন লেখকদের গল্প, উপন্যাস, ভ্রমণকাহিনি, আত্মজীবনী ও কবিতার বই। প্রতিদিনই মেলার মঞ্চে নতুন বইয়ের মোড়ক উন্মোচন চলছে।এবার মেলায় ৫৬টি স্টলে জনপ্রিয় লেখকের পাশাপাশি নবীন-প্রবীণ লেখকের রেকর্ডসংখ্যক নতুন বই এসেছে। মেলা উপলক্ষে স্থানীয় লেখকদের ২৫টি নতুন বই প্রকাশিত হয়েছে। এসেছে বেশ কিছু নতুন লিটল ম্যাগাজিন। ঢাকার একুশে গ্রন্থমেলায় প্রকাশিত জনপ্রিয় সব লেখকের গল্প, উপন্যাস ও শিশুতোষ বই রয়েছে প্রায় প্রতিটি স্টলে। মেলামঞ্চে প্রতিদিন চলছে সাংস্কৃতিক অনুষ্ঠান ও আলোচনা সভা।প্রকাশনা প্রতিষ্ঠান ক্রিয়েটিভ লেবার্সের স্বত্বাধিকারী আমীর খসরু সেলিম বলেন, মেলায় এবার খুদে পাঠকের বই কেনার বিষয়টি চোখে পড়ার মতো। শিশুদের পছন্দের শীর্ষে রয়েছে মুহম্মদ জাফর ইকবালের এনিম্যান, টনটুনি, এখন তখন মানিক রতন ; সুমন্ত আসলামের শত্রুর কবলে পাঁচ গোয়েন্দা ; ফাতেমা জাহেরা সুলতানার ছোট ভিমসহ নানা বই। তরুণ পাঠকেরা বেশি কিনছেন হুমায়ূন আহমেদের লীলাবতির মৃত্যু বইটি।বগুড়ার সম্মিলিত সাংস্কৃতিক জোটের সাধারণ সম্পাদক জিয়াউল হক বলেন, বইপ্রেমীদের আশানুরূপ সাড়া পেয়ে আয়োজকেরা খুশি।
 
