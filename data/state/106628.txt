
নেত্রকোনা পৌর শহরে আজ সোমবার সকাল ছয়টার দিকে বাসের চাপায় সিএনজিচালিত অটোরিকশার দুজন যাত্রী নিহত হয়েছেন। আহত হয়েছেন তিনজন। তাঁদের চিকিৎসার জন্য হাসপাতালে পাঠানো হয়েছে।
পুলিশ জানায়, চট্টগ্রাম থেকে সুখী এন্টারপ্রাইজের বাসটি নেত্রকোনার মদন উপজেলার দিকে যাচ্ছিল। আর সিএনজিচালিত অটোরিকশাটি কেন্দুয়া উপজেলা থেকে ময়মনসিংহের দিকে যাচ্ছিল। নেত্রকোনা পৌর শহরের আদমপুর এলাকায় বাসটি অটোরিকশাকে চাপা দেয়। এতে এই হতাহতের ঘটনা ঘটে।
দুর্ঘটনায় নিহত দুজন হলেন কেন্দুয়ার কাওরাটের আনজু মিয়া (৫৫) ও মদনের সুখিয়ারপাড়ার মো. আলামিন (২৮)। গুরুতর আহত কেন্দুয়ার কুতুবপুরের নাদিরা আক্তার (৩৫), কিশোরগঞ্জের কামালউদ্দিন (৪০), কেন্দুয়ার ডিগজাইল ও রুকনউদ্দিনকে (৫২) ময়মনসিংহ মেডিকেল কলেজ হাসপাতালে পাঠানো হয়েছে।
কেন্দুয়া থানার ভারপ্রাপ্ত কর্মকর্তা (ওসি) সিরাজুল ইসলাম দুর্ঘটনায় হতাহতের খবরের সত্যতা নিশ্চিত করেছেন। তিনি জানান, বাসের চালক পলাতক।
