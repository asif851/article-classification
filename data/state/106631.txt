
চট্টগ্রাম নগরের জিইসি মোড়ে গতকাল বুধবার অবৈধ বিলবোর্ড উচ্ছেদের সময় ভ্রাম্যমাণ আদালতের ওপর হামলার ঘটনা ঘটেছে। ছাত্রলীগের নেতা-কর্মীরা এ হামলা চালিয়েছেন বলে অভিযোগ পাওয়া গেছে। এ সময় হামলাকারীরা সিটি করপোরেশনের চারটি যানবাহন ভাঙচুর ও শ্রমিকদের মারধর করেন।
অভিযোগ আছে, জিইসি মোড়ের বেশির ভাগ বিলবোর্ড এমইএস কলেজ ছাত্রলীগ ও স্থানীয় যুবলীগের নেতা-কর্মীদের। তাঁরাই এই হামলা করেছেন বলে প্রত্যক্ষদর্শীরা জানান।
প্রত্যক্ষদর্শী সূত্রে জানা গেছে, দুপুর সাড়ে ১২টার দিকে সিটি করপোরেশনের ম্যাজিস্ট্রেট নাজিয়া শিরিনের নেতৃত্বে জিইসি মোড় এলাকায় অবৈধ বিলবোর্ড অভিযান শুরু হয়। অভিযান শুরুর কিছুক্ষণের মধ্যে নগর ছাত্রলীগের সাংগঠনিক সম্পাদক মো. ওয়াসিমের অনুসারী ছাত্রলীগের নেতা শামীম ও সৌমেন বড়ুয়ার নেতৃতে ২০-২৫ জন যুবক অতর্কিত হামলা চালান। তাঁরা উচ্ছেদকাজে নিয়োজিত শ্রমিকদের চড়-থাপড় ও কিল-ঘুষি মারতে থাকেন এবং ম্যাজিস্ট্রেটের গাড়ি, ক্রেনসহ চারটি যানবাহন ভাঙচুর করেন। হামলাকারীরা উচ্ছেদ বন্ধ করে ম্যাজিস্ট্রেটকে স্থান ত্যাগ করতে বলেন।
হামলার পর পর অতিরিক্ত পুলিশ ঘটনাস্থলে যাওয়ার আগেই হামলাকারীরা সেখান থেকে চলে যান। এরপর অনেকক্ষণ উচ্ছেদ অভিযান বন্ধ ছিল। পরে পুলিশি পাহারায় কয়েকটি বিলবোর্ড উচ্ছেদ করে এলাকা ত্যাগ করেন আদালত।
অভিযানের সময় হামলার বিষয়টি নিশ্চিত করে ম্যাজিস্ট্রেট নাজিয়া শিরিন বলেন, ‘যাদের বিলবোর্ড, তারা ছাড়া এই হামলা কে করবে?’
অভিযোগের বিষয়ে জানতে চাইলে এমইএস কলেজ ছাত্র সংসদের সহসভাপতি (ভিপি) ও নগর ছাত্রলীগের সাংগঠনিক সম্পাদক মো. ওয়াসিম প্রথম আলোকে বলেন, হয়তো ছোট ভাইয়েরা এ কাজ করতে পারে। এমইএস কলেজ ছাত্রলীগের কম-বেশি সবার বিলবোর্ড ব্যবসা রয়েছে।
আদালতের নিরাপত্তার দায়িত্বে থাকা খুলশী থানার উপপরিদর্শক (এসআই) মো. রাসেল মিয়া বলেন, ‘এমইএস কলেজ ছাত্রলীগের পক্ষে ২০-২৫ জন নেতা-কর্মী উচ্ছেদকাজে বাধা দেন। ছাত্রলীগের নেতা ওয়াসিমের পক্ষে এটা তাঁরা করেছেন। উচ্ছেদের মধ্যে ওয়াসিমেরও বিলবোর্ড ছিল বলে শুনেছি।’
