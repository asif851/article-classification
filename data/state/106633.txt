
স্বরাষ্ট্রমন্ত্রী আসাদুজ্জামান খান কামাল বলেছেন, বাংলাদেশের শিশু-কিশোর পর্যন্ত সবাই জানে মুক্তিযুদ্ধে কত মানুষ শহীদ হয়েছেন, কত মা-বোন ইজ্জত দিয়েছেন এবং কত মানুষের রক্তের বিনিময়ে আমরা স্বাধীনতা পেয়েছি। এখন তিনি (খালেদা জিয়া) বলছেন হিসাব সঠিক নয়। আমার মনে হয়, এ জন্য তাঁর তওবা করা উচিত। জাতির কাছে তাঁকে ক্ষমা চাইতে হবে।
আজ শুক্রবার বিকেলে সুনামগঞ্জের তাহিরপুর উপজেলায় আওয়ামী লীগের এক সমাবেশে প্রধান অতিথির বক্তব্যে স্বরাষ্ট্রমন্ত্রী এসব কথা বলেন।উপজেলার বাদাঘাট বাজার এলাকায় অনুষ্ঠিত সমাবেশে স্বরাষ্ট্রমন্ত্রী বলেন, ‘নানা ষড়যন্ত্র হচ্ছে, এই ষড়যন্ত্রের বিরুদ্ধে সজাগ থাকতে হবে। বাংলাদেশকে এগিয়ে নিতে শেখ হাসিনার বিকল্প নেই। শেখ হাসিনার বিকল্প শেখ হাসিনাই। বাংলাদেশ ও শেখ হাসিনার বিরুদ্ধে কোনো ষড়যন্ত্র সফল হবে না।’বাদাঘাট ইউনিয়ন আওয়ামী লীগের সভাপতি আবু বকরের সভাপতিত্বে সমাবেশে আরও বক্তব্য দেন অর্থ ও পরিকল্পনা প্রতিমন্ত্রী এম এ মান্নান, সাংসদ মুহিবুর রহমান, মোয়াজ্জেম হোসেন, শামসুন্নাহার বেগম প্রমুখ।সমাবেশের আগে স্বরাষ্ট্রমন্ত্রী তাহিরপুরে বাদাঘাট পুলিশ ফাঁড়ি এবং ধরমপাশার ধাতিয়াপাড়ায় লায়েক ভূঁইয়া উচ্চবিদ্যালয়ের দোতলা ভবনের উদ্বোধন করেন।
