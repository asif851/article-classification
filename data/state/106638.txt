
এশিয়া ও প্রশান্ত মহাসাগরীয় অঞ্চলের আঞ্চলিক গণিত অলিম্পিয়াড এশিয়ান-প্যাসিফিক ম্যাথমেটিক্যাল অলিম্পিয়াডের (এপিএমও) ২৭তম আয়োজনে বাংলাদেশ সাতটি ব্রোঞ্জ পদক পেয়েছে। এপিএমও কর্তৃপক্ষ সম্প্রতি তাদের ওয়েবসাইটে (http://cms.math.ca/Competitions/APMO/results/apmo2015-res.pdf) এই ফলাফল ঘোষণা করে। ব্রোঞ্জ পদকজয়ী ছয় শিক্ষার্থী হচ্ছে সিলেট সরকারি পাইলট উচ্চবিদ্যালয়ের শিক্ষার্থী আসিফ-ই-এলাহী, ময়মনসিংহের আনন্দ মোহন কলেজের আদিব হাসান ও মো. সানজিদ আনোয়ার, নারায়ণগঞ্জের সরকারি তোলারাম কলেজের এফ এম জাকারিয়া, সিরাজগঞ্জ সরকারি কলেজের সাজিদ আখতার তূর্য, নটরডেম কলেজের সিয়াম হাবিব এবং ঢাকা কলেজের প্রিতম কুন্ডু। বাংলাদেশের সফলতায় বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরী ও ডাচ্-বাংলা ব্যাংকের ব্যবস্থাপনা পরিচালক কে এস তাবরেজ পদক বিজয়ীদের অভিনন্দন জানান। এপিএমওতে এ বছর ৩৩টি দেশের ২৯৯ জন শিক্ষার্থী অংশ নেয়। গত ১০ মার্চ ডাচ্-বাংলা ব্যাংক লিমিটেডের পৃষ্ঠপোষকতায় এবং প্রথম আলোর ব্যবস্থাপনায় বাংলাদেশে এপিএমওর আয়োজন করে বাংলাদেশ গণিত অলিম্পিয়াড কমিটি। ঢাকায় অনুষ্ঠিত এপিএমওতে সারা দেশ থেকে আসা প্রাক্-বিশ্ববিদ্যালয়পর্যায়ের ৬৫ জন শিক্ষার্থী অংশ নেয়। এর মধ্যে মেধার ভিত্তিতে ১০ জনকে আন্তর্জাতিক প্রতিযোগিতার জন্য নির্বাচন করা হয়। বিভিন্ন দেশে অনুষ্ঠিত হলেও এপিএমওর পরীক্ষা হয় অভিন্ন প্রশ্নে। অলিম্পিয়াডে গণিতের পাঁচটি সমস্যা সমাধানের জন্য চার ঘণ্টা সময় দেওয়া হয়।
