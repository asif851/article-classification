
বগুড়া জেলা বঙ্গবন্ধু প্রজন্ম লীগের সহসভাপতি সাজেদুর রহমান ওরফে মুন্না (৪৫), সাংগঠনিক সম্পাদক শাকিল আহমেদ (৩৬) ও শাজাহানপুর উপজেলা প্রজন্ম লীগের সাংগঠনিক সম্পাদক শিপন আহম্মেদকে অস্ত্র, গুলি, মাদকসহ গ্রেপ্তার করেছে পুলিশ।গত বৃহস্পতিবার রাতে শাজাহানপুর থানা পুলিশ উপজেলার মাঝিড়া বন্দর এলাকা থেকে এই তিন নেতাকে গ্রেপ্তার করে। পুলিশের দাবি, তিনজনের কাছ থেকে তিনটি গুলিসহ একটি শটগান, একটি ধারালো চাকু ও ইয়াবার ৩০টি বড়ি উদ্ধার করা হয়েছে।তবে পুলিশ হেফাজতে থাকা সাজেদুর রহমান দাবি করেন, মাঝিড়া বন্দরে পাইপলাইনের মাধ্যমে খাওয়ার পানি সরবরাহ নিয়ে স্বেচ্ছাসেবক লীগের স্থানীয় এক নেতার সঙ্গে কয়েক দিন ধরেই বিরোধ চলে আসছে। এ নিয়ে পাল্টাপাল্টি সংবাদ সম্মেলনও হয়েছে। ওই বিরোধের জের ধরেই অস্ত্র দিয়ে তাঁকে ফাঁসানো হয়েছে।শাজাহানপুর থানার উপপরিদর্শক (এসআই) তাজমিলুর রহমান এমন অভিযোগ নাকচ করে দিয়ে বলেন, সাজেদুর রহমান এলাকার চিহ্নিত সন্ত্রাসী। তাঁর বিরুদ্ধে ছয় থেকে সাতটি চাঁদাবাজির মামলা বিচারাধীন। কারও দ্বারা প্রভাবিত হয়ে নয়, গোয়েন্দা তথ্যের ভিত্তিতেই বৃহস্পতিবার রাত দুইটার দিকে দুই সহযোগীসহ তাঁকে মাঝিড়া বন্দর এলাকা থেকে অস্ত্র, মাদকসহ গ্রেপ্তার করা হয়। তিনজনই বঙ্গবন্ধু প্রজন্ম লীগের জেলা ও উপজেলা পর্যায়ের নেতা।র‍্যাবের হাতে ইয়াবাসহ একজন আটক: এদিকে র‍্যাব-১২ বগুড়ার স্পেশাল কোম্পানির সদস্যরা বৃহস্পতিবার রাত পৌনে ১০টার দিকে বগুড়া শহরের সেউজগাড়ি এলাকা থেকে ইয়াবার ৪০টি বড়িসহ আরিফুল ইসলাম (৩০) নামের এক ব্যক্তিকে আটক করেছে। আরিফুল বগুড়া সদরের মধ্য পালসা গ্রামের ইসমাইল হোসেনের ছেলে।র‍্যাবের সংবাদ বিজ্ঞপ্তিতে জানানো হয়েছে, আরিফুল দীর্ঘদিন ধরে মাদক ব্যবসায় জড়িত।
