
প্রথম আলোর ১৯তম প্রতিষ্ঠাবার্ষিকী উপলক্ষে আজ শনিবার চাঁদপুরে পাঠক মেলার আয়োজন করেন বন্ধুসভার সদস্যরা। এতে একটি ভালো কাজের অংশ হিসেবে প্রায় ২৫০ জন নারী-পুরুষের বিনা মূল্যে ডায়াবেটিস পরীক্ষা করানো হয়।
দিনব্যাপী অনুষ্ঠানের প্রথম পর্বে চাঁদপুর বন্ধুসভার আয়োজনে সকাল ১০টা থেকে বেলা ১টা পর্যন্ত শহরের শপথ চত্বরে প্রায় ২৫০ জন নারী-পুরুষের বিনা মূল্যে ডায়াবেটিস পরীক্ষা করানো হয়।
বেলা তিনটায় শহরের কেন্দ্রীয় শহীদ মিনার প্রাঙ্গণ থেকে একটি শোভাযাত্রা বের করা হয়। পরে শহীদ মিনারে প্রথম আলোর চাঁদপুর প্রতিনিধি আলম পলাশের পরিচালনায় আলোচনা সভার আয়োজন করা হয়।
আলোচনা সভায় পুলিশ সুপার শামসুন্নাহার বলেন, ‘ভালো সংবাদের জন্য প্রথম আলো পাঠকপ্রিয়তা পেয়েছে। এটা ধরে রাখার জন্য আমি মনে করি পুলিশ ও সাংবাদিক একে অপরের পরিপূরক হিসেবে কাজ করলে সমাজে আর কোনো অন্যায়-অপরাধ থাকবে না।’
জেলা পরিষদ চেয়ারম্যান ওচমান গনি পাটোয়ারি বলেন, ‘বর্তমান সরকার দেশ ও জাতির জন্য কাজ করে যেভাবে এগোচ্ছে, প্রথম আলোও সেভাবে কাজ করছে, করে যাবে, এই প্রত্যাশা করছি।’
নারী মুক্তিযোদ্ধা সৈয়দা বদরুন নাহার বলেন, ‘আমরা যা কিছু ভালো পাই তা শুধু প্রথম আলো থেকে পাই। এটা অব্যাহত রাখতে হবে।’ আলোচনা সভা শেষে কেক কেটে প্রথম আলোর প্রতিষ্ঠাবার্ষিকী উদ্‌যাপন করা হয়। এরপর গান পরিবেশন করেন শিল্পী মৌমিতা আচার্জি, বন্ধুসভার সদস্য ইউসুফ, তমাসহ অন্যরা।
আলোচনা সভায় আরও বক্তব্য দেন চাঁদপুর জেলা আইনজীবী সমিতির সভাপতি বিনয় ভূষণ মজুমদার, চাঁদপুর সরকারি কলেজের সহকারী অধ্যাপক রূপক রায়, শ্রমিক সংগঠক মাহবুবুর রহমান, নাট্যকার জসিম মেহেদি, মহিলা কলেজের শিক্ষার্থী তমা, বন্ধুসভার সভাপতি শাওন প্রমুখ।
