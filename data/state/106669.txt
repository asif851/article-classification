
নোয়াখালীর হাতিয়ার মেঘনায় মাছ ধরার তিনটি ট্রলারডুবির ঘটনায় ৩৪ জন জেলে নিখোঁজ হয়েছেন। আজ বৃহস্পতিবার সন্ধ্যা ছয়টার দিকে আকস্মিক ঝড়ের কবলে পড়ে এসব ট্রলারডুবির ঘটনা ঘটে বলে হাতিয়ার চেয়ারম্যানঘাটের জেলেরা জানিয়েছেন।
হাতিয়া থানার পুলিশ একটি ট্র্রলারডুবির ঘটনার সত্যতা নিশ্চিত করলেও কেউ নিখোঁজ থাকার বিষয়টি সঠিক নয় বলে দাবি করেছে। অপর দিকে হাতিয়ার কোস্টগার্ড সূত্র জানায়, প্রচণ্ড বাতাস থাকায় তাঁরা নদীতে নামতে পারছে না। বাতাস কমলেই নিখোঁজ জেলেদের উদ্ধারে অভিযান চালানো হবে।
হাতিয়ার চেয়ারম্যানঘাটের নুরুল্লা মাঝির ট্রলারের মাঝি মো. মনির মাঝি মোবাইলে প্রথম আলোকে বলেন, সন্ধ্যা ছয়টার দিকে বঙ্গোপসাগরের মেঘনা মোহনায় মাছ ধরে তাঁদের একটি ট্রলার ঘাটে ফিরছিল। ট্রলারটি মেঘনার কেরিংচরের কাছে এলে আকস্মিক ঝড়ের কবলে পড়ে। এ সময় ঝড়ে ট্র্রলারটি উল্টে ডুবে যায়। ট্রলারে থাকা ১৮ জন জেলের মধ্যে ছয়জন সাঁতরে অন্য ট্রলারে উঠতে পারলেও অন্যরা এখনো নিখোঁজ।
সুবর্ণচরের ভূঁইয়ারহাট বাজারের আলাউদ্দিন জানান, সন্ধ্যায় তাঁর একটি ট্রলার ২১ জন জেলেসহ মেঘনায় ঝড়ের কবলে পড়ে ডুবে যায়। এর মধ্যে দুজন জেলে সাঁতরে অন্য ট্রলারের সাহায্যে রাত আটটার দিকে ঘাটে ফিরে এলেও বাকি ১৯ জন জেলের এখনো কোনো সন্ধান পাওয়া যাচ্ছে না।
একই সময় হাতিয়ার রহমতবাজারের কাছে মেঘনায় আরেকটি ট্রলারডুবির ঘটনায় ১০ জন জেলে নিখোঁজ হয়। পরে তাঁদের মধ্যে সাতজন জেলেকে অন্য ট্রলারের জেলেরা উদ্ধার করলেও তিনজন জেলে নিখোঁজ রয়েছেন।
হাতিয়া থানায় ডিউটিরত উপপরিদর্শক (এসআই) মো. দুলাল রাতে প্রথম আলোকে বলেন, হাতিয়ার কেরিংচর, রহমতবাজার এলাকায় ট্রলারডুবি সম্পর্কে তাঁরা অবগত নন। তবে বৌবাজার এলাকায় একটি ট্রলারডুবির ঘটনা ঘটলেও কেউ নিখোঁজ নেই।
কোস্টগার্ডের হাতিয়া স্টেশনের কর্মকর্তা লে. ফারুকুল ইসলাম রাত সাড়ে নয়টায় বলেন, মেঘনার কেরিংচরের কাছে ট্রলারডুবির খবর তাঁরা পেয়েছেন। কিন্তু প্রচণ্ড বাতাস থাকায় নদীতে নামতে পারছেন না। বাতাস কমলেই ঘটনাস্থলের দিকে যাবেন।
