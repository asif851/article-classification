
চার শ বছরের ঐতিহ্যবাহী গোপীনাথপুর দোলপূর্ণিমা মেলা গতকাল রোববার থেকে শুরু হয়েছে। জয়পুরহাটের আক্কেলপুর উপজেলা সদর থেকে ছয় কিলোমিটার দূরে গোপীনাথপুর ইউনিয়নে এ মেলা হচ্ছে। প্রতিবছর দোলপূর্ণিমার দিন থেকে মেলাটি শুরু হয়। মেলাটি ১৫ দিনব্যাপী চলে।মেলা শুরুর দিন থেকে পাঁচ দিন ঘোড়া, মহিষ ও গরু কেনাবেচা চলে। মেলায় কাপড়-জুতা, ছাতা, গৃহস্থালি সামগ্রী, মসলা, কাঠের ও প্লাস্টিকের আসবাব, কম্বলসহ নানা রকমের দোকানপাট বসে। এসব দোকানি রাজধানী ঢাকাসহ দেশের বিভিন্ন এলাকার। তাঁরা দোলপূর্ণিমা শুরুর দুই দিন আগেই এখানে এসে দোকানঘরের বরাদ্দ নেন।গোপীনাথপুর দোলপূর্ণিমা মেলা কমিটি ও স্থানীয় সূত্রে জানা যায়, গোপীনাথপুর মন্দির ঘিরে প্রায় ৪০০ বছর আগে থেকেই দোলপূর্ণিমার দিনে মেলা বসছে। শুরুতে মেলাটি মাসব্যাপী চলত। এখন মেলাটি ১৫ দিনব্যাপী চলে। শুরু থেকেই মেলাটি ঘোড়ার জন্য প্রসিদ্ধ। এবারও নেপাল, ভুটান, ভারত, পাকিস্তানসহ বিভিন্ন দেশ থেকে উন্নত জাতের ঘোড়া মেলায় আসবে। মেলায় নিরাপত্তার জন্য অস্থায়ী পুলিশ ক্যাম্প বসেছে। গোপীনাথপুর দোলপূর্ণিমা মেলা কমিটির সভাপতি ও গোপীনাথপুর ইউনিয়ন পরিষদের (ইউপি) চেয়ারম্যান আবু সাঈদ জোয়ার্দ্দার বলেন, প্রশাসনের পাশাপাশি মেলা কমিটিও মেলার সার্বিক নিরাপত্তার ব্যবস্থা করেছে। এত পুরোনো মেলা উত্তরবঙ্গের কোথাও নেই। এটি একটি ঐতিহ্যবাহী মেলা।আক্কেলপুর থানার ভারপ্রাপ্ত কর্মকর্তা (ওসি) সিরাজুল ইসলাম বলেন, আইনশৃঙ্খলা রক্ষায় মেলায় অস্থায়ী পুলিশ ক্যাম্প করা হয়েছে।
