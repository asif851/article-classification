
মাধ্যমিক স্কুল সার্টিফিকেট (এসএসসি) ও সমমানের পরীক্ষার ফল প্রকাশ করা হবে এ মাসের শেষ দিকে।
শিক্ষামন্ত্রী নুরুল ইসলাম নাহিদ আজ বুধবার রাতে প্রথম আলোকে এ কথা বলেন। মন্ত্রণালয়ের একটি সূত্র জানায়, এ মাসের শেষের দুই দিনের যেকোনো একদিন এই ফল প্রকাশ করার প্রস্তুতি চলছে।
প্রথা অনুযায়ী প্রধানমন্ত্রীর কাছে ফলাফলের অনুলিপি দেওয়া হয়। তাই প্রধানমন্ত্রীর সম্মতি পাওয়ার ওপর ফলাফলের দিন চূড়ান্ত করা হয়।
গত ৬ ফেব্রুয়ারি এই পরীক্ষা শুরু হয়ে শেষ হয় মার্চের শুরুর দিকে। বিএনপির নেতৃত্বাধীন ২০-দলীয় জোটের ডাকা হরতালের কারণে এবার একটি পরীক্ষাও পূর্ব ঘোষিত সময়সূচি অনুযায়ী হতে পারেনি। সবকটি পরীক্ষা হয়েছে সাপ্তাহিক ছুটির দিন শুক্র ও শনিবার।
