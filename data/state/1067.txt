
সাভারে রানা প্লাজা ধসের ঘটনায় করা পৃথক দুই মামলায় আজ বুধবারও তদন্ত প্রতিবেদন দেয়নি পুলিশের অপরাধ তদন্ত বিভাগ (সিআইডি)। আজ মামলা দুটির তদন্ত প্রতিবেদন দাখিলের দিন ধার্য ছিল।
মামলা দুটি তদন্ত শেষ করতে না পারায় আরও সময়ের আবেদন জানান সিআইডির সহকারী পুলিশ সুপার বিজয়কৃষ্ণ কর। ঢাকার জ্যেষ্ঠ বিচারিক হাকিম কাজী শহিদুল ইসলাম আগামী ১ ফেব্রুয়ারি ওই দুটি মামলার তদন্ত প্রতিবেদন দাখিলের আদেশ দেন। এর আগেও কয়েক দফায় তদন্ত প্রতিবেদন জমা দিতে ব্যর্থ হয় সিআইডি।
গত বছরের ২৪ এপ্রিল সাভার বাসস্ট্যান্ডের পাশে রানা প্লাজা ধসের ঘটনা ঘটে। জীবিত উদ্ধার করা হয় প্রায় আড়াই হাজার শ্রমিককে। ঘটনার পরদিন সাভার থানার পুলিশের উপপরিদর্শক (এসআই) ওয়ালী আশরাফ খান অবহেলাজনিত মৃত্যুর অভিযোগ এনে রানা প্লাজার মালিক সোহেল রানাসহ ২১ জনকে আসামি করে মামলা করেন। এ ছাড়া রাজধানী উন্নয়ন কর্তৃপক্ষের (রাজউক) অথরাইজড অফিসার হেলাল উদ্দিন ইমারত নির্মাণ আইনে ১৩ জনকে আসামি করে আরও একটি মামলা করেন।হত্যা মামলার আসামিদের মধ্যে আবদুল খালেক ওরফে খালেক কুলু, মোহাম্মদ আলী খান, রেফাত উল্লাহ, আবুল হাসান, অনিল কুমার দাস, শাহ আলম মিঠু, এমায়েত হোসেন, রাকিবুল ইসলাম ও আলম মিয়া জামিনে রয়েছেন।এ ছাড়া বজলুল সামাদ আদনান, মাহমুদুর রহমান, সোহেল রানা, আমিনুল ইসলাম, আনিছুর রহমান, আমিনুল ইসলাম, রফিকুল ইসলাম, আব্দুর রাজ্জাক খান, আলমগীর, রাসেল, মধু ও সরোয়ার কারাগারে রয়েছেন।
