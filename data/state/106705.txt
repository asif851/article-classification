
কক্সবাজারের রামু উপজেলার টাইমবাজারে এক যুবককে পিটিয়ে হত্যার অভিযোগে মামলা হয়েছে।গতকাল শুক্রবার নিহত সুলতান আহমদের (৩০) স্ত্রী দিলদার বেগম এই মামলা করেন।মামলার আসামিরা হলেন উপজেলার গর্জনিয়া ইউনিয়নের টাইমবাজারের নুরুল আজিম ও তাঁর ভাই মো. শামশু এবং একই এলাকার মো. হারুন।নিহত সুলতানের বাড়ি গর্জনিয়া ইউনিয়নের রাজঘাট এলাকায়। তিনি দিনমজুর ছিলেন।প্রত্যক্ষদর্শী সূত্র জানায়, নুরুল আজিমের বাড়ি থেকে ৫০০ টাকা চুরির অভিযোগে গত মঙ্গলবার বিকেলে সুলতানকে টাইমবাজারে ধরে আনা হয়। এরপর নুরুল আজিম, হারুন ও শামশু সুলতানকে বেদম মারধর করেন। খবর পেয়ে স্ত্রী দিলদার বেগম ছুটে এসে স্বামী সুলতানকে বাড়ি নিয়ে যান।দিলদার বেগম বলেন, ঘটনাস্থল থেকে উদ্ধার করে বাড়িতে আনার পথে সুলতান কয়েকবার রক্তবমি করেন। কিন্তু টাকা না থাকায় সেই দিন তিনি স্বামীকে হাসপাতালে নিয়ে যেতে পারেননি। টাকা জোগাড় করে বুধবার সন্ধ্যায় অটোরিকশাযোগে কক্সবাজার সদর হাসপাতালে যাওয়ার পথে তাঁর স্বামীর মৃত্যু হয়।আড়াই বছর বয়সী এক সন্তানের মা এবং ছয় মাসের অন্তঃসত্ত্বা দিলদার বেগম জানান, তাঁর স্বামী ডায়রিয়ায় মারা গেছেন—এ কথা বলে কিছুসংখ্যক লোক লাশ দাফনের চেষ্টা চালান। কিন্তু তিনিসহ এলাকার লোকজন ও গণমাধ্যমকর্মীদের কারণে তা সম্ভব হয়নি।দিলদার বেগম বলেন, তাঁর স্বামী সৎমানুষ ছিলেন। তিনি চুরি করতে পারেন না।গর্জনিয়া পুলিশ ফাঁড়ির উপপরিদর্শক (এসআই) রমজান হোসেন জানান, মারধরে সুলতানের দুটি দাঁত ভেঙে গেছে। বাঁ হাতের বাহুতে আঘাতের চিহ্ন এবং বাঁ পায়ের হাঁটুতে কাটা দাগ পাওয়া গেছে।গত বৃহস্পতিবার সন্ধ্যায় সহকারী পুলিশ সুপার (উখিয়া সার্কেল) আবদুল মালেক ও রামু থানার ভারপ্রাপ্ত কর্মকর্তা (ওসি) আবদুল মজিদ ঘটনাস্থল পরিদর্শন করেন। ওসি আবদুল মজিদ প্রথম আলোকে বলেন, বৃহস্পতিবার সন্ধ্যায় গর্জনিয়া থেকে সুলতানের লাশ উদ্ধার করে পুলিশ। তিনি জানান, মামলার আসামিরা পালিয়ে গেছেন। তাঁদের ধরতে অভিযান চলছে।
