
বিজয় দিবস উপলক্ষে ১৭ জন মুক্তিযোদ্ধা পুলিশ সদস্যকে সম্মাননা জানিয়েছে খুলনা জেলা পুলিশ। গতকাল রোববার খুলনার শিরোমণি পুলিশ লাইনসে খুলনা জেলায় কর্মরত ও অবসরপ্রাপ্ত পুলিশ মুক্তিযোদ্ধাদের এই সম্মাননা দেওয়া হয়।
অনুষ্ঠানে প্রধান অতিথি হিসেবে উপস্থিত ছিলেন খুলনা রেঞ্জের উপমহাপরিদর্শক (ডিআইজি) এস এম মনির-উজ-জামান। তিনি খুলনা জেলায় কর্মরত একজন ডিআইজি, একজন অতিরিক্ত পুলিশ সুপার, অবসরপ্রাপ্ত একজন ডিআইজি, একজন সহকারী পুলিশ সুপার, দুজন পুলিশ পরিদর্শক, চারজন উপপরিদর্শক, একজন এটিএসআই ও ছয়জন কনস্টেবলের হাতে সম্মাননা তুলে দেন।
জেলা পুলিশ সুপার নিজামুল হক মোল্যার সভাপতিত্বে অনুষ্ঠানে অবসরপ্রাপ্ত সহকারী পুলিশ সুপার নিখিল চন্দ্র মণ্ডল, খুলনা রেঞ্জের ডিআইজি এস এম মনির-উজ-জামান, অতিরিক্ত পুলিশ সুপার সি এ হালিম, অতিরিক্ত উপমহাপরিদর্শক (প্রশাসন, অপারেশন) মো. একরামুল হাবীব, অতিরিক্ত ডিআইজি (অপরাধ) হাবীবুর রহমান প্রমুখ বক্তব্য দেন।
 
