
ঢাকা ক্লাব, উত্তরা ক্লাবসহ দেশের ১৩টি ক্লাবে অর্থের বিনিময়ে হাউজি, ডাইস ও কার্ড খেলা আয়োজন করার ওপর নিষেধাজ্ঞা দিয়েছেন হাইকোর্ট। ক্লাবগুলোকে এ ধরনের কার্যক্রম থেকে বিরত রাখতে স্বরাষ্ট্রসচিব, পুলিশের মহাপরিদর্শক, ঢাকা মহানগর পুলিশ কমিশনার, চট্টগ্রাম মহানগর পুলিশ কমিশনার, ঢাকা, চট্টগ্রাম, সিলেট, খুলনা, নারায়ণগঞ্জ জেলা প্রশাসকসহ ১২ বিবাদীর প্রতি এ নির্দেশনা দেওয়া হয়েছে।
বিচারপতি কামরুল ইসলাম সিদ্দিকী ও শেখ হাসান আরিফের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে আজ রোববার রুলসহ এ আদেশ দেন। একই সঙ্গে অভ্যন্তরীণ খেলার নামে কার্ড, ডাইস ও হাউজি খেলার বেআইনি ব্যবসা আয়োজনকারীদের বিরুদ্ধে কেন যথাযথ পদক্ষেপ নিতে নির্দেশ দেওয়া হবে না, রুলে তা জানতে চাওয়া হয়েছে। মোট ২৫ বিবাদীকে রুলের জবাব দিতে বলা হয়েছে। এই ১৩টি ক্লাব হলো ঢাকা ক্লাব, উত্তরা ক্লাব, গুলশান ক্লাব, ধানমন্ডি ক্লাব, বনানী ক্লাব, অফিসার্স ক্লাব ঢাকা, ঢাকা লেডিস ক্লাব, ক্যাডেট কলেজ ক্লাব, চিটাগাং ক্লাব, চিটাগাং সিনিয়রস ক্লাব, নারায়ণগঞ্জ ক্লাব, সিলেট ক্লাব ও খুলনা ক্লাব।
আইন অনুসরণ না করে এসব ক্লাবে জুয়া, ডাইস ও কার্ড খেলার মতো আয়োজনের বৈধতা চ্যালেঞ্জ করে গত বুধবার রিট আবেদন করেন দুই আইনজীবী। রিটের প্রাথমিক শুনানি নিয়ে আদালত আজ আদেশ দেন। আদালতে রিট আবেদনকারীদের পক্ষে শুনানি করেন আইনজীবী রেদোয়ান আহমেদ। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেসুর রহমান। রেদোয়ান আহমেদ আদেশের বিষয়ে প্রথম আলোকে বলেন, ‘আইন অনুযায়ী, অর্থের বিনিময়ে এ ধরনের খেলা অপরাধ এবং আমাদের সংবিধানের আঠারোর দুই অনুচ্ছেদেরও পরিপন্থী। এসব যুক্তিতে রিটটি করা হলে আদালত এ আদেশ দেন।’
