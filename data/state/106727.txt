
পবিত্র ঈদুল আজহার শুভেচ্ছা বিনিময় করেছেন প্রধানমন্ত্রী শেখ হাসিনা ও বিরোধীদলীয় নেতা খালেদা জিয়া।আজ রোববার বেলা একটার দিকে প্রধানমন্ত্রীর পক্ষ থেকে তাঁর প্রটোকল কর্মকর্তা আখতার হোসেন খালেদা জিয়ার সহকারী একান্ত সচিব মো. সুরাতুজ্জামানকে ঈদের কার্ড পৌঁছে দেন। জাতীয় সংসদে বিরোধী দলের নেতার কার্যালয়ে তিনি এই কার্ড পৌঁছে দেন। এর আধা ঘণ্টা পরে বেলা দেড়টার দিকে বিএনপির চেয়ারপারসনের পক্ষ থেকে তাঁর সহকারী একান্ত সচিব প্রধানমন্ত্রীর কার্যালয়ে গিয়ে ঈদের কার্ড দেন। প্রধানমন্ত্রীর প্রেস সচিব আবুল কালাম আজাদ প্রথম আলো ডটকমকে এসব কথা জানান।প্রধানমন্ত্রী ও বিরোধী দলের নেতার মধ্যে নির্বাচন থেকে শুরু করে বিভিন্ন বিষয়ে মতপার্থক্য ও বিরোধ বাড়ছেই। বিশেষ করে নির্বাচন নিয়ে দুই নেতার সমঝোতার আশায় রয়েছে দেশবাসী। দীর্ঘদিন দুই নেতা একে অপরের সঙ্গে সাক্ষাত্ করেননি। জাতীয় কোনো ইস্যু নিয়েও তাঁদের মধ্যে আলোচনা হয়নি। তবে প্রতিবারের মতো এবারও ঈদের শুভেচ্ছা বিনিময় করেছেন তাঁরা।
