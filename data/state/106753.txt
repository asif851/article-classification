
চারদিকে আনন্দের জোয়ার। ক্লাস কিংবা পরীক্ষার তাড়া ভুলে আনন্দে মেতেছে সবাই। উৎসবের আনন্দ সবার চোখে–মুখে। হেমন্তের সন্ধ্যার এমন একটি আয়োজনের জন্য যেন এত দিনের অপেক্ষা। অপেক্ষার পালা শেষে ৪ ডিসেম্বর নগরের ইঞ্জিনিয়ার্স ইনস্টিটিউট মিলনায়তনে বসেছিল চট্টগ্রাম ইনডিপেনডেন্ট বিশ্ববিদ্যালয়ের (সিআইইউ) নবাগত শিক্ষার্থীদের বরণ ও বিদায়ী শিক্ষার্থীদের শিক্ষা সমাপনীর আসর।দুটি পর্বে বিভক্ত এ আয়োজনের শুরুতে ছিল আলোচনা সভা। সন্ধ্যা সাড়ে ছয়টায় শুরু হওয়া আলোচনা সভার সঞ্চালনা করেন সিআইইউর প্রক্টর প্রকৌশলী রশিদ আহম্মদ চৌধুরী। চট্টগ্রাম ইনডিপেনডেন্ট বিশ্ববিদ্যালয়ের উপ-উপাচার্য ইরশাদ কামাল খানের সভাপতিত্বে আলোচনা সভায় উপস্থিত ছিলেন সিআইইউ ট্রাস্টিজ বোর্ডের সদস্য মোহাম্মদ আমিনুজ্জামান ভূঁইয়া, প্রকৌশলী আলী আহমেদ ও সাফিয়া গাজী রহমান। শিক্ষার্থীদের মধ্যে কথামালা নিয়ে মঞ্চে আসেন রুৎবা ইরতেজা চৌধুরী ও পারসা বাতুল।আলোচনা সভা শেষে শুরু হয় সাংস্কৃতিক পরিবেশনার আয়োজন। শুরুতেই মঞ্চে গান পরিবেশন করেন বিশ্ববিদ্যালয়ের বর্তমান শিক্ষার্থীরা।‘একটি বাংলাদেশ’ শিরোনামের গানের সমবেত পরিবেশনার মাধ্যমে শুরু হয় আনন্দ আয়োজন। এরপর বাঁধন দাশ পরিবেশন করেন ‘কে বাঁশি বাজায়’ শিরোনামের গানটি। অনিন্দিতা ভট্টাচার্যের ‘আমার মাঝে নেই এখন আমি’ শিরোনামের গানের পরিবেশনা মাতিয়ে তোলে সবাইকে।এরপর একে একে পরিবেশনা নিয়ে মঞ্চে আসেন ফারেস ইসলাম ও সানজিদ কবির। সাইফুল ইসলাম ও রীমা বড়ুয়ার দ্বৈত কণ্ঠে ‘ও আমার বন্ধু গো’ শিরোনামের গানের মাধ্যমে শেষ হয় বিশ্ববিদ্যালয়ের বর্তমান শিক্ষার্থীদের পরিবেশনা।এরপর গানে গানে মঞ্চ মাতিয়ে যান ক্লোজআপ ওয়ান ও সেরা কণ্ঠ তারকারা। শুরুতেই নিশীতা বড়ুয়া পরিবেশন করেন ‘বন্ধু তোমায় মনে পড়ে’ শিরোনামের গানটি। নিজের অ্যালবাম থেকে আরও দুটি জনপ্রিয় গান পরিবেশন করে নিশীতার বিদায়ের পর মঞ্চে আসেন রন্টি দাশ। তিনি পরিবেশন করেন ‘নীল রঙের ওই শাড়ি পরে’ ও ‘বসন্ত বাতাসে’ শিরোনামের গান দুটি। ‘কেন আশা বেঁধে রাখি’, ‘দ্বীপ জেলে যাই’ ও ‘কইলজার ভিতর’ শিরোনামের গান গেয়ে সবাইকে মাতিয়ে যান বৃষ্টি মুৎসুদ্দি। এরপর ক্লোজআপ ওয়ান তারকা কিশোর পরিবেশন করেন ‘এই হৃদয় করে কার সাধনা’, ‘আকাশ বাতাস সাক্ষী’সহ মোট চারটি গান। ক্লোজআপ ওয়ান তারকা সাব্বিরের ‘মেলায় যাইরে’ ও ‘আগে কি সুন্দর দিন কাটাইতাম’ শিরোনামের গানের পরিবেশনার মাধ্যমে শেষ হয় এ আনন্দ আয়োজন।
