
দ্রুতগতিতে মোটরসাইকেল চালাচ্ছিল এক কিশোর। সঙ্গে আরও দুই কিশোর। একপর্যায়ে তাদের মোটরসাইকেলের চাপায় প্রাণ হারান বৃদ্ধ পথচারী। নিহত হয় এক কিশোর। আহত হয় সঙ্গে থাকা দুই কিশোর। তাদের অবস্থা আশঙ্কাজনক।
গতকাল বুধবার রাত আটটার দিকে চাঁদপুরের মতলব উপজেলার ডাকঘর এলাকায় মতলব-বাবুরহাট সড়কে এ দুর্ঘটনা ঘটে।
নিহত দুজন হলেন উপজেলার ঢাকিরগাঁও গ্রামের মোটরসাইকেল আরোহী হৃদয় (১৫) ও পথচারী হামিদ ফকির (৮০)। আহত দুজন মোটরসাইকেল আরোহী শান্ত (১৬) ও রাতুল (১৭)। তাদের আশঙ্কাজনক অবস্থায় ঢাকা মেডিকেল কলেজ হাসপাতালে পাঠানো হয়েছে।
পুলিশ ও এলাকাবাসী জানায়, পথচারী হামিদ ফকির ঘটনাস্থলেই নিহত হন। মোটরসাইকেলে থাকা তিন কিশোরকে গুরুতর আহত অবস্থায় স্থানীয় লোকজন দ্রুত চাঁদপুরে বেসরকারি একটি হাসপাতালে নিয়ে যায়। কর্তব্যরত চিকিৎসক তাদের ঢাকা মেডিকেল কলেজ হাসপাতালে পাঠানোর পরামর্শ দেন। সেখানে যাওয়ার পথে হৃদয় (১৫) গতকাল রাত ১১টার দিকে মারা যায়।
মতলব দক্ষিণ থানার উপপরিদর্শক (এসআই) তপন চন্দ্র দাস ও সহকারী উপপরিদর্শক (এএসআই) রফিকুল ইসলাম বৃদ্ধের লাশ উদ্ধার করেন। মোটরসাইকেলটি জব্দ করে থানায় নেওয়া হয়েছে। দুর্ঘটনার পর এলাকাবাসী প্রায় দুই ঘণ্টা সড়ক অবরোধ করে রাখে। এ ঘটনায় মতলব থানায় একটি মামলা হয়েছে।
