
‘অনেক বড় বড় ব্যবসায়ী দেখলাম। বড় ব্যবসায়ীর সন্তানদেরও দেখলাম। হলফনামায় সম্পদের হিসাব দেখে মনে হচ্ছে, তাঁদের সবার চেয়ে আমি ধনী। কারণ আমার জমি আছে, গাড়ি আছে।’ঢাকা উত্তর সিটি করপোরেশন নির্বাচনে মেয়র পদপ্রার্থী মাহী বি চৌধুরী গতকাল বুধবার সকালে জাতীয় প্রেসক্লাবে সংবাদ সম্মেলনে নিজের সম্পদের বিষয়ে সাংবাদিকদের প্রশ্নের জবাবে এসব কথা বলেন। ঢাকা উত্তর সিটিতে ব্যবসায়ী নেতা আনিসুল হক এবং আবদুল আউয়াল মিন্টুর ছেলে তাবিথ আউয়ালও মেয়র পদে প্রার্থী হিসেবে আছেন।মাহী বি চৌধুরী বলেন, ‘আনিসুল হক রুচিশীল ও সংস্কৃতিমনা মানুষ। তাবিথ আমাদেরই ছোট ভাই, বিত্তের মধ্যে বড় হওয়া একজন ভদ্র, শিক্ষিত ও মার্জিত ছেলে। আশা করি ঢাকা উত্তরে প্রতিদ্বন্দ্বিতায় একটি চমৎকার দৃষ্টান্ত স্থাপিত হবে।’ তিনি নির্বাচনী আচরণবিধি লঙ্ঘন না করার প্রতিশ্রুতি দেন। এক প্রশ্নের জবাবে তিনি বলেন, ‘আমি বিএনপির কেউ নই। ২০-দলীয় জোটেরও অংশ নই। বাস্তবতা হলো, আমার বাবা ছিলেন বিএনপির প্রতিষ্ঠাতা মহাসচিব। আমি নিজেও বাংলাদেশি জাতীয়তাবাদী চেতনার মানুষ। কিন্তু মুক্তিযুদ্ধের প্রশ্নে বঙ্গবন্ধুকে শ্রদ্ধা করি। তবে শহীদ জিয়াউর রহমানের রাজনীতি আমার আদর্শ।’বিএনপি বা ২০-দলীয় জোটের সমর্থনের জন্য যোগাযোগ হয়েছে কি না, এমন প্রশ্নের জবাবে মাহী বলেন, ‘কোনো মাধ্যমে যোগাযোগের চেষ্টা করিনি। আনুষ্ঠানিক আলোচনাও হয়নি। আমি এতটা রূঢ় হতে পারিনি। কারণ আবদুল আউয়াল মিন্টু বিএনপির প্রার্থী। এখনো তাঁর আপিল শেষ হয়নি।’সংবাদ সম্মেলনে মাহী নিজেকে সামাজিক যোগাযোগমাধ্যমের সংগঠন ব্লু ব্যান্ড কল তথা প্রজন্মের প্রার্থী বলে উল্লেখ করেন। এ সময় তিনি প্রজন্মের কিছু ভাবনা এবং ঢাকার তিনটি মৌলিক সমস্যা তুলে ধরেন। এর মধ্যে আছে নিরাপত্তাহীন ঢাকা, স্থবির ঢাকা ও অন্ধকার ঢাকা। এর সমাধানে তিনি নিরাপদ ঢাকা, চলমান ঢাকা ও আলোকিত ঢাকা গড়ার অঙ্গীকার করেন।মাহী বলেন, আনিসুল হক রুচিশীল ও ভালো মানুষ। তিনি একটি রাজনৈতিক পরিবর্তনের চিন্তা করতে পারতেন। কিন্তু আনিসুল হক নিজেই আওয়ামী লীগের রাজনীতির সঙ্গে সম্পৃক্ত হয়ে গেছেন। আওয়ামী লীগ তাঁর চিন্তার সঙ্গে সম্পৃক্ত হয়নি।
