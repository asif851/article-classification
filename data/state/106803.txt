
বনানীতে ‘জন্মদিনের দাওয়াতে’ ডেকে ধর্ষণের অভিযোগে হওয়া মামলার আসামি বাহাউদ্দীনকে (ইভান) আজ বৃহস্পতিবার নারায়ণগঞ্জ থেকে গ্রেপ্তার করেছে র‍্যাব। এর আগে ঢাকা মেডিকেল কলেজ হাসপাতালের ফরেনসিক বিভাগে তরুণীর শারীরিক পরীক্ষা হয়। গত মঙ্গলবার রাতে ওই তরুণীকে ধর্ষণ করা হয় বলে অভিযোগ উঠেছে।
র‍্যাবের আইন ও গণমাধ্যম শাখার পরিচালক মুফতি মাহমুদ খান প্রথম আলোকে বলেন, বৃহস্পতিবার বিকেল সাড়ে চারটার দিকে নারায়ণগঞ্জ থেকে বাহাউদ্দীনকে গ্রেপ্তার করা হয়।
বনানী থানার পুলিশ বলেছে, বাহাউদ্দিন সপরিবারে বনানীর ন্যাম ভিলেজের একটি অ্যাপার্টমেন্টে থাকেন। তাঁর বাবা ব্যবসায়ী। মঙ্গলবার রাতে বাহাউদ্দীন তাঁর জন্মদিনে দাওয়াতের কথা বলে পূর্বপরিচিত ও অভিনেত্রী এক তরুণীকে (২১) বাসায় ডাকেন। রাত দেড়টার দিকে তিনি ওই তরুণীকে ধর্ষণ করেন। তখন বাসায় বাহাউদ্দীন ছাড়া কেউ ছিলেন না। রাত সাড়ে তিনটার দিকে বাহাউদ্দীন তাঁকে বাসা থেকে বের করে দেন। এরপর তরুণী গতকাল বুধবার বনানী থানায় যান। ধর্ষণের অভিযোগে বাহাউদ্দীন ইভানের বিরুদ্ধে মামলা করেন।
এর আগে গত ২৮ মার্চ বনানীর রেইনট্রি হোটেলে জন্মদিনের দাওয়াতে ডেকে নিয়ে বিশ্ববিদ্যালয়ের দুই ছাত্রীকে ধর্ষণের অভিযোগে আপন জুয়েলার্সের মালিক দিলদার আহমেদের ছেলে শাফাত আহমেদ, শাফাতের বন্ধু নাঈম আশরাফ ওরফে আবদুল হালিমসহ পাঁচজনের বিরুদ্ধে মামলা হয়েছে। অপর তিন আসামি হলেন শাফাতের বন্ধু সাদমান সাকিফ, গাড়িচালক বিল্লাল হোসেন ও দেহরক্ষী রহমত আলী ওরফে আজাদ। শাফাতসহ সব আসামি বর্তমানে কারাগারে আছেন। এ মামলায় ওই পাঁচজনের বিরুদ্ধে ইতিমধ্যে অভিযোগপত্র দেওয়া হয়েছে।
আরও পড়ুনবনানীতে জন্মদিনের দাওয়াতে ফের তরুণীকে ধর্ষণ!
তরুণীর শারীরিক পরীক্ষা সম্পন্ন, ধরা পড়েননি আসামি
 
 
