
বগুড়ার শেরপুর উপজেলার কৃষ্ণপুর যমুনাপাড়া এলাকায় বালুবাহী ট্রাক ও সিএনজিচালিত অটোরিকশার সংঘর্ষে দুজন নিহত হয়েছেন। আজ রোববার দুপুর সোয়া ১২টার দিকে ঢাকা-বগুড়া মহাসড়কে এ দুর্ঘটনা ঘটে।
নিহতেরা হলেন, সিএনজিচালিত অটোরিকশার যাত্রী ঠান্ডু মিয়া ও চালক আবুল হোসেন। তাঁদের মধ্যে ঠান্ডু মিয়ার বাড়ি উপজেলার কেল্লা গ্রামে ও আবুল হোসেনের বাড়ি ছোনকা গ্রামে। এতে আহত হয়েছেন আরও সাতজন। তাঁরা শেরপুর উপজেলা স্বাস্থ্য কমপ্লেক্স ও বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন।
শেরপুর থানার উপপরিদর্শক (এসআই) বুলবুল ইসলামের ভাষ্য, দুর্ঘটনার পর স্থানীয় লোকজনের সহযোগিতায় পুলিশ ও ফায়ার সার্ভিসের সদস্যরা আহতদের উদ্ধার করে। এ ঘটনায় মামলার প্রস্তুতি চলছে।
এসআই বুলবুল ইসলাম আরও বলেন, দুর্ঘটনার পর শেরপুর উপজেলা স্বাস্থ্য কমপ্লেক্সে নেওয়ার পথে ঠান্ডু মিয়া মারা যান। আর আবুল হোসেন বগুড়ার শহীদ জিয়াউর রহমান মেডিকেল কলেজ হাসপাতালে মারা যান। তাঁদের লাশ সেখানেই রাখা হয়েছে।
