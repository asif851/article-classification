
গাইবান্ধার পলাশবাড়ী উপজেলায় পৃথক সড়ক দুর্ঘটনায় ১০ জন শ্রমিক নিহত হয়েছেন। আহত কমপক্ষে ১৫ জন। আজ শনিবার সকাল ও দুপুরে ঢাকা-রংপুর মহাসড়কে এ দুর্ঘটনা ঘটে।
উপজেলা সদরের জুনদহ এলাকায় রডবোঝাই ট্রাক উল্টে ঘটনাস্থলেই সাতজন শ্রমিক নিহত হন। ট্রাকের নিচে পড়ে আহত হয়েছেন কয়েকজন। তাঁদের উদ্ধারে অভিযান চলছে। আজ দুপুর সাড়ে ১২টার দিকে এই দুর্ঘটনা ঘটে।
নিহত সাতজন হলেন, নীলফামারী সদরের অঙ্গারপাড়া গ্রামের জালাল উদ্দিনের স্ত্রী রেজিয়া খাতুন (৭০), একই গ্রামের হুদা মাহমুদের ছেলে মোতাহার হোসেন (৪৫), মোতাহার হোসেনের স্ত্রী মারুফা বেগম (৩৫), ডোমার উপজেলার জমির উদ্দিনের ছেলে মফিজুল ইসলাম (৫৫), শেউটগাড়ী গ্রামের আবদুর রউফের ছেলে আবদুস ছাত্তার (৩৪), কিশোরগঞ্জ উপজেলার উত্তর শিংগরগাড়ী গ্রামের সোনা মিয়ার ছেলে ফরহাদ হোসেন (২০) এবং পঞ্চগড়ের দেবীগঞ্জ উপজেলার সোনারহার সরকারপাড়া গ্রামের আজিজ উদ্দিনের ছেলে রশিদুল ইসলাম (৩৫)। গোবিন্দগঞ্জ হাইওয়ে থানার ভারপ্রাপ্ত কর্মকর্তা (ওসি) আবুল বাশার নিহতদের পরিচয় নিশ্চিত করেন।
পলাশবাড়ী থানার পুলিশ ও প্রত্যক্ষদর্শী ব্যক্তিরা বলেন, দুপুরে রডবোঝাই একটি ট্রাক ঢাকা থেকে রংপুর যাচ্ছিল। দুপুর সাড়ে ১২টার দিকে জুনদহ এলাকায় একটি মোটরসাইকেলকে জায়গা দিতে গিয়ে ট্রাকের চালক নিয়ন্ত্রণ হারান। এতে ট্রাকটি উল্টে মহাসড়কের পাশে পড়ে যায়। এ ঘটনায় ঘটনাস্থলেই ট্রাকের সাতজন শ্রমিক নিহত হন। ট্রাকের নিচে পড়ে কয়েকজন শ্রমিক আহত হন।
এর আগে সকালে একই উপজেলা সদরের সরকার ফিলিং স্টেশনের সামনে চালক নিয়ন্ত্রণ হারালে একটি বাস থেমে থাকা একটি ট্রলিকে ধাক্কা দিলে তিন নির্মাণশ্রমিক নিহত হন। আহত হয়েছেন অন্তত ১০ জন। আজ সকাল সাড়ে ১০টার দিকে এই দুর্ঘটনা ঘটে।

নিহত শ্রমিকেরা হলেন গোবিন্দগঞ্জ উপজেলার নাকাই গ্রামের জাকির হোসেন (২৫), একই উপজেলার শিবপুর গ্রামের খসরু মিয়া (৫০) ও একই গ্রামের রাজু মিয়া (২৪)। আহত ব্যক্তিদের পরিচয় পাওয়া যায়নি।
পলাশবাড়ী থানার পুলিশ ও প্রত্যক্ষদর্শী ব্যক্তিরা বলেন, আজ সকালে এসএন ট্রাভেলস নামের যাত্রীবাহী একটি বাস রংপুর থেকে বগুড়া যাচ্ছিল। সকাল সাড়ে ১০টার দিকে বাসটি পলাশবাড়ী উপজেলা সদরের সরকার ফিলিং স্টেশনের সামনে পৌঁছালে বাসের একটি চাকা ফেটে যায়। এতে চালক নিয়ন্ত্রণ হারান। এ সময় বাসটি মহাসড়কের ওপর দাঁড়িয়ে থাকা ইঞ্জিনচালিত ট্রলিকে (ভটভটি) ধাক্কা দেয়। ঘটনাস্থলেই ট্রলির তিন নির্মাণশ্রমিক নিহত হন। এ ছাড়া ট্রলি ও বাসের আরও অন্তত ১০ শ্রমিক আহত হন।
দুটি দুর্ঘটনার সত্যতা নিশ্চিত করেছেন পলাশবাড়ী থানার ভারপ্রাপ্ত কর্মকর্তা (ওসি) মাহবুবুল আলম। মুঠোফোনে প্রথম আলোকে তিনি বলেন, জুনদহে ট্রাক উল্টে হতাহত ব্যক্তিদের সবাই শ্রমিক। তাঁরা ট্রাকের ওপরে ছিলেন। ট্রাকের নিচে পড়ে সাতজন মারা যান। চালক পলাতক।ওসি বলেন, বাসের ধাক্কায় ট্রলির নিহত শ্রমিকদের লাশ উদ্ধার করা হয়েছে। স্থানীয় লোকজনের সহায়তায় আহত ব্যক্তিদের উদ্ধার করে পলাশবাড়ী উপজেলা স্বাস্থ্য কমপ্লেক্স ও রংপুর মেডিকেল কলেজ হাসপাতালে ভর্তি করা হয়েছে। তিনি আরও বলেন, বাসটি দুর্ঘটনাস্থলে রেখে চালক পালিয়ে গেছেন।
