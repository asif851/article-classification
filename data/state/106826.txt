
কলাবাগানের জোড়া খুনের মতো বিভিন্ন হত্যাকাণ্ডের জন্য বিএনপি-জামায়াত চক্রকে অভিযুক্ত করেছেন প্রধানমন্ত্রী শেখ হাসিনা। তিনি বলেন, দেশকে অস্থিতিশীল করতে এই চক্র এ ধরনের গুপ্ত ও জঘন্য হত্যাকাণ্ড চালিয়ে যাচ্ছে। 
আজ সোমবার সন্ধ্যায় প্রধানমন্ত্রী গণভবনে পৌরসভা ও ইউনিয়ন পরিষদ নির্বাচনে আওয়ামী লীগ মনোনয়ন বোর্ডের সভায় ভাষণে এসব কথা বলেন। সভা শেষে প্রধানমন্ত্রীর প্রেস সচিব ইহসানুল করিম সাংবাদিকদের এ কথা বলেন।
প্রধানমন্ত্রী বলেন, বিএনপি-জামায়াত চক্র ৫ জানুয়ারির নির্বাচনের আগে সমাজবিরোধী কর্মকাণ্ডে জড়িত ছিল। কিন্তু তাদের আন্দোলন নির্বাচন বানচাল করতে ব্যর্থ হয়। তাই তারা এ ধরনের গুপ্তহত্যা চালিয়ে যাচ্ছে। তিনি বলেন, যারা এ ধরনের হত্যাকাণ্ডের সঙ্গে জড়িত, তাদের গ্রেপ্তার করে বিচারের আওতায় আনা হবে। এ ধরনের হত্যাকাণ্ড প্রতিরোধে এবং সবাইকে সতর্ক থাকার জন্য দেশবাসীর প্রতি আহ্বান জানান প্রধানমন্ত্রী। এ ছাড়া তথ্য দিয়ে আইন প্রয়োগকারী সংস্থাগুলোকে সহযোগিতা করার জন্যও তিনি জনগণের প্রতি আহ্বান জানান।
