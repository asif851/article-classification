
বিএনপির স্থায়ী কমিটির সদস্য এম কে আনোয়ার বলেছেন, সরকারি কর্মকমিশন নিয়ে (পিএসসি) প্রধানমন্ত্রীর বক্তব্য দেওয়ার কোনো অধিকার নেই। এটা সম্পূর্ণ অনধিকার চর্চা।জাতীয়তাবাদী ছাত্রদলের নতুন কমিটির সদস্যদের নিয়ে আজ শুক্রবার সকালে বিএনপির প্রতিষ্ঠাতা জিয়াউর রহমানের কবরে ফুল দিয়ে শ্রদ্ধা জানানোর পর এম কে আনোয়ার সাংবাদিকদের কাছে এ কথা বলেন। তিনি বলেন, আগামী দিনে বিএনপি ক্ষমতায় এলে মেধাসম্পন্ন একটি সমাজ গড়ে তোলা হবে। মেধাবীদের অগ্রাধিকার দেওয়া হবে। মানবতাবিরোধী অপরাধীদের বিরুদ্ধে রায়ের বিষয়ে বিএনপির স্থায়ী কমিটির এই সদস্য বলেন, তাঁর দল একটি সুষ্ঠু, নিরপেক্ষ আন্তর্জাতিক মানের বিচার চায়। বিচার নিরপেক্ষ না হলে তা কখনো কারও কাছে গ্রহণযোগ্য হবে না। ছাত্রদলের এই কর্মসূচির শুরুতে মনিপুরিপাড়ার কাছে বিজয় সরণির মোড়ে একটি ককটেলের বিস্ফোরণ ঘটে। এ ছাড়া সেখানে ছাত্রদলের কর্মীরা একটি গাড়ি ভাঙচুর করেন। তবে ছাত্রদলের সাধারণ সম্পাদক হাবিবুর রশিদ বলেছেন এ ব্যাপারে তিনি কিছু জানেন না।
