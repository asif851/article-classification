
দেশের সাত উপজেলার ১৪টি স্থগিত কেন্দ্রে আজ বৃহস্পতিবার আবার ভোট নেওয়া হয়। এতে চেয়ারম্যান পদে দুটিতে আওয়ামী লীগ ও একটিতে বিএনপি-সমর্থিত প্রার্থীরা নির্বাচিত হয়েছেন। ভাইস চেয়ারম্যান পদে তিনটিতে আওয়ামী লীগ ও দুটিতে বিএনপি-সমর্থিত প্রার্থীরা জয়ী হয়েছেন। মহিলা ভাইস চেয়ারম্যান পদে দুটি করে উপজেলায় জয় পেয়েছেন দুই দল-সমর্থিত প্রার্থীরা।১৫ মার্চ তৃতীয় ধাপের নির্বাচনের দিন জাল ভোট ও সহিংসতার কারণে ছয় জেলার সাত উপজেলার ১৪টি কেন্দ্রে ভোট গ্রহণ স্থগিত করা হয়। এর মধ্যে লক্ষ্মীপুরের কমলনগর, কিশোরগঞ্জের কুলিয়ারচর ও কুমিল্লার তিতাসে একটি করে, চাঁদপুরের হাজীগঞ্জে দুটি, বরিশালের হিজলা, ময়মনসিংহের গৌরীপুর ও মুক্তাগাছায় তিনটি করে কেন্দ্র রয়েছে। ওই সব কেন্দ্রে আজ আবার ভোট নেওয়া হয়। এর মধ্যে তিনটি উপজেলায় চেয়ারম্যান, পাঁচ উপজেলায় ভাইস চেয়ারম্যান ও চার উপজেলায় মহিলা ভাইস চেয়ারম্যানের চূড়ান্ত ফলাফল পাওয়া গেছে।ময়মনসিংহমুক্তাগাছায় তিনটি পদে বিএনপি-সমর্থিত প্রার্থীরা জয়ী হয়েছেন। জাকারিয়া হারুন চেয়ারম্যান, শাহরিয়ার শরিফ ভাইস চেয়ারম্যান ও আজিজা রহমান মহিলা ভাইস চেয়ারম্যান নির্বাচিত হয়েছেন। গৌরীপুরে ভাইস চেয়ারম্যান পদে আওয়ামী লীগ-সমর্থিত ছানাউল হক জয়ী হয়েছেন।বরিশালহিজলায় তিনটি পদে আওয়ামী লীগ-সমর্থিত প্রার্থীরা নির্বাচিত হয়েছেন। সুলতান মাহমুদ খান চেয়ারম্যান, এনায়েত হোসেন হাওলাদার ভাইস চেয়ারম্যান ও মহসিনা বেগম মহিলা ভাইস চেয়ারম্যান নির্বাচিত হয়েছেন।
চাঁদপুরহাজীগঞ্জে আওয়ামী লীগ-সমর্থিত আবদুর রশিদ মজুমদার চেয়ারম্যান ও একই দলের পারভীন ইসলাম মহিলা ভাইস চেয়ারম্যান পদে জয়ী হয়েছেন।লক্ষ্মীপুরকমলনগরে মহিলা ভাইস চেয়ারম্যান পদে জয়ী হয়েছেন বিএনপি-সমর্থিত প্রার্থী হুসনে আরা বেগম।কিশোরগঞ্জকুলিয়ারচরে ভাইস চেয়ারম্যান পদে নির্বাচিত হয়েছেন বিএনপি-সমর্থিত প্রার্থী মেজবাহ উদ্দিন।কুমিল্লাতিতাস উপজেলায় আওয়ামী লীগ-সমর্থিত শাহীনুল ইসলাম ভাইস চেয়ারম্যান পদে জয়ী হয়েছেন।
[প্রতিবেদন তৈরিতে সহযোগিতা করেছেন নিজস্ব প্রতিবেদক, কুমিল্লা ও ভৈরব; ময়মনসিংহ ও বরিশাল অফিস, রামগতি (লক্ষ্মীপুর) ও হাজীগঞ্জ (চাঁদপুর) প্রতিনিধি]
