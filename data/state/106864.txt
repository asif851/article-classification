
পিরোজপুরের মঠবাড়িয়া উপজেলার লক্ষণা গ্রামের আবুল বাসার হত্যা মামলার এজাহারভুক্ত তিন আসামিকে গ্রেপ্তারের পর দুজনকে জামিন দিয়েছেন আদালত। গতকাল বৃহস্পতিবার দুপুরে মঠবাড়িয়ার জ্যেষ্ঠ বিচারিক হাকিম আদালতের বিচারক এ কে এম কামাল উদ্দিন দুই আসামিকে জামিন দেন।বাসার হত্যা মামলার তদন্তকারী কর্মকর্তা মঠবাড়িয়া থানার উপপরিদর্শক (এসআই) ফারুক হোসেন জানান, গত বুধবার দুপুরে পৌর শহরের গয়ালিপাড়া এলাকার একটি বাগান থেকে বাসার হত্যা মামলার আসামি লক্ষণা গ্রামের শাহ আলম আকন (৫০), তাঁর ছেলে মারুফ আকন (৩০) ও একই গ্রামের হারুন মাতুব্বরকে (৫১) গ্রেপ্তার করে পুলিশ। গতকাল সকালে পুলিশ আসামিদের মঠবাড়িয়া জ্যেষ্ঠ বিচারিক হাকিম আদালতে হাজির করে সাত দিনের রিমান্ডের আবেদন জানায়। আসামিপক্ষের আইনজীবী জামিনের আবেদন করেন। বিচারক শুনানি শেষে শাহ আলম ও হারুন মাতুব্বরের জামিনের আবেদন মঞ্জুর করেন এবং মারুফকে কারাগারে পাঠানোর আদেশ দেন।গত ২২ আগস্ট পূর্বশত্রুতার জের ধরে চাচা হারুন মাতুব্বর ও চাচাতো ভাই মনিরের নেতৃত্বে আট-দশজন লোক আবুল বাসারকে পিটিয়ে গুরুতর আহত করেন। ২ সেপ্টেম্বর ঢাকার একটি হাসপাতালে তিনি মারা যান। এ ঘটনায় বাসারের ভাইয়ের স্ত্রী খাদিজা বেগম ১০ জনকে আসামি করে থানায় মামলা করেন।
