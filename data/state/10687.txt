
বাণিজ্যমন্ত্রী তোফায়েল আহমেদ বলেছেন, লবণের দাম স্বাভাবিক পর্যায়ে চলে আসবে। ইতিমধ্যে দেড় লাখ টন লবণ আমদানি করা হয়েছে। আরও এক লাখ টন আমদানি করা হবে। আজ বৃহস্পতিবার ঈদ-পরবর্তী প্রথম কর্মদিবসে সাংবাদিকদের সঙ্গে ঈদের শুভেচ্ছা বিনিময়কালে মন্ত্রী এসব কথা বলেন। সচিবালয়ে বাণিজ্য মন্ত্রণালয়ের সম্মেলনকক্ষে এই শুভেচ্ছা বিনিময় অনুষ্ঠান হয়। সম্প্রতি লবণের দাম বেড়ে কেজিপ্রতি প্রায় ৪২ টাকায় পৌঁছেছে। অনুষ্ঠানে বাণিজ্যমন্ত্রী আশা প্রকাশ করে বলেন, সেদিন আর বেশি দূরে নয়, যেদিন বাংলাদেশ হবে সম্পূর্ণভাবে জঙ্গি ও সন্ত্রাসীমুক্ত। তিনি বলেন, ঈদে এবার সারা দেশে কোথাও কোনো অস্বাভাবিক ঘটনা ঘটেনি। কোনো সন্ত্রাসী ও জঙ্গি কার্যক্রমও ছিল না। টঙ্গীর টাম্পাকো কারখানায় বয়লার বিস্ফোরণের ঘটনার কথা উল্লেখ করে মন্ত্রী নিহত ব্যক্তিদের প্রতি শোক প্রকাশ করেন। তিনি বলেন, তদন্ত করে দুষ্কৃতকারীদের সাজা দেওয়া হবে। এর আগে স্বরাষ্ট্রমন্ত্রী আসাদুজ্জামান খান কামাল বলেন, এবার আইনশৃঙ্খলা রক্ষাকারী বাহিনী ও গোয়েন্দারা তৎপর থাকায় ঈদ শান্তিপূর্ণভাবে উদ্‌যাপিত হয়েছে। টঙ্গীর দুর্ঘটনা ছাড়া কোথাও কোনো অঘটন ঘটেনি। দেশের মানুষও সজাগ ছিল। 
অন্যদের মধ্যে আজ শুভেচ্ছা বিনিময় করেন বেসামরিক বিমান চলাচল ও পর্যটনমন্ত্রী রাশেদ খান মেনন, শিক্ষামন্ত্রী নুরুল ইসলাম নাহিদ। আজ প্রথম কর্মদিবস থাকলেও এখনো সচিবালয়জুড়ে ঈদের আমেজ বিরাজ করছে। এখনো কর্মকর্তা-কর্মচারীদের কেউ কেউ ছুটিতে আছেন।
