
জাহাঙ্গীরনগর বিশ্ববিদ্যালয় সাংবাদিক সমিতির নতুন কমিটির অভিষেক অনুষ্ঠান গতকাল রোববার হয়েছে। পাশাপাশি ক্যাম্পাস সাংবাদিকতায় বর্ষসেরা তিন সাংবাদিককে স্মারক প্রদান করা হয়।গতকাল বেলা ১১টার দিকে বিশ্ববিদ্যালয়ের জহির রায়হান মিলনায়তনের সেমিনার কক্ষে এসব অনুষ্ঠান হয়। অনুষ্ঠানে প্রধান অতিথি হিসেবে বিশ্ববিদ্যালয় মঞ্জুরি কমিশনের চেয়ারম্যান অধ্যাপক আবদুল মান্নান তিন সাংবাদিকের হাতে সম্মাননা স্মারক ও অর্থ তুলে দেন। ‘বছরের সেরা’ সাংবাদিকতার পুরস্কার লাভ করেন আলোকিত বাংলাদেশ-এর বিশ্ববিদ্যালয় প্রতিনিধি বেলাল হোসাইন। বণিক বার্তার দিদারুল হক দ্বিতীয় ও বাংলানিউজ টোয়েন্টিফোর ডটকমের নূর আলম তৃতীয় পুরস্কার পান।অনুষ্ঠানে বিশেষ অতিথি হিসেবে উপস্থিত ছিলেন বিশ্ববিদ্যালয়ের উপাচার্য অধ্যাপক ফারজানা ইসলাম, সহ-উপাচার্য অধ্যাপক আবুল হোসেন, কোষাধ্যক্ষ অধ্যাপক আবুল খায়ের, বণিক বার্তার সম্পাদক দেওয়ান হানিফ মাহমুদ, সাংবাদিক সমিতির অ্যালামনাই অ্যাসোসিয়েশনের সভাপতিশহিদুল হক মঞ্জু এবং সাংবাদিক সমিতির উপদেষ্টা অধ্যাপক শাহেদুর রশিদ। অনুষ্ঠানে সাংবাদিক সমিতির সাবেক কার্যনির্বাহী পরিষদ নবনির্বাচিত কার্যনির্বাহী পরিষদের কাছে দায়িত্ব হস্তান্তর করে। অনুষ্ঠানে সভাপতিত্ব করেন বিদায়ী কার্যনির্বাহী পরিষদের সভাপতি বেলাল হোসাইন।
