
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, অন্ধকার আর ষড়যন্ত্রের পথ দিয়ে বিএনপি এগিয়ে যাচ্ছে। তারা ২০০১-এর ষড়যন্ত্রমূলক নির্বাচন করেছিল, আবার মনে করছে সুপ্রিম কোর্টের রায়ের পর সেই ষড়যন্ত্রমূলক নির্বাচন হবে। কিন্তু সেই রঙিন খোয়াব কর্পূরের মতো উড়ে যাবে।
আজ শনিবার সকালে রাজধানীর কেন্দ্রীয় শহীদ মিনারে ছাত্র সমাবেশে এসব কথা বলেন ওবায়দুল কাদের। জাতীয় শোক দিবস উপলক্ষে ছাত্রলীগ ঢাকা মহানগর উত্তর ও দক্ষিণ শাখা এই সমাবেশের আয়োজন করে।
ওবায়দুল কাদের বলেন, ষোড়শ সংশোধনী অবৈধ ঘোষণার রায় নিয়ে বিএনপি নতুন করে ষড়যন্ত্রের জাল পুঁতেছে। এই ষড়যন্ত্রের বিষয়ে সতর্ক থাকতে হবে। তিনি আরও বলেন, ‘আজকে যারা শেখ হাসিনার উন্নয়নকে সহ্য করতে পারছে না, তারা সুপ্রিম কোর্টের রায়কে কেন্দ্র করে নতুন ষড়যন্ত্রে মেতে উঠেছে। এ ষড়যন্ত্রের জাল ছিন্ন করে শেখ হাসিনার নেতৃত্বে আমাদের এগিয়ে যেতে হবে। এই ষড়যন্ত্র প্রতিহত করতে সাংগঠনিক ও রাজনৈতিকভাবে প্রস্তুত থাকতে হবে।’
বিএনপিকে উদ্দেশ করে সেতুমন্ত্রী বলেন, ‘তারা আন্দোলন করতে গিয়ে ব্যর্থ, নির্বাচনে হেরে যাবে বলে তারা অংশ নেয়নি। তারা আন্দোলন করতে ব্যর্থ হয়ে ষড়যন্ত্রের জাল পেতেছে। সরকার হটাতে নতুন নতুন ইস্যু খুঁজে বেড়াচ্ছে।’ এ সময় তিনি বিএনপি নেতা মওদুদ আহমদকে ‘ডিগবাজির চ্যাম্পিয়ন’ আখ্যা দিয়ে বলেন, তাঁর কথায় বিএনপি লাফালাফি করছে। মওদুদের কথা শুনলে বিএনপি আরও ডুবে যাবে।
দল ভারী করতে খারাপ লোক না নিতে ছাত্রলীগের প্রতি আহ্বান জানান ওবায়দুল কাদের। তিনি বলেন, ‘অনুপ্রবেশকারীদের ছাত্রলীগে স্থান নেই। আগাছামুক্ত, পরগাছামুক্ত ছাত্রলীগ গড়তে হবে। গুটি কয়েক খারাপ লোকের জন্য ছাত্রলীগের দুর্নাম হতে পারে না। খারাপদের বের করে দাও। এদের আমাদের প্রয়োজন নেই।’
বিশ্বজিৎ হত্যা মামলার প্রধান আসামি রাজনের সমালোচনা করে ওবায়দুল কাদের বলেন, ‘তাঁর মতো ছাত্রলীগের কর্মী আমাদের দরকার নেই। তাঁর মতো গুটি কয়েক নেতা-কর্মীর কারণে আমাদের দলের সম্মান বিনষ্ট হয়েছে।’
পুলিশের ছোড়া কাঁদানে গ্যাসের শেলে চোখ হারানো তিতুমীর কলেজের শিক্ষার্থী সিদ্দিকুর রহমানের বিষয়ে ওবায়দুল কাদের বলেন, ‘বিদেশে চিকিৎসার জন্য পাঠিয়েও আমরা সিদ্দিকুরের চোখের আলো ফেরাতে পারিনি। তাঁর চোখের আলো আজীবনের জন্য নিভে গেছে। কিন্তু আমরা তাঁর পরিবারের সঙ্গে আছি। আমরা সিদ্দিকুরের পরিবারের সঙ্গে থাকব।’
ঢাকা মহানগর উত্তর ছাত্রলীগের সভাপতি সৈয়দ মিজানুর রহমানের সভাপতিত্বে আরও বক্তব্য দেন আওয়ামী লীগের যুগ্ম সাধারণ সম্পাদক দীপু মনি, জাহাঙ্গীর কবির নানক, স্বরাষ্ট্রমন্ত্রী আসাদুজ্জামান খান, আওয়ামী লীগের সাংগঠনিক সম্পাদক আহমদ হোসেন প্রমুখ।
