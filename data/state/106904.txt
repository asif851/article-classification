
বিএনপির মুখপাত্র আসাদুজ্জামান রিপন বলেছেন, গত কয়েক দিনে দেশে দুই বিদেশি নাগরিক খুনের ঘটনা খুবই উদ্বেগজনক। কর্তৃত্ববাদী শাসনে আইনশৃঙ্খলা পরিস্থিতির ব্যাপক অবনতির প্রেক্ষাপটে দেশের নাগরিকেরা এখন নিরাপত্তাহীন।আজ শনিবার দুপুরে নয়াপল্টনে বিএনপির কেন্দ্রীয় কার্যালয়ে আসাদুজ্জামান এ কথা বলেন। তিনি এসব ঘটনায় জড়িতদের শাস্তির দাবি জানান। পাশাপাশি গাইবান্ধার সুন্দরগঞ্জের সাংসদ মঞ্জুরুল ইসলাম লিটনকে গ্রেপ্তারের দাবি করেন তিনি।আসাদুজ্জামান অভিযোগ করেন, বাংলাদেশকে শাসকদল সন্ত্রাসের অভয়ারণ্যে পরিণত করেছে। রাষ্ট্র ও সমাজে মানুষ এখন ঘরে-বাইরে আর কোনোভাবেই নিরাপদ বোধ করছে না। বিনা ভোটের এমপিরা, শাসকদলের ক্যাডাররা সারা দেশে যেভাবে তাণ্ডব ও নৈরাজ্য বিস্তার করছে-তাতে এখন মায়ের পেটের শিশু যেমন নিরাপদ থাকেনি, সাধারণ মানুষসহ অবুঝ শিশুরাও তাদের সন্ত্রাসের শিকারে পরিণত হচ্ছে প্রতিদিন।আসাদুজ্জামান বলেন, দেশে সুশাসনের কোনো বালাই নেই, আইন প্রয়োগকারী সংস্থা আইনের শাসন প্রতিষ্ঠায় অসহায় হয়ে পড়েছে। গতকাল লক্ষ্মীপুর জেলায় সাবেক সংসদ সদস্য আশরাফ উদ্দিন নিজানের বাড়িতে হামলার নিন্দা জানিয়ে আসাদুজ্জামান বলেন, বিএনপি পুনর্গঠন প্রক্রিয়াকে বাধাগ্রস্ত করাই এর লক্ষ্য।
