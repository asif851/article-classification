
এবারের পৌর নির্বাচনে বিএনপির ভরাডুবি হয়নি। দেশের বড় দুটি দল অংশ নিয়েছে। এতে কেউ হারেনি। গণতন্ত্রের জয় হয়েছে। আজ শুক্রবার সকালে ফেনীর মহিপালের জিরো পয়েন্টে ঢাকা-চট্টগ্রাম মহাসড়কে সাংবাদিকদের সঙ্গে আলাপকালে সড়ক পরিবহন ও সেতুমন্ত্রী ওবায়দুল কাদের এ কথা বলেন।
মন্ত্রী আশা প্রকাশ করেন, পৌর নির্বাচনের এই ইতিবাচক ধারা বজায় রেখে বিএনপি আগামী জাতীয় নির্বাচনেও অংশ নেবে। তিনি বিএনপিকে ধন্যবাদ জানিয়ে বলেন, তাঁরা গত ৫ জানুয়ারির নির্বাচনে অংশ নিলে এত হতাশ হতে হতো না।
পৌর নির্বাচনে বিজয়ী দলের জনপ্রতিনিধিদের বহিষ্কার প্রসঙ্গে সাংবাদিকদের এক প্রশ্নের জবাবে মন্ত্রী বলেন, তাঁদের সাময়িকভাবে বহিষ্কার করা হয়েছে। তাঁদের ব্যাপারে দলের কেন্দ্রীয় ওয়ার্কিং কমিটির বৈঠকে সিদ্ধান্ত নেওয়া হবে।
ওবায়দুল কাদের বলেন, ঢাকা-চট্টগ্রাম মহাসড়কের ১৯২ কিলোমিটারের মধ্যে ১৮৪ কিলোমিটারের কাজ শেষ হয়েছে। ছয় লেন ফ্লাইওভারের দুই কিলোমিটারের কাজ সেনাবাহিনী করছে। আগামী ১৫ দিনের মধ্যে প্রথম স্তরের কাজ শেষ হবে। ১৪৫টি কালভার্টের মধ্যে ১৪৩টি শেষ, দুটির কাজও শেষ পর্যায়ে রয়েছে। সব স্তরের কাজ শেষ হলে আগামী মে মাসের শেষ সপ্তাহে জয়দেবপুর-ময়মনসিংহ মহাসড়কসহ প্রধানমন্ত্রী একসঙ্গে দুটি মহাসড়ক উদ্বোধন করবেন।
এ সময় ফেনী-২ আসনের সাংসদ ও জেলা আওয়ামী লীগের সাধারণ সম্পাদক নিজাম উদ্দিন হাজারী, ফেনীর সহকারী পুলিশ সুপার (সার্কেল) আমিরুল আলম উপস্থিত ছিলেন।
