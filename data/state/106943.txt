
খুলনার পাইকগাছা পৌরসভার ৪ নম্বর ওয়ার্ডের সরল গ্রামের আবদুল আজিজ গোলদারের বাড়ির চারপাশের দেয়াল ভেঙে ফেলা হয়েছে। আজ রোববার বেলা একটার দিকে উপজেলা নির্বাহী কর্মকর্তা উপস্থিত থেকে দেয়াল ভেঙে পরিবারটির জন্য যাতায়াতের পথ তৈরি করে দেন।
গত বছরের জানুয়ারিতে আবদুল আজিজের বাড়ির চারপাশের ৫০ শতক জমি নিজেদের দাবি করে ১০ থেকে ১৫ ফুট উঁচু দেয়াল তুলে দেন খুলনা-৬ (পাইকগাছা-কয়রা) আসনের সংসদ সদস্য শেখ মো. নূরুল হক। তাতে ওই দেয়ালের ভেতরে অবরুদ্ধ হয়ে পড়ে আবদুল আজিজের পরিবার। তাঁদের মই লাগিয়ে দেয়ালের ওপর দিয়ে এবং গর্ত খুঁড়ে দেয়ালের নিচ দিয়ে চলাচল করতে হতো। এক বছর ধরেই এমন অবস্থা চলছিল।
আবদুল আজিজ ৪ নম্বর ওয়ার্ডের আওয়ামী লীগের সাধারণ সম্পাদক।
আবদুল আজিজের ওই বন্দিদশা নিয়ে গতকাল শনিবার প্রথম আলোর শেষ পাতায় ‘আ.লীগ নেতার বাড়ির চারপাশে সাংসদের দেয়াল’ শিরোনামের একটি সচিত্র প্রতিবেদন প্রকাশিত হয়।
পাইকগাছা উপজেলা নির্বাহী কর্মকর্তা মো. ফকরুল হাসান বলেন, ঊর্ধ্বতন কর্তৃপক্ষের নির্দেশে বেলা একটার দিকে গিয়ে দেয়াল ভেঙে আজিজের পরিবারের জন্য যাতায়াতের পথ তৈরি করে দেওয়া হয়েছে। জমি নিয়ে যেহেতু উভয় পক্ষের মধ্যে মামলা রয়েছে, তাই কাগজপত্র দেখে পরবর্তী সিদ্ধান্ত নেওয়া হবে।
