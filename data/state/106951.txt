
শ্রমিকের অধিকার প্রতিষ্ঠার আহ্বান জানিয়ে চট্টগ্রাম, কক্সবাজার, ফেনী ও তিন পার্বত্য জেলায় মে দিবস পালিত হয়েছে। এ উপলক্ষে বিভিন্ন রাজনৈতিক দল, শ্রমিক সংগঠন ও সামাজিক–সাংস্কৃতিক দল সমাবেশ ও আলোচনা সভার আয়োজন করে। আমাদের প্রতিনিধিদের পাঠানো প্রতিবেদন।
চট্টগ্রাম নগর: মে দিবস উপলক্ষে ১ মে সকাল ১০টায় চট্টগ্রাম দক্ষিণ জেলা মে দিবস উদ্‌যাপন পরিষদের উদ্যোগে নগরের মোমিন রোডের একটি কমিউনিটি সেন্টারে আলোচনা সভা অনুষ্ঠিত হয়। এতে সভাপতিত্ব করেন পরিষদের আহ্বায়ক খোরশেদ আলম।
সভায় প্রধান অতিথি ছিলেন চট্টগ্রাম দক্ষিণ জেলা আওয়ামী লীগের সভাপতি মোছলেম উদ্দিন আহমদ। প্রধান বক্তা ছিলেন চট্টগ্রাম দক্ষিণ জেলা আওয়ামী লীগের সাধারণ সম্পাদক মফিজুর রহমান। মোছলেম উদ্দিন বলেন, বঙ্গবন্ধু শ্রমিকদের স্বার্থে দেশের কারখানাগুলো জাতীয়করণ করেছিলেন। বঙ্গবন্ধুর মতো শেখ হাসিনার সরকারও শ্রমিকদের কল্যাণে ব্যাপক কর্মসূচি গ্রহণ করেছে। এই সরকারের আমলে শ্রম অসন্তোষ নেই।
আওয়ামী লীগের নেতা আবু সৈয়দের সঞ্চালনায় সভায় বক্তব্য দেন চট্টগ্রাম দক্ষিণ জেলা আওয়ামী লীগের সহসভাপতি মোতাহেরুল ইসলাম চৌধুরী, সাংগঠনিক সম্পাদক জহির উদ্দিন, আইনবিষয়ক সম্পাদক মির্জা কছির উদ্দিন, দপ্তর সম্পাদক আবু জাফর, দক্ষিণ জেলা আওয়ামী লীগের সদস্য চেয়ারম্যান নাছির আহমদ, স্বেচ্ছাসেবক লীগের সভাপতি মো. জোবায়ের, কৃষক লীগের সভাপতি আতিকুর রহমান চৌধুরী প্রমুখ।
আনোয়ারা: মহান মে দিবস উপলক্ষে ১ মে বিকেলে চট্টগ্রামের আনোয়ারা উপজেলার বন্দর সেন্টার এলাকায় উপজেলা শ্রমিক লীগের আয়োজনে শ্রমিক সমাবেশ অনুষ্ঠিত হয়। এতে প্রধান অতিথি ছিলেন ভূমি প্রতিমন্ত্রী সাইফুজ্জামান চৌধুরী। সমাবেশে তিনি বলেন, ‘দেশে ও দেশের বাইরে দিন দিন কাজের ক্ষেত্র বাড়ছে। কিন্তু প্রশিক্ষণ না থাকলে কাজ পাওয়া সম্ভব নয়। কেবল দক্ষ জনশক্তিই পারে দেশকে এগিয়ে নিতে।’
আনোয়ারা উপজেলা শ্রমিক লীগের সভাপতি জসিম উদ্দিন চৌধুরীর সভাপতিত্বে অনুষ্ঠিত শ্রমিক সমাবেশে বক্তব্য দেন চট্টগ্রাম দক্ষিণ জেলা শ্রমিক লীগের সভাপতি নুরুল হাকিম, উপজেলা চেয়ারম্যান তৌহিদুল হক চৌধুরী, উপজেলা আওয়ামী লীগের সাধারণ সম্পাদক এম এ মান্নান চৌধুরী, দক্ষিণ জেলা শ্রমিক লীগের সাধারণ সম্পাদক ইসলাম আহমদ।
উপজেলা শ্রমিক লীগের সাধারণ সম্পাদক মোহাম্মদ ছৈয়দের সঞ্চালনায় সভায় আরও বক্তব্য দেন জেলা পরিষদ সদস্য রেহানা ফেরদৌস চৌধুরী, উপজেলা যুবলীগের সাধারণ সম্পাদক ওসমান গনি, বৈরাগ ইউনিয়ন পরিষদের চেয়ারম্যান মোহাম্মদ সোলায়মান, সিইউএফএল শ্রমিক-কর্মচারী ইউনিয়নের নেতা নাছির উদ্দিন ও বৈরাগ ইউনিয়ন আওয়ামী লীগের সভাপতি জসিম উদ্দিন।
বোয়ালখালী: মহান মে দিবস উপলক্ষে জাতীয় শ্রমিক লীগ বোয়ালখালী শাখার উদ্যোগে আলোচনা সভা অনুষ্ঠিত হয়। ১ মে বিকেলে পৌর সদরের অস্থায়ী কার্যালয়ে অনুষ্ঠিত সভায় সভাপতিত্ব করেন উপজেলা শ্রমিক লীগের সভাপতি সাইদুর রহমান। এতে উপস্থিত ছিলেন জাতীয় শ্রমিক লীগের উপদেষ্টা আজিজুল হক।
পৌর কাউন্সিলর ইসমাইল হোসেনের সঞ্চালনায় এতে বক্তব্য দেন উপজেলা শ্রমিক লীগের সাধারণ সম্পাদক ইকবাল হোসেন তালুকদার, সহসভাপতি মো. নাছের আলী, পৌর আওয়ামী লীগের নেতা আনোয়ার হোসেন, যুবলীগ নেতা খোরশেদ আলম, শ্রমিকনেতা মো. ইকবাল, নুরুল আমিন প্রমুখ।
ফেনী: মহান মে দিবস উপলক্ষে ফেনীতে এতিম, পথশিশু ও দুস্থ শ্রমিকদের মাঝে খাবার বিতরণ করা হয়। ১ মে দুপুরে ‘ফেনীবাসী’ ব্যানারে ফেনী সরকারি পাইলট প্রাথমিক বিদ্যালয় চত্বরে এতিম ও দুস্থ লোকজনের মাঝে খাবার বিতরণ করেন ফেনী মডেল থানার ভারপ্রাপ্ত কর্মকর্তা রাশেদ খান চৌধুরী, ফেনী পৌরসভার কাউন্সিলর লুৎফুর রহমান হাজারী, সাংবাদিক রবিউল হক, মুহাম্মদ আবু তাহের ভূঁইয়া প্রমুখ। উদ্যোক্তাদের মধ্যে আবদুস সালাম, নুরুস সালাম, ফজলুল কাদের চৌধুরী উপস্থিত ছিলেন। অনুষ্ঠানে অন্যতম উদ্যোক্তা শেখ ফজলে ইমাম জানান, পাঁচ শ দুস্থ মানুষকে এই কর্মসূচির আওতায় খাবার দেওয়া হয়েছে।
পেকুয়া: কক্সবাজারের পেকুয়ায় মহান মে দিবস উপলক্ষে শোভাযাত্রা ও আলোচনা সভা অনুষ্ঠিত হয়। দিবসটি উপলক্ষে ১ মে সকাল ১০টায় কক্সবাজার ট্রাক–মিনিট্রাক–পিকআপ শ্রমিক ইউনিয়ন পেকুয়া শাখার উদ্যোগে পেকুয়া চৌমুহনী চত্বর থেকে শোভাযাত্রা বের করা হয়। পরে উপজেলা পরিষদের সম্মেলন কক্ষে আলোচনা সভা অনুষ্ঠিত হয়।
আলোচনা সভায় প্রধান অতিথির বক্তব্য দেন পেকুয়া উপজেলা পরিষদের চেয়ারম্যান শাফায়েত আজিজ। বিশেষ অতিথির বক্তব্য দেন পেকুয়া উপজেলা যুবলীগের সভাপতি জাহাঙ্গীর আলম, কক্সবাজার ট্রাক, মিনিট্রাক, পিকআপ শ্রমিক ইউনিয়নের পেকুয়া উপজেলার সভাপতি মো. ফোরকান, সাধারণ সম্পাদক মো. আলী আহমদ, সহসাধারণ সম্পাদক মোহাম্মদ ফোরকান, সাংগঠনিক সম্পাদক এমরান উদ্দিন প্রমুখ।
 
