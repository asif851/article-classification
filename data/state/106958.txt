
রাজধানীর মতিঝিলে একটি আবাসিক হোটেলের কক্ষে আবদুল হামিদ নামের এক ব্যক্তি খুন হওয়ার ঘটনায় সন্দেহভাজন প্রধান পরিকল্পনাকারী হিসেবে মহিউদ্দিন নামের এক ব্যক্তিকে গ্রেপ্তার করেছে র‍্যাপিড অ্যাকশন ব্যাটালিয়ন (র‍্যাব)।আজ মঙ্গলবার র‍্যাবের পক্ষ থেকে গণমাধ্যমে পাঠানো মুঠোফোনের খুদেবার্তায় দাবি করা হয়, হামিদ হত্যার সন্দেহভাজন প্রধান পরিকল্পনাকারী মহিউদ্দিনকে চট্টগ্রাম থেকে গ্রেপ্তার করেছে র‍্যাব-৩।এ বিষয়ে বিস্তারিত কোনো তথ্য জানানো হয়নি। বিস্তারিত তথ্য জানাতে আজ বিকেল তিনটায় সংবাদ ব্রিফিং করবে র‍্যাব-৩।১ জানুয়ারি মতিঝিলের টয়েনবি সার্কুলার রোডে হোটেল মতিঝিলের দ্বিতীয় তলার ২০৩ নম্বর কক্ষে খুন হন হামিদ। কক্ষটি বে অব বেঙ্গল শিপিং নামের প্রতিষ্ঠানের মালিক তোফায়েল আহমেদ ভাড়া নিয়েছিলেন। তিনি হামিদকে ওই কক্ষে নেওয়ার পর ঘটনাটি ঘটে। তোফায়েলের দাবি, দুই দুর্বৃত্ত হামিদকে গুলি করে পালিয়ে যায়। হামিদ দ্বিতীয় তলার ২০১ নম্বর কক্ষে উঠেছিলেন।এই খুনের ঘটনায় জড়িত থাকার অভিযোগে ইতিমধ্যে বেশ কয়েকজনকে গ্রেপ্তার করে আদালতের মাধ্যমে রিমান্ডে নিয়েছে পুলিশ।
