
সিলেটের গোয়াইনঘাট উপজেলায় আবদুস সোবহান (১৩) হত্যা মামলার দুই আসামিকে যাবজ্জীবন সশ্রম কারাদণ্ড, ৩০ হাজার টাকা জরিমানা, অনাদায়ে আরও ছয় মাসের কারাদণ্ড দিয়েছেন আদালত। গতকাল সোমবার অতিরিক্ত জেলা ও দায়রা জজ তৃতীয় আদালতের বিচারক মোহাম্মদ ওয়ালিউল ইসলাম এ রায় দেন।২০০৯ সালের ২৪ জুলাই গোয়াইনঘাট উপজেলার গুরুগাছি বাজারে একটি দোকান নির্মাণের জন্য যান ওই গ্রামের আবদুল মান্নান ও তাঁর আত্মীয়স্বজন। এ সময় দ্বারীখাই গ্রামের জালাল উদ্দিন ও নিজধর গ্রামের নূর মিয়াসহ তাঁর লোকজন মান্নানদের ওপর হামলা চালায়। এতে মান্নানের ভাই আবদুস সোবহান (১৩) মারা যায়। গতকাল আদালত জালাল উদ্দিন ও নূর মিয়াকে যাবজ্জীবন সশ্রম কারাদণ্ড এবং ৩০ হাজার টাকা জরিমানা করেন। নূর মিয়া পলাতক আছেন। অন্য আসামি আসাব আলী, তাজুল ইসলাম, হাছন আলী, বিল্লাল উদ্দিন, কলিম উল্লা, আতর আলী ও সুরুজ আলীকে ১০ বছরের সশ্রম কারাদণ্ড, ৩০ হাজার টাকা করে জরিমানা, অনাদায়ে ছয় মাসের কারাদণ্ড দেওয়া হয়। তাজুল পলাতক।
