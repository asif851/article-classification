
সিরাজগঞ্জের কাজীপুর উপজেলায় সংঘর্ষে বাদুলী শেখ (৪২) নামের এক কৃষক নিহত হয়েছেন। পুলিশ ও এলাকাবাসী সূত্রে জানা গেছে, সাত-আট মাস আগে উপজেলার চর ভানুডাঙ্গা গ্রামের বাদুলীর শেখের মেয়ে তাসলিমা খাতুনের সঙ্গে একই গ্রামের বাবু মিয়ার প্রেমের সম্পর্ক গড়ে ওঠে। গত শুক্রবার তাঁদের বিয়ে দেওয়া নিয়ে উভয় পক্ষের পরিবারের মধ্যে বৈঠক হয়। বৈঠকে কথা-কাটাকাটির একপর্যায়ে উভয় পক্ষ সংঘর্ষে জড়িয়ে পড়ে। এতে কমপক্ষে ১০-১২ জন আহত হন। গুরুতর আহত বাদুলী শেখকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় গত শনিবার দিবাগত রাত দুইটার দিকে তিনি মারা যান। এ ঘটনায় নিহত ব্যক্তির ভাই বাদশা শেখ গতকাল রোববার থানায় হত্যা মামলা করেছেন। নিজস্ব প্রতিবেদক, সিরাজগঞ্জ
