
বরগুনার সঙ্গে ঢাকা, চট্টগ্রাম, যশোর, খুলনাসহ দূরপাল্লার কয়েকটি রুটে ও অভ্যন্তরীণ ২৫টি রুটে আজ রোববার সকাল থেকে বাস ধর্মঘট পালন করছে বরগুনা জেলা বাস ও মিনিবাস মালিক গ্রুপ। ফলে ওই সব রুটে চলাচলাকারী যাত্রীদের চরম দুর্ভোগ পোহাতে হচ্ছে।
গতকাল বরগুনার পরীরখাল বাজার এলাকায় বাসের ধাক্কায় এক রিকশাযাত্রীর মৃত্যু হলে ক্ষুব্ধ জনতা ঘাতক বাসটি পুড়িয়ে দেয়। এর প্রতিবাদে গতকাল রাতেই বাস মালিক সমিতির নেতারা বরগুনা প্রেসক্লাবে এক সংবাদ সম্মেলন করে ধর্মঘটের এই ডাক দেন। বাস পোড়ানোর সঙ্গে জড়িত ব্যক্তিদের গ্রেপ্তার না করা পর্যন্ত তাঁদের এই ধর্মঘট অব্যাহত থাকবে বলে ঘোষণা দেন তাঁরা।
প্রত্যক্ষদর্শীরা জানায়, গতকাল সকাল সাড়ে নয়টার দিকে তামিম পরিবহনের যাত্রীবাহী একটি বাসের ধাক্কায় আবদুল মজিদ মোল্লা (৬৫) নামের এক রিকশাযাত্রী ঘটনাস্থলে নিহত এবং তাঁর মেয়ে অজুফা আকতার (২৫ ) ও রিকশাচালক (নাম জানা যায়নি) গুরুতর আহত হন। এ ঘটনায় নিহত মজিদ মোল্লার স্ত্রী ফাতেমা বেগম বাদী হয়ে গতকাল বিকেলে বরগুনা থানায় একটি মামলা করেন।
জেলা বাস মালিক গ্রুপের সাধারণ সম্পাদক মো. সগির হোসেন বলেন, জড়িত ব্যক্তিদের গ্রেপ্তার না করা পর্যন্ত অভ্যন্তরীণ সব রুটের বাস চলাচল অনির্দিষ্টকালের জন্য বন্ধ থাকবে। বাস পোড়ানোর ঘটনায় জড়িত ব্যক্তিদের নাম উল্লেখ করে তাঁরা থানায় একটি লিখিত অভিযোগ দিয়েছেন বলে জানান তিনি।
বরগুনা থানার ভারপ্রাপ্ত কর্মকর্তা (ওসি) শীলমণি চাকমা জানান, বাসমালিকদের পক্ষ থেকেও একটি লিখিত অভিযোগ দেওয়া হয়েছে, তবে সেটি এখনো নথিভুক্ত হয়নি।
