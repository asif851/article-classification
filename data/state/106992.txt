
কুষ্টিয়ায় যুবলীগের এক নেতাকে অস্ত্র ও গুলিসহ আটকের দাবি করেছে পুলিশের গোয়েন্দা শাখা (ডিবি)।
ডিবির ভাষ্য, গতকাল বুধবার রাত নয়টার দিকে শহরের গড়াই নদের জিকে ঘাট এলাকা থেকে ওই যুবলীগ নেতাকে আটক করা হয়। তাঁর কাছে একটি অত্যাধুনিক বিদেশি রিভলবার ও ছয়টি গুলি পাওয়া যায়।
গ্রেপ্তার হওয়া জেডএম সম্রাট কুষ্টিয়া শহর যুবলীগের যুগ্ম আহ্বায়ক। তিনি শহরের কমলাপুরের বাসিন্দা। পেশায় ঠিকাদার।
জেলা ডিবির ভারপ্রাপ্ত কর্মকর্তা (ওসি) ছাব্বিরুল আলমের দাবি, জিকে ঘাট এলাকায় অস্ত্র বেচাকেনার তথ্য পেয়ে ডিবি সেখানে অভিযান চালায়। সম্রাটকে ছয়টি গুলিভর্তি বিদেশি রিভলবারসহ গ্রেপ্তার করা হয়।
গত মঙ্গলবার সন্ধ্যায় সম্রাটকে শহর যুবলীগের দলীয় কার্যালয়ের নিচ থেকে ডিবি পরিচয় দিয়ে এক দল লোক তুলে নিয়ে যায় বলে অভিযোগ করে পরিবার। এখন সম্রাটকে অস্ত্র ও গুলিসহ আটক করার কথা বলছে ডিবি।
