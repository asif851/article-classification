
কুমিল্লায় পুলিশের ওপর হামলার পর গ্রেপ্তার জঙ্গি জসীমের প্রকৃত পরিচয় পাওয়া গেছে। জসীমের প্রকৃত নাম আহমেদ আজওয়াদ ইমতিয়াজ তালুকদার। সে একজন সেনা কর্মকর্তার ছেলে।জসীম তার ছদ্ম নাম বলে মনে করা হচ্ছে। কাউন্টার টেররিজম ইউনিটের দুজন কর্মকর্তা প্রথম আলোকে পরিচয় নিশ্চিত করেছেন।রাজধানীর গুলশানে হলি আর্টিজান বেকারিতে জঙ্গি হামলার পর র‍্যাব ২৬২ জন নিখোঁজের তালিকা দেয়। ওই তালিকায় আজওয়াদের নাম ছিল। ওই সময় পুলিশ জানিয়েছিল, বই কেনার কথা বলে আজওয়াদ বাসা থেকে বের হয়।গত মঙ্গলবার আজওয়াদ এক সহেযাগীসহ কুমিল্লার চান্দিনা থেকে গ্রেপ্তার হয়। ধরা পড়ার পর সে নিজেকে জসীম নামে পরিচয় দেয়। অপর সহযোগী নিজেকে হাসান বলে পরিচয় দেয়।
