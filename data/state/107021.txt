
দরজায় কড়া নাড়ছে পয়লা বৈশাখ। আর এ দিনকে ঘিরে বেড়ে যায় ইলিশের চাহিদা। এবারও তার ব্যতিক্রম নয়। কিন্তু নদীতে মিলছে না ইলিশ। তাই হিমাগারে মজুত করা ইলিশই এখন বাঙালির বড় ভরসা।
তবে বসে নেই অসাধু ব্যবসায়ীরা। বড় ইলিশ না পেলেও জেলেদের দিয়ে তাঁরা জাটকা শিকার করাচ্ছেন। অবৈধভাবে শিকার করা ১ হাজার ৬০০ কেজি জাটকার চালান আটক করেছে র‍্যাব। এর সঙ্গে জড়িত থাকার অভিযোগে যাত্রাবাড়ী পূবালী মৎস্য খামারের দুই মালিক আনোয়ার হোসেনকে (৩০) দুই বছর ও আবদুস সালামকে (৩৭) এক বছর করে কারাদণ্ড দেওয়া হয়েছে। সেই সঙ্গে ওই আড়তের দুই কর্মচারী আলাল হোসেন (২০) ও রাজু মিয়াকে (৩০) পাঁচ হাজার টাকা করে জরিমানা করেন র‍্যাবের নির্বাহী ম্যাজিস্ট্রেট সারওয়ার আলম।
আজ সোমবার ভোর সাড়ে ছয়টার দিকে পূবালী মৎস্য আড়তে র‍্যাব-১০-এর ভ্রাম্যমাণ আদালত অভিযান চালান। অভিযানে ঢাকা জেলা মৎস্য কর্মকর্তা আবদুল মালেক ও র‍্যাব-১০-এর অতিরিক্ত পুলিশ সুপার মো. সাজ্জাদ হোসেন উপস্থিত ছিলেন।
নির্বাহী ম্যাজিস্ট্রেট সারওয়ার আলম প্রথম আলোকে বলেন, পূবালী মৎস্য আড়তে জব্দ হওয়া ১ হাজার ৬০০ কেজি জাটকার মধ্যে ১ হজার ২০০ কেজি জাটকা তিন থেকে পাঁচ ইঞ্চি আকারের। বাকি ৪০০ কেজি জাটকার আকার ছয় ইঞ্চির কিছুটা বেশি। বরিশালের হিজলা ও মেহেন্দীগঞ্জ থেকে জাটকার চালান ঢাকায় আনা হয়। বড় আকারের ইলিশের সংকট থাকায় অভিযুক্ত আড়ত মালিকেরা দাদনের মাধ্যমে টাকা দিচ্ছেন জেলেদের। বড় ইলিশ না পাওয়ায় তাঁদের দিয়ে অবৈধভাবে জাটকা ধরছেন বলে জানান তিনি।
