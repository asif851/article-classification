
স্থলসীমান্ত বিল পাস হওয়ায় ভারতের পররাষ্ট্রমন্ত্রী সুষমা স্বরাজকে ফোন করে অভিনন্দন জানিয়েছেন প্রধানমন্ত্রী শেখ হাসিনা। প্রধানমন্ত্রী আজ শুক্রবার রাতে টেলিফোনে আলাপকালে সুষমা স্বরাজকে এ অভিনন্দন জানান। খবর বাসসের।গত বুধবার ভারতের রাজ্যসভার পাসের গতকাল বৃহস্পতিবার লোকসভায় বাংলাদেশ ও ভারত স্থলসীমান্ত চুক্তি পাস হয়। গতকাল দুপুরে বিলটি পাসের জন্য লোকসভায় উত্থাপন করেন পররাষ্ট্রমন্ত্রী সুষমা স্বরাজ। বিলের ওপর সাংসদের আলোচনার পর সর্বসম্মতিতে বিলটি পাস হয়। গত মঙ্গলবার ভারতের মন্ত্রিসভায় স্থলসীমান্ত চুক্তি বিলটি অনুমোদন হয়। পরদিন বুধবার দেশটির রাজ্যসভায় বিলটি সর্বসম্মতিতে পাস হয়। লোকসভায় স্থলসীমান্ত বিল পাস হওয়ায় গতকাল সন্ধ্যায় প্রধানমন্ত্রী শেখ হাসিনাকে ফোন করে অভিনন্দন জানিয়েছেন ভারতের প্রধানমন্ত্রী নরেন্দ্র মোদি।বাসসের খবরে বলা হয়, প্রধানমন্ত্রীর বিশেষ সহকারী মাহবুবুল হক শাকিল জানিয়েছেন আজ রাত ৮টা ৩২ মিনিট থেকে শুরু হয়ে প্রায় ১০ মিনিট প্রধানমন্ত্রী শেখ হাসিনা ও সুষমা স্বরাজের মধ্যে টেলিফোনে আলাপ হয়। আলাপকালে স্থলসীমান্ত বিল পাস হওয়ায় আগামী দিনে ভারত এবং বাংলাদেশের মধ্যকার সুসম্পর্ক আরও শক্তিশালী হবে বলে প্রধানমন্ত্রী আশা প্রকাশ করেন।
১৯৭৪ সালের ১৮ মে বঙ্গবন্ধু শেখ মুজিবুর রহমান ও ভারতের তৎকালীন প্রধানমন্ত্রী ইন্দিরা গান্ধী স্থলসীমান্ত চুক্তি স্বাক্ষর করেছিলেন। ২০১০ সালে বাংলাদেশ এবং ভারতের মধ্যে এ নিয়ে প্রটোকল চুক্তি অনুযায়ী ভারতীয় সংসদে স্থল সীমান্ত¯চুক্তি বিল পাস করায় প্রধানমন্ত্রী সংসদ সদস্য, কর্মকর্তা এবং ভারতীয় জনগণকে ধন্যবাদ জানান।
