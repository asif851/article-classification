
চাঁপাইনবাবগঞ্জের গোমস্তাপুর উপজেলার বেগপুরে গত সোমবার জমি দখলদারদের প্রতিরোধ করতে গিয়ে প্রতিপক্ষের হামলায় নয় আদিবাসী আহত হয়েছেন। পৈতৃক জমি থেকে উচ্ছেদের জন্যই স্থানীয় একটি জালিয়াত চক্র তাঁদের ওপর হামলা চালায় বলে অভিযোগ করেছেন আদিবাসীরা।হামলার শিকার হিরা ওরাওঁ জানান, সোমবার সকালে তাঁদের গ্রামের আনারুল, সাদ্দাম হোসেন, এমরান আলী, আব্দুর রাজ্জাকসহ জালিয়াত চক্রের সদস্যরা ধারালো অস্ত্র ও লাঠিসোঁটা নিয়ে আদিবাসীদের পৈতৃক জমি দখল করতে সেখানে ঘর তোলার চেষ্টা করে। তখন বাধা দিতে গেলে দখল চেষ্টাকারীদের হামলায় হিরা ওরাওঁর স্ত্রীসহ নয় আদিবাসী আহত হন। তাঁদের গোমস্তাপুর স্বাস্থ্য কমপ্লেক্সে ভর্তি করা হয়েছে। হামলার সময় দুর্বৃত্তরা হিরার বাড়িতে থাকা ১৫ হাজার টাকা, স্বর্ণালংকারসহ মূল্যবান জিনিসপত্র লুট করে বলে অভিযোগ করেন তিনি।ওই জালিয়াত চক্রটি বেশ কিছুদিন ধরে তাঁকে বসতভিটা ছাড়া করার হুমকি দিয়ে আসছে বলেও অভিযোগ করেন হিরা।গোমস্তাপুর থানার ভারপ্রাপ্ত কর্মকর্তা (ওসি) ফিরোজ আহমেদ জানান, ঘটনার পর উভয় পক্ষই থানায় মামলা দায়েরের জন্য এজাহার দিয়েছে। তাই মামলা রেকর্ড না করে বিষয়টি তদন্ত করে দেখা হচ্ছে। দুই পক্ষকেই আজ বুধবার কাগজপত্র নিয়ে থানায় আসতে বলা হয়েছে।
