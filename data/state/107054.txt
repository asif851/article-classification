
আগুনে জাতীয় জাদুঘরের প্রত্নতাত্ত্বিক সামগ্রীর কোনো ক্ষয়ক্ষতি হয়নি বলে জানিয়েছেন সংস্কৃতি মন্ত্রণালয়ের সচিব রণজিত্ কুমার বিশ্বাস। একই সঙ্গে এ ঘটনা তদন্তে জাতীয় জাদুঘরের পরিচালক শিখা নূর মুন্সীকে আহ্বায়ক করে ১০ সদস্যের একটি কমিটি গঠন করা হয়েছে।আজ রোববার বিকেলে জাতীয় জাদুঘরের সম্মেলনকক্ষে এক সংবাদ সম্মেলনে তিনি এ কথা বলেন।আজ সকাল নয়টা পাঁচ মিনিটে রাজধানীর শাহবাগ এলাকায় অবস্থিত জাতীয় জাদুঘরের চতুর্থ তলায় আগুন লাগে। বৈদ্যুতিক শর্টসার্কিট থেকে আগুনের সূত্রপাত বলে জানিয়েছে ফায়ার সার্ভিস। ঘটনাস্থলে গিয়ে ফায়ার সার্ভিসের পাঁচটি ইউনিট সকাল ১০টার মধ্যে আগুন নিভিয়ে ফেলে।সংবাদ সম্মেলনে সংস্কৃতিসচিব রণজিত্ কুমার বিশ্বাস বলেন, চতুর্থ তলার ৪৩ ও ৪৪ নম্বর গ্যালারির ইরানি কর্নারের সিলিংয়ের একটি অংশ পুড়ে গেছে। তবে প্রত্ন নিদর্শনের কোনো ধরনের ক্ষতি হয়নি। আগুনে কিংবা অগ্নিনির্বাপণের সময়ও প্রত্নসামগ্রীর কোনো ক্ষতি হয়নি বা ভিজে যায়নি।সংস্কৃতিসচিব জানান, প্রথমে ফোম ও গ্যাস দিয়ে অগ্নিনির্বাপণের কাজ করা হয়। পরে ফায়ার সার্ভিস ঘটনাস্থলে গিয়ে পানি ব্যবহার করেছে। তিনি বলেন, জাদুঘরের অগ্নিনির্বাপণ ব্যবস্থা আরও শক্তিশালী ও উন্নত করতে প্রয়োজনীয় ব্যবস্থা নেওয়া হবে।সংস্কৃতিসচিব রণজিত্ কুমার বিশ্বাস ও জাতীয় জাদুঘরের পরিচালক শিখা নূর মুন্সী জানান, চতুর্থ তলার ইরানি কর্নারে যে প্রত্নসামগ্রীর রয়েছে তার সবই রেপ্লিকা। ইরানের কাছ থেকে এগুলো উপহারস্বরূপ পাওয়া গেছে।
জাদুঘরের মহাপরিচালক কামরুন নাহার জানান, আজ জাদুঘর দর্শনার্থীদের জন্য বন্ধ রাখা হয়েছে। আগামীকাল থেকে খুলে দেওয়া হবে কি না—এ বিষয়ে পরবর্তীকালে সিদ্ধান্ত নেওয়া হবে।

