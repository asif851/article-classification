
দেশে মাদকাসক্তের সংখ্যা বাড়লেও সরকারি মাদকাসক্তি নিরাময়কেন্দ্রগুলো রয়েছে দুরবস্থায়। সরকারি চারটি কেন্দ্রের মধ্যে খুলনার কেন্দ্রটিতে চিকিৎসা কার্যক্রমই বন্ধ ১০ বছর ধরে। ঢাকা, চট্টগ্রাম ও রাজশাহীর কেন্দ্রের জরুরি বিভাগ বন্ধ দীর্ঘদিন ধরে।প্রয়োজনীয় যন্ত্রপাতি, চিকিৎসকসহ জনবলসংকটে কেন্দ্রগুলো মাদকাসক্ত ব্যক্তিদের কাঙ্ক্ষিত সেবা দিতে পারছে না। এ ছাড়া এসব কেন্দ্রে নারী ও শিশুদের চিকিৎসার ব্যবস্থা নেই। সংশ্লিষ্ট কর্মকর্তারা বলেছেন, মাদকাসক্তি নিরাময়কেন্দ্রের সমস্যা নিরাময়ই জরুরি হয়ে পড়েছে।মাদকদ্রব্য নিয়ন্ত্রণ অধিদপ্তরের মহাপরিচালক মোহাম্মদ ইকবাল প্রথম আলোকে বলেন, শূন্যপদে জনবল চেয়ে স্বরাষ্ট্র মন্ত্রণালয়ে আবেদন করা হয়েছে। সেখান থেকে চিকিৎসকসহ প্রয়োজনীয় জনবল পাওয়া গেলে তেজগাঁওয়ের কেন্দ্রীয় ২৫০ শয্যার মাদকাসক্তি নিরাময় ও পুনর্বাসন কেন্দ্র চালু করাসহ চারটি নিরাময়কেন্দ্রের সমস্যার সমাধান করা যাবে।মাদকদ্রব্য নিয়ন্ত্রণ অধিদপ্তর ২০০৮ সালে সংবাদ সম্মেলনে বলেছিল, বেসরকারি জরিপ অনুযায়ী সে সময় দেশে মাদকাসক্তের সংখ্যা ছিল ৪৬ লাখ। অধিদপ্তরের কর্মকর্তারা বলেন, গত পাঁচ বছরে মাদকাসক্তদের সংখ্যা আরও কয়েক লাখ বেড়েছে। কিন্তু মাদকাসক্ত ব্যক্তিদের চিকিৎসার জন্য সরকারি পর্যায়ে চারটি এবং বেসরকারি পর্যায়ে নিবন্ধিত ৭৬টির মতো মাদকাসক্তি নিরাময়কেন্দ্র রয়েছে। বেসরকারি নিরাময়কেন্দ্রে চিকিৎসা ব্যয়বহুল। অধিদপ্তরের তথ্য অনুযায়ী, নিরাময়কেন্দ্রে চিকিৎসা নেওয়া মাদকাসক্ত ব্যক্তিদের মধ্যে বেশির ভাগই হেরোইনে আসক্ত। এরপর রয়েছে মরফিন, ফেনসিডিল, পেথিডিন, বুপ্রেনরফাইন, গাঁজা ও ইয়াবা বড়িতে আসক্ত ব্যক্তিরা।কেন্দ্রীয় মাদকাসক্তি নিরাময়কেন্দ্রের চিকিৎসকেরাই প্রেষণে: সরকারি কেন্দ্রীয় মাদকাসক্তি নিরাময়কেন্দ্র রাজধানীর ৪৪১ তেজগাঁও শিল্প এলাকায়। কেন্দ্রটির কর্মকর্তারা জানান, স্বাস্থ্য মন্ত্রণালয় থেকে প্রেষণে নিয়োগ পাওয়া চিকিৎসক, নার্স দিয়ে এখানে চিকিৎসা কার্যক্রম চলছে। তাঁদের মধ্যে রয়েছেন একজন প্রধান কনসালট্যান্ট, দুজন আবাসিক মনোরোগ বিশেষজ্ঞ, চারজন চিকিৎসা কর্মকর্তা ও দুজন পুনর্বাসন কর্মকর্তা। তবে অকুপেশনাল থেরাপিস্ট ও একজন রাঁধুনির পদ দীর্ঘদিন ধরে শূন্য। জরুরি বিভাগ নেই, বহির্বিভাগ খোলা থাকে বেলা তিনটা পর্যন্ত। ৪০ শয্যায় সব সময়ই রোগী থাকে। শয্যা খালি হলে অপেক্ষমাণ তালিকা থেকে রোগী ভর্তি করা হয়।
চিকিৎসকেরা জানান, মাদকাসক্ত ব্যক্তিরা হূদেরাগসহ অন্য কোনো রোগে আক্রান্ত কি না, তা নির্ণয়ে এক্স-রে, ইসিজিসহ বিভিন্ন পরীক্ষার দরকার হলেও এখানে পরীক্ষার যন্ত্রপাতি নেই। ফলে মাদকাসক্ত ব্যক্তিদের পরীক্ষা করাতে বাইরে পাঠাতে হয়।
২০০৭ সালে এখানে নিরাময়কেন্দ্রে ১০০ শয্যার ও পুনর্বাসনকেন্দ্রে ১৫০ শয্যার অবকাঠামো তৈরি হয়েছে। কিন্তু এখনো চালু হয়নি।
কেন্দ্রীয় মাদকাসক্তি নিরাময়কেন্দ্রের পরিচালক ও প্রধান কনসালট্যান্ট সৈয়দ ইমামুল হোসেন প্রথম আলোকে বলেন, এই কেন্দ্রে গত বছর ৭৪৫ জনকে চিকিৎসা দেওয়া হয়। বহির্বিভাগে প্রতিদিন গড়ে ৩০ জন চিকিৎসা নেন। জরুরি বিভাগ চালু করতে আরও চারজন চিকিৎসা কর্মকর্তা নিয়োগ দিতে হবে। তিনি বলেন, ভর্তি হওয়া মাদকাসক্তকে ২৮ দিন চিকিৎসা দেওয়া হয়। নিরাময়ের জন্য এরপর তাঁদের পুনর্বাসনকেন্দ্রে ভর্তি হওয়া জরুরি। কিন্তু পুনর্বাসনকেন্দ্র চালু না হওয়ায় তাঁদের বাড়ি ফিরে যেতে হয়। কিন্তু কাউকে পুরোপুরি মাদকমুক্ত করতে তিন মাস পুনর্বাসনকেন্দ্রে রাখা জরুরি।
পরিচালক বলেন, বাড়ি ফেরার পর উপসর্গ দেখা দেওয়ায় কারও কারও দ্বিতীয় দফায় ভর্তি হওয়ার ঘটনাও আছে।
মাদকদ্রব্য নিয়ন্ত্রণ অধিদপ্তরের পরিচালক (চিকিৎসা ও পুনর্বাসন) নাজমুল আহসান মজুমদার বলেন, মাদকাসক্ত ব্যক্তিদের নিরাময় ও সুস্থ করে তুলতে প্রশিক্ষিত জনবল ও মানসম্মত বেসরকারি মাদকাসক্তি নিরাময়কেন্দ্র বাড়ানোর ওপর গুরুত্ব বাড়ানো হয়েছে।
ভাড়াবাড়িতে নিরাময়কেন্দ্র: চট্টগ্রাম নগরের পাঁচলাইশে একটি দোতলা বাড়ির নিচতলা ভাড়া নিয়ে চলছে সরকারি পাঁচ শয্যার আঞ্চলিক মাদকাসক্তি নিরাময়কেন্দ্র। সম্প্রতি সেখানে গিয়ে দেখা যায়, রোগীদের পাঁচটি শয্যা আছে যে ঘরে সেটি স্যাঁতসেঁতে। কোনো রোগী নেই। অবশ্য নথিতে দেখা যায়, গত এক বছরে সেখানে ৬৭ জনকে চিকিৎসা দেওয়া হয়েছে।
নিরাময়কেন্দ্রের তত্ত্বাবধায়ক শফিউল হাসান বলেন, একটু বৃষ্টি হলেই কেন্দ্রে পানি ঢোকে। এ কারণে রোগী থাকতে চান না। চিকিৎসা কর্মকর্তা আছেন মাত্র একজন। জরুরি বিভাগ চালু করতে হলে অন্তত ছয়জন চিকিৎসক দরকার।
১০ বছর চিকিৎসা কার্যক্রম বন্ধ: খুলনার ময়লাপোতায় পাঁচ শয্যার সরকারি আঞ্চলিক মাদকাসক্তি নিরাময়কেন্দ্রে মেডিকেল তত্ত্বাবধায়কসহ চিকিৎসকের পদ দুটি। কিন্তু এই দুটি পদই শূন্য থাকায় এই কেন্দ্রের চিকিৎসা কার্যক্রম ১০ বছর ধরে বন্ধ রয়েছে। স্বরাষ্ট্র মন্ত্রণালয়কে দেওয়া মাদকদ্রব্য নিয়ন্ত্রণ অধিদপ্তরের চিঠি অনুযায়ী, চিকিৎসা কার্যক্রম না থাকলেও ওই কেন্দ্রের অন্য কর্মীদের বেতন-ভাতা খাতে বছরে ১৫ লাখ ৯৪ হাজার ৫০১ টাকা ব্যয় হচ্ছে।
চিকিৎসক আছেন একজন: রাজশাহীর আঞ্চলিক মাদকাসক্তি নিরাময়কেন্দ্রটি অবস্থিত উপশহরের একটি ভাড়াবাড়ির নিচতলায়। পাঁচ শয্যার এই কেন্দ্রে রোগীদের চিকিৎসাসেবা দিচ্ছেন একজন চিকিৎসক ও তিনজন নার্স। একজন চিকিৎসক ও রাঁধুনির পদ শূন্য। রাঁধুনি না থাকায় কেন্দ্রে রোগীদের জন্য রান্নাও হয় না।
চিকিৎসা কর্মকর্তা রবিউল শেখ বলেন, রোগীরা বাইরে থেকে খাবার নিয়ে আসেন।
সরকারি কেন্দ্রগুলোতে জনবলসংকটের বিষয়ে নাজমুল আহসান মজুমদার বলেন, মাদকাসক্তি নিরাময়কেন্দ্রে পদ শূন্য থাকলেও চিকিৎসকেরা এখানে আসতে চান না। বারবার আবেদন করলেও সংশ্লিষ্ট মন্ত্রণালয় এসব শূন্যপদ পূরণ করেনি।
[প্রতিবেদন তৈরিতে সহায়তা করেছেন আবুল কালাম মুহম্মদ আজাদ, রাজশাহী ও প্রণব বল, চট্টগ্রাম]
