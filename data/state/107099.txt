
বাংলাদেশের সীমান্তরক্ষী বাহিনী (বিজিবি) ও মিয়ানমারের সীমান্তরক্ষী বর্ডার গার্ড পুলিশের (বিজিপি) অধিনায়ক পর্যায়ে আজ বৃহস্পতিবার পতাকা বৈঠক হয়েছে। সেখানে দুই দেশের সম্পর্ক, মাদক ও চোরাচালান রোধসহ বিভিন্ন বিষয়ে আলোচনা হয়।
কক্সবাজারের টেকনাফ স্থলবন্দরের ‘মালঞ্চ’ ডাকবাংলোর সম্মেলনকক্ষে সকাল ১০টা থেকে দুপুর ১২টা পর্যন্ত দুই দেশের প্রতিনিধিদলের মধ্যে এ বৈঠক চলে।
বৈঠকে অংশ নিতে মিয়ানমারের সীমান্তরক্ষী ২ নম্বর বর্ডার গার্ড পুলিশের (বিজিপি) অধিনায়ক লে. কর্নেল লিন হুতুত মিন্টের নেতৃত্বে ১১ সদস্যের প্রতিনিধিদল সকালে টেকনাফ স্থলবন্দরে আসেন। আর ১০ সদস্যের বাংলাদেশ প্রতিনিধিদলের নেতৃত্ব দেন টেকনাফ ২ বিজিবির অধিনায়ক লে. কর্নেল মো. আছাদুদ জামান চৌধুরী।
বৈঠক শেষে বাংলাদেশ প্রতিনিধিদলের প্রধান মো. আছাদুদ জামান চৌধুরী প্রথম আলোকে বলেন, উভয় দেশের মধ্য সম্পর্ক জোরদার, এখনো রোহিঙ্গা অনুপ্রবেশ, ইয়াবাসহ সব ধরনের মাদক পাচার রোধ ও চোরাচালান প্রতিরোধে আলোচনা করা হয়। মিয়ানমার থেকে বাংলাদেশে ইয়াবা পাচার ঠেকাতে তাদের সহযোগিতা চাওয়া হলে মিয়ানমার প্রতিনিধিদল জানিয়েছে, গত মাসে বিজিপি ৮ লাখ ৩৫ হাজার ইয়াবা জব্দ করেছে।
বিজিবি প্রতিনিধিদলের প্রধান আরও বলেন, উভয় দেশের জেলেরা পথ হারিয়ে ঢুকে পড়লে শিগগিরই নিজ নিজ দেশে ফেরত পাঠানো এবং এ পতাকা বৈঠক বিভিন্ন পর্যায়ে করার বিষয় নিয়ে আলোচনা হয়েছে।
