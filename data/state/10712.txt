
গুলশানের রেস্তোরাঁয় সন্ত্রাসী হামলায় নিহত পাঁচ জঙ্গির মধ্যে একজন নিরবাস ইসলাম মালয়েশিয়ার মোনাশ বিশ্ববিদ্যালয়ের ছাত্র ছিলেন। তাঁর ব্যাপারে দেশটির উচ্চশিক্ষা মন্ত্রণালয় তদন্ত করবে। গতকাল সোমবার দেশটির ‘দ্য স্টার’ পত্রিকার এক খবরে এ কথা বলা হয়েছে। গত শুক্রবার গুলশানের রেস্তোরাঁয় জিম্মি উদ্ধার অভিযানে নিহত সন্দেহভাজন হামলাকারীর একজন নিরবাস ইসলাম। তিনি মালয়েশিয়ার মোনাশ বিশ্ববিদ্যালয়ের ছাত্র। মোনাশ বিশ্ববিদ্যালয়ের মালয়েশিয়া ক্যাম্পাসের ছাত্র হলেও দীর্ঘদিন ধরে ঢাকাতেই অবস্থান করেছেন।
গতকাল সোমবার মালয়েশিয়ার উচ্চশিক্ষা মন্ত্রণালয়ের এক বিবৃতিতে বলা হয়েছে, বিভিন্ন গণমাধ্যমে প্রকাশিত খবরে তারা জেনেছে ঢাকার রেস্তোরাঁয় সন্ত্রাসী হামলায় ঘটনায় অভিযুক্ত একজন বা একাধিক অপরাধী বিভিন্ন সময়ে মালয়েশিয়ায় বেসরকারি বিশ্ববিদ্যালয়ে পড়াশোনা করেছেন। বিবৃতিতে বলা হয়, ‘উচ্চশিক্ষা মন্ত্রণালয় এই গুরুতর ব্যাপারটি বিবেচনায় নিয়েছে। সেই সঙ্গে এ ঘটনায় তারা তদন্ত করবে।’
মালয়েশিয়ার মোনাশ বিশ্ববিদ্যালয়ের মুখপাত্র সুশীলা নাইর এক বিবৃতিতে বলেন, ‘এক ছুটির দিনে আমরা সামাজিক যোগাযোগের মাধ্যমে জানতে পারি বাংলাদেশে সন্ত্রাসী হামলায় জড়িত অপরাধীদের মধ্যে দু-একজন আমাদের বিশ্ববিদ্যালয়ে পড়াশোনা করেছেন। পাশাপাশি অন্যান্য বিশ্ববিদ্যালয় ও স্কুলেও পড়েছেন। এটা জানার পর আমরা সচেতন হয়ে উঠি।’
সুশীলা নাইর আরও বলেন, ওই সন্ত্রাসী হামলায় আমাদের বিশ্ববিদ্যালয়ের ছাত্র জড়িত থাকার ব্যাপারে সরকারিভাবে আমাদের সঙ্গে যোগাযোগ করা হয়নি। শুধু গণমাধ্যম এবং সামাজিক যোগাযোগের মাধ্যমে আমরা এ ব্যাপারে তথ্য পাচ্ছি। গতকাল সোমবার বিশ্ববিদ্যালয় কর্তৃপক্ষের সঙ্গে মালয়েশিয়ার উচ্চপর্যায়ের সরকারি কর্মকর্তাদের এক বৈঠক হয়েছে। তিনি বলেন, ঢাকায় ওই জঙ্গি হামলায় অবশ্যই গভীরভাবে ব্যথিত বিশ্ববিদ্যালয় কর্তৃপক্ষ। বাংলাদেশকে তদন্তের ব্যাপারে পূর্ণ সহযোগিতা করা হবে। যদি এ ব্যাপারে আরও তথ্য পাওয়া যায়, তবে মোনাশ মালয়েশিয়া বিশ্ববিদ্যালয় কর্তৃপক্ষ বাংলাদেশকে হালনাগাদ তথ্য প্রদান করবে।
আরও পড়ুন: 
হঠাৎই বদলে যান নিবরাস
