
বিএনপিরে চেয়ারপারসন খালেদা জিয়ার উদ্দেশে বাণিজ্যমন্ত্রী তোফায়েল আহমেদ বলেছেন, ‘খালেদা জিয়া আপনি প্লেন মিস করেছেন। সময়মতো ডায়ালগে বসেননি। এখন রোজ তদবির করছেন সংলাপের জন্য। আমরা বলেছি, আপনাকে অপেক্ষা করতে হবে।’আজ শনিবার ভোলার বোরহানউদ্দিন মাধ্যমিক বিদ্যালয়ের মাঠে উপজেলা আওয়ামী লীগের ত্রি-বার্ষিক সম্মেলনে প্রধান অতিথির বক্তব্যে তোফায়েল আহমেদ এসব কথা বলেন।তোফায়েল আহমেদ বলেন, ‘মনে রাখবেন, শিডিউল অনুযায়ী ২০১৯ সালের ১৯ জানুয়ারির পূর্বে ৯০ দিনের মধ্যে যেকোনো দিন নির্বাচন হবে, তার আগে নয়। বিদেশি রাষ্ট্রদূত বলেছে, বাংলাদেশ সঠিক পথে এগুচ্ছে।’বাণিজ্যমন্ত্রী বলেন, ‘খালেদা জিয়া হাওয়া ভবনে বসে ষড়যন্ত্র করে শেখ হাসিনাকে হত্যা করতে চেয়েছিলেন। এতিমের টাকা লুটপাট করেছেন।’ তিনি বলেন, ‘যাঁরা এতিমের টাকা আত্মসাৎ করেন, তাঁরা দেশ চালাবেন কীভাবে?’
তোফায়েল আহমেদ আরও বলেন, ‘ভোলা হবে দেশের মধ্যে সমৃদ্ধ জেলা। কারণ বঙ্গবন্ধু ভোলাকে ভালোবাসতেন। শেখ হাসিনা ভোলাকে ভালোবাসেন। ভোলায় ২২৫ মেগাওয়াট বিদ্যুৎ প্ল্যান্ট স্থাপন করেছেন। সব কাজ সম্পন্ন হয়েছে, এখন সংযোগের অপেক্ষা। আগামী বছরের জানুয়ারি থেকে মার্চ মাসের মধ্যে যেকোনো দিন প্রধানমন্ত্রী শেখ হাসিনা বিদ্যুৎ প্ল্যান্ট উদ্বোধন করতে ভোলায় আসবেন।’
বোরহানউদ্দিন উপজেলা আওয়ামী লীগের সভাপতি আবুল কালাম আজাদের সভাপতিত্বে সম্মেলনের উদ্বোধন করেন ভোলা জেলা আওয়ামী লীগের সাধারণ সম্পাদক আবদুল মমিন।
সম্মেলনে জসিম উদ্দিন হায়দারকে সভাপতি ও রফিকুল ইসলাম মিয়াকে সাধারণ সম্পাদক করে ৫১ সদস্যবিশিষ্ট কমিটি গঠন করা হয়েছে।
