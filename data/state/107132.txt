
জাতীয় সংসদের স্পিকার শিরীন শারমিন চৌধুরী বলেছেন, সিপিএ ও আইপিও নির্বাচনে বাংলাদেশের বিজয় একটি মাইলফলক। গণতান্ত্রিক দেশগুলোর সংগঠনে বাংলাদেশের নেতৃত্ব জনগণের বিজয়। বাংলাদেশের বিজয়।
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) দেওয়া এক সংবর্ধনা অনুষ্ঠানে গতকাল সোমবার স্পিকার এসব কথা বলেন। বিএসএমএমইউর সাবেক সিন্ডিকেট সদস্য স্পিকার শিরীন শারমিন চৌধুরী সম্প্রতি কমনওয়েলথ পার্লামেন্টারি অ্যাসোসিয়েশনের (সিপিএ) নির্বাহী কমিটির চেয়ারম্যান নির্বাচিত হওয়ায় বিশ্ববিদ্যালয় কতৃ‌র্পক্ষ এ সংবর্ধনার আয়োজন করে।
সাংসদ সাবের হোসেন চৌধুরীর ইন্টার পার্লামেন্টারি ইউনিয়নের (আইপিও) প্রেসিডেন্ট নির্বাচিত হওয়া এবং স্পিকার নিজের বিজয়ের কথা উল্লেখ করে আরও বলেন, দেশে গণতন্ত্র অব্যাহত আছে। দশম জাতীয় সংসদের সরকারি দল, বিরোধী দল এবং স্বতন্ত্র সাংসদদের কার্যক্রম সিপিএ বিজয়ে ইতিবাচক ভূমিকা রেখেছে।
বিশ্ববিদ্যালয়ের শহীদ ডা. মিলন হলে অনুষ্ঠিত সংবর্ধনা অনুষ্ঠানের সভাপতি ছিলেন বিএসএমএমইউর উপাচার্য ডা. প্রাণ গোপাল দত্ত।
দুপুরে ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে ‘টুয়ার্ডস এ সাউথ এশিয়ান হিউম্যান রাইটস মেকানিজম: প্রসপেক্টস অ্যান্ড চ্যালেঞ্জেস’ শীর্ষক সেমিনারের উদ্বোধন করেন স্পিকার। দুদিনব্যাপী এ সেমিনার আয়োজন করেছে বাংলাদেশ জাতীয় মানবাধিকার কমিশন (জামানক)।
প্রধান অতিথির বক্তব্যে মানবাধিকার সবার জন্মগত অধিকার উল্লেখ করে স্পিকার বলেন, দক্ষিণ এশিয়ায় নারী নির্যাতন, মানব পাচার, নারী ও শিশু নির্যাতন রোধে সবাইকে একসঙ্গে কাজ করতে হবে। দক্ষিণ এশিয়ার মানবাধিকার সমস্যার সমাধানে একটি ‘অভিন্ন কৌশলের’ প্রয়োজনীয়তাকে স্বাগত জানিয়ে তিনি বলেন, দক্ষিণ এশিয়ার দেশগুলোর মধ্যে যে সামাজিক, সাংস্কৃতিক ও ধর্মীয় ভিন্নতা আছে, সেটাকে চ্যালেঞ্জ হিসেবে না দেখে এটাকেই শক্তি হিসেবে বিবেচনা করা উচিত। এই ভিন্নতা একটি অনন্য বৈশিষ্ট্য, যা পৃথিবীর অন্যান্য দেশের জন্য দৃষ্টান্ত হতে পারে।
সেমিনারের সভাপতিত্ব করেন জামানকের চেয়ারম্যান অধ্যাপক মিজানুর রহমান।
