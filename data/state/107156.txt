
সরকারি জায়গা দখল করে পারটেক্স জুট মিল লিমিটেড কর্তৃপক্ষের নির্মাণাধীন প্রাচীরের ১৮টি কলাম ভেঙে দিয়েছে এলাকাবাসী। গত রোববার বোয়ালমারী উপজেলার সাতৈর ইউনিয়নের ডোবরা গ্রামে এ ঘটনা ঘটে। মিল কর্তৃপক্ষ এ ঘটনায় মামলা করেছে।উপজেলা ভূমি কার্যালয় ও স্থানীয় সূত্রে জানা যায়, উপজেলার ডোবরা মৌজার ১ নম্বর খাস খতিয়ানের মোট ২ দশমিক ৫৪ শতাংশ জমির সরকারি হালটে (সাধারণের চলাচলের জন্য নির্দিষ্ট জায়গা) সীমানাপ্রাচীরের জন্য গত বৃহস্পতিবার রাতে ১৮টি আরসিসি কলাম নির্মাণ শুরু হয়। গত শুক্রবার সকালে এলাকাবাসী নির্মাণকাজে বাধা দেয়। তখন দুই পক্ষের মধ্যে উত্তেজনার সৃষ্টি হয়। বিষয়টি উপজেলা নির্বাহী কর্মকর্তা (ইউএনও) সহিদুজ্জমানকে জানানো হলে তিনি প্রাচীরের নির্মাণকাজ বন্ধ রাখার নির্দেশ দেন।এলাকাবাসী জানান, এক দিন বিরতি দিয়ে রোববার সকাল থেকে মিল কর্তৃপক্ষ আবার প্রাচীর নির্মাণের কাজ শুরু করে। এরপর এলাকাবাসী সমবেত হয়ে বেলা ১১টার দিকে নির্মাণ করা কলামগুলো ভেঙে ফেলে।সাতৈর ইউনিয়নের ৮ নম্বর ওয়ার্ড আওয়ামী লীগের সভাপতি খোন্দকার সাজ্জাদ হোসেন জানান, হালটটি দখল হয়ে গেলে ডোবরা, শিবানন্দপুর, কেন্দু ডোবরা, লক্ষ্মীপুর ও মোহনপুর গ্রামের প্রায় পাঁচ হাজার মানুষকে মাঠ থেকে ধান কাটাসহ বিভিন্ন কাজের জন্য চলাচলে ভোগান্তি পোহাতে হবে।উপজেলা ভূমি কার্যালয়ের জরিপকারী (সার্ভেয়ার) এম মঞ্জু রোববার দুপুরে ওই হালটের মাপজোখ করেছেন। তিনি জানান, হালটটি অবস্থানভেদে ৩২ থেকে ৪০ ফুট প্রস্থ। মেপে দেখা গেছে, মিল কর্তৃপক্ষ হালটটির পাঁচ থেকে আট ফুট জায়গা দখল করে সীমানাপ্রাচীরের কলাম নির্মাণ করেছিল।এ বিষয়ে পারটেক্স জুট মিল লিমিটেডের সহকারী মহাব্যবস্থাপক (এজিএম) কাওসার আলী মোল্লা বলেন, বড় ইন্ডাস্ট্রির সীমানাপ্রাচীর লাগে। এ জন্য তাঁরা কলাম নির্মাণ করেছিলেন। এই কলামগুলো হয়তো সরকারি জায়গায় ঢুকে গিয়েছিল। প্রশাসন মাপজোখ না করে পুনরায় কাজ করতে বারণ করেছিল। তাঁরাও আর কাজে হাত দেননি। কিন্তু রোববার কাজ শুরুর অজুহাত দিয়ে গ্রামবাসী নির্মাণ করা কলামগুলো ভেঙে ফেলেছে।
