
যশোরের সাংবাদিকদের আন্দোলনের মুখে পুলিশ সুপার (এসপি) আনিসুর রহমান যশোর প্রেসক্লাবে উপস্থিত হয়ে সাংবাদিকদের বলেছেন, ‘মানবাধিকারকর্মী ও সাংবাদিক বিনয় কৃষ্ণ মল্লিক এবং তাঁর পরিবারের বিরুদ্ধে দায়ের করা সব কটি মামলা নিষ্পত্তির ব্যাপারে আইনগত প্রক্রিয়ায় পুলিশ সব ধরনের সহায়তা দেবে। একই সঙ্গে সরকারি ও বেসরকারি দপ্তরের একে অপরের বিরুদ্ধে পাল্টাপাল্টি অভিযোগ করা বন্ধ করা হবে।’
যশোর থেকে প্রকাশিত দৈনিক টেলিগ্রাম পত্রিকার সম্পাদক ও মানবাধিকার সংগঠন রাইটস যশোরের নির্বাহী পরিচালক বিনয় কৃষ্ণ মল্লিকের মুক্তি, মামলা প্রত্যাহার ও পুলিশ সুপারের অপসারণের দাবিতে যশোরের সাংবাদিক সমাজ গত মঙ্গলবার থেকে আন্দোলন করে আসছে। যশোরের জেলা প্রশাসক (ডিসি) হুমায়ুন কবীরের মধ্যস্থতায় গতকাল বুধবার দুপুরে জেলা প্রশাসকের দপ্তরে সাংবাদিক নেতাদের সঙ্গে পুলিশ সুপার আনিসুর রহমানের বৈঠক হয়। সেই বৈঠক শেষে ডিসি, এসপি ও সাংবাদিক নেতারা প্রেসক্লাবে আসেন। সেখানে অপেক্ষমাণ সাংবাদিকদের উদ্দেশে পুলিশ সুপার আনিসুর রহমান বলেন, ‘আইনশৃঙ্খলা রক্ষার জন্য সাংবাদিক ও পুলিশদের কাজ একই ধরনের। এ জন্য আমরা দায়িত্ব পালনে একে অপরকে সহায়তা করব। সাংবাদিকেরা যাতে পুলিশের কাছ থেকে যেকোনো ধরনের তথ্য পেতে দ্রুত পেতে পারেন, সে জন্য যশোরের সহকারী পুলিশ সুপার (সদর দপ্তর) তানভীরকে পুলিশের মুখপাত্র হিসেবে দায়িত্ব দেওয়া হয়েছে। এ ছাড়া অতিরিক্ত পুলিশ সুপার শহীদ মো. আবু সারোয়ারও আপনাদের তথ্য দিয়ে বিশেষভাবে সহায়তা করবেন।’সাংবাদিকদের পক্ষ থেকে যশোর সংবাদপত্র পরিষদের সভাপতি একরাম-উদ-দ্দৌলা বলেন, ‘জেলা প্রশাসক হুমায়ুন কবীরের হস্তক্ষেপে উদ্ভূত পরিস্থিতির সন্তোষজনক সমাধান হয়েছে। এ জন্য সাংবাদিকদের ঘোষিত স্বরাষ্ট্রমন্ত্রীর কর্মসূচি বর্জনসহ সব কর্মসূচি প্রত্যাহার করা হলো।’সভায় উপস্থিত ছিলেন জেলা প্রশাসক হুমায়ুন কবীর, প্রেসক্লাবের ভারপ্রাপ্ত সভাপতি মনোতোষ বসু, যশোর সংবাদপত্র পরিষদের সাধারণ সম্পাদক মবিনুল ইসলাম, প্রেসক্লাবের সম্পাদক এস এম তৌহিদুর রহমান প্রমুখ। এর আগে দুপুর ১২টার দিকে প্রেসক্লাব চত্বরে পুলিশ সুপার আনিসুর রহমানের অপসারণের দাবিতে বিক্ষোভ সমাবেশ করা হয়। সভা মুলতবি রেখে ডিসির দপ্তরে বৈঠক করা হয়।১৩ মার্চ বেলা ১১টায় প্রেসক্লাবে সংবাদ সম্মেলন করেন বিনয় কৃষ্ণ মল্লিক। সংবাদ সম্মেলনে তিনি যশোরের পুলিশ সুপার আনিসুর রহমানের দুর্নীতি, ক্ষমতার অপব্যবহারের চিত্র তুলে ধরে তাঁকে বরখাস্ত করার দাবি জানান। সম্মেলনে তিনি অভিযোগ করেন, তাঁর ছেলে সবুজ মল্লিককে ৯ মার্চ পুলিশ যশোর থেকে আটক করে খুলনার ফুলতলা থানায় নিয়ে ৫০ বোতল ফেনসিডিল দিয়ে চালান দিয়েছে। সে বর্তমানে খুলনা কারাগারে আটক রয়েছে।এই সংবাদ সম্মেলনের প্রায় আট ঘণ্টা পর ওই দিন সন্ধ্যায় যশোর শহরের ঘোপ নওয়াপাড়া সড়কের বাড়ি থেকে বিনয় কৃষ্ণ মল্লিককে সাদাপোশাকের পুলিশ গ্রেপ্তার করে নরসিংদীর শিবপুর থানায় নেয়। পরে নরসিংদীর আদালত থেকে বিনয় কৃষ্ণ জামিনে মুক্তি পান।
