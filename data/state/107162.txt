
বিএনপির চেয়ারপারসন খালেদা জিয়া বলেছেন, সরকারের ইচ্ছা অনুযায়ী দলীয় ও মেরুদণ্ডহীন লোক দিয়ে নির্বাচন কমিশন (ইসি) গঠন করা হলে তা গ্রহণযোগ্য হবে না।
জিয়া পরিষদের প্রতিনিধি সম্মেলন উপলক্ষে গতকাল শনিবার রাতে গুলশানে বিএনপির চেয়ারপারসনের রাজনৈতিক কার্যালয়ে অনুষ্ঠিত মতবিনিময় সভায় খালেদা জিয়া এসব কথা বলেন। তিনি আশা প্রকাশ করেন, রাষ্ট্রপতি সব দলের কথা বিচার করে নিরপেক্ষ নির্বাচন কমিশন নিয়োগ দেবেন। জিয়া পরিষদের প্রতিষ্ঠাতা সভাপতি কবীর মুরাদ সভায় সভাপতিত্ব করেন।
শক্তিশালী নির্বাচন কমিশনের পাশাপাশি নিরপেক্ষ সরকারের দাবি জানিয়ে খালেদা জিয়া বলেন, শুধু নিরপেক্ষ ও শক্তিশালী নির্বাচন কমিশন হলেই নির্বাচন সুষ্ঠু হবে না। নিরপেক্ষ নির্বাচনের জন্য নিরপেক্ষ সরকার হতে হবে। তিনি বলেন, ‘রাষ্ট্রপতি কোনো দলের নয়। তিনি দেশের রাষ্ট্রপতি। তাঁর সঙ্গে আমরা দেখা করেছি, লিখিত কিছু বিষয় দিয়েছি। আওয়ামী লীগও দেখা করেছে, লিখিত দিয়েছে। এখন তাঁর উচিত হবে, সবার বিষয়গুলো বিচার-বিশ্লেষণ করে নিরপেক্ষ লোক দিয়ে নির্বাচন কমিশন গঠন করা।’
জাতীয় পার্টির চেয়ারম্যান হুসেইন মুহম্মদ এরশাদের বিষয়ে বিএনপিপ্রধান বলেন, ‘তারা (আওয়ামী লীগ) এরশাদকে বি টিম হিসেবে রাখছে। নিজেরা ক্ষমতায় না আসলে যাতে এরশাদকে ক্ষমতায় বসানো যায়। কিন্তু তাঁর কোনো জনভিত্তি নেই।’
খালেদা জিয়া আরও বলেন, ‘যখনই কোনো সামরিক সরকার ক্ষমতা দখল করে, তখনই আওয়ামী লীগ তাদের সমর্থন করে, পাশে দাঁড়ায়। তারা এরশাদের পাশে দাঁড়িয়েছিল। ফখরুদ্দীন-মঈনুদ্দিনকেও সমর্থন দিয়েছিল।’
মতবিনিময় সভায় উপস্থিত ছিলেন দলটির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, ব্যারিস্টার মওদুদ আহমদ, মির্জা আব্বাস, আমীর খসরু মাহমুদ চৌধুরী, মহিলা দলের সভাপতি আফরোজা আব্বাস, সাধারণ সম্পাদক সুলতানা আহমেদ প্রমুখ।
