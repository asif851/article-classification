
বাংলাদেশের বিশিষ্ট লেখক আবুল মোমেনের হাত ধরে শনিবার শুরু হলো ৩৫তম আগরতলা বইমেলা। ভারতের ত্রিপুরা রাজ্যের রাজধানী আগরতলার এই বইমেলায় এবার বাংলাদেশি প্রকাশকদের স্টল না থাকলেও অন্যতম আকর্ষণ বাংলাদেশের বই। বিভিন্ন পুস্তক বিক্রেতা বাংলাদেশের বই বিক্রি করছেন। বিক্রিও ভালো। তা ছাড়া ত্রিপুরা থেকেও প্রকাশিত হয় বাংলাদেশের বই। বইমেলার উদ্বোধনী অনুষ্ঠানে তাই বাংলাদেশের সঙ্গে ত্রিপুরার সুসম্পর্কের কথা গুরুত্বসহকারে উল্লেখ করলেন ত্রিপুরার মুখ্যমন্ত্রী মানিক সরকার। আগরতলার উমাকান্ত একাডেমির মাঠে এই মেলা চলবে ২২ ফেব্রুয়ারি পর্যন্ত। মেলা প্রাঙ্গণেই ২১ ফেব্রুয়ারি আন্তর্জাতিক মাতৃভাষা দিবস পালিত হবে বলে জানিয়েছেন ত্রিপুরা সরকারের তথ্য ও সংস্কৃতিমন্ত্রী ভানুলাল সাহা। আগরতলা বইমেলার অন্যতম বৈশিষ্ট্য হলো, পুরোপুরি সরকার পরিচালিত এই মেলা। মেলায় আগরতলা ছাড়াও গুয়াহাটি, কলকাতা, দিল্লি ও মুম্বাইয়ের প্রকাশকেরা অংশ নেন।
 
