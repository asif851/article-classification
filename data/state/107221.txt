
রাজধানীর মালিবাগের পাবনা কলোনিতে আজ সোমবার সকালে এক ব্যবসায়ী খুন হয়েছেন। নিহত ব্যক্তির নাম আবদুস সাত্তার (৪০)। তিনি রাসায়নিক দ্রব্যের ব্যবসা করতেন।
শাহজাহানপুর থানার পরিদর্শক (তদন্ত) আ. মাবুদ প্রথম আলোকে এ তথ্যের সত্যতা নিশ্চিত করেছেন।
আ. মাবুদের ভাষ্য, পাবনা কলোনির পাঁচতলার ওপর চিলেকোঠায় পরিবারসহ থাকতেন আবদুস সাত্তার। তিন ছেলেমেয়ের পরীক্ষা শেষ হয়ে যাওয়ায় গত শুক্রবার তাঁর স্ত্রী সন্তানদের নিয়ে গ্রামের বাড়ি সিরাজগঞ্জের বেলকুচিতে যান। আজ সকালে সাত্তারের ছোট ছেলে মোবাইল ফোনে বাবাকে না পেয়ে ওই বাড়ির মালিক মাহিরুল হক তালুকদারকে ফোন দেন। মাহিরুল ওই বাসায় গিয়ে সাত্তারকে রক্তাক্ত অবস্থায় দেখতে পান।
এ ব্যাপারে মাহিরুল বলেন, আজ বেলা সোয়া ১১টার দিকে সাত্তারের ছোট ছেলে ফোনে তাঁকে বলেন যে বাবা (সাত্তার) ফোন ধরছেন না। তখন তিনি মুঠোফোন নিয়ে তাঁর বাসায় যান। সেখানে বাসার একটি কক্ষে মাথায় গুরুতর জখম অবস্থায় সাত্তারকে দেখতে পান তিনি। এ সময় সাত্তার গোঙাচ্ছিলেন। হাসপাতালে নেওয়ার পথে তিনি মারা যান।
মাহিরুল বলেন, পাঁচতলার ছাদে তিন কক্ষের বাসায় দুই ছেলে ও এক মেয়ে নিয়ে সাত্তার দম্পতি থাকতেন। তিনি ১০-১২ বছর আগে বাসাটি ভাড়া নেন। ওই বাসায় ঢুকতে প্রথমে একটি লোহার গেট পার হতে হয়। তিনি যখন বাসায় ঢোকেন, তখন ওই গেট খোলা ছিল। বাসায় ঢোকার প্রথম দরজাও খোলা ছিল। তবে যে কক্ষে সাত্তারকে গুরুতর আহত অবস্থায় পাওয়া যায়, সে কক্ষের দরজা লাগানো ছিল বলে বাড়ির মালিকের ভাষ্য।
পুলিশের ধারণা, আজ সকালে এ হত্যাকাণ্ডের ঘটনা ঘটে।
