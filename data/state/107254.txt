
যুক্তরাষ্ট্রের পর যুক্তরাজ্যও দেশটির নাগরিকদের বাংলাদেশে ভ্রমণের ক্ষেত্রে সতর্কতা জারি করেছে।
যুক্তরাজ্য সরকার ঢাকা শহরের অদূরে টঙ্গীতে চলতি মাসের শেষ ভাগে বিশ্ব ইজতেমা চলাকালে তার নাগরিকদের সতর্ক থাকতে বলেছে। পাশাপাশি নির্দিষ্ট কিছু এলাকার মধ্যে চলাচল সীমিত রাখতে বলেছে।
আজ শুক্রবার যুক্তরাজ্যের ফরেন অ্যান্ড কমনওয়েলথ অফিস (এফসিও) থেকে জারি করা সতর্কবার্তায় বলা হয়, বাংলাদেশে আবারও সন্ত্রাসী হামলার তীব্র হুমকি রয়েছে। বিশেষ করে পশ্চিমা দেশের নাগরিকদের লক্ষ্য করে ওই হামলা হতে পারে। যেখানে পশ্চিমা বিশ্বের নাগরিকেরা বেশি জমায়েত হন, সেসব স্থান হামলার সর্বোচ্চ ঝুঁকি রয়েছে। সতর্কবার্তায় ব্রিটিশ নাগরিকদের প্রতি পরামর্শ দিয়ে বলা হয়, ‘ওই এলাকাগুলোতে আপনাদের চলাচল সীমিত করা উচিত, পাশাপাশি চলাচলের সময় সতর্ক হওয়ার বিষয়টি বিবেচনায় নিন।’
এর আগে গতকাল বৃহস্পতিবার বাংলাদেশে ভ্রমণের বিষয়ে যুক্তরাষ্ট্র সে দেশের নাগরিকদের জন্য সতর্কতা জারি করে। পাশাপাশি বাংলাদেশে অবস্থানরত মার্কিন কর্মকর্তাদের পরিবারের সদস্যদেরও চলাচল সীমিত করতে বলা হয়। যুক্তরাষ্ট্রের পররাষ্ট্র দপ্তরের বরাত দিয়ে নিউইয়র্ক টাইমস জানায়, সতর্কবার্তায় বলা হয়েছে, বাংলাদেশে ‘সন্ত্রাসী গোষ্ঠীর’ হুমকি অব্যাহত রয়েছে। তাই শুধু চাকরিজীবী মার্কিনদের পরিবারের প্রাপ্তবয়স্ক সদস্যদের ঢাকায় থাকতে বলা হচ্ছে।
মার্কিন পররাষ্ট্র দপ্তর বলেছে, সতর্কতা জারি করা হলেও ঢাকায় মার্কিন দূতাবাস খোলা থাকবে। মার্কিন নাগরিকদের ‘কঠোর নিরাপত্তাব্যবস্থা’ নেওয়ার আহ্বান জানায় ওই দপ্তর।
মার্কিন পররাষ্ট্র দপ্তর বলছে, বাংলাদেশে ২০১৫ সাল থেকে উগ্রপন্থীদের সহিংসতা লক্ষ করা যাচ্ছে। গত বছরের জুলাইয়ে ঢাকার একটি রেস্তোরাঁয় জঙ্গি হামলা চালিয়ে ২০ জনকে হত্যা করা হয়।
