
হবিগঞ্জের চুনারুঘাট উপজেলার বাল্লা সীমান্ত স্থলবন্দর নির্মাণ প্রকল্প একনেকের অনুমোদন পেয়েছে। চলতি অর্থবছরেই এর জমি অধিগ্রহণ কাজ শুরু হবে। পাশাপাশি আগামী বছর থেকে পূর্ণাঙ্গ স্থলবন্দরের কার্যক্রম শুরু হবে।
গতকাল শুক্রবার সকালে স্থলবন্দর এলাকা পরিদর্শনে এসে এ কথা জানান বাংলাদেশ স্থলবন্দর কর্তৃপক্ষের চেয়ারম্যান তপন কুমার চক্রবর্ত্তী।
জেলা প্রশাসন সূত্রে জানা গেছে, হবিগঞ্জের চুনারুঘাট উপজেলা সীমান্তে বাল্লা স্থলবন্দর ও ভারতের ত্রিপুরা রাজ্যের পুরাতন খোয়াই স্থলবন্দরটি পাকিস্তান আমল থেকেই আছে। তবে দুই দেশের এ স্থলবন্দরের মাঝখান দিয়ে খোয়াই নদী থাকায় এবং অবকাঠামোগত সমস্যার কারণে দীর্ঘদিনেও কার্যক্রম ছিল না। সাম্প্রতিককালে ভারত ও বাংলাদেশ বন্দর কর্তৃপক্ষ একাধিকবার ওই এলাকা পরিদর্শন করে।
সর্বশেষ গতকাল শুক্রবার সকাল ১০টায় বাল্লা সীমান্তে স্থলবন্দরের সম্ভাব্যতা যাচাইয়ে আসেন বাংলাদেশ স্থলবন্দর কর্তৃপক্ষের চেয়ারম্যান তপন কুমার চক্রবর্ত্তী। এ সময় উপস্থিত ছিলেন চুনারুঘাট উপজেলা নিবার্হী কর্মকর্তা (ইউএনও) সিরাজাম মুনিরা, চুনারুঘাট উপজেলার গাজীপুর ইউনিয়ন পরিষদের চেয়ারম্যান হুমায়ুন খান ও বাল্লা আমদানি-রপ্তানিকারক সমিতির সদস্যরা।
 
