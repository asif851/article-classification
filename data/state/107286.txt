
ঢাকার কেরানীগঞ্জে গতকাল সোমবার সকালে শুভাঢ্যা খাল রক্ষা ও পরিষ্কার-পরিচ্ছন্নতা অভিযান চালানো হয়েছে। এর আয়োজন করেন বাংলাদেশ স্কাউটসের কেরানীগঞ্জ শাখার সদস্যরা। এ উপলক্ষে একটি শোভাযাত্রা ও পথসভা অনুষ্ঠিত হয়।
কেরানীগঞ্জ উপজেলা নির্বাহী কর্মকর্তা ও উপজেলা স্কাউটসের সভাপতি আবুল বাশার মোহাম্মদ ফখরুজ্জামানের সভাপতিত্বে পথসভায় প্রধান অতিথি হিসেবে উপস্থিত ছিলেন ঢাকা জেলা প্রশাসক ও ঢাকা জেলা স্কাউটসের সভাপতি তোফাজ্জল হোসেন মিয়া। বিশেষ অতিথি ছিলেন কেরানীগঞ্জ উপজেলা পরিষদের চেয়ারম্যান শাহিন আহমেদ। এ সময় আরও উপস্থিত ছিলেন সহকারী কমিশনার (ভূমি) রাশেদুল ইসলাম,শুভাঢ্যা উচ্চবিদ্যালয়ের প্রধান শিক্ষক গোলাম হোসেন, উপজেলা স্কাউটসের সম্পাদক বাবুল হোসেন প্রমুখ।
 সভায় জেলা প্রশাসক বলেন, দক্ষিণ কেরানীগঞ্জের পাঁচ কিলোমিটার দৈর্ঘ্যের এ খাল একসময় এলাকার মানুষের গর্ব ছিল। এখন এটি প্রায় ভরাট করে ফেলা হয়েছে। খালটিতে পানিপ্রবাহ সৃষ্টিতে সবাইকে এগিয়ে আসতে হবে। খাল দখলকারীদের বিরুদ্ধে কঠোর ব্যবস্থা নেওয়া হবে বলেও তিনি জানান।
শুভাঢ্যা উচ্চবিদ্যালয়, চড়াইল নূরুল হক উচ্চবিদ্যালয়, নয়া শুভাঢ্যা সরকারি প্রাথমিক বিদ্যালয় ও জিনজিরা পীর মোহাম্মদ বালিকা উচ্চবিদ্যালয়ের গার্লস গাইডের শিক্ষার্থী, শিক্ষক ও জনপ্রতিনিধিরা শোভাযাত্রা ও পরিষ্কার-পরিচ্ছন্নতার কাজে অংশ নেন।
