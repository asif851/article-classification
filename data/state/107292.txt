
সাংবাদিক দম্পতি সাগর-রুনির হত্যাকারীদের গ্রেপ্তার ও বিচারের দাবিতে মানববন্ধন করেছে ঢাকা সাংবাদিক ইউনিয়নের (ডিইউজে) একাংশ। এ সময় দাবি আদায়ে রোজা ও ঈদের পর কঠোর কর্মসূচি ঘোষণার কথা বলেছেন সাংবাদিক নেতারা। গতকাল জাতীয় প্রেসক্লাবের সামনে এই মানববন্ধন অনুষ্ঠিত হয়। ডিইউজের সভাপতি ওমর ফারুক বলেন, সরকার মনে করেছে, সাংবাদিকেরা সাগর-রুনিকে আস্তে আস্তে ভুলে যাবেন। ১৭ মাস কেন ১৭ যুগেও তাঁরা ভুলবেন না। এ সময় আরও বক্তব্য দেন সাধারণ সম্পাদক শাবান মাহমুদ, দপ্তর সম্পাদক খন্দকার মোজাম্মেল হক, কোষাধ্যক্ষ মফিজুল ইসলাম প্রমুখ।
