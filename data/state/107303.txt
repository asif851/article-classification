
সার্চ কমিটি ও নির্বাচন কমিশন গঠন প্রসঙ্গে জাতীয় পার্টির (জাপা) চেয়ারম্যান এইচ এম এরশাদ বলেন, ‘বর্তমান নির্বাচন কমিশনের অধীনে কোনো নির্বাচন সুষ্ঠু হয়নি। তবে সার্চ কমিটির মাধ্যমে নিরপেক্ষ ও যোগ্য ব্যক্তি দিয়ে নির্বাচন কমিশন গঠন করলে ভবিষ্যতে সুষ্ঠু নির্বাচন সম্ভব হবে।’ গতকাল শনিবার দুপুরে পটুয়াখালীতে অনুষ্ঠিত আঞ্চলিক ইজতেমার আখেরি মোনাজাতে অংশ নেওয়ার পর সাংবাদিকদের সঙ্গে আলাপকালে তিনি এ কথা বলেন। তিনি বলেন, দেশে সাংবাদিকদের ওপর নির্যাতন ও হত্যার মতো ঘটনা ঘটছে, যা অত্যন্ত দুঃখজনক। আগামী সংসদ অধিবেশনে জাতীয় পার্টি সাংবাদিক নির্যাতন ও হত্যার বিষয়ে সংসদে প্রশ্ন উত্থাপন করবে। তিনি বলেন, ‘বর্তমান সরকারের সময় দেশে ব্যাপক উন্নয়ন হলেও সুশাসন প্রতিষ্ঠিত হয়নি, যার কারণে দেশে এ ধরনের ঘটনা ঘটছে।’ এ সময় জাতীয় পার্টির মহাসচিব এ বি এম রুহুল আমিন হাওলাদার, প্রেসিডিয়াম সদস্য খালেদ মাহমুদ, জেলা জাতীয় পার্টির সভাপতি সুলতান হাওলাদার প্রমুখ উপস্থিত ছিলেন।
