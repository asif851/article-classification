
ঢাকা মহানগর গোয়েন্দা পুলিশের (ডিবি) পরিচয় দিয়ে ভয়ভীতি দেখিয়ে টাকা আদায়ের অভিযোগে মইনুদ্দিন মুকুট (২৫) নামের এক তরুণকে ধরে পিটুনি দিয়েছে জনতা। পরে তাঁকে পুলিশে সোপর্দ করা হয়। গতকাল শুক্রবার বিকেলে রাজধানীর রমনা থানা এলাকায় এ ঘটনা ঘটে। রমনা থানার উপপরিদর্শক (এসআই) জামিনুর রহমান বলেন, রাজধানীর রমনার মধুবাগ এলাকায় নিজেকে ডিবির সদস্য পরিচয় দিয়ে কয়েকজনের কাছ থেকে প্রায় পাঁচ হাজার টাকা আদায় করেছিলেন মইনুদ্দিন। পরে টাকা দেওয়া ব্যক্তিরা মইনুদ্দিন ভুয়া ডিবি বলে জানতে পারেন। গতকাল বিকেল চারটার দিকে আবারও একই এলাকায় গেলে ওই ব্যক্তিরা মইনুদ্দিনকে ধরে পিটুনি দেন। পরে পুলিশে সোপর্দ করা হয়।
