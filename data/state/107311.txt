
চাঁদা না পেয়ে নূরজাহান হল নামের একটি ছাত্রাবাসের ১৯টি জানালা ও দরজা খুলে নিয়ে গেছে সন্ত্রাসীরা। গতকাল বুধবার সকালে যশোর শহরের খড়কি এলাকায় এ ঘটনা ঘটে।ঘটনার সঙ্গে জড়িত থাকার অভিযোগে গতকাল দুপুরে যশোর জেলা ছাত্রলীগের যুগ্ম সাধারণ সম্পাদক আহসানুল করিম ওরফে রহমানকে (৩২) গ্রেপ্তার করে আদালতের মাধ্যমে কারাগারে পাঠানো হয়েছে। খড়কি এলাকার নিজ বাড়িতে অভিযান চালিয়ে পুলিশ রহমানকে গ্রেপ্তার করে। এ ঘটনায় ছাত্রাবাসের মালিক নুরুল ইসলামের স্ত্রী সালমা বেগম বাদী হয়ে যশোর কোতোয়ালি থানায় চাঁদাবাজি ও বিস্ফোরক আইনে একটি মামলা করেছেন। মামলায় রহমান, একই এলাকার সুজনসহ অজ্ঞাত পরিচয় আরও কয়েকজনকে আসামি করা হয়।মামলার নথি ও পুলিশ সূত্রে জানা গেছে, ছাত্রলীগের নেতা রহমান ও সুজনের নেতৃত্বে পাঁচ থেকে সাতজন দীর্ঘদিন ধরে ছাত্রাবাসের মালিক নুরুল ইসলামের কাছে এক লাখ টাকা চাঁদা দাবি করে আসছিল। গত ২৩ আগস্ট চাঁদার দাবিতে সন্ত্রাসীরা ছাত্রাবাসে গিয়ে বোমা হামলা চালায়। এ সময় ১০ হাজার টাকা দিলে তারা চলে যায়। সন্ত্রাসীদের ভয়ে ওই দিন ছাত্ররা ছাত্রাবাস ছাড়ে। বাকি ৯০ হাজার টাকার দাবিতে গতকাল বুধবার সকাল সাড়ে আটটার দিকে সন্ত্রাসীরা আবার ওই ছাত্রাবাসে গিয়ে হানা দেয়। চাঁদা না পেয়ে তারা লোহার তৈরি নয়টি জানালা ও ১০টি দরজা খুলে নিয়ে যায়।ঘটনার সত্যতা স্বীকার করে যশোর কোতোয়ালি থানার ভারপ্রাপ্ত কর্মকর্তা (ওসি) এমদাদুল হক শেখ প্রথম আলোকে বলেন, দীর্ঘদিন ধরে একটা গ্রুপ ওই এলাকার ছাত্রাবাসে থাকা ছাত্র ও মালিকদের কাছ থেকে চাঁদা তুলত। সন্ত্রাসীদের ভয়ে ওই এলাকার কেউ কোনোদিন বিষয়টি পুলিশকে জানায়নি। জড়িত অন্য ব্যক্তিদেরও গ্রেপ্তারে অভিযান চলছে।
