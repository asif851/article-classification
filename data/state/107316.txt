
আওয়ামী লীগের উপদেষ্টামণ্ডলীর সদস্য সুরঞ্জিত সেনগুপ্তকে জড়িয়ে ফেসবুকে ‘মসজিদ, মাদ্রাসা ও জঙ্গিবাদ’ নিয়ে একটি অপপ্রচার ছড়ানো হচ্ছে। এর প্রতিবাদ জানিয়ে সুরঞ্জিত সেনগুপ্ত বলেন, এ অপপ্রচার ভিত্তিহীন, উদ্দেশ্যপ্রণোদিত ও নৈতিকতাবিরোধী। এটি দৃষ্টিগোচর হওয়ার পর তিনি হতবাক ও বিস্মিত হয়েছেন।গত বুধবার সুরঞ্জিত সেনগুপ্তের একান্ত সচিব এ টি এম মোয়াজ্জেম হোসেন স্বাক্ষরিত বিবৃতিতে বলা হয়, এক মাসের বেশি সময় ধরে সুরঞ্জিত সেনগুপ্ত অসুস্থ। গত মাসে সিঙ্গাপুরে তাঁর হৃদ্যন্ত্রে একটি জটিল অস্ত্রোপচার হয়েছে। এখন তিনি তাঁর নিজ বাড়িতে বিশ্রামে আছেন। এই দীর্ঘ সময়ে তিনি চিকিৎসকের পরামর্শে কথাবার্তা ও ফোনালাপ থেকে বিরত রয়েছেন। এ অবস্থায় গণমাধ্যমে কথা বলার প্রশ্নই আসে না। ধর্মীয় উসকানিমূলক এসব অপপ্রচার থেকে সবাইকে বিরত থাকার আহ্বান জানিয়েছেন সুরঞ্জিত। বিজ্ঞপ্তি।
