
রাজধানীর শাহবাগ এলাকায় গণজাগরণ মঞ্চের মুখপাত্র ইমরান এইচ সরকারের ওপর হামলা করেছে একদল দুর্বৃত্ত। আজ বৃহস্পতিবার বিকেলে এ হামলার ঘটনা ঘটে।
দেশের বন্যা পরিস্থিতি নিয়ন্ত্রণে সরকারে নিষ্ক্রিয়তার প্রতিবাদ ও ত্রাণ জোরদারের দাবিতে বৃহস্পতিবার শাহবাগে মানববন্ধন করে গণজাগরণ মঞ্চ। মানববন্ধনে ইমরান এইচ সরকার, বন্যা নিয়ন্ত্রণ ও বন্যার্তদের জন্য অপর্যাপ্ত ত্রাণ সরবরাহের সমালোচনা করেন। তিনি বলেন, ত্রাণ বন্যার্তদের অধিকার, কৃপা নয়।
ইমরান এইচ সরকার বলেন, সরকারের পক্ষ থেকে বলা হয়েছে, ইঁদুর বাঁধ কেটে ফেলার কারণেই বন্যা পরিস্থিতি তৈরি হয়েছে। ইঁদুর বাঁধ কেটেছে কি না জানি না, তবে ইঁদুররূপী কিছু মানুষ যে প্রকল্পের টাকা মেরে খেয়েছে, এতে কোনো সন্দেহ নেই। ইঁদুররূপী মানুষ আছে ঠিকই, অভাব ইঁদুর মারা বিষের।
ইমরান এইচ সরকারের বক্তব্য শেষ হওয়ার পরই হামলা চালায় একদল দুর্বৃত্ত।
হামলার পর ইমরান এইচ সরকার মোবাইলে প্রথম আলোকে বলেন, ‘তাঁরা বন্যার্তদের জন্য ত্রাণসহায়তা সংগ্রহ করছিলাম। কিছু বুঝে ওঠার আগে আচমকা একদল তরুণ লাঠিসোঁটা নিয়ে আমাদের দিকে তেড়ে আসেন ও মারধর করেন। তাঁরা চিৎকার করে বলতে থাকেন, দেশের কোথাও কোনো বন্যা নেই। তোরা ইচ্ছা করে বন্যার গল্প বানাইছিস।’
এ সময় ইমরান এইচ সরকারের সঙ্গে থাকা লোকজন ও সাধারণ জনতা দুর্বৃত্তদের পাল্টা ধাওয়া দেন। পরে হামলাকারীরা ঘটনাস্থল থেকে পালিয়ে যান।
এ ঘটনায় গণজাগরণ মঞ্চের মুখপাত্র ইমরান এইচ সরকারের পক্ষ থেকে রাজধানীর শাহবাগ থানায় অভিযোগ দায়েরের প্রস্তুতি চলছে।
