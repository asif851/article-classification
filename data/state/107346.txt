
পূর্বশত্রুতার জের ধরে রাজশাহী বিশ্ববিদ্যালয়ে ছাত্রলীগের এক কর্মীকে দলবল নিয়ে মারধর করেছেন সংগঠনের আরেক কর্মী। গতকাল বুধবার দুপুরে বিশ্ববিদ্যালয়ের শহীদুল্লাহ কলা ভবনের সামনে এ ঘটনা ঘটে। ছাত্রলীগের আহত কর্মী রাশেদুল ইসলামকে রাজশাহী মেডিকেল কলেজ হাসপাতালে ভর্তি করা হয়েছে। তিনি বিশ্ববিদ্যালয়ের ইসলামের ইতিহাস ও সংস্কৃতি বিভাগের মাস্টার্সের শিক্ষার্থী। প্রত্যক্ষদর্শীরা বলেন, রাশেদুল বেলা ১১টার দিকে শহীদুল্লাহ কলা ভবনের সামনে চায়ের দোকানে বন্ধুদের সঙ্গে আড্ডা দিচ্ছিলেন। এ সময় ভূগোল ও পরিবেশবিদ্যা বিভাগের চতুর্থ বর্ষের শিক্ষার্থী গোলাম সারওয়ারের নেতৃত্বে চার-পাঁচজন রাশেদুলের ওপর অতর্কিত হামলা চালান। তাঁরা লাঠি ও দোকানের বেঞ্চ দিয়ে তাঁকে বেদম মারধর করেন। একপর্যায়ে রাশেদুল দৌড়ে শহীদুল্লাহ কলা ভবনে নিজ বিভাগে গিয়ে আশ্রয় নেন। পরে তাঁর সহপাঠীরা তাঁকে হাসপাতালে নিয়ে যান। রাজশাহী প্রতিনিধি
