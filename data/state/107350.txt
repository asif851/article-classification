
খাগড়াছড়ির মাটিরাঙ্গায় কৃষক দলের স্থানীয় নেতাকে হত্যা এবং দিনাজপুরের বিরামপুরে বিএনপির মেয়র প্রার্থীকে কুপিয়ে জখমের পর এবার কুষ্টিয়ার খোকসায় আওয়ামী লীগের বিদ্রোহী মেয়র প্রার্থী ও এক কাউন্সিলর প্রার্থীর নারী সমর্থকদের ওপর হামলা করেছে আওয়ামী লীগের মেয়র প্রার্থীর সমর্থকেরা।নরসিংদীতে আওয়ামী লীগ ও দলের বিদ্রোহী প্রার্থীর সমর্থকদের মধ্যে সংঘর্ষে তিনজন আহত হয়েছে। এ ছাড়া অন্তত ১১টি পৌরসভায় আওয়ামী লীগের প্রার্থীদের বিরুদ্ধে আচরণবিধি লঙ্ঘনের অভিযোগ এনেছেন আওয়ামী লীগের বিদ্রোহী এবং বিএনপির প্রার্থীরা।কুষ্টিয়ার খোকসা পৌরসভায় আওয়ামী লীগের বিদ্রোহী প্রার্থী আলাউদ্দীন ও আল মাছুম মোর্শেদ এবং কাউন্সিলর প্রার্থী নাফিজ আহম্মেদের স্বজনদের চাঁদাবাজি মামলায় আসামি করার প্রতিবাদে গতকাল বুধবার কয়েক শ নারী থানা ঘেরাও করেন। এ সময় আওয়ামী লীগের মেয়র প্রার্থী তারিকুল ইসলামের ৫০-৬০ জন সমর্থক লাঠিসোঁটা নিয়ে নারীদের ওপর হামলা চালায়। এতে অন্তত ৩০ জন আহত হন। তবে প্রার্থী তারিকুল ইসলাম অভিযোগ অস্বীকার করেছেন।আওয়ামী লীগের বিদ্রোহী প্রার্থী, কাউন্সিলর প্রার্থী এবং তাঁদের স্বজনদের বিরুদ্ধে চাঁদাবাজি ও মারধরের অভিযোগে দুটি পৃথক মামলা হওয়ায় তাঁদের নির্বাচনী প্রচার কার্যত বন্ধ হয়ে গেছে।এর আগে গত মঙ্গলবার রাতে খাগড়াছড়ির মাটিরাঙ্গা উপজেলা কৃষক দলের জ্যেষ্ঠ সহসভাপতি নজরুল ইসলাম বিএনপির নির্বাচনী প্রচারণা শেষে বাড়ি ফেরার পথে খুন হন। একই রাতে দিনাজপুরের বিরামপুর পৌরসভায় বিএনপির প্রার্থী ও বর্তমান মেয়র আজাদুল ইসলামকে কুপিয়ে জখম করে দুর্বৃত্তরা।শাহজাদপুর: সিরাজগঞ্জের শাহজাদপুর পৌরসভায় আওয়ামী লীগের মেয়র প্রার্থী হালিমুল হকের বিরুদ্ধে প্রচারের মাইক ভাঙচুর, পোস্টার ছেঁড়া, নির্বাচনী কার্যালয় ভাঙচুর, কর্মী-সমর্থকদের মারপিট ও অস্ত্র দেখিয়ে হুমকির অভিযোগ করেছেন আওয়ামী লীগের বিদ্রোহী মেয়র প্রার্থী মো. আবদুর রহিম।যশোর: যশোরের কেশবপুর পৌরসভায় বিএনপি প্রার্থী ও বর্তমান মেয়র আবদুস সামাদ অভিযোগ করেছেন, তাঁর বিরুদ্ধে অরুচিকর প্রচারণা চালানো এবং কর্মীদের ভয় দেখানো হচ্ছে। আওয়ামী লীগের প্রার্থী রফিকুল ইসলাম পাল্টা অভিযোগ করেছেন, মেয়রের ভাগনে বুলবুল আহম্মেদ তাঁর কর্মীদের হুমকি দিচ্ছে। নওয়াপাড়া পৌরসভায় স্বতন্ত্র মেয়র প্রার্থী ফারুক হোসেন অভিযোগ করেছেন, আওয়ামী লীগের মেয়র প্রার্থী সুশান্ত দাসের কর্মীরা তাঁর কর্মীদের মারপিট করেছে এবং নির্বাচনী কার্যালয় স্থাপন করতে দিচ্ছে না।মৌলভীবাজার: মৌলভীবাজার পৌরসভায় আওয়ামী লীগের মেয়র প্রার্থী ফজলুর রহমানের বিরুদ্ধে নির্দিষ্ট সংখ্যার বেশি নির্বাচনী কার্যালয় করার এবং কর্মীদের ভয়ভীতি দেখানোর অভিযোগ এনেছেন বিএনপির মেয়র প্রার্থী অলিউর রহমান। এ নিয়ে অলিউর রিটার্নিং কর্মকর্তার কাছে পৃথক দুটি লিখিত অভিযোগ করেছেন।শিবগঞ্জ: চাঁপাইনবাবগঞ্জের শিবগঞ্জ পৌরসভায় আওয়ামী লীগের বিদ্রোহী প্রার্থী কারিবুল হক অভিযোগ করেছেন, আওয়ামী লীগের প্রার্থী ময়েন খান ও তাঁর লোকজন তাঁকে হুমকি এবং তাঁর কর্মীদের মিথ্যা মামলায় জড়ানোর হুমকি দিচ্ছেন।নাটোর: নাটোরে বিএনপির মেয়র প্রার্থী শেখ এমদাদুল হক আল মামুন অভিযোগ করেছেন, স্থানীয় সাংসদ মো. শফিকুল ইসলামের ছোট ভাই সাগর ইসলাম তাঁকে প্রাণনাশের হুমকি দিয়েছেন। তবে সাংসদ বলেছেন, এই অভিযোগ সম্পূর্ণ মিথ্যা।কলাপাড়া: পটুয়াখালীর বাউফল পৌরসভার মেয়র জিয়াউল হক গাড়িবহর নিয়ে কলাপাড়া পৌরসভায় আওয়ামী লীগের প্রার্থী বিপুল চন্দ্র হাওলাদারের পক্ষে গণসংযোগ করেছেন বলে অভিযোগ উঠেছে।লাকসাম: কুমিল্লার লাকসাম পৌরসভায় বিএনপির মেয়র প্রার্থী শাহনাজ আক্তারের পক্ষে গতকাল পুলিশি পাহারায় প্রচারণা চালিয়েছেন বিএনপির কার্যনির্বাহী কমিটির প্রচার সম্পাদক জয়নুল আবদীন ফারুক।বরগুনা: বরগুনা সদরে ২১ ডিসেম্বর জেলা আওয়ামী লীগ আয়োজিত বিজয় শোভাযাত্রা ও সমাবেশে সাংসদ ধীরেন্দ্র দেবনাথ শম্ভুর উপস্থিতিতে ভোট চাওয়ার অভিযোগে আওয়ামী লীগের প্রার্থী কামরুল আহসানকে কারণ দর্শানো নোটিশ দিয়েছেন রিটার্নিং কর্মকর্তা। বরগুনার বেতাগীতে আচরণবিধি লঙ্ঘনের অভিযোগে পাঁচ মেয়র ও সাত কাউন্সিলর প্রার্থীকে কারণ দর্শানো নোটিশ দেওয়া হয়েছে।পঞ্চগড়: গত মঙ্গলবার রাত আটটার পর শব্দবর্ধনকারী যন্ত্রাংশ ব্যবহার করে জনসভা করায় পঞ্চগড় পৌরসভার আওয়ামী লীগের প্রার্থী জাকিয়া খাতুনকে কারণ দর্শানো নোটিশ দিয়েছে নির্বাচন কমিশন।
