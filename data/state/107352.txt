
বরিশাল জেলা ছাত্রলীগের এক বছর মেয়াদি কমিটি প্রায় তিন বছর পর অনুমোদন দেওয়া হয়েছে৷ গত শুক্রবার রাতে কেন্দ্রীয় ছাত্রলীগ ১০১ সদস্যবিশিষ্ট ওই কমিটির অনুমোদন দেয়৷ছাত্রলীগ সূত্রে জানা গেছে, ২০১১ সালের ৯ জুলাই সভাপতি, সাধারণ সম্পাদক ও সাংগঠনিক সম্পাদকের নাম ঘোষণা করে জেলা ছাত্রলীগের কমিটি গঠন করা হয়৷ তখন থেকে ওই তিনজনই দায়িত্ব পালন করেছেন৷ ওই কমিটির মেয়াদ শেষ হয় ২০১২ সালের ৮ জুলাই৷ সংগঠনের গঠনতন্ত্রের ১০-এর খ ধারা অনুযায়ী এক বছর পর সম্মেলন করে নতুন কমিটি গঠন করার কথা৷ বিশেষ ক্ষেত্রে কেন্দ্র ৯০ দিন সময় বাড়াতে পারবে৷ এরপর কমিটি ভেঙে দিয়ে ৯০ দিনের মধ্যে আহ্বায়ক কমিটি করে নতুন কমিটি গঠন করতে হবে৷ ওই সময়ের মধ্যে কমিটি গঠন করতে ব্যর্থ হলে জেলা কমিটি স্বয়ংক্রিয়ভাবে বিলুপ্ত হবে৷ সে ক্ষেত্রে কেন্দ্র সরাসরি কমিটি গঠনের উদ্যোগ নেবে৷ কিন্তু বরিশাল জেলা কমিটির ক্ষেত্রে গঠনতন্ত্রের এই সব নিয়ম মানা হয়নি৷এ ব্যাপারে ব্রজমোহন কলেজ ছাত্রলীগের যুগ্ম আহ্বায়ক মঈন তুষার প্রথম আলোকে বলেন, ‘এক বছরের জন্য করা কমিটি তিন বছর পর অনুমোদন দেওয়া হয়েছে৷ এই সময় পূর্ণাঙ্গ কমিটি ঘোষণা করা আর না করা একই কথা৷’এত দিন পর অনুমোদনের কারণ জানতে চাইলে জেলা ছাত্রলীগের সভাপতি সুমন সেরনিয়াবাত বলেন, ‘এক বছরের কমিটি হলেও অনুমোদন দিতে দেরি হয়েছে৷ যাচাই-বাছাই করেই পূর্ণাঙ্গ কমিটি অনুমোদনের জন্য পাঠানো হয়৷’
