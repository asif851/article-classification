
কক্সবাজারের পেকুয়া উপজেলার শহীদ জিয়াউর রহমান উপকূলীয় কলেজের দুজন শিক্ষক ও একজন প্রদর্শকের ওপর হামলার ঘটনায় সাত সদস্যের তদন্ত কমিটি গঠন করেছে উপজেলা প্রশাসন। গতকাল বুধবার কলেজের অধ্যক্ষের কার্যালয়ে কলেজ পরিচালনা কমিটির সঙ্গে উপজেলা প্রশাসন, পুলিশ ও স্থানীয় রাজনৈতিক নেতাদের বৈঠকে এ সিদ্ধান্ত হয়।কলেজ পরিচালনা কমিটির সভাপতি মুজিবুর রহমান বলেন, উপজেলা মাধ্যমিক শিক্ষা কর্মকর্তা মাহফুজুর রহমানকে আহ্বায়ক করে সাত সদস্যের তদন্ত কমিটি গঠন করা হয়েছে। কমিটি আগামী সাত কার্যদিবসের মধ্যে তদন্ত প্রতিবেদন জমা দেবে। এ ছাড়া হামলার ঘটনায় বহিষ্কৃত নয়জন শিক্ষার্থীর বিরুদ্ধে মামলা করারও সিদ্ধান্ত হয়েছে।বৈঠকে বক্তব্য দেন উপজেলা পরিষদের চেয়ারম্যান শাফায়েত আজিজ, উপজেলা নির্বাহী কর্মকর্তা (ইউএনও) মারুফুর রশিদ খান, কলেজের অধ্যক্ষ ওবাইদুর রহমান, জেলা আওয়ামী লীগের সদস্য এস এম গিয়াস উদ্দিন, উম্মে কুলসুম, পেকুয়া উপজেলা আওয়ামী লীগের সাধারণ সম্পাদক আবুল কাশেম, পেকুয়া সদরের চেয়ারম্যান ও উপজেলা বিএনপির সভাপতি বাহাদুর শাহ, উজানটিয়া ইউপি চেয়ারম্যান শহিদুল ইসলাম চৌধুরী, উপজেলা জাতীয় পার্টির সভাপতি এস এম মাহবুব ছিদ্দিকী, শিক্ষক চৌধুরী আজম খান ও মো. আলী হোসেন।৬ নভেম্বর কলেজ ক্যাম্পাসে ছাত্রদলের কর্মী সালাহউদ্দিনের নেতৃত্বে ১৫-২০ জন শিক্ষার্থী দুই শিক্ষক ও এক প্রদর্শককে লাঠি দিয়ে পিটিয়ে আহত করেন।জানতে চাইলে পেকুয়া থানার ভারপ্রাপ্ত কর্মকর্তা (ওসি) জিয়া মোহাম্মদ মোস্তাফিজ ভুঁইয়া বলেন, গতকাল সন্ধ্যায় কলেজের অধ্যক্ষ বাদী হয়ে নয়জন শিক্ষার্থীর বিরুদ্ধে মামলা করেছেন।
