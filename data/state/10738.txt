
নাশকতা সৃষ্টির অভিযোগে গ্রেপ্তার হলেন ঝিনাইদহের কৃষক লীগের নেতা, শৈলকুপার দুধসর ইউনিয়ন পরিষদের চেয়ারম্যান সোয়েব আলী জোয়ার্দ্দার ও তাঁর ভাই আয়ুব আলী জোয়ার্দ্দার। গতকাল শুক্রবার ভোরে নিজ বাড়ি থেকে তাঁদের গ্রেপ্তার করে কারাগারে পাঠানো হয়েছে।
 গ্রেপ্তারকৃতদের পরিবারের সদস্যরা দাবি করেছেন, বাজার ইজারা নিয়ে গোলমালে তাঁদের আটক করা হয়। পরে তাঁদের নামে নাশকতার অভিযোগে মামলা দেওয়া হয়েছে।
গ্রেপ্তারকৃতদের ভাই ঝিনাইদহ জেলা আওয়ামী লীগের মুক্তিযোদ্ধাবিষয়ক সম্পাদক ও শৈলকুপা উপজেলা পরিষদের সাবেক চেয়ারম্যান নায়েব আলী জোয়ার্দ্দার জানান, তাঁদের গোটা পরিবার আওয়ামী লীগের সঙ্গে যুক্ত। বেশ কয়েকজন নেতা রয়েছেন তাঁদের পরিবারে। অথচ তাঁদের বিরুদ্ধে নাশকতার অভিযোগ আনা হয়েছে। তিনি বলেন, শৈলকুপা উপজেলার ভাটই বাজারের ইজারা দেওয়া নিয়ে বৃহস্পতিবার স্থানীয় একটি পক্ষের সঙ্গে তাঁদের বিরোধ হয়। এ নিয়ে সামান্য সংঘর্ষও হয়েছে। শুক্রবার (গতকাল) ভোর চারটার দিকে তাদের গ্রামের বাড়ি দুধসর থেকে সোয়েব আলী জোয়ার্দ্দার ও আয়ুব আলী জোয়ার্দ্দারকে আটক করে শৈলকুপা থানার পুলিশ। পরে নাশকতা সৃষ্টির অভিযোগ এনে মামলা দিয়ে আদালতের মাধ্যমে তাঁদের কারাগারে পাঠানো হয়েছে।
ওসি হাশেম খান জানান, তাঁরা নাশকতামূলক কর্মকাণ্ডে জড়িত। তাঁরা কী ধরনের নাশকতা করেছেন জানতে চাইলে ওসি বলেন, রাস্তায় গাড়ি চলাচলে বাধা সৃষ্টি করছিলেন। এ ছাড়া তাঁদের নামে মামলা আছে।
