
চট্টগ্রামের রাউজানে চিংড়ির ভেতরে জেলি ঢুকিয়ে বিক্রির দায়ে দুই ব্যবসায়ীকে তিন হাজার টাকা করে জরিমানা করা হয়েছে। জব্দ করা হয়েছে ৪৫ কেজি চিংড়ি।আজ সোমবার দুপুর সাড়ে ১২টায় উপজেলা সদরের ফকিরহাট মাছের বাজারে অভিযান চালিয়ে ওই চিংড়ি জব্দ এবং জরিমানা করেন ভ্রাম্যমাণ আদালত। রাউজান উপজেলা সহকারী কমিশনার (ভূমি) জুনায়েদ কবির ভ্রাম্যমাণ আদালতের নেতৃত্ব দেন। তাঁর সঙ্গে ছিলেন উপজেলা জ্যেষ্ঠ মৎস্য কর্মকর্তা আমিনুল ইসলামসহ রাউজান থানার পুলিশ।
আমিনুল ইসলাম প্রথম আলোকে বলেন, সোমবার দুপুরে উপজেলা সদরের ফকিরহাটের মাছ বাজারে চিংড়ির ভেতর জেলি ঢুকিয়ে বিক্রি করা হচ্ছে—এমন তথ্যের ভিত্তিতে ভ্রাম্যমাণ আদালত অভিযান চালান। এ সময় বাজারের মাছ ব্যবসায়ী মোহাম্মদ সুমনের দোকান থেকে জেলি ঢোকানো ২০ কেজি ও মোহাম্মদ ইব্রাহিমের দোকান থেকে ২০ কেজি চিংড়ি জব্দ করা হয়। পরে তাঁদের প্রত্যেককে তিন হাজার টাকা করে জরিমানা করা হয়।
উপজেলা সহকারী কমিশনার (ভূমি) জুনায়েদ কবির সোহাগ বিকেলে প্রথম আলোকে বলেন, জেলি ঢোকানো চিংড়ি খেলে স্বাস্থ্যের মারাত্মক ক্ষতি হতে পারে। তিনি জানান, একই সময় পাশের একটি মুরগির দোকানকে অস্বাস্থ্যকর পরিবেশে মুরগি বিক্রির দায়ে দুই হাজার টাকা জরিমানা করা হয়।
