
একাত্তরে মুক্তিযুদ্ধকালে মানবতাবিরোধী অপরাধের দায়ে দণ্ডাদেশের রায়ের বিরুদ্ধে জামায়াতে ইসলামীর সাবেক আমির গোলাম আযমের আপিল তাঁর মৃত্যুর কারণে অকার্যকর ঘোষণা করেছেন আপিল বিভাগ।আজ মঙ্গলবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার বিচারপতির বেঞ্চ এ আদেশ দেন।আপিলটি আজ এই বেঞ্চের কার্যতালিকার ২ নম্বরে ছিল। পরে আদালত আপিলটি অকার্যকর ঘোষণা করে আদেশ দেন।মুক্তিযুদ্ধকালে মানবতাবিরোধী অপরাধের দায়ে ২০১৩ সালের ১৫ জুলাই গোলাম আযমকে ৯০ বছরের কারাদণ্ডাদেশ দেন আন্তর্জাতিক অপরাধ ট্রাইব্যুনাল-১ । তাঁর অপরাধ মৃত্যুদণ্ড পাওয়ার যোগ্য হলেও বয়স ও শারীরিক অবস্থা বিবেচনায় তাঁকে মৃত্যুদণ্ড না দিয়ে ৯০ বছরের কারাদণ্ড দেওয়া হয়। এ রায়ের বিরুদ্ধে খালাস চেয়ে ওই বছরের ৫ আগস্ট আপিল করেন গোলাম আযম। আর সর্বোচ্চ শাস্তি চেয়ে একই বছরের ১২ আগস্ট আপিল করে রাষ্ট্রপক্ষ।গত বছরের ২৩ অক্টোবর বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালে চিকিৎসাধীন অবস্থায় (প্রিজন সেলে) মারা যান গোলাম আযম। মৃত্যুর কারণে তাঁর আপিলটি অকার্যকর হয়ে গেছে বলে জানিয়েছেন অ্যাটর্নি জেনারেল মাহবুবে আলম।এর আগে মানবতাবিরোধী অপরাধের দায়ে ট্রাইব্যুনালের রায়ে আমৃত্যু কারাদণ্ডাদেশ পাওয়া সাবেক মন্ত্রী ও বিএনপির নেতা আবদুল আলীম গত বছরের ৩০ আগস্ট বিএসএমএমইউ হাসপাতালে চিকিৎসাধীন অবস্থায় (প্রিজন সেলে) মারা যান। দণ্ডাদেশের রায়ের বিরুদ্ধে আলীম আপিল করেছিলেন। তবে মারা যাওয়ায় তাঁর করা আপিল অকার্যকর হওয়ায় গত বছরের ১৬ সেপ্টেম্বর তা খারিজ করেন আপিল বিভাগ।
