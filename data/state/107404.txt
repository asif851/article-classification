
নারীবান্ধব পুলিশ প্রশাসন গড়ে তোলার আহ্বান জানিয়ে ঢাকা মহানগর পুলিশ (ডিএমপি) কমিশনার আছাদুজ্জামান মিয়া বলেছেন, নারী ও শিশুর প্রতি কোনো ধরনের হয়রানি সহ্য করা হবে না। নির্যাতন প্রতিরোধে সচেতনতা বাড়ানো এবং সামাজিক আন্দোলন গড়ে তোলারও আহ্বান জানান তিনি।গতকাল বুধবার সকালে তেজগাঁও থানা কমপ্লেক্সে উইমেন সাপোর্ট অ্যান্ড ইনভেস্টিগেশন ডিভিশন মিলনায়তনে এক কর্মশালার উদ্বোধনী পর্বে প্রধান অতিথির বক্তব্যে আছাদুজ্জামান মিয়া এসব কথা বলেন।পারিবারিক সহিংসতা (প্রতিরোধ ও সুরক্ষা) আইন, ২০১০-এর বাস্তবায়ন এবং নারী ও শিশু নির্যাতন প্রতিরোধে সমন্বিত কার্যক্রমবিষয়ক এ কর্মশালায় ঢাকা মহানগরের ৪৯টি থানার বিভিন্ন পর্যায়ের প্রতিনিধিরা উপস্থিত ছিলেন। এটি আয়োজন করে উইমেন সাপোর্ট অ্যান্ড ইনভেস্টিগেশন ডিভিশন এবং বাংলাদেশ মহিলা পরিষদ।ডিএমপির কমিশনার ঢাকা মহানগর পুলিশের এই ডিভিশনকে গতানুগতিক কাজের বাইরে গিয়ে রাজধানীর বিভিন্ন শিক্ষাপ্রতিষ্ঠান নিয়মিত পরিদর্শন করে সচেতনতা বাড়ানোসহ বিভিন্ন উদ্যোগ নিতে বলেন। এ সেন্টারে আসার পর কোনো নারী ও শিশুকে সেবা না দিয়ে ফিরিয়ে দেওয়া যাবে না উল্লেখ করে তিনি কর্মকর্তাদের বলেন, প্রয়োজনে ওই ভিকটিম কোথায় গেলে সেবা পাবে, তা জানানোসহ অন্যান্য দায়িত্ব পালন করতে হবে।ডিএমপির কমিশনার বলেন, অন্য আট-দশটা মামলা যেভাবে করা হয়, নারী ও শিশু নির্যাতনের মামলাকে সেভাবে দেখলে হবে না। ধর্ষণের শিকার নারীর দিকে পুরুষতান্ত্রিক মনোভাব থেকে আঙুল তোলা যাতে না হয়।কর্মশালায় বাংলাদেশ মহিলা পরিষদের সভাপতি আয়শা খানম পুলিশ প্রশাসন এবং নারী সংগঠন মহিলা পরিষদকে ‘দুটি হাত’ বলে উল্লেখ করেন। তিনি বলেন, নারী ও শিশু নির্যাতন প্রতিরোধে এ দুটি হাতকে সমন্বিতভাবে দায়িত্ব পালন করতে হবে।উইমেন সাপোর্ট অ্যান্ড ইনভেস্টিগেশন ডিভিশনের পুলিশের উপকমিশনার ফরিদা ইয়াসমীন বলেন, বর্তমানে তাঁর বিভাগ ১২২টি মামলা পরিচালনা করছে। যেকোনো ধরনের দাম্পত্য কলহে বেশির ভাগ ক্ষেত্রে যৌতুকের দাবিতে মারধরের মামলা করা হচ্ছে। এদিকে মামলা করলে আবার ওই নারীর সংসার টিকছে না। সংসার টেকানোর জন্য অনেকে মামলা আপস করে ফেলছেন। অনেক ক্ষেত্রে মামলা চললেও তা প্রমাণ করা যাচ্ছে না। এ ক্ষেত্রে পারিবারিক সহিংসতা (প্রতিরোধ ও সুরক্ষা) আইনে মামলা করা হলে এ ধরনের হয়রানি অনেক কমে যাবে।
