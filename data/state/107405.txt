
জয়পুরহাটের পাঁচবিবি রেলস্টেশনে ট্রেনে উঠতে গিয়ে পিছলে পড়ে স্বাস্থ্য বিভাগের এক মাঠকর্মী মারা গেছেন। তাঁর নাম দলিল উদ্দিন (৫৫)।পুলিশ ও এলাকাবাসী সূত্রে জানা গেছে, পার্বতীপুর থেকে ছেড়ে আসা রাজশাহীগামী উত্তরা এক্সপেস ট্রেনটি গতকাল রোববার সকাল সাড়ে আটটার দিকে পাঁচবিবি স্টেশনে আসে। ট্রেনটি স্টেশন থেকে ছেড়ে যাওয়ার সময় দলিল উদ্দিন তাড়াহুড়া করে উঠতে গিয়ে পা ফসকে পড়ে যান। এতে তাঁর দুই পা ট্রেনে কাটা পড়ে। দ্রুত তাঁকে জয়পুরহাট জেলা হাসপাতালে নেওয়া হলে কর্তব্যরত চিকিৎসক মৃত ঘোষণা করেন। দলিল আক্কেলপুর উপজেলার দেবিশাওল গ্রামের মৃত লেদু মিয়ার ছেলে। তিনি নওগাঁর পত্নীতলা উপজেলার স্বাস্থ্য বিভাগের মাঠকর্মী ছিলেন।পাঁচবিবি থানার পরিদর্শক (তদন্ত) ফরিদ হোসেন ঘটনার সত্যতা নিশ্চিত করেছেন।
