
মোমবাতি থেকে ছড়িয়ে পড়া আগুনে বান্দরবানের নাইক্ষ্যংছড়ির একটি অস্থায়ী তাঁবুতে মা, তিন শিশুসন্তানসহ চার রোহিঙ্গার মৃত্যু হয়েছে। গতকাল শুক্রবার ভোরে উপজেলার ঘুমধুম এলাকায় একটি অস্থায়ী তাঁবুতে (ট্রানজিট কেন্দ্র নামে পরিচিত) এই অগ্নি দুর্ঘটনা ঘটে। যে এলাকায় ঘটনাটি ঘটেছে, তা কক্সবাজারের উখিয়া উপজেলার কুতুপালং টেলিভিন উপসম্প্রচার কেন্দ্রের পাশেই।
নিহত রোহিঙ্গারা হলো নুর হাবা (৩০), তার সন্তান আমিন শরীফ (৮), দিলশান বিবি (১২) ও আরজুমান বিবি (২)। দুর্ঘটনার সময় চারজনই ঘুমিয়ে ছিল। আগুনে পুড়ে গুরুতর আহত মা ও তিন সন্তানকে উদ্ধার করে উখিয়ার কুতুপালংয়ে রোহিঙ্গাদের সেবা কার্যক্রমে নিয়োজিত আন্তর্জাতিক স্বেচ্ছাসেবী একটি সংস্থার অস্থায়ী হাসপাতালে নেওয়া হয়। সেখানে চিকিৎসাধীন অবস্থায় চারজনের মৃত্যু হয় বলে প্রথম আলোকে জানান উখিয়া থানার ভারপ্রাপ্ত কর্মকর্তা (ওসি) মো. আবুল খায়ের।
ওসি বলেন, ঘুমধুমের ট্রানজিট কেন্দ্রে নতুন আসা রোহিঙ্গাদের রাখা হয়। কিছুদিন আগে রোহিঙ্গা আবদুর রহিম ট্রানজিট কেন্দ্রের একটি তাঁবুতে পরিবার নিয়ে আশ্রয় নেন। অগ্নিকাণ্ডের সময় আবদুর রহিম বাইরে ছিলেন। তিনি বলেন, মোমের আগুন থেকে অগ্নিকাণ্ডের সূত্রপাত হয় বলে তাঁরা জেনেছেন। তাঁদের বাড়ি মিয়ানমারের রাখাইন রাজ্যের রাচিডং এলাকায়।
ট্রানজিট কেন্দ্রে আগুন লাগার ঘটনা তদন্ত করা হচ্ছে বলে জানান উখিয়া উপজেলা নির্বাহী কর্মকর্তা (ইউএনও) মো. নিকারুজ্জামান চৌধুরী।
