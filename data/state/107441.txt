
ডাক ও টেলিযোগাযোগ প্রতিমন্ত্রী তারানা হালিম বলেছেন, সরকার রাষ্ট্রের নিরাপত্তার জন্য যেকোনো সময় সব ধরনের সতর্কতামূলক ব্যবস্থা নেওয়ার সিদ্ধান্ত নিতে পারে। গতকাল শনিবার দেলদুয়ার উপজেলার নাল্লাপাড়া বেলায়েত হোসেন বহুমুখী উচ্চবিদ্যালয়ের বার্ষিক পুরস্কার বিতরণী অনুষ্ঠানে সাংবাদিকদের সঙ্গে আলাপকালে তিনি এ মন্তব্য করেন।তারানা হালিম বলেন, ইন্টারনেট সেবা সাধারণ মানুষের দোরগোড়ায় পৌঁছে দিতে ব্যান্ডউইট্থের মূল্য সুলভ করার সিদ্ধান্ত নেওয়া হয়েছে। চলতি বছরের মধ্যে ফোর-জি মোবাইল নেটওয়ার্ক চালু করা হবে। সদ্য অনুষ্ঠিত পৌর নির্বাচনকে স্বচ্ছ দাবি করলেও ‘কিছুটা বিশৃঙ্খলা হয়েছে’ বলে এ সময় স্বীকার করেন তিনি।বিদ্যালয়ের প্রতিষ্ঠাতা ও পরিচালনা কমিটির সভাপতি দেলোয়ার হোসেনের সভাপতিত্বে পুরস্কার বিতরণী অনুষ্ঠানে উপস্থিত ছিলেন টাঙ্গাইল জেলা আওয়ামী লীগের সভাপতি ও জেলা পরিষদের প্রশাসক ফজলুর রহমান খান, স্থানীয় সাংসদ খন্দকার আবদুল বাতেন, অতিরিক্ত জেলা প্রশাসক (শিক্ষা ও তথ্যপ্রযুক্তি) মনিরা সুলতানা, দেলদুয়ার উপজেলা পরিষদের চেয়ারম্যান ফেরদৌস আহমেদ প্রমুখ।প্রতিমন্ত্রী বিদ্যালয়ের শিক্ষার্থীদের কুচকাওয়াজ উপভোগ করেন এবং বার্ষিক পুরস্কার বিতরণী পর্বে বিজ্ঞান মেলার বিজয়ীদের হাতে পুরস্কার তুলে দেন।
