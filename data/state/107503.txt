
নিখোঁজ হওয়ার ১৫ ঘণ্টা পর গতকাল মঙ্গলবার সাতক্ষীরার কলারোয়া উপজেলার ঝাপাঘাটা বিল থেকে নরসুন্দর শান্তিরাম বিশ্বাসকে (৫০) মুমূর্ষু অবস্থায় উদ্ধার করা হয়। পরে হাসপাতালে চিকিৎসাধীন অবস্থায় তাঁর মৃত্যু হয়।
শান্তিরাম বিশ্বাসের বাড়ি কলারোয়া উপজেলার দক্ষিণ সোনাবাড়িয়া গ্রামে। সোনাবাড়িয়া বাজারের পুরোনো ইউনিয়ন পরিষদের (ইউপি) সামনে নিজের সেলুনে কাজ করতেন তিনি।
শান্তিরামের ভাই সন্তোষ কুমার বিশ্বাস বলেন, সোমবার সন্ধ্যা ছয়টা থেকে শান্তিরামকে পাওয়া যাচ্ছিল না। কিন্তু তাঁর সেলুন খোলা ছিল। গতকাল সকাল নয়টার দিকে ঝাপাঘাট বিলের বাঁশতলায় এলাকাবাসী তাঁকে অচেতন অবস্থায় পড়ে থাকতে দেখেন। তাঁকে উদ্ধার করে কলারোয়া স্বাস্থ্য কমপ্লেক্সে নেওয়া হয়। সেখানে তাঁর মৃত্যু হয়। এলাকার অনেকে শান্তিরামের কাছ থেকে টাকা ধার নিয়েছেন। এসব লেনদেনের জের ধরে তাঁকে হত্যা করা হতে পারে।
কলারোয়া স্বাস্থ্য কমপ্লেক্সের চিকিৎসক মেহেরুল্লাহ বলেন, শান্তিরাম বিশ্বাসের মুখে কীটনাশকের গন্ধ ছিল। চিকিৎসা করার ঘণ্টা খানেক পর তিনি মারা যান।
কলারোয়া থানার ভারপ্রাপ্ত কর্মকর্তা (ইউএনও) এমদাদুল হক শেখ বলেন, উদ্ধারের সময় শান্তিরামের মুখে কীটনাশকের গন্ধ ছিল। ঘটনাস্থলে একটি গামছা পাওয়া গেছে। তাঁর শরীরে কয়েকটি দাগও রয়েছে। এ ঘটনায় অপমৃত্যুর মামলা হয়েছে।
 
