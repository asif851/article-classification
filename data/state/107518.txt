
কুষ্টিয়ার ইসলামী বিশ্ববিদ্যালয়ের এক ছাত্র বাসচাপায় নিহত হয়েছেন। ঘটনার প্রতিবাদে বিশ্ববিদ্যালয়ের ভাড়া করা অন্তত ১৫টি বাসে ভাঙচুর ও আগুন দিয়েছেন বিক্ষুব্ধ শিক্ষার্থীরা।আজ রোববার দুপুর ১২টার দিকে বিশ্ববিদ্যালয়ের ভাড়া করা একটি বাসের চাপায় ক্যাম্পাসের ভেতরে ওই ছাত্র নিহত হন।নিহত ছাত্রের নাম মো. টিটু। তিনি বায়োটেকনোলজি অ্যান্ড জেনটিক ইঞ্জিনিয়ারিং বিভাগের তৃতীয় বর্ষের ছাত্র।প্রত্যক্ষদর্শীদের ভাষ্য, বিশ্ববিদ্যালয়ের ভাড়া করা একটি বাস শিক্ষার্থীদের নিয়ে ক্যাম্পাস থেকে ঝিনাইদহ যাচ্ছিল। বিশ্ববিদ্যালয়ের প্রধান ফটকের ভেতরের সড়কে ভাড়া করা আরেকটি বাসকে অতিক্রম করার সময় ঝিনাইদহগামী বাসটির নিচে চাপা পড়েন টিটু। ঘটনাস্থলেই তাঁর মৃত্যু হয়।এ খবর ছড়িয়ে পড়লে বিশ্ববিদ্যালয়ের শিক্ষার্থীরা বিক্ষুব্ধ হয়ে ওঠেন। তাঁরা বিশ্ববিদ্যালয়ের ভাড়া করা অন্তত ১৫টি বাসে ভাঙচুর ও আগুন দেন। একপর্যায়ে শিক্ষার্থীরা বিশ্ববিদ্যালয়ের প্রশাসনিক ভবনে ভাঙচুর চালান। তাঁরা উপাচার্যের বাসভবন ভাঙচুরের চেষ্টা করেন।বিশ্ববিদ্যালয়ে থমথমে পরিস্থিতি বিরাজ করছে। ক্ষুব্ধ শিক্ষার্থীরা বিক্ষোভ-মিছিল করছেন।
