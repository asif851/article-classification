
স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলামের বিরুদ্ধে সংবাদ সম্মেলন করেছেন কিশোরগঞ্জ সদর উপজেলা ভাইস চেয়ারম্যান শেখ সেলিম কবির।আজ রোববার ঢাকা রিপোর্টার্স ইউনিটি মিলনায়তনে এক সংবাদ সম্মেলন করেন তিনি। শেখ সেলিম কবিরের দাবি, ‘জনগণ ও দলীয় দায়িত্ব পালনে সম্পূর্ণ ব্যর্থ হয়েছেন স্থানীয় সরকারমন্ত্রী সৈয়দ আশরাফুল ইসলাম। আসলে মাননীয়দের আচরণগত ত্রুটির কারণে তাঁরা এলাকায় সময় দিতে পারেন না।’ তাঁর দাবি, মন্ত্রী ও সাংসদ হওয়ার পর তিনি এলাকায় কখনোই যান না। যদি যেতেন, তা হলে ১৭ বছর ধরে না হওয়া জেলা আওয়ামী লীগের সম্মেলন বা কাউন্সিল হতো।সৈয়দ আশরাফের কিশোরগঞ্জ-১ (সদর-হোসেনপুর) আসনে মনোনয়নপ্রত্যাশী শেখ সেলিম কবির আরও বলেন, গত পাঁচ বছরে এলাকায় ন্যূনতম এক কিলোমিটার রাস্তা উন্নয়নের কাজ হয়নি। জনগণের প্রতি কোনো দায়িত্ব পালন করেননি সৈয়দ আশরাফ।
