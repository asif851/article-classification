
জাতীয় কবি কাজী নজরুল ইসলামের ১১৬তম জন্মবার্ষিকী উপলক্ষে ময়মনসিংহের ত্রিশালে তিন দিনব্যাপী নানা কর্মসূচি নেওয়া হয়েছে। উপজেলার বাসস্ট্যান্ড-সংলগ্ন নজরুল একাডেমির মাঠে জেলা প্রশাসনের উদ্যোগে আজ সোমবার থেকে বুধবার পর্যন্ত তিন দিনব্যাপী আলোচনা, সাংস্কৃতিক অনুষ্ঠান ও নজরুল মেলার আয়োজন করা হয়েছে। এতে উপস্থিত থাকবেন প্রধানমন্ত্রীর পররাষ্ট্রবিষয়ক উপদেষ্টা গওহর রিজভী, তথ্যমন্ত্রী হাসানুল হক ইনু ও ধর্মমন্ত্রী মতিউর রহমান। ত্রিশালে অবস্থিত কবি কাজী নজরুল ইসলাম বিশ্ববিদ্যালয়ের পক্ষ থেকে তিন দিনব্যাপী আলোচনা সভা ও সাংস্কৃতিক অনুষ্ঠানের আয়োজন করা হয়েছে। 
