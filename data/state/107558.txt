
রাজধানীর বনানীতে বিশ্ববিদ্যালয়ের দুই ছাত্রী ধর্ষণ মামলার অন্যতম আসামি আবদুল হালিম ওরফে নাঈম আশরাফকে আদালতে নেওয়া হয়েছে।
আজ বৃহস্পতিবার সকালে নাঈমকে ঢাকার মুখ্য মহানগর হাকিম আদালতে নেয় পুলিশ।
১৮ মে নাঈমের সাত দিনের রিমান্ড মঞ্জুর করেন আদালত। তার আগে নাঈমকে মুন্সিগঞ্জ থেকে গ্রেপ্তার করে পুলিশ। রিমান্ডে নেওয়ার পর আজ তাঁকে আদালতে হাজির করা হলো।
আদালতের একটি সূত্র প্রথম আলোকে জানিয়েছে, আদালতে স্বীকারোক্তিমূলক জবানবন্দি দিতে পারেন নাঈম। তাঁর স্বীকারোক্তিমূলক জবানবন্দি গ্রহণের জন্য পুলিশের পক্ষ থেকে আবেদন করা হয়েছে।
গত ২৮ মার্চ রাজধানীর রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকার হয়েছেন অভিযোগে ৬ মে বনানী থানায় মামলা করেন ঘটনার শিকার এক ছাত্রী।
মামলার আসামিরা হলেন আপন জুয়েলার্সের মালিকের ছেলে শাফাত আহমেদ, তাঁর বন্ধু হালিম ওরফে নাঈম, সাদমান সাকিফ, শাফাতের গাড়িচালক বিল্লাল হোসেন ও দেহরক্ষী রহমত আলী। আসামিরা সবাই গ্রেপ্তার আছেন।
