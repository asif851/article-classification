
ইসলামী বিশ্ববিদ্যালয়ের ফলিতবিজ্ঞান ও প্রযুক্তি অনুষদভুক্ত ‘এফ’ ইউনিটের প্রশ্নপত্র ফাঁসের ঘটনায় মামলা করেছে বিশ্ববিদ্যালয় কর্তৃপক্ষ।গত মঙ্গলবার সন্ধ্যায় ইসলামী বিশ্ববিদ্যালয় থানায় বিশ্ববিদ্যালয়ের ভারপ্রাপ্ত রেজিস্ট্রার এস এম আবদুল লতিফ বাদী হয়ে মামলাটি করেন।এদিকে ‘এফ’ ইউনিটের ভর্তি বাতিলের প্রতিবাদে গতকাল বুধবার সকালেও কুষ্টিয়া শহরে মানববন্ধন করেছেন সদ্য ভর্তি বাতিল হওয়া শিক্ষার্থীরা।বিকেলে ইসলামী বিশ্ববিদ্যালয়ের ভারপ্রাপ্ত কর্মকর্তা (ওসি) শফিকুল ইসলাম বলেন, দুজনের নাম উল্লেখ করে অজ্ঞাত অনেককে আসামি করে মামলা করেছে বিশ্ববিদ্যালয় প্রশাসন। মামলায় যে দুজনের নাম উল্লেখ করা হয়েছে তাঁরা হলেন প্রশ্নপত্র ফাঁসের অভিযোগে বিশ্ববিদ্যালয় থেকে সদ্য বহিষ্কৃত শিক্ষার্থী মনোজিত মণ্ডল ও ক্যাম্পাসের কাছের শান্তিডাঙ্গা এলাকার বাসিন্দা পল্লিচিকিৎসক মিজানুর রহমান (৬০)। এদিকে সকাল ১০টায় কুষ্টিয়া শহরের থানা মোড়ে মানববন্ধন করেন ভর্তি বাতিল হওয়া শিক্ষার্থীরা। মানববন্ধন থেকে সিন্ডিকেট সভার সিদ্ধান্তকে অযৌক্তিক দাবি করে ভর্তি পরীক্ষা বহালের দাবি জানান তাঁরা।গত সোমবার বিশ্ববিদ্যালয়ের সিন্ডিকেট সভায় ভর্তি বাতিলসহ প্রশ্নপত্র ফাঁসের সঙ্গে জড়িত থাকার প্রমাণ পাওয়ায় এক শিক্ষককে বরখাস্ত ও এক ছাত্রকে আজীবন বহিষ্কারসহ তাঁর স্নাতকের সনদ বাতিল করা হয়।
 
