
জালিয়াতির মাধ্যমে গুলশানে বিমানবাহিনীর অবসরপ্রাপ্ত কর্মকর্তার প্রায় এক বিঘা জমি দখলের চেষ্টার অভিযোগে তিনজনকে গ্রেপ্তার করেছে র্যাব। তাঁদের কাছ থেকে ভুয়া আমমোক্তারনামাসহ জাল কাগজপত্র উদ্ধার করা হয়। তাঁরা হলেন শাহ মতিনুর রহমান (৬৮), আবদুল জব্বার (৫০) ও আনোয়ার হোসেন (৪১)।র্যাবের এক সংবাদ বিজ্ঞপ্তিতে বলা হয়, গুলশান ২ নম্বরের ৫৫ নম্বর সড়কে এক বিঘা জমি বিমানবাহিনীর অবসরপ্রাপ্ত কর্মকর্তা এয়ার কমোডর এম এস হুদার নামে রাজউকের বরাদ্দ করা। কিন্তু একটি সংঘবদ্ধ চক্র ভুয়া কাগজপত্র তৈরি করে ওই জমিটি দখলের চেষ্টা চালাচ্ছে বলে অভিযোগ পাওয়া যায়। অভিযোগের ভিত্তিতে গত বুধবার রাজধানীর মিরপুর, দারুস সালাম ও রূপনগর এলাকায় অভিযান চালিয়ে ওই তিনজনকে গ্রেপ্তার করে র্যাব-১-এর একটি দল।বিজ্ঞপ্তিতে আরও বলা হয়, প্রাথমিক জিজ্ঞাসাবাদে গ্রেপ্তার শাহ মতিনুর নিজেকে এম এস হুদা হিসেবে উপস্থাপন করে ভুয়া কাগজপত্র তৈরি করেছেন। আর কাগজপত্র তৈরি করেছেন আটক বাকি দুজন। তাঁদের কাছ থেকে ভুয়া আমমোক্তারনামা, পর্চা, জাতীয় পরিচয়পত্রের ফটোকপিসহ জাল কাগজপত্র উদ্ধার করা হয়।এদিকে বুধবার বিমানবন্দর রেলস্টেশন ও নবাবগঞ্জ থানার বান্দুরা এলাকায় অভিযান চালিয়ে পাঁচটি চোরাই মোটরসাইকেল উদ্ধার করেছে র্যাব-১-এর একটি দল। চুরির ঘটনায় জড়িত অভিযোগে মধু চৌধুরী (২৮) ও মীর নাঈম (২২) নামের দুজনকে গ্রেপ্তার করা হয়। র্যাবের পৃথক বিজ্ঞপ্তিতে এ তথ্য জানানো হয়।
