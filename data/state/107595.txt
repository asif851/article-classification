
জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন আত্মপক্ষ সমর্থনের শুনানি পিছিয়েছে। ১৫ মে শুনানির পরবর্তী তারিখ ধার্য করা হয়েছে। আজ সোমবার ঢাকার জ্যেষ্ঠ বিশেষ জজ কামরুল হোসেন মোল্লা এই দিন ঠিক করেন।
আজ খালেদা জিয়ার আইনজীবীরা তাঁর অসুস্থতার কথা উল্লেখ করে আদালতে সময় চেয়ে আবেদন করেন। আইনজীবীরা বলেন, খালেদা জিয়া এত অসুস্থতা নিয়ে আগে আদালতে আসেননি। বিএনপির চেয়ারপারসনের প্রেস উইংয়ের কর্মকর্তা শামসুদ্দিন দিদার প্রথম আলোকে বলেন, খালেদা জিয়ার হাঁটুতে প্রচণ্ড ব্যথা, হাঁটাচলায় সমস্যা হয়। এ অবস্থা নিয়েই তিনি আজ আদালতে হাজির হয়েছিলেন। শুনানিতে দুর্নীতি দমন কমিশনের (দুদক) আইনজীবীরা খালেদা জিয়ার সময় বাড়ানোর আবেদনের বিরোধিতা করে তাঁর আত্মপক্ষ সমর্থন করার আবেদন জানান। উভয় পক্ষের শুনানি শেষে আদালত শুনানির নতুন দিন ঠিক করেন।
খালেদা জিয়ার আইনজীবীরা আদালতকে বলেন, খালেদা জিয়া অসুস্থ, এত অসুস্থতা নিয়ে এর আগে কোনো দিন আদালতে আসেননি। এই কারণে শুনানির জন্য নতুন দিন রাখার জোর আবেদন জানানো হয়।
এর আগে বেলা ১১টা ৩৫ মিনিটে আদালতে হাজির হন বিএনপি চেয়ারপারসন খালেদা জিয়া। পরে বেলা ১টা ৫ মিনিটে আদালত চত্বর ত্যাগ করেন তিনি। মামলাটির বিচার চলছে পুরান ঢাকার আলিয়া মাদ্রাসার মাঠে স্থাপিত বিশেষ আদালতে।
আদালত সূত্র বলছে, জিয়া অরফানেজ ট্রাস্ট মামলাটি ঢাকার জ্যেষ্ঠ বিশেষ জজ কামরুল হোসেন মোল্লার আদালতে বিচারাধীন। এই মামলা আত্মপক্ষ সমর্থনের শুনানির পর্যায়ে রয়েছে। ২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে ইতিমধ্যে গ্রেপ্তারি পরোয়ানা জারি করেছেন আদালত। আর ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
