
বাণিজ্যমন্ত্রী তোফায়েল আহমেদ বলেছেন, আগামী পাঁচ বছরের আগে দেশে কোনো নির্বাচন হবে না। বর্তমান সরকারই ওই মেয়াদে দেশ পরিচালনা করবে। যারা ২১ আগস্ট গ্রেনেড হামলার ষড়যন্ত্র করেছে, তাদের সঙ্গে কোনো সংলাপ হবে না।
আজ মঙ্গলবার বেলা একটার দিকে জগন্নাথ বিশ্ববিদ্যালয়ের কেন্দ্রীয় মিলনায়তনে ‘বঙ্গবন্ধু শেখ মুজিবুর রহমানের ৩৯তম শাহাদাত্ বার্ষিকী’ উপলক্ষে আলোচনা সভায় মন্ত্রী এসব কথা বলেন।
আওয়ামী লীগের নেতা তোফায়েল আহমেদ আরও বলেন, ‘খালেদা জিয়াকে অনেক স্নেহ করতেন বঙ্গবন্ধু শেখ মুজিবুর রহমান। কিন্তু সেই খালেদা জিয়া বঙ্গবন্ধুর শাহাদাত্ বার্ষিকীতে কেক কেটে আনন্দ করেন, যা মানবতাবিরোধী কাজ।’
অনুষ্ঠানে সভাপতিত্ব করেন বিশ্ববিদ্যালয় শিক্ষক সমিতির সভাপতি সরকার আলী আককাস।
