
এক যুগ আগের সিরিজ বোমা বিস্ফোরণ মামলায় তিন জেএমবি সদস্যের বিভিন্ন মেয়াদে কারাদণ্ড দিয়েছেন আদালত। আজ সোমবার ঢাকার মহানগর দায়রা জজ মো. কামরুল হোসেন মোল্লা এ রায় ঘোষণা করেন।
দণ্ডপ্রাপ্ত ব্যক্তিরা হলেন আবুল আল ফাত্তাহ ওরফে শাকিল, রেজাউল করিম ও তারেক ইকবাল। ফাত্তাহ ও রেজাউলের ১৭ বছরের কারাদণ্ড ও ৫০ হাজার টাকা জরিমানা, অনাদায়ে ছয় মাসের কারাদণ্ড এবং তারেক ইকবালের আট বছর কারাদণ্ড ও ৫০ হাজার অর্থদণ্ড, অনাদায়ে ছয় মাসের কারাদণ্ডাদেশ দেন আদালত। রায় ঘোষণার সময় কারাগার থেকে ফাত্তাহ ও রেজাউলকে আদালতে হাজির করা হয়। পরে জামিনে থাকা তারেক ইকবালকেও কারাগারে পাঠানো হয়।
আদালতের সরকারি কৌঁসুলি তাপস কুমার পাল প্রথম আলোকে বলেন, ২০০৫ সালের ১৭ আগস্ট রাজধানীর ফার্মগেট ও মহাখালী বাসস্ট্যান্ডে বোমা বিস্ফোরণের ঘটনা ঘটে। ওই ঘটনায় তেজগাঁও থানায় মামলা হয়। তদন্ত শেষে ওই তিনজনের বিরুদ্ধে ২০০৭ সালের ২৩ অক্টোবর আদালতে অভিযোগপত্র দেয় পুলিশ। অভিযোগপত্র আমলে নিয়ে ওই বছরের ২৭ ডিসেম্বর তাঁদের বিরুদ্ধে অভিযোগ গঠন করেন। ৪৭ জন সাক্ষীর মধ্যে ১৮ জনের সাক্ষ্য নেওয়া হয়।
