
প্রধানমন্ত্রী শেখ হাসিনার নেতৃত্বাধীন বর্তমান সরকারই নির্বাচনকালীন সহায়ক সরকারের ভূমিকা পালন করবে বলে মন্তব্য করেছেন বাণিজ্যমন্ত্রী তোফায়েল আহমেদ। সাংবাদিকদের এক প্রশ্নের জবাবে বাণিজ্যমন্ত্রী বলেন, ‘আপনারা ডায়েরিতে লিখে রাখুন, আমি নিশ্চিত করে বলছি, প্রধানমন্ত্রী শেখ হাসিনার অধীনেই খালেদা জিয়া নির্বাচনে অংশ নেবেন।’
ঈদুল ফিতরের ছুটি শেষে আজ বুধবার সচিবালয়ে এসে সাংবাদিকদের বাণিজ্যমন্ত্রী এসব কথা বলেন। এর আগে তিনি কর্মকর্তা-কর্মচারী ও সাংবাদিকদের সঙ্গে কুশল বিনিময় করেন।অপর এক প্রশ্নের জবাবে তোফায়েল আহমেদ বলেন, ‘২০১৯ সালের ২৯ জানুয়ারির আগেই শেখ হাসিনার নেতৃত্বাধীন সরকারের অধীনে এবং নির্বাচন কমিশনের কর্তৃত্বে জাতীয় সংসদ নির্বাচন হবে। এখানে অন্য কোনো কিছু হওয়ার সুযোগ নেই। কেউ যদি নির্বাচনে না আসে, তাহলে তো জোর করে আনা যাবে না।’
এবার ঈদে দু-একটা পণ্য ছাড়া অন্য জিনিসপত্র সাধারণের ক্রয়ক্ষমতার মধ্যে ছিল বলে মন্তব্য করেন মন্ত্রী। চালের দামও শিগগিরই স্বাভাবিক হয়ে আসবে বলে জানান তিনি। এ প্রসঙ্গে তিনি বলেন, ভিয়েতনাম থেকে আড়াই লাখ মেট্রিক টন চাল আমদানি করার কথা রয়েছে। সেই চাল খুব তাড়াতাড়ি চলে আসবে।
সচিবালয় ঘুরে দেখা যায়, বিভিন্ন মন্ত্রণালয়ে এখনো ছুটির আমেজ রয়েছে। শুক্র ও শনিবার নিয়মিত ছুটির সঙ্গে ঈদের তিন দিনের ছুটি যোগ হয়ে পাঁচ দিন পর আজ সচিবালয়ে প্রথম কর্মদিবস শুরু হয়। এখনো বিভিন্ন মন্ত্রণালয়ে ছুটির আমেজ রয়ে গেছে। চলছে কুশল বিনিময়।
