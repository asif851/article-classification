
দুই বাসের রেষারেষিতে ডান হাত হারানো তিতুমীর কলেজের স্নাতকের ছাত্র রাজীব হোসেনের চিকিৎসার জন্য ঢাকা মেডিকেল কলেজ হাসপাতালে চিকিৎসকদের নিয়ে সাত সদস্যের একটি বিশেষ মেডিকেল বোর্ড গঠন করা হয়েছে। আজ বৃহস্পতিবার সকাল সাড়ে নয়টায় হাসপাতালের অর্থোপেডিকস বিভাগের প্রধান শামসুজ্জামান শাহীনের নেতৃত্বে আলোচনায় বসেন চিকিৎসকেরা।
পরে শামসুজ্জামান শাহীন প্রথম আলোকে বলেন, ‘আমাদের সেরা চিকিৎসকদের নিয়ে সাত সদস্যের মেডিকেল বোর্ড গঠন করা হয়েছে। আমরা রোগীকে পরীক্ষা করে দেখেছি। তাঁর মস্তিষ্ক ভালো আছে। তারপরও নিশ্চিত হওয়ার জন্য তাঁর সিটি স্ক্যান করা হয়েছে। এখন ড্রেসিংয়ের জন্য রাজীবকে অস্ত্রোপচার কক্ষে নেওয়া হয়েছে। আমরা তাঁর আরও পরীক্ষা-নিরীক্ষা দিয়েছি। কেননা, হাতের আঘাতের পর শরীরের অন্য যেকোনো অংশ ক্ষতিগ্রস্ত হতে পারে। সেটাই নিশ্চিত হওয়ার জন্য এসব পরীক্ষা দেওয়া হয়েছে।’
ড. শামসুজ্জামান শাহীন জানান, বর্তমানে রাজীবের অবস্থা স্থিতিশীল আছে। তাঁকে উন্নত মানের অ্যান্টিবায়োটিক দেওয়া হয়েছে। তাঁর চিকিৎসার সমস্ত ব্যয় ঢাকা মেডিকেল কলেজ হাসপাতাল বহন করছে। এ ছাড়া বাড়তি যেসব খরচ হচ্ছে, তা ঢাকা মেডিকেল কলেজ হাসপাতালের পরিচালক তাঁর নিজস্ব তহবিল থেকে দিচ্ছেন।
এর আগে গতকাল বুধবার বেলা আড়াইটার দিকে রাজীব হোসেনকে রাজধানীর শমরিতা হাসপাতাল থেকে ঢাকা মেডিকেল কলেজ হাসপাতালে নেওয়া হয়। রাত ১২টার পর তাঁকে নিবিড় পরিচর্যা কেন্দ্রে (আইসিইউ) নেওয়া হয়। আজ সকাল সাড়ে ১০টার দিকে তাঁকে সেখান থেকে বের করে সিটি স্ক্যান করেন চিকিৎসকেরা।
রাজীবের খালা জাহানারা বেগম বলেন, ‘গতকাল রাজীব পানি ও জুস খেয়েছিল। কিন্তু আজ কথাও বলছে না, কিছু খাচ্ছে না। আমি অনেকবার কথা বলার চেষ্টা করেছি। কিন্তু পারিনি।’
হাসপাতাল কর্তৃপক্ষ জানিয়েছে, আজ রাজীবের শারীরিক অবস্থা জানতে ঢাকা মেডিকেল কলেজ হাসপাতালে আসবেন স্বাস্থ্যমন্ত্রী মোহাম্মদ নাসিম।
