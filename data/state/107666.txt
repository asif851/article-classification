
পিরোজপুরের মঠবাড়িয়া উপজেলার জহির খান (৩৫) নামের এক সৌদিপ্রবাসী ও তাঁর ছোট ভাইকে অচেতন করে গত বৃহস্পতিবার চার লাখ টাকা, স্বর্ণালংকার ও মুঠোফোন লুট করেছে অজ্ঞান পার্টির সদস্যরা। জহিরের পরিবার সূত্রে জানা গেছে, দক্ষিণ বড়মাছুয়া গ্রামের জহির বৃহস্পতিবার বিকেলে সৌদি আরব থেকে ঢাকায় আসেন। সন্ধ্যায় তিনি ছোট ভাই আরিফ খানকে নিয়ে সায়েদাবাদ থেকে মঠবাড়িয়াগামী বাসে ওঠেন। রাত সাড়ে তিনটার দিকে চরখালী ফেরিঘাটে তাঁদের দুই ভাইকে অজ্ঞান পার্টির সদস্যরা রুটি ও ডিমের সঙ্গে চেতনানাশক দ্রব্য খাইয়ে অচেতন করে। তাঁদের সঙ্গে থাকা চার লাখ টাকা, তিনটি মুঠোফোন, একটি সোনার চেইন ও আংটি নিয়ে যায় তারা। 
