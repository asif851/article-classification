
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) অধ্যাপক মুহম্মদ জাফর ইকবালের ওপর হামলার ঘটনায় অভিযোগ দায়ের করা হয়েছে। গতকাল শনিবার রাতে বিশ্ববিদ্যালয়ের রেজিস্ট্রার ইশফাকুল হোসেন নগরের জালালাবাদ থানায় এই অভিযোগ দায়ের করেন।শাবিপ্রবির ইলেকট্রিক্যাল অ্যান্ড ইলেকট্রনিক ইঞ্জিনিয়ারিং বিভাগের প্রভাষক রিতেশ্বর তালুকদার এবং কম্পিউটার সায়েন্স অ্যান্ড ইঞ্জিনিয়ারিং বিভাগের সহকারী অধ্যাপক সাইফুল ইসলামের ভাষ্য অনুযায়ী এই অভিযোগ দায়ের করা হয়।জালালাবাদ থানার ভারপ্রাপ্ত কর্মকর্তা (ওসি) শফিকুল ইসলাম বলেন, অভিযোগ দায়ের হয়েছে, এখনো মামলা হিসেবে রেকর্ড হয়নি। তদন্ত চলছে। অভিযোগে অজ্ঞাত একজনকে আসামি করা হয়েছে।অভিযোগ দায়ের করার বিষয়টি নিশ্চিত করেছেন বিশ্ববিদ্যালয়ের প্রক্টর জহিরউদ্দিন।প্রক্টর জহিরউদ্দিন আরও জানান, এ ঘটনার প্রতিবাদে আজ রোববার বিশ্ববিদ্যালয় ক্যাম্পাসে বিক্ষোভ মিছিল করেছেন শিক্ষার্থীরা। বেলা ১১টায় বিশ্ববিদ্যালয়ের শিক্ষক সমিতির মানববন্ধন রয়েছে। এরপর দুপুর ১২টায় জরুরি বৈঠক করবে শিক্ষক সমিতি।গতকাল বিকেলে শাবিপ্রবির ক্যাম্পাসে অনুষ্ঠান চলার সময় অধ্যাপক জাফর ইকবাল হামলার শিকার হন। অনুষ্ঠানে তাঁর পেছনে থাকা ফয়জুর রহমান ওরফে ফয়জুল নামের এক যুবক ধারালো অস্ত্র দিয়ে তাঁকে আঘাত করেন। উন্নত চিকিৎসার জন্য জাফর ইকবালকে ঢাকার সিএমএইচে আনা হয়। পাঁচ সদস্যের মেডিকেল বোর্ডের অধীনে তাঁর চিকিৎসা চলছে।
