
দুর্নীতির মামলায় খালেদা জিয়ার পাঁচ বছর কারাদণ্ড হওয়ার পর তাঁকে এখন কারাগারে যেতেই হবে। এ কথা বলেছেন আইনমন্ত্রী আনিসুল হক।
এ রায়ের পরপরই মন্ত্রণালয়ে নিজ দপ্তরে সাংবাদিকদের মুখোমুখি হয়ে আজ বৃহস্পতিবার এ কথা বলেন আইনমন্ত্রী।
আনিসুল হক বলেন, ‘আইনজীবী হিসেবে আমি যতটুকু জানি, আজকেই খালেদা জিয়াকে কারাগারে যেতে হবে। মামলার সার্টিফায়েড কপি পাওয়ার পর তিনি আপিল করতে পারবেন।’ তবে আইনমন্ত্রী মনে করেন, ৬৩২ পৃষ্ঠার রায়ের সার্টিফায়েড কপি আজই পাওয়া যাবে না।
আইনমন্ত্রী বলেন, কেউ যে আইনের ঊর্ধ্বে না, এ রায়ে তা প্রতিষ্ঠিত হলো। আনিসুল হক বলেন, ‘সাবেক প্রধানমন্ত্রীর দুর্নীতির পর সাজা হবে, তাতে আমাদের ভাবমূতি উজ্জ্বল হয় না। তবে এখন পৃথিবীকে বলতে পারব, এ দেশে দুর্নীতি করলে বিচার হয়।’
আইনমন্ত্রী বলেন, বিএনপি–জামায়াত জঙ্গি কাজে ওস্তাদ। তাই জনগণের নিরাপত্তা নিশ্চিত করতে আইনশৃঙ্খলা রক্ষাকারী বাহিনীকে বলা হয়েছে।
