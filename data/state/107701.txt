
নওগাঁয় এ পর্যন্ত ২৫ হাজার ৫৮৭ জন খুদে শিক্ষার্থী স্কুল ব্যাংকিং সেবার আওতায় এসেছে। তাদের সঞ্চয়ের পরিমাণ ৫ কোটি ৪৪ লাখ ২৫ হাজার টাকা। নওগাঁয় অনুষ্ঠিত গতকাল শনিবার স্কুল ব্যাংকিং মেলার উদ্বোধনী অনুষ্ঠানে এসব তথ্য জানানো হয়।
নওগাঁ জিলা স্কুলের মাঠে স্কুল ব্যাংকিং মেলার উদ্বোধন করেন বাংলাদেশ ব্যাংকের নির্বাহী পরিচালক কাজী ছাইদুর রহমান। স্কুলের শিক্ষার্থীদের ব্যাংকিং সুবিধার আওতায় নিয়ে আসার জন্য নওগাঁয় এই কর্মসূচির লিড ব্যাংক হিসেবে দায়িত্বরত মার্কেন্টাইল ব্যাংক নওগাঁ শাখার আয়োজনে এ মেলা হয়। নওগাঁ জেলায় স্কুল ব্যাংকিং সেবা দেওয়া ৩৩টি ব্যাংক তাদের কার্যক্রম মেলায় তুলে ধরে।
আলোচনা সভায় সভাপতিত্ব করেন মার্কেন্টাইল ব্যাংক নওগাঁ শাখার ব্যবস্থাপক কামারুজ্জামান। বক্তব্য দেন মার্কেন্টাইল ব্যাংক প্রধান কার্যালয়ের উপব্যবস্থাপনা পরিচালক আদিল রায়হান, জ্যেষ্ঠ এএসপি ফারজানা হোসেন প্রমুখ।
