
চট্টগ্রামে পোর্ট কানেকটিং উড়ন্ত সেতুর মতো অনেক অপ্রয়োজনীয় প্রকল্প বাস্তবায়ন করা হয়েছে বলে ক্ষোভ প্রকাশ করেছেন যোগাযোগমন্ত্রী ওবায়দুল কাদের। এগুলো কেনা করা হচ্ছে? এমন প্রশ্ন তুলে তিনি বলেন, ‘এ রকম অপ্রয়োজনীয় প্রকল্পের কারণে দেশের মানুষ সফলতা ভোগ করতে পারছে না।’কর্ণফুলী টানেল বাস্তবায়িত হলে দেশের জন্য পদ্মা সেতুর মতো একটি বিরাট অর্জন হবে জানিয়ে মন্ত্রী বলেন, চীনের সাংহাইয়ের মতো কর্ণফুলী নদীর দুই পাড়ে দুটি বাণিজ্যিক শহর গড়ে তোলা হবে।চট্টগ্রাম বিশ্ববিদ্যালয় সাংবাদিক সমিতি (চবিসাস) আয়োজিত ‘একুশ শতকের সাংবাদিকতায় প্রযুক্তি: পরিপ্রেক্ষিত বাংলাদেশ’ শীর্ষক সেমিনারে প্রধান অতিথির বক্তব্যে মন্ত্রী এ কথা বলেন। আজ বৃহস্পতিবার নগরের থিয়েটার ইনস্টিটিউট মিলনায়তনে এ সেমিনার অনুষ্ঠিত হয়।
যোগাযোগমন্ত্রী বলেন, ‘মানুষ যানজটে ঘণ্টার পর ঘণ্টা সময় নষ্ট করছে। বৃষ্টি দেখলেই আমি ভাবি রাস্তা নষ্ট হবে, যানজট বাড়বে।’ আসন্ন ঈদুল ফিতরে ঘরমুখো মানুষের যাত্রা নিশ্চিত করতে সড়ক ও জনপথ অধিদপ্তরের কর্মকর্তা-কর্মচারীদের ঈদের ছুটি বাতিল করা হবে বলেও জানান তিনি।
আগামী ডিসেম্বরের মধ্যে ঢাকা-চট্টগ্রাম মহাসড়কের কাজও সম্পন্ন হবে বলে জানিয়ে ওবায়দুল কাদের বলেন, প্রবল ইচ্ছা সত্ত্বেও বাজেট স্বল্পতার কারণে অক্সিজেন-হাটহাজারী সড়কের কাজ শেষ করা যায়নি।
সেমিনারে অন্য বক্তারা বলেন, ‘সাংবাদিকরা সমাজের বাইরে না, তারাও রাজনীতির সঙ্গে জড়িত থাকতে পারে। তবে, কোনো সংবাদ যেন রাজনৈতিক প্রভাবিত না হয়। আমরা যা-ই করি না কেন বস্তুনিষ্ঠ ও সত্যনিষ্ঠ সংবাদই আমাদের পরিবেশন করতে হবে।’
চট্টগ্রাম বিশ্ববিদ্যালয় সাংবাদিক সমিতির সভাপতি হুমায়ুন মাসুদের সভাপতিত্বে সেমিনারের উদ্বোধন করেন বিশ্ববিদ্যালয়ের উপাচার্য আনোয়ারুল আজিম আরিফ। সেমিনারে আরও বক্তব্য দেন বিশ্ববিদ্যালয়ের সহ-উপাচার্য ইফতেখার উদ্দিন চৌধুরী, এটিএন নিউজের আউটপুট এডিটর প্রণব সাহা, বিশ্ববিদ্যালয় শিক্ষক সমিতির সভাপতি বেনু কুমার দে, জগন্নাথ বিশ্ববিদ্যালয়ের শিক্ষক রাজীব মীর, দৈনিক মুক্তবাণী পত্রিকার প্রকাশক ববিতা বড়ুয়া প্রমুখ। সেমিনারে মূল প্রবন্ধ পাঠ করেন চট্টগ্রাম বিশ্ববিদ্যালয়ের যোগাযোগ ও সাংবাদিকতা বিভাগের শিক্ষক শাহাব উদ্দিন।
