
জাতীয় মানবাধিকার কমিশনের চেয়ারম্যান কাজী রিয়াজুল হক বলেছেন, ধর্মের অপব্যাখ্যা করে যুবসমাজকে বিপথগামী করে জঙ্গি বানানো হচ্ছে। দেশের উন্নয়ন, গণতন্ত্র, রাজনৈতিক, অর্থনৈতিক ও সামাজিক স্থিতিশীলতা ধ্বংস করতে দেশি-বিদেশিদের প্ররোচনায় একটি মহল দেশে সন্ত্রাস ও জঙ্গিবাদী কর্মকাণ্ড চালাচ্ছে।
‘সন্ত্রাস, জঙ্গিবাদ ও সাম্প্রদায়িকতা রুখে দাঁড়াও বাংলাদেশ’ প্রতিপাদ্যে গোপালগঞ্জে ‘সন্ত্রাস ও জঙ্গিবাদমুক্ত বঙ্গবন্ধুর সোনার বাংলা বিনির্মাণে আমাদের করণীয়’ শীর্ষক আলোচনা সভায় প্রধান অতিথির বক্তব্যে কাজী রিয়াজুল হক এসব কথা বলেন। আজ বৃহস্পতিবার দুপুরে গোপালগঞ্জ সদর উপজেলার গোপীনাথপুর কাজীপাড়া সরকারি প্রাথমিক বিদ্যালয়ে এ সভার আয়োজন করা হয়।
কাজী রিয়াজুল হক বলেন, ‘সরকারের সময়োপযোগী পদক্ষেপে আমাদের দেশে জঙ্গিবাদ মাথাচাড়া দিতে পারেনি। ইতিমধ্যে বাংলাদেশে সন্ত্রাস ও জঙ্গিবাদের বিরুদ্ধে জনমত সৃষ্টি হয়েছে। সমন্বিত প্রয়াস ও সামাজিক আন্দোলনের মধ্য দিয়ে আমাদের সন্ত্রাস-জঙ্গিবাদ রুখে দিতে হবে। আমরা ’৭১-এর মতো ঘরে ঘরে দুর্গ গড়ে তুলে বাংলাদেশকে জঙ্গি ও সন্ত্রাসমুক্ত করে বঙ্গবন্ধুর আদর্শের সোনার বাংলা গড়ে তুলব।’
গোপীনাথপুর ইউনিয়ন পরিষদের উদ্যোগে আয়োজিত এ আলোচনা সভায় সভাপতিত্ব করেন ইউপি চেয়ারম্যান শরীফ আমিনুল হক। সভায় বিশেষ অতিথির বক্তব্য দেন সংরক্ষিত মহিলা সাংসদ উম্মে রাজিয়া কাজল। এর আগে কাজী রিয়াজুল হক টুঙ্গিপাড়ায় বঙ্গবন্ধু শেখ মুজিবুর রহমানের সমাধিসৌধে ফুল দিয়ে শ্রদ্ধা জানান।
