
প্রধানমন্ত্রীকে নাম ধরে সম্বোধন করায় বিএনপির চেয়ারপারসন খালেদা জিয়ার সমালোচনা করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেছেন, দেশের প্রধানমন্ত্রী সম্পর্কে কীভাবে, কোন ভাষায় কথা বলতে হয়, এ শিক্ষা খালেদা জিয়ার নেই।জামায়াতের ডাকা হরতালের প্রতিবাদে আজ বুধবার সকালে জাতীয় প্রেসক্লাবের সামনে রমনা থানা আওয়ামী লীগ আয়োজিত এক সমাবেশে হাছান মাহমুদ এ সব কথা বলেন।আওয়ামী লীগের এই নেতা বলেন, ‘খালেদা জিয়া যেভাবে প্রধানমন্ত্রীকে নাম ধরে সম্বোধন করেন, তাতে মনে হয় প্রধানমন্ত্রী ওনার বোন। খালেদা জিয়া আপনাকে স্মরণ করিয়ে দিতে চাই—শেখ হাসিনা আপনার বোন নন, উনি দেশের প্রধানমন্ত্রী। আপনি এভাবে দেশের প্রধানমন্ত্রীর নাম ধরে সম্বোধন করতে পারেন না। ৫ জানুয়ারির নির্বাচনের পূর্বে প্রধানমন্ত্রী যখন আপনাকে সর্বদলীয় সরকার গঠনের জন্য আহ্বান জানিয়েছিলেন, তখন আপনি যে ভাষায় কথা বলেছিলেন, তখনই দেশের জনগণ আপনার শালীনতা, শিষ্টাচার ও নম্রতা-ভদ্রতা সম্পর্কে জেনে গেছে।’
হাছান মাহমুদ বলেন, ‘শেখ হাসিনা শুধু দেশের প্রধানমন্ত্রীই নন, তিনি জাতির জনকের কন্যা, তিনবারের নির্বাচিত প্রধানমন্ত্রী, ৩৩টি আন্তর্জাতিক পুরস্কারে তিনি ভূষিত হয়েছেন। সুতরাং বিএনপি চেয়ারপারসন আপনাকে বলব, প্রধানমন্ত্রী সম্পর্কে মন্তব্য করার আগে শিষ্টাচার ও ভদ্রতার শিক্ষা নিন।’
