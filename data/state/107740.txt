
জাতীয় পার্টির চেয়ারম্যান এইচ এম এরশাদ তাঁর ভাতিজা সাবেক সাংসদ হোসেন মকবুল শাহরিয়ার আসিফকে দল থেকে বহিষ্কার করেছেন। দলীয় শৃঙ্খলা ভঙ্গ এবং সিদ্ধান্ত অমান্য করে আসন্ন রংপুর সিটি করপোরেশন নির্বাচনে মেয়র পদে স্বতন্ত্র প্রার্থী হিসেবে অংশ নেওয়ায় এ সিদ্ধান্ত নিয়েছেন তিনি।
প্রধানমন্ত্রীর বিশেষ দূত এরশাদের রাজনৈতিক সচিব সুনীল শুভ রায় বলেন, দলের সিদ্ধান্ত ও শৃঙ্খলা ভঙ্গের জন্য মকবুল শাহরিয়ারকে জাতীয় পার্টি থেকে বহিষ্কার করা হয়েছে। একই সঙ্গে পার্টির কোনো সদস্য আসিফ শাহরিয়ারের পক্ষে তাঁর নির্বাচনী কাজে অংশ নিলে তাঁকেও জাতীয় পার্টি থেকে বহিষ্কার করা হবে বলেও নির্দেশনা জারি করেছেন এইচ এম এরশাদ। আজ শুক্রবার এ সিদ্ধান্ত নেওয়া হয়েছে।
২১ ডিসেম্বর অনুষ্ঠেয় রংপুর সিটি করপোরেশন নির্বাচনে জাতীয় পার্টির প্রার্থী রংপুর মহানগর জাতীয় পার্টির সভাপতি মোস্তাফিজার রহমান মোস্তফা। এ নির্বাচনে মেয়র পদপ্রার্থী হওয়ার ঘোষণা দেন সাবেক সাংসদ হোসেন মকবুল শাহরিয়ার আসিফ। এরশাদের সিদ্ধান্তের বাইরে গিয়ে এ ঘোষণা দেওয়ার পরই তিনি দল থেকে বহিষ্কার হলেন।
সাবেক সাংসদ আসিফ জেলা জাতীয় পার্টির আহ্বায়ক কমিটির সদস্যসচিব পদে ছিলেন।
