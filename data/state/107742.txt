
দুবাই থেকে আসা বাংলাদেশ বিমানের একটি ফ্লাইটের কেবিন ক্রুর কাছ থেকে দুটি সোনার বার আটক করেছে বিমানবন্দরের শুল্ক গোয়েন্দা বিভাগ। আজ বৃহস্পতিবার বেলা দুইটার দিকে এ ঘটনা ঘটে।আটক ওই কেবিন ক্রুর নাম কামাল হোসেন। তিনি বিজি-০২২ ফ্লাইটে দুবাই থেকে ঢাকায় আসেন। গ্রিন চ্যানেল দিয়ে বের হয়ে যাওয়ার সময় তল্লাশি করে তাঁর জুতোর ভেতর থেকে স্বর্ণের বারগুলো উদ্ধার করা হয়।শুল্ক গোয়েন্দা বিভাগের উপপরিচালক মুস্তাফিজুর রহমান ঘটনার সত্যতা নিশ্চিত করে প্রথম আলো ডটকমকে বলেন, কেবিন ক্রুর বিরুদ্ধে বিভাগীয় তদন্ত করা হবে। উদ্ধার করা স্বর্ণের মূল্য ১০ লাখ টাকা বলে তিনি জানান।এদিকে থাই এয়ারওয়েজের এক যাত্রীর কাছ থেকে ৮৫০ গ্রাম স্বর্ণালংকার উদ্ধার করেছে শুল্ক গোয়েন্দা বিভাগ। ওই বিভাগের উপপরিচালক মুস্তাফিজুর রহমান বলেন, বেলা একটার দিকে ওই যাত্রী ঢাকায় আসেন। তল্লাশির সময় তাঁর কাছ থেকে স্বর্ণালংকারগুলো উদ্ধার করা হয়। উদ্ধার করা স্বর্ণের দাম প্রায় ৩০ লাখ টাকা বলে তিনি জানান।
