
পনেরো কার্যদিবসের মধ্যে দেশের সব আদালতে ইন্টারনেট সংযোগ স্থাপনের নির্দেশ দিয়েছেন সুপ্রিম কোর্ট। গত ২৯ জুলাই সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম স্বাক্ষরিত এক সার্কুলারে এ নির্দেশ দেওয়া হয়।
‘সরকারি ব্যয়ে দপ্তরে ইন্টারনেট সংযোগ স্থাপন’ সংক্রান্ত সুপ্রিম কোর্টের ওই সার্কুলারে বলা হয়, সুপ্রিম কোর্টের সঙ্গে সকল অধস্তন আদালতের সঙ্গে যোগাযোগ তথ্য ও উপাত্ত সংগ্রহ এবং দ্রুত বার্তা আদান-প্রদান তথা বিচার প্রশাসনের দাপ্তরিক কাজকর্মের গতি আনয়নের লক্ষ্যে দেশের সকল আদালত/ট্রাইব্যুনালে ইন্টারনেট সংযোগ স্থাপন করা অপরিহার্য।তাই জরুরি ভিত্তিতে দেশের সকল আদালত/ট্রাইব্যুনালে ইন্টারনেট সংযোগ স্থাপন করে ১৫ কার্যদিবসের মধ্যে অবহিত করার জন্য নির্দেশ দেওয়া হয়। এ ক্ষেত্রে সরকারি ব্যয়ে দাপ্তরিক ইন্টারনেট সংযোগ ব্যবহার ও নীতিমালা ২০০৪ এর বিধিবিধান যথাযথভাবে প্রতিপালন করার কথাও বলা হয়েছে।
