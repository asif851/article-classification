
বরগুনা জেলা জামায়াতের আমির আবু জাফর মো. সালেহকে গ্রেপ্তারের প্রতিবাদে গতকাল রোববার জেলায় পূর্ণদিবস হরতাল ডেকেও মাঠে নামেননি জামায়াত ও শিবিরের নেতা-কর্মীরা।এদিকে শনিবার গভীর রাতে বরগুনা শহরের ডিকেপি সড়কের নূর-ই-হেরা স্কুলসংলগ্ন বাড়ি থেকে জেলা জামায়াতের নায়েবে আমির তৈয়বুর রহমানকে গ্রেপ্তার করেছে পুলিশ। গতকাল রোববার সকালে তাঁকে আদালতের মাধ্যমে কারাগারে পাঠানো হয়েছে। গতকাল সকালে হরতাল-সমর্থকেরা বরগুনা-বেতাগী সড়কের গৌরিচন্না ও খাজুরতলা বাইপাস এলাকায় টায়ার জ্বেলে রাস্তায় যান চলাচলে প্রতিবন্ধকতা সৃষ্টির চেষ্টা করলেও স্থানীয় লোকদের বাধায় তা সফল হয়নি।এ ছাড়া শহরে বা শহরতলির অন্য কোথাও জামায়াত-শিবিরের নেতা-কর্মীদের হরতালের সমর্থনে পিকেটিং লক্ষ্য করা যায়নি। শহরে যান চলাচল স্বাভাবিক ছিল। জেলার অন্য কোনো উপজেলায়ও হরতাল পালিত হয়নি। বরগুনা শহর জামায়াতের সেক্রেটারি গোলাম মাওলা ওরফে মাসুম দাবি করেন, শহরতলির বিভিন্ন স্থানে তাঁরা হরতালের পক্ষে পিকেটিং করেছেন। বরগুনা শহরে হরতালে তেমন প্রভাব না পড়লেও জেলার অন্যান্য উপজেলায় সফলভাবে হরতাল পালিত হয়েছে।
