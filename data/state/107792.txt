
আগামীকাল সোমবার থেকে দিনাজপুর হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ে ২০১৬ শিক্ষাবর্ষের স্নাতকের (সম্মান) ভর্তি পরীক্ষা শুরু হচ্ছে। এবার প্রতিটি আসনের বিপরীতে ৩০ জন শিক্ষার্থী লড়াই করছেন বলে বিশ্ববিদ্যালয় প্রশাসন জানিয়েছে।বিশ্ববিদ্যালয়ের পরীক্ষা নিয়ন্ত্রক ড. ভবেন্দ্র কুমার বিশ্বাস জানান, ১ হাজার ৯৫০টি আসনের বিপরীতে এবার ৫৮ হাজার ৯৫৪ জন শিক্ষার্থী আবেদন করেছেন। ভর্তি পরীক্ষা চলবে সোমবার থেকে বৃহস্পতিবার পর্যন্ত। আটটি অনুষদের ২০টি কোর্সে স্নাতক প্রথম বর্ষের জন্য এ ভর্তি পরীক্ষা অনুষ্ঠিত হবে। এর মধ্যে এ ইউনিটে ৬০৫টি আসনের বিপরীতে ১২ হাজার ৩০৪ জন, বি ইউনিটের ২১০টি আসনের বিপরীতে ১২ হাজার ১৮২ জন, সি ইউনিটের ২৪০টি আসনের বিপরীতে ৯ হাজার ৭৫৩ জন, ডি ইউনিটের ২২০টি আসনের বিপরীতে ৮ হাজার ৮৩১ জন, ই ইউনিটের ৩৫টি আসনের বিপরীতে ৯৮১ জন, এফ ইউনিটের ৩১০টি আসনের বিপরীতে ৫ হাজার ৫১৪ জন এবং জি ইউনিটের ৩৩০টি আসনের বিপরীতে ৯ হাজার ৩৮৯ জন ভর্তি পরীক্ষায় অংশ নেবেন।পরীক্ষা হলে সব ধরনের ইলেকট্রনিক ডিভাইস (ঘড়ি, ক্যালকুলেটর, মোবাইল ফোন) সম্পূর্ণরূপে নিষিদ্ধ করা হয়েছে। সোমবার সকাল ৯টা থেকে ১০টা ৩০ মিনিট ও ১১টা থেকে ১২টা ৩০ মিনিট পর্যন্ত দুই পালায় এ ইউনিট এবং বেলা ২টা থেকে ৩টা পর্যন্ত এফ ইউনিটের ভর্তি পরীক্ষা অনুষ্ঠিত হবে।
