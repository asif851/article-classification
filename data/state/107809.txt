
দেশের ছয় জেলায় বিজিবি মোতায়েন করা হয়েছে। আজ বুধবার থেকে জেলাগুলোতে বিজিবি মোতায়েন করা হয়। 
বিজিবির জনসংযোগ কর্মকর্তা মহসীন রেজা প্রথম আলোকে জানান, জেলা প্রশাসনের অনুরোধে বিজিবি মোতায়েন করা হয়েছে। এর মধ্যে সিরাজগঞ্জে ৩ প্লাটুন, বগুড়ায় ৩ প্লাটুন, নারায়ণগঞ্জে ৩ প্লাটুন, নোয়াখালীতে ১ প্লাটুন, লক্ষ্মীপুরে ১ প্লাটুন এবং চাঁদপুরে ১ প্লাটুন বিজিবি মোতায়েন করা হয়েছে।জিয়া অরফানেজ ট্রাস্ট মামলার রায় হচ্ছে কাল বৃহস্পতিবার। রাজধানী ঢাকাসহ দেশের বিভিন্ন অঞ্চলের গুরুত্বপূর্ণ স্থানে আইনশৃঙ্খলা বাহিনী ইতিমধ্যে নানা ধরনের নিরাপত্তা তৎপরতা শুরু করেছে। এ রায় নিয়ে সৃষ্ট উত্তেজনার মধ্যে রাজধানীর প্রবেশপথগুলোতে তল্লাশির পাশাপাশি মহাসড়কে কড়া নজরদারি শুরু করেছে আইনশৃঙ্খলা বাহিনী। দেশের বিভিন্ন জায়গায় নৌপথ, রেলস্টেশন এবং বাস টার্মিনালে তল্লাশি চলছে। এসব বিষয়ে আজ সচিবালয়ে স্বরাষ্ট্রমন্ত্রী আসাদুজ্জামান খানকে প্রশ্ন করা হলে তিনি বলেন, রায়কে কেন্দ্র করে যাতে কোনো অস্থিতিশীল পরিস্থিতি সৃষ্টি না হয়, জানমালের ক্ষতি না হয়, এ জন্য আইনশৃঙ্খলা বাহিনী তৎপর রয়েছে।
