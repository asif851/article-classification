
বিএনপির চেয়ারপারসন খালেদা জিয়া এখন আর জাতীয় নেত্রী নন বলে মন্তব্য করেছেন আওয়ামী লীগের সভাপতি ও প্রধানমন্ত্রী শেখ হাসিনার তথ্যপ্রযুক্তি-বিষয়ক উপদেষ্টা সজীব ওয়াজেদ জয়। আজ বুধবার সামাজিক যোগাযোগের মাধ্যম ফেসবুকে দেওয়া এক স্ট্যাটাসে একথা বলেন তিনি। জয় বলেন, ‘তিনি হলেন সন্ত্রাসীদের নেত্রী।’জয় আরও বলেন, ‘খালেদা জিয়া তাঁর সংবাদ সম্মেলনে বিএনপি-জামায়াতের কর্মীদের আক্রমণের শিকার শত শত নিরপরাধ নাগরিক, যাদের বোমা মেরে এবং অগ্নিসংযোগ করে হত্যা করা হয়েছে, তাদের বিষয়ে পুরোপুরি নীরব ছিলেন। সংবাদমাধ্যমে আসা সর্বশেষ সংখ্যাটি ছিল প্রায় ১৩০ জন নিহত এবং ২০০ এর উপর আহতের।’ফেসবুকে জয় বলেন, ‘এনারা কেউই রাজনৈতিক কর্মী ছিলেন না। তারা ছিলেন সাধারণ মানুষ যারা নিজেদের দৈনন্দিন জীবিকা নির্বাহের জন্য বের হয়েছিলেন। বিএনপি-জামায়াতের সন্ত্রাসীরা তাদের বোমা এবং ককটেল মেরে উড়িয়ে দিয়েছিল। তারা যাত্রীবাহী যানবাহনে পেট্রল ছুড়ে অগ্নিসংযোগ করেছিল। এটা হত্যা এবং সন্ত্রাসবাদ। এ তালিকা শুধুই দীর্ঘ হতে থাকবে। অথচ তিনি হামলার শিকার নিরীহ জনগণের চেয়ে এইসব অপরাধ সংঘটিত করা সন্ত্রাসীদের বিষয়ে অধিক উদ্বিগ্ন।’
নিজের স্ট্যাটাসের সঙ্গে সংবাদমাধ্যমে প্রকাশিত কিছু সংবাদের লিংকও দিয়ে দেন জয়। তিনি খালেদা জিয়া এবং বিএনপি-জামায়াতকে ধিক্কার জানান।
