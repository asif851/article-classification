
ঝিনাইদহের কোটচাঁদপুর থানার পুলিশ গতকাল রোববার রাতে অভিযান চালিয়ে আক্রাম হোসেন (২৫) নামের এক ছাত্রশিবির নেতাকে আটক করেছে।
পুলিশের দাবি, আক্রাম হোসেন কোটচাঁদপুর উপজেলার এড়ান্দা গ্রামের আলম বিশ্বাসের ছেলে। তিনি ঝিনাইদহ পৌরসভার ৬ নম্বর ওয়ার্ড ছাত্রশিবিরের সভাপতি।
পুলিশের ভাষ্য, আটকের পর আক্রাম হোসেনের দেওয়া তথ্যের ভিত্তিতে একই উপজেলার জয়ারামপুর সরকারি প্রাথমিক বিদ্যালয়ের একটি পরিত্যক্ত টয়লেটের ছাদের ওপর থেকে ব্যাগে রাখা কিছু অস্ত্র উদ্ধার করা হয়। এর মধ্যে চারটি রামদা, একটি চাইনিজ কুড়াল, একটি পিস্তল, ১০টি গুলি ও বেশ কিছু জিহাদি বই।
কোটচাঁদপুর থানার ভারপ্রাপ্ত কর্মকর্তা (ওসি) আহম্মেদ কবীর হোসেন বলেন, গোপন সংবাদের ভিত্তিতে গতকাল রাতে বাড়ি থেকে আক্রামকে আটক করা হয়। ধারণা করা হচ্ছে, এলাকায় কোনো নাশকতা সৃষ্টির জন্য তিনি প্রস্তুতি নিচ্ছিলেন। তাঁর বিরুদ্ধে সন্ত্রাস দমন আইন ও অস্ত্র আইনে মামলা করা হয়েছে।
