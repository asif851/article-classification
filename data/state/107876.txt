
বাংলাদেশ ব্যাংকের রিজার্ভের টাকা চুরির ঘটনায় করা মামলায় আগামী ১৮ এপ্রিল তদন্ত প্রতিবেদন দাখিলের নির্দেশ দিয়েছেন আদালত।গতকাল রোববার এই মামলার তদন্ত প্রতিবেদন দাখিলের দিন ধার্য ছিল। তবে মামলাটি তদন্তকারী সংস্থা পুলিশের অপরাধ তদন্ত বিভাগ (সিআইডি) তদন্ত প্রতিবেদন দাখিল না করায় ঢাকা মহানগর হাকিম এ কে এম মঈনউদ্দিন সিদ্দিকী এদিন ধার্য করেন। এ নিয়ে প্রতিবেদন দাখিলের তারিখ ১২ বার পেছাল।২০১৬ সালের ৫ ফেব্রুয়ারি যুক্তরাষ্ট্রের ফেডারেল রিজার্ভ ব্যাংক থেকে জালিয়াতি করে সুইফট কোডের মাধ্যমে বাংলাদেশ ব্যাংকের ৮ কোটি ১০ লাখ ডলার চুরি হয়ে যায়। ওই টাকা ফিলিপাইনে পাঠানো হয়। দেশের অভ্যন্তরের কোনো একটি চক্রের সহায়তায় হ্যাকার গ্রুপ রিজার্ভের অর্থ পাচার করেছে বলে ধারণা করছেন সংশ্লিষ্ট ব্যক্তিরা। এ ঘটনায় গত বছরের ১৫ মার্চ মতিঝিল থানায় মানি লন্ডারিং প্রতিরোধ আইনে এবং তথ্য ও যোগাযোগপ্রযুক্তি আইনে এই মামলা করা হয়।
