
রাজধানীর উত্তরায় আওয়ামী লীগ-সমর্থিত কাউন্সিলর প্রার্থী এবং আওয়ামী লীগের এক বিদ্রোহী প্রার্থীর সমর্থকদের মধ্যে সংঘর্ষের ঘটনা ঘটেছে। এ ঘটনায় হতাহতের খবর জানা যায়নি। এদিকে একই ওয়ার্ডে আওয়ামী লীগের আরেক বিদ্রোহী প্রার্থীর ওপর আওয়ামী লীগ-সমর্থিত প্রার্থীর লোকেরা হামলা করেছেন বলে অভিযোগ পাওয়া গেছে।
আজ রোববার বিকেল সাড়ে পাঁচটার দিকে উত্তরার তিন নম্বর সেক্টরের রাজলক্ষ্মী মার্কেটের সামনে এক নম্বর ওয়ার্ডে আওয়ামী লীগ-সমর্থিত কাউন্সিলর প্রার্থী আফছারউদ্দিন ও আওয়ামী লীগের বিদ্রোহী প্রার্থী আনোয়ারুল ইসলামের সমর্থকদের মধ্যে এ সংঘর্ষের ঘটনা ঘটে।
প্রত্যক্ষদর্শীরা জানান, বিকেলে দুই দিক থেকে ওই দুই প্রার্থীর সমর্থকেরা মিছিল নিয়ে আসেন। রাজলক্ষ্মী মার্কেটের সামনে দুই পক্ষের মধ্যে উত্তেজনা ছড়িয়ে পড়ে। এ সময় দুই পক্ষের মধ্যে লাঠি-রড নিয়ে পাল্টাপাল্টি ধাওয়াও ইট-পাটকেল নিক্ষেপের ঘটনা ঘটে।এ বিষয়ে জানতে আওয়ামী লীগ-সমর্থিত প্রার্থী আফছারউদ্দিনের মুঠোফোনে যোগাযোগ করা হলে তাঁর ভাতিজা অপু ফোন ধরে বলেন, ‘আমরা কিছু করিনি। ওরা আমাদের পেছন থেকে হামলা করেছে।’
অপর প্রার্থী আনোয়ারুল ইসলামের মুঠোফোন বন্ধ পাওয়া গেছে।
এ প্রসঙ্গে জানতে চাইলে উত্তরা পশ্চিম থানার ভারপ্রাপ্ত কর্মকর্তা (ওসি) রফিকুল ইসলাম বলেন, ‘হামলার কোনো ঘটনা ঘটেনি। আমি কোনো অভিযোগ পাইনি।’ পরে এ প্রতিবেদক প্রত্যক্ষদর্শী ও আফছারউদ্দিনের ভাতিজার বরাত দিয়ে সংঘর্ষের ঘটনার কথা উল্লেখ করলে তিনি বলেন, মারামারি হয়নি। মৃদু উষ্ণতা তৈরি হয়েছিল, পুলিশ গিয়ে সেটি প্রশমন করেছে।
আরেক বিদ্রোহী প্রার্থীর ওপর হামলার অভিযোগ: একই ওয়ার্ডে আওয়ামী লীগের বিদ্রোহী প্রার্থী মোস্তাফিজুর রহমানের ওপর আওয়ামী লীগ-সমর্থিত প্রার্থী আফছারউদ্দিনের লোকেরা হামলা করেছে বলে তিনি অভিযোগ করেছেন।
মুস্তাফিজুর রহমান রাতে মুঠোফোনে প্রথম আলোকে বলেন, আজ বেলা সাড়ে তিনটার দিকে তিনি তাঁর সমর্থকদের নিয়ে নয় নম্বর সেক্টরে ভোটারদের স্লিপ বিতরণ করতে গেলে আফছারউদ্দিন ও তাঁর লোকেরা তাঁদের ওপর হামলা চালায়।
হামলার পর ঘটনাস্থলে যান উত্তরা পশ্চিম থানার উপপরিদর্শক (এসআই) জাহাঙ্গীর সেলিম। তিনি দাবি করেন, তাঁরা নিজেরা নিজেরা মারামারি করেছে। পরে ঠিক হয়ে গেছে।
