
বাংলাদেশ-কানাডার নাগরিক ব্যবসায়ী জুলফিকার আলী ভূঁইয়া টরেন্টো পুলিশের কাছে আত্মসমর্পণের পর জামিনে মুক্তি পেয়েছেন। তাঁর বিরুদ্ধে প্রকৌশল প্রতিষ্ঠান এসএনসি-লাভালিনকে পদ্মসেতু প্রকল্পের নির্মাণ কাজের তদারকির কাজ পাইয়ে দিতে ঘুষ দেওয়ার ষড়যন্ত্রের অভিযোগ রয়েছে।টরেন্টো সান পত্রিকার অনলাইনে প্রকাশিত প্রতিবেদনে জানানো হয়, ৪৮ বছর বয়সী জুলফিকার গতকাল মঙ্গলবার সকালে টরেন্টো পুলিশের কাছে আত্মসমর্পণ করেন। কালই রয়্যাল কানাডিয়ান মাউন্টেড পুলিশের কর্মকর্তারা তাঁকে আদালতে নিয়ে যান। মুচলেকা দিয়ে শর্তসাপেক্ষে আদালত তাঁকে জামিনে মুক্তির আদেশ দেন।জুলফিকারের আইনজীবী ফ্রাঙ্ক অ্যাডারিও বলেন, গত সপ্তাহান্তে তাঁর মক্কেল বিচারের মুখোমুখি হতে স্বেচ্ছায় বাংলাদেশে থেকে কানাডায় এসেছেন এবং টরেন্টো পুলিশের কাছে আত্মসমর্পণ করেছেন।গত বছরের সেপ্টেম্বরে পাঁচজনের বিরুদ্ধে ঘুষ ষড়যন্ত্রের অভিযোগ আনে রয়্যাল কানাডিয়ান মাউন্টেড পুলিশ। অভিযোগ ওঠা অন্যরা হলেন বাংলাদেশের সাবেক পররাষ্ট্র প্রতিমন্ত্রী আবুল হাসান চৌধুরী, এসএনসি-লাভালিনের সাবেক জ্যেষ্ঠ ভাইস প্রেসিডেন্ট কেভিন ওয়ালেস, প্রতিষ্ঠানটির অধস্তন কর্মচারী মোহাম্মদ ইসমাইল ও রমেশ শাহ।ঘুষ ষড়যন্ত্রের অভিযোগে পদ্ম সেতু প্রকল্পের অর্থায়ন বাতিল করেছে বিশ্বব্যাংক।
