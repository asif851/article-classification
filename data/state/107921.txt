
ফরিদপুরের নগরকান্দায় শ্যালকের মুঠোফোনে ছবি তোলাকে কেন্দ্র করে কিল, ঘুষি ও পিটুনিতে দুলাভাই আমির মশালচি (৩২) নামের এক ব্যক্তি নিহত হয়েছেন। গতকাল বৃহস্পতিবার বেলা ১টার দিকে উপজেলার লস্করদিয়া ইউনিয়নের বারখাদিয়া গ্রামে এ ঘটনা ঘটে।
নিহত আমির মশালচি ওই গ্রামের রাজ্জাক মশালচির ছেলে। তিনি ঢাকায় একটি বেসরকারি প্রতিষ্ঠানে চাকরি করতেন।
ঘটনার সত্যতা নিশ্চিত করে নগরকান্দা থানার ভারপ্রাপ্ত কর্মকর্তা (ওসি) এ এফ এম নাসিম বলেন, লাশটি উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠানো হয়েছে। এ ব্যাপারে নিহত আমিরের মা রুপিয়া বেগম বাদী হয়ে মামলার প্রস্তুতি নিচ্ছেন।
এলাকাবাসী ও থানা-পুলিশ সূত্র জানায়, আমির মশালচির শ্যালক শামীম হোসেন (১৫) একই গ্রামের অষ্টম শ্রেণির শিক্ষার্থী এক কিশোরীর ছবি মুঠোফোনে তুলতে গেলে ওই কিশোরী শামীমকে মারধর করে। এ সময় দুলাভাই আমির এগিয়ে গিয়ে ওই কিশোরীকে মার দেন। এ ঘটনায় ক্ষিপ্ত হয়ে ওই কিশোরীর ভাই ও স্বজনেরা এসে আমিরকে কিল, ঘুষি, চড়, থাপ্পড় মারেন ও লাঠি দিয়ে পেটাতে শুরু করেন। একপর্যায়ে আমির অসুস্থ হয়ে পড়েন। আমিরকে প্রথমে নগরকান্দা উপজেলা স্বাস্থ্য কমপ্লেক্স ও পরে ফরিদপুর মেডিকেল কলেজ হাসপাতালে নেওয়া হয়। সেখানে চিকিৎসাধীন অবস্থায় গতকাল সন্ধ্যা ৬টার দিকে আমির মারা যান।
