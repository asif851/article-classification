
চলমান রাজনৈতিক সংকট নিরসন করে দেশে শান্তিপূর্ণ পরিবেশ ফিরিয়ে আনার জন্য প্রধানমন্ত্রী শেখ হাসিনা ও বিরোধীদলীয় নেতা খালেদা জিয়ার সঙ্গে দেখা করতে গেছেন পোশাকমালিকদের তিনটি সংগঠন বিজিএমই, বিকেএমই ও বিটিএমইএর নেতারা।
আজ সোমবার বিকেলে বিজেএমইএ ভবনে জরুরি মতবিনিময় সভা শেষে বর্তমান রাজনৈতিক সংকট নিরসনে প্রধানমন্ত্রী ও বিরোধীদলীয় নেতার সঙ্গে দেখা করার সিদ্ধান্ত নেওয়া হয়।এরপর সন্ধ্যায় সাড়ে ছয়টার দিকে হেঁটে প্রধানমন্ত্রীর বাসভবন গণভবনের দিকে রওনা হন তাঁরা। যাওয়ার পথে ফার্মগেট খামারবাড়িতে তাঁদের আটকে দেয় পুলিশ। পরে বিজিএমইএ সভাপতি আতিকুল ইসলামের নেতৃত্বে ২০ সদস্যের একটি প্রতিনিধিদলকে গণভবনে যাওয়ার সুযোগ দেওয়া হয়। অন্যরা চলে যান গুলশানে বিরোধীদলীয় নেতার বাসার দিকে। প্রধানমন্ত্রীর সঙ্গে দেখা করার পর সভাপতির নেতৃত্বে প্রতিনিধিদলটি বিরোধীদলীয় নেতার সঙ্গে দেখা করবেন।বিকেলে মতবিনিময় সভায় বিজিএমইএ সভাপতি বলেন, বর্তমানে বাংলাদেশের রাজনীতি একটি ‘এয়ার বাকেটে’ আছে। এই সুযোগে ষড়যন্ত্রকারীরা পোশাকশিল্পকে ধ্বংস করার চেষ্টা চালাচ্ছে। তিনি আরও বলেন, চলমান সহিংসতার কারণে অনেক শ্রমিক বেকার হয়েছেন। এর দায়ভার কেউ নিচ্ছে না।

