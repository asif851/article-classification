
২৮ জানুয়ারি সকাল ১০টা। নড়াইলের লোহাগড়া উপজেলার শালনগর ইউনিয়ন স্বাস্থ্য ও পরিবারকল্যাণ কেন্দ্রটি তালাবদ্ধ। কেন্দ্রটির পাশের বাসিন্দা মুন্সি ইউনুছ মিয়া জানান, অধিকাংশ সময়ই স্বাস্থ্যকেন্দ্রটি তালাবদ্ধ থাকে। কেন্দ্রটির পরিবারকল্যাণ পরিদর্শক রুমা খাতুনকে পাওয়া গেল পার্শ্ববর্তী শালনগর সরকারি প্রাথমিক বিদ্যালয়ে। তিনি সেখানে টিকাদান কর্মসূচি পরিচালনা করছেন।রুমা খাতুন বলেন, ‘আমি না থাকলে এই হাসপাতাল তালাবদ্ধই থাকে। এখানে আর কোনো লোক নেই। আর আমাকে বিভিন্ন প্রশিক্ষণ, সভা, স্যাটেলাইট ক্লিনিক পরিদর্শন এবং বিভিন্ন কর্মসূচির কাজে অধিকাংশ দিনই বাইরে থাকতে হয়।’ বেলা ১১টায় নোয়াগ্রাম ইউনিয়ন স্বাস্থ্য ও পরিবারকল্যাণ কেন্দ্র তালাবদ্ধ পাওয়া যায়। এই হাসপাতালের পরিবারকল্যাণ পরিদর্শক নাজমা আরা সুলতানার সঙ্গে দেখা হয় জয়পুর উপস্বাস্থ্যকেন্দ্রে। তিনি বলেন, জয়পুর উপস্বাস্থ্যকেন্দ্রে পদ শূন্য থাকায় তিনি প্রতি মঙ্গলবার এখানে প্রেষণে কাজ করেন। তিনি না থাকলে নোয়াগ্রাম স্বাস্থ্যকেন্দ্রটিও তালাবদ্ধ থাকে।লোহাগড়া স্বাস্থ্য কমপ্লেক্সে গিয়ে জানা যায়, মঙ্গলবার ওই হাসপাতালে মোট ২৪০ জন রোগীর চিকিৎসা দেওয়া হয়েছে। এর মধ্যে উপসহকারী কমিউনিটি চিকিৎসা কর্মকর্তা (ডিপ্লোমা পাস) রিয়াজুল ইসলাম চিকিৎসাপত্র দিয়েছেন ২৩৭ জনকে। ১৩ জন অন্তঃসত্ত্বা নারীকে চিকিৎসাসেবা দিয়েছেন গাইনি কনসালট্যান্ট মায়া রানী বিশ্বাস।উপজেলা স্বাস্থ্য কর্মকর্তা মো. শাহীদুল ইসলাম বলেন, হাসপাতালের চিকিৎসক লুৎফুন্নাহার ছুটিতে রয়েছেন। চিকিৎসক সৈয়দা আমিনা খায়ের টিকাদান কেন্দ্রে ছিলেন। এ ছাড়া ডেন্টাল সার্জন সুকান্ত কুমার রায় নড়াইল সদর হাসপাতালে প্রেষণে কাজ করছেন। অন্য তিনজন চিকিৎসকের পদ শূন্য। এ অবস্থায় প্রায় প্রতিদিনই উপসহকারী কমিউনিটি মেডিকেল কর্মকর্তা দিয়ে উপজেলা স্বাস্থ্য কমপ্লেক্সের চিকিৎসা কার্যক্রম চালাতে হয়।লোহাগড়া স্বাস্থ্য কমপ্লেক্স সূত্রে জানা গেছে, উপজেলার ১২টি ইউনিয়ন স্বাস্থ্যকেন্দ্রের মধ্যে দিঘলিয়া ছাড়া সবগুলোতে এমবিবিএস চিকিৎসকের পদ শূন্য। এ ছাড়া হাসপাতালগুলোর অন্য পদগুলোর অধিকাংশই শূন্য। সরেজমিনে খোঁজ নিয়ে জানা গেছে, লোকবল-সংকটের কারণে বেশির ভাগ দিনই অধিকাংশ ইউনিয়ন স্বাস্থ্যকেন্দ্র তালাবদ্ধ থাকে।উপজেলা স্বাস্থ্য কর্মকর্তা বলেন, মূলত এমবিবিএস চিকিৎসক পদ শূন্য থাকায় পুরো উপজেলার বাসিন্দারা চিকিৎসাসেবা থেকে বঞ্চিত হচ্ছে।
