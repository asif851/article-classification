
সিম নিবন্ধনের সময় বাড়ানো হবে কি না, এ ব্যাপারে আজ শনিবার বিকেল পাঁচটার দিকে জানা যাবে। এ বিষয়ে টেলিযোগাযোগ নিয়ন্ত্রণ কমিশনের (বিটিআরসি) এক সংবাদ সম্মেলনে চূড়ান্ত ঘোষণা দেওয়া হবে বলে জানান ডাক ও টেলিযোগাযোগ প্রতিমন্ত্রী তারানা হালিম।আজ টেলিযোগাযোগ প্রতিবেদকদের সংগঠন টেলিকম রিপোর্টার্স নেটওয়ার্কসের (টিআরএনবি) এক গোলটেবিল বৈঠকে চলমান সিম নিবন্ধনে কারিগরি সমস্যার কথা স্বীকার করেছেন তারানা হালিম।তারানা হালিম বলেন, ‘শেষ মুহূর্তে প্রবল চাপের কারণে সার্ভারে কিছু সমস্যা হচ্ছে। এ জন্য মানুষকে আগে থেকেই বলা হয়েছিল নিবন্ধন শেষ করতে। এরপরও যাঁরা প্রচণ্ড গরমের মধ্যে কষ্ট করে সিম নিবন্ধন করছেন, তাঁদের আমি ধন্যবাদ দিতে চাই।’টিআরএনবির সভাপতি রাশেদ মেহেদীর সঞ্চালনায় বৈঠকে উপস্থিত ছিলেন বিটিআরসির চেয়ারম্যান শাহজাহান মাহমুদসহ সংশ্লিষ্ট ব্যক্তিরা।
