
দুর্নীতির আশ্রয় নিয়ে রানা প্লাজা ভবন নির্মাণের ঘটনায় করা মামলায় ওই ভবনের মালিক সোহেল রানাসহ ১৮ জনের বিরুদ্ধে আগামী ২৬ ফেব্রুয়ারি অভিযোগ গঠনের শুনানির তারিখ ধার্য করেছেন আদালত। আজ মঙ্গলবার ঢাকার বিভাগীয় বিশেষ জজ মোহাম্মদ আতোয়ার রহমান এ দিন ধার্য করেন।  মামলার সংক্ষিপ্ত বিবরণে জানা গেছে, সোহেল রানা ও তাঁর বাবা আবদুল খালেক, মা মর্জিনা বেগম রানা প্লাজা নামের একটি বিপণিকেন্দ্র নির্মাণে তন্ময় হাউজিং লিমিটেড নামের একটি ডেভেলপার প্রতিষ্ঠানের সঙ্গে চুক্তি করেন। চুক্তি অনুযায়ী, ওই প্রতিষ্ঠানটি ভবনের দোতলা পর্যন্ত নির্মাণকাজ শেষ হওয়ার পর সোহেল রানা ওই প্রতিষ্ঠানকে বিদায় করে দেন। পরে নিজেরাই ছয়তলা পর্যন্ত ভবন নির্মাণ করেন। বাণিজ্যিক ভবন হিসেবে সেখানে পোশাকের কারখানা স্থাপন করেন। এরপর ছয়তলা ভিত্তির এ ভবনকে ১০ তলা করতে সাভার পৌরসভার অনুমোদন নিয়ে নয় তলা পর্যন্ত কাজ শেষ করা হয়। পরবর্তী সময়ে রানা প্লাজা ভবন ধসের ঘটনায় দুদকের উপপরিচালক এস এম মফিদুল ইসলাম বাদী হয়ে সাভার থানায় একটি মামলা করেন। ওই মামলার তদন্ত শেষে দুদকের একই কর্মকর্তা সোহল রানাসহ ১৮ জনের বিরুদ্ধে আদালতে অভিযোগপত্র দাখিল করেন। এই মামলায় গ্রেপ্তার হয়ে রকিবুল ইসলাম রাসেল (প্রকৌশলী) ও সোহেল রানা এখন কারাগারে আছেন। মামলায় বর্তমানে ১৩ জন জামিনে আছেন। তিনজন পলাতক। মামলার বিবরণে আরও জানা গেছে, নকশাবহির্ভূতভাবে নয়তলা ভবন নির্মাণ, সাভার পৌরসভা থেকে অবৈধভাবে পোশাক কারখানা স্থাপন করার অনুমোদন ও গার্মেন্টস ব৵বসা পরিচালনা করে আসামিরা দুর্নীতি প্রতিরোধ আইনের পাঁচের ২ ধারা ও দণ্ডবিধির ১০৯ ধারার শাস্তিযোগ্য অপরাধ করেছেন।
