
মামলা থাকা ব্যক্তিদের মধ্যে কেউ জামিন না নিয়ে আসন্ন ঢাকা সিটি করপোরেশন নির্বাচনে প্রার্থী হলে বা প্রচারে অংশ নিলে, তাঁর বিরুদ্ধে আইন অনুযায়ী ব্যবস্থা নেবে পুলিশ।ঢাকা মহানগর পুলিশের (ডিএমপি) গোয়েন্দা শাখার (ডিবি) যুগ্ম কমিশনার ও ডিএমপির মুখপাত্র মনিরুল ইসলাম এ কথা বলেছেন। আজ বৃহস্পতিবার দুপুরে ডিএমপির মিডিয়া সেন্টারে সাংবাদিকদের প্রশ্নের জবাব দিচ্ছিলেন তিনি।ডিএমপির মুখপাত্র বলেন, নির্বাচনে কোনো প্রার্থী বৈধ কি না, তা দেখবে নির্বাচন কমিশন। তবে মামলা থাকা ব্যক্তিদের মধ্যে কেউ জামিন ছাড়া নির্বাচনী কাজে প্রকাশ্যে অংশ নিলে বা প্রার্থী হলে তাঁর বিরুদ্ধে ফৌজদারি কার্যবিধি অনুযায়ী ব্যবস্থা নেওয়া হবে।সন্ত্রাস ও অবৈধ অস্ত্রের বিরুদ্ধে চলমান অভিযান সামনে আরও জোরদার করা হবে বলে জানান ডিএমপির গোয়েন্দা শাখার এই কর্মকর্তা। তিনি বলেন, ঢাকার দুই সিটি করপোরেশন নির্বাচন যাতে অবাধ হয় এবং ভোটাররা যাতে ভীতিমুক্ত পরিবেশে ভোট দিতে পারেন, এ জন্য সব ধরনের নিরাপত্তা ব্যবস্থা নেওয়া হবে।
