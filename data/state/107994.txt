
মোংলা-ঘষিয়াখালী নৌ-চ্যানেলের নাব্য-সংকটের কারণে প্রায় ছয় বছর ধরে বন্ধ থাকার পর গতকাল বৃহস্পতিবার বিকেলে মোংলায় স্টিমার ঘাটে আবার স্টিমার ভিড়েছে। পরীক্ষামূলকভাবে গত বুধবার সদরঘাট থেকে ঢাকা-মোংলা নৌপথে আবার স্টিমার সার্ভিস চালু করেন নৌপরিবহনমন্ত্রী শাজাহান খান।বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) মোংলা কার্যালয় সূত্রে জানা যায়, ২০১১ সালের আগ পর্যন্ত সপ্তাহে তিন দিন ঢাকা থেকে মোংলা হয়ে স্টিমার খুলনায় আসা-যাওয়া করত। কিন্তু মোংলা-ঘষিয়াখালী নৌ-চ্যানেলের তীব্র নাব্য-সংকটের কারণে ২০১১ সালের ফেব্রুয়ারি থেকে এ রুটে স্টিমার চলাচল বন্ধ হয়ে যায়। এরপর বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) দুই দফায় এ চ্যানেলে খননকাজ করেও নাব্য ফিরিয়ে আনতে পারেনি। সর্বশেষ ২০১৪ সালের ২২ মে থেকে তৃতীয়বারের মতো বিআইডব্লিউটিএ প্রায় ২৪০ কোটি টাকা ব্যয়ে খননকাজ শুরু করে। চলতি বছরের সেপ্টেম্বরে সে কাজ শেষ হওয়ার পর পাঁচ বছর নয় মাস পর এই প্রথম এ চ্যানেল হয়ে মোংলায় স্টিমার আসতে পারল।
