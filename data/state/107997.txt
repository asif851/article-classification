
রানা প্লাজা ধসে আহত শ্রমিকদের ৫৯ শতাংশ এখনো মানসিক সমস্যায় ভুগছেন। অ্যাকশনএইডের এক জরিপে এ তথ্য উঠে এসেছে। বেসরকারি সংস্থাটি রানা প্লাজা ধসের ঘটনায় আহত ১ হাজার ৩০০ জন শ্রমিকের সঙ্গে টেলিকনফারেন্সের মাধ্যমে এ জরিপ চালায়। নিহত শ্রমিকদের পরিবারের ৫০০ জন সদস্যের সঙ্গেও তারা কথা বলেছে।
জরিপে উঠে এসেছে, আহত শ্রমিকদের শারীরিক অবস্থা ভালোর দিকে যাচ্ছে, কিন্তু মানসিক স্বাস্থ্য নিয়ে এখনো কিছু জটিলতা আছে। ৫৮ দশমিক ৪ শতাংশ শ্রমিক দীর্ঘমেয়াদি মানসিক সমস্যায় ভুগছেন এবং ৩৭ দশমিক ৩ শতাংশ আহত শ্রমিকের অবস্থা ভালোর দিকে যাচ্ছে। ৪ দশমিক ৩ শতাংশ শ্রমিক পুরোপুরি ভালো হয়ে গেছেন। জরিপের তথ্য অনুযায়ী, আহত শ্রমিকদের শতকরা ৫২ জন চাকরি বা ব্যবসার সঙ্গে যুক্ত হয়েছেন। ৪৮ শতাংশ এখনো বেকার। গত বছর এ বেকারের সংখ্যা ছিল প্রায় ৫৫ শতাংশ।আজ মহাখালীর ব্র্যাক ইন সেন্টারে এ জরিপের তথ্য আনুষ্ঠানিকভাবে প্রকাশ করা হয়। অ্যাকশনএইডের এ দেশের পরিচালক ফারাহ কবিরের সভাপতিত্বে অনুষ্ঠানে উপস্থিত ছিলেন কলকারখানা ও প্রতিষ্ঠান পরিদর্শন অধিদপ্তরের মহাপরিদর্শক সৈয়দ আহম্মদ, বেসরকারি গবেষণা সংস্থা সিপিডির অতিরিক্ত গবেষণা পরিচালক খন্দকার গোলাম মোয়াজ্জেম, মানবাধিকারকর্মী হামিদা হোসেন প্রমুখ।আরও পড়ুন:
সাভারে রানা প্লাজা ধস
