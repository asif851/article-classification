
গাজীপুরের টঙ্গীতে বিস্ফোরণের পর আগুন লাগা টাম্পাকো কারখানার জঞ্জাল সরাতে দুই মাসের মতো সময় লাগতে পারে। সেনাবাহিনীর উদ্ধারকারী দলের কমান্ডার ব্রিগেডিয়ার জেনারেল এ এস এম মাহমুদ হাসান আজ সোমবার এ কথা বলেন।
সেনাবাহিনীর উদ্ধারকারী দলের কমান্ডার বলেন, ‘টাম্পাকোতে রানা প্লাজার চেয়ে বেশি জঞ্জাল সৃষ্টি হয়েছে। কারখানার বিভিন্ন জায়গায় ইথাইলের ড্রাম রয়েছে। কেমিক্যাল (রাসায়নিক) উপাদানের ড্রামগুলো যেসব জায়গায় আছে, সেসব ক্ষেত্রে আমাদের কাজ করার তেমন অভিজ্ঞতা নেই। তারপরও আমরা যতটুকু সম্ভব সতর্কতা নিয়ে কাজ করছি। আমরা কেমিক্যাল ড্রামগুলোকে টাচ করব না। এটাকে বাদ দিয়ে যতটুকু সম্ভব গার্বেজগুলোকে (জঞ্জাল) আমরা অপসারণ করব। ইথাইল ড্রামগুলো ঝুঁকিপূর্ণ। আমরা অত্যন্ত নিরাপত্তা ও সতর্কতার সঙ্গে কাজ করছি। বিকেলের মধ্যে ক্ষতিগ্রস্ত কারখানা ভবনের পূর্ব পাশের রাস্তার ওপরের ধ্বংসাবশেষ অপসারণ সম্ভব হলেও পুরো কাজ শেষ করতে এক মাসের ওপরে কিংবা দুই মাসও লাগতে পারে। ঈদের পর থেকে পুরোদমে কাজ শুরু হবে।’
সকালে ভারী যন্ত্রপাতি নিয়ে বাংলাদেশ সেনাবাহিনীর ১৪ স্বতন্ত্র ইঞ্জিনিয়ারিং ব্রিগেডের কমান্ডার ব্রিগেডিয়ার জেনারেল এ এস এম মাহমুদ হাসানের নেতৃত্বে একটি দল টাম্পাকো ফয়েলস প্যাকেজিং কারখানায় উদ্ধারকাজ শুরু করে। উদ্ধারকাজে তাদের সহায়তা করছে গাজীপুর সিটি করপোরেশন, ফায়ার সার্ভিস, গাজীপুর জেলা প্রশাসন ও পুলিশ সদস্যরা।
 আরও পড়ুন:টাম্পাকোতে উদ্ধারকাজে সেনাবাহিনী, মামলা দায়ের
