
 পবিত্র মক্কা ও মদিনার দুই মসজিদ হুমকিতে পড়লে সৌদি আরবের সহযোগিতায় প্রয়োজনে সেনা পাঠাতে বাংলাদেশ প্রস্তুত থাকবে। তবে সৌদি নেতৃত্বাধীন সামরিক জোটে সেনা না পাঠাতে বাংলাদেশের আগের অবস্থানের পরিবর্তন হয়নি।
পররাষ্ট্রমন্ত্রী আবুল হাসান মাহমুদ আলী বৃহস্পতিবার তাঁর দপ্তরে আয়োজিত সংবাদ সম্মেলনে এক প্রশ্নের উত্তরে এ কথা বলেন। প্রধানমন্ত্রীর সৌদি আরব সফর উপলক্ষে এই সংবাদ সম্মেলনের আয়োজন করা হয়।
সৌদি বাদশাহ সালমান বিন আবদুল আজিজ আল-সৌদের আমন্ত্রণে অ্যারাব-ইসলামিক-আমেরিকান সামিটে যোগ দিতে প্রধানমন্ত্রী শেখ হাসিনা ২০ থেকে ২৩ মে সৌদি আরব সফর করবেন। তিনি আগামী শনিবার সৌদি আরব যাবেন।
সৌদি নেতৃত্বাধীন জোটের ব্যাপারে বাংলাদেশের আগের অবস্থানই অটুট আছে কি না জানতে চাইলে মাহমুদ আলী বলেন, ‘আমরা আগের অবস্থানেই আছি। তবে মুসলমান দেশ হিসেবে দুই পবিত্র মসজিদের ব্যাপারে যে ভক্তি ও ভালোবাসা আছে, যদি মক্কা ও মদিনার মসজিদ হুমকিতে পড়ে এবং সৌদি আরব আমাদের সহযোগিতা চায়, তাহলে অবশ্যই সৈন্য পাঠাব। যদি এ রকম কিছু হয়, তবে সামরিক সাহায্য দিতে প্রস্তুত থাকব।’
সৌদি নেতৃত্বাধীন সামরিক জোটে অংশ নিয়ে বাংলাদেশ সৌদি-ইরান সংঘাতে যুক্ত হয়ে পড়ছে বলে আশঙ্কা করা হচ্ছে। এ নিয়ে জানতে চাইলে পররাষ্ট্রমন্ত্রী বলেন, এই আশঙ্কা একেবারেই ভিত্তিহীন। সন্ত্রাসবাদের মতো বৈশ্বিক সমস্যা মোকাবিলা করাই সৌদি কেন্দ্রের প্রধান লক্ষ্য। মুসলিম দেশগুলোর মধ্যে এ বিষয়ে সহযোগিতার ক্ষেত্র তৈরি করাই এর উদ্দেশ্য। সৌদি কেন্দ্রের নামকরণ হয়েছে ‘গ্লোবাল সেন্টার ফর কমবেটিং এক্সট্রিমিস্ট থট’। বাংলাদেশ মনে করে, এই যে হানাহানি চলছে, এর অবসান হওয়া উচিত। প্রতিটি দেশ নিজেদের সামর্থ্য অনুযায়ী তাদের জনগণের জীবনযাপন ও বিকাশে কাজ করবে। সৌদি নেতৃত্বাধীন উদ্যোগকে এখনই জোট বলা ঠিক হবে না। এটি ক্রমবিকাশমান। এ বিষয়ে এখনো লিখিত কিছু হয়নি।
আরও  পড়ুন..জঙ্গিবাদের বিরুদ্ধে সুদৃঢ় অবস্থান তুলে ধরবেন প্রধানমন্ত্রীসাংবাদিকদের বাধা দেওয়া হলে জানাবেন: পররাষ্ট্রমন্ত্রী
 
