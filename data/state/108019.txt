
পৃথিবীর অনেক আধুনিক দেশের চেয়ে বাংলাদেশের আইনশৃঙ্খলা পরিস্থিতি ভালো বলে মন্তব্য করেছেন স্বরাষ্ট্রমন্ত্রী আসাদুজ্জামান খান কামাল। সাম্প্রতিক সব হত্যাকাণ্ডের তদন্ত চলছে বলে তিনি জানান।রাজশাহী বিশ্ববিদ্যালয়ের শিক্ষক এ এফ এম রেজাউল করিম সিদ্দিকী হত্যা, গাজীপুরের কাশিমপুর কারাগারের কাছে সাবেক কারারক্ষীকে হত্যাসহ সাম্প্রতিক বিভিন্ন হত্যাকাণ্ড নিয়ে তিনি আজ সোমবার সচিবালয়ে সাংবাদিকদের সঙ্গে কথা বলেন।আইএস নাম ব্যবহার করে দেশের সন্ত্রাসীরাই সাম্প্রতিক হত্যাকাণ্ড ঘটাচ্ছে বলে মন্তব্য করেন স্বরাষ্ট্রমন্ত্রী। তিনি বলেন, এসব হত্যার পেছনে আন্তর্জাতিক ষড়যন্ত্রও রয়েছে।স্বরাষ্ট্রমন্ত্রী আরও বলেন, ‘জোর গলায় বলছি, যারা এসব ঘটনায় জড়িত, তাদের খুঁজে বের করতে পারব।’ সাম্প্রতিক সব হত্যাকাণ্ডই পরিকল্পিত বলে মনে করেন তিনি।তাহলে বিচারে কেন দেরি হচ্ছে—সাংবাদিকদের এমন প্রশ্নের উত্তরে তিনি বলেন, ‘বিচার বিভাগ স্বাধীন। এ বিষয়ে কোনো মন্তব্য করব না।’
মন্ত্রী আরও বলেন, পৃথিবীজুড়ে হত্যা চলছে। বাংলাদেশ এর বাইরে না।
