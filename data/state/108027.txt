
২০১৭-১৮ অর্থবছরে বাংলাদেশ জাতীয় সংসদের জন্য উন্নয়ন ও অনুন্নয়ন খাতে ৩১৪ কোটি ৯১ লাখ টাকার প্রাক্কলিত বাজেট অনুমোদন দেওয়া হয়েছে। আজ বুধবার বিকেলে সংসদ সচিবালয় কমিশনের ২৮তম সভায় এই অনুমোদন দেওয়া হয়।
সংসদ সচিবালয়ের এক বিজ্ঞপ্তিতে জানানো হয়, অনুন্নয়ন খাতে ২৯৮ কোটি ৪৯ লাখ টাকা এবং উন্নয়ন খাতে ১৬ কোটি ৪২ লাখ টাকা বরাদ্দের অনুমোদন দেওয়া হয়। এ ছাড়া ২০১৮-১৯, ২০১৯-২০ অর্থবছরের বাজেট প্রক্ষেপণ অনুমোদন করা হয়। বৈঠকে ২০১৬-১৭ অর্থবছরের সংশোধিত বাজেটেরও অনুমোদন দেওয়া হয়।স্পিকার শিরীন শারমিন চৌধুরীর সভাপতিত্বে বৈঠকে কমিটির সদস্য প্রধানমন্ত্রী ও সংসদ নেতা শেখ হাসিনা, অর্থমন্ত্রী আবুল মাল আবদুল মুহিত, আইন, বিচার ও সংসদবিষয়ক মন্ত্রী আনিসুল হক ও বিরোধীদলীয় সাংসদ নূরুল ইসলাম অংশ নেন। জাতীয় সংসদের চিফ হুইপ আ স ম ফিরোজ বিশেষ আমন্ত্রণে বৈঠকে যোগ দেন।এদিকে প্রকল্প বাস্তবায়নে একাধিকবার প্রকল্প পরিচালক পরিবর্তন এবং একই প্রকল্প পরিচালককে একাধিক প্রকল্প পরিচালকের দায়িত্ব থেকে অব্যাহতি দেওয়ার সুপারিশ করেছে পরিকল্পনা মন্ত্রণালয়-সম্পর্কিত স্থায়ী কমিটি। গতকাল কমিটির বৈঠকে এই সুপারিশ করা হয়।বৈঠক সূত্রে জানা গেছে, বৈঠকের আলোচনায় এসেছে, কোন কোন ব্যক্তি ১৭টি প্রকল্পের পরিচালক। সংশ্লিষ্ট পদের জন্য যোগ্য ব্যক্তি না থাকায় এই অবস্থা তৈরি হয়েছে বলে বৈঠকে জানানো হয়।জানতে চাইলে কমিটির সদস্য মুহিবুর রহমান প্রথম আলোকে বলেন, প্রকল্প পরিচালক নিয়োগের ক্ষেত্রে প্রধানমন্ত্রীর নির্দেশনা আছে। একই ব্যক্তি ১৬-১৭টি প্রকল্পের পরিচালক হলে তাঁর পক্ষে ভালো কাজ করা সম্ভব নয়। কমিটির বৈঠকে একই ব্যক্তিকে একাধিক প্রকল্প পরিচালকের দায়িত্ব থেকে অব্যাহতি দেওয়ার সুপারিশ করেছে।সংসদ সচিবালয়ের এক বিজ্ঞপ্তিতে বলা হয়, বৈঠকে প্রকল্প বাস্তবায়নে মূল অনুমোদিত মেয়াদের তুলনায় অতিরিক্ত সময় বাড়ানোর বিষয়টি কঠোরভাবে নিয়ন্ত্রণ এবং নিয়মিত মনিটরিংয়ের মাধ্যমে প্রকল্প বাস্তবায়ন ত্বরান্বিত করা এবং গুণগত মান রক্ষার সুপারিশ করা হয়। এ ছাড়া সড়ক নির্মাণে মানসম্মত উপকরণ ব্যবহার এবং সড়ক দুর্ঘটনা রোধে দক্ষ চালক নিয়োগ, চালকদের নিয়মিত প্রশিক্ষণ, হাইওয়ে পুলিশ নিয়োগ, যথাস্থানে ট্রাফিক সিগন্যাল ও রাডার স্থাপনের সুপারিশ করা হয়।কমিটির সভাপতি আবুল কালাম আজাদের সভাপতিত্বে কমিটির সদস্য রফিকুল ইসলাম, মুহিবুর রহমান ও মো. তাজুল ইসলাম বৈঠকে এবং বিশেষ আমন্ত্রণে পরিকল্পনা প্রতিমন্ত্রী এম এ মান্নান বৈঠকে অংশ নেন।
