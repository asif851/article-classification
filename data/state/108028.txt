
নারায়ণগঞ্জ শহরের খানপুর এলাকা থেকে আবদুল্লাহ (২৬) নামের এক রোহিঙ্গা যুবককে আটক করেছে পুলিশ। গতকাল শনিবার মধ্যরাতে তাঁকে আটকের পর নগরীর খানপুরে অবস্থিত ৩০০ শয্যাবিশিষ্ট নারায়ণগঞ্জ জেনারেল হাসপাতালে চিকিৎসা দেওয়া হয়। আজ রোববার দুপুরে ওই রোহিঙ্গা যুবককে চিকিৎসা শেষে টেকনাফ শরণার্থীশিবিরের উদ্দেশে পাঠানো হয়েছে বলে জানিয়েছে পুলিশ। আটক যুবকের বাবার নাম সোলেমান।
নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) শাহীন পারভেজ বলেন, গতকাল মধ্যরাতে নগরীর খানপুর এলাকায় ঘোরাফেরার করার সময় তাঁর গতিবিধি সন্দেহজনক মনে হলে তাঁকে আটক করা হয়। তাঁর শরীরের বিভিন্ন স্থানে আঘাতের চিহ্ন রয়েছে। তাঁকে নগরীর খানপুর হাসপাতালে চিকিৎসা দেওয়া হয়েছে। শাহীন পারভেজ বলেন, পোশাক পরিহিত পুলিশ দেখলেই ভয়ে আঁতকে ওঠেন যুবকটি। ভয়ে পালিয়ে যাওয়ার চেষ্টা করেন। জিজ্ঞাসাবাদে যুবকটি জানান, তিনি চট্টগ্রাম থেকে ট্রেনে করে নারায়ণগঞ্জ এসেছেন। তাঁকে শরণার্থী ক্যাম্পে পাঠানোর ব্যবস্থা নেওয়া হচ্ছে। তিনি ভাঙা বাংলা ও ভাঙা হিন্দিতে কথা বলতে পারেন। আটক রোহিঙ্গা যুবক সাংবাদিকদের বলেন, মিয়ানমার সেনাবাহিনী তাঁর ছোট বোনকে নির্যাতন ও গলা কেটে হত্যা করেছে। তাঁর মাকে রশি দিয়ে টান দিয়ে দুভাগ করে হত্যা করেছে।
ওসি শাহীন পারভেজ জানান, ওই যুবককে চিকিৎসা শেষে পুলিশি প্রহরায় টেকনাফ শরণার্থীশিবিরে পাঠানো হয়েছে।
