
চুয়াডাঙ্গার দামুড়হুদা ও কুমিল্লার দাউদকান্দিতে পৃথক সড়ক দুর্ঘটনায় দুজন নিহত হয়েছেন। নিহত ব্যক্তিদের একজন পথচারী ও অপরজন কাভার্ড ভ্যানের চালকের সহকারী। দুর্ঘটনায় গুরুতর আহত হয়েছেন একজন। আজ শনিবার সকাল ও গতকাল শুক্রবার রাতে এসব দুর্ঘটনা ঘটে।
দামুড়হুদা উপজেলার কার্পাসডাঙায় ইটবাহী পাওয়ার টিলারের চাপায় মো. দুলু উদ্দিন (৫৫) নামের একজন পথচারী নিহত হন। সকাল সাড়ে সাতটার দিকে কার্পাসডাঙা কবরস্থান মোড়ে এ দুর্ঘটনা ঘটে। নিহত ব্যক্তির বাড়ি পাশের পীরপুরকুল্লা গ্রামে।
প্রত্যক্ষদর্শী ব্যক্তিরা জানান, দুলু উদ্দিন কার্পাসডাঙা বাস ডিপোর সামনের রাস্তা দিয়ে বাজারের দিকে যাচ্ছিলেন। কবরস্থান মোড়ে পৌঁছার পর ইট বহনকারী একটি পাওয়ার টিলার পেছন থেকে চাপা দিলে ঘটনাস্থলেই তিনি মারা যান। কার্পাসডাঙা ক্যাম্প পুলিশ পাওয়ার টিলারটি আটক করেছে। কার্পাসডাঙা ক্যাম্পের সহকারী উপপরিদর্শক (এএসআই) মাসুদ রানা জানান, দুলু উদ্দিন বুদ্ধিপ্রতিবন্ধী ছিলেন। তাঁর স্বজনদের আবেদনের পরিপ্রেক্ষিতে ময়নাতদন্ত ছাড়া লাশ দাফনের অনুমতি দেওয়া হয়েছে।
দাউদকান্দি উপজেলায় থেমে থাকা কাভার্ড ভ্যানকে অপর একটি কাভার্ড ভ্যান পেছন থেকে ধাক্কা দেয়। এতে থেমে থাকা কাভার্ড ভ্যানের চালকের সহকারী (২৬) ঘটনাস্থলেই মারা যান বলে পুলিশ জানায়। তাঁর নাম-পরিচয় জানা যায়নি। গতকাল দিবাগত রাত পৌনে একটার দিকে জিংলাতলী নামক স্থানে ঢাকা-চট্টগ্রাম মহাসড়কে এ দুর্ঘটনা ঘটে। দুর্ঘটনায় চালকের সহকারীর সঙ্গে দাঁড়িয়ে থাকা আবদুল ওহাব (৫০) নামের এক ব্যক্তি গুরুতর আহত হন। তাঁর বাড়ি জিংলাতলী গ্রামে। আহত আবদুল ওহাবকে প্রথমে দাউদকান্দি উপজেলা স্বাস্থ্য কমপ্লেক্সে, পরে আশঙ্কাজনক অবস্থায় ঢাকায় পাঠানো হয়।
দাউদকান্দি হাইওয়ে থানা-পুলিশের উপপরিদর্শক (এসআই) রফিকুল ইসলাম দুর্ঘটনার বিষয়টি নিশ্চিত করেছেন। তিনি জানান, নিহত ব্যক্তির লাশ উদ্ধার করা হয়েছে। এ ঘটনায় মামলার প্রস্তুতি চলছে।
