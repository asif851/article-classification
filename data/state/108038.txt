
সরকারদলীয় সাংসদ গোলাম মাওলা রনির বিরুদ্ধে সম্পদ বিবরণীর নোটিশ জারির অনুমোদন চেয়ে প্রাথমিক প্রতিবেদন দাখিল করেছে দুর্নীতি দমন কমিশন (দুদক)।
দুদকের উপপরিচালক তালেবুর রহমান আজ মঙ্গলবার দুপুরে কমিশনে এ প্রতিবেদন দাখিল করেন। বিষয়টি প্রথম আলো ডটকমকে নিশ্চিত করেছেন দুদকের মুখপাত্র ও উপপরিচালক প্রণব কুমার ভট্টাচার্য।
দুদকের বিশেষ অনুসন্ধান ও তদন্ত সূত্র জানায়, ওই প্রতিবেদনে সাংসদ রনির বিরুদ্ধে অবৈধ সম্পদ অর্জনের অভিযোগ আনা হয়েছে। এ অভিযোগের ভিত্তিতে অধিকতর সুষ্ঠু অনুসন্ধানের জন্য রনির স্থাবর-অস্থাবর সম্পত্তির বিবরণ কমিশনে জমা দেওয়ার জন্য অনুমতি চাওয়া হয়েছে।
দুই বছর ধরে করা এ অনুসন্ধানে বলা হয়েছে, প্রাথমিক পর্যায়ে জমা দেওয়া তথ্য থেকে রনির সম্পদের পরিমাণ কয়েক গুণ বেশি। তিনি নির্বাচন কমিশনের হলফনামায় সম্পদের যে তথ্য দিয়েছিলেন, তা-ও খতিয়ে দেখেছে দুদক।
অনুসন্ধান চলাকালে জাতীয় রাজস্ব বোর্ডের (এনবিআর) কেন্দ্রীয় গোয়েন্দা সেলও রনির বিরুদ্ধে কিছু ‘জ্ঞাত আয়-বহির্ভূত’ সম্পদের তথ্য দেয় দুদকের অনুসন্ধানকারী কর্মকর্তাকে।
এ ছাড়া রনির আয়কর ফাইল ও সম্পদ বিবরণীতেও বেশ কিছু গরমিল রয়েছে। পুরো বিষয়ে অধিকতর ও বিস্তারিত তদন্তের প্রয়োজন রয়েছে বলে প্রতিবেদনে উল্লেখ করা হয়েছে।
২০ জুলাই বেসরকারি ইনডিপেনডেন্ট টেলিভিশনের দুই সাংবাদিককে মারধর ও হত্যাচেষ্টার মামলায় বর্তমানে কারাগারে রয়েছেন রনি।
