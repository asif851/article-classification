
আগে মানুষ বিকেলবেলা বুড়িগঙ্গা নদীর পাড়ে হাওয়া খেতে যেত। এখন সে নদী প্রভাবশালীরা দখল করেছে। পানি দূষিত করেছে। নদীর পানি এতই দূষিত হয়েছে যে নিশ্বাস নিলে ডায়রিয়া হয়।
নৌপরিবহনমন্ত্রী শাজাহান খান আজ রোববার এমন মন্তব্য করেন। জাতীয় প্রেসক্লাবে নদীরক্ষা কমিশন ও নদী পরিব্রাজক দল আয়োজিত এক আলোচনা সভায় প্রধান অতিথির বক্তব্যে তিনি এ কথা বলেন।
আন্তর্জাতিক নদী দিবস উপলক্ষে আয়োজিত ওই অনুষ্ঠানে মন্ত্রী আরও বলেন, নদী দখলদার ও দূষণকারীরা ‘রাজাকারের’ মতোই। এসব ‘রাজাকারের’ বিরুদ্ধে আন্দোলন গড়ে তুলতে তিনি সামাজিক সংগঠনগুলোর প্রতি আহ্বান জানান।
অনুষ্ঠানে পানিসম্পদ মন্ত্রণালয়ের সচিব জাফর আহমেদ খান বিশেষ অতিথির বক্তব্যে বলেন, ‘আমি শীতলক্ষ্যা নদীর পাড়ে নারায়ণগঞ্জে বড় হয়েছি। এই শীতলক্ষ্যা নদীতে সাঁতার কেটেছি। এখন শীতলক্ষ্যার পাড়ে গিয়ে দেখি তা এতটাই দূষিত যে তাতে ফেনা উঠছে। পা পর্যন্ত ডোবানো যায়নি।’
অনুষ্ঠানে নদীরক্ষা কমিশনের চেয়ারম্যান আতাহারুল ইসলাম নদীরক্ষায় তরুণসমাজকে এগিয়ে আসার জন্য আহ্বান জানান।
অনুষ্ঠানে নদী পরিব্রাজক দলের পক্ষে মনির হোসেন, চট্টগ্রাম বিশ্ববিদ্যালয়ের অধ্যাপক মনজুরুল কিবরিয়া প্রমুখ বক্তব্য দেন।
