
বগুড়ার দুপচাঁচিয়ায় উপজেলায় স্বামীকে হত্যার অভিযোগে এক গৃহবধূকে গ্রেপ্তার করেছে পুলিশ। ওই গৃহবধূ গতকাল মঙ্গলবার সন্ধ্যায় নিজ বাড়িতে তাঁর স্বামীকে বঁটি দিয়ে কুপিয়ে হত্যা করেন বলে অভিযোগ উঠেছে।
দুপচাঁচিয়ায় গোবিন্দপুর ইউনিয়নের কোঁচপুকুরিয়া গ্রামে এ ঘটনা ঘটে। গ্রেপ্তার হওয়া গৃহবধূ হলেন হাবিবা বেগম (৩২)। তাঁর নিহত স্বামীর নাম শহীদুল ইসলাম (৪০)।
থানার পুলিশ সূত্রে জানা গেছে, কোঁচপুকুরিয়া গ্রামের শহীদুল ইসলামের স্ত্রী হাবিবা বেগম সৌদি আরবে চাকরি করেন। এক মাস আগে হাবিবা বেগম তাঁর স্বামীর কাছে এক লাখ টাকা পাঠান। দুই সপ্তাহ আগে তিনি দেশে ফেরেন। গতকাল সন্ধ্যায় হাবিবা তাঁর স্বামীর কাছে ওই এক লাখ টাকার হিসাব চান। শহীদুল টাকার হিসাব না দেওয়ায় এ নিয়ে কথা-কাটাকাটি শুরু হয়। এর একপর্যায়ে হাবিবা তাঁর স্বামীকে বঁটি দিয়ে কোপ দেন। এতে শহীদুল গুরুতর আহত হলে পরিবারের সদস্যরা তাঁকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করেন। সেখানে চিকিৎসাধীন অবস্থায় তিনি রাতে মারা যান।
এ ঘটনায় নিহত শহীদুলের মা সাইফুন বেগম বাদী হয়ে হাবিবার বিরুদ্ধে গতকাল রাতেই দুপচাঁচিয়া থানায় একটি হত্যা মামলা দায়ের করেন।
দুপচাঁচিয়া থানার ভারপ্রাপ্ত কর্মকর্তা (ওসি) আবদুর রাজ্জাক বলেন, এ ঘটনায় মামলা হয়েছে। রাতেই আসামি হাবিবাকে গ্রেপ্তার করা হয়েছে।
