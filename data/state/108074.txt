
বাংলাদেশের উদ্যমী ও পরিশ্রমী সাধারণ মানুষের বহুমুখী কার্যক্রমের কারণেই বাংলাদেশ কখনোই পথ হারাবে না। শত সংকট সত্ত্বেও বাংলাদেশ এগিয়ে যাচ্ছে এবং যাবে। মানুষের এগিয়ে যাওয়ার এই সংগ্রামে ‘প্রথম আলো’ সব মানুষের সঙ্গে সহযাত্রীর ভূমিকা পালন করবে। ‘প্রথম আলো’র পঞ্চদশ প্রতিষ্ঠাবার্ষিকীর অনুষ্ঠানে এসব কথা বলেছেন ‘প্রথম আলো’ সম্পাদক মতিউর রহমান।আজ শুক্রবার রাজধানীর একটি হোটেলে আয়োজিত প্রতিষ্ঠাবার্ষিকীর এই অনুষ্ঠানটি পরিণত হয়েছিল নানা পেশা এবং নানা পথ ও মতের মানুষের মিলন মেলায়। রাজনীতিবিদ, ব্যবসায়ী, কূটনীতিক, অর্থনীতিবিদ, শিক্ষাবিদ, করপোরেট ব্যক্তিত্ব, পেশাজীবী, চলচ্চিত্র, সংগীত এবং নাট্যাঙ্গনের সেরা তারকারা অনুষ্ঠানে উপস্থিত ছিলেন।
সন্ধ্যা সোয়া সাতটায় অনুষ্ঠান শুরু হওয়ার কথা থাকলেও ছয়টা থেকেই আসতে শুরু করেন অতিথিরা। ‘প্রথম আলো’র সহযোগী সম্পাদক আনিসুল হকের সঞ্চালনায় সাড়ে সাতটার দিকে শুরু হয় অনুষ্ঠান। পঞ্চদশ প্রতিষ্ঠাবার্ষিকীর স্লোগান ‘পথ হারাবে না বাংলাদেশ’-এর ওপর নির্মিত পাঁচ মিনিটের তথ্যচিত্র ‘আশা আছে’ দেখানোর পর বক্তব্য দেন ‘প্রথম আলো’র সম্পাদক মতিউর রহমান। তিনি বলেন, গত দুই দশকে দেশে রাজনৈতিক সহিংসতা সত্ত্বেও বাংলাদেশ এগিয়ে চলেছে। নানা সংকটের পরও শিক্ষা, স্বাস্থ্য, কৃষি, অর্থনীতিসহ সামাজিক ক্ষেত্রগুলোতে অনেক অগ্রগতি হয়েছে। বিশ্ব সম্প্রদায় বাংলাদেশের ভালো কাজের প্রশংসা করছে, স্বীকৃতি দিচ্ছে। সহস্রাব্দ উন্নয়ন লক্ষ্যমাত্রার (এমডিজি) অনেকগুলো ক্ষেত্রে অগ্রগতি করেছে। নোবেল বিজয়ী অমর্ত্য সেনের উদ্ধৃতি দিয়ে মতিউর রহমান বলেন, সংকট সত্ত্বেও দুই দশকে বাংলাদেশ ভারতের চেয়ে ভালো করছে।
মতিউর রহমান বলেন, দেশের মানুষ বহুমুখী কাজের মাধ্যমে নিজের পাশাপাশি বাংলাদেশকে এগিয়ে নিচ্ছে। দেশে রাজনৈতিক সংকট না থাকলে বাংলাদেশ আরও এগিয়ে যেত বলে অমর্ত্য সেনের মন্তব্যটি তুলে ধরেন। সাম্প্রতিক সময়ে দেশের মানুষের মনে রাজনৈতিক অবস্থা নিয়ে উদ্বেগ রয়েছে তার কথাও তুলে ধরেন। তিনি বলেন, দেশের পরিশ্রমী মানুষ এই দেশকে এগিয়ে নিয়ে যাবে।
‘প্রথম আলো’র সম্পাদক বলেন, ‘সমাজ ভেঙে পড়ুক আমরা চাই না। দেশে দুর্যোগের সৃষ্টি হোক আমরা চাই না। এবং আলোর ছায়া পড়ুক আমরা চাই না। এ জন্য আমরা থাকব সদা সতর্ক-সজাগ। আমরা আমাদের নিরপেক্ষ ও বস্তুনিষ্ঠ সাংবাদিকতা দিয়ে আমাদের কর্তব্য পালন করে যাব। আমাদের কাজ হবে মানুষের মনে আশার আলো জাগিয়ে রাখা। আমরা তাই বিশ্বাস করি, পথ হারাবে না বাংলাদেশ।’
অনুষ্ঠানে উপস্থিত ছিলেন তথ্যমন্ত্রী হাসানুল হক ইনু, সংস্কৃতিমন্ত্রী আবুল কালাম আজাদ, বেসামরিক বিমান চলাচল ও পর্যটনমন্ত্রী ফারুক খান, বিজ্ঞান এবং তথ্য ও যোগাযোগ প্রযুক্তিমন্ত্রী মোস্তফা ফারুক মোহাম্মদ, সিপিবি নেতা মনজুরুল আহসান খান, মুজাহিদুল ইসলাম সেলিম, বিএনপির নেতা মওদুদ আহমেদ, এম কে আনোয়ার, ব্যারিস্টার রফিকুল ইসলাম মিয়া, খন্দকার মোশাররফ হোসেন, শমসের মোবিন চৌধুরী, ওয়ার্কার্স পার্টির নেতা রাশেদ খান মেনন, জাতীয় পার্টির মহাসচিব রুহুল আমিন হাওলাদার, আওয়ামী লীগের নেতা নুহ আলম লেনিন, অর্থনীতিবিদ দেবপ্রিয় ভট্টাচার্য, শিক্ষাবিদ সৈয়দ মনজুরুল ইসলাম, রাশেদা কে চৌধুরী, সাবেক সিইসি এ টি এম সামসুল হুদা, সচিবদের মধ্যে ছিলেন বিজ্ঞান এবং তথ্য ও যোগাযোগ প্রযুক্তি মন্ত্রণালয়ের সচিব এন আই খান, নির্বাচন কমিশন সচিব ড. মোহাম্মদ সাদিক, আবদুস সোবহান শিকদার, পররাষ্ট্রসচিব শহীদুল হক, পুলিশের মহাপরিদর্শক হাসান মাহমুদ খন্দকার, র্যাবের মহাপরিচালক মোখলেসুর রহমান, টিভি-ব্যক্তিত্ব শাইখ সিরাজ, সাংবাদিক এবিএম মূসা, মাহফুজ আনাম, মনজুরুল আহসান বুলবুল, বাংলাদেশে নিযুক্ত ব্রিটিশ হাইকমিশনার, চীনা রাষ্ট্রদূত, সুইডেনের ভারপ্রাপ্ত রাষ্ট্রদূত, সাবেক ক্রিকেটার গাজী আশরাফ হোসেন, আকরাম খান, চিত্রনায়ক ফেরদৌস, চিত্রনায়িকা চম্পা, টেলিভিশন, সংগীত ও নাট্যাঙ্গনের বিপুলসংখ্যক তারকা।
‘প্রথম আলো’র জন্মদিনে বিশেষ আমন্ত্রণে ঢাকায় আসা অতিথিদের মধ্যে সস্ত্রীক ভারতের বর্ষীয়ান সাংবাদিক কুলদীপ নায়ার, মিসরের ‘আল আহরাম’ পত্রিকার ব্যবস্থাপনা সম্পাদক কামাল আলী গাবালা ইউনুস, ‘টাইমস অব ইন্ডিয়া’র প্রধান নির্বাহী কর্মকর্তা রবি ধারিয়াল, বাংলাদেশে ভারতের সাবেক হাইকমিশনার দেব মুখার্জি, মার্কিন সাংবাদিক লরেন্স লিফশুলজ, ভারতের ‘আনন্দবাজার’ পত্রিকার বার্তা সম্পাদক হীরক বন্দ্যোপাধ্যায় এবং নেপালের ‘কাঠমান্ডু পোস্ট’ পত্রিকার বার্তা সম্পাদক মুকুল কুমার গাইন অনুষ্ঠানে উপস্থিত ছিলেন।
এ ছাড়া ট্রান্সকম গ্রুপ এবং মিডিয়া স্টার লিমিটেডের চেয়ারম্যান লতিফুর রহমান, পরিচালক সাইফুর রহমান, ওবায়দুর রহমান খান, আতিকুর রহমান, সিমিন হোসেনসহ গ্রুপের শীর্ষ কর্মকর্তারা অনুষ্ঠানে উপস্থিত ছিলেন।

