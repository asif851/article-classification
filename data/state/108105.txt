
ঘন কুয়াশার কারণে সাড়ে ১০ ঘণ্টা বন্ধ থাকার পর শিমুলিয়া-কাওরাকান্দি ও শরীয়তপুর-চাঁদপুর নৌপথে চলাচল শুরু হয়েছে। আর আট ঘণ্টা বন্ধ থাকার পর দৌলতদিয়া-পাটুরিয়া রুটে নৌচলাচল শুরু হয়েছে।
গতকাল শুক্রবার রাত ১২টার পর থেকে শিমুলিয়া-কাওরাকান্দি ও শরীয়তপুর-চাঁদপুর রুটে নৌচলাচল বন্ধ হয়ে যায়। আর দিবাগত রাত দেড়টার দিকে দৌলতদিয়া-পাটুরিয়া রুটে নৌচলাচল বন্ধ হয়ে যায়।
শরীয়তপুর-চাঁদপুর রুটের আলুরবাজার ফেরিঘাটের ব্যবস্থাপক আব্দুস সাত্তার জানান, সকাল সাড়ে ১০টার দিকে চাঁদপুর-শরীয়তপুর রুটের নৌচলাচল শুরু হয়েছে। মঙ্গলমাঝিরঘাটের শিমুলিয়া নৌপথের লঞ্চ মালিক সমিতির ব্যবস্থাপক মোখলেস মাতবর জানান, একই সময়ে শিমুলিয়া-কাওরাকান্দি রুটে নৌচলাচল শুরু হয়েছে।
সকালে বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) শরীয়তপুর-চাঁদপুর নৌপথের ব্যবস্থাপক এস এম ইমরান আহমেদ জানান, গতকাল রাত ১২টা থেকে শরীয়তপুর-চাঁদপুর ও শিমুলিয়া-কাওরাকান্দি নৌপথে ফেরি চলাচল বন্ধ হয়ে যায়। দুই পারে শত শত গাড়ি পারাপারের অপেক্ষায় দাঁড়িয়ে থাকে।
বিআইডব্লিউটিসির দৌলতদিয়া কার্যালয়ের ব্যবস্থাপক মো. শফিকুল ইসলাম জানান, গতকাল রাত দেড়টা থেকে রাজবাড়ীর দৌলতদিয়া ও মানিকগঞ্জের পাটুরিয়া নৌপথে নৌকা, ফেরি, লঞ্চসহ সব ধরনের নৌযান চলাচল বন্ধ ছিল। দুই ঘাটে এক হাজারেরও বেশি গাড়ি আটকা ছিল। কুয়াশা কমে আসায় সকাল সাড়ে নয়টার দিকে নৌচলাচল আবার শুরু হয়েছে।
আরও পড়ুন:ঘন কুয়াশায় নৌপথে চলাচল বন্ধ
