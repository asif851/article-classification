
বরিশালের বানারীপাড়া উপজেলায় যাত্রীবাহী বাস ও ইজিবাইক (মাহেন্দ্র) সংঘর্ষে দুই নারী নিহত হয়েছেন। আজ শুক্রবার সকাল সাড়ে ৯টার দিকে উপজেলার রায়েরহাট এলাকায় সড়কে এ দুর্ঘটনা ঘটে।
নিহত এক নারীর নাম ফাতেমা বেগম (৩০)। অন্যজনের নাম জানা যায়নি। এ ঘটনায় আহত হয়েছেন আরও দুই যাত্রী। তাঁদের বরিশালের শের-ই-বাংলা মেডিকেল কলেজ হাসপাতালে ভর্তি করা হয়েছে। হতাহত ব্যক্তিরা সবাই ইজিবাইকের যাত্রী।
প্রত্যক্ষদর্শী এক যাত্রী জানান, ইজিবাইকটি বরিশাল থেকে যাত্রী নিয়ে বানারীপাড়া যাচ্ছিল। যাত্রীবাহী বাসটি বানারীপাড়া থেকে বরিশালে যাচ্ছিল। রায়েরহাট এলাকায় পৌঁছালে একটি কুকুর ইজিবাইকের সামনে পড়লে এটির চালক নিয়ন্ত্রণ হারান। এ সময় বিপরীত দিক থেকে আসা যাত্রীবাহী বাসটি ইজিবাইককে ধাক্কা দেয়। এতে ঘটনাস্থলে দুজন মারা যান।
বানারীপাড়া থানার ভারপ্রাপ্ত কর্মকর্তা (ওসি) মো. সাজ্জাদ হোসেন ঘটনার সত্যতা নিশ্চিত করেন।
 
 
