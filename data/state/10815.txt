
চট্টগ্রামের সন্দ্বীপ উপজেলার ভাসানচরের এলাকায় ৯০০ টন কয়লা বোঝাই ‘এমভি মাস্টার সোহাগ’ নামের একটি লাইটার জাহাজ ডুবে গেছে। আজ শুক্রবার দুপুর সাড়ে ১২টার দিকে এ ঘটনা ঘটে।
লাইটার জাহাজ পরিচালনাকারী বেসরকারি সংস্থা ওয়াটার ট্রান্সপোর্ট সেল জানায়, চট্টগ্রাম বন্দরের বহির্নোঙরে একটি বড় জাহাজ থেকে ৯০০ টন কয়লা নিয়ে ‘এমভি মাস্টার সোহাগ’ নামের লাইটার জাহাজটি খুলনার দিকে যাচ্ছিল। দুপুরে প্রচণ্ড ঢেউয়ে জাহাজটির তলা ফেটে ডুবে যায়।বাংলাদেশ অভ্যন্তরীণ নৌ-পরিবহন কর্তৃপক্ষের যুগ্ম পরিচালক (নৌ‍সংরক্ষণ ও পরিচালন) মোহাম্মদ আক্কাছ আলী প্রথম আলোকে বলেন, আজ দুপুরে সন্দ্বীপের দক্ষিণ-পশ্চিমে ভাসানচরে দুই নম্বর বয়ার কাছে দুর্ঘটনা ঘটে। পূর্ণ জোয়ারের সুবিধা না নিয়ে জাহাজটি ওই এলাকা অতিক্রম করার সময় প্রচণ্ড ঢেউয়ে তলা ফেটে জাহাজটির ডুবে যায়। তবে বেলা আড়াইটার দিকে অপর দুটি জাহাজে ডুবে যাওয়া জাহাজের মাস্টার ও শ্রমিকদের উদ্ধার করে।উদ্ধার হওয়া শ্রমিকেরা ‘এমভি মার্কেন্টাইল-৮’ জাহাজে রয়েছেন। ওই জাহাজের মাস্টারের সঙ্গে মুঠোফোনে কথা বলে লাইটার জাহাজ শ্রমিক ইউনিয়নের সাধারণ সম্পাদক নবী আলম প্রথম আলোকে বলেন, ‘মাস্টারসহ আটজন শ্রমিক মার্কেন্টাইল-৮ জাহাজে উদ্ধার করা হয়েছে। আরেকজন অন্য আরেকটি জাহাজে উদ্ধার করা হয়েছে। সবাই নিরাপদে আছে।’
