
বাংলাদেশ ও যুক্তরাষ্ট্রের মধ্যে দুই দিনের চতুর্থ অংশীদারত্ব সংলাপ ২৯ এপ্রিল ঢাকায় শুরু হচ্ছে। এ দুই দেশের মধ্যকার দ্বিপক্ষীয়, আঞ্চলিক ও আন্তর্জাতিক অগ্রাধিকার বিষয়গুলোর ওপর পারস্পরিক সহযোগিতার ক্ষেত্র চিহ্নিত এবং অগ্রগতি পর্যালোচনা করা এ সংলাপের লক্ষ্য। খবর ইউএনবির।কূটনৈতিক সূত্রের বরাত দিয়ে খবরে আরও বলা হয়, বাংলাদেশের শ্রম পরিস্থিতি পর্যালোচনা করা ছাড়াও উভয় দেশের মধ্যকার নিরাপত্তা, বাণিজ্য ও উন্নয়ন সম্পর্কের সম্প্রসারণের ওপরও মনোযোগ দেওয়া হবে এ সংলাপে।তবে বাংলাদেশে নিযুক্ত মার্কিন দূতাবাসের মুখপাত্র মনিকা এল শাই বলেন, অংশীদারত্ব সংলাপের এ পরিকল্পনা নিশ্চিত করতে তাঁরা এখনো কাজ চালিয়ে যাচ্ছেন।কিছু সূত্র জানিয়েছে, সংলাপে যুক্তরাষ্ট্রে বাংলাদেশের অগ্রাধিকারমূলক বাজারসুবিধা বা জিএসপি (জেনারালাইজড সিস্টেম অব প্রেফারেন্সেস) পুনর্বহালের বিষয়টিও আসবে। শ্রমিকদের অধিকার সম্পর্কিত সংবিধিবদ্ধ যোগ্যতা মেটাতে ব্যর্থ হওয়ায় মার্কিন প্রেসিডেন্ট বারাক ওবামা ২০১৩ সালের জুনে মার্কিন বাজারে বাংলাদেশের ওই সুবিধা স্থগিত করেন।সংলাপে বাংলাদেশের পক্ষে পররাষ্ট্রসচিব এম শহিদুল হক ও যুক্তরাষ্ট্রের পক্ষে দেশটির রাজনৈতিকবিষয়ক আন্ডার সেক্রেটারি অব স্টেট ওয়েন্ডি শারম্যান নেতৃত্ব দেবেন। ২৮ এপ্রিল শারম্যান ঢাকা আসবেন বলে আশা করা হচ্ছে।
