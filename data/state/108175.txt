
তথ্যপ্রযুক্তি ব্যবহার করে দেশের গ্রন্থাগারের উন্নয়নে ব্রিটিশ কাউন্সিলের সঙ্গে সমঝোতা স্মারক সই করেছে সংস্কৃতিবিষয়ক মন্ত্রণালয়। তবে এ উন্নয়ন প্রকল্পে টাকা দেবে বিল ও মিলিন্ডা গেটস ফাউন্ডেশন। পরীক্ষামূলকভাবে দেশের ৩০টি গ্রন্থাগার উন্নয়ন করা হবে।
আজ মঙ্গলবার সংস্কৃতি মন্ত্রণালয়ে এই সমঝোতা স্মারক সই হয়। সরকারের পক্ষে গণগ্রন্থাগারের মহাপরিচালক আশীষ কুমার সরকার ও ব্রিটিশ কাউন্সিলের এ দেশীয় পরিচালক বারবারা উইকহ্যাম সই করেন।
অনুষ্ঠানে উপস্থিত সংস্কৃতিমন্ত্রী আসাদুজ্জামান নূর সাম্প্রতিক জঙ্গি হামলার প্রসঙ্গ টেনে বলেন, সত্যিকারের শিক্ষাটা খুব গুরুত্বপূর্ণ। তাঁদের লক্ষ্য হলো পাঠকদের গ্রন্থাগারমুখী করা, পাঠাগারের মানোন্নয়ন করা। সাংস্কৃতিক কর্মকাণ্ড বাড়ানো। আর সাংস্কৃতিক কর্মকাণ্ড শুধু গানবাজনা নয়। তিনি বলেন, পরীক্ষামূলকভাবে মাত্র শুরু হলো। পরে আরও সম্প্রসারণ করা হবে।
সংস্কৃতি মন্ত্রণালয়ের কর্মকর্তারা জানিয়েছেন, ১৮ মাসব্যাপী পরীক্ষামূলক এই কাজের জন্য ১ দশমিক ৮ মিলিয়ন মার্কিন ডলার (প্রায় ১৪ কোটি ৪০ লাখ টাকা) দিয়ে ৩০টি গ্রন্থাগার উন্নয়ন করা হবে। এর মধ্যে ২৫টি গণগ্রন্থাগার অধিদপ্তরের অধীন। বাকিগুলো শিশু একাডেমী লাইব্রেরি, ইউনিয়ন ডিজিটাল সেন্টার ও এনজিও সংশ্লিষ্ট। এ প্রকল্প বাস্তবায়নে বাংলাদেশ সরকারের কোনো আর্থিক সংশ্লেষ থাকবে না। পরীক্ষামূলক এই কাজের ওপর ভিত্তি করে পরবর্তী সময়ে আরও সম্প্রসারণ করা হবে।
সমঝোতা স্মারক সই অনুষ্ঠানে সংস্কৃতিসচিব আকতারী মমতাজসহ মন্ত্রণালয় ও ব্রিটিশ কাউন্সিলের অন্য কর্মকর্তারা উপস্থিত ছিলেন।
