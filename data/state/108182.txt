
সিরাজগঞ্জের উল্লাপাড়া উপজেলার হাটবোয়ালিয়া কবরস্থানের পাশে যাত্রীবাহী একটি বাস ও সিএনজিচালিত অটোরিকশার সংঘর্ষে পাঁচজন নিহত হয়েছেন। আজ মঙ্গলবার সকাল পৌনে নয়টার দিকে নগরবাড়ি-বগুড়া মহাসড়কে এ দুর্ঘটনা ঘটে।
নিহত ব্যক্তিরা সবাই সিএনজিচালিত অটোরিকশার চালক ও যাত্রী। তাঁরা হলেন চালক বকুল হোসেন, জাহাঙ্গীর মাস্টার, আশরাফুল ইসলাম ও আমজাদ। আরেকজনের পরিচয় জানা যায়নি। দুর্ঘটনায় অটোরিকশার আরেক যাত্রী আহত হয়েছেন।
দুর্ঘটনার এ খবরের সত্যতা নিশ্চিত করে উল্লাপাড়া থানার ভারপ্রাপ্ত কর্মকর্তা (ওসি) তাজুল হুদা বলেন, পরিবারের সদস্যরা নিহত ব্যক্তিদের লাশ শনাক্ত করে নিয়ে গেছেন। এ ঘটনায় হাটিকুমরুল হাইওয়ে থানায় একটি মামলা হয়েছে।
গতকাল সোমবার থেকে ঈদে ঘরমুখো মানুষের যাত্রা শুরু হয়েছে। রাজধানীর তিনটি আন্তজেলা বাস টার্মিনাল থেকে ও বিভিন্ন পরিবহন কোম্পানির ছাড়া বাসগুলোর আসন ছিল পূর্ণ। সড়কেও বেড়েছে গাড়ির চাপ।
