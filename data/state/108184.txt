
বৈশাখী টেলিভিশনের প্রতিবেদক ফয়সাল সরদারকে নিয়ে আশা-নিরাশায় আছেন তাঁর সহকর্মীরা। নেপালে বিধ্বস্ত হওয়া ইউএস-বাংলা উড়োজাহাজে থাকা ফয়সালের বিষয়ে এখনো কিছু জানতে পারেননি তাঁরা।
বৈশাখী টেলিভিশনের প্রধান বার্তা সম্পাদক (সিএনই) সাইফুল ইসলাম প্রথম আলোকে বলেন, ‘ফয়সাল নেপালে গেছেন, সেটি আমরা আনুষ্ঠানিকভাবে জানতাম না। দুর্ঘটনা ঘটার পর খবর পাই তিনি নেপালে গেছেন। দুর্ঘটনার পরে বাংলাদেশ পররাষ্ট্রমন্ত্রণালয় থেকে প্রকাশিত আহত-নিহত ব্যক্তিদের তালিকা দেখে জানতে পারি, ফয়সালের নাম সেখানে আছে।’
সাইফুল ইসলাম বলেন, ‘নিশ্চিত হতে অফিস থেকে ফয়সালের পাসপোর্ট নম্বর জোগাড় করে দেখি, সেটা আমাদের সহকর্মী ফয়সালই। তারপরও আমরা আশা ছাড়িনি। আজ সকালে আমাদের অফিসের দুজনসহ ও ফয়সালের এক মামাকে নেপালে পাঠানো হয়েছে। তাঁরা নিশ্চিত করে কিছু জানাননি। তাঁরা হাসপাতালগুলোয় খোঁজ নেবেন। হয়তো ফয়সাল মারা গেছেন, কিন্তু আমরা আশা ছাড়িনি। একেবারে নিশ্চিত হয়ে এ বিষয়ে আমরা ঘোষণা দিতে চাই।’
ফয়সাল সরদার বৈশাখী টেলিভিশনে প্রধানমন্ত্রীর বিটে কাজ করেন। তাঁর গ্রামের বাড়ি শরীয়তপুর। বোনের সঙ্গে ঢাকায় থাকতেন তিনি।
