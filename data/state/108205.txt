
প্রধান নির্বাচন কমিশনার (সিইসি) বিএনপির সঙ্গে সাক্ষাতে দলটির প্রতিষ্ঠাতা ‘জিয়াউর রহমান বাংলাদেশে বহুদলীয় গণতন্ত্রের প্রতিষ্ঠাতা’ বলা দলটিকে নির্বাচনে আনার কৌশলও হতে পারে বলে মনে করছেন সড়ক পরিবহন ও সেতুমন্ত্রী ওবায়দুল কাদের বলেন। তিনি বলেন, নির্বাচন কমিশনের কাছে আওয়ামী লীগ কোনো অনুগ্রহ ও সুবিধা আশা করে না। নিরপেক্ষতা প্রত্যাশা করে।
আজ সোমবার রাজধানীর কৃষিবিদ ইনস্টিটিউট মিলনায়তনে বিশ্ব খাদ্য দিবসের অনুষ্ঠানে বক্তব্য শেষ হওয়ার পর সাংবাদিকদের অনুরোধে সড়ক পরিবহন ও সেতুমন্ত্রী ওবায়দুল কাদের এসব কথা বলেন।
গতকাল রোববার প্রধান নির্বাচন কমিশনার বিএনপির সঙ্গে সাক্ষাতে দলটির প্রতিষ্ঠাতা ‘জিয়াউর রহমান বাংলাদেশে বহুদলীয় গণতন্ত্রের প্রতিষ্ঠাতা’ বলে মন্তব্য করেছেন। এ পরিপ্রেক্ষিতে ওবায়দুল কাদেরের বক্তব্য জানতে চাইলে তিনি এসব কথা বলেন।
আওয়ামী লীগের সাধারণ সম্পাদক বলেন, নির্বাচন কমিশনের কাছে আওয়ামী লীগ কোনো কোনো অনুগ্রহ ও সুবিধা আশা করে না—নিরপেক্ষতা প্রত্যাশা করে। বাংলাদেশের আশা-আকাঙ্ক্ষার সঙ্গে সংগতি রেখে নির্বাচন কমিশন কথা বলবে, আওয়ামী লীগ তা আশা করে।
ওবায়দুল কাদের বক্তব্যের শুরুতে বলেন, প্রধান নির্বাচন কমিশনার জিয়াউর রহমান নিয়ে যেসব কথা বলেছেন, তা কোনো সংবাদ সম্মেলনে বলেননি। তিনি নির্বাচন কমিশনের ভেতরে বলেছেন। ফলে তিনি কী বলেছেন তা নিশ্চিত হতে হবে। আগামী ১৮ অক্টোবর আওয়ামী লীগের সঙ্গে নির্বাচন কমিশনের বৈঠক আছে। সেখানে এ বিষয়ে বিস্তারিত জানার সুযোগ হবে।
সেতুমন্ত্রী ওবায়দুল কাদের আরও বলেন, প্রধান নির্বাচন কমিশনার জিয়াউর রহমান নিয়ে যেসব কথা বলেছেন, তা বিএনপিকে নির্বাচন আনার কৌশলও হতে পারে। সে জন্য মির্জা ফখরুলকে বেশ খুশি খুশি লাগছে। নির্বাচন পর্যন্ত ওই খুশি খুশি ভাব থাকলেই হয়। 
