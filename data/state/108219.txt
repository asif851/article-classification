
ফরিদপুরে দীপ্তি সাহা (১৯) নামের এক কলেজছাত্রীর ঝুলন্ত লাশ উদ্ধার করা হয়েছে। আজ শুক্রবার সকাল ছয়টার দিকে শহরের খোদাবক্স সড়কে নিজ বাড়ির ঘরের আড়ার সঙ্গে গলায় ওড়না পেঁচিয়ে ঝুলন্ত অবস্থায় লাশটি উদ্ধার করা হয়।
দীপ্তি সাহা খোদাবক্স সড়কের ডাল ব্যবসায়ী বিদ্যুৎ কুমার সাহার মেয়ে। তিনি ফরিদপুর সরকারি রাজেন্দ্র কলেজে সম্মান প্রথম বর্ষের শিক্ষার্থী ছিলেন। দুই বোন ও এক ভাইয়ের মধ্যে তিনি দ্বিতীয়।
পরিবার সূত্রে জানা গেছে, আগামী ২ মার্চ দীপ্তির বিয়ের দিন ঠিক করা হয়েছিল। তবে গত বৃহস্পতিবার দীপ্তির দাদির মৃত্যু হওয়ায় নির্ধারিত তারিখে এ বিয়ে অনিশ্চিত হয়ে পড়েছিল।
দীপ্তির বাবা বিদ্যুৎ কুমার সাহা জানান, আজ সকালে দীপ্তিকে নিজ ঘরের আড়ার সঙ্গে ঝুলন্ত অবস্থায় দেখে তাঁর ছোট মেয়ে। পরে বিষয়টি কোতোয়ালি থানার পুলিশকে জানানো হয়।
ফরিদপুর কোতোয়ালি থানার উপপরিদর্শক (এসআই) মো. শাহীন বলেন, গলায় একটি দাগ ছাড়া মৃতের শরীরে কোনো আঘাতের চিহ্ন পাওয়া যায়নি। লাশটি উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠানো হয়েছে। এ ব্যাপারে দীপ্তির বাবা বিদ্যুৎ কুমার সাহা বাদী হয়ে ফরিদপুর কোতোয়ালি থানায় একটি অপমৃত্যুর মামলা করেছেন।
