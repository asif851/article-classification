
বাংলাদেশ বিমানবাহিনীর একটি প্রশিক্ষণ বিমান যশোর সদর উপজেলার মাহিদিয়া গ্রামের ধানখেতে আছড়ে পড়েছে। বিমানের সামান্য ক্ষতি হলেও বিমানে থাকা দুই পাইলট অক্ষত আছেন। আজ বৃহস্পতিবার বেলা সাড়ে ১১টার দিকে এ দুর্ঘটনা ঘটে।আন্তবাহিনী জনসংযোগ পরিদপ্তরের (আইএসপিআর) পাঠানো বিজ্ঞপ্তিতে জানানো হয়, বিমানে থাকা পাইলটরা হলেন ফ্লাইট অফিসার জামী ও স্কোয়াড্রন লিডার ফারুক। দুর্ঘটনার পর হেলিকপ্টার নিয়ে বিমানবাহিনীর একটি দল তাঁদের উদ্ধার করে যশোর মতিউর রহমান বিমানঘাঁটিতে নিয়ে যায়।সরেজমিনে গিয়ে দেখা গেছে, মাহিদিয়া গ্রামের ধানখেতের কাদার মধ্যে একটি প্রশিক্ষণ বিমান পড়ে আছে। বিমানবাহিনীর একটি দল বিমানটি ঘিরে রাখে। হাজার হাজার উত্সুক মানুষ বিমানটি দেখার জন্য সেখানে ভিড় জমায়। বিমানটি আছড়ে পড়ার সময় ধানখেতে কাজ করছিলেন মাহিদিয়া গ্রামের আবুল হোসেন। তিনি প্রথম আলোকে বলেন, হঠাত্ বিকট শব্দে একটি বিমান ধানখেতে আছড়ে পড়ে। প্রথমে বিমানটি সেচ দেওয়ার জন্য মাঠের মধ্যে নির্মিত ড্রেনের সঙ্গে আঘাত লাগে। পরে কাদার মধ্যে গিয়ে পড়ে যায়। দৌড়ে গিয়ে বিমানে থাকা একজন পাইলটের সিট বেল্ট খুলে দিই। পরে তাঁরা মুঠোফোনে যোগাযোগ করলে কিছুক্ষণের মধ্যে একটি হেলিকপ্টার এসে মই নামিয়ে তাঁদের উদ্ধার করে নিয়ে যায়।
বিমানের পাশে থাকা বিমানবাহিনীর একজন কর্মকর্তা প্রথম আলোকে জানান, সকাল সাড়ে ১০টার দিকে প্রশিক্ষণ বিমানটি যশোরের মতিউর রহমান বিমানঘাঁটি থেকে উড্ডয়ন করে। আকাশে ওড়ার ঘণ্টা খানেক পর যান্ত্রিক ত্রুটি দেখা দিলে বিমানটি দ্রুত ধানখেতে অবতরণ করে। বিমানটির যন্ত্র ও যন্ত্রাংশ খুলে উদ্ধার করা হবে বলে তিনি জানান।
বিমানটি যেখানে আছড়ে পড়ে, এর ৫০ গজের মতো দূরে মাঠের মধ্যে উচ্চক্ষমতাসম্পন্ন বৈদ্যুতিক লাইন ও কয়েকটি খুঁটি ছিল। যে কারণে অল্পের জন্য বিমানটি রক্ষা পেয়েছে।
কৃষি সম্প্রসারণ অধিদপ্তরের একজন কর্মকর্তা জানান, বিমানটি দেখার জন্য উত্সুক জনগণের ভিড় জমে। এতে সদ্য রোপণ করা অন্তত ২৫ বিঘা জমির ধানের ক্ষতি হয়েছে।

