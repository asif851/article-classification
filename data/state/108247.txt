
পিরোজপুরের জিয়ানগর উপজেলার ইন্দুরকানী থানার ভারপ্রাপ্ত কর্মকর্তা (ওসি) এ কে এম মিজানুল হককে প্রত্যাহার করা হয়েছে।
পিরোজপুরের পুলিশ সুপার (এসপি) মো. ওয়ালিদ হোসেন আজ সোমবার দুপুরে প্রথম আলোকে বলেন, ইন্দুরকানী থানার ওসিকে প্রশাসনিক কারণে প্রত্যাহার করে পুলিশ লাইনসে সংযুক্ত করা হয়েছে।
১৬ ডিসেম্বর বিজয় দিবসের অনুষ্ঠানে জিয়ানগর উপজেলা প্রশাসনের পক্ষ থেকে জিয়ানগরের মুক্তিযোদ্ধাদের সংবর্ধনা দেওয়া হয়। এ অনুষ্ঠানে মুক্তিযোদ্ধাদের হাতে ক্রেস্ট ও সম্মাননা তুলে দেন জিয়ানগর উপজেলা পরিষদের চেয়ারম্যান মাসুদ সাঈদী। তিনি মানবতাবিরোধী অপরাধে আমৃত্যু সাজাপ্রাপ্ত জামায়াত নেতা দেলাওয়ার হোসাইন সাঈদীর ছেলে। বিজয় দিবসের ওই অনুষ্ঠানে উপজেলা নির্বাহী কর্মকর্তা (ইউএনও) জাকির হোসেন ও ওসি মিজানুল হক উপস্থিত ছিলেন। এই ছবি নিজের ফেসবুক আইডিতে তুলে দেন মাসুদ সাঈদী। এ নিয়ে সামাজিক যোগযোগমাধ্যমে নিন্দার ঝড় ওঠে। পুলিশের একটি সূত্র জানিয়েছে, সম্ভবত এ কারণে ওসিকে প্রত্যাহার করা হয়েছে।
ওসি মিজানুল হক বলেন, ‘পুলিশ সুপার মহোদয় মৌখিকভাবে আমাকে প্রত্যাহারের কথা জানিয়েছেন। তবে কাগজপত্র এখনো পাইনি।’ ওসি আরও বলেন, ‘বিজয় দিবসে উপজেলা প্রশাসনের এই আয়োজনে আমি ওসি হিসেবে যোগদান করেছিলাম।’
