
সুপ্রিম কোর্টের হাইকোর্ট বিভাগের সব বেঞ্চকে মোশন পাওয়ারসহ আগাম জামিনের আবেদনের বিষয়ে শুনানি করার ক্ষমতা দিতে প্রধান বিচারপতির কাছে দাবি জানিয়েছেন আইনজীবীরা।আজ বুধবার দুপুরে সুপ্রিম কোর্ট আইনজীবী সমিতির এক জরুরি সাধারণ সভায় আইনজীবীরা এ দাবি জানান। আইনজীবী সমিতির মিলনায়তনে এ সভা হয়।সভায় আইনজীবী সমিতির সভাপতি খন্দকার মাহবুব হোসেন বলেন, সম্প্রতি আপিল বিভাগের একটি রায়ের জন্য হাইকোর্টের বেঞ্চগুলো আগাম জামিনের আবেদন গ্রহণ ও শুনানি বন্ধ করে দিয়েছেন। কিন্তু দেশে রাজনৈতিক বিবেচনায় অসংখ্য মামলা করা হচ্ছে এবং এসব মামলায় আট-দশজন আসামির নাম দিয়ে অজ্ঞাতনামা অসংখ্য মানুষকে আসামি করা হচ্ছে। পুলিশ এই সুযোগে গ্রেপ্তার-বাণিজ্য চালাচ্ছে। মানুষ ন্যায় বিচার পেতে আগাম জামিনের জন্য হাইকোর্টে আসেন। কিন্তু এখন হাইকোর্টে আগাম জামিনের আবেদন শুনানি না হওয়ায় মানুষ ন্যায় বিচার থেকে বঞ্চিত হচ্ছে।সভায় আইনজীবী সমিতির সাধারণ সম্পাদক মাহবুব উদ্দিন খোকন আইনজীবীদের প্রস্তাব পাঠ করেন। তিনি বলেন, আগামীকাল বৃহস্পতিবার আইনজীবীদের এই প্রস্তাব প্রধান বিচারপতির কাছে পাঠানো হবে। প্রধান বিচারপতির বক্তব্য শোনার পরে আইনজীবীরা পরবর্তী কর্মসূচি নির্ধারণ করবেন।সুপ্রিম কোর্টের ১৭ জন আইনজীবী এই জরুরি সভায় বক্তব্য দেন।
