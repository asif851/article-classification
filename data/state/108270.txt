
জঙ্গিবিরোধী বিশেষ অভিযানে এখন পর্যন্ত বিএনপির দুই হাজারের বেশি নেতা-কর্মীকে গ্রেপ্তার করা হয়েছে বলে দাবি করেছেন দলটির জ্যেষ্ঠ যুগ্ম মহাসচিব রুহুল কবির রিজভী।আজ সোমবার দুপুরে নয়াপল্টনে দলের কেন্দ্রীয় কার্যালয়ে সংবাদ সম্মেলনে রিজভী এই দাবি করেন।রিজভী দাবি করেন, সরকার নিজেদের ‘অবৈধ সত্তা’ লুকানোর জন্য সারা দেশে ধরপাকড় শুরু করেছে। সরকার এখন পর্যন্ত কোনো জঙ্গিকে চিহ্নিত করতে পারেনি। অথচ রমজান মাসে সারা দেশে অনেক সাধারণ মানুষকে গ্রেপ্তার করছে।রিজভী বলেন, সন্ত্রাস ও জঙ্গি দমনের নামে সাধারণ মানুষকে গ্রেপ্তার করা হচ্ছে। জঙ্গিদের আটক ও জঙ্গিবাদের আস্তানা ধ্বংস করার পরিবর্তে সরকার সাধারণ মানুষকে পুলিশি নির্যাতনের দিকে ঠেলে দিয়েছে। আসলে ধারাবাহিক হত্যাকাণ্ড বন্ধ করতে নয়, চলমান অভিযান গণতন্ত্রকামী বিরোধী দলের নেতা কর্মীদের দমন করার অভিযান।
চলমান জঙ্গিবিরোধী অভিযানের বিষয়ে রিজভী আরও বলেন, সারা দেশে এখন পর্যন্ত প্রায় সাত হাজারেরও বেশি মানুষকে গ্রেপ্তার করা হয়েছে। অথচ মূল জঙ্গিদের চিহ্নিত করতে পারেনি সরকার। মাত্র ৮৫ জনকে জঙ্গি সন্দেহে আটক করা হয়েছে বলে পুলিশ সদর দপ্তর থেকে জানানো হয়েছে। যদি তাই হয় তাহলে এই পবিত্র রমজান মাসে হাজার হাজার মানুষকে গ্রেপ্তার করে কেন পুলিশি নির্যাতন করা হচ্ছে-এমন প্রশ্ন করেন তিনি।
সরকার এখন কোনো আইনকেই পরোয়া করে না উল্লেখ করে রিজভী অভিযোগ বলেন, ‘আদালতের দেওয়া নির্দেশনা অমান্য করে সরকার বিনা পরোয়ানায় মানুষকে গ্রেপ্তার করে ধৃষ্টতা দেখাচ্ছে।’
সংবাদ সম্মেলনে অন্যদের মধ্যে বিএনপির যুগ্ম মহাসচিব মোয়াজ্জেম হোসেন আলাল, সাংগঠনিক সম্পাদক বিলকিস জাহান প্রমুখ উপস্থিত ছিলেন। গত শুক্রবার থেকে জঙ্গি ও সন্ত্রাসীদের বিরুদ্ধে সাঁড়াশি অভিযানে নামে পুলিশ। পরে অবশ্য পুলিশের বিজ্ঞপ্তিতে এই অভিযানকে জঙ্গিবিরোধী বিশেষ অভিযান উল্লেখ করা হয়। অভিযানের প্রথম তিন দিনে প্রায় সাড়ে আট হাজার মানুষকে গ্রেপ্তার করা হয়েছে। এর মধ্যে জঙ্গি সন্দেহে আটক করা হয়েছে ১১৯ জনকে।
