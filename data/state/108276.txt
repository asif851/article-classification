
সাফল্যের ধারাবাহিকতা বজায় রেখে এইচএসসি পরীক্ষায় ঢাকা বোর্ডে আবারও দ্বিতীয় স্থান অর্জন করেছে নরসিংদীর আবদুল কাদির মোল্লা সিটি কলেজ।
এ বছর এই কলেজ থেকে ৩৭৮ জন শিক্ষার্থী পরীক্ষায় অংশ নিয়ে সবাই পাস করেছেন। জিপিএ-৫ পেয়েছেন ৩৩৩ জন। ২০১২ সালেও এই কলেজ শতভাগ পাসসহ বোর্ডে দ্বিতীয় স্থান অর্জন করে। গতকাল শনিবার এইচএসসি পরীক্ষার ফল ঘোষণার পর কলেজের শিক্ষার্থীরা উল্লাসে মেতে ওঠেন। তাঁরা রং ছিটিয়ে সাফল্য উদ্যাপন করেন।
কলেজ থেকে জানা যায়, এ বছর বিজ্ঞান বিভাগ থেকে ১৬৫ জন পরীক্ষার্থী অংশ নিয়ে জিপিএ-৫ পেয়েছেন ১৬০ জন। ব্যবসায় শিক্ষা শাখা থেকে ১৪৪ জন অংশ নিয়ে ১৩৮ জন এবং মানবিক শাখা থেকে ৬৯ জন অংশ নিয়ে ৩৫ জন জিপিএ-৫ পেয়েছেন।
ব্যবসায় শিক্ষা বিভাগ থেকে জিপিএ-৫ পাওয়া শিক্ষার্থী ইমরানা চৌধুরী বলেন, ‘কলেজের শিক্ষকেরা নিয়মিত বাসায় গিয়ে পড়াশোনার খোঁজখবর নিতেন। এ কারণে সব সময় লেখাপড়ায় ব্যস্ত থাকতে হয়েছে। যে কারণে এই সাফল্য এসেছে।’
কলেজের প্রতিষ্ঠাতা ও পরিচালনা কমিটির সভাপতি আবদুল কাদির মোল্লা প্রথম আলোকে বলেন, ‘এ সাফল্য আমাদের সামনে এগিয়ে চলার পথকে আরও অনুপ্রাণিত করবে।’
কলেজের অধ্যক্ষ মশিউর রহমান মৃধা বলেন, এই সাফল্য শিক্ষক, অভিভাবক ও শিক্ষার্থীদের সমন্বিত প্রচেষ্টার ফল।
২০০৬ সালে থার্মেক্স গ্রুপের ব্যবস্থাপনা পরিচালক আবদুল কাদির মোল্লা নরসিংদীতে এই কলেজ প্রতিষ্ঠা করেন। এই প্রতিষ্ঠানের শিক্ষার্থীরা এ পর্যন্ত ছয়বার উচ্চমাধ্যমিক পরীক্ষায় অংশ নিয়েছে। ২০০৯ সালে এই কলেজ ঢাকা বোর্ডে পঞ্চম ও সারা দেশে ষষ্ঠ, ২০১০ সালে জেলার সেরা শিক্ষাপ্রতিষ্ঠান, ২০১১ সালে ঢাকা বোর্ডে সপ্তম স্থান, ২০১২ সালে ঢাকা বোর্ডে ও সারা দেশে দ্বিতীয় স্থান অর্জন করে।
