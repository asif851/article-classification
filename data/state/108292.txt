
রামপাল তাপ বিদ্যুৎ কেন্দ্র স্থাপনসহ বিভিন্ন কারণে সুন্দরবনের ওপর কী ধরনের ক্ষতিকর প্রভাব পড়তে পারে তা খতিয়ে দেখল ইউনেসকোর প্রতিনিধি দল। গত বুধবার থেকে আজ শুক্রবার পর্যন্ত তাঁরা সুন্দরবনে অবস্থান করেন। সবকিছু খতিয়ে দেখার পর তাঁরা সুন্দরবন ছেড়েছেন। 
প্রতিনিধি দলের সমন্বয়কারী পরিবেশ ও বন মন্ত্রণালয়ের জ্যেষ্ঠ সহকারী সচিব তৌহিদুল ইসলাম সাংবাদিকদের বলেন, সুন্দরবন বিশ্ব ঐতিহ্যের একটি অংশ। গত বুধবার পরিবেশ ও বন মন্ত্রণালয়ের আমন্ত্রণে তিন দিনের সফরে তাঁরা সুন্দরবন গিয়েছিলেন। রামপাল তাপ বিদ্যুৎ কেন্দ্র স্থাপন ও সুন্দরবনের শ্যালা নদীতে তেলবাহী ও কয়লবাহী কার্গো ডুবির ঘটনায় সুন্দরবনের ওপর কী ক্ষতিকর প্রভাব পড়েছে বা পড়তে পারে—তা দেখার জন্য আমরা ইউনেসকোর ওই দলকে আমন্ত্রণ জানিয়েছিলাম। সে​ই আমন্ত্রণে ইউনেসকোর তিন সদস্যের দলটি গত মঙ্গলবার বাংলাদেশে আসেন। বুধবার তাঁরা সর্বপ্রথম বাগেরহাটের রামপালে তাপবিদ্যুৎ কেন্দ্র পরিদর্শন করেন। এরপর তাঁরা সুন্দরবনে তেলবাহী জাহাজ ও কয়লাবাহী জাহাজডুবির ঘটনাস্থলসহ সুন্দরবনের বেশ কিছু গুরুত্বপূর্ণ স্থান পরিদর্শন করেন। তৌহিদুল আরও বলেন, প্রতিনিধি দলের সদস্যরা শুক্রবার রাতে মংলায় অবস্থান করছেন। কাল শনিবার ঢাকায় যাবেন তাঁরা। আগামী ২৮ মার্চ তাঁরা পরিবেশ ও বন মন্ত্রণালয়ের সচিবের সঙ্গে সার্বিক বিষয় নিয়ে বৈঠক করবেন। ইউনেসকোর এ প্রতিনিধিদলের নেতৃত্ব দেন ইউনেসকোর উপদেষ্টা ফেনি এ্যাডলফিন ডবার। প্রতিনিধি দলের সঙ্গে সফরে অংশ নেন খুলনা বিশ্ববিদ্যালয়ের পরিবেশবিদ্যা অনুষদের শিক্ষক দীলিপ দত্ত, পরিবেশ অধিদপ্তরের খুলনা অঞ্চলের পরিচালক মল্লিক আনোয়ার হোসেন এবং সুন্দরবন পূর্ব ও পশ্চিম বিভাগের বন কর্মকর্তা।
