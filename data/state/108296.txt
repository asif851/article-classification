
রাজনৈতিক সহিংসতার বলি হলো আরেকটি নিরীহ প্রাণ। খালি হলো এক মায়ের কোল। দুর্বৃত্তদের ককটেল হামলায় আহত হয়ে সপ্তাহকালেরও বেশি সময় ধরে দুর্বিষহ যন্ত্রণা ভোগ করে চলে গেলেন কলেজছাত্র সানজিদ হাসান ওরফে অভি (২৪)। ঢাকা মেডিকেল কলেজ হাসপাতালে চিকিৎসাধীন ছিলেন তিনি। হাসপাতালের পুলিশ ফাঁড়ির পরিদর্শক মোজাম্মেল হক বলেন, গতকাল বুধবার রাত সাড়ে ১২টার দিকে মারা যান অভি। অভির মা নূরজাহান বেগম জানান, তাঁর ছেলে হাসপাতালের ১০৩ নম্বর ওয়ার্ডে চিকিৎসাধীন ছিলেন। ১৪ জানুয়ারি সন্ধ্যা সাতটার দিকে দুর্বৃত্তদের ককটেল হামলায় রাজধানীর বঙ্গবাজারের এনএক্স টাওয়ারের সামনে আহত হন সরকারি কবি নজরুল কলেজের প্রথম বর্ষের ছাত্র অভি। ককটেল হামলায় তাঁর মুখের আশপাশের অংশ ছিন্নভিন্ন হয়ে যায়। আশঙ্কাজনক অবস্থায় তাঁকে ঢাকা মেডিকেল কলেজ হাসপাতালে ভর্তি করা হয়।  অভিকে হাসপাতালে আনা রনির ভাষ্য, অভি তাঁর পূর্বপরিচিত। তিনি বঙ্গবাজার এলাকায় কম্পিউটার প্রশিক্ষণ নিতে এসেছিলেন। বিএনপির নেতৃত্বাধীন ২০-দলীয় জোটের লাগাতার অবরোধের আজ ১৭তম দিন। গত বছরের ৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে চলতি মাসের ৬ তারিখ থেকে চলছে এই অবরোধ। তবে ৫ তারিখ থেকেই শুরু সংঘাতের। এই দিন থেকে গতকাল পর্যন্ত ১৭ দিনে সহিংসতায় নিহত হয়েছেন ২৮ জন। আহত আট শতাধিক। এ সময় আগুন দেওয়া হয় ২৭৪টি যানবাহনে, ভাঙচুর করা হয় অন্তত ৩৬৯টি।
