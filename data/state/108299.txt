
চট্টগ্রাম শাহ আমানত আন্তর্জাতিক বিমানবন্দরে কার্গো শেডে একটি ব্যাগ থেকে ৬৮ লাখ ৬ হাজার ৫০০ ভারতীয় রুপি জব্দ করেছেন কাস্টমস কর্মকর্তারা। আজ মঙ্গলবার দুপুরে এসব রুপি জব্দ করা হয়। 
কাস্টমস কর্মকর্তারা জানান, ভারতীয় রুপি কে বা কারা এনেছে, তা শনাক্ত করা যায়নি। ব্যাগের গায়ে মালিকানার তথ্য না থাকায় রুপি পাচারকারীকে শনাক্ত করা যাচ্ছে না। বিমানবন্দরে দায়িত্বপ্রাপ্ত কাস্টমসের সহকারী কমিশনার মো. আবুল কাশেম দুপুরে মুঠোফোনে প্রথম আলোকে বলেন, ‘বিমানবন্দরে যাত্রীদের পাঠানো পণ্য রাখার গুদাম পরিদর্শনে গিয়ে ব্যাগটি ঘিরে সন্দেহ হয়। ব্যাগের সঙ্গে মালিকানার তথ্যসংক্রান্ত কাগজপত্র ছিল না। সন্দেহের কারণে ব্যাগটি খুলে ভারতীয় রুপি পাওয়া যায়। মুদ্রা গোনার যন্ত্রে গুণে দেখা যায়, ব্যাগটিতে ৬৮ লাখ ৬ হাজার ৫০০ ভারতীয় রুপি রয়েছে।’ প্রতিটি ৫০০ রুপির নোট বলে তিনি জানান। এর আগে গত ২১ সেপ্টেম্বর চট্টগ্রাম বন্দরে ব্যক্তিগত ব্যবহারের ঘোষণায় আনা এক কনটেইনার পণ্য থেকে পৌনে তিন কোটি ভারতীয় রুপি জব্দ করেন শুল্ক গোয়েন্দা ও তদন্ত অধিদপ্তরের কর্মকর্তারা। এ ঘটনায় পাঁচজনকে গ্রেপ্তার করা হয়।
