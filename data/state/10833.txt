
জাসদের সভাপতি ও তথ্যমন্ত্রী হাসানুল হক ইনু এবং আওয়ামী লীগের কেন্দ্রীয় কমিটির যুগ্ম সাধারণ সম্পাদক মাহবুব উল আলম হানিফ—দুজনেরই পৈতৃক বাড়ি কুষ্টিয়ার ভেড়ামারায়। এ কারণে এখানে পৌরসভা নির্বাচন জমবে বলে চায়ের দোকানগুলোতে আলোচনা হচ্ছে। এদিকে একসময় বিএনপির ঘাঁটি ছিল ভেড়ামারা। তাই বিএনপিও নড়েচড়ে বসেছে।ভেড়ামারা উপজেলা আওয়ামী লীগের সাধারণ সম্পাদক শামীমুল ইসলাম ওরফে ছানা পৌরসভার বর্তমান মেয়র। এর আগে উপজেলা বিএনপির সাধারণ সম্পাদক তৌহিদুল ইসলাম মেয়রের দায়িত্ব পালন করেছিলেন। একসময় ভেড়ামারা বিএনপির ঘাঁটি হিসেবে পরিচিত থাকলেও এখন আওয়ামী লীগ ও জাসদের ভোট বেড়ে যাওয়ায় বিএনপির সেই অবস্থান নেই।তিন দলের নেতা ও কয়েকজন পৌরবাসীর সঙ্গে কথা বলে জানা গেছে, আওয়ামী লীগের প্রার্থীদের মধ্যে মেয়র পদে নির্বাচন করতে বেশ কয়েকজন আগ্রহী। মেয়র শামীমুল ইসলাম ও উপজেলা যুবলীগের যুগ্ম আহ্বায়ক আহাদুজ্জামান রানা প্রচারণা চালাচ্ছেন।উপজেলা আওয়ামী লীগের ভারপ্রাপ্ত সভাপতি আক্তারুজ্জামান বলেন, শামীমুল ও আহাদুজ্জামান মতবিনিময় করছেন। তবে কেন্দ্র যাঁকে মনোনয়ন দেবে, তাঁকে জেতানোর চেষ্টা করা হবে। সেটা পরিবেশ-পরিস্থিতির ওপর নির্ভর করছে।এদিকে বিএনপির প্রার্থীরা নীরবে প্রচার চালিয়ে যাচ্ছেন। বিএনপির হয়ে প্রচারণা চালাচ্ছেন উপজেলা যুবদলের যুগ্ম আহ্বায়ক শামীম রেজা ও শহর বিএনপির সাংগঠনিক সম্পাদক সফিকুল আলম ওরফে ডাবলু।জানতে চাইলে উপজেলা বিএনপির সাধারণ সম্পাদক তৌহিদুল ইসলাম ওরফে আলম মালিথা বলেন, একাধিক প্রার্থী নির্বাচন করার আগ্রহ দেখিয়েছেন। তাঁরা কাজ করছেন। শনিবার (আজ) আলোচনা সভা হবে। সেখানে কেন্দ্রের নির্দেশে একজনকে মনোনীত করা হবে। তিনি আরও বলেন, প্রার্থী এক জিনিস আর ভোট আরেক জিনিস। ভেড়ামারা আগের মতোই সরব আছে। সময়-সুযোগ ভালো হলে সব ভোট পাবেন তাঁরা।সম্প্রতি অন্য উপজেলার চেয়ে ভেড়ামারায় জাসদ বেশ তৎপর হয়ে উঠেছে। তারা দলীয় প্রার্থী নিশ্চিত করে ফেলেছে। উপজেলা জাসদের সাধারণ সম্পাদক এস এম আনছার আলী বলেন, জেলা জাসদের সাধারণ সম্পাদক আবদুল আলীম ওরফে স্বপন তাঁদের দলীয় প্রার্থী। তাঁকে জেতানোর জন্য সব রকম প্রস্তুতি নেওয়া হচ্ছে।
