
স্ত্রীর অস্বাভাবিক মৃত্যুতে দায়ের করা মামলায় গ্রেপ্তার প্রথম আলোর ফরিদপুর প্রতিনিধি পান্না বালাকে গতকাল শনিবার কারাগারে পাঠানো হয়েছে।
মামলার তদন্ত কর্মকর্তা ও কোতোয়ালি থানার এসআই কাজী মাসুদ রানা গতকাল বেলা পৌনে দুইটার দিকে জ্যেষ্ঠ বিচারিক হাকি​ম ১ নম্বর আমলি আদালতে হাজির হয়ে মামলার তদন্তকাজ শেষ না হওয়া পর্যন্ত আসামিকে জেলহাজতে আটকে রাখার আবেদন জানান। সাপ্তাহিক সরকারি ছুটির কারণে বিচারিক হাকিম মৃত্যুঞ্জয় মিস্ত্রী শুনানি ছাড়াই ২৬ আগস্ট মূল মামলার শুনানির দিন ধার্য করে পান্না বালাকে কারাগারে পাঠান। আসামিপক্ষের আইনজীবী আলী আশরাফ ও উৎপল মুখার্জি জামিনের আবেদন করেন। আদালত আজ রোববার জামিন আবেদনের শুনানির দিন ধার্য করেন।
গত শুক্রবার সকালে ফরিদপুর শহরের ঝিলটুলি অম্বিকা সড়কের নিজ বাসায় ঝুলন্ত অবস্থায় জয়ন্তী সরকারের মরদেহ উদ্ধার করে পুলিশ। এ ঘটনায় জয়ন্তী সরকারের ভাই মনোজ কান্তি সরকার বাদী হয়ে শুক্রবার সন্ধ্যায় ফরিদপুর কোতোয়ালি থানায় নারী ও শিশু নির্যাতন দমন আইনে একটি হত্যা মামলা দায়ের করেন। মামলায় সাংবাদিক পান্না বালাকে (৫২) প্রধান আসামি এবং তাঁর মা অঞ্জলী বালা (৭২) ও বোন তৃপ্তি বালাকে (৪২) আসামি করা হয়।
