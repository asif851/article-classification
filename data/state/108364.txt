
গাজীপুরে শ্রমিকনেতা তানিয়া খাতুন লাকীকে গ্রেপ্তার করেছে পুলিশ। গতকাল রোববার রাতে গাজীপুরের বড়বাড়ি এলাকার বাসা থেকে তাঁকে গ্রেপ্তার করা হয়।
জয়দেবপুর থানার পুলিশ জানায়, গাজীপুর সিটি করপোরেশনের বোর্ডবাজার এলাকার ডিউ ফ্যাশন লিমিটেড নামের পোশাক কারখানার এক কর্মকর্তার করা মামলায় লাকীকে গ্রেপ্তার করা হয়েছে। তিনি ওই কারখানার শ্রমিক ছিলেন।
জয়দেবপুর থানার উপপরিদর্শক (এসআই) আসওয়াদুর রহমান বলেন, লাকীর বিরুদ্ধে অভিযোগ, গত ২২ ফেব্রুয়ারি তিনিসহ অন্য শ্রমিকেরা সংশ্লিষ্ট কারখানার প্রশাসনিক কর্মকর্তা রবিউল আলমকে মারপিট করেছেন। তাঁর মোবাইল ফোন ও নগদ টাকা ছিনিয়ে নিয়েছেন।
গার্মেন্টস শ্রমিক ট্রেড ইউনিয়ন কেন্দ্র এক বিবৃতিতে বলেছে, লাকী তাদের সংগঠনের গাজীপুর জেলার নেতা। তিনি লাকী আক্তার নামেও পরিচিত। বেআইনিভাবে বন্ধ করা ডিউ ফ্যাশন লিমিটেড কারখানায় চলমান শ্রমিক আন্দোলনে নেতৃত্ব দিচ্ছিলেন লাকী। কারখানা খুলে দেওয়ার দাবিতে আজ সোমবার বেলা ১১টায় রাজধানীর কারওয়ান বাজারে অবস্থিত কলকারখানা অধিদপ্তরের প্রধান কার্যালয় ঘেরাওয়ের কর্মসূচি আছে। এর আগে তাঁকে গ্রেপ্তার করা হলো।
লাকীকে গ্রেপ্তারের তীব্র নিন্দা ও প্রতিবাদ জানিয়েছেন সংগঠনের যুগ্ম সাধারণ সম্পাদক জলি তালুকদার। লাকীর নিঃশর্ত মুক্তি দাবি করেছেন তিনি।
লাকীকে গ্রেপ্তারের প্রতিবাদ ও তাঁর মুক্তির দাবিতে কলকারখানা অধিদপ্তরের প্রধান কার্যালয় ঘেরাওয়ের পূর্বঘোষিত কর্মসূচির সঙ্গে বিক্ষোভ করবে ট্রেড ইউনিয়ন কেন্দ্র।
এর আগে ট্রেড ইউনিয়ন কেন্দ্র অভিযোগ করেছিল, লাকীকে গতকাল রাতে সাদা পোশাকের আইনশৃঙ্খলা রক্ষাকারী বাহিনীর পরিচয়ে তুলে নেওয়া হয়েছে।
আরও পড়ুন...শ্রমিকনেতা লাকীকে তুলে নেওয়ার অভিযোগ
