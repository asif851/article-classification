
বান্দরবানের ঐতিহ্যবাহী বোমাং রাজপুণ্যাহ উৎসব আয়োজনে এবার অনিশ্চয়তা দেখা দিয়েছে। প্রতিবছর ডিসেম্বরের শেষ অথবা জানুয়ারির প্রথম সপ্তাহে খাজনা আদায়ের রাজকীয় এ উৎসব আয়োজন করা হয়। কিন্তু হরতাল-অবরোধ ও রাজনৈতিক সংকটে ওই সময়ে উৎসব আয়োজন করা সম্ভব হচ্ছে না।এখন সম্ভাব্য সময় নির্ধারণ করা হয়েছে আগামী জানুয়ারির শেষ সপ্তাহ। তবে আদৌ উৎসব আয়োজন করা সম্ভব হবে কি না, এ নিয়ে সন্দিহান রাজপরিবারের সদস্যরা। গত বছর ৩ জানুয়ারি এ উৎসব অনুষ্ঠিত হয়।বোমাং রাজা উ চ প্রু চৌধুরী বলেন, পরিস্থিতি স্থিতিশীল না হলে রাজপুণ্যাহের মতো বিশাল উৎসব আয়োজন করা কঠিন। আগামী বছরের জানুয়ারির তৃতীয় অথবা শেষ সপ্তাহে দেশের পরিস্থিতি স্বাভাবিক হওয়ার বিষয়টি পর্যবেক্ষণ করা হচ্ছে। আর পরিস্থিতি পরিবর্তন না হলে উৎসব আয়োজন করা সম্ভব হবে না।বোমাং রাজপরিবারের সদস্যরা জানান, ১৭তম বোমাং রাজা উ চ প্রু চৌধুরীর এটি প্রথম রাজপুণ্যাহ। এ জন্য উৎসবের জন্য তাঁর আগ্রহ ছিল বেশি। কিন্তু টানা হরতাল ও অবরোধ কর্মসূচিতে উৎসব আয়োজনের পরিবেশ নেই। এ কারণে সময় পিছিয়ে দেওয়া হয়েছে।প্রসঙ্গত, জুমিয়া আদিবাসীদের কাছ থেকে খাজনা বা জুম রাজস্ব আদায়ের রাজকীয় আনুষ্ঠানিকতা রাজপুণ্যাহ উৎসব। এই উৎসব ঘিরে তিন থেকে পাঁচ দিনব্যাপী মেলা বসে। ১৮৭৫ সাল থেকে বান্দরবান বোমাং সার্কেলের রাজারা ঐতিহ্যের ধারাবাহিকতায় উৎসব আয়োজন করে আসছেন। এবার উৎসবের ১৩৮তম আয়োজন।
