
লক্ষ্মীপুরের রামগঞ্জ পৌর শহরে খাবারের একটি দোকানে গ্যাসের সিলিন্ডার থেকে আগুন লেগেছে। আগুনে চার কর্মচারী দগ্ধ হয়েছেন। আয়েশা রেস্তোরাঁয় গত রোববার বিকেলে এ আগুন লাগে। খবর পেয়ে রামগঞ্জ ফায়ার সার্ভিসের দুটি ইউনিট এসে আগুন নিয়ন্ত্রণে আনে। দগ্ধ ব্যক্তিরা হলেন মো. রফিক (৪৫), দেলোয়ার হোসেন (৩৫), মো. ফয়েজ (২০) ও মো. বাবুল (২২)। তাঁদের রামগঞ্জ উপজেলা স্বাস্থ্য কমপ্লেক্সে ভর্তি করা হয়েছে। রেস্তোরাঁর মালিক হাজি আবু তাহের পাটওয়ারী বলেন, দোকানে রান্নার কাজ চলছিল। এ সময় গ্যাস সিলিন্ডারে রেগুলেটর লাগাতে গেলে পাইপ ছিদ্র হয়ে রান্নাঘরে আগুন ছড়িয়ে পড়ে। 
