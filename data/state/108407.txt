
কক্সবাজারের রামু উপজেলায় এক স্কুলশিক্ষককে গুলি করে হত্যা করেছে দুর্বৃত্তরা। গুলিতে ওই স্কুলশিক্ষকের ছোট ভাই আহত হয়েছেন। গতকাল মঙ্গলবার দিবাগত রাতে উপজেলার ইটগড় ইউনিয়নে এ ঘটনা ঘটে।
নিহত স্কুলশিক্ষকের নাম নুরুচ্ছফা (৩৮)। তিনি স্থানীয় ইটগড় বড়বিল সরকারি প্রাথমিক বিদ্যালয়ের সহকারী শিক্ষক ছিলেন। তাঁর বাড়ি ইটগড় ইউনিয়নে।
পুলিশ ও স্থানীয় লোকজনের ভাষ্য, দিবাগত রাত আড়াইটা থেকে তিনটার মধ্যে ৮-১০ জনের একদল সশস্ত্র দুর্বৃত্ত নুরুচ্ছফার বাড়ির দরজা ভেঙে ভেতরে প্রবেশ করে। তারা তাঁর বুকে গুলি করে। এ সময় তাঁর ছোট ভাই নুরুন্নবী এগিয়ে আসেন। দুর্বৃত্তরা তাঁর পায়ে গুলি করে। পরে এলাকাবাসী এগিয়ে আসে। দুর্বৃত্তরা কয়েকটি ফাঁকা গুলি ছুড়ে পার্শ্ববর্তী জঙ্গলে পালিয়ে যায়।
রামু থানার পুলিশের পরিদর্শক (তদন্ত) কায়কিসলু বলেন, লাশটি উদ্ধার করে ময়নাতদন্তের জন্য কক্সবাজার সদর হাসপাতালে পাঠানোর প্রক্রিয়া চলছে। আহত ব্যক্তিকে একই হাসপাতালে পাঠানো হয়েছে।
