
স্কুল থেকে ফিরে দুপুরের খাবার খেয়ে আর দেরি করেনি জসিম মিয়া, নয়ন হাওলাদার ও মো. সোহান। তিনজনই নিউ মডেল বহুমুখী উচ্চবিদ্যালয়ের নবম শ্রেণীর ছাত্র। থাকে রাজধানীর কলাবাগানের বশির উদ্দিন রোডে। টেলিভিশনে ধানমন্ডি মাঠ খুলে দেওয়ার সংবাদ শুনে, দৌড়ে বাড়ির কাছের মাঠে চলে এসেছে। ওদের চোখেমুখে উচ্ছ্বাস। বেলা সোয়া তিনটায় এই প্রতিবেদকের সঙ্গে দেখা। মাঠে হুটোপুটি খেলছে তিনজন। এগিয়ে এসে জসিম বলল, ‘দুই বছর ধরে মাঠে ঢুকতেই পারি নাই। মাঠটা ক্লাবের লোকেরা (লে. শেখ জামাল ধানমন্ডি ক্লাব) নিয়ে নিছিল।’ ওদের বড় স্বস্তি, এখন আর দূরের মাঠে ম্যাচ খেলতে যেতে হবে না। এর আগে গতকাল বৃহস্পতিবার বেলা দুইটায় মাঠটির তত্ত্বাবধানকারী কর্তৃপক্ষ ঢাকা দক্ষিণ সিটি করপোরেশনের নির্বাহী হাকিম মো. কবির মাহমুদ ও অতুল মণ্ডল ধানমন্ডি মাঠের ফটক খুলে দেন। মাঠটির ফটকে এবং দেয়ালে ‘ধানমন্ডি খেলার মাঠ সর্বসাধারণের জন্য উন্মুক্ত: ঢাকা দক্ষিণ সিটি করপোরেশন’ কথাগুলো লেখা দুটি সাইনবোর্ড ঝুলিয়ে দেওয়া হয়।হাকিম অতুল মণ্ডল প্রথম আলোকে জানান, ক্লাবের নিরাপত্তা-কর্মীদের মধ্য থেকে অবসরপ্রাপ্ত সার্জেন্ট মারফত আলীর কাছ থেকে ‘ঢাকা দক্ষিণ সিটি করপোরেশনের পূর্বানুমোদন ছাড়া এ মাঠ সর্বসাধারণের জন্য উন্মুক্ত করতে কোনো বাধা দেওয়া হবে না’—এই মর্মে একটি মুচলেকাপত্র নেন তাঁরা। সিটি করপোরেশনের প্রধান নির্বাহী কর্মকর্তা আনসার আলী খান প্রথম আলোকে বলেন, আদালতের রায়ের প্রতি শ্রদ্ধা জানিয়ে এবং মাঠটির বিষয়ে সিটি করপোরেশনের অবস্থান তুলে ধরতেই মাঠটি উন্মুক্ত করার নির্দেশ দেওয়া হয়েছে। তিনি বলেন, এই পদক্ষেপের বিষয়ে সরকারের কোনো মহল থেকে কোনো আদেশ তিনি পাননি। করপোরেশনের এই অভিযানের পর মাঠের ভেতরে নির্মাণাধীন ক্রীড়া স্থাপনাগুলোর নির্মাণকাজ বন্ধ দেখা গেছে। উল্লেখ্য, ২০১১ সালে একটি রিট আবেদনের পরিপ্রেক্ষিতে মাঠটি সবার জন্য উন্মুক্ত করা ও মাঠে অবৈধ স্থাপনা অপসারণের জন্য নির্দেশ দেন উচ্চ আদালত। তবে প্রকৃত অর্থে মাঠ উন্মুক্ত হয়েছে বলে মনে করেন না মাঠটি মুক্ত করার আন্দোলনের সঙ্গে যুক্ত স্থপতি মোবাশ্বের হোসেন। গতকাল প্রথম আলোকে তিনি বলেন, ‘ধানমন্ডি ক্লাবের নামে যে স্থাপনাগুলো রয়েছে, সেগুলো এখনো ভাঙা হয়নি। আদালতের নির্দেশ আছে সেসব অপসারণের। সর্বসাধারণের জন্য মাঠটি সিটি করপোরেশন বৈধতা দিয়েছে মাত্র। যতক্ষণ পর্যন্ত মাঠের স্থাপনা অপসারণ না
