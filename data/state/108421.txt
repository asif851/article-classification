

আবহাওয়া ঠিক থাকলে এ বছরের ডিসেম্বরে বঙ্গবন্ধু স্যাটেলাইট উৎক্ষেপণ করা হবে। আর বঙ্গবন্ধু স্যাটেলাইটের বাণিজ্যিক কার্যক্রম শুরু হবে আগামী বছরের এপ্রিলে।
আজ শনিবার দুপুরে গাজীপুরের টেলিযোগাযোগ স্টাফ কলেজে বঙ্গবন্ধু স্যাটেলাইট-১-এর গ্রাউন্ড স্টেশন পরিদর্শন শেষে সাংবাদিকদের এসব কথা বলেন ডাক ও টেলিযোগাযোগ প্রতিমন্ত্রী তারানা হালিম।
প্রতিমন্ত্রী আরও বলেন, যুক্তরাষ্ট্র আবহাওয়া এবং নিরাপত্তাসংক্রান্ত কোনো সমস্যা না থাকলে আমরা শতভাগ প্রস্তুত। ২ হাজার ৯৬৭ কোটি টাকা ব্যয়ে বঙ্গবন্ধু স্যাটেলাইট-১-এর গ্রাউন্ড স্টেশনের অবকাঠামোগত কাজ ৯৫ ভাগ সম্পন্ন হয়েছে। বিভিন্ন যন্ত্রপাতি স্থাপন করা হয়ে গেছে। এখন সাজসজ্জার কাজ চলছে। স্যাটেলাইটটি চালু হলে দেশে তথ্য যোগাযোগ, ই-লার্নিং, স্বাস্থ্যসেবাসহ বিভিন্ন খাতে ব্যাপক উন্নতি হবে।
এ সময় প্রকল্প পরিচালক মেসবাহুজ্জামান, বৈদেশিক পরামর্শক শফিক আহমেদ চৌধুরী, স্পেক্টা ইন্টারন্যাশনালের খালিদ হোসেন খানসহ ঊর্ধ্বতন কর্মকর্তারা উপস্থিত ছিলেন।
