
সিলেটের বিশ্বনাথ উপজেলায় স্থানীয় সংসদ ও জাতীয় পার্টির (জাপা) কেন্দ্রীয় যুগ্ম সাংগঠনিক সম্পাদক ইয়াহ্‌ইয়া চৌধুরীর সংবর্ধনা সভা মঞ্চ ভাঙচুর করা হয়েছে। আওয়ামী লীগের নেতা-কর্মীরা মঞ্চ ভাংচুর করেছেন বলে অভিযোগ পাওয়া গেছে। আজ বুধবার দুপুরে ঘটনাটি ঘটে।
জাতীয় পার্টির স্থানীয় নেতা ছমির মিয়া বলেন, আজ বিকেলে বিশ্বনাথের ময়নাগঞ্জ বাজারে সংসদ ইয়াহ্‌ইয়া চৌধুরীকে সংবর্ধনা দেওয়ার কথা ছিল। কিন্তু দুপুর দুইটার দিকে দশঘর ইউনিয়ন আওয়ামী লীগের সভাপতি আবুল হোসেন ও সাধারণ সম্পাদক ইলিয়াস মিয়ার নেতৃত্বে সংবর্ধনা সভার মঞ্চ ভেঙে দেওয়া হয়। কিন্তু আবুল হোসেন বলেন, এ ঘটনার সঙ্গে আওয়ামী লীগ বা তার অঙ্গসংগঠনের কেউ জড়িত নন।মঞ্চ ভাঙচুরের পর সংসদ ইয়াহ্‌ইয়া চৌধুরী ঘটনাস্থল পরিদর্শন করেন। এ সময় তিনি জনগণের উদ্দেশে বলেন, ‘যারা লুকিয়ে মঞ্চ ভাঙচুর করে তারা রাজনীতিবিদ হতে পারে না। তারা জনগণের উন্নয়ন চায় না। আপনাদের কাছে বিচার দিলাম।’
