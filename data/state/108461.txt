
টাঙ্গাইলে জেলা প্রশাসনের উদ্যোগে জেলা সদরে নির্মিত বিনোদনকেন্দ্র ‘ডিসি লেক’ উদ্বোধন করা হয়েছে। গতকাল শুক্রবার দুপুরে ফিতা কেটে ও বেলুন উড়িয়ে পার্কের উদ্বোধন করেন মন্ত্রিপরিষদ সচিব মোহাম্মদ শফিউল আলম। পরে পার্কের ফলক উন্মোচন শেষে প্রধান অতিথি পার্কটি ঘুরে দেখেন।লেকের পাড়ে পার্কের ভাসমান মঞ্চে আয়োজিত উদ্বোধনী অনুষ্ঠানে সভাপতিত্ব করেন জেলা প্রশাসক মো. মাহবুব হোসেন। অনুষ্ঠানে প্রধান অতিথি বলেন, ‘দৃষ্টিনন্দন এই পার্কের মতোই পুরো দেশটাকে সুন্দর করে সাজাতে হবে। বর্তমান সরকার সেই লক্ষ্যে কাজ করে যাচ্ছে।’এ সময় উপস্থিত ছিলেন সাংসদ মো. ছানোয়ার হোসেন, সাংসদ আবদুল বাতেন, সাংসদ মনোয়ারা বেগম, মন্ত্রিপরিষদ বিভাগের সচিব (সমন্বয় ও সংস্কার) এন এম জিয়াউল আলম, ঢাকা বিভাগীয় কমিশনার হেলালুদ্দীন আহমদ, টাঙ্গাইলের পুলিশ সুপার মো.মাহবুব আলম।
