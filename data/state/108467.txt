
প্রধান বিচারপতি সুরেন্দ্র কুমার সিনহা বলেছেন, ‘আমি স্মরণ করছি বাংলাদেশের স্থপতি শেখ মুজিবুর রহমানকে। তিনি বাংলাদেশের স্বপ্ন ও স্বাধীনতা নিয়ে এসেছেন। দেশ স্বাধীন না হলে জানি না কে কী হতো। আমার পক্ষে প্রধান বিচারপতি হওয়া সম্ভব হতো না। বঙ্গবন্ধু স্বাধীনতা এনে দিয়েছেন বলে প্রত্যন্ত অঞ্চলে উন্নতি হয়েছে। আমি প্রধান বিচারপতি হয়েছি।’
প্রধান বিচারপতি সুরেন্দ্র কুমার সিনহা আজ বৃহস্পতিবার মৌলভীবাজার জেলা আইনজীবী সমিতির ১ নম্বর বার ভবনের ভিত্তিপ্রস্তর স্থাপন অনুষ্ঠানে প্রধান অতিথির বক্তব্যে উপরিউক্ত কথা বলেন। আজ সকালে মৌলভীবাজার পৌর জনমিলন কেন্দ্রে এই অনুষ্ঠানে সভাপতিত্ব করেন জেলা আইনজীবী সমিতির সভাপতি রণজিত কুমার ঘোষ। আইনজীবী সমিতির সাধারণ সম্পাদক মিজানুর রহমানের সঞ্চালনায় বক্তব্য দেন জেলা ও দায়রা জজ শেখ আবু তাহের, জেলা প্রশাসক মো. তোফায়েল ইসলাম, মুখ্য বিচারিক হাকিম এ জি এম আল মাসুদ, প্রবীণ আইনজীবী মুজিবুর রহমান মুজিব ও সমর কান্তি চৌধুরী।আইনজীবীদের উদ্দেশে প্রধান বিচারপতি বলেন, ‘সভ্যতার মাপকাঠি বিচারকদের সম্মান দেখানো। সংযত আচরণ করুন। কোর্ট বর্জন করবেন না। বিচারকের সঙ্গে ভুল-বোঝাবুঝি হলে আলাপ-আলোচনা করে সমাধান করুন।’ বক্তব্যপর্বের আগে আইনজীবী সমিতির পক্ষ থেকে প্রধান বিচারপতিকে ফুলেল শুভেচ্ছা জানানো হয়। আলোচনা সভার আগে প্রধান বিচারপতি জেলা আইনজীবী সমিতির ১ নম্বর বার ভবনের ভিত্তিপ্রস্তর স্থাপন করেন।
