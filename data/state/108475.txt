
ঢাকা বিশ্ববিদ্যালয়ের দর্শন বিভাগের শিক্ষক হিসেবে খন্দকার তোফায়েল আহমেদের নিয়োগ অবৈধ ও বাতিল ঘোষণা করে হাইকোর্টের দেওয়া রায় বহাল রয়েছে। হাইকোর্টের দেওয়া এই রায় স্থগিত চেয়ে ঢাকা বিশ্ববিদ্যালয় কর্তৃপক্ষের করা আবেদনের পরিপ্রেক্ষিতে ‘নো অর্ডার’ দিয়েছেন সর্বোচ্চ আদালত।
আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বে আপিল বিভাগের তিন সদস্যের বেঞ্চ এ আদেশ দেন। আদালতে ঢাকা বিশ্ববিদ্যালয়ের পক্ষে শুনানি করেন অ্যাটর্নি জেনারেল মাহবুবে আলম। রিট আবেদনকারীর পক্ষে শুনানি করেন আইনজীবী সগীর আনোয়ার। সঙ্গে ছিলেন আইনজীবী এম এম জি সারোয়ার।
বিজ্ঞপ্তির শর্ত পূরণ না হওয়ায় গত ২৫ জুলাই হাইকোর্ট তোফায়েলের নিয়োগ অবৈধ ও বাতিল ঘোষণা করে রায় দেন। এই রায় স্থগিত চেয়ে বিশ্ববিদ্যালয় কর্তৃপক্ষ আবেদন করে, যা গত ৩১ জুলাই চেম্বার বিচারপতির আদালতে শুনানির জন্য ওঠে। সেদিন চেম্বার বিচারপতি ‘নো অর্ডার’ দিয়ে বিষয়টি আপিল বিভাগের নিয়মিত বেঞ্চে শুনানির জন্য পাঠান। এর ধারাবাহিকতায় আজ শুনানি হয়।
