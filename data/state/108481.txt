
নারায়ণগঞ্জের সোনারগাঁ উপজেলার পিরোজপুর ইউনিয়নের জৈনপুর গ্রামের একটি সরকারি সড়ক প্রভাবশালী এক ব্যক্তি দখল করে নিয়েছেন বলে অভিযোগ পাওয়া গেছে। তিনি সড়কটির কয়েক জায়গা কেটে বড় বড় গর্ত খুঁড়েছেন। এতে বিপাকে পড়েছে গ্রামের কয়েক হাজার মানুষ।
এলাকাবাসী সূত্রে জানা যায়, স্থানীয় সরকার প্রকৌশল অধিদপ্তরের (এলজিইডি) অধীনে ১৯৯৬ সালে জৈনপুর গ্রামে ইউনিয়ন পরিষদ (ইউপি) কমপ্লেক্সের পেছনের সড়কটি ২০ লাখ টাকা ব্যয়ে কার্পেটিং করা হয়। পাকা এই সড়কটি ব্যবহার করে পিরোজপুর ইউনিয়নের জৈনপুর, কান্দারগাঁও, ছয়হিস্যা গ্রামের মানুষ চলাচল করে। এক সপ্তাহ আগে এই সড়কের জায়গাকে নিজের পৈতৃক সম্পত্তি বলে দাবি করেন নাগেরগাঁও গ্রামের বাসিন্দা সেলিম মিয়া। এরপর সড়কটির বিভিন্ন স্থানে বড় বড় গর্ত করেন তিনি। এখন বাঁশের বেড়া দিয়ে সড়কটি দখলে নিয়েছেন তিনি।
এ বিষয়ে জানতে চাইলে সেলিম মিয়া বলেন, ‘সড়কটি আমাদের জমির ওপর দিয়ে গেছে। তাই আমরা সড়ক কেটে নিজেদের দখলে নিয়েছি।’
জৈনপুর গ্রামের বাসিন্দা নোয়াব প্রধান বলেন, গ্রামবাসী স্বাধীনতার পর থেকে সড়কটি ব্যবহার করে আসছে। ২০ বছর আগে সড়কটি সরকার পাকা করেছে। এত দীর্ঘ সময় পর সড়কের জায়গা নিজেদের দাবি করে মানুষের চলাচলের পথ বন্ধ করে দেওয়াটা অন্যায়।
পিরোজপুর ইউপি চেয়ারম্যান মাসুদুর রহমান বলেন, ‘সরকারি অর্থে নির্মিত সড়ক এভাবে বন্ধ করে দখল করা আইনত ঠিক হয়নি। সড়কটি যেহেতু এলজিইডির অধীনে, তাই এলজিইডির প্রকৌশলীদের জানানো হয়েছে। তাঁরাই ব্যবস্থা নেবেন।’ তিনি আরও বলেন, সড়কটি দ্রুত খুলে দেওয়া না হলে মানুষের কষ্ট আরও বাড়বে।
এলজিইডির সোনারগাঁ উপজেলা প্রকৌশলী আলী হায়দার খান বলেন, এই সড়ক যাঁরা দখল করেছেন, তাঁদের বিরুদ্ধে ব্যবস্থা নেওয়া হবে।
