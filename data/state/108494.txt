
দলের চেয়ারম্যান এইচ এম এরশাদের সমালোচনার জবাবে পানিসম্পদ মন্ত্রী ও জাতীয় পার্টির (জাপা) প্রেসিডিয়াম সদস্য আনিসুল ইসলাম মাহমুদ বলেছেন, ১/১১-এর সময় এরশাদ জেলের হাত থেকে বাঁচতে তাঁকে ভারপ্রাপ্ত চেয়ারম্যানের দায়িত্ব দিয়েছিলেন। এরশাদের সঙ্গে আলোচনা করে দলীয় সিদ্ধান্তে তাঁকে এ দায়িত্ব দেওয়া হয়।মন্ত্রণালয়ের সংবাদ সম্মেলন কক্ষে আনিসুল ইসলাম মাহমুদ বলেন, এটা না করা হলে ‘মাইনাস থ্রি’ হতো। শেখ হাসিনা ও খালেদা জিয়ার মতো এরশাদকেও জেলে যেতে হতো।এরশাদের ব্যাপারে জাপার এই নেতা বলেন, ‘এরশাদ তাঁর ছেলে এরিকের নামে যে স্থায়ী আমানত করেছেন (এফডিআর) তার বৈধ অভিভাবক হিসেবে আমাকেই রেখেছেন। সেখানে কিন্তু তিনি তাঁর ভাই জি এম কাদেরকে আইনি অভিভাবক করেননি। অথচ এখন জি এম কাদেরের কথায় তিনি জাতীয় পার্টির মন্ত্রীদের মন্ত্রিসভা থেকে বেরিয়ে আসতে বলেন। এরশাদই প্রধানমন্ত্রীকে চিঠি দিয়ে জি এম কাদেরকে মন্ত্রী করতে বলেছেন।’এরশাদের বক্তব্যের জবাব দিতে আনিসুল ইসলাম মাহমুদ এই সংবাদ সম্মেলন ডাকেন। তাঁর প্রায় ৫৫ মিনিটের বক্তব্যের বেশির ভাগ সময়জুড়ে ছিল জি এম কাদেরে ভূমিকা নিয়ে কঠোর সমালোচনা। তিনি দাবি করেন, ‘জি এম কাদের নির্বাচন, সংসদ ও সরকারকে অবৈধ বলছেন। আবার পীরগঞ্জ ও নারায়ণগঞ্জে উপনির্বাচন করতে চেয়েছেন। মন্ত্রী হওয়ারও চেষ্টা করেছেন। ওনার কথার সঙ্গে কাজের কোনো মিল নেই।’ এই একজনের জন্য জাতীয় পার্টির মতো একটি দল ভুগবে কেন?—সে প্রশ্নও তোলেন তিনি।
আনিসুল ইসলাম মাহমুদ আরও বলেন, ‘জাপার গঠনতন্ত্রে কো-চেয়ারম্যানের কোনো পদ নেই। অথচ এরশাদ জি এম কাদেরকে কো-চেয়ারম্যান করে উত্তরাধিকার করার ঘোষণা দিলেন। এভাবে একটি রাজনৈতিক দল চলতে পারে না। আমি সাত বছর এরশাদের মন্ত্রী ছিলাম। যথেষ্ট স্বাধীনতা ভোগ করেছি। তাই ওনার সম্পর্কে এখন পর্যন্ত প্রকাশ্যে কিছু বলিনি। আজ বলতে বাধ্য হয়েছি। উনি আমার সম্পর্কে যা বলেছেন, তা সত্য নয়। যদিও উনি বলছে, গণমাধ্যমে সঠিকভাবে তাঁর বক্তব্য আসেনি। কিন্তু রেকর্ডে শোনা গেল, তিনি এভাবেই বলেছেন।’
সম্প্রতি জামালপুর ও শেরপুরে দলের দ্বিবার্ষিক সম্মেলনে যোগ দিয়ে পৃথক অনুষ্ঠানে জাপার চেয়ারম্যান এরশাদ বলেন, ১/১১-এর ভূমিকার জন্য আনিসুল ইসলাম মাহমুদের বিচার হওয়া উচিত।
