
ন্যাশনাল জিওগ্রাফিকের এ বছরের সেরা ১০ অ্যাডভেঞ্চারারের তালিকায় স্থান পেয়েছেন বাংলাদেশি পর্বতারোহী ওয়াসফিয়া নাজরীন। ন্যাশনাল জিওগ্রাফিক তাদের ওয়েবসাইটে এই ১০ অ্যাডভেঞ্চারের তালিকা প্রকাশ করেছে। 
ওয়াসফিয়া নাজরিন অ্যাক্টিভিস্ট ক্যাটাগরিতে এই তালিকায় স্থান পান।সামাজিক যোগাযোগের মাধ্যম ফেসবুকে ওয়াসফিয়া এই খবরটি শেয়ারও করেছেন। ওয়েবসাইটটিতে প্রকাশিত তথ্য অনুসারে প্রতিবছর পাঠকদের ভোটে ন্যাশনাল জিওগ্রাফিক একজনকে ‘অ্যাডভেঞ্চারার অব দ্য ইয়ার’ নির্বাচিত করে। ২০১৪-১৫ সালের জন্য মনোনীত ১০ জনের তালিকা থেকে একজনকে এখন এজন্য বাছাই করা হবে।ওয়াসফিয়া ইতিমধ্যে এভারেস্টসহ বিশ্বের সাত মহাদেশের সাত সর্বোচ্চ শৃঙ্গের মধ্যে ছয়টিতে উঠেছেন। ‘সেভেন সামিট’ বা সাত মহাদেশের সাত সর্বোচ্চ পর্বত চূড়ায় আরোহণের চ্যালেঞ্জের মাধ্যমে আন্তর্জাতিক খ্যাতি পান ওয়াসফিয়া। তিনি হচ্ছেন দ্বিতীয় বাংলাদেশি নারী যিনি বিশ্বের সর্বোচ্চ পর্বত শৃঙ্গ এভারেস্টের চূড়ায় ওঠেন। 
