
মৌলভীবাজারের কুলাউড়ায় শিশু জাহিদ হোসেনকে হত্যার অভিযোগে তার মা রাহেলা বেগম হত্যা মামলা করেছেন। গতকাল বৃহস্পতিবার তিনি কুলাউড়া থানায় মামলা করেন। এই ঘটনায় জাহিদের সৎমা বানেছা বেগমকে গ্রেপ্তার করেছে পুলিশ। সাড়ে ছয় বছর বয়সী জাহিদ কুলাউড়া পৌর শহরের ৯ নম্বর ওয়ার্ডের দক্ষিণ লস্করপুর এলাকার বাসিন্দা ও কুলাউড়া ডিগ্রি কলেজের দপ্তরি আছকির আলীর ছেলে।পুলিশ সূত্রে জানা গেছে, আছকিরের প্রথম স্ত্রী বানেছা বেগম। সাত-আট বছর আগে রাহেলা বেগম নামের আরেকজনকে বিয়ে করেন আছকির। জাহিদ দ্বিতীয় স্ত্রীর ছেলে। তিন বছর আগে আছকিরের সঙ্গে দ্বিতীয় স্ত্রীর বিবাহবিচ্ছেদ ঘটে। এরপর থেকে জাহিদ তার সৎমায়ের কাছে থাকত। গত মঙ্গলবার জাহিদ নিখোঁজ হয়। পরদিন বুধবার সকালে উত্তর লস্করপুর এলাকায় গোগালিছড়া নদীতে জাহিদের লাশের সন্ধান পাওয়া যায়। জিজ্ঞাসাবাদের জন্য ওই দিন বিকেলে পুলিশ জাহিদের বাবা আছকির ও তাঁর দ্বিতীয় স্ত্রী বানেছাকে থানায় নিয়ে যায়। এ নিয়ে গতকাল প্রথম আলোয় ‘কুলাউড়ায় শিশুর লাশ উদ্ধার’ শিরোনামে একটি সংবাদ ছাপা হয়।মামলার এজাহারে বলা হয়েছে, বানেছা প্রায়ই তুচ্ছ কারণে জাহিদের ওপর শারীরিক ও মানসিক নির্যাতন চালাতেন। এর জের ধরেই তিনি (বানেছা) জাহিদকে হত্যা করে নদীতে তার লাশ ফেলে দিয়েছেন। তবে বানেছা জাহিদকে হত্যার অভিযোগ অস্বীকার করেছেন। কুলাউড়া থানার এসআই দিদার উল্লাহ বলেন, জাহিদের মায়ের করা মামলায় বানেছাকে গ্রেপ্তার দেখানো হয়েছে। তাঁকে (বানেছা) আজ শুক্রবার মৌলভীবাজার আদালতে পাঠানো হবে।
