
কুষ্টিয়ার মিরপুর উপজেলার আমবাড়ীয়া ইউনিয়ন পরিষদ নির্বাচনে প্রচারণার সময় আওয়ামী লীগ ও জাসদ সমর্থিত চেয়ারম্যান প্রার্থীর সমর্থকদের মধ্যে সংঘর্ষ হয়েছে। এতে অন্তত পাঁচজন আহত হয়েছেন। পরিস্থিতি নিয়ন্ত্রণে এলাকায় পুলিশ মোতায়েন করা হয়েছে। আজ শনিবার সকাল সাড়ে নয়টার দিকে এ ঘটনা ঘটে।
প্রত্যক্ষদর্শী ও দুই দলের নেতা-কর্মীদের সঙ্গে কথা বলে জানা গেছে, আজ সকালে আসন্ন ইউপি নির্বাচনে আমবাড়ীয়া ইউনিয়নে জাসদ মনোনীত প্রার্থী সাবেক চেয়ারম্যান মশিউর রহমানের সমর্থকেরা সুতাইল এলাকায় নির্বাচনী প্রচারণায় যান। এ সময় আওয়ামী লীগ মনোনীত প্রার্থী আবদুল বারীর সমর্থকেরা হামলা চালান। এতে খায়রুল ইসলাম নামে এক জাসদ নেতা আহত হন। এ খবর ছড়িয়ে পড়লে জাসদ ও আওয়ামী লীগ সমর্থকদের মধ্যে সংঘর্ষ বাধে। এ সময় ককটেল বিস্ফোরণ ও গুলির ঘটনা ঘটে। ভাঙচুর করা হয় একটি মোটরসাইকেল ও জাসদের এক সমর্থকের বাড়ি। আহতদের মধ্যে আমবাড়ীয়া ইউনিয়ন জাসদের সাধারণ সম্পাদক হেলার উদ্দিন, জাসদ সমর্থক আজিবর রহমান, আবদুল লতিফকে স্থানীয় ক্লিনিকে ভর্তি করা হয়েছে।মিরপুর উপজেলা জাসদের সাধারণ সম্পাদক আহমেদ আলী অভিযোগ করেন, ‘জাসদের শান্তিপূর্ণ প্রচারণায় আওয়ামী লীগের লোকজন অস্ত্র নিয়ে হামলা চালিয়েছে। তারা এলাকায় পেশি শক্তি প্রয়োগ করে নির্বাচনে জিততে চায়।’মিরপুর উপজেলা আওয়ামী লীগের সভাপতি আবদুল হালিম বলেন, ‘দুই প্রার্থীর সমর্থকদের মধ্যে তর্ক-বিতর্ক হয়েছে। আমরা এর দায় নিতে পারি না।’মিরপুর থানার পরিদর্শক (তদন্ত) আকতারুজ্জামান বলেন, এলাকায় উভয় পক্ষের মধ্যে ধাওয়া পাল্টা ধাওয়া হয়। এলাকায় পুলিশি টহল জোরদার করা হয়েছে। তবে কোনো পক্ষই থানায় লিখিত অভিযোগ দেয়নি।
