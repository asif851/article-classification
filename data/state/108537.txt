
ছাত্রলীগ থেকে ‘আগাছা’ নির্মূল করতে বলেছেন প্রধানমন্ত্রী শেখ হাসিনা। তিনি বলেছেন, আগাছা নির্মূল করে ছাত্রলীগের গৌরবোজ্জ্বল ইতিহাস সমুন্নত রাখতে হবে। আজ সোমবার বিকেলে রাজধানীর বঙ্গবন্ধু আন্তর্জাতিক সম্মেলন কেন্দ্রে জাতীয় শোক দিবস উপলক্ষে বাংলাদেশ ছাত্রলীগ আয়োজিত এক আলোচনা সভায় প্রধানমন্ত্রী এ আহ্বান জানান। খবর বাসসের। শেখ হাসিনা বলেন, বঙ্গবন্ধু বলতেন খাদ্যশস্য উৎপাদনের জন্য বাংলাদেশ একটি উর্বর দেশ। কিন্তু খাদ্যশস্যের সঙ্গে সঙ্গে আগাছাও জন্মায়। তাই ভালো শস্য উৎপাদনের জন্য আগাছা তুলে ফেলতে হবে। শেখ হাসিনা বঙ্গবন্ধুর এই কথা অনুসরণ করে সংগঠনের মধ্যে থাকা আগাছা নির্মূল করার জন্য ছাত্রলীগের নেতৃত্বের প্রতি জোরালো আহ্বান জানান। একইসঙ্গে তিনি জনগণের আস্থা অর্জন করতে ছাত্রলীগের সদস্যদের প্রতি আহ্বান জানান। প্রধানমন্ত্রী বলেন, একজন রাজনীতিবিদকে জানতে হবে কীভাবে ত্যাগের মাধ্যমে বাঁচতে হয়। ত্যাগ ছাড়া একজন রাজনীতিবিদ জনগণকে কিছুই দিতে পারেন না। তিনি বলেন, ‘একজন রাজনীতিবিদের জীবনে সবচেয়ে বড় অর্জন হচ্ছে জনগণের আস্থা, বিশ্বাস ও ভালোবাসা অর্জন। তোমরা যদি কারও কাছ থেকে ভালোবাসা পাও তাহলে তোমাদেরও উচিত তাকে ভালোবাসা দেওয়া। তুমি কী পেলে সেটা কোনো বিষয় নয়।’ 
আওয়ামী লীগ সভানেত্রী শেখ হাসিনা জাতীয় শোক দিবস উপলক্ষে বাংলাদেশ ছাত্রলীগের প্রকাশনা ‘মাতৃভূমি’র মোড়কও উন্মোচন করেন। আলোচনায় আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম, দলের উপদেষ্টা পরিষদের সদস্য সুলতান শফি এবং ঢাকা বিশ্ববিদ্যালয়ের শিক্ষক ও ‘বঙ্গবন্ধুর অসমাপ্ত আত্মজীবনী’র অনুবাদক ফখরুল আলমও অংশ নেন। সভায় সভাপতিত্ব করেন ছাত্রলীগের সভাপতি সাইফুর রহমান সোহাগ। স্বাগত বক্তব্য রাখেন সংগঠনের সাধারণ সম্পাদক এস এম জাকির হোসেন।
