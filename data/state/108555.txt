
কমলাপুর রেলওয়ে স্টেশনের কাছে ট্রেনের সঙ্গে কাভার্ড ভ্যানের সংঘর্ষে আহত হয়ে ঢাকা মেডিকেল কলেজ হাসপাতালে চিকিৎসাধীন ১০ জনের মধ্যে নয়জন রেলমন্ত্রী মুজিবুল হকের ২০ হাজার টাকা করে অর্থ সাহায্য পেয়েছেন।
আজ বেলা দেড়টার দিকে রাজধানীর কমলাপুর রেলওয়ে স্টেশনের কাছে নারায়ণগঞ্জ থেকে ঢাকাগামী একটি ট্রেনের সঙ্গে কাভার্ড ভ্যানের সংঘর্ষ হয়। এতে ছয়জন নিহত হয়েছেন। আহত লোকজনের মধ্যে ১০ জনকে ঢাকা মেডিকেল কলেজ হাসপাতালে পাঠানো হয়। ঘটনা তদন্তে তিন সদস্যের কমিটি গঠন করেছে রেলওয়ে কর্তৃপক্ষ।রেলমন্ত্রী মুজিবুল হক আজ সন্ধ্যা ছয়টার দিকে এ সংঘর্ষে আহত লোকজনকে দেখতে ঢাকা মেডিকেল কলেজ হাসপাতালে যান। এ ঘটনায় আহত বাবুল, মিজানুর রহমান (আনসার সদস্য), জিন্দার মোল্লা, হারুনুর রশীদ ও জাবেদকে দেখে তাঁদের চিকিৎসার খোঁজ নেন। পরে তিনি প্রত্যেককে সাহায্য হিসেবে ২০ হাজার করে টাকা দেন। কিন্তু একই ঘটনায় আহত হাসপাতালে চিকিৎসাধীন অপর পাঁচজন অস্ত্রোপচারকক্ষে থাকায় তাঁরা তখন রেলমন্ত্রীর সাহায্য পাননি। তবে হাসপাতাল থেকে মন্ত্রীকে বিষয়টি জানানো হলে তিনি তাঁদেরও অর্থ সাহায্য পাঠাবেন বলে জানান।পরে রাত পৌনে নয়টার দিকে রেলমন্ত্রীর পক্ষ থেকে হাসপাতালের চিকিৎসক মো. আলাউদ্দিন আহমেদ প্রত্যেককে ২০ হাজার টাকা করে মোট ৮০ হাজার টাকা তুলে দেন। পরে যাঁরা মন্ত্রীর সাহায্য পেয়েছেন তাঁরা হলেন পোশাককর্মী মোস্তফা বাশার রয়েল (২৬), রিকশাচালক সুমন (২৪), দিনমজুর নাসির উদ্দিন নাসির, রডমিস্ত্রি বিল্লাল হোসেন (৩৫)। অপরজন চিকিৎসা নিয়ে চলে গেছেন বলে জানা গেছে।
