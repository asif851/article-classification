
আগামীকাল ২৫ অক্টোবর ঘিরে সারা দেশে মানুষের মধ্যে উদ্বেগ-উৎকণ্ঠা বিরাজ করছে। পুলিশ ঢাকার পর চট্টগ্রাম ও বরিশাল মহানগরে সভা-সমাবেশ নিষিদ্ধ ঘোষণা করেছে। ঢাকা ও চট্টগ্রামের বিএনপি বলছে, তারা যেকোনো মূল্যে সমাবেশ করবে।বগুড়ায় আওয়ামী লীগ ও বিএনপির পাল্টাপাল্টি সমাবেশের কারণে উত্তেজনা তৈরি হয়েছে। পরিস্থিতি মোকাবিলায় সেখানে পুলিশ অনেকটা রণপ্রস্তুতি নিয়েছে।এদিকে বিরোধী দলকে প্রশাসনিকভাবে শক্ত হাতেই মোকাবিলার প্রস্তুতি নিয়েছে সরকার। প্রয়োজনে শক্তি প্রয়োগ করারও পরিকল্পনা রয়েছে। এ জন্য পুলিশ ও র‌্যাবের পাশাপাশি আধা-সামরিক বাহিনী বিজিবি (বর্ডার গার্ড বাংলাদেশ) সদস্যদেরও নামানো হবে বলে সরকারি একাধিক সূত্র থেকে জানা গেছে।বিরোধী দল অভিযোগ করছে, সরকার গত কয়েক দিন বিভিন্ন জেলায় বিরোধী দলের নেতা-কর্মীদের গ্রেপ্তার অব্যাহত রেখেছে। গতকাল ঢাকায় জাতীয় প্রেসক্লাবে বিরোধী দল-সমর্থিত পেশাজীবী ও মুক্তিযোদ্ধাদের দুটি সংগঠনের অনুষ্ঠান থেকে বের হওয়ার পর ১৬ জনকে গ্রেপ্তার করেছে পুলিশ। এছাড়া সাভার, গাজীপুর ও সাতক্ষীরায় বিএনপি ও জামায়াতের ৯৮ জনকে আটক করা হয়েছে। আওয়ামী লীগের কেন্দ্রীয় একজন নেতা বলেন, বিএনপি কঠোর কর্মসূচি দিলে সরকারও কঠোরভাবে তা মোকাবিলা করবে।
জানতে চাইলে ঢাকা মহানগর পুলিশ কমিশনারের মুখপাত্র ও যুগ্ম কমিশনার (ডিবি) মনিরুল ইসলাম প্রথম আলোকে বলেন, মানুষের জানমালের নিরাপত্তা নিশ্চিত করতে প্রয়োজনীয় সব ব্যবস্থা নিয়েছে পুলিশ। যারা ধ্বংসাত্মক কাজে লিপ্ত হবে, তাদের বিরুদ্ধে কঠোর ব্যবস্থা নেওয়া হবে।
চট্টগ্রামে নিষেধাজ্ঞা: প্রথম আলোর চট্টগ্রাম অফিস জানায়, লালদীঘি মাঠে আজ বৃহস্পতিবার থেকে বিএনপি টানা চার দিন এবং আওয়ামী লীগ টানা তিনদিন লালদীঘি মাঠে পাল্টাপাল্টি কর্মসূচি ঘোষণা করেছে।চট্টগ্রাম মহানগর পুলিশ নগরে আজ বৃহস্পতিবার ভোর ছয়টা থেকে সব ধরনের সভা-সমাবেশ নিষিদ্ধ ঘোষণা করেছে। গতকাল বুধবার বিকেলে চট্টগ্রাম মহানগর পুলিশ কমিশনার মোহাম্মদ শফিকুল ইসলাম এই নিষেধাজ্ঞা জারি করেন। তিনি প্রথম আলোকে বলেন, ‘জানমালের নিরাপত্তার স্বার্থে আমরা পরবর্তী নির্দেশ না দেওয়া পর্যন্ত গোটা চট্টগ্রাম মহানগর এলাকায় সব ধরনের সভা-সমাবেশের ওপর নিষেধাজ্ঞা জারি করেছি।’পুলিশ কমিশনারের আদেশে বলা হয়েছে, ২৪ থেকে ২৭ অক্টোবর বিএনপি এবং ২৪ থেকে ২৬ অক্টোবর আওয়ামী লীগ লালদীঘি মাঠে সমাবেশ ডেকেছে। এতে আইনশৃঙ্খলা পরিস্থিতির মারাত্মক বিঘ্ন ঘটার আশঙ্কাসহ জনমনে আতঙ্ক ও ভীতির সঞ্চার হয়েছে। আইনশৃঙ্খলা পরিস্থিতি স্থিতিশীল রাখার স্বার্থে চট্টগ্রাম মহানগর এলাকায় যেকোনো ধরনের সমাবেশ, মিছিল, মানববন্ধন, শোভাযাত্রা, অবস্থান কর্মসূচি এবং লাঠিসোঁটা, ইটপাটকেল, তির-বর্শা, দা-কুড়াল, আগ্নেয়াস্ত্র, গোলাবারুদ, বিস্ফোরক দ্রব্য, মাইক্রোফোন, লাউড স্পিকার ইত্যাদি বহন ও ব্যবহার নিষিদ্ধ ঘোষণা করা হয়েছে।
তবে চট্টগ্রাম মহানগর বিএনপির সভাপতি আমীর খসরু মাহমুদ চৌধুরী ঘোষণা দিয়েছেন, লালদীঘি ময়দানে পূর্বনির্ধারিত কর্মসূচি পালন করা হবে। ওই দিন কোনো বাধাই বিএনপিকে কর্মসূচি পালন থেকে বিরত রাখতে পারবে না।
অপরদিকে গতকাল বিকেলে লালদীঘি মাঠে এক যুব সমাবেশে চট্টগ্রাম নগর আওয়ামী লীগের সভাপতি এ বি এম মহিউদ্দিন চৌধুরী ‘গণতন্ত্র হত্যার ষড়যন্ত্রকারীদের’ মোকাবিলার জন্য যুবলীগকে প্রস্তুত থাকার আহ্বান জানিয়েছেন।
বগুড়ায় উত্তেজনা: বগুড়া প্রতিনিধি জানান, এদিকে ২৫ অক্টোবর বগুড়া শহরের আলতাফুন্নেছা খেলার মাঠে বিএনপির নেতৃত্বাধীন ১৮-দলীয় জোট ও ক্ষমতাসীন আওয়ামী লীগ পাল্টাপাল্টি সমাবেশ ডেকেছে।
বিএনপি দুই দিন ধরে সমাবেশের পক্ষে মাইকে প্রচার করে আসছে। এর মধ্যে গতকাল বিকেলে একই মাঠে সমাবেশ করার জন্য আওয়ামী লীগও সমাবেশ করার অনুমতি চেয়েছে।
এ নিয়ে বগুড়ায় আতঙ্ক-উৎকণ্ঠা বিরাজ করছে। পরিস্থিতি মোকাবিলায় পুলিশ অনেকটা রণপ্রস্তুতি নিয়েছে। বগুড়া সদর থানার ছাদে বালুর বস্তার বেষ্টনী তৈরি করে অস্ত্র তাক করে পাহারা বসানো হয়েছে। প্রবেশমুখে বসানো হয়েছে সিসি ক্যামেরা। পাশাপাশি অন্যান্য থানা ও পুলিশ ফাঁড়িতে নিরাপত্তাব্যবস্থা জোরদার করা হয়েছে।
বগুড়ার পুলিশ সুপার মো. মোজামেঞ্চল হক বলেন, ২৫ অক্টোবরের পর জামায়াত-শিবির শহরে নাশকতা ও থানা-ফাঁড়িতে হামলা চালাতে পারে, এমন গোয়েন্দা প্রতিবেদনের ভিত্তিতে যেকোনো পরিস্থিতি মোকাবিলায় পুলিশকে সর্বোচ্চ সতর্কাবস্থায় রাখা হয়েছে।
বরিশালেও পাল্টাপাল্টি সমাবেশ: বরিশাল প্রতিনিধি জানান, ২৫ অক্টোবর বরিশাল শহরের অশ্বিনীকুমার মিলনায়তন চত্বরে বিএনপি সমাবেশ ডেকেছে। একই দিন একই সময়ে আওয়ামী লীগও সেখানে সমাবেশ ডেকেছে।
পুলিশ জানায়, বিএনপি দুই দিন আগেই সমাবেশের অনুমতি চেয়ে পুলিশ কমিশনারের কাছে চিঠি দিয়েছে। এরপর গতকাল বিকেলে আওয়ামী লীগও সেখানে সমাবেশের অনুমতি চেয়ে চিঠি দেয়। এ অবস্থায় আইনশৃঙ্খলার অবনতির আশঙ্কায় গতকাল সন্ধ্যায় বরিশাল মহানগর পুলিশ কমিশনার মো. সামছুদ্দিন দুই দলের ওই সমাবেশের ওপর নিষেধাজ্ঞা জারি করেন।
তবে বিএনপির মহানগর কমিটির সভাপতি মজিবর রহমান সারোয়ার গত রাতে প্রথম আলোকে বলেন, সমাবেশের ওপর নিষেধাজ্ঞার কথা তাঁরা জানেন না। তাঁরা পূর্বঘোষিত সমাবেশ করার জন্য প্রস্তুতি নিচ্ছেন।
 
