
যুক্তরাষ্ট্রের জর্জ ওয়াশিংটন বিশ্ববিদ্যালয় গ্রামীণ ব্যাংকের প্রতিষ্ঠাতা ড. মুহাম্মদ ইউনূসকে পুরস্কৃত করেছে। নোবেল শান্তি পুরস্কারজয়ী ড. ইউনূসকে গত ২৬ অক্টোবর জর্জ ওয়াশিংটন ইউনিভার্সিটি প্রেসিডেন্ট’স মেডেলে ভূষিত করা হয়। এটি জর্জ ওয়াশিংটন বিশ্ববিদ্যালয়ের প্রেসিডেন্টের দেওয়া সর্বোচ্চ সম্মান। বিশ্ববিদ্যালয়টির ওয়েবসাইটে এ খবর প্রকাশ করা হয়েছে।ক্ষুদ্রঋণ কর্মসূচির মাধ্যমে অর্থনৈতিক উন্নয়নে অগ্রণী ভূমিকা রাখায় ড. ইউনূসকে এ পুরস্কার দেওয়া হয়েছে। বিশ্ববিদ্যালয়ের প্রেসিডেন্ট স্টিভেন কেনাপ এক অনুষ্ঠানে তাঁর হাতে পুরস্কারটি তুলে দেন।অনুষ্ঠানে গ্রামীণ ব্যাংকের প্রতিষ্ঠাতা বলেন, ‘এই বিশেষ স্বীকৃতি পেয়ে আমি খুবই সম্মানিত বোধ করছি। সারা বিশ্বের তরুণদের আমি এটা বোঝানোর চেষ্টা করছি যে, সব অসম্ভবকেই সম্ভব করা যায়। আমরা তিন শূন্যের পৃথিবী গড়তে চাই। এগুলো হলো শূন্য দারিদ্র্য, শূন্য বেকারত্ব ও শূন্য কার্বন নিঃসরণ।’ড. কেনাপ বলেন, ড. ইউনূসকে সম্মানিত করতে পেরে তিনি আনন্দিত বোধ করছেন। তিনি বলেন, তাঁর তৈরি ক্ষুদ্রঋণের উদ্ভাবনী মডেল ১০০টির বেশি দেশে অনুসরণ করা হয়েছে।অনুষ্ঠানে এলিয়ট স্কুল অব ইন্টারন্যাশনাল অ্যাফেয়ার্সের অধীনে একটি বিশেষ কর্মসূচি শুরুর ঘোষণা দেওয়া হয়। এর আওতায় জর্জ ওয়াশিংটন বিশ্ববিদ্যালয় ও বিশ্ববিদ্যালয়ের বাইরের শিক্ষার্থীদের গ্রামীণ ব্যাংকে শিক্ষানবিশ হিসেবে পাঠানো হবে।
