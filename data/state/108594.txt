
নারায়ণগঞ্জ সিটি করপোরেশনের মেয়র সেলিনা হায়াৎ আইভীর শারীরিক অবস্থার উন্নতি হয়েছে। আজ রোববার তাঁকে করোনারি কেয়ার ইউনিট (সিসিইউ) থেকে কেবিনে নেওয়া হবে। আগামী দু-এক দিনের মধ্যে তাঁকে হাসপাতাল থেকে ছেড়ে দেওয়া হবে।
গতকাল শনিবার সন্ধ্যায় ল্যাবএইড হাসপাতাল কর্তৃপক্ষ সংবাদ ব্রিফিংয়ে এ কথা জানায়। এদিকে আইভীকে হাসপাতালে দেখতে গিয়ে স্বরাষ্ট্রমন্ত্রী আসাদুজ্জামান খান সাংবাদিকদের বলেছেন, নারায়ণগঞ্জে সংঘর্ষের ঘটনায় আইনশৃঙ্খলা রক্ষাকারী বাহিনীর কোনো গাফিলতি ছিল না।
নারায়ণগঞ্জের ফুটপাত থেকে হকার উচ্ছেদকে কেন্দ্র করে গত মঙ্গলবার সরকারদলীয় সাংসদ শামীম ওসমানের সমর্থকদের হামলায় রাস্তায় পড়ে যান মেয়র আইভী। এর দুই দিন পর গত বৃহস্পতিবার নারায়ণগঞ্জের নগর ভবনে অসুস্থ হয়ে পড়েন তিনি। তাঁকে অ্যাম্বুলেন্সে করে ঢাকায় ল্যাবএইড হাসপাতালে ভর্তি করা হয়।
আইভী ভর্তি আছেন ল্যাবএইডের কার্ডিয়াক বিভাগের অধ্যাপক বরেন চক্রবর্তীর অধীনে। ব্রিফিংয়ে বরেন চক্রবর্তী বলেন, এমআরআই পরীক্ষায় দেখা গেছে, মেয়র আইভীর শারীরিক অবস্থার উন্নতি হয়েছে। তাঁকে দু-এক দিনের মধ্যে ছেড়ে দেওয়া হবে। আইভীর চিকিৎসায় গঠিত ৯ সদস্যের মেডিকেল বোর্ডের পরামর্শ অনুযায়ী সব সিদ্ধান্ত নেওয়া হচ্ছে বলে জানান তিনি।
