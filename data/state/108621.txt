
চাঁপাইনবাবগঞ্জের নাচোল উপজেলার নাচোল রেলস্টেশনে মহানন্দা এক্সপ্রেস ট্রেনে কাটা পড়ে সুরাইয়া বেগম (৫৫) নামের এক নারী নিহত হয়েছেন। আজ শুক্রবার ভোরে এ দুর্ঘটনা ঘটে। স্টেশনমাস্টার তোজাম্মেল হক ঘটনার সত্যতা নিশ্চিত করেন। 
তোজাম্মেল হক জানান, ভোর ৬টা ১০ মিনিটের মহানন্দা এক্সপ্রেস ট্রেনে যাওয়ার জন্য সুরাইয়া বেগম ও তাঁর স্বামী নাচোল রেলস্টেশনে আসেন। ততক্ষণে ট্রেন চলতে শুরু করলে তাঁরা ট্রেনটি ধরার জন্য দৌড় দেন। মোসলেম উদ্দিন ট্রেনে উঠে সুরাইয়া বেগমকে হাত ধরে ট্রেনে তোলার চেষ্টা করেন। এ সময় সুরাইয়া বেগম হাত ফসকে ট্রেনের নিচে পড়ে যান। তাঁর পা হাঁটুর নিচ থেকে কাটা পড়ে। রাজশাহী মেডিকেল কলেজ হাসপাতালে নিয়ে যাওয়ার পথে গোদাগাড়ীতে তিনি মারা যান।
