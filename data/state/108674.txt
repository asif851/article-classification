
নোয়াখালীর সদর উপজেলার চরমতুয়া ইউনিয়ন আওয়ামী লীগের সহসভাপতি বাবুল মিয়ার (৬২) গলাকাটা লাশ আজ সোমবার ভোরে উদ্ধার করা হয়েছে। পুলিশের ধারণা, গতকাল রোববার রাতের কোনো একসময়ে তাঁকে হত্যা করা হয়। হত্যার কারণ সম্পর্কে এখনো নিশ্চিত হতে পারেনি পুলিশ।ইউনিয়নের অবিরামপুর গ্রামের স্বর্ণকারবাড়ির সামনের রাস্তায় ভোরে গলাকাটা লাশ পড়ে থাকতে দেখার পর বিষয়টি জানাজানি হয়। বাবুল মিয়া একই ইউনিয়নের খলিসাটোলা গ্রামের বাসিন্দা।ইউনিয়ন আওয়ামী লীগের সভাপতি মেশকাত উদ্দিন চৌধুরী বলেন, বাবুল মিয়া বর্তমান ইউনিয়ন পরিষদের সদস্য। কারা, কী কারণে, কখন তাঁকে হত্যা করেছে—এ ব্যাপারে কিছু জানা যায়নি।ঘটনার সত্যতা নিশ্চিত করে সুধারাম থানার ভারপ্রাপ্ত কর্মকর্তা (ওসি) আনোয়ার হোসেন বলেন, খবর পেয়ে সকালে ঘটনাস্থলে পুলিশ পাঠানো হয়েছে। হত্যাকাণ্ডের কারণ সম্পর্কে এখনো কোনো তথ্য পাওয়া যায়নি।
