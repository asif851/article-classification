
সারা বিশ্বের চিকিৎসাবিজ্ঞানীদের বর্তমান ভাবনার বিষয় জিকা ভাইরাস। ঢাকা সিটি কলেজের দুই শিক্ষার্থীর মনেও দাগ কেটেছে জিকা ভাইরাসের প্রাদুর্ভাব। তাই গতকাল বৃহস্পতিবার ঢাকা রেসিডেনসিয়াল মডেল কলেজে শুরু হওয়া বিজ্ঞান উৎসবে তারা দেয়াল পত্রিকা বানিয়েছে জিকা ভাইরাসের প্রাদুর্ভাব, উপসর্গ, সংক্রমণ, চিকিৎসাপদ্ধতিসহ নানা বিষয় তুলে ধরে। আবিরা জাহান ও সুমাইয়া সালমা—সিটি কলেজের এই দুই শিক্ষার্থীর মতো বিজ্ঞানের নানা বিষয়, বিজ্ঞানের বর্তমান ও ভবিষ্যৎ নিয়ে খুদে বিজ্ঞানীদের ভাবনা উঠে এসেছে উৎসবের বিভিন্ন প্রকল্প ও দেয়াল পত্রিকায়। ঢাকা রেসিডেনসিয়াল মডেল কলেজ ও ইসলামী ব্যাংক আয়োজিত তিন দিনের আন্তস্কুল ও কলেজ নবম জাতীয় বিজ্ঞান উৎসবে সারা দেশের শতাধিক শিক্ষাপ্রতিষ্ঠান অংশ নিয়েছে। উৎসব চলবে কাল শনিবার পর্যন্ত। প্রতিদিন সকাল নয়টা থেকে বিকেল পাঁচটা পর্যন্ত প্রকল্প প্রদর্শনী চলবে।গতকাল সকালে উৎসবের উদ্বোধন করেন ঢাকা রেসিডেনসিয়াল মডেল কলেজের অধ্যক্ষ ব্রিগেডিয়ার জেনারেল মো. আবদুল হান্নান। তিনি বলেন, বিজ্ঞানের প্রতি ভালো লাগাটা সবার মধ্যে ছড়িয়ে দিতে এ আয়োজন। দিন দিন উৎসবের পরিসর বাড়ছে, অংশগ্রহণকারী স্কুল-কলেজের সংখ্যা বাড়ছে। সবার সহযোগিতায় ভবিষ্যতে এ উৎসব আরও বড় আকারে করা হবে। উদ্বোধনী অনুষ্ঠানে ইসলামী ব্যাংক বাংলাদেশ লিমিটেডের এক্সিকিউটিভ ভাইস প্রেসিডেন্ট মোশাররফ হোসেন এবং আল-আরাফাহ্ ইসলামী ব্যাংকের সিনিয়র ভাইস প্রেসিডেন্ট এ কে এম আমজাদ হোসেন উপস্থিত ছিলেন। কলেজ মাঠের চারপাশ ঘিরে প্রকল্প প্রদর্শনের স্টল বানানো হয়েছে। বিভিন্ন স্কুল-কলেজ থেকে আসা শিক্ষার্থীরা এক স্টল থেকে অন্য স্টলে ঘুরে দেখছিল। কৌতূহল নিয়ে নানা প্রশ্ন করছিল, প্রকল্পের সামনে রাখা খাতায় মন্তব্য লিখছিল।আইডিয়াল স্কুল অ্যান্ড কলেজের ষষ্ঠ শ্রেণির দুই শিক্ষার্থী আবদুর রহমান ও নওরোজ আহমেদ ‘ভূমিকম্প সতর্কীকরণ সংকেত’ নামের প্রকল্প নিয়ে এসেছে। কিন্তু সঙ্গে আনা ব্যাটারি হঠাৎ কাজ করছিল না। এ নিয়ে দুই বন্ধুর মধ্যে ঝগড়া। ব্যাটারির ব্যবস্থা করে আবার প্রকল্প দেখানো শুরু করতে দুজনই খুশি।প্রদর্শনীর প্রথম স্টলই দেয়াল পত্রিকা প্রদর্শনীর। কর্কশিটের ওপর বানানো এতে কেউ তুলে ধরেছে চুম্বকের বিজ্ঞান, কেউ জানিয়েছে মহাকর্ষ ও কৃত্রিম উপগ্রহ সম্পর্কে। হ্যাকিং, সফটওয়্যার পাইরেসি, সাইবার সন্ত্রাসবাদের মতো সাইবার অপরাধের নানা বিষয় নিয়েও আছে।উৎসবে থাকছে গণিত, রসায়ন, পদার্থ অলিম্পিয়াড। বিজ্ঞানভিত্তিক কল্পকাহিনি রচনা প্রতিযোগিতা। বিজ্ঞানভিত্তিক উপস্থিত বক্তৃতা, কুইজ প্রতিযোগিতা। শিক্ষার্থীদের বিজ্ঞানে উৎসাহী করতে ও অংশগ্রহণ বাড়াতে আয়োজকেরা উৎসবে নানা মাত্রা যোগ করেছেন।ওয়াইডব্লিউসিএ স্কুলে পড়ুয়া দুই মেয়েকে নিয়ে গতকাল উৎসবে এসেছিলেন লাভলী আকতার। নিজেও ঘুরে দেখছিলেন মেলার বিভিন্ন প্রকল্প। লাভলী আকতার বলেন, ‘দুই মেয়ের বিজ্ঞানে অনেক আগ্রহ। উৎসবে দেয়াল পত্রিকা ও অলিম্পিয়াডে অংশ নেবে। যেখানেই বিজ্ঞান নিয়ে আয়োজন হয়, মেয়েদের নিয়ে যেতে চেষ্টা করি।’
