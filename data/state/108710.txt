
বাকী অংশ
 
মইন ও মঞ্জুর একে অপরকে চিনতেন এবং শ্রদ্ধা করতেন। তাঁরা দুজনই মুক্তিযুদ্ধে অংশ নিয়েছিলেন। তাঁদের কাছে সেটি একটি বিরাট ব্যাপার ছিল। তাঁরা যুদ্ধ করেছেন পাকিস্তান সেনাবাহিনীর বিরুদ্ধে; আর জেনারেল এরশাদ ও জেনারেল মহাব্বত জান চৌধুরী ছিলেন সেই পাকিস্তানি সেনাবাহিনীর অংশ। তার পরও, পাকিস্তানি বাহিনীর নৃশংস নিপীড়ন থেকে মুক্তি পাওয়ার এবং স্বাধীনতার প্রায় দশ বছর পর ‘বাংলার ভিচি’ এই রাষ্ট্রের সেনাবাহিনীর প্রায় পুরোটাই দখল করে ফেলেন। পথের কাঁটা দূর করতে চূড়ান্ত নৃশংস হতেও তিনি কসুর করেননি। এই রূপান্তরের গল্প এক স্বতন্ত্র কাহিনি।
আমার সঙ্গে আলাপচারিতায় মইন স্পষ্টভাবেই বলেন, সেনাসদরে তিনিই সেই গুরুত্বপূর্ণ কর্মকর্তা, যাঁর সঙ্গে মঞ্জুর ফোনে আলাপ করেন। তাঁর আশা ছিল, চট্টগ্রামে একটি সামরিক অভিযান পরিচালনা করা যাবে। এই ফোনালাপে মঞ্জুর পরিষ্কারভাবে জানান, জিয়া হত্যার সঙ্গে তাঁর কোনো সম্পৃক্ততা নেই। এসব আলাপচারিতা নিয়ে মইন তাঁর এক জেনারেলের নীরব সাক্ষ্য বইটিতে বিস্তারিত লিখেছেন।
যাঁদের অন্তর্দৃষ্টি আছে, তাঁদের কাছে মইনের এই বইটি তথ্যের এক আকর। বিশেষত জেনারেল মঞ্জুর হত্যাকাণ্ড, জেনারেল এরশাদ ও তাঁর সহযোগীরা কীভাবে মঞ্জুরের বিরুদ্ধে ইচ্ছাকৃতভাবে কুৎসা রটিয়েছেন এবং জিয়া হত্যাকাণ্ডে তাঁকে মিছামিছি ফাঁসিয়েছেন, সে সম্বন্ধে এখানে বিস্তারিত তথ্য পাওয়া যাবে।
জিয়া হত্যাকাণ্ড এবং এর সঙ্গে মঞ্জুরের অসম্পৃক্ততা—এই দুটি বিষয়ের বিস্তারিত বিবরণ দিয়ে মইন বিষয়গুলো খোলাসা করেছেন। এসব ঘটনার খুবই আগ্রহোদ্দীপক বিবরণ দিয়েছেন মইন। সবচেয়ে গুরুত্বপূর্ণ ব্যাপার হচ্ছে, তিনি দেখিয়েছেন কী কারণে অভিযোগকারীরা মঞ্জুরকে আদালতে আত্মপক্ষ সমর্থনের সুযোগ না দিয়ে তাঁকে হত্যা করে। জিয়া হত্যাকাণ্ডের ১২ ঘণ্টা পরে তাঁরা হঠাৎ করে এ কাজ শুরু করেননি। তাঁরা সুস্পষ্ট লক্ষ্য নিয়ে উদ্দেশ্যপ্রণোদিতভাবে মিথ্যাচার শুরু করেন।
চট্টগ্রামের তৎকালীন জেলা প্রশাসক জিয়াউদ্দীন চৌধুরী বেসামরিক কর্মকর্তাদের মধ্যে অন্যতম প্রথম ব্যক্তি, যিনি সার্কিট হাউসে গিয়ে জিয়ার মৃতদেহ দেখেন। পরবর্তী কয়েকটা দিন তিনি শুধু ভাবেন কে, কাকে, কেন এবং কী করল। তবে সদুত্তর পেতে পেতে সপ্তাহ এমনকি মাসও পেরিয়ে যায়। অবশেষে সেনাবাহিনীর প্রকাশিত ‘দাপ্তরিক প্রতিবেদন’ নিয়ে তিনি অসন্তোষ প্রকাশ করেন।
তার পরও, জিয়া হত্যার মাত্র কয়েক ঘণ্টা পর সেনাসদরে এরশাদ মইনের সঙ্গে এই মর্মে তর্ক করেন যে সেখান থেকে কয়েক শ মাইল দূরে চট্টগ্রামে কী ঘটেছে তিনি তা জানেন। তাঁদের তর্কযুদ্ধের বিবরণ মইন তাঁর বইয়ে দিয়েছেন:
‘৩০ মে জিয়া হত্যার পর সেনাসদরে আমার সঙ্গে মঞ্জুরের ফোনে কথোপকথন থেকে আমি বুঝতে পারি, তিনি এই হত্যাকাণ্ডের সঙ্গে সরাসরি জড়িত ছিলেন না। কিন্তু স্বাভাবিকভাবেই অধিনায়ক হিসেবে তাঁকে এই হত্যাকাণ্ডের দায়িত্ব বহন করতে হচ্ছিল। আমার এই ধারণা আমি আর্মি হেডকোয়ার্টারে সেনাপ্রধান এরশাদসহ আমার অন্য সহকর্মী, পিএসওদের সামনে ব্যক্ত করি। কিন্তু তাঁরা বিভিন্নভাবে আমাকে বোঝানোর চেষ্টা করেন যে জেনারেল মঞ্জুরের নেতৃত্বেই ওই হত্যাকাণ্ড ঘটে।
‘এ ছাড়া বেশ তড়িঘড়ি করেই ওই হত্যাকাণ্ডের সঙ্গে মঞ্জুরকে জড়িত করে বিভিন্ন প্রচারমাধ্যমে প্রচারণা শুরু হয়ে যায়। যদিও আমি মত প্রকাশ করি যে কোনো প্রকার খোঁজখবর না করেই রেডিও-টিভিতে এ রকম প্রচারণা ঠিক নয়।’
ওপরের উদ্ধৃতিটি ‘মঞ্জুর জিয়া হত্যায় সরাসরি জড়িত ছিলেন না’ শীর্ষক অধ্যায় থেকে নেওয়া হয়েছে। এই অধ্যায়ের শেষে মইন ইঙ্গিত করেন, তিনি বুঝতে পেরেছিলেন যে পুরো ব্যাপারটাই মঞ্জুরকে সরানোর জন্য সাজানো হয়েছিল। অধ্যায়ের শেষে মইন বলেন, ‘মূলত জেনারেল মঞ্জুরকে হত্যা করা হয়েছে ক্ষমতালোভী, উচ্চাভিলাষী, ষড়যন্ত্রকারী ও কিছু অমুক্তিযোদ্ধা অফিসারের প্রত্যক্ষ ইন্ধনে। এটা সুদূরপ্রসারী ষড়যন্ত্রের ফল।’
হ্যাঁ, মইন বুঝতে পেরেছিলেন, এটি ছিল একটি ‘সুদূরপ্রসারী ষড়যন্ত্র’। এরশাদ ও তাঁর সহযোগীরা দ্রুত তাঁদের ‘মিথ্যা আখ্যান’ ছড়িয়ে দিয়েছিলেন। এটি ছিল সেই ষড়যন্ত্রের একটি বিশেষ দিক।
 
{লরেন্স লিফশুলৎজ ফার ইস্টার্ন ইকোনমিক রিভিউ (হংকং)-এর দক্ষিণ এশিয়া প্রতিনিধি ছিলেন। তিনি দ্য গার্ডিয়ান, লে মঁদ দিপ্লোমাতিক, দ্য নেশন (নিউইয়র্ক) ও বিবিসির পক্ষে লিখেছেন। তিনি বেশ কিছু বই রচনা ও সম্পাদনা করেছেন; তার মধ্যে রয়েছে বাংলাদেশ: দি আনফিনিশ্ড্ রেভল্যুশন, হিরোশিমা’জ শ্যাডো ও হোয়াই বসনিয়া?} চলবে।
OpenDoor.Lifschultz@gmail.com 
 
প্রথম অংশ পড়তে ক্লিক করুণ
