
গণজাগরণ মঞ্চের মুখপাত্র ইমরান এইচ সরকার বলেছেন, দিনাজপুরের কর্ণাই গ্রামে নিরীহ সংখ্যালঘুদের ওপরে হামলা, অগ্নিসংযোগ ও নির্যাতনের ঘটনা জাতির জন্য লজ্জাজনক।
আজ রোববার বেলা ১১টার দিকে দিনাজপুরের কর্ণাই সরকারি প্রাথমিক বিদ্যালয় মাঠে আয়োজিত এক জনসভায় ইমরান এইচ সরকার এসব কথা বলেন।ইমরান কর্ণাই গ্রামের সংখ্যালঘু পরিবারগুলোর উদ্দেশে বলেন, ১৯৭১ সালে সশস্ত্র সংগ্রাম, ৩০ লাখ মানুষের জীবনদান এবং দুই লাখ মা-বোনের সম্ভ্রমের বিনিময়ে স্বাধীন বাংলাদেশের জন্ম হয়েছে। এই দেশে স্বাধীনতাবিরোধী জামায়াত-শিবিরের কোন ঠাঁই নেই। তারা সংখ্যায় নগণ্য। ঐক্যবদ্ধ থেকে বুকে মুক্তিযুদ্ধের সাহস নিয়ে তাঁদের প্রতিহত করতে হবে।গণজাগরণ মঞ্চের কর্মী লাকী আকতার বলেন, ব্রিটিশবিরোধী তেভাগা সংগ্রামের মাটি দিনাজপুর। কিশোরী ইয়াসমিন ধর্ষণ ও হত্যার প্রতিবাদে নারীর অধিকার প্রতিষ্ঠার আন্দোলন করে বিশ্ব কাঁপানো দিনাজপুর। এশিয়া এনার্জিকে বিদায় করেছে ঐতিহ্যবাহী এই দিনাজপুরের মানুষ। সেই ধারাবাহিকতায় ঐক্যবদ্ধ হয়ে দিনাজপুরকে জামায়াত-শিবির রাজাকারমুক্ত করতে তিনি কর্ণাইসহ দিনাজপুরের সব মানুষের প্রতি আহ্বান জানান।ইমরান এইচ সরকার গণজাগরণ মঞ্চের পক্ষ থেকে কর্ণাই স্কুল বাজারে আগুনে পুড়ে যাওয়া দোকানগুলোর জন্য ২০ হাজার টাকা, ক্ষতিগ্রস্ত ৫৩টি বাড়ির প্রতিটিকে ১০ হাজার টাকা এবং ক্ষতিগ্রস্ত প্রতিটি পরিবারে কম্বল প্রদানের ঘোষণা দেন।গতকাল শনিবার রাতে সৈয়দপুর থেকে দিনাজপুর যাওয়ার পথে রানীরবন্দরে জামায়াত-শিবির গণজাগরণ মঞ্চের গাড়িবহর লক্ষ্য করে দুটি ককটেল ছুড়ে। ককটেল দুটি বহরের ৫ ও ৮ নম্বর গাড়িতে আঘাত করে। এতে একটি গাড়ির জানালার কাচ ভেঙে যায়।

