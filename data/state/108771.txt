
কিশোরগঞ্জের বাজিতপুরে এক গৃহবধূকে খুন করার অভিযোগ পাওয়া গেছে। গতকাল সোমবার জামালপুরের দেওয়ানগঞ্জ উপজেলার রহিমপুর গ্রাম থেকে এক যুবকের লাশ উদ্ধার করেছে পুলিশ।
বাজিতপুরে নিহত গৃহবধূর নাম ইতি আক্তার (২১)। তিনি উপজেলার শিমুলতলা উত্তরপাড়া গ্রামের সোহাগ মিয়ার স্ত্রী। তাঁকে হত্যার অভিযোগে পুলিশ তাঁর ননদের স্বামী আশরাফ হোসেনকে প্রেপ্তার করেছে।
পুলিশ সূত্রে জানা গেছে, ইতি বাজিতপুর দড়িকান্দি মহল্লার মৃত কাজী লায়েছ মিয়ার মেয়ে। দেড় বছর আগে শিমুলতলা উত্তরপাড়া গ্রামের জালাল উদ্দিনের ছেলে সোহাগ মিয়ার সঙ্গে তাঁর বিয়ে হয়। ছয় মাস আগে সোহাগ সৌদি আরব চলে যান। দাবি অনুযায়ী ইতির পরিবার বিয়ের সময় সোহাগকে একটি মোটরসাইকেল, পাঁচ ভরি স্বর্ণালংকার ও নগদ এক লাখ টাকা দেয়। বিয়ের কিছুদিন পর ইতির কাছে আরও তিন লাখ টাকা দাবি করা হয়। কিন্তু টাকা দিতে রাজি না হওয়ায় সোহাগ প্রায়ই ইতিকে মারধর করতেন। একই কারণে গত রোববার সকালে স্বামীর পরিবারের লোকজন ইতিকে মারধর করেন। নির্যাতনের ঘটনা বাবার বাড়ির লোকজনকে মুঠোফোনে জানান ইতি। গতকাল সকালে স্বামীর বাড়ির প্রায় পৌনে এক কিলোমিটার দূরে একটি আমগাছে ইতির ঝুলন্ত লাশ পাওয়া যায়। এ ঘটনায় ইতির চাচা মোস্তফা কামাল বাদী হয়ে গতকাল বাজিতপুর থানায় হত্যা মামলা করেন।  পুলিশ সূত্রে জানা গেছে, গতকাল সকালে জামালপুরের দেওয়ানগঞ্জ উপজেলার রহিমপুর গ্রামের একটি ধানখেতে হাত-পা বাঁধা অবস্থায় স্থানীয় লোকজন অজ্ঞাতপরিচয় এক যুবকের (৩০) লাশ দেখে পুলিশকে খবর দেয়।
