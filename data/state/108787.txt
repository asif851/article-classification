
ফরিদপুরের বোয়ালমারী উপজেলায় এমবিবিএস ডিগ্রি না থাকা সত্ত্বেও চিকিৎসা দেওয়ার অভিযোগে এক ব্যক্তিকে এক মাসের কারাদণ্ড ও অপর এক ব্যক্তিকে জরিমানা করেছেন ভ্রাম্যমাণ আদালত।
দণ্ডপ্রাপ্ত ব্যক্তিরা হলেন উপজেলা সদরের সেবা ক্লিনিকের কথিত চিকিৎসক মোশাররফ হোসেন (৩১) ও মোল্লা আহমেদ হোসেন মেমোরিয়াল হাসপাতালের কথিত চিকিৎসক সঞ্জয় কুমার দত্ত (৩৭)।
গতকাল মঙ্গলবার সন্ধ্যায় উপজেলা সদরের মোল্লা আহমেদ হোসেন মেমোরিয়াল হাসপাতাল ও সেবা ক্লিনিকে র‍্যাব-৮-এর সহায়তায় এই আদালত পরিচালনা করেন নির্বাহী হাকিম ও উপজেলা নির্বাহী কর্মকর্তা (ইউএনও) রওশন আরা।
ফরিদপুর র‍্যাব-৮-এর কমান্ডার অতিরিক্ত পুলিশ সুপার রইচ উদ্দিন বলেন, সেবা ক্লিনিকের কথিত চিকিৎসক আলফাডাঙ্গা উপজেলার জয়দেবপুর গ্রামের মোশাররফ হোসেনকে এক মাসের বিনাশ্রম কারাদণ্ড দেওয়া হয়েছে। মোল্লা আহমেদ হোসেন মেমোরিয়াল হাসপাতালের কথিত চিকিৎসক মাগুরার মহম্মদপুর উপজেলা সদরের সঞ্জয় কুমার দত্তকে ২০ হাজার টাকা জরিমানা করা হয়েছে।
ইউএনও রওশন আরা বলেন, সঞ্জয় কুমার দত্ত বিভিন্ন ভুয়া ডিগ্রি নিয়ে বোয়ালমারীর সাবরেজিস্ট্রি অফিসসংলগ্ন মোল্লা আহমদ হোসেন মেমোরিয়াল হাসপাতালে প্রায় তিন বছর ধরে চিকিৎসা দিয়ে আসছিলেন। অন্যদিকে, মোশাররফ হোসেন পাঁচ বছর ধরে বোয়ালমারী স্টেশন রোড এলাকার সেবা ক্লিনিকে ‘চিকিৎসক’ হিসেবে কাজ করছিলেন। ভোক্তা অধিকার আইনে কথিত ওই দুই চিকিৎসককে জেল ও জরিমানা করা হয়।
ইউএনও বলেন, সঞ্জয় কুমার দত্ত জরিমানার ২০ হাজার টাকা তাৎক্ষণিকভাবে পরিশোধ করেছেন। মোশাররফ হোসেনকে গতকাল রাতেই জেলা কারাগারে পাঠানো হয়েছে।
