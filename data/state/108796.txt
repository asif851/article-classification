
মধ্যবর্তী নির্বাচনের কোনো সম্ভাবনা নেই বলে মন্তব্য করেছেন জনপ্রশাসনমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম। তিনি বলেছেন, তত্ত্বাবধায়ক সরকার-ব্যবস্থা বলে সংবিধানে কিছু নেই। প্রধানমন্ত্রী শেখ হাসিনার অধীনে সঠিক সময়েই নির্বাচন হবে। আজ মঙ্গলবার বঙ্গবন্ধু শেখ মুজিবুর রহমানের ৪০তম শাহাদাতবার্ষিকী উপলক্ষে জাহাঙ্গীরনগর বিশ্ববিদ্যালয় আয়োজিত আলোচনা সভা শেষে সাংবাদিকদের প্রশ্নের জবাবে মন্ত্রী এসব কথা বলেন। বিশ্ববিদ্যালয়ের জহির রায়হান মিলনায়তনে এই আলোচনা সভা অনুষ্ঠিত হয়। বিএনপির চেয়ারপারসন খালেদা জিয়ার উদ্দেশে সৈয়দ আশরাফ বলেন, ‘কাগজে-কলমে তো তাঁর জন্মদিন ১৫ আগস্ট না। তবে কারও জন্মদিন ১৫ আগস্ট হতে পারে। সে ক্ষেত্রে তাঁর উচিত জন্মদিনটা এক দিন পরে পালন করা।’ আলোচনা সভায় প্রধান অতিথির বক্তব্যে সৈয়দ আশরাফুল ইসলাম বলেন, বঙ্গবন্ধু সম্মোহনী নেতৃত্বের অধিকারী ছিলেন। মানুষ বঙ্গবন্ধুর কথায় আকৃষ্ট হতো। এ জন্য পশ্চিম পাকিস্তানি শাসক গোষ্ঠী জনসাধারণকে বঙ্গবন্ধুর কথা না শোনানোর জন্য অপপ্রয়াস চালিয়েছে। বঙ্গবন্ধু মানুষের জন্য রাজনীতি করেছেন। মানুষের জন্য মায়া-মমতা ও ত্যাগ শেখ মুজিবুর রহমানকে বঙ্গবন্ধুতে পরিণত করেছে। সভায় মূল প্রবন্ধ উপস্থাপন করেন জাহাঙ্গীরনগর বিশ্ববিদ্যালয়ের সাবেক উপাচার্য অধ্যাপক শরীফ এনামুল কবির। প্রবন্ধে তিনি বলেন, বঙ্গবন্ধু ও বাংলাদেশ অবিচ্ছেদ্য। দেশ ও জনগণের জন্য বঙ্গবন্ধুর অসামান্য অবদান কোনো প্রাপ্তির জন্য ছিল না। জনগণের অস্তিত্ব ছিল বঙ্গবন্ধুর চেতনা। তিনি তাঁর প্রবন্ধে বঙ্গবন্ধুকে হত্যার ম্যধমে বাঙালি জাতিসত্তাকে হত্যা করা হয়েছে বলে মন্তব্য করেন। সভাপতির বক্তব্যে বিশ্ববিদ্যালয়ের উপাচার্য অধ্যাপক ফারজানা ইসলাম বলেন, জাতিকে অকুণ্ঠ ভালোবাসলে হৃদয়ে বঙ্গবন্ধুর চেতনা ধারণ করা হয়। আলোচনা সভায় আরও বক্তব্য দেন আওয়ামী লীগের কেন্দ্রীয় কমিটির সদস্য এনামুল হক শামীম, ঢাকা জেলা আওয়ামী লীগের সভাপতি বেনজীর আহমেদ, বিশ্ববিদ্যালয় শাখা ছাত্রলীগের সভাপতি মাহমুদুর রহমান, সাধারণ সম্পাদক রাজিব আহমেদ। অনুষ্ঠানে স্বাগত বক্তব্য রাখেন সহ-উপাচার্য অধ্যাপক মো. আবুল হোসেন। অনুষ্ঠান পরিচালনা করেন বিশ্ববিদ্যালয়ের রেজিস্ট্রার আবু বকর সিদ্দিক।
