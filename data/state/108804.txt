
বিএনপির মহাসচিব মির্জা ফখরুল ইসলাম আলমগীর বলেছেন, সারা দেশ বন্যায় ভাসছে। ১০ জেলা চরম ক্ষতিগ্রস্ত হয়েছে। বন্যায় ৫০ জন মানুষ মারা গেছে। সরকারের উচিত ছিল দ্রুততম সময়ে বন্যার্তদের পাশে দাঁড়ানো। তা না করে নতুন করে ক্ষমতায় আসার ফন্দিফিকির করছে।
নীলফামারীর সৈয়দপুরে বাঁশবাড়ী সরকারি প্রাথমিক বিদ্যালয়ের আশ্রয়শিবিরে গতকাল মঙ্গলবার বিকেলে বন্যার্তদের মাঝে ত্রাণ বিতরণের সময় সাংবাদিকদের সঙ্গে আলাপকাল মির্জা ফখরুল এসব কথা বলেন।
বিএনপির মহাসচিব বলেন, বন্যায় মানুষ না খেয়ে মরছে অথচ সরকার আছে প্রধান বিচারপতির রায় বাতিলের ধান্ধায়। জোর করে ক্ষমতায় এসেছে বলেই সরকার আদালতের রায়কে বড্ড ভয় করছে। বিচার বিভাগের ওপর এটা বড় ধরনের আক্রমণ। আওয়ামী লীগের সাধারণ সম্পাদক ওবায়দুল কাদের প্রধান বিচারপতি এস কে সিনহার সঙ্গে যে বৈঠক করেছেন তা এক নজিরবিহীন ঘটনা।
মির্জা ফখরুল সৈয়দপুরকে বন্যাদুর্গত এলাকা ঘোষণার দাবি জানান। তিনি সৈয়দপুরের বিভিন্ন আশ্রয়শিবির ঘুরে দেখেন। এ সময় তাঁর সঙ্গে ছিলেন সৈয়দপুর পৌরসভার মেয়র মো. আমজাদ হোসেন সরকার, বিএনপির কেন্দ্রীয় সদস্য আখতারুজ্জামান মিয়া প্রমুখ।
দিনাজপুরে ত্রাণ বিতরণ
বিরামপুর(দিনাজপুর) প্রতিনিধি জানান, বিএনপির মহাসচিব গতকাল দিনাজপুর শহরের বাঙ্গিবেচা ঘাটে বন্যাদুর্গত মানুষের মাঝে ত্রাণ বিতরণ করেন। এ সময় তিনি বলেন, পুরো দিনাজপুর শহর ডুবে গেছে। বন্যার্ত মানুষের পাশে সরকার দাঁড়াচ্ছে না। শহরের বন্যার্তদের জন্য সরকার মাত্র তিন টন চাল এবং পাঁচ হাজার টাকা দিয়েছে, যা একেবারে অপ্রতুল। পর্যাপ্ত ত্রাণ তহবিল নিয়ে উত্তরবঙ্গের এই এলাকাকে বন্যাদুর্গত এলাকা ঘোষণা করা হোক।
বিএনপির নেতা-কর্মীদের সব কাজ ফেলে বন্যাদুর্গতদের পাশে দাঁড়ানো এবং ঐক্যের আহ্বান জানিয়ে মির্জা ফখরুল বলেন, ‘আজ কোনো রাজনৈতিক বক্তব্য দেওয়ার দিন নয়। সকলে দুর্গত জনগণের পাশে এসে দাঁড়াই।’ দিনাজপুর পৌর মেয়র মো. জাহাঙ্গীর আলম, জেলা বিএনপির আহ্বায়ক এ জেড এম রেজওয়ানুল হকসহ দলের অন্য নেতারা এ সময় উপস্থিত ছিলেন।
