
বরগুনার তালতলী উপজেলার নিদ্রা সখিনা কোস্টগার্ড কন্টিনজেন্ট কমান্ডার হাফিজুর রহমানের বিরুদ্ধে সাগর মোহনাসংলগ্ন পায়রা নদীতে গত মঙ্গলবার দুপুরে এক ব্যক্তিকে মারধরের অভিযোগ পাওয়া গেছে।ওই ব্যক্তি হলেন এফবি স্বাধীন নামে মাছ ধরা ট্রলারের মাঝি জাফর হোসেন (২৩)। তাঁর বাড়ি বরগুনা সদর উপজেলার সোনাতলা গ্রামে। তাঁকে বরগুনার পাথরঘাটা উপজেলা স্বাস্থ্য কমপ্লেক্সে ভর্তি করা হয়েছে।জাফরের উদ্ধৃতি দিয়ে বরগুনা জেলা মৎস্যজীবী ট্রলার মালিক সমিতির সভাপতি গোলাম মোস্তফা চৌধুরী বলেন, সাগর থেকে মাছ শিকার করে পাথরঘাটা মৎস্য অবতরণ কেন্দ্রে ফিরছিল ট্রলারটি। দুপুরে পায়রা নদীতে ট্রলারটি থামিয়ে জাটকা রাখার অভিযোগে তল্লাশি চালান নিদ্রা সখিনা স্টেশনের কোস্টগার্ড সদস্যরা। ওই সদস্যরা জাটকা না পেয়ে দুই শতাধিক ইলিশ মাছ নেওয়ার চেষ্টা করেন। এ ঘটনায় কোস্টগার্ডের পাথরঘাটা স্টেশন কমান্ডার সাব লেফটেন্যান্ট হাসানুর রহমানের কাছে সমিতির তরফে মুঠোফোনে মৌখিক অভিযোগ দেওয়া হয়। এতে ক্ষিপ্ত হয়ে ট্রলারের মাঝি জাফর হোসেনকে বেধড়ক লাঠিপেটা করেন নিদ্রা সখিনা কোস্টগার্ডের কন্টিনজেন্ট কমান্ডার হাফিজুর রহমান। পরে তাঁকে সন্ধ্যায় পাথরঘাটা উপজেলা স্বাস্থ্য কমপ্লেক্সে ভর্তি করা হয়। জানতে চাইলে পাথরঘাটা উপজেলা স্বাস্থ্য কমপ্লেক্সের চিকিৎসক মো. আনোয়ার উল্যাহ বলেন, জাফরের দুই হাতে রক্ত জমাট বেঁধে গেছে। মৎস্যজীবী ট্রলার মালিক সমিতির সাধারণ সম্পাদক মো. মাসুম আকন বলেন, ‘এ ঘটনা নিয়ে কোস্টগার্ডের পাথরঘাটা স্টেশন কমান্ডারের সঙ্গে আমাদের মঙ্গলবার রাতে বৈঠক হয়েছে। তিনি এ ব্যাপারে তদন্ত করে ব্যবস্থা নেওয়ার আশ্বাস দিয়েছেন।’হাফিজুর রহমান প্রথম আলোকে বলেন, লাইসেন্সবিহীন ট্রলারটিকে থামতে বলা হলেও এটি দ্রুত চলে যাচ্ছিল। তাই তাঁকে (জাফর) লাঠি দিয়ে দুটি আঘাত করা হয়। এ ব্যাপারে জানতে চাইলে হাসানুর রহমান আরও বলেন, সন্দেহভাজন হিসেবে ট্রলারটিতে তল্লাশির সময় কথা-কাটাকাটির একপর্যায়ে সামান্য মারধরের ঘটনা ঘটে থাকতে পারে। এ ঘটনায় তদন্ত চলছে।
