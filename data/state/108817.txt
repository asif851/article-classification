
গ্রাহক পর্যায়ে গ্যাস ও বিদ্যুতের দাম বৃদ্ধির ঘোষণা আসছে আজ বৃহস্পতিবার। বিকেল চারটার দিকে বাংলাদেশ এনার্জি রেগুলেটরি কমিশন (বিইআরসি) এ বিষয়ে সাংবাদিকদের ব্রিফিং করবে।
বিইআরসি সূত্রে জানা গেছে, গ্রাহক পর্যায়ে গ্যাসের দাম গড়ে ২৫ শতাংশ ও বিদ্যুতের দাম গড়ে সাত শতাংশ পর্যন্ত বাড়তে পারে।
গত জানুয়ারি মাসের শেষ সপ্তাহে ও ফেব্রুয়ারি মাসের প্রথম সপ্তাহে এই দাম বৃদ্ধির বিষয়ে বিইআরসি গণশুনানি করে। এতে দাম বাড়ানোর পক্ষে কোনো যুক্তি খুঁজে পাওয়া যায়নি। এরপরে বিশ্ববাজারে জ্বালানি তেলের দাম কমেছে। এতে দেশে বিদ্যুতের উৎপাদন খরচ আরও কমেছে। এই পরিস্থিতিতেও গ্যাস ও বিদ্যুতের দাম বাড়ানোর সিদ্ধান্ত নেওয়া হচ্ছে বলে জানা গেছে।
