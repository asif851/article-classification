
ঢাকায় নিযুক্ত কয়েকটি দেশের কূটনীতিকেরা সঙ্গে বিএনপি নেতাদের বৈঠক শেষ হয়েছে। দলটির স্থায়ী কমিটির সদস্য আব্দুল মঈন খানের বাসায় আজ বৃহস্পতিবার সন্ধ্যা সাড়ে সাতটার দিকে এ বৈঠক শুরু হয়। রাত সাড়ে নয়টা পরে বৈঠক শেষ হয়।
দেশের বর্তমান অবস্থায় বিএনপির রাজনৈতিক অবস্থান জানতে এ বৈঠক হয়েছে বলে একটি সূত্রে জানিয়েছে। তবে বৈঠক শেষে ​আলোচ্য বিষয় নিয়ে কূটনীতিক ও বিএনপি নেতারা কেউ কোনো কথা বলেননি।
বৈঠকে বাংলাদেশে নিযুক্ত ইউরোপীয় ইউনিয়নের রাষ্ট্রদূত পিয়েরে মায়াদুন, স্পেন, ফ্রান্স, অস্ট্রেলিয়া, সুইডেন, নেদারল্যান্ডসের রাষ্ট্রদূত ও কানাডার পলিটিক্যাল অ্যাটাচে উপস্থিত ছিলেন।আব্দুল মঈন খান ছাড়াও বিএনপির স্থায়ী কমিটির সদস্য মাহবুবুর রহমান, রফিকুল ইসলাম মিয়া ও দলটির স্বনির্ভর বিষয়ক সম্পাদক রহুল কুদ্দুস তালুকদার দুলু বৈঠকে উপস্থিত ছিলেন।এর আগে গতকাল বুধবারও পররাষ্ট্রমন্ত্রী আবুল হাসান মাহমুদ আলীর সঙ্গে দেখা করে বাংলাদেশের চলমান রাজনৈতিক পরিস্থিতি নিয়ে তাঁদের উদ্বেগের কথা জানান ইউরোপীয় ইউনিয়নের কূটনীতিকেরা।
এদিকে রাতে ভারতীয় হাইকমিশনার পঙ্কজ শরণের বাসায় তথ্যমন্ত্রী হাসানুল হক ইনু, প্রধানমন্ত্রীর নিরাপত্তাবিষয়ক উপদেষ্টা তারেক সিদ্দিকী, প্রধানমন্ত্রীর বিশেষ দূত জাতীয় পার্টির চেয়ারপারসন এইচ এম এরশাদ, জাপা নেতা সাবেক মন্ত্রী জিএম কাদের প্রমুখ নৈশভোজে অংশ নেন। তবে তাদের মধ্যে কোন বিষয় নিয়ে আলোচনা হয়েছে কি না তা জানা যায়নি।
