
কয়েক দিন ধরে খুব শীত পড়ায় বাইরে খেলতে যেতে পারছিল না মেয়েটি। আজ অল্প সময়ের জন্য বের হয় সে। রাস্তায় খেলতে নামার পরই একটা পাওয়ার ট্রিলার তাকে ধাক্কা দেয়। আহত অবস্থায় হাসপাতালে নিলে চিকিৎসক তাকে মৃত ঘোষণা করেন।
মর্মান্তিক এই ঘটনাটি ঘটেছে মেহেরপুরের মুজিবনগর উপজেলায়। আজ সোমবার বেলা ১১টার দিকে উপজেলার ভবানীপুর গ্রামে এ দুর্ঘটনা ঘটে।
নিহত স্কুলছাত্রীর নাম স্নিগ্ধা খাতুন (১২)। সে ভবানীপুর গ্রামের আসলাম আলীর মেয়ে। স্থানীয় কেদারগঞ্জ জিনিয়াস স্কুলের তৃতীয় শ্রেণির ছাত্রী ছিল সে।
স্থানীয় লোকজন জানান, ঘটনার সময় স্নিগ্ধা গ্রামের রাস্তার খেলা করছিল। এ সময় একটি পাওয়ার ট্রিলারের চালক নিয়ন্ত্রণ হারিয়ে তাকে ধাক্কা দিলে সে রাস্তায় ছিটকে পড়ে। স্থানীয় লোকজন তাকে উদ্ধার করে মেহেরপুর জেনারেল হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন।
স্নিগ্ধার বাবা আসলাম আলী বলেন, অল্প কিছুক্ষণের জন্য বাড়ির বাইরে গিয়েছিল সে। বেশ কয়েক দিন ধরে প্রচণ্ড শীত পড়ায় বাইরে খেলতে যেতে পারছিল না। আজকে বের হলো, এরই মধ্যে দুর্ঘটনা। ওই সব যানের চালকের কোনো প্রশিক্ষণ থাকে না। তাই এ দুর্ঘটনা ঘটেছে বলে অভিযোগ করেন তিনি।
মুজিবনগর থানার ভারপ্রাপ্ত কর্মকর্তা (ওসি) মনিরুল ইসলাম ঘটনার সত্যতা নিশ্চিত করেছেন। ঘটনার পর থেকে ট্রিলারের চালক পলাতক রয়েছেন।
 
