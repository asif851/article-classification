
যুক্তরাজ্যে ২১ কেজি হেরোইন পাচারের মামলায় বিডি ফুডসের চেয়ারম্যান বদরুদ্দোজা মোমিনকে অভিযোগ থেকে অব্যাহতির আদেশ কেন বেআইনি ঘোষণা করা হবে না, তা জানতে চেয়ে রুল জারি করেছেন হাইকোর্ট। একই সঙ্গে মোমিনকে আট সপ্তাহের মধ্যে বিচারিক আদালতে আত্মসমর্পণ করার নির্দেশ দেওয়া হয়েছে।বিচারপতি এম ইনায়েতুর রহিম ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ অভিযোগ গঠনের বিরুদ্ধে এক আসামির আবেদনের শুনানিকালে গতকাল সোমবার স্বতঃপ্রণোদিত রুল জারির পাশাপাশি এই আদেশ দেন। আদেশে বলা হয়, আত্মসমর্পণ করলে সন্তুষ্টি সাপেক্ষে বিচারিক আদালত মোমিনকে জামিন দিতে পারবেন। মোমিনকে তিন সপ্তাহের মধ্যে রুলের জবাব দিতে বলা হয়েছে। এ ছাড়া অভিযোগ গঠনের বিরুদ্ধে আবেদন করা বিডি ফুডসের কর্মচারী নাজমুল হায়দার ভূঁইয়া ওরফে বুলবুলের আবেদনটি উপস্থাপিত হয়নি বিবেচনায় খারিজ করেন আদালত।আদালত সূত্র জানায়, লন্ডনে শাকসবজি ও টাইলসের আড়ালে ৭৫ কেজি হেরোইন পাচারের ঘটনায় দুটি মামলা হয়। ২১ কেজি হেরোইন পাচারের ঘটনায় ২০০৬ সালের ২১ এপ্রিল মতিঝিল থানায় এবং ৫৪ কেজি হেরোইন পাচারের ঘটনায় ওই বছরের ৬ মে সূত্রাপুর থানায় মামলা হয়।আইনজীবী সূত্র জানায়, মতিঝিল থানায় করা মামলায় ২০১২ সালের ২৬ মে মোমিনসহ আটজনের বিরুদ্ধে আদালতে অভিযোগপত্র দাখিল করা হয়। মোমিনের আবেদনের পরিপ্রেক্ষিতে ওই বছরের ২৬ ডিসেম্বর তাঁকে অভিযোগ থেকে অব্যাহতি দেওয়া হয়। কাজী জাফর রেজা নামের আরেকজনকে গত বছরের ৭ এপ্রিল অভিযোগ থেকে অব্যাহতি দেওয়া হয়। পরে গত ৩ জুন ছয় আসামির বিরুদ্ধে অভিযোগ গঠন করা হয়। ওই ছয়জনের একজন নাজমুল হায়দার ভূঁইয়া হাইকোর্টে আবেদন করেন।আদালতে নাজমুলের পক্ষে শুনানি করেন আইনজীবী খায়রুল আলম পিপুল। রাষ্ট্রপক্ষে ছিলেন সহকারী অ্যাটর্নি জেনারেল গাজী মো. মামুনুর রশীদ ও মো. আসাদুজ্জামান। খায়রুল আলম পরে প্রথম আলোকে বলেন, ২১ কেজি হেরোইন পাচারের অভিযোগে করা মামলায় মোমিনকে অব্যাহতি দেন ঢাকার বিশেষ জজ আদালত-৮। কোম্পানির মালিক মোমিনের অব্যাহতির পর আবেদনকারীর (নাজমুল) বিরুদ্ধে অভিযোগ গঠন কেন বেআইনি ঘোষণা করা হবে না—এমন আরজি জানিয়ে আবেদনটি করা হয়। শুনানিকালে আদালত স্বতঃপ্রণোদিত হয়ে রুল দিয়ে মোমিনকে আত্মসমর্পণের নির্দেশ দেন।
 
