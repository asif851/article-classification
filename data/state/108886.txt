
কুমিল্লা শিক্ষা বোর্ডের আসন্ন উচ্চমাধ্যমিক সার্টিফিকেট (এইচএসসি) পরীক্ষা উপলক্ষে গতকাল রোববার এক সভা অনুষ্ঠিত হয়। বিকেল ৪টা ৩০ মিনিটে জেলা প্রশাসকের কার্যালয়ের সম্মেলনকক্ষে ওই সভা হয়।সভায় কুমিল্লা জেলার ৭২টি পরীক্ষাকেন্দ্রের ভারপ্রাপ্ত কর্মকর্তা, অধ্যক্ষ, উপজেলা নির্বাহী কর্মকর্তা (ইউএনও) ও বোর্ডের কর্মকর্তারা উপস্থিত ছিলেন। সভায় জেলা প্রশাসক মো. জাহাংগীর আলম বলেন, ‘নকলের বিরুদ্ধে কঠোর ব্যবস্থা নেওয়া হবে। এ ক্ষেত্রে কেন্দ্রের দায়িত্বশীল ব্যক্তিদের যথাযথ দায়িত্ব পালন করতে হবে। শৈথিল্য প্রদর্শন করলে বিধি মোতাবেক ব্যবস্থা নেওয়া হবে।’বৈঠকে উপস্থিত কুমিল্লা শিক্ষা বোর্ডের উপপরীক্ষা নিয়ন্ত্রক মো. শহিদুল ইসলাম বিষয়টি নিশ্চিত করেন। এ বোর্ডের অধীনে এ বছর ১ লাখ ১ হাজার ৪১০ জন এইচএসসি পরীক্ষার্থী রয়েছে। ২ এপ্রিল থেকে পরীক্ষা শুরু হবে।
