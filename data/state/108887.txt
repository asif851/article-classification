
বগুড়ার আদমদীঘিতে সুড়ঙ্গ কেটে সোনালী ব্যাংকের ট্রেজারি শাখার ৩১ লাখ টাকা চুরির ঘটনায় গ্রেপ্তার হওয়া আট আসামির প্রত্যেকের জন্য পাঁচ দিন করে রিমান্ড মঞ্জুর করেছেন আদালত।আজ সোমবার দুপুরে বগুড়ার জ্যেষ্ঠ বিচারিক হাকিম আদালত-৩ এর হাকিম আহমেদ শাহরিয়ার তারিক এ আদেশ দেন।মামলার তদন্ত কর্মকর্তা জিজ্ঞাসাবাদের জন্য আসামিদের প্রত্যেকের জিজ্ঞাসাবাদে ১০ দিনের রিমান্ডের আবেদন জানান। শুনানি শেষে আদালত তাদের পাঁচ দিনের রিমান্ড মঞ্জুর করেন।সরকারি কৌঁসুলি জাকির হোসেন জানান, উভয় পক্ষের বক্তব্য শুনে আদেশ দিয়েছেন আদালত।আসামিদের মধ্যে চারজন আনসার সদস্য। তাঁরা হলেন মিলন হোসেন, পূর্ণদেব সাহা, রুহুল আমিন ও নজরুল ইসলাম। সোনালী ব্যাংকের ওই শাখায় গত শুক্রবার রাতে তাঁরা নিরাপত্তার দায়িত্বে ছিলেন।বাকিরা হলেন ব্যাংকের পাশের ফার্নিচার দোকানের মালিক আশরাফুল ইসলাম, শ্রমিক শফিকুল ইসলাম, মো. মৃদুল ও শাহিন হোসেন।আদমদীঘিতে সোনালী ব্যাংকের ট্রেজারি শাখায় সুড়ঙ্গ কেটে ঢুকে ভল্ট ভেঙে দুর্বৃত্তরা ৩২ লাখ ৫১ হাজার ৯৮৪ টাকা নিয়ে যায়। গত শনিবার বিকেলে ঘটনাটি ধরা পড়ে। পরে সুড়ঙ্গের মধ্যে এক লাখ ৭২ হাজার ১৮৪ টাকা উদ্ধার করা হয়।চুরির ঘটনায় সন্দেহভাজন হিসেবে ব্যাংকের নিরাপত্তা প্রহরী চার আনসার সদস্যসহ মোট ১২ জনকে আটক করেছে পুলিশ।
এবার সুড়ঙ্গ খুঁড়ে ৩২ লাখ টাকা চুরি
