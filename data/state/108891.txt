
বিএনপির স্থায়ী কমিটির সদস্য নজরুল ইসলাম খান বলেছেন, বিএনপি হত্যার রাজনীতি করে না। কাজেই কেউ ব্যক্তিগতভাবে কাউকে হত্যা করলে বিএনপি তার দায় নেবে না। তবে, অন্যায়ভাবে বিএনপির কোনো কর্মীকে জড়িয়ে দলকে হেয় করার অপচেষ্টা হলে বিএনপি তা প্রতিহত করবে।আজ বুধবার আসরের নামাজের পর নয়াপল্টনে কেন্দ্রীয় কার্যালয়ে এক দোয়া মাহফিলে নজরুল ইসলাম এসব কথা বলেন। বিএনপির চেয়ারপারসন খালেদা জিয়ার রোগমুক্তি কামনায় কৃষক দল ওই দোয়ার আয়োজন করে।নজরুল ইসলাম খান বলেন,‘বিএনপি একটি গণতান্ত্রিক জাতীয়তাবাদী দল, ধর্মীয় মূল্যবোধে বিশ্বাসী দল। এ দল হত্যার রাজনীতি করে না। আমরা যাঁরা ৩৭ বছর আগে এ দলে শহীদ জিয়ার নেতৃত্বে সমবেত হয়েছি, তাঁরা কেউ হত্যার রাজনীতিতে বিশ্বাস করে না। কাজেই কেউ হত্যা করলে, ব্যক্তিগত দায়িত্বে কেউ করলে, সে দায়িত্ব তাঁকে নিতে হবে। বিএনপি কোনো হত্যার দায়িত্ব নেবে না। কিন্তু অন্যায়ভাবে বিএনপির কোনো নেতা-কর্মীকে জড়িয়ে বিএনপিকে হেয় করার চেষ্টা করা হলে নিশ্চয় বিএনপি তার প্রতিবাদ জানাবে।’
প্রথম আলোর অনলাইন সংস্করণে এই বক্তব্য প্রকাশিত হওয়ার পর নজরুল ইসলাম খান প্রথম আলোকে তাঁর ব্যাখ্যা দিয়েছেন। তিনি বলেন, তিনি তাঁর বক্তব্যে বুঝাতে চেয়েছেন, বিদেশি নাগরিক হত্যার পর সরকার প্রধান বিদেশে বসে বলেছিলেন, বিএনপি এই ঘটনায় জড়িত। এখন প্রধানমন্ত্রীর সেই কথা প্রমাণ করতে বিএনপিকে হত্যাকাণ্ডে জড়ানো হচ্ছে। ‘নিরপেক্ষ তদন্তে’ বিএনপির কোন নেতা-কর্মী এ ঘটনায় জড়িত তা প্রমাণিত হলে বিএনপির তার দায়িত্ব নেবে না।
বিএনপির স্থায়ী কমিটির এই সদস্য আরও বলেন, বিদেশি নাগরিক হত্যার পর সরকার প্রধান বিদেশে বসে বলেছিলেন, বিএনপি এই ঘটনায় জড়িত। এখন প্রধানমন্ত্রীর সেই কথা প্রমাণ করতে বিএনপিকে হত্যাকাণ্ডে জড়ানো হচ্ছে।বিএনপির ভাইস চেয়ারম্যান সাদেক হোসেন খোকাকে সাজা দেওয়ার সমালোচনা করে নজরুল ইসলাম খান অভিযোগ করেন, সরকার বিএনপির জনপ্রিয় নেতাদের নির্বাচনের বাইরে রাখার ষড়যন্ত্র করছে।
