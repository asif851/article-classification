
ব্রাহ্মণবাড়িয়ার কসবা উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। পুলিশ বলছে, ওই ব্যক্তি মাদক ব্যবসায়ী। গতকাল শুক্রবার দিবাগত তিনটার দিকে ওই ‘বন্দুকযুদ্ধ’ হয়।
নিহত ব্যক্তির নাম ইউসুফ মিয়া (২৭)। তাঁর বাড়ি উপজেলার কুটি ইউনিয়নের মাইজখার গ্রামে। বাবার নাম নুরুল ইসলাম।
কসবা থানার ভারপ্রাপ্ত কর্মকর্তা (ওসি) মোহাম্মদ মহিউদ্দিনের ভাষ্য, গতকাল সন্ধ্যায় ইউসুফ মিয়াকে ৯০ কেজি গাঁজাসহ তাঁর বাড়ি থেকে আটক করা হয়। স্বীকারোক্তি অনুযায়ী তাঁকে নিয়ে গভীর রাতে কুটি ইউনিয়নের কালামুড়িয়া এলাকায় মাদক উদ্ধার করতে গেলে তাঁর সহযোগীরা পুলিশ সদস্যদের লক্ষ্য করে গুলি ছোড়ে। পুলিশও পাল্টা গুলি চালায়। শুরু হয় বন্দুকযুদ্ধ। একপর্যায়ে সহযোগীদের গুলিতে নিহত হন ইউসুফ মিয়া।
ওসি বলেন, নিহত ব্যক্তি পুলিশের তালিকাভুক্ত শীর্ষ মাদক ব্যবসায়ী। বন্দুকযুদ্ধের ঘটনায় পুলিশের উপপরিদর্শক (এসআই) মজিবর রহমান আহত হয়েছেন। ঘটনাস্থল থেকে একটি পাইপগান ও ৪৫ কেজি গাঁজা উদ্ধার করা হয়েছে। এ ঘটনায় মামলার প্রস্তুতি চলছে। নিহত ইউসুফ মিয়ার লাশ ময়নাতদন্তের জন্য ব্রাহ্মণবাড়িয়া সদর হাসপাতালের মর্গে পাঠানো হয়েছে।
