
আজ ঘটনাবহুল ৭ নভেম্বর। ১৯৭৫ সালের ১৫ আগস্ট বঙ্গবন্ধু শেখ মুজিবুর রহমানকে সপরিবারে হত্যার মধ্য দিয়ে ক্ষমতার পটপরিবর্তন ঘটে। সেনাবাহিনীতে অভ্যুত্থান ও পাল্টা অভ্যুত্থানের ঘটনা ৩ নভেম্বর শুরু হয়। কারাগারে বন্দী অবস্থায় নিহত হন জাতীয় চার নেতা। এসব ঘটনার একপর্যায়ে তৎকালীন সেনাপ্রধান জেনারেল জিয়াউর রহমান বন্দী হন।পালাবদলের ধারাবাহিকতায় ৭ নভেম্বর অপর এক অভ্যুত্থানে মুক্ত হন জিয়াউর রহমান। নিহত হন ব্রিগেডিয়ার খালেদ মোশাররফ, কর্নেল এ টি এম হায়দারসহ কয়েকজন মুক্তিযোদ্ধা সেনা কর্মকর্তা।দিনটি বিভিন্ন সরকারের আমলে ভিন্ন ভিন্নভাবে পালন করা হয়। ১৯৭৬ সাল থেকে দিনটি ‘জাতীয় বিপ্লব ও সংহতি দিবস’ হিসেবে জাতীয়ভাবে পালন করা হতো। ১৯৯৬ সালে ক্ষমতায় এসে আওয়ামী লীগ সরকার এ দিনের সরকারি ছুটি বাতিল করে। ২০০১ সালের নির্বাচনে জিতে বিএনপি-জামায়াত জোট সরকার আবার তা বহাল করে। ২০০৭ সালে তত্ত্বাবধায়ক সরকার এ দিনে সরকারি ছুটি আবার বাতিল ঘোষণা করে, যা এখন পর্যন্ত বহাল রয়েছে।আজ দিনটি পালন উপলক্ষে বিএনপিসহ কয়েকটি রাজনৈতিক দল ও সামাজিক-সাংস্কৃতিক সংগঠন পৃথক কর্মসূচি হাতে নিয়েছে। বিএনপি আজ বেলা তিনটায় সোহরাওয়ার্দী উদ্যানে সমাবেশ করবে। অন্যদিকে জাতীয় সমাজতান্ত্রিক দল (জাসদ) বিকেল চারটায় তাহের মিলনায়তনে আলোচনা সভার আয়োজন করেছে।
