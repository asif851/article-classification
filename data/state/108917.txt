

ঈদে ঘরমুখী মানুষকে ট্রাক-বাসের ছাদে ভ্রমণ না করার জন্য আহ্বান জানিয়েছেন সড়ক পরিবহন ও সেতুমন্ত্রী ওবায়দুল কাদের। রংপুরে ট্রাক উল্টে ছাদে থাকা ১৬ জন নিহত হওয়ার ঘটনায় দুঃখ প্রকাশ করে তিনি এই আহ্বান জানান।
আজ শনিবার গাজীপুরের চন্দ্রায় মহাসড়ক পরিদর্শনে গিয়ে সাংবাদিকদের প্রশ্নের জবাবে তিনি এসব কথা বলেন।
মন্ত্রী বলেন, রংপুরে আর্থসামাজিকভাবে নিম্ন আয়ের মানুষেরা খরচ বাঁচানোর জন্য সিমেন্টবাহী ট্রাকে উঠেছিলেন।
মহাসড়ক পরিদর্শনের পর মন্ত্রী আরও বলেন, ঢাকা-টাঙ্গাইল মহাসড়কের চন্দ্রাসহ সারা দেশের সড়ক পরিস্থিতি ভালো রয়েছে।
পরিদর্শনের সময় মন্ত্রীর সঙ্গে ছিলেন, সড়ক বিভাগের ঢাকা জোনের তত্ত্বাবধায়ক প্রকৌশলী সবুজ উদ্দিন খান, কালিয়াকৈর উপজেলা নির্বাহী কর্মকর্তা সানোয়ার হোসেন ও সড়ক ও জনপথের ঊর্ধ্বতন কর্মকর্তারা।
