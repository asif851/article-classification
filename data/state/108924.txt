
নড়াইলে বিএনপির স্থানীয় ৫৯ নেতা-কর্মীকে আটক করেছে পুলিশ। শুক্রবার বেলা তিনটার দিকে কালিয়া উপজেলার নড়াগাতি থানার খাশিয়াল গ্রামের জেলা বিএনপির সভাপতি বিশ্বাস জাহাঙ্গীর আলমের বাড়ি থেকে তাঁদের আটক করা হয়।
আটকদের মধ্যে উল্লেখযোগ্যরা হলেন বিএনপির কেন্দ্রীয় সাংগঠনিক সম্পাদক অনিন্দ্য ইসলাম অমিত, বিএনপির চেয়ারপারসনের উপদেষ্টা কবীর মুরাদ, যশোর জেলা বিএনপির সহসভাপতি সাজিদুর রহমান, কালিয়া থানা বিএনপির সাধারণ সম্পাদক ওয়াহিদুজ্জামান মিলু, জেলা বিএনপির সাংগঠনিক সম্পাদক শাহরিয়ার জরজ, দপ্তর সম্পাদক টিপু সুলতান, জেলা ওলামা দলের সভাপতি মাওলানা তৈয়বুর রহমান, কালিয়া উপজেলার সাবেক শ্রমিক দলের সহসভাপতি দেলোয়ার হোসেন ও লোহাগড়া উপজেলা ছাত্রদলের সভাপতি মো. আখিদুল ইসলাম।
পুলিশ ও স্থানীয় সূত্রে জানা যায়, শুক্রবার সকাল থেকে নড়াইল, যশোর, ঝিনাইদহ, সাতক্ষীরা, মাগুরা জেলা এবং উপজেলা পর্যায়ের নেতা-কর্মীরা জাহাঙ্গীর বিশ্বাসের বাড়িতে জড়ো হতে শুরু করেন। এক পর্যায়ে পুলিশ অভিযান চালিয়ে তাঁদের আটক করে।
নড়াইলের সহকারী পুলিশ সুপার মো. মেহেদী হাসান প্রথম আলোকে বিএনপির ৫৯ নেতা-কর্মীর আটকের বিষয়টি নিশ্চিত করেন। তাঁর নেতৃত্বেই অভিযানটি চালানো হয়েছে।
নড়াইল জেলা পুলিশ সুপার মো. জসিম উদ্দীন প্রথম আলোকে বলেন, ‘সরকার বিরোধী ষড়যন্ত্র ও নাশকতার মাধ্যমে দেশে অস্থিতিশীল পরিস্থিতি সৃষ্টির জন্য নড়াইল জেলা বিএনপির সভাপতির বাড়িতে গোপন বৈঠক চলছিল। এক সংবাদের ভিত্তিতে অভিযান চালিয়ে বিএনপি, যুবদল, ছাত্রদল, শ্রমিক দলসহ অঙ্গসংগঠনের অর্ধশতাধিক নেতা-কর্মীকে আটক করা হয়েছে।’
