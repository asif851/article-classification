
২১ আগস্ট গ্রেনেড হামলা মামলার আসামি মুন্সী মহিবুল্লাহর পক্ষে যুক্তিতর্কে অগোছালো বক্তব্য উপস্থাপনের জন্য আইনজীবীকে আবারও ভর্ৎসনা করলেন আদালত। আজ সোমবার তৃতীয় দিনের মতো যুক্তিতর্ক উপস্থাপনের সময় মহিবুল্লাহর আইনজীবী সাইফুর রশীদকে ভর্ৎসনা করেন দ্রুত বিচার ট্রাইব্যুনাল ১-এর বিচারক শাহেদ নুর উদ্দিন। বাকি যুক্তিতর্কের জন্য কাল মঙ্গলবার দিন ধার্য করেছেন আদালত।
মামলার আসামি মহিবুল্লাহ জঙ্গি নেতা মুফতি আবদুল হান্নানের ছোট ভাই। গত বছরের এপ্রিলে মুফতি হান্নানের ফাঁসি কার্যকর করা হয়েছে।আজ দুপুর পৌনে ১২টা থেকে বেলা আড়াইটা পর্যন্ত যুক্তিতর্ক উপস্থাপন চলে। ওই সময় মহিবুল্লার আইনজীবী সাইফুর রশীদকে আদালত বলেন, ‘আসামির বিরুদ্ধে কে কী অভিযোগ করেছে, সাক্ষীরা কে কী বলেছে, তা না বলে আসামিদের জবানবন্দি পড়ে যাচ্ছেন। মূল কথায় আসছেন না। এটা দুঃখজনক। দাওয়াত খেতে বসে কোন খাবারটা খাবেন তা আগে ঠিক করেন। খাবারে করলা ভাজি আছে, মাছও আছে। মাছ দিয়ে খাওয়া শুরু করে বলছেন করলা ভাজিও খাবেন।’
এর আগে গত বৃহস্পতিবার যুক্তিতর্ক উপস্থাপনের সময় বারবার অপ্রাসঙ্গিক বিষয় টেনে আনা ও অন্য আসামিকে নিয়ে বক্তব্য দেওয়ায় আইনজীবী সাইফুর রশীদের প্রতি বিরক্তি প্রকাশ করেন বিচারক।
