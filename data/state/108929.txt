
রোববার বেলা দেড়টা। চলছে বিয়ের খাওয়াদাওয়া। মঞ্চে হাজির কনে। শুধু বরের অপেক্ষা। এমন সময় হাজির হলো পুলিশ। বন্ধ করে দেওয়া হলো বিয়ে।জাতীয় জরুরি সেবার ৯৯৯ নম্বরে ফোন পেয়ে চট্টগ্রামের রাঙ্গুনিয়ায় রোববার দুপুরে এই বাল্যবিবাহ বন্ধ করে দিয়েছে পুলিশ। বিয়ের আয়োজনে পুলিশ পৌঁছার খবরে আসেননি বর।রোববার সকালে উপজেলার থানা সদরের ‘নিরিবিলি’ নামের একটি কমিউনিটি সেন্টারে বিয়ের আয়োজন চলছিল। বর প্রবাসী মো. মহিউদ্দিনের বাড়ি পৌরসভার নোয়াগাঁও দুল্লভের বাড়ি এলাকায়। স্থানীয় একটি স্কুলের অষ্টম শ্রেণিতে পড়ে কনে। তার বাড়ি পারুয়া ইউনিয়নে।
রাঙ্গুনিয়া থানার ভারপ্রাপ্ত কর্মকর্তা (ওসি) ইমতিয়াজ মো. আহসানুল কাদের ভুঞা প্রথম আলোকে বলেন, সকালে ৯৯৯ নম্বরে বাল্যবিবাহের খবর আসে। বেলা দেড়টায় বিয়ের আয়োজনে পুলিশ পাঠানো হয়। বাল্যবিবাহের কুফল সম্পর্কে উভয় পক্ষকে বুঝিয়ে ও মুচলেকা নিয়ে বিয়ে বন্ধ করা হয়। কনে পরে তার নিজের বাড়িতে চলে যায়।
