
টাঙ্গাইলের সখীপুর পৌর এলাকায় সড়ক ও জনপথ এবং এলজিইডির বেহাল সড়কগুলো নিজের টাকা দিয়ে সংস্কার করছেন উপজেলা যুবলীগের এক নেতা।গত বুধবার থেকে এই নেতা ওই সড়ক সংস্কারের কাজ করছেন বলে জানা গেছে।নাম প্রকাশ না করার শর্তে আওয়ামী লীগের স্থানীয় কয়েকজন নেতা বলেন, ‘উনি পৌরসভার মেয়র পদে মনোনয়নপ্রত্যাশী। তাই ভোটারদের মন পেতে পৌর এলাকার রাস্তায় কিছু কিছু গর্ত ভরাট করছেন।’ব্যক্তিগত উদ্যোগে রাস্তা সংস্কার প্রসঙ্গে মির্জাপুর সড়ক ও জনপথ বিভাগের (সওজ) উপবিভাগীয় প্রকৌশলী নাজমুল ইসলাম খান বলেন, ‘সড়ক সংস্কার করার আগে আমার সঙ্গে কথা বলা উচিত ছিল। সড়ক সংস্কারের জন্য দরপত্র আহ্বান করা হয়েছে। কিছুদিনের মধ্যেই কাজ শুরু হবে।’সরেজমিনে দেখা যায়, ওই নেতা সখীপুর পৌরসভার মুখতার ফোয়ারা থেকে সখীপুর মহিলা কলেজ সড়কের উত্তরা মোড় পর্যন্ত সওজের ৫০০ মিটার এলাকায় সৃষ্টি হওয়া গর্তে খোয়া ও বালু ফেলেছেন। আবার ওই ফোয়ারা থেকে উপজেলা সড়কের জেলখানা মোড় পর্যন্ত স্থানীয় সরকার প্রকৌশল অধিদপ্তরের (এলজিইডি) ৫০০ মিটার এবং সখীপুর-ঢাকা সড়কের হাসপাতাল গেট পর্যন্ত ৩০০ মিটারের সংস্কারকাজ ইতিমধ্যে শেষ করেছেন। সংস্কারকাজ করার সময় রাস্তার পাশে তিনি ‘নিজ অর্থায়নে রাস্তা মেরামত’ লেখা নিজের ছবিসহ ব্যানার টানিয়ে রেখেছেন।
সখীপুর পৌরসভার মেয়র আবু হানিফ আজাদ পৌর এলাকার সড়কের বেহাল অবস্থার কথা স্বীকার করে বলেন, সড়কগুলো এলজিইডি ও সওজের। তাই ইচ্ছা থাকা সত্ত্বেও পৌরসভার টাকায় সড়কগুলো মেরামত করা যায়নি।
 পৌর এলাকার বাসিন্দা সূত্রে জানা যায়, এক বছর ধরে ওই সব সড়কে বড় বড় গর্তের সৃষ্টি হয়েছে। বর্ষাকালে ওই গর্ত পানিতে ভরে গেলে প্রতিনিয়ত চলাচলে দুর্ভোগের শিকার হতে হয়। গর্তগুলো খোয়া ও বালু মিশিয়ে ভরে দেওয়ায় যাতায়াতে সুবিধা হয়েছে।
যুবলীগ নেতার রাস্তা সংস্কার প্রসঙ্গে সখীপুর উপজেলা পরিষদের চেয়ারম্যান শওকত শিকদার বলেন, ‘কেউ নিজের টাকায় কাজ করলে আমাদের কী করার আছে। তবে এর পেছনে নিশ্চয়ই কোনো স্বার্থ লুকিয়ে আছে।’
আসন্ন পৌরসভা নির্বাচনে মেয়র পদে আওয়ামী লীগের মনোনয়ন চাইবেন জানিয়ে উপজেলা যুবলীগের সাধারণ সম্পাদক জাহাঙ্গীর তালুকদার বলেন, ‘এক বছর ধরে ওই সব সড়ক দিয়ে যাতায়াতে পৌরবাসী কষ্ট পাচ্ছেন। কেউ যখন এগিয়ে এল না, তখন ভাবলাম আমি নিজেই কাজে নেমে যাই। ভোটের জন্য নয়, মানুষের ভালোবাসা পেতে আমি রাস্তা সংস্কার করছি।’
স্থানীয় সাংসদ অনুপম শাহজাহান বলেন,  জাহাঙ্গীর তালুকদার নিজের টাকায় সড়ক সংস্কার করছেন বলে শুনেছেন তিনি। ইতিমধ্যে সওজ দরপত্র আহ্বান করেছে। শিগগিরই কাজ শুরু হবে।
