
বগুড়ার ধুনট উপজেলায় অষ্টম শ্রেণির এক ছাত্রীকে শ্লীলতাহানির অভিযোগে গতকাল বুধবার মাসুদ রানা (২০) নামের মাদকাসক্ত এক বখাটেকে গ্রেপ্তার করেছে পুলিশ। এ ঘটনায় স্কুলছাত্রীর বাবা বাদী হয়ে ওই বখাটের বিরুদ্ধে থানায় মামলা করেছেন।
পুলিশ ও বিদ্যালয় সূত্রে জানা যায়, গত মঙ্গলবার সকাল ৯টার দিকে ওই ছাত্রী নিজ বাড়ি থেকে বিদ্যালয়ের দিকে যাচ্ছিল। এ সময় বানিয়াগাতি নয়াপাড়া গ্রামের বখাটে মাসুদ পথ রোধ করে ওই ছাত্রীর শ্লীলতাহানি করেন। একপর্যায়ে তাকে টেনে বাড়ির ভেতর নিয়ে যাওয়ার চেষ্টা করেন। তখন ওই ছাত্রীর চিৎকারে স্থানীয় এক পথচারী ঘটনাস্থলে এসে মাসুদের হাত থেকে তাকে উদ্ধার করেন। এ সময় মাসুদ সটকে পড়েন। পরে মাসুদের বিরুদ্ধে বিকেল পাঁচটার দিকে বিদ্যালয়ের প্রধান শিক্ষক থানায় লিখিত অভিযোগ দেন। ঘটনাকে কেন্দ্র করে বখাটে মাসুদকে গ্রেপ্তারের দাবিতে বিদ্যালয়ের শিক্ষার্থীরা গতকাল সকাল ১০টা থেকে ক্লাস বন্ধ রেখে প্রতিবাদ সমাবেশ করে। খবর পেয়ে পুলিশ বেলা ১১টার দিকে মাসুদকে আটক করে। পরে এ ঘটনায় গতকাল বিকেলে স্কুলছাত্রীর বাবা বাদী হয়ে মাসুদের বিরুদ্ধে থানায় মামলা করেন। এ মামলায় পুলিশ তাকে গ্রেপ্তার দেখিয়ে আদালতের মাধ্যমে কারাগারে পাঠায়।
মাসুদের বাবা নজরুল ইসলাম বলেন, ‘আমার ছেলের অপকর্মের বিষয়টির সত্যতা পাওয়ায় বিদ্যালয়ে গিয়ে সমাধানের চেষ্টা করেছি। কিন্তু আমার ছেলে ঘটনার পর থেকে পলাতক থাকায় সমাধান হয়নি। এমন ছেলের শাস্তি হলে আমার আপত্তি নেই।’
ধুনট থানার ওসি মিজানুর রহমান বলেন, ঘটনার প্রাথমিক তদন্তে সত্যতা পাওয়ায় স্কুলছাত্রীর শ্লীলতাহানির মামলায় মাসুদকে গ্রেপ্তার করে কারাগারে পাঠানো হয়েছে। 
