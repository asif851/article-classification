
টানা ১১ ঘণ্টা বন্ধ থাকার পর গতকাল বুধবার সকাল ছয়টা থেকে খুলনার সঙ্গে আবার সারা দেশের ট্রেন যোগাযোগ পুনঃস্থাপিত হয়েছে। গত মঙ্গলবার সন্ধ্যা সাতটার দিকে চুয়াডাঙ্গার জীবননগর উপজেলার সেনেরহুদায় একটি ট্রেনের দুটি ট্যাংকার ও একটি বগি লাইনচ্যুত হয়।চুয়াডাঙ্গা স্টেশন সূত্রে জানা যায়, মঙ্গলবার সন্ধ্যায় ঈশ্বরদী থেকে খুলনায় যাওয়ার পথে ট্রেনের এ লাইনচ্যুতির ঘটনা ঘটে। এতে খুলনা-ঢাকা, খুলনা-রাজশাহী, খুলনা-গোয়ালন্দ, খুলনা-পার্বতীপুর, খুলনা-চাঁপাইনবাবগঞ্জ ও খুলনা-সৈয়দপুর পথে ট্রেন চলাচল বন্ধ হয়ে যায়। পরে রাত ১০টার দিকে রেলওয়ের প্রকৌশল শাখার কর্মকর্তা-কর্মচারী ও ঈশ্বরদী থেকে আসা উদ্ধারকারী ট্রেন এসে উদ্ধারকাজ সম্পন্ন করে। সকাল ছয়টা থেকে ট্রেন চলাচল শুরু হলেও সময়সূচির বিপর্যয়ে যাত্রীদের দুর্ভোগ পোহাতে হয়।পশ্চিমাঞ্চল রেলওয়ে প্রকৌশল শাখার সহকারী প্রকৌশলী মো. খাইরুজ্জামান ঘটনার সত্যতা নিশ্চিত করে জানান, সকাল ছয়টা থেকে ট্রেন চলাচল শুরু হয়েছে। এতে সময়সূচির কিছুটা বিপর্যয় ঘটেছে।
