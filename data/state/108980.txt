
ঢাকায় নিযুক্ত ফিলিস্তিনের রাষ্ট্রদূত শায়ের মোহাম্মদ বাংলাদেশের আগামী নির্বাচন অবাধ, সুষ্ঠু ও শান্তিপূর্ণভাবে আয়োজনের লক্ষ্যে রাজনৈতিক দলগুলোকে সংলাপের মাধ্যমে বিরোধ নিষ্পত্তির আহ্বান জানিয়েছেন।
গতকাল সোমবার পররাষ্ট্র মন্ত্রণালয়ে আয়োজিত কূটনীতিকদের এক ব্রিফিং শেষে রাষ্ট্রদূত এ মন্তব্য করেন। দেশের চলমান রাজনৈতিক পরিস্থিতি নিয়ে পররাষ্ট্রমন্ত্রী দীপু মনি এদিন তাঁর দপ্তরে ইসলামি সহযোগিতা সংস্থার (ওআইসি) কূটনীতিকদের তাঁর দপ্তরে ব্রিফ করেন।
বৈঠকের পর কূটনৈতিক কোরের ডিন শায়ের মোহাম্মদ বলেন, ‘আমরা চাই বাংলাদেশের সব কটি রাজনৈতিক দল শান্তিপূর্ণভাবে তাদের বিরোধ নিষ্পত্তি করুক।’
প্রধান দুই রাজনৈতিক দলের সংলাপের সম্ভাবনা সম্পর্কে জানতে চাইলে শায়ের মোহাম্মদ বলেন, ‘আমরা আশাবাদী। এ ক্ষেত্রে সমাধানের জন্য আমরা সরকারকে সমর্থন করছি।’
মানবতাবিরোধী অপরাধের বিচার ও হেফাজতে ইসলামের বিষয়ে জানতে চাইলে শায়ের মোহাম্মদ বলেন, ‘আমি বিদেশি। কাজেই এখানকার অভ্যন্তরীণ বিষয়ে কোনো মন্তব্য করতে চাই না।’
ব্রিফিংয়ে উপস্থিত কূটনীতিকেরা কোনো প্রশ্ন করেননি। তবে দীপু মনি বাংলাদেশের চলমান রাজনৈতিক পরিস্থিতির পাশাপাশি রোহিঙ্গা শরণার্থীর প্রসঙ্গে ব্রিফিংয়ে কথা বলেন।
