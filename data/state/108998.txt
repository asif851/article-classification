
বিশ্বব্যাপী বাড়ছে প্রোগ্রামারদের চাহিদা। সে তুলনায় আমরা পিছিয়ে। প্রতিবছর অনেক শিক্ষার্থী কম্পিউটারবিজ্ঞান ও প্রকৌশল বিভাগ থেকে পাস করে বের হলেও তাঁদের মধ্যে প্রোগ্রামার হচ্ছে হাতে গোনা। এ জন্য ছোটবেলা থেকেই শিক্ষার্থীদের মধ্যে কোডিং ও প্রোগ্রামিংয়ে আগ্রহ তৈরির লক্ষ্য নিয়ে অনুষ্ঠিত হয়েছে দিনব্যাপী ‘আন্তস্কুল ও কলেজ প্রোগ্রামিং কনটেস্ট ২০১৭’। ১৭ মার্চ যৌথভাবে এই প্রতিযোগিতার আয়োজন করে আউটসবুক ও চিটাগং ইনডিপেনডেন্ট বিশ্ববিদ্যালয়।বেলা দুইটায় চিটাগং ইনডিপেনডেন্ট বিশ্ববিদ্যালয় ক্যাম্পাসে শুরু হয় প্রতিযোগিতা। এতে দেশের বিভিন্ন অঞ্চলের ১৪টি বিদ্যালয়, ৮টি কলেজ ও ৫টি বিশ্ববিদ্যালয়ের ১০৩ জন শিক্ষার্থী অংশ নেন। প্রতিযোগিতায় বিদ্যালয়ে আট, কলেজে তিন ও বিশ্ববিদ্যালয়পর্যায়ে তিনজন শিক্ষার্থীকে পুরস্কার দেওয়া হয়। সেরা হয় চট্টগ্রাম কলেজিয়েট স্কুল ও লোহাগাড়ার ছিববাড়ি এম এ মোতালেব কলেজ। এ ছাড়া টাঙ্গাইলের বিন্দুবাসিনী সরকারি বালিকা উচ্চবিদ্যালয়ের শিক্ষার্থী সুমাইয়া আহমেদ ও চট্টগ্রাম সরকারি কমার্স কলেজের মিসকাতুল জান্নাতকে বিশেষ পুরস্কার দেওয়া হয়।সন্ধ্যা ছয়টায় ছিল পুরস্কার বিতরণী পর্ব। এতে প্রধান অতিথি ছিলেন চিটাগং ইনডিপেনডেন্ট বিশ্ববিদ্যালয়ের উপাচার্য মাহফুজুল হক চৌধুরী। চিটাগং ইনডিপেনডেন্ট বিশ্ববিদ্যালয়ের প্রকৌশল ও কম্পিউটারবিজ্ঞান স্কুলের ডিন মো. রেজাউল হক খানের সভাপতিত্বে অনুষ্ঠানে অতিথি ছিলেন রাশেদ মোস্তফা, হানিফ সিদ্দিকী, শাহীন মো. ফারুক, হেলাল উদ্দিন, হাসনাইন আহমেদ, পরাগ পাল, ইফতেখার আহমেদ, মো. ফাহিম আবরার ও সামি আহমেদ। পুরস্কার বিতরণী পর্ব সঞ্চালনা করেন সৈয়দ মো. মিনহাজ হোসাইন।
 
