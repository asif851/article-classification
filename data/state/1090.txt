
এবার আসন্ন এসএসসি ও সমমানের পরীক্ষা শুরুর তিন দিন আগ থেকে পরীক্ষা শেষ হওয়া পর্যন্ত কোচিং সেন্টার বন্ধ রাখার সিদ্ধান্ত নিয়েছে সরকার। এর আগে পরীক্ষার্থীদের পরীক্ষা শুরুর আধা ঘণ্টা আগে কেন্দ্রে প্রবেশে বাধ্যবাধকতার সিদ্ধান্ত হয়েছিল।
আগামী ১ ফেব্রুয়ারি শুরু হতে যাওয়া এসএসসি ও সমমানের পরীক্ষা সুষ্ঠু ও নকলমুক্ত অনুষ্ঠানের লক্ষ্যে আজ সোমবার শিক্ষা মন্ত্রণালয়ে অনুষ্ঠিত জাতীয় তদারক কমিটির বৈঠকে কোচিং সেন্টার বন্ধের সিদ্ধান্ত হয়। মন্ত্রণালয়ের একজন কর্মকর্তা প্রথম আলোকে এ তথ্য জানান। পরে তথ্যবিবরণী দিয়েও এ সিদ্ধান্তের কথা জানানো হয়েছে। শিক্ষা মন্ত্রণালয়ের সূত্রমতে, মূলত পরীক্ষায় প্রশ্নপত্র ফাঁসরোধে এসব ব্যবস্থা নেওয়া হচ্ছে।
এ ছাড়া শুধু পরীক্ষার সময় ফেসবুক বন্ধ রাখা যায় কি না সে বিষয়ে আলোচনা হয়েছে। তবে এ বিষয়ে কোনো চূড়ান্ত সিদ্ধান্ত হয়নি। এ বিষয়ে বলা হয়েছে, ফেসবুক বন্ধ রাখার বিষয়টি কেবল শিক্ষা মন্ত্রণালয়ের একার সিদ্ধান্তে হবে না। এ বিষয়ে সরকারের সিদ্ধান্তের প্রয়োজন আছে।
এর আগে সিদ্ধান্ত হয়েছিল, এসএসসি পরীক্ষায় পরীক্ষার্থীদের পরীক্ষা শুরুর আধা ঘণ্টা আগে প্রবেশ না করলে পরীক্ষায় অংশগ্রহণ করতে দেওয়া হবে না।
শিক্ষামন্ত্রী নুরুল ইসলাম নাহিদের সভাপতিত্বে অনুষ্ঠিত সভায় আরও উপস্থিত ছিলেন শিক্ষা মন্ত্রণালয়ের মাধ্যমিক ও উচ্চশিক্ষা বিভাগের সচিব মো. সোহরাব হোসাইন, কারিগরি ও মাদ্রাসা শিক্ষা বিভাগের সচিব মো. আলমগীর, মাধ্যমিক ও উচ্চশিক্ষা অধিদপ্তরের মহাপরিচালক অধ্যাপক মো. মাহাবুবুর রহমান প্রমুখ।
