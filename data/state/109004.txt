
মৌলভীবাজারের শ্রীমঙ্গল উপজেলা থেকে বিরল প্রাণী ‘অন্ধ মূষিক’ উদ্ধার করা হয়েছে। গতকাল বৃহস্পতিবার সকালে উপজেলার কালাপুর ইউনিয়নের ফুলছড়ি চা-বাগান থেকে এটিকে উদ্ধার করে শ্রীমঙ্গলে অবস্থিত বাংলাদেশ বন্য প্রাণী সেবা ফাউন্ডেশন। প্রাণীটিকে সেখানে চিকিৎসা দেওয়া হচ্ছে।ফাউন্ডেশনের পরিচালক সজল দেব প্রথম আলোকে জানান, ফুলছড়ি চা-বাগানের শ্রমিকদের হাতে প্রাণীটি ধরা পড়ে। স্থানীয় লোকদের কাছে খবর পেয়ে চা-বাগানের বাসিন্দা টমাস নাপাকের বাড়ি থেকে এটি উদ্ধার করা হয়। প্রাণীটি আহত ছিল। পরে একে সেবা ফাউন্ডেশনে নিয়ে চিকিৎসা দেওয়া হয়।ইন্টারন্যাশনাল ইউনিয়ন ফর কনজারভেশন অব নেচার (আইইউসিএন) প্রকাশিত রেড লিস্ট অব বাংলাদেশ গ্রন্থে বলা হয়েছে, এই প্রাণীর বৈজ্ঞানিক নাম Euroscaptor micrura. বাংলায় এটিকে অন্ধ মূষিক, সুসেনদরি বা চুঁচো বলা হয়ে থাকে। ইংরেজিতে হিমালয়ান মোল বা ইস্টার্ন মোল বলে। এটি বাংলাদেশের অধিবাসী। তবে এই প্রাণীটির বিস্তৃতি রয়েছে ভুটান, চীন, ভারত, মালয়েশিয়া ও নেপালে। বাংলাদেশের লাউয়াছড়ায় দুবার এই প্রাণীটিকে পাওয়ার রেকর্ড আছে। ১৯৮০ সালে গিটিন্স নামে একজন এবং ২০১১ সালের ১৬ ডিসেম্বর বন্য প্রাণী গবেষক তানিয়া খান এই প্রাণীর দেখা পান।তানিয়া খান গতকাল বৃহস্পতিবার প্রথম আলোকে বলেন, এই প্রাণী নিভৃতে চলাফেরা করে। গর্তে থাকে ও নিশাচর। যে কারণে এটিকে সচরাচর দেখা যায় না। তবে শুধু লাউয়াছড়ায় পাওয়া গেলেও মিশ্র-সবুজ বনে এটিকে পাওয়ার সম্ভাবনা আছে।
