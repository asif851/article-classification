

গাজীপুরে কাল সকাল-সন্ধ্যা হরতালের ডাক দিয়েছে জেলা বিএনপি। আর সারা দেশে বিক্ষোভ মিছিল করবে বিএনপি নেতৃত্বাধীন ২০-দলীয় জোট।
আজ শুক্রবার রাতে বিএনপি চেয়ারপারসনের কার্যালয়ে দলের স্থায়ী কমিটির সদস্য ও গাজীপুর জেলা বিএনপির নেতাদের সঙ্গে বৈঠক করেন খালেদা জিয়া। এরপর প্রেস বিফ্রিংয়ে হরতালের সিদ্ধান্তের কথা জানান গাজীপুর জেলা বিএনপির সভাপতি ফজলুল হক মিলন। এ ছাড়া সারা দেশে বিক্ষোভের ঘোষণা দেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।কাল বিএনপি ও ছাত্রলীগ গাজীপুর ভাওয়াল বদরে আলম সরকারি কলেজ মাঠে সমাবেশের ঘোষণা দিলে কলেজ মাঠসহ পুরো জেলায় ১৪৪ ধারা জারি করে জেলা প্রশাসন। গাজীপুরের পুলিশ সুপার হারুন অর রশীদ বলেছেন, পরবর্তী নির্দেশ না দেওয়া পর্যন্ত এ আদেশ বহাল থাকবে। এরই পরিপ্রেক্ষিতে বিএনপির পক্ষ থেকে এসব কর্মসূচির ঘোষণা দেওয়া হয়।
