
টাঙ্গাইলের ঘাটাইল শহীদ সালাহউদ্দিন সেনানিবাসে প্রশিক্ষণ চলাকালে মর্টার শেল বিস্ফোরণে সেনা ও বিজিবির পাঁচজন সদস্য নিহত হয়েছেন। আজ বুধবার দুপুরে মাইধারচালা এলাকায় এ দুর্ঘটনাটি ঘটে।
ঘাটাইল থানার ভারপ্রাপ্ত কর্মকর্তা (ওসি) ফজলুল কবির প্রথম আলোকে জানান, দিনাজপুর সেক্টর থেকে বর্ডার গার্ড বাংলাদেশের (বিজিবি) একটি দল ফায়ারিং প্রশিক্ষণ নিতে ঘাটাইল সেনানিবাসে এসেছিল। সেনানিবাসের মাইধারচালা এলাকার ফিল্ড ফায়ারিং রেঞ্জে তাদের প্রশিক্ষণ চলছিল। দুপুর ১২টার দিকে মর্টার শেল বিস্ফোরণের ঘটনা ঘটে। এতে সেনাবাহিনীর দুজন এবং বিজিবির তিন সদস্য নিহত হন। আহত হয়েছেন অন্তত ১০ জন প্রশিক্ষণার্থী।
আন্তঃবাহিনী জনসংযোগ পরিদপ্তরের (আইএসপিআর) পাঠানো বিজ্ঞপ্তিতে জানানো হয়, নিহত ব্যক্তিরা হলেন সেনাবাহিনীর সিনিয়র ওয়ারেন্ট অফিসার পারভেজ (২০ ইস্ট বেঙ্গল) ও সিনিয়র ওয়ারেন্ট অফিসার মঞ্জুর (৪ ইস্ট বেঙ্গল) এবং বিজিবির সদস্য আবু সুফিয়ান (৩ বিজিবি), একরাম (৩ বিজিবি) ও ল্যান্স করপোরাল মো. আলী (৩ বিজিবি)। গুরুতর আহত সাতজনকে ঢাকার সম্মিলিত সামরিক হাসপাতালে (সিএমএইচ) পাঠানো হয়েছে। নিহত দুজন সেনাসদস্য ফায়ারিং রেঞ্জ রক্ষণাবেক্ষণের দায়িত্বে ছিলেন।
আমাদের বিশেষ প্রতিনিধি জানান, দুর্ঘটনার খবর শোনার পরপরই বিজিবির মহাপরিচালক (ডিজি) মেজর জেনারেল আজিজ আহমেদ দুর্ঘটনাস্থলে যান। তিনি জানান, সেখানে বিজিবির বার্ষিক গোলাবর্ষণের প্রশিক্ষণ চলছিল। এ সময় বিস্ফোরণের ঘটনা ঘটে। বিজিবির আহত দুই সদস্যকে হেলিকপ্টারে করে ঢাকায় নিয়ে সম্মিলিত সামরিক হাসপাতালে ভর্তি করা হয়েছে। এটি দুর্ঘটনা বলে মন্তব্য করেন তিনি।
