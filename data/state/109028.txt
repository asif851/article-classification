
ঢাকার হজরত শাহজালাল আন্তর্জাতিক বিমানবন্দরে ভারতীয় দুই নাগরিকের কাছ থেকে আড়াই কেজির বেশি সোনা উদ্ধার করা হয়েছে। গতকাল মঙ্গলবার রাত আটটার দিকে দুবাই থেকে ঢাকামুখী এমিরেটসের একটি ফ্লাইটের দুই যাত্রীর কাছ থেকে এগুলো উদ্ধার করেন কাস্টমস কর্মকর্তারা।
কাস্টম কর্তৃপক্ষ জানায়, উদ্ধার করা ১২টি সোনার বারের ওজন ২ কেজি ৬২০ গ্রাম। বাজারমূল্য প্রায় ১ কোটি ৩১ লাখ টাকা।
কাস্টম হাউসের প্রিভেনটিভ দলের প্রধান ও ঢাকা কাস্টম হাউসের সহকারী কমিশনার সাইদুল ইসলাম বলেন, গোপন সংবাদের ভিত্তিতে কাস্টমের একটি দল গ্রিন চ্যানেলে দুই যাত্রীকে শনাক্ত করে। প্রাথমিক জিজ্ঞাসাবাদে তাঁরা নিজেদের কাছে সোনা থাকার কথা অস্বীকার করেন। এক্স-রে করে নিশ্চিত হওয়া যায়, তাঁদের কটিদেশের নিচে (পায়ুপথ) সোনার বার লুকানো আছে। রাত ১১টার দিকে ঈশ্বর দাসের কাছ থেকে ১ কেজি ২৯৫ গ্রাম ও গুরজান সিংয়ের কাছ থেকে ১ কেজি ৩২৫ গ্রাম সোনা উদ্ধার করা হয়।
এ ব্যাপারে শুল্ক আইন অনুযায়ী ব্যবস্থা নেওয়া হবে বলে এই কর্মকর্তা জানান।
