
পুরান ঢাকার জিন্দাবাহার এলাকায় ঢাকা ওয়াসার পানিতে বুড়িগঙ্গা নদীর পানির দুর্গন্ধ। বুড়িগঙ্গা নদীর পানির দূষণ এত বেশি মাত্রার যে শোধনাগারে শোধন হচ্ছে না। চাঁদনীঘাটে পরিশোধিত হওয়ার পর পানি প্রথমেই যেসব এলাকায় সরবরাহ করা হয়, তার একটি হচ্ছে বাবুবাজারের জিন্দাবাহার এলাকা। এ কারণে এ এলাকার পানিতে দুর্গন্ধ বেশি।  
এলাকা ঘুরে এবং ঢাকা ওয়াসার কর্মকর্তাদের সঙ্গে কথা বলে এ তথ্য পাওয়া যায়। এখানে ওয়াসার গভীর নলকূপের পানি ও শোধনাগার থেকে আসা পানি একই পাইপলাইনে যুক্ত হয়ে গ্রাহকদের বাসাবাড়িতে যায়। জিন্দাবাহার এলাকায় তিনটি গলি রয়েছে। বাস করে অন্তত সাত হাজার মানুষ। সব গলিতেই পানির এই দুরবস্থা।
পরিবেশ অধিদপ্তরের তথ্য অনুযায়ী শুকনা মৌসুমে নদীর পানিতে দূষণের মাত্রা বেশি থাকে। বৃষ্টির মৌসুমে দূষণ কমে যায়। কিন্তু এখন নিয়ম পাল্টে যাচ্ছে। ভরা নদীতেও পানি দূষিত। গত জুলাই থেকে ঢাকাসহ সারা দেশে প্রবল বর্ষণে এবং পাহাড়ি ঢলে নদ-নদীর পানি বেড়ে যায়। বুড়িগঙ্গাসহ ঢাকা ও চারপাশের ব্রহ্মপুত্র অববাহিকার নদীগুলো এখনো পানিতে ভরা। এ অবস্থায় বুড়িগঙ্গার দূষণ কম থাকার কথা থাকলেও বাস্তবে তা নেই। বাংলাদেশ প্রকৌশল বিশ্ববিদ্যালয়ের এক জরিপে জানা যায়, বর্তমানেও নদীর পানিতে অক্সিজেনের মাত্রা প্রায় শূন্যের কোঠায়। অর্থাৎ নদীর দূষণ কমেনি।
ঢাকা ওয়াসার দায়িত্বশীল সূত্রে জানা যায়, চাঁদনীঘাটে ওয়াসার পানি শোধনাগারে বুড়িগঙ্গা নদীর পানি শোধনযোগ্যতা হারিয়েছে কয়েক বছর আগেই। তারপরও চালু রাখা হয়েছে শোধনাগার। এই পানি স্থানীয় এলাকা, বিশেষ করে পুরান ঢাকায় সরবরাহ করা হয়।
জিন্দাবাহার দ্বিতীয় গলির একটি বাড়ির বাসিন্দা মোহাম্মদ ইয়াকুব প্রথম আলোকে বলেন, ছয় মাসেরও বেশি সময় এলাকার পানিতে দুর্গন্ধ। প্রতিদিন বড় জার কিনে খাওয়ার পানি হিসেবে ব্যবহার করা হয়, কিন্তু গোসল ও ব্যবহার করতে হয় ওয়াসার সরবরাহ করা পানি। এই পানিতে সেই গন্ধ, যে গন্ধ নদীর পাড়ে ঘুরলে নাকে আসে।
প্রথম গলির বাসিন্দা ও চায়ের দোকানি রফিকুল আলম বলেন, স্থানীয় সিরাজ-উদ-দৌলা পার্কের পাশে ওয়াসার গভীর নলকূপের পাম্প থেকে পানি সংগ্রহ করেন। তিনি ও কয়েকজন ক্রেতা জানান, তাঁরা জেনেছেন, পানি শোধনাগারের পানি ও পাম্পের পানির পাইপলাইন একই। তাই পাম্পের পানি বাসাবাড়িতে সরবরাহ করা হলেও নদীর পানির দুর্গন্ধই থাকে।
যোগাযোগ করা হলে ঢাকা ওয়াসার প্রধান প্রকৌশলী এ কে এম শহীদউদ্দিন প্রথম আলোকে বলেন, পুরান ঢাকায় পাইপলাইনগুলো বহু বছরের পুরোনো। এত বছরে এখানে পাইপ পরিবর্তন সম্ভব হয়নি। এবার পুরোনো পাইপ বদলে চওড়া নতুন পাইপ লাগানোর উদ্যোগ নেওয়া হচ্ছে। তবে নদীর দূষণ কমানো ওয়াসার পক্ষে সম্ভব নয়।
