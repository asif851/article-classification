
রাজধানীর সবুজবাগ এলাকায় চার বছরের এক শিশু ধর্ষণের শিকার হয়েছে বলে অভিযোগ পাওয়া গেছে। আজ রোববার বেলা ১১টার দিকে শিশুটিকে ঢাকা মেডিকেল কলেজ হাসপাতালে ভর্তি করা হয়েছে।
শিশুটির বাবার ভাষ্য, সালাম নামে এক প্রতিবেশী প্রায়ই তাঁর মেয়েকে কোলে নিয়ে আদর করত। গতকাল সকাল ১০টার দিকে তাঁরা স্বামী-স্ত্রী কেউ বাসায় ছিলেন না। এ সময় সালাম ঘরে ঢুকে আদরের ছলে শিশুটিকে ধর্ষণ করে পালিয়ে যান। তখন শিশুটি তার মাকে সালামের অপকর্মের কথা খুলে বলে।
শিশুটির বাবা আরও বলেন, ঘটনার পর তাঁরা লজ্জায় প্রথমে ব্যাপারটি কাউকে জানাননি। পরে, প্রতিবেশীদের পরামর্শে আজ হাসপাতালে নিয়ে আসেন।
হাসপাতাল সূত্রে জানা গেছে, শিশুটিকে এখন জরুরি বিভাগে চিকিৎসা দেওয়া হচ্ছে। সেখান থেকে পরে ওয়ান স্টপ ক্রাইসিস সেন্টারে (ওসিসি) স্থানান্তর করা হবে।
ঢাকা মেডিকেল কলেজ হাসপাতালের পুলিশ ক্যাম্পের পরিদর্শক মোজাম্মেল হক শিশুটির হাসপাতালে ভর্তির বিষয়টি নিশ্চিত করেছেন।
