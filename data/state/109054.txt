
 
প্রধানমন্ত্রী শেখ হাসিনা দ্বিতীয় এশিয়া প্রশান্ত মহাসাগরীয় পানি সম্মেলনে যোগ দিতে থাইল্যান্ডের উদ্দেশে ঢাকা ছেড়েছেন। আজ রোববার বেলা সোয়া ১১টার দিকে বাংলাদেশ বিমানের একটি বিশেষ ফ্লাইটে প্রধানমন্ত্রী হজরত শাহজালাল আন্তর্জাতিক বিমানবন্দর ত্যাগ করেন। প্রধানমন্ত্রী চিয়াংমাই ইন্টারন্যাশনাল কনভেনশন অ্যান্ড এক্সিবিশন সেন্টারে ২০ মে সম্মেলনের উদ্বোধনী অধিবেশনে ভাষণ দেবেন। এর আগে তিনি সম্মেলনের ওয়ার্কিং ব্রেকফাস্টে যোগ দেবেন। সফরকালে প্রধানমন্ত্রী শেখ হাসিনা ২০ মে থাইল্যান্ডের প্রধানমন্ত্রী ইংলাক সিনাওয়াত্রার সঙ্গে দ্বিপক্ষীয় বৈঠকে বসবেন। এ ছাড়া, তিনি দক্ষিণ কোরিয়ার প্রধানমন্ত্রী জুং হং ওন এবং আরও কয়েকজন নেতার সঙ্গে বৈঠক করবেন বলে আশা করা হচ্ছে। প্রধানমন্ত্রী চিয়াংমাই অঞ্চলের ঐতিহাসিক স্থান উইয়াঙ কুম কাম পরিদর্শন করবেন এবং সম্মেলনে যোগদানকারী প্রতিনিধিদলের প্রধানদের সম্মানে থাই প্রধানমন্ত্রী ইংলাক সিনাওয়াত্রার দেওয়া নৈশভোজে অংশ নেবেন। ২১ মে প্রধানমন্ত্রীর দেশে ফেরার কথা রয়েছে। এশিয়া প্রশান্ত মহাসাগরীয় অঞ্চলের চ্যালেঞ্জ মোকাবিলায় সহায়তার জন্য আঞ্চলিক পানি সমস্যা সমাধানে ২০০৬ সালের মার্চে ‘এশিয়া প্যাসিফিক ওয়াটার ফোরাম (এপিডব্লিউএফ)’ গঠিত হয়। দ্বিতীয় এই সম্মেলন পানি সমস্যা ও এ অঞ্চলের বিভিন্ন চ্যালেঞ্জ চিহ্নিতকরণসহ তা সমাধানে পদক্ষেপ গ্রহণে এশীয় প্রশান্ত মহাসাগরীয় অঞ্চলের নেতাদের একত্রে কাজ করার অঙ্গীকার ও প্রচেষ্টার ক্ষেত্রে আরেক ধাপ এগিয়ে যাবে। বাসস ও ইউএনবি।
