
সড়ক দুর্ঘটনায় রাজশাহী কলেজের তিন ছাত্রী নিহত হওয়ার ঘটনায় করা মামলায় বাসচালক ও সহকারীসহ তিনজনকে গ্রেপ্তার করেছে পুলিশ। আজ বৃহস্পতিবার সকাল সাতটার দিকে নগরের শিরোইল বাসটার্মিনাল থেকে মতিহার থানার পুলিশ তাঁদের গ্রেপ্তার করে।
গ্রেপ্তার হওয়া তিনজন হলেন ইসলাম পরিবহনের চালক আবদুল বাতেন ও সহকারী ইমরান হোসেন এবং কলেজের বাস লাকি পরিবহনের সহকারী ইজাবুল। বাতেনের বাড়ি সিরাজগঞ্জের বাহিরখোলা ঘোষপাড়া, ইমরান হোসেনের বাড়ি শিয়ালকোল ও ইজাবুলের বাড়ি রাজশাহীর শিরোইল শান্তিবাগ।
গত মঙ্গলবার সন্ধ্যায় লাকি পরিবহনের চালক আবদুর রাজ্জাককে মেহেরচণ্ডী এলাকা থেকে গ্রেপ্তার করে পুলিশ। গতকাল বুধবার তিনি জামিনে মুক্তি পান।
মতিহার থানার ভারপ্রাপ্ত কর্মকর্তা (ওসি) আলমগীর হোসেন বলেন, রাজশাহীগামী ইসলাম পরিবহনের সঙ্গে ধাক্কা লেগে কলেজের ছাত্রীবাহী ভাড়া বাস লাকি পরিবহন নিয়ন্ত্রণ হারিয়ে রাস্তার পাশে উল্টে যায়। এ কারণে দুটি বাসের চালক ও সহকারীকে এ মামলার আসামি করা হয়। ওই মামলায় এই তিনজনকে গ্রেপ্তার করা হয়েছে। দুর্ঘটনার পর উপপরিদর্শক (এসআই) বাকী বিল্লাহ বাদী হয়ে পুলিশের পক্ষ থেকে মতিহার থানায় মামলাটি করেছিলেন।
৭ ডিসেম্বর রাজশাহীর কাটাখালীতে বাস দুর্ঘটনায় রাজশাহী কলেজের তিন ছাত্রী নিহত ও অন্তত ১৪ জন আহত হন।
