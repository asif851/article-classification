
মাত্র ৯ হাজার ১৫০ টাকা বেতন স্কেল বিমান বাংলাদেশ এয়ারলাইনসের এয়ারক্রাফট মেকানিক অ্যাসিস্ট্যান্ট মো. আনিছ উদ্দিন ভূঁইয়া আনিছ উদ্দিনের (সাময়িক বরখাস্ত)। তাঁর স্ত্রী লতিফা ইয়াসমীন গৃহিণী। অথচ তাঁদের দুজনের ৭টি ব্যাংক হিসাবে লেনদেন হয়েছে সোয়া ১৩ কোটি টাকা। কিনেছেন ফ্ল্যাট, কিনেছেন বাড়ি, করেছেন বিপুল পরিমাণ স্থাবর অস্থাবর সম্পত্তি। কিন্তু এ অর্থের বৈধ কোনো উৎস দেখাতে না পারায় তাঁদের বিরুদ্ধে মানি লন্ডারিং আইনে মামলা করেছে দুর্নীতি দমন কমিশন (দুদক)।
আজ সোমবার বিমানবন্দর থানায় এ মামলা করেন দুদকের উপপরিচালক মোরশেদ আলম। মামলার এজাহার থেকে ওপরের এসব তথ্য জানা যায়।
সোনা চোরাচালানের অভিযোগে আটক হয়ে আনিছ উদ্দিন ভূঁইয়া বর্তমানে কারাগারে রয়েছেন। গত বছরের ২৬ এপ্রিল শাহজালাল আন্তর্জাতিক বিমানবন্দরে দুবাই থেকে আসা বাংলাদেশ বিমানের একটি উড়োজাহাজের শৌচাগার থেকে ৯৩৬টি সোনার বার উদ্ধার করা হয়। ১০৬ কেজি ওজনের ওই সব সোনার বাজারমূল্য ৪৬ কোটি ৮০ লাখ টাকা। চোরাচালানে জড়িত থাকার অভিযোগে ওই দিনই আনিছ উদ্দিন ভূঁইয়াকে আটক করে শুল্ক গোয়েন্দারা। তাঁর মুঠোফোনের ইনবক্সে থাকা ম্যাসেজ পর্যালোচনা করে ঘটনায় জড়িত থাকার প্রমাণ পান গোয়েন্দারা। পরদিন বিমানবন্দর থানায় এ বিষয়ে মামলা করা হয়।
আনিছ উদ্দিন ভূঁইয়ার সম্পদের বিষয়ে দুদক অনুসন্ধান শুরু করে চলতি বছরের শুরুর দিকে। অনুসন্ধান কালে বাংলাদেশ ব্যাংকের ফাইন্যান্সিয়াল ইন্টেলিজেন্স ইউনিটের (বিএফআইইউ) পাঠানো তথ্য বিশ্লেষণ করে আনিছ ও তাঁর স্ত্রীর ব্যাংক হিসাবে অস্বাভাবিক লেনদেনের প্রমাণ পায় দুদক। এতে দেখা যায়, দুজনের ৭টি ব্যাংক হিসাবে ১৩ কোটি ১৩ লাখ ৩৪ হাজার ৪১৭ টাকা লেনদেন হয়েছে। এ লেনদেনের মাধ্যমে লতিফা ইয়াসমীনের নামে উত্তরখানে ফ্ল্যাট, আনিছের নামে উত্তরা ৪ নম্বর সেক্টরে ফ্ল্যাট ও উত্তরখানে একতলা বাড়ি কেনা হয়।
