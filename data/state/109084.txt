
রাজনৈতিক সংকট নিরসনে বিরোধী দলের সঙ্গে এখনো আলোচনার জন্য আওয়ামী লীগ প্রস্তুত বলে জানিয়েছেন দলটির যুগ্ম সাধারণ সম্পাদক মাহবুব উল আলম হানিফ। প্রধানমন্ত্রী শেখ হাসিনার ৬৭তম জন্মদিন উপলক্ষে আজ শনিবার রাজধানীর ধানমন্ডির ৩২ নম্বরে স্বেচ্ছাসেবক লীগ আয়োজিত আলোচনা সভায় তিনি এ কথা বলেন।মাহবুব উল আলম হানিফ বলেন, ‘রাজনৈতিক সংকট নিরসনে আমরা আলোচনার জন্য প্রস্তুত আছি। আপনাদের কোনো প্রস্তাব থাকলে সংসদে এসে পেশ করুন। আলোচনার মাধ্যমেই সংকট নিরসন সম্ভব।’সংবিধান অনুযায়ী নির্বাচন হবে উল্লেখ করে প্রধানমন্ত্রীর বিশেষ সহকারী হানিফ বলেন, ‘নির্বাচন বানচাল করতে অযথা হুমকি-ধমকি দিয়ে লাভ নেই। হুমকি-ধমকি দিয়ে সরকারের উন্নয়নযাত্রা ব্যাহত করা যাবে না।’ বিএনপি বহুদলীয় গণতন্ত্রের কথা বললেও বহুদলীয় গণতন্ত্র বলতে কিছুই নেই বলেও মন্তব্য করেন হানিফ।স্বেচ্ছাসেবক লীগের সভাপতি মোল্লা আবু কাওসারের সভাপতিত্বে আলোচনা সভায় আরও বক্তব্য দেন সংগঠনটির সাধারণ সম্পাদক পঙ্কজ দেবনাথ, সাংগঠনিক সম্পাদক সাজ্জাদ সাকিব প্রমুখ। পরে প্রধানমন্ত্রী শেখ হাসিনার দীর্ঘায়ু কামনা করে বিশেষ দোয়া ও মোনাজাত করা হয়।
