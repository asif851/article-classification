
লক্ষ্মীপুর জেলা পরিষদ নির্বাচনে হেরে টাকা ফেরত পাওয়ার জন্য তৎপরতা চালাচ্ছেন এক চেয়ারম্যান প্রার্থী। এ নিয়ে এক সপ্তাহ ধরে আওয়ামী লীগ নেতা ও জনপ্রতিনিধিদের মধ্যে দেনদরবার চলছে।
লক্ষ্মীপুর জেলা পরিষদ নির্বাচনে চেয়ারম্যান পদে আওয়ামী লীগ-সমর্থিত চেয়ারম্যান প্রার্থী মো. শামছুল ইসলাম বিজয়ী হন। ‘বিদ্রোহী’ প্রার্থী হিসেবে জেলা আওয়ামী লীগের সাবেক সভাপতি এম আলাউদ্দিন প্রতিদ্বন্দ্বিতা করেন।
রামগঞ্জ উপজেলা আওয়ামী লীগ সূত্রে জানা গেছে, চেয়ারম্যান প্রার্থী এম আলাউদ্দিনকে রামগঞ্জে বিজয়ী করার জন্য ৫ লাখ টাকা নিয়েছেন রামগঞ্জ উপজেলা পরিষদের ভাইস চেয়ারম্যান ও জেলা মহিলা আওয়ামী লীগের সাধারণ সম্পাদক সুরাইয়া আক্তার। ভোটের চার দিন আগে আলাউদ্দিনের ছেলে তানভিরের কাছ থেকে টাকা নেন সুরাইয়া আক্তার। কিন্তু এ উপজেলায়ও আলাউদ্দিন ভোট কম পান। এ টাকা উদ্ধার করে দিতে কয়েক দিন ধরে রামগঞ্জ উপজেলা ও পৌর আওয়ামী লীগের সভাপতি এবং সাধারণ সম্পাদককে ফোনে অনুরোধ করছেন আলাউদ্দিন।
রামগঞ্জ পৌরসভার মেয়র ও পৌর আওয়ামী লীগের সভাপতি আবুল খায়ের পাটওয়ারী বলেন, ‘চেয়ারম্যান প্রার্থীর কাছ থেকে সুরাইয়া ৫ লাখ টাকা নিয়েছেন। ওই টাকা সুরাইয়ার কাছ থেকে উদ্ধার করে দিতে বলে তিনি আমাকে গত বুধবার অনুরোধ করেন।’
গতকাল শুক্রবার এম আলাউদ্দিন  বলেন, ‘নির্বাচনের চার দিন আগে আমার ছেলে সুরাইয়াকে ৫ লাখ টাকা দিয়েছে। কিন্তু তিনি কথামতো কাজ করেননি। তিনি আমার ফোন ধরছেন না। বিষয়টি রামগঞ্জ আওয়ামী লীগের নেতাদের জানিয়েছি।’
তবে টাকা নেওয়ার অভিযোগ অস্বীকার করে সুরাইয়া আক্তার বলেন, ‘আমি নির্বাচনে কোনো টাকা নিইনি। আমাকে হেয়প্রতিপন্ন করার জন্য একটি মহল অপপ্রচার চালাচ্ছে।’
 
