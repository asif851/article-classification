
হিন্দু সম্প্রদায়ের অন্যতম ধর্মীয় উৎসব সরস্বতী পূজা আজ মঙ্গলবার। বিদ্যাদেবীর কৃপালাভের আশায় রাজধানীসহ সারা দেশের বিভিন্ন শিক্ষাপ্রতিষ্ঠান এবং ঘরে ঘরে আজ এই পূজা উদ্যাপিত হচ্ছে। ধর্মীয় বিধান অনুসারে মাঘ মাসের শুক্ল পঞ্চমী তিথিতে সাদা রাজহাঁসে চড়ে বিদ্যা ও জ্ঞানদাত্রী দেবী সরস্বতী পৃথিবীতে আসেন।মহল্লায় মহল্ল্লায় পূজামণ্ডপে পূজার্থীরা আজ মায়ের পাদপদ্মে অঞ্জলি দেবেন। দেবীর সামনে ‘হাতেখড়ি’ দিয়ে শিশুদের বিদ্যাচর্চার সূচনা হবে অনেক স্থানে। এ ছাড়া কিছু মণ্ডপে আলোচনা সভা ও সাংস্কৃতিক অনুষ্ঠানের আয়োজন করা হবে।সরস্বতী পূজা উপলক্ষে প্রধানমন্ত্রী শেখ হাসিনা বাণী দিয়েছেন।ঢাকা বিশ্ববিদ্যালয়ের জগন্নাথ হল, জগন্নাথ বিশ্ববিদ্যালয়, বঙ্গবন্ধু শেখ মুজিব মেডিকেল বিশ্ববিদ্যালয়, ঢাকা মেডিকেল কলেজ, প্রকৌশল বিশ্ববিদ্যালয়, ঢাকা কলেজ, ইডেন কলেজ, শাঁখারীবাজার, তাঁতীবাজারসহ অনেক স্থানে বিভিন্ন মণ্ডপে আজ পূজা উদ্যাপিত হবে। রোকেয়া হল, ফজিলাতুন্নেছা মুজিব হল, কুয়েত মৈত্রী হল, শামসুন্নাহার হলেও উদ্যাপিত হবে সরস্বতী পূজা।রামকৃষ্ণ মঠ ও মিশনের মূল মন্দিরে পূজা শুরু হবে সকাল সাড়ে আটটায়। অঞ্জলি হবে বেলা সাড়ে ১১টায়। এ ছাড়া মহানগর সর্বজনীন পূজা কমিটি ঢাকেশ্বরী মন্দিরে, ভোলানন্দ গিরি আশ্রম অভয় দাস লেনের নিজস্ব প্রাঙ্গণে, অডিট অ্যান্ড অ্যাকাউন্টস পূজা পরিষদ সিজিএ কার্যালয় প্রাঙ্গণে, ঢাকা অফিসার্স ক্লাব নিজস্ব ক্লাব প্রাঙ্গণে, ব্যাংকার্স পূজা পরিষদ হাটখোলায় জগদ্বন্ধু মহাপ্রকাশ মঠ প্রাঙ্গণে বাণী অর্চনার আয়োজন করবে।
