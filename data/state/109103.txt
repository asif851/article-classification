
রাজশাহীতে একই ঘরে গলায় ফাঁস দেওয়া দুই স্কুলছাত্রীর লাশ উদ্ধার করেছে পুলিশ। আজ মঙ্গলবার বিকেলে রাজশাহীর মতিহার থানাধীন শাহাপুর এলাকায় এ ঘটনা ঘটে। পুলিশ লাশ দুটি উদ্ধার করে ময়নাতদন্তের জন্য রাজশাহী মেডিকেল কলেজ হাসপাতালে পাঠিয়েছে।দুই স্কুলছাত্রী হলো শাহাপুর এলাকার মুক্তার হোসেনের মেয়ে উম্মে মারিয়া শম্পা এবং একই এলাকার নাজমুল হোসেনের মেয়ে তামিমা খাতুন বন্যা। তারা দুজনই চারঘাট থানাধীন বেলঘড়িয়া উচ্চবিদ্যালয়ের সপ্তম শ্রেণির ছাত্রী। মুক্তার হোসেনের বাড়িতে এ ঘটনা ঘটে।এলাকাবাসীর ভাষ্য, তামিমা খাতুনকে স্থানীয় এক স্কুলছাত্র ও উম্মে মারিয়াকে স্থানীয় এক কিন্ডার গার্টেন স্কুলের শিক্ষক উত্ত্যক্ত করতেন। আজ এমন কোনো উত্ত্যক্তের ঘটনা থেকে তারা আত্মহত্যা করে থাকতে পারে।দুই স্কুলছাত্রীর রেখে যাওয়া ‘চিরকুট’ উদ্ধার করেছে পুলিশ। তাতে ওই দুজনের নাম উল্লেখ রয়েছে। নগরের মতিহার থানার পুলিশ চিরকুট উদ্ধারের কথা স্বীকার করলেও তদন্তের স্বার্থে এখনই কিছু বলতে রাজি হয়নি।
উম্মে মারিয়ার মা শরিফা ও তামিমা খাতুনের বাবা নাজমুল হোসেনের ভাষ্য, মঙ্গলবার দুপুরে দুই বান্ধবী টিফিনে বাড়িতে এসে খাবার খেয়ে যায়। স্কুল ছুটির পর উম্মে মারিয়া বাড়ি ফিরে আসে। বান্ধবী তামিমা খাতুনও তার বাড়িতে না গিয়ে মারিয়াদের বাড়িতেই আসে। তারা ঘরে ঢুকে গল্প করছিল। এ সময় মারিয়ার মা বাড়ির বাইরে ছিলেন। মারিয়ার বাবা চিকিৎসার জন্য ভারতে আছেন। বিকেল সাড়ে চারটার দিকে মারিয়ার মা বাইরে থেকে ফিরে দেখেন দরজা ভেতর থেকে লাগানো। অনেক ডাকাডাকি করেও দরজা না খোলায় তিনি কৌশলে বাইরে থেকেই দরজা খুলে গলায় ওড়না পেঁচিয়ে দুজনকে ঝুলন্ত অবস্থায় দেখতে পান। তামিমা খাতুনের পরনে তখনো স্কুলের পোশাক ছিল। খবর পেয়ে মতিহার থানা-পুলিশ লাশ দুটি উদ্ধার করে।
মতিহার থানার ভারপ্রাপ্ত কর্মকর্তা (ওসি) হুমায়ূন কবির বলেন, ‘লাশ উদ্ধার করে ময়নাতদন্তের জন্য মর্গে পাঠানো হয়েছে। ঘর থেকে চিরকুট উদ্ধার করা হয়েছে। তবে তদন্তের স্বার্থে এখনই কিছু বলা যাবে না।’
