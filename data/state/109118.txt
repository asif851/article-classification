
মন্ত্রিসভায় রদবদল (রিশাফল) হতে পারে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেছেন, ‘মন্ত্রিসভায় রদবদল হয়েই, হয়তো একটা হবে। অনেকদিন হয়ে গেছে। সেখানে কারা থাকবেন, কারা থাকবেন না সেটি একান্তভাবে প্রধানমন্ত্রীর এখতিয়ার।’
আজ সোমবার সচিবালয়ে মন্ত্রিসভার বৈঠক অনুষ্ঠিত হয়। বৈঠক শেষে বের হয়ে যাওয়ার সময় সাংবাদিকেরা মন্ত্রীর কাছে জানতে চান, ‘শিগিগরই এই রদবদল হচ্ছে কি না।’ মন্ত্রী বলেন, ‘নিশ্চিতভাবে আমি জানি না। যখন হবে, চাঁদ উঠলে সবাই দেখবে।’
জাতীয় পার্টির নতুন জোট নিয়েও কথা বলেন আওয়ামী লীগের সাধারণ সম্পাদক ওবায়দুল কাদের। তিনি বলেন, ২০১৪ সালের নির্বাচনের পর থেকেই জাতীয় পার্টি মহাজোটে নেই। তারা ঐকমত্যের সরকারে আছে।
জাতীয় পার্টির নতুন জোটকে চমক হিসেবেও উল্লেখ করেন মন্ত্রী। তিনি বলেন, এই চমকের রেশ শেষ হতে কত সময় লাগবে সেটার জন্য আগামী নির্বাচন পর্যন্ত অপেক্ষা করতে হবে।
ওবায়দুল কাদের আরও বলেন, নির্বাচনের আগে অনেক ভাঙাগড়া হবে। জোট ভাঙবে। জোট গড়বে। রাজনীতিতে শেষ বলে কোনো কথা নেই।
