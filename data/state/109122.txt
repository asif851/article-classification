
নীতিমালা না মেনে ছাত্র ভর্তির পাশাপাশি নানা অনিয়ম ও দুর্নীতির প্রতিবাদে বিক্ষোভ করেছেন আশুলিয়ার নাইটিঙ্গেল মেডিকেল কলেজ হাসপাতালের তিন শতাধিক শিক্ষার্থী। আজ সোমবার পাঁচ দফা দাবি আদায়ের লক্ষ্যে কলেজের ব্যবস্থাপনা পরিচালক (এমডি) হ‌ুমায়ুন জামান চৌধুরীকে ক্যাম্পাসে অবরুদ্ধ করে শিক্ষার্থীরা।
এ সময় তাঁরা বাংলাদেশ মেডিকেল অ্যান্ড ডেন্টাল কাউন্সিল (বিএমডিসি), ঢাকা বিশ্ববিদ্যালয় ও বিশ্ব স্বাস্থ্য সংস্থার অনুমোদনসহ তাঁদের পেশাগত চূড়ান্ত পরীক্ষার সুযোগ সৃষ্টি এবং কলেজ খোলার দাবি পূরণ না হওয়া পর্যন্ত আন্দোলন চালিয়ে যাওয়ার ঘোষণা দেন। দাবি আদায় না হওয়া পর্যন্ত ব্যবস্থাপনা পরিচালককে ক্যাম্পাসে অবরুদ্ধ করে রাখা হবে বলেও জানান ক্ষুব্ধ শিক্ষার্থীরা।
শিক্ষার্থীরা বলেন, কলেজের উপাধ্যক্ষ মিনতি ব্যানার্জি নানা অজুহাতে তাঁদের কাছ থেকে অর্থ আদায় করে থাকেন। কলেজে অনুমোদিত আসন ৫০টি হলেও এ বছর ৮৫ জন শিক্ষার্থী ভর্তি করা হয়েছে। তাঁদের প্রত্যেকের কাছ থেকে নিয়মবহির্ভূতভাবে ১২ লাখ থেকে ২২ লাখ টাকা পর্যন্ত ভর্তি ফি নেওয়া হয়েছে। আসনসংখ্যার অতিরিক্ত শিক্ষার্থী ভর্তি করায় ৩৫ জন শিক্ষার্থীর ভাগ্যে কী হবে, তা নিয়ে শঙ্কায় তাঁরা।
আগামী ১৮ জুলাই থেকে কলেজের ১১০ শিক্ষার্থীর পেশাগত চূড়ান্ত পর্বের পরীক্ষা শুরু হবে। কিন্তু কলেজ কর্তৃপক্ষের অবহেলা ও প্রতারণার কারণে তাঁদের পরীক্ষায় অংশগ্রহণ অনিশ্চিত হয়ে পড়েছে। কয়েকজন ইন্টার্ন চিকিৎসক অভিযোগ করেন, ইন্টার্নশিপ শেষ করেও বিএমডিসির অনুমোদন না থাকায় তাঁরা রেজিস্ট্রেশন পাচ্ছেন না। এ কারণে কলেজের ২৫ জন ইন্টার্ন চিকিৎসকের ভাগ্য অনিশ্চিত হয়ে পড়েছে।শিক্ষার্থীদের অভিযোগের বিষয়ে জানতে চাইলে কলেজের অধ্যক্ষ হোসনে আরা তাহমিন কথা বলতে অপারগতা প্রকাশ করেন। তবে এমডি হ‌ুমায়ুন জামান চৌধুরী বলেন, নীতিমালা মেনেই কলেজ পরিচালনা করা হচ্ছে। তারপরও কলেজটির কার্যক্রম সাময়িকভাবে বন্ধ করে দেওয়ায় কিছুটা সমস্যার সৃষ্টি হয়েছে। এটা সমাধানের চেষ্টা চলছে।বিক্ষোভের খবর পেয়ে ঢাকা জেলার অতিরিক্ত জেলা প্রশাসক (শিক্ষা) আবদুল্লাহ আল মামুন ও অতিরিক্ত পুলিশ সুপার আশরাফুল আজীম কলেজ ক্যাম্পাসে গিয়ে শিক্ষার্থীদের সঙ্গে কথা বলেন।
মেডিকেল কলেজ পরিচালনা নীতিমালা মেনে না চলায় কলেজটির কার্যক্রম সাময়িকভাবে বন্ধ করে দেওয়া হয়েছে। গতকাল রোববার স্বাস্থ্য মন্ত্রণালয়ে অনুষ্ঠিত সভায় স্বাস্থ্য ও পরিবারকল্যাণমন্ত্রী মোহাম্মদ নাসিম এ ঘোষণা দেন। স্বাস্থ্যমন্ত্রীর ওই নির্দেশ গণমাধ্যমে প্রচার হওয়ার পরপরই রোববার সন্ধ্যায় নাইটিঙ্গেল মেডিকেল কলেজের তিন শতাধিক শিক্ষার্থী বিক্ষোভে ফেটে পড়েন।
