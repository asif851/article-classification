
ময়মনসিংহের ত্রিশাল উপজেলায় মেয়েকে উত্ত্যক্তের প্রতিবাদ করায় বাবার ব্যবসাপ্রতিষ্ঠানে ভাঙচুর করা হয়েছে বলে অভিযোগ পাওয়া গেছে। এ সময় মেয়ের বাবার মোটরসাইকেলও ভাঙচুর করা হয়।মেয়েটির বাবা অভিযোগ করে বলেন, ‘আমার মেয়ে চলতি বছর দাখিল পাস করে একটি মাদ্রাসায় আলিম শ্রেণীতে ভর্তি হয়েছে। মাদ্রাসায় যাওয়া-আসার পথে নওপাড়া গ্রামের আবদুল আউয়ালের ছেলে বাগান ইসলামিয়া উচ্চবিদ্যালয়ের দশম শ্রেণীর ছাত্র শামীম তাকে উত্ত্যক্ত করতে থাকে। একপর্যায়ে মেয়েকে বিয়ের প্রস্তাব দেয় সে। বিষয়টি ছেলের অভিভাবককে জানালে এ ধরনের ঘটনা আর হবে না বলে তাঁরা আমাকে আশ্বস্ত করেন। কয়েক দিন যাওয়ার পর শামীম আবারও উত্ত্যক্ত করা শুরু করে। এবার বিষয়টি আমি সাখুয়া ইউনিয়ন পরিষদের চেয়ারম্যান আইয়ুব আলী ও সদস্য আবদুল কদ্দুসকে জানাই। তাঁরা বিষয়টি মীমাংসা করে দেন। নিরাপত্তার কথা ভেবে মেয়ের লেখাপড়া বন্ধ করে দিই। আমাকে মেরে ফেলা হবে বলে মুঠোফোনে হমকি দেয় সে। ১২ অক্টোবর থানায় লিখিত অভিযোগ দিই।
