
বিএনপির আন্দোলন প্রসঙ্গে আওয়ামী লীগের প্রচার ও প্রকাশনা সম্পাদক বলেন, বিএনপি অফিসের সামনে পুলিশ একটু পানি ছেটালেই তখন আর কাউকে খুঁজে পাওয়া যায় না। এই হচ্ছে বিএনপির কঠোর আন্দোলনের নমুনা।আজ শনিবার ঢাকা রিপোর্টার্স ইউনিটির স্বাধীনতা হলে এক আলোচনা সভায় প্রধান অতিথির বক্তব্যে আওয়ামী লীগের প্রচার ও প্রকাশনা সম্পাদক হাছান মাহমুদ এ কথা বলেন। ২৫ মার্চ গণহত্যা দিবসকে আন্তর্জাতিক গণহত্যা দিবস ঘোষণা আজ সময়ের দাবি শীর্ষক আলোচনা সভাটি আয়োজন করে বাংলাদেশ আওয়ামী মুক্তিযোদ্ধা প্রজন্ম লীগ।আওয়ামী লীগের এই নেতা বলেন, সুপ্রিম কোর্টের বার নির্বাচনে জয়ী হয়েই মওদুদ আহমদ বলছেন, ‘আগামী নির্বাচনে বিএনপি ৭৫ শতাংশ ভোট পাবে। এটাই যদি হয়, তাহলে নির্বাচনে যেতে আপনাদের ভয় কিসের? যে কারও অধীনে, যেকোনো পরিস্থিতিতে আপনারা নির্বাচনে যেতে পারেন। সুতরাং ৭৫ থেকে ৭ বাদ যাবে নাকি ৫ বাদ যাবে, সেটি ঠিক হবে আগামী নির্বাচনে।’
সভায় আওয়ামী লীগের মুখপাত্র হাছান মাহমুদ বলেন, বিএনপি ক্ষমতায় থাকলে বিদ্যুতের খাম্বা আরও বিস্তৃত হতো। দেশের মানুষ তারেক রহমান এবং বিএনপি নেতাদের হিংস্র থাবার শিকার হতো, আরও একুশে আগস্টের মতো ঘটনা ঘটত, আরও অনেক সংসদ সদস্য হত্যাকাণ্ডের শিকার হতেন। আফ্রিকা, সিরিয়া, আফগানিস্তান যে পর্যায়ে আছে, বিএনপি যদি ক্ষমতায় থাকত দেশ সেই পর্যায়ে চলে যেত।
বিএনপি নেতাদের উদ্দেশে হাছান মাহমুদ বলেন, ‘বাংলাদেশের অগ্রগতিতে আপনারা যে প্রচণ্ড ঈর্ষাপরায়ণ হয়েছেন, সেটিও লুকিয়ে রাখতে আপনারা ব্যর্থ হয়েছেন। শেখ হাসিনার নেতৃত্বে কেন এত উন্নয়ন হলো, কেন বাংলাদেশ দরিদ্র দেশ থেকে উন্নয়নশীল দেশে উন্নীত হলো, এ জন্য যে আপনাদের গা শিরশির করছে এবং প্রচণ্ড প্রতিহিংসা হচ্ছে। এটি আপনারা (বিএনপি) লুকিয়ে রাখতেও ব্যর্থ হয়েছেন।’
বিএনপি নেতা মওদুদ আহমদের সাম্প্রতিক বক্তব্যের সমালোচনা করে সাবেক বন ও পরিবেশমন্ত্রী হাছান মাহমুদ বলেন, ‘উন্নয়নশীল দেশ হতে মাথাপিছু আয় কত প্রয়োজন? মানুষের গড় আয়ুর কী রকম উন্নয়ন প্রয়োজন? অর্থনৈতিক স্থিতিশীলতা কী রকম প্রয়োজন? সেগুলো একটু ভালো করে পড়ে দেখুন। শুধু মাথাপিছু আয় নয়, সমস্ত প্যারামিটার পূর্ণ করার প্রেক্ষিতেই বাংলাদেশ এখন উন্নয়নশীল দেশের কাতারে উন্নীত হয়েছে। আপনারা যখন ক্ষমতায় ছিলেন, তখন মানুষের মাথাপিছু আয় ছিল ৫৬০ ডলার, আর বর্তমানে তা ১৭০০ ডলারে উন্নীত হয়েছে। প্রকৃতপক্ষে শেখ হাসিনার নেতৃত্বে কেন এত উন্নয়ন হলো, তা নিয়ে বিএনপি নেতাদের মাথা খারাপ হয়ে গেছে। তবে বিএনপি যদি ক্ষমতায় থাকত, একটি কাজ বাংলাদেশে হতো। সেটি হচ্ছে হাওয়া ভবন তো আগে ঢাকায় ছিল, তখন জেলায় জেলায় হাওয়া ভবন হতো।’
বাংলাদেশ আওয়ামী মুক্তিযোদ্ধা প্রজন্ম লীগ ঢাকা মহানগর দক্ষিণের সভাপতি মো. সরোয়ার হোসেন হাওলাদারের সভাপতিত্বে উপস্থিত ছিলেন আয়োজক সংগঠনের সভাপতি আসাদুজ্জামান দুর্জয়, আওয়ামী লীগ নেতা বলরাম পোদ্দার, ঢাকা মহানগর দক্ষিণ আওয়ামী লীগের সদস্য মিনহাজ উদ্দিন মিন্টু, আওয়ামী মুক্তিযোদ্ধা প্রজন্ম লীগের কেন্দ্রীয় সাধারণ সম্পাদক এবাদুল ইসলাম প্রমুখ।
