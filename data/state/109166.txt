
রাজধানীর কল্যাণপুরে নিহত নয় ‘জঙ্গির’ ছবি প্রকাশ করেছে ঢাকা মহানগর পুলিশ (ডিএমপি)। নিহত ব্যক্তিদের নাম–ঠিকানাসহ বিস্তারিত তথ্যও জানতে চেয়েছে পুলিশ।
ডিএমপির ফেসবুক পেজে আজ মঙ্গলবার সন্ধ্যায় এই নয়জনের ছবি প্রকাশ করা হয়। এরপর বলা হয়, ‘ঢাকা মেট্রোপলিটন পুলিশ জঙ্গি ও সন্ত্রাস প্রতিরোধে আপনার সর্বাত্মক সহযোগিতা কামনা করছে। আজ রাজধানীর কল্যাণপুরে ঢাকা মেট্রোপলিটন পুলিশের সঙ্গে গুলি বিনিময়কালে নিহত জঙ্গি/সন্ত্রাসীদের পূর্ণাঙ্গ নাম ও ঠিকানা জানা থাকলে এই পেজের ইনবক্সে প্রদান করুন। অথবা ই–মেইল করুন cyberunit@dmp.gov.bd  ই–মেইলে।’
এর আগে আজ মঙ্গলবার দুপুরে ডিএমপির মিডিয়া সেন্টারে এক প্রেস ব্রিফিংয়ে ডিএমপি কমিশনার আছাদুজ্জামান মিয়া বলেন, নিহত ব্যক্তিদের ছবি ফেসবুকসহ সামাজিক যোগাযোগের মাধ্যম এবং প্রিন্ট ও ইলেকট্রনিক মিডিয়ায় প্রকাশ করা হবে।
রাজধানীর কল্যাণপুর বাসস্ট্যান্ড-সংলগ্ন ৫ নম্বর সড়কের জাহাজ বিল্ডিং নামের একটি বাসায় ‘জঙ্গি আস্তানায়’ অভিযান চালিয়েছে আইনশৃঙ্খলা রক্ষাকারী বাহিনী। পুলিশ জানায়, এতে নয়জন ‘জঙ্গি’ নিহত হয়েছে। আজ মঙ্গলবার সকাল ৫টা ৫১ মিনিট থেকে ৬টা ৫১ মিনিট পর্যন্ত এ অভিযান চলে। এক ঘণ্টা ধরে আইনশৃঙ্খলা বাহিনী ‘অপারেশন স্টর্ম ২৬’ নামের এ অভিযান চালায়। এতে আইনশৃঙ্খলা বাহিনীর কয়েকজন সদস্য আহত হয়েছেন। অভিযান শেষে ঘটনাস্থল পরিদর্শনে গিয়ে পুলিশের মহাপরিদর্শক (আইজিপি) এ কে এম শহীদুল হক বলেন, নিহত ব্যক্তিরা নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) সদস্য। ওই বাড়ি থেকে গুলশানের মতো বড় হামলার পরিকল্পনার তথ্য পুলিশের কাছে আগে থেকেই ছিল।
আরও পড়ুন...কল্যাণপুরে ‘জঙ্গি আস্তানায়’ অভিযান, নিহত ৯
‘ত্বরিত ব্যবস্থা ভয়াবহ পরিস্থিতি থেকে রক্ষা করেছে’
এক বছর ধরে নিখোঁজ আহত ‘জঙ্গি’ হাসান
