
‘ব্রিকস-বিমসটেক নেতাদের সম্প্রসারিত শীর্ষ সম্মেলনে’ যোগ দিতে আজ রোববার সকাল সোয়া ১০টার দিকে (স্থানীয় সময়) ভারতের দক্ষিণ পশ্চিমাঞ্চলের রাজ্য গোয়ায় পৌঁছেছেন প্রধানমন্ত্রী শেখ হাসিনা।গতকাল শনিবার থেকে শুরু হওয়া দুই দিনব্যাপী এই সম্মেলনের থিম হচ্ছে ‘ব্রিকস-বিমসটেক: একটি অংশীদারত্বের সুযোগ’।বাসস ও ইউএনবির খবরে জানা যায়, গোয়ায় ভারতের প্রধানমন্ত্রী নরেন্দ্র মোদির সঙ্গে দ্বিপক্ষীয় বৈঠক করবেন প্রধানমন্ত্রী শেখ হাসিনা।
আজ সকাল আটটার দিকে হজরত শাহজালাল আন্তর্জাতিক বিমানবন্দর থেকে বাংলাদেশ বিমানের একটি ভিভিআইপি ফ্লাইটে প্রধানমন্ত্রী সফরসঙ্গীদের নিয়ে ভারতের উদ্দেশে রওনা হন। এ সময় বিমানবন্দরে প্রধানমন্ত্রীকে বিদায় জানান মন্ত্রিপরিষদের সদস্য, সংসদ সদস্য ও ঊর্ধ্বতন সরকারি কর্মকর্তারা।
ভারতের পররাষ্ট্র প্রতিমন্ত্রী এম জে আকবর, গোয়ার বিজ্ঞান ও প্রযুক্তিমন্ত্রী আলিনা সালদানহা, নয়াদিল্লিতে বাংলাদেশের হাইকমিশনার সৈয়দ মোয়াজ্জেম আলী ও মুম্বাইয়ে বাংলাদেশের ডেপুটি হাইকমিশনার সামিনা নাজ গোয়া নৌবাহিনীর বিমানবন্দরে প্রধানমন্ত্রীকে স্বাগত জানান। সেখানে তাঁকে লালগালিচা সংবর্ধনা দেওয়া হয়।
গোয়ার মুখ্যমন্ত্রী লক্ষ্মীকান্ত পরেশকারের সঙ্গে মধ্যাহ্নভোজে অংশ নেবেন প্রধানমন্ত্রী। বিকেলে তিনি ‘বিমসটেক লিডারস রিট্রিট’ এবং ‘ব্রিকস-বিমসটেক নেতাদের সম্প্রসারিত শীর্ষ সম্মেলনে’ উপস্থিত থাকবেন। বিমসটেকের সদস্য দেশের রাষ্ট্রপ্রধানেরা সম্মেলনে যোগ দেবেন।
ইউএনবির খবরে জানা যায়, আজ রাত নয়টা থেকে সাড়ে নয়টা পর্যন্ত প্রধানমন্ত্রী শেখ হাসিনা ভারতের প্রধানমন্ত্রী নরেন্দ্র মোদির সঙ্গে দ্বিপক্ষীয় বৈঠক করবেন। বৈঠকের আগে তিনি বিমসটেক নেতাদের সঙ্গে নৈশভোজে অংশ নেবেন।
আগামীকাল সোমবার শেখ হাসিনার দেশে ফেরার কথা রয়েছে।
