
বরগুনার পাথরঘাটায় বাংলাদেশ কৃষি গবেষণা ইনস্টিটিউট (বারি) উদ্ভাবিত অধিক তাপ ও উচ্চ লবণসহিষ্ণু বারি-৭২ জাতের আলু চাষে ব্যাপক সফলতা পেয়েছেন কৃষকেরা।বারির গবেষক ও কর্মকর্তাদের একটি দল গত বুধবার ওই মাঠ পরিদর্শন করেছে। বেলা ১১টায় ওই মাঠ পরিদর্শন শেষে দলের সদস্যরা স্থানীয় অন্তত ৩০ জন আলুচাষির সঙ্গে কথা বলেন এবং তাঁদের বারি-৭২ জাতের আলু চাষ করতে পরামর্শ দেন। আলুর জাত, রোগ নির্ণয়, পোকামাকড়ের আক্রমণ প্রতিরোধ ও বীজ সংরক্ষণ নিয়ে এই পরামর্শ দেন বারির প্রধান বৈজ্ঞানিক কর্মকর্তা বিমল চন্দ্র কুণ্ডু, পটুয়াখালী আঞ্চলিক তত্ত্ব গবেষণা কেন্দ্রের প্রধান বৈজ্ঞানিক কর্মকর্তা মোস্তাফিজুর রহমান, সরেজমিন গবেষণা বিভাগের প্রধান বৈজ্ঞানিক কর্মকর্তা সহিদুল ইসলাম খান ও গাজীপুরের কন্দাল ফসল গবেষণা কেন্দ্রের ঊর্ধ্বতন বৈজ্ঞানিক কর্মকর্তা জিয়াউল হক। বারির সরেজমিন গবেষণা বিভাগের পটুয়াখালী কার্যালয়ের বৈজ্ঞানিক কর্মকর্তা গাজী নাজমুল হাসান প্রথম আলোকে বলেন, পাথরঘাটাসহ এ অঞ্চলে প্রায় ২০ বছর আগের পুরোনো জাতের ডায়মন্ড আলু চাষ করা হয়, যা প্রতিবছর ফলন কমে আসছে এবং পোকামাকড়ের আক্রমণ বাড়ছে। এতে আর্থিকভাবে ক্ষতিগ্রস্ত হচ্ছেন প্রান্তিক কৃষক। কৃষকদের লাভবান করতে বারি উদ্ভাবিত তাপ ও লবণসহিষ্ণু বারি-৭২ জাতের আলুর বীজ দিয়ে তাঁদের চাষাবাদে উদ্বুদ্ধ করা হয়েছে। প্রাথমিকভাবে ১০ জন কৃষক ১০ শতাংশ করে মোট ১০০ শতাংশ জমিতে ওই বারি-৭২ জাতের আলু চাষ করে বাম্পার ফলন পেয়েছেন।
