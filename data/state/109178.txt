
পিলখানা হত্যা মামলায় ডেথ রেফারেন্স এবং আসামিদের আপিল ও জেল আপিলের শুনানি শুরু হয়েছে। আজ রোববার সকালে এ মামলার শুনানির জন্য বেঞ্চ পুনর্গঠন করা হয়েছে। হাইকোর্টের কার্যতালিকায় দেখা গেছে বিচারপতি মোস্তাফা জামান ইসলামের পরিবর্তে বিচারপতি নজরুল ইসলাম তালুকদার যুক্ত হয়েছেন। বিচারপতি মো. শওকত হোসেনের নেতৃত্বাধীন বেঞ্চে আরেক বিচারপতি হলেন, মো. আবু জাফর সিদ্দিকী।
গত ৫ জানুয়ারি মামলাটি শুনানির জন্য কার্যতালিকায় ছিল। ওই দিন পেপারবুক প্রস্তুতির জন্য সংশ্লিষ্ট শাখার সময় আবেদনের পরিপ্রেক্ষিতে আদালত ১৮ জানুয়ারি দিন ধার্য করেন।
২০০৯ সালের ২৫-২৬ ফেব্রুয়ারি রাজধানীর পিলখানায় তত্কালীন বাংলাদেশ রাইফেলসের (বিডিআর) সদর দপ্তরে বিদ্রোহের ঘটনায় ৫৭ সেনা কর্মকর্তাসহ ৭৪ জনকে হত্যা করা হয়। এই হত্যাযজ্ঞের ঘটনায় প্রথমে লালবাগ থানায় হত্যা ও বিস্ফোরক আইনে দুটি মামলা করা হয়। পরে মামলা দুটি নিউমার্কেট থানায় স্থানান্তরিত হয়। পুলিশের অপরাধ তদন্ত বিভাগ (সিআইডি) তদন্ত শেষে হত্যা মামলায় ২৩ জন বেসামরিক ব্যক্তিসহ প্রথমে ৮২৪ জনের বিরুদ্ধে অভিযোগপত্র দাখিল করে। পরে সম্পূরক অভিযোগপত্রে আরও ২৬ জনের নাম অন্তর্ভুক্ত হয়। এ ছাড়া বিস্ফোরক আইনে করা মামলায় ৮০৮ জনের বিরুদ্ধে অভিযোগপত্র দেয় সিআইডি। এ মামলায়ও সম্পূরক অভিযোগপত্রে আরও ২৬ জনকে অন্তর্ভুক্ত করা হয়।
