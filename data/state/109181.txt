
প্রধানমন্ত্রী শেখ হাসিনার ছবি দিয়ে ব্যঙ্গাত্মক ভিডিও নির্মাণ ও বাজারজাতকরণের ঘটনায় কুমিল্লার চান্দিনা উপজেলার মাইজখার ইউনিয়নের আওরাল গ্রামের মহিব উল্লাহ (২৭) নামের এক যুবককে ছয় মাসের বিনাশ্রম কারাদণ্ড ও ১০ হাজার টাকা জরিমানা, অনাদায়ে আরও তিন মাসের কারাদণ্ড দিয়েছেন ভ্রাম্যমাণ আদালত। গত শনিবার সন্ধ্যায় ভ্রাম্যমাণ আদালতের নির্বাহী ম্যাজিস্ট্রেট ও চান্দিনা উপজেলা নির্বাহী কর্মকর্তা (ইউএনও) সুমন চৌধুরী ওই সাজা দেন। গতকাল রোববার ওই যুবককে কুমিল্লা কারাগারে পাঠানো হয়।চান্দিনা থানার ওসি রসুল আহমদ নিজামী বলেন, মহিব উল্লাহর চান্দিনার বদরপুর বাজারে মা টেলিকম ও কম্পিউটার দোকান রয়েছে। ওই দোকানে বসে তিনি বিভিন্ন ব্যক্তির ছবি দিয়ে কুরুচিপূর্ণ ভিডিও তৈরি করেন। এরপর মেমোরি কার্ডে লোড করে ওই ভিডিও বিক্রি করেন। সম্প্রতি প্রধানমন্ত্রী শেখ হাসিনা ও ভারতের প্রধানমন্ত্রী নরেন্দ্র মোদির ছবি ব্যবহার করে একটি অডিও গানের সঙ্গে জুড়ে দেন। একই সঙ্গে মেমোরি কার্ডে লোড করে বিক্রি শুরু করেন। গত শুক্রবার সন্ধ্যার পর তাঁর দোকানে ওই ভিডিও দেখানো হয় বাজারের বেশ কয়েকজনকে। এদেরই একজন পুলিশকে খবর দেয়।চান্দিনা থানার এসআই মহিউদ্দিন আহমেদের নেতৃত্বে পুলিশ শুক্রবার রাতে ওই দোকানে যায়। এ সময় পুলিশ ওই দোকানের কম্পিউটার, জব্দ করে এবং তাঁকে আটক করে। গত শনিবার সন্ধ্যায় ভ্রাম্যমাণ আদালত তাঁকে ওই সাজা দেন। পুলিশি জিজ্ঞাসাবাদে মহিব উল্লাহ বিষয়টি স্বীকার করেন।
