
সিরাজগঞ্জের শাহজাদপুরে নিহত আবদুল হাকিমের স্ত্রী নুরুন নাহারকে রাষ্ট্রায়ত্ত প্রতিষ্ঠান এসেনশিয়াল ড্রাগস কোম্পানি লিমিটেডে চাকরি দেওয়া হয়েছে। আজ শুক্রবার সিরাজগঞ্জে মুক্তিযোদ্ধা সংসদ কার্যালয়ে তাঁর হাতে সিরাজগঞ্জ-৬ আসনের সাংসদ হাসিবুর রহমান নিয়োগপত্র তুলে দেন।২ ফেব্রুয়ারি শাহজাদপুরে পেশাগত দায়িত্ব পালনের সময় আওয়ামী লীগের দুই পক্ষের সংঘর্ষে গুলিবিদ্ধ হয়ে নিহত হন আবদুল হাকিম। তিনি সমকাল পত্রিকার শাহজাদপুর প্রতিনিধি ছিলেন।৫ জানুয়ারি স্বাস্থ্যমন্ত্রী মোহাম্মদ নাসিম সাংবাদিকের স্ত্রী নুরুন নাহারকে সমবেদনা জানাতে তাঁর বাড়িতে যান। এ সময় তিনি তাঁকে এক লাখ টাকা অনুদান দেন ও এসেনশিয়াল ড্রাগস কোম্পানি লিমিটেডে চাকরির আশ্বাস দেন।মন্ত্রীর আশ্বাস অনুযায়ী চাকরির নিয়োগপত্র তুলে দেওয়ার সময় সাংসদ হাসিবুর রহমান সাংবাদিক হাকিমের ছেলেমেয়ের লেখাপড়ার খরচ চালানোর ঘোষণা দেন।
নুরুন নাহার তাঁর দুই সন্তানকে সঙ্গে নিয়ে নিয়োগপত্র গ্রহণ করেন। নিয়োগপত্রে আগামী ১ মার্চ কোম্পানির বগুড়া কার্যালয়ে যোগদানের কথা উল্লেখ করা হয়েছে।
অনুষ্ঠানে শাহজাদপুর প্রেসক্লাবের সভাপতি বিমল কুমার কুন্ডুর সভাপতিত্বে অন্যদের মধ্যে বক্তব্য দেন উপজেলা চেয়ারম্যান আজাদ রহমান, উপজেলা নির্বাহী কর্মকর্তা আলীমুন রাজিব, থানার ভারপ্রাপ্ত কর্মকর্তা গোলাম কিবরিয়া, মুক্তিযোদ্ধা সংসদের কমান্ডার খালেকুজ্জামান খান, রিপোর্টার্স ক্লাবের সভাপতি আতাউর রহমান, প্রেসক্লাবের সাধারণ সম্পাদক শফিকুজ্জামান।
