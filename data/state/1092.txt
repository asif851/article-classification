
ইন্টার পার্লামেন্টারি ইউনিয়নের (আইপিইউ) প্রেসিডেন্ট এবং পাট ও বস্ত্র মন্ত্রণালয়-সংক্রান্ত জাতীয় সংসদের স্থায়ী কমিটির সভাপতি সাবের হোসেন চৌধুরী জাপানের হাউস অব কাউন্সিলরসের স্পিকার মাসাকি ইয়ামাজাকির সঙ্গে সাক্ষাৎ করেছেন। জাপানের পার্লামেন্ট ডায়েটে গত বুধবার বিকেলে এ বৈঠক অনুষ্ঠিত হয়।জাপানের পররাষ্ট্র মন্ত্রণালয়ের আমন্ত্রণে চার দিনের সফরে গেছেন সাবের হোসেন চৌধুরী। বৈঠকে আইপিইউর লক্ষ্য ও কর্মকাণ্ডের প্রতি জাপানের পূর্ণ সংহতি জানান মাসাকি ইয়ামাজাকি। দুই দেশের পার্লামেন্টের মধ্যে পারস্পরিক সহযোগিতা বৃদ্ধি এবং পার্লামেন্ট ও পার্লামেন্ট সদস্যদের ভূমিকাকে সমুন্নত রাখতে জাপানের পক্ষ থেকে সহযোগিতারও অঙ্গীকার ব্যক্ত করা হয়। এর আগে জাপানের প্রধানমন্ত্রীর কার্যালয়ের মুখ্য মন্ত্রিপরিষদ সচিব ইয়োশিহাইদে সুগার সঙ্গে দেখা করেন সাবের চৌধুরী। বাংলাদেশ-জাপান দ্বিপক্ষীয় সম্পর্ক এবং দুই দেশের মধ্যে সমন্বিত অংশীদারত্ব ছিল এ বৈঠকের আলোচ্য বিষয়। জাপানে বাংলাদেশের রাষ্ট্রদূত মাসুদ মোমেন এ সময় উপস্থিত ছিলেন। বিজ্ঞপ্তি।
