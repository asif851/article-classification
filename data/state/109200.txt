
খাগড়াছড়ি জেলার মানিকছড়ি উপজেলা সদরে সন্তু লারমা সমর্থিত জনসংহতি সমিতির (জেএসএস) নেতা পেসকা মারমা ওরফে জাপানকে গুলি করে হত্যা করেছে দুর্বৃত্তরা।
আজ সোমবার রাত সাড়ে আটটার দিকে উপজেলার রাজপাড়ায় এ ঘটনা ঘটে। পেসকা মারমা জনসংহতি সমিতির উপজেলা শাখার সাধারণ সম্পাদক।
জনসংহতি সমিতির তথ্য ও প্রচার সম্পাদক মঙ্গল কুমার চাকমা বলেন, এ হত্যাকাণ্ডের জন্য ইউনাইটেড পিপলস ডেমোক্রেটিক ফ্রন্ট (ইউপিডিএফ) ও জনসংহতি সমিতি (এমএন লারমা) দলের সশস্ত্র সন্ত্রাসীরাই দায়ি। তিনি পেসকা মারমার হত্যাকারীদের চিহ্নিত করে দ্রুত গ্রেপ্তার ও দৃষ্টান্তমূলক শাস্তির দাবি জানান।
ইউপিডিএফ খাগড়াছড়ি জেলার সংগঠক প্রদীপন খীসা ঘটনার সঙ্গে তাঁর দলের সংশ্লিষ্টতার কথা অস্বীকার করেন। তিনি বলেন, এ ব্যাপারে তাঁর দল জড়িত থাকার প্রশ্নই উঠে না।
মানিকছড়ি থানার ভারপ্রাপ্ত কর্মকর্তা (ওসি) কেশব চক্রবর্তী বলেন, দুর্বৃত্তদের গুলিতে ঘটনাস্থলেই পেসকা মারমার মৃত্যু হয়। পরে স্থানীয় লোকজন তাঁকে উদ্ধার করে উপজেলা স্বাস্থ্য কমপ্লেক্সে নিয়ে যান। এখনো মামলা হয়নি।
