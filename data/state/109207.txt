
পোশাকশিল্পের শ্রমিকদের নিম্নতম মজুরি পাঁচ হাজার ৩০০ টাকা দিতে রাজি হয়েছে তৈরি পোশাক প্রস্তুত ও রপ্তানিকারকদের সংগঠন বিজিএমইএ।আজ বুধবার রাতে প্রধানমন্ত্রী শেখ হাসিনার সঙ্গে গণভবনে এক বৈঠকে এ সিদ্ধান্ত মেনে নেন পোশাকশিল্পের মালিকেরা।বৈঠক শেষে বিজিএমইএর সাবেক সভাপতি আব্দুস সালাম মুর্শেদী প্রথম আলো ডটকমকে এ কথা জানান। তিনি জানান, কাল বৃহস্পতিবার সংবাদ সম্মেলন করে বিস্তারিত জানানো হবে।৫৩০০ টাকার প্রস্তাব মেনে নিতে পোশাকশ্রমিকেরা আন্দোলন করছেন।এর আগে নিম্নতম মজুরি বোর্ড পোশাকশ্রমিকদের জন্য নিম্নতম বেতন ৫৩০০ টাকা প্রস্তাব করেছিল। মালিকেরা তখন তা মানেননি। আজ প্রধানমন্ত্রীর সঙ্গে বৈঠকের পর তাঁরা তা মেনে নিলেন।গণভবনে অনুষ্ঠিত বৈঠকে উপস্থিত ছিলেন শ্রমমন্ত্রী রাজিউদ্দিন আহমেদ রাজু, শ্রম প্রতিমন্ত্রী মুন্নুজান সুফিয়ান, শ্রমসচিব মিকাইল শিফার, বিজিএমইএর সভাপতি আতিকুল ইসলাম, বিজিএমইএর পরিচালক আরশাদ জামাল, সহসভাপতি রিয়াজ-বিন-মাহমুদ, বিকেএমইএর সভাপতি সেলিম ওসমান ও ভাইস প্রেসিডেন্ট আসলাম সানি।বিজিএমইএর পরিচালক আরশাদ জামাল প্রথম আলো ডটকমকে বলেন, বাস্তবতার নিরিখে প্রধানমন্ত্রীর আহ্বান তাঁরা মেনে নিয়েছেন।
