
গাইবান্ধার গোবিন্দগঞ্জ উপজেলার কাটাবাড়ি ইউনিয়ন পরিষদের (ইউপি) চেয়ারম্যান জোবায়ের হাসানের বিরুদ্ধে অবৈধভাবে মূল্যবান সরকারি গাছ বিক্রির অভিযোগ পাওয়া গেছে। সাত দিন ধরে এসব গাছ কাটা হচ্ছে। গতকাল রোববার পর্যন্ত পাঁচ শতাধিক গাছ কাটা হয়েছে।এলাকাবাসী সূত্র জানায়, কাটাবাড়ি ইউনিয়নের চার কিলোমিটার দীর্ঘ বাগদাহাট-নাসিরাবাদ কাঁচা রাস্তা ও দুই কিলোমিটার দীর্ঘ হঠাৎপাড়া-মাজার সড়কের দুই ধারে ১৫ বছর আগে ১২-১৩ হাজার গাছ রোপণ করা হয়। এগুলোর মধ্যে ইউক্যালিপটাস, আশামনি ও শিশুগাছই বেশি।নাম প্রকাশে অনিচ্ছুক বাগদাহাট এলাকার এক কাঠ ব্যবসায়ী বলেন, ‘এসব গাছের মূল্য এক কোটি টাকার বেশি হবে।কিন্তু দরপত্র আহ্বান তো দূরের কথা, কর্তৃপক্ষের অনুমোদন ছাড়াই ইউপি চেয়ারম্যান মাত্র সাড়ে ৬৮ লাখ টাকায় এসব গাছ বিক্রি করেন। বাগদাহাট এলাকার জাহাঙ্গীর আলম নামের এক কাঠ ব্যবসায়ী এসব গাছ কিনেছেন।তবে সম্ভাব্য কয়েকটি স্থানে যোগাযোগের চেষ্টা করে জাহাঙ্গীর আলমকে পাওয়া যায়নি। তাঁর মুঠোফোন নম্বরও পাওয়া যায়নি।গত শনিবার ও গতকাল রোববার রাত নয়টা পর্যন্ত মুঠোফোনে অন্তত ১৫ বার যোগাযোগের চেষ্টা করেও কাটাবাড়ি ইউপি চেয়ারম্যান জোবায়ের হাসানকে পাওয়া যায়নি। কখনো ফোন বাজলেও তিনি ধরেননি। আবার কখনো সংযোগ কেটে দেন। এ ছাড়া কয়েকবার ব্যস্ত পাওয়া গেছে।গাইবান্ধা জেলা সামাজিক বনায়ন অঞ্চলের সহকারী বন সংরক্ষকের কার্যালয় সূত্র জানায়, স্থানীয় সরকার ও পল্লী উন্নয়ন (এলজিআরডি) মন্ত্রণালয়ের পরিপত্র অনুযায়ী ইউনিয়ন পরিষদের মালিকানাধীন কোনো গাছ বিক্রি করতে ইউনিয়ন পরিষদের সভায় সিদ্ধান্ত নিতে হবে। পরে সেই সিদ্ধান্ত অনুমোদনের জন্য প্রস্তাব আকারে এ-সংক্রান্ত উপজেলা কমিটিতে পাঠাতে হবে। এই কমিটি ছয় সদস্যবিশিষ্ট। কমিটির আহ্বায়ক উপজেলা নির্বাহী কর্মকর্তা (ইউএনও) ও সদস্যসচিব সহকারী কমিশনার (ভূমি)। অন্য চার সদস্য হলেন উপজেলা প্রকৌশলী, উপজেলা কৃষি কর্মকর্তা, উপজেলা প্রকল্প বাস্তবায়ন কর্মকর্তা ও বিভাগীয় বন কর্মকর্তার প্রতিনিধি।এ ছাড়া গাছের মূল্য পাঁচ লাখ টাকার বেশি হলে ইউএনও প্রস্তাবটি অনুমোদনের জন্য জেলা প্রশাসক বরাবর পাঠাবেন। জেলা প্রশাসকের সিদ্ধান্ত অনুযায়ী, ওই গাছ বিক্রি করতে হবে।ইউএনও মামুন-উল-হাসান বলেন, ‘কয়েকটি ইউনিয়নের গাছ বিক্রির বিষয়ে সিদ্ধান্ত হয়েছে। এর মধ্যে কাটাবাড়ি ইউনিয়ন আছে কি না, কাগজপত্র না দেখে বলতে পারছি না।’বিভাগীয় বন কর্মকর্তার প্রতিনিধি ও গোবিন্দগঞ্জ বন বিভাগের বনরক্ষক (ফরেস্টার) মিজানুর রহমান বলেন, ‘ওই ইউনিয়নের গাছ কাটা কিংবা বিক্রির জন্য উপজেলা কমিটি কোনো অনুমোদন দেয়নি। এ নিয়ে কোনো সভাও হয়নি। এ বিষয়ে সিদ্ধান্ত হলে অন্তত আমার জানার কথা।’উপজেলা প্রকৌশলী আহসান কবির বলেন, ‘গাছ বিক্রির অনুমতিসংক্রান্ত উপজেলা কমিটির সভা হয়েছে কি না, আমি জানি না।’
