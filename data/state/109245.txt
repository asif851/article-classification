
বিশ্বের সবচেয়ে সদয় ১০০ জন ব্যবসায়ী নেতার তালিকা প্রকাশ করেছে যুক্তরাজ্যের সল্ট সাময়িকী। সল্ট-এর তালিকায় ৩ নম্বরে আছেন শান্তিতে নোবেল পুরস্কার বিজয়ী অর্থনীতিবিদ ড. মুহাম্মদ ইউনূস।‘ওয়ান হান্ড্রেড মোস্ট কমপ্যাশোনেট বিজনেস লিডারস-২০১৫’ শীর্ষক ওই তালিকায় প্রথম স্থানে রয়েছেন নেদারল্যান্ডসের ব্যবসায়ী ও ইউনিলিভারের প্রধান নির্বাহী কর্মকর্তা (সিইও) পল পোলম্যান। দ্বিতীয় অবস্থানে ব্রিটিশ ব্যবসায়ী ও চার শতাধিক কোম্পানি নিয়ে প্রতিষ্ঠিত ভার্জিন গ্রুপের প্রতিষ্ঠাতা রিচার্ড ব্র্যানসন।তালিকায় তৃতীয় অবস্থানে থাকা গ্রামীণ ব্যাংকের প্রতিষ্ঠাতা অধ্যাপক ইউনূস সম্পর্কে বলা হয়েছে, তাঁর প্রতিষ্ঠিত গ্রামীণ ব্যাংক অগণিত সুবিধাবঞ্চিত উদ্যোক্তাকে ঋণের ব্যবস্থা করে দিয়েছে। তিনি ঋণকে মানবাধিকার হিসেবে বিবেচনা করে থাকেন।তালিকায় শীর্ষ দশে থাকা বাকি সাতজনের মধ্যে পাঁচজনই যুক্তরাষ্ট্রের নাগরিক। তাঁরা হলেন দেশটির জ্বালানি খাতের ব্যবসাপ্রতিষ্ঠান টেলসার সিইও এলন মাস্ক, একই খাতের আরেক প্রতিষ্ঠান অফ-গ্রিড ইলেকট্রিকের সিইও জাভিয়ের হেলজেসান, সিঙ্গুলারিটি ইউনিভার্সিটির সিইও রব নেইল, ইউনিভার্সিটি অব দ্য পিপলের প্রেসিডেন্ট শাই রেশাফ ও অর্গানিক দধি প্রস্তুতকারী প্রতিষ্ঠান স্টোনিফিল্ড ফার্মের চেয়ারম্যান গ্যারি হার্শবার্গ।
বাকি দুজন হলেন কানাডার সামাজিক উদ্যোক্তা খাতের প্রতিষ্ঠান ‘প্লাস্টিক ব্যাংক’-এর প্রতিষ্ঠাতা ডেভিড কাটৎজ এবং ফ্রান্সের বহুমুখী পণ্য আমদানি ও পরিবেশক প্রতিষ্ঠান অল্টার ইকো-এর ত্রিস্তান লেকমতে।
তালিকা প্রকাশ করে সল্ট সাময়িকী বলেছে, বৈশ্বিক সম্পদের অতিমাত্রায় ভোগ ও পরিবেশগত অবক্ষয়ের কারণে সৃষ্ট চ্যালেঞ্জগুলো মোকাবিলায় নতুন করে সামগ্রিকভাবে ভাবতে হবে। এ ক্ষেত্রে বড় বড় ব্যবসাপ্রতিষ্ঠানকে অবশ্যই তাদের দায়িত্বটা ভালোভাবে পালন করতে হবে। এসব করপোরেট প্রতিষ্ঠানের সেই ক্ষমতা রয়েছে। সে কারণেই তাদের এই তালিকা প্রকাশ।
তালিকা তৈরির ক্ষেত্রে বেশ কিছু বিষয় বিবেচনায় নিয়েছে সল্ট সাময়িকী। এর মধ্যে রয়েছে নবায়নযোগ্য জ্বালানি, প্রাকৃতিক সম্পদ সংরক্ষণ, কৃষি, সামাজিক ও অর্থনৈতিক ক্ষেত্রে টেকসই নেতৃত্ব, নিজেদের প্রতিষ্ঠানের ভেতরে অভিনবত্ব আনা, নিজেদের ব্যবসার মাধ্যমে বহু মানুষের জীবন বদলে দেওয়া ইত্যাদি।
