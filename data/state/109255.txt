
নির্বাচনে সেনাবাহিনী সব সময় নিরপেক্ষ ভূমিকা পালন করে বলে মন্তব্য করেছেন ঢাকা দক্ষিণে বিএনপি-সমর্থিত মেয়র প্রার্থী মির্জা আব্বাসের স্ত্রী আফরোজা আব্বাস। তিনি বলেছেন, সেনাবাহিনী মাঠে থাকলে কেউ ভোট ডাকাতি করতে পারবে না। গতকাল মঙ্গলবার সকালে রাজধানীর হোসনি দালান এলাকায় জনসংযোগ চালানোর ফাঁকে সাংবাদিকদের সঙ্গে এ কথা বলেন আফরোজা।সিটি নির্বাচনে সেনাবাহিনী প্রসঙ্গে সরকারের বিভিন্ন পর্যায়ের নেতাদের বক্তব্যের বিষয়ে সাংবাদিকদের এক প্রশ্নের জবাবে আফরোজা আব্বাস বলেন, ‘সরকার আসলে চাচ্ছে ৫ জানুয়ারির মতো একতরফা একটা নির্বাচন। সেটা চাইলে সরকার ঘোষণা দিয়ে দিতে পারে। কিন্তু সরকার যদি চায় নির্বাচন অবাধ, সুষ্ঠু ও নিরপেক্ষ হোক, তাহলে সেনা মোতায়েনের কোনো বিকল্প নেই। আসলে আমরা ভয় পাচ্ছি ভোট ডাকাতির। যদি সেনাবাহিনী নির্বাচনের মাঠে থাকে, তাহলে কেউ ভোট চুরি বা ডাকাতি করতে পারবে না। কারণ সেনাবাহিনী সব সময় নিরপেক্ষ ভূমিকা পালন করে। তাদের প্রতি আমাদের অনেক আস্থা।’গতকাল মির্জা আব্বাসের দুদকের দায়ের করা মামলার শুনানি পেছানোর বিষয়ে সাংবাদিকদের আরেক প্রশ্নের জবাবে আফরোজা বলেন, ‘সরকার আসলে কূটকৌশলে মির্জা আব্বাসকে নির্বাচন থেকে দূরে রাখছে। কিন্তু আমরা যেখানে যাচ্ছি, জনগণের ব্যাপক সাড়া পাচ্ছি। সুষ্ঠু নির্বাচন হলে জয় আমাদের সুনিশ্চিত।’
গতকাল তিনি রাজধানীর পুরান ঢাকার হোসনি দালান ছাড়াও বকশীবাজার, উর্দু রোড, তাঁতীবাজার প্রভৃতি এলাকায় গণসংযোগ চালান। এ সময় তাঁর সঙ্গে সাবেক কমিশনার আনোয়ার হোসেন, শামসুন্নাহার, ওলামা দলের সভাপতি আবদুল মালেক, তাঁতী দলের সহসভাপতি জাহাঙ্গীর আলম প্রমুখ উপস্থিত ছিলেন।
 
