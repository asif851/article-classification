
পশ্চিম আফ্রিকার দেশ মালিতে শান্তিরক্ষা মিশনে কর্মরত বাংলাদেশি দুই পুলিশ কনস্টেবল মারা গেছেন। গতকাল রোববার রাতে ঘূর্ণিঝড়ের কবলে পড়ে তাঁদের মৃত্যু হয়।
আজ সোমবার বাংলাদেশ পুলিশের সদর দপ্তর থেকে পাঠানো এক সংবাদ বিজ্ঞপ্তিতে এ কথা জানানো হয়।
মৃত দুই পুলিশ কনস্টেবল হলেন, মো. ছামিদুল ইসলাম ও মোতাহার হোসেন।
পুলিশ সদর দপ্তরের জনসংযোগ কর্মকর্তা কামরুল আহছান স্বাক্ষরিত ওই বিজ্ঞপ্তিতে আরও জানানো হয়, ঘূর্ণিঝড়ে পাঁচজন আহত হয়েছেন। তবে তাঁদের পরিচয় জানা যায়নি।
এ ঘটনায় শোক জানিয়েছেন পুলিশের মহাপরিদর্শক (আইজিপি) এ কে এম শহীদুল হক। 
