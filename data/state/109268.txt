
রামপাল বিদ্যুৎকেন্দ্র নিয়ে সরকার একগুঁয়েমি, মিথ্যাচার ও প্রতারণা করছে বলে অভিযোগ করেছে তেল-গ্যাস খনিজ সম্পদ ও বিদ্যুৎ-বন্দর রক্ষা জাতীয় কমিটি। আজ সোমবার এক যৌথ বিবৃতিতে এই জাতীয় কমিটির আহ্বায়ক প্রকৌশলী শেখ মুহাম্মদ শহীদুল্লাহ ও সদস্যসচিব অধ্যাপক আনু মুহাম্মদ এ অভিযোগ করেন।বিবৃতিতে বলা হয়, ইউনেসকোর অধিবেশনের সিদ্ধান্ত আনুষ্ঠানিকভাবে প্রকাশের মাধ্যমে সুন্দরবনবিনাশী রামপাল বিদ্যুৎকেন্দ্র নিয়ে সরকারের মিথ্যাচার, একগুঁয়েমি এবং প্রতারণার ন্যক্কারজনক চিত্র স্পষ্ট হলো। জনগণের অর্থ খরচ করে দলেবলে ইউনেসকোকে প্রভাবিত করার একাধিক ঘোষণার পর সরকার থেকে বলা হয়, রামপাল বিদ্যুৎকেন্দ্র স্থাপন সম্পর্কে ইউনেসকো তার আপত্তি প্রত্যাহার করেছে।বিবৃতিতে নেতারা বলেন, ইউনেসকোর প্রকাশিত সিদ্ধান্ত স্পষ্টতই দেখা যাচ্ছে—১. কৌশলগত পরিবেশগত সমীক্ষা (এসইএ) না হওয়া পর্যন্ত সুন্দরবনের পার্শ্ববর্তী এলাকায় কোনো ধরনের শিল্প-বাণিজ্যিক স্থাপনা করা যাবে না। রামপাল বিদ্যুৎকেন্দ্র এ ধরনের স্থাপনার সংজ্ঞার অন্তর্ভুক্ত। ২. রামপাল বিদ্যুৎকেন্দ্র নিয়ে ইউনেসকো সমীক্ষা দলের সিদ্ধান্ত পূর্ণ বাস্তবায়ন করতে হবে। এ সিদ্ধান্ত ছিল স্পষ্ট সুন্দরবন রক্ষার জন্য এই বিদ্যুৎকেন্দ্র অবশ্যই বন্ধ অথবা সুন্দরবন এলাকা থেকে সরাতে হবে।জাতীয় কমিটির নেতারা বলেন, সরকার যাতে একগুঁয়েমি ত্যাগ করে বৈজ্ঞানিক বিশ্লেষণ, বিশেষজ্ঞ মত ও ক্রমবর্ধমান জনমতের প্রতি শ্রদ্ধা জানিয়ে অবিলম্বে রামপাল চুক্তি বাতিলসহ সুন্দরবনবিনাশী বনগ্রাসী সব তৎপরতা বন্ধ করুক। একই সঙ্গে ‘সুন্দরবন নীতিমালা’ গ্রহণ করে এর বিকাশে সব ধরনের উদ্যোগ গ্রহণ করুক।
 
