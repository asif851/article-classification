
সরকারের দুর্নীতি, অপশাসন ও নির্দলীয় নিরপেক্ষ তত্ত্বাবধায়ক সরকারব্যবস্থা পুনর্বহালের দাবিতে আজ বুধবার ঠাকুরগাঁওয়ের সদর উপজেলার রুহিয়া উচ্চবিদ্যালয়ে সদর উপজেলা বিএনপি এক জনসভার আয়োজন করেছে।জনসভায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর প্রধান অতিথি হিসাবে উপস্থিত থাকবেন।জেলা বিএনপির সাধারণ সম্পাদক তৈমুর রহমান এক সংবাদ সমেঞ্চলনে এ কথা জানিয়েছেন। তিনি জানান, ওই জনসভায় লক্ষাধিক মানুষের জমায়েত হবে।জনসভায় মির্জা ফখরুল ইসলাম ছাড়াও বিএনপির কেন্দ্রীয় কমিটির সদস্য আখতারুজ্জামান মিয়া, সাবেক সাংসদ রেজওয়ানুল হক, মোজাহার হোসেন প্রমুখ বক্তব্য দেবেন। জনসভাকে ঘিরে রুহিয়াকে বর্ণাঢ্য সাজে সাজানো হয়েছে। মির্জা ফখরুলকে শুভেচ্ছা জানিয়ে নির্মাণ করা হয়েছে অর্ধশতাধিক তোরণ।তৈমুর রহমান বলেন, ঠাকুরগাঁও জেলা আওয়ামী লীগের সভাপতি ও পানিসম্পদমন্ত্রী রমেশ চন্দ্র সেনের নিজ বাড়ি হওয়ায় রুহিয়ার জনসভাকে তাঁরা আলাদা গুরুত্ব দিচ্ছেন। তিনি জানান, জনসভায় দেশের সার্বিক পরিস্থিতি তুলে ধরার পাশাপাশি স্থানীয় রাজনৈতিক অবস্থার ওপর মির্জা ফখরুল বক্তৃতা করবেন বলে জানান তিনি।
 
