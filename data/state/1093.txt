
নগরীর যেকোনো ব্যক্তি ঢাকা উত্তর সিটি করপোরেশনের (ডিএনসিসি) হটলাইনে ফোন করলে ২৪ ঘণ্টার মধ্যে ওই স্থানে মশার ওষুধ ছিটানো হবে। ডিএনসিসির এক সংবাদ বিজ্ঞপ্তিতে আজ মঙ্গলবার এ কথা জানানো হয়।
বিজ্ঞপ্তিতে বলা হয়, সাম্প্রতিক সময়ে মশার উপদ্রব বেড়ে যাওয়ার প্রেক্ষাপটে জনসাধারণের দোরগোড়ায় সেবা পৌঁছানোর লক্ষ্যে ডিএনসিসি একটি হটলাইন চালু করেছে। নম্বরটি হচ্ছে ০১৯৩২৬৬৫৫৪৪। ডিএনসিসির আওতাধীন যেকোনো এলাকায় মশার ওষুধ ছিটানোর জন্য আগামীকাল বুধবার থেকে প্রতিদিন সকাল নয়টা থেকে বিকেল পাঁচটা পর্যন্ত এ নম্বরে যে কেউ ফোন করতে পারবেন।
গত রোববার ডিএনসিসির নগর ভবনে প্রধান নির্বাহী কর্মকর্তা মো. মেসবাহুল ইসলামের সভাপতিত্বে অনুষ্ঠিত সভায় এ সিদ্ধান্ত হয়। ১২ ফেব্রুয়ারি শুরু হওয়া চলমান মশকনিধন ক্রাশ কর্মসূচির মেয়াদ ২৮ ফেব্রুয়ারি থেকে বাড়িয়ে ১৫ মার্চ পর্যন্ত করা হয়েছে। প্রয়োজনবোধে ক্রাশ কর্মসূচির মেয়াদ আরও বাড়ানো হবে বলে সভায় সিদ্ধান্ত হয়।
সাধারণত প্রতিদিন যে পরিমাণ মশার ওষুধ ছিটানো হয়, ক্রাশ কর্মসূচি চলাকালে তার দ্বিগুণ ওষুধ ছিটানো হয়। ওষুধ ঠিকমতো ছিটানো হচ্ছে কি না, তা পর্যবেক্ষণের জন্য সংশ্লিষ্ট কর্মকর্তা-কর্মচারীদের নির্দেশ দেওয়া হয়েছে।
