
মাগুরা শহরের মীরপাড়া মোড় এলাকায় একটি দোকানে কাঠের তাকের নিচে চাপা পড়ে এক শিশুর মৃত্যু হয়েছে। আজ বুধবার দুপুরে এ ঘটনা ঘটে।
নিহত শিশুটির নাম তাজিম মোল্লা (৫)। সে মাগুরা পৌরসভার সাজিয়াড়া এলাকার তালেব মোল্লার ছেলে। তার বাবা একটি অটোরাইস মিলের শ্রমিক। তাজিম স্থানীয় ব্র্যাক শিক্ষাকেন্দ্রের প্রি-প্রাইমারি স্কুলের পড়ত।
পুলিশ ও প্রত্যক্ষদর্শী সূত্রে জানা যায়, বেলা দুইটার দিকে তাজিম বাড়ির কাছে মীরপাড়া মোড়ে খেলতে গিয়ে একপর্যায়ে একটি দোকানের কাঠের তাকে ওপর ওঠে। এ সময় তাকটি উল্টে তার গায়ের ওপর পড়ে। এতে মাথা ও শরীরে গুরুতর আঘাত পেয়ে ঘটনাস্থলেই তার মৃত্যু হয়। পরে তাজিমের লাশ মাগুরা ২৫০ শয্যার সদর হাসপাতালে পাঠানো হয়েছে।
মাগুরা সদর থানার ভারপ্রাপ্ত কর্মকর্তা (ওসি) মো. ইলিয়াস হোসেন ঘটনার সত্যতা নিশ্চিত করেছেন। তিনি প্রথম আলোকে বলেন, দোকানের কাঠের তাকটি উল্টে গেলে শিশুটি এর নিচে চাপা পড়ে মারা যায়। এ ঘটনায় কোনো মামলা হয়নি।
