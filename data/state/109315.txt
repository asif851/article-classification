
জোড়া লাগা শিশু তোফা-তহুরাকে আলাদা করতে কাল মঙ্গলবার সকালে অস্ত্রোপচার করা হবে। আজ সোমবার সকালে ঢাকা মেডিকেল কলেজ হাসপাতালের সার্জিক্যাল কনফারেন্স রুমে প্রেস ব্রিফিংয়ে এ তথ্য জানানো হয়।
প্রেস ব্রিফিংয়ে ঢাকা মেডিকেল কলেজের শিশু সার্জারি বিভাগের সহযোগী অধ্যাপক সাহনূর ইসলাম জানান, অস্ত্রোপচারের জন্য শিশু সার্জারি বিভাগে সব ধরনের প্রস্তুতি নেওয়া হয়েছে। কাল সকালে অস্ত্রোপচার করা হবে। তোফা ও তহুরাকে আলাদা করতে সফল হবেন আশা প্রকাশ করেন তিনি।
এ সময় শিশু সার্জারি বিভাগের প্রধান আশরাফুল হকসহ এই অপারেশনের সঙ্গে সংশ্লিষ্ট সব বিভাগের প্রতিনিধি উপস্থিত ছিলেন।
প্রায় ১০ মাস আগে জন্ম তোফা ও তহুরার। জোড়া লাগা এই যমজের মাথা-হাত-পা সবই আলাদা। শুধু পিঠের নিচ থেকে কোমর পর্যন্ত লাগানো। তবে দুজনের পায়ুপথ একটি। চিকিৎসাবিজ্ঞানের ভাষায় একে বলা হয় ‘পাইগোপেগাস’।
এই যমজ শিশুর বাবা-মা রাজু ও শাহিদা দম্পতির পাঁচ বছর বয়সী এক ছেলে আছে।
