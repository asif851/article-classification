
জিয়া চ্যারিটেবল ট্রাস্ট দুর্নীতি মামলায় বিএনপি চেয়ারপারসন খালেদা জিয়ার পক্ষে তাঁর আইনজীবীরা তদন্ত কর্মকর্তাকে জেরা শেষ করেছেন। আগামী ১১ ফেব্রুয়ারি পরবর্তী শুনানির তারিখ ধার্য করেছেন আদালত। ওই দিন অন্য আসামির আইনজীবীরা জেরা করবেন। 
দুদকের উপপরিচালক হারুন অর রশীদ এই মামলার তদন্ত কর্মকর্তা। ৭ জানুয়ারি তাঁর সাক্ষ্য গ্রহণের মধ্য দিয়ে এ মামলায় রাষ্ট্রপক্ষের সাক্ষ্য নেওয়া শেষ হয়। আজ বৃহস্পতিবার রাজধানীর বকশীবাজারের আলিয়া মাদ্রাসা-সংলগ্ন মাঠে স্থাপিত বিশেষ জজ আদালত-৩-এর বিচারক আবু আহমেদ জমাদারের অস্থায়ী আদালতে এ বিচারকাজ চলে। অসুস্থতার কারণে মামলার প্রধান আসামি বিএনপি চেয়ারপারসন খালেদা জিয়া আদালতে হাজির হননি। তাঁর পক্ষে আইনজীবী সানাউল্লাহ মিয়া সময়ের আবেদন করলে আদালত তা মঞ্জুর করেন। খালেদা জিয়ার অনুপস্থিতিতে সাক্ষীকে জেরা করার নির্দেশ দেন আদালত। মামলার আসামি খালেদা জিয়ার আইনজীবী আবদুর রেজ্জাক মামলার তদন্ত কর্মকর্তাকে জেরা করেন। রাষ্ট্রপক্ষের আইনজীবী মোশাররফ হোসেন কাজল প্রথম আলোকে বলেন, মামলার প্রধান আসামি খালেদা জিয়ার পক্ষে তদন্ত কর্মকর্তাকে জেরা শেষ করা হয়েছে। পরবর্তী তারিখে বাকি দুই আসামি জিয়াউল ইসলাম ও মনিরুল ইসলামের পক্ষে তাঁদের আইনজীবীরা তদন্ত কর্মকর্তাকে জেরা করবেন। কাজল আশা প্রকাশ করেন, ওই দিন জেরা শেষ হয়ে যাবে। জিয়া চ্যারিটেবল ট্রাস্টের নামে অবৈধভাবে তিন কোটি ১৫ লাখ ৪৩ হাজার টাকা লেনদেনের অভিযোগে খালেদা জিয়াসহ চারজনের বিরুদ্ধে ২০১০ সালের ৮ আগস্ট তেজগাঁও থানায় এ মামলা করে দুর্নীতি দমন কমিশন (দুদক)। মামলার অপর আসামিরা হলেন হারিছ চৌধুরী, জিয়াউল ইসলাম ও মনিরুল ইসলাম খান।
