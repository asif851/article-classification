
তথ্যমন্ত্রী হাসানুল হক ইনু বলেছেন, খালেদা জিয়ার সঙ্গে মিটমাটের কোনো জায়গা নেই। তিনি পুড়িয়ে মানুষ মেরেছেন। গণতন্ত্রের মুখোশধারী খালেদা জিয়া সাম্প্রদায়িকতা, জঙ্গিবাদ, রাজনৈতিক কাঠমোল্লাদের নাশকতার জঞ্জালের স্তূপ তৈরি করেছেন। এখন এসব পরিষ্কার করতে হবে।আজ শনিবার সন্ধ্যায় ফেনী সার্কিট হাউসে সাংবাদিক ও বিভিন্ন শ্রেণি-পেশার নেতাদের সঙ্গে এক মতবিনিময় সভায় তথ্যমন্ত্রী এসব কথা বলেন। তিনি খালেদা জিয়াকে জঙ্গিবাদী আগুন সন্ত্রাসী নেত্রী বলেও মন্তব্য করেন।হাসানুল হক বলেন, আর সামরিক শাসন নয়, অসাংবিধানিক সরকার নয়। ভবিষ্যতে বাংলাদেশের রাজনীতি হবে মুক্তিযুদ্ধের পক্ষে। উন্নয়ন, শান্তি ও গণতন্ত্র অব্যাহত রাখতে মুক্তিযুদ্ধের বিরুদ্ধে কোনো রাজনীতি থাকবে না। তিনি বলেন, আগামী ৫ জানুয়ারি মহাজোট সরকারের দ্বিতীয় মেয়াদের দুই বছর পূর্ণ হবে। ২০১৯ সালের আগে নির্বাচন হবে না। শেখ হাসিনার সরকার সব নির্বাচনী অঙ্গীকার বাস্তবায়ন করবে। দেশের প্রত্যেক ঘরে বৈদ্যুতিক সংযোগ দেয়া হবে।সভায় জাসদের কেন্দ্রীয় নেত্রী ও ফেনী-১ আসনের সাংসদ শিরিন আক্তার, জেলা আওয়ামী লীগের সাধারণ সম্পাদক ও ফেনী-২ আসনের সাংসদ নিজাম উদ্দিন হাজারী, জেলা পরিষদের প্রশাসক ও আওয়ামী লীগ নেতা আজিজ আহম্মদ চৌধুরী, ফেনী পৌরসভার মেয়র আলাউদ্দিন উপস্থিত ছিলেন।
