
৩৫তম বিসিএসের প্রিলিমিনারি পরীক্ষা আগামী ৬ ফেব্রুয়ারি অনুষ্ঠিত হবে। পিএসসির পরীক্ষা নিয়ন্ত্রক আ ই ম নেছারউদ্দিন আজ বৃহস্পতিবার এ কথা জানিয়েছেন।
পরীক্ষায় অংশ নিতে রেকর্ডসংখ্যক দুই লাখ ৪৪ হাজার ১০৭ জন প্রার্থী আবেদন করেছেন। অতীতে কোনো বিসিএসে এত সংখ্যক প্রার্থী আবেদন করেননি। গত সোমবার পিএসসির সংবাদ বিজ্ঞপ্তিতে এ তথ্য জানানো হয়।
এক হাজার ৮০৩টি শূন্য পদে নিয়োগ দিতে গত ২৩ সেপ্টেম্বর ৩৫তম বিসিএসের বিজ্ঞপ্তি প্রকাশ করে পিএসসি। আবেদনের সর্বশেষ তারিখ ছিল গত ৩০ অক্টোবর।
পিএসসির বার্ষিক প্রতিবেদন ঘেঁটে দেখা গেছে, এর আগে ৩৪তম বিসিএসে আবেদন করেছিলেন দুই লাখ ২১ হাজার ৫৭৫ জন প্রার্থী। ৩৩তম বিসিএসে আবেদন করেছিলেন এক লাখ ৯৩ হাজার ৫৯ জন।
