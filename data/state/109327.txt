
শওকত ওসমান ছিলেন অসাম্প্রদায়িক ও যুক্তিবাদী এক মানুষ। তাঁর লেখার মধ্যে ছিল আধুনিকতা ও শোষিত মানুষের মুক্তির কথা। তাঁর লেখা থেকে উদ্বুদ্ধ হওয়ার সময় এসেছে।
রাজধানীর বাংলা একাডেমির আবদুল করিম সাহিত্যবিশারদ মিলনায়তনে আজ বুধবার বিকেলে এক আলোচনায় বক্তারা এসব কথা বলেন। কথাশিল্পী শওকত ওসমানের জন্মশতবার্ষিকী উপলক্ষে বাংলা একাডেমি ও শওকত ওসমান জন্মশতবর্ষ উদ্‌যাপন নাগরিক কমিটি প্রবন্ধ পাঠ ও আলোচনা সভার আয়োজন করে। ২ জানুয়ারি ছিল শওকত ওসমানের জন্মশতবার্ষিকী।
শুরুতেই কথাসাহিত্যিক শওকত ওসমানের ওপর প্রবন্ধ পাঠ করেন অধ্যাপক শান্তনু কায়সার। পরে আলোচনায় বাংলা একাডেমির সভাপতি অধ্যাপক আনিসুজ্জামান বলেন, চল্লিশের দশকে যে কয়েকজন তরুণ লেখক কথা ও কবিতায় আধুনিকতা এনেছিলেন, তাঁর মধ্যে একজন ছিলেন শওকত ওসমান। তাঁর লেখায় ইতিহাস-সচেতনতা ও বাস্তবতার তীক্ষ্ণ ক্ষমতা ছিল।
প্রধান অতিথির বক্তব্যে অর্থমন্ত্রী আবুল মাল আবদুল মুহিত বলেন, শওকত ওসমান সত্যিকারের বিপ্লবী আর বিদ্রোহী লেখক ছিলেন। রম্য লেখায় তাঁর অনবদ্য অবদান ছিল।বিশেষ অতিথির বক্তব্যে সংস্কৃতিমন্ত্রী আসাদুজ্জামান নূর বলেন, শওকত ওসমান প্রবল জাতীয়তাবাদী ছিলেন। তাঁর কথা ও লেখায় শোষিত মানুষের মুক্তির কথা প্রকাশ পেয়েছে।তাঁর লেখায় অসাম্প্রদায়িক চেতনাবোধ ছিল উল্লেখ করে সংস্কৃতি মন্ত্রণালয়ের সচিব বেগম আকতারী মমতাজ বলেন, তিনি ধর্মীয় মোহাবিষ্ট ছিলেন না। তাঁর লেখা থেকে উদ্বুদ্ধ হওয়ার সময় এসেছে।
