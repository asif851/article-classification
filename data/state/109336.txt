
জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত এইচ এম এরশাদ বলেছেন, ক্ষমতায় গেলে সংখ্যালঘুদের জন্য সংসদে প্রতিনিধিত্ব, চাকরি ও উচ্চশিক্ষার জন্য কোটা প্রবর্তন করবেন।গতকাল সোমবার সকালে জাপার বনানীর কার্যালয়ে বড়দিন উপলক্ষে খ্রিষ্টান সম্প্রদায়ের সঙ্গে শুভেচ্ছা বিনিময় অনুষ্ঠানে এরশাদ এ কথা বলেন। তিনি বলেন, ‘আপনারা (খ্রিষ্টান সম্প্রদায়) পাশে থাকলে জাতীয় পার্টি আবার ক্ষমতায় যেতে পারবে। ক্ষমতায় গেলে সংখ্যালঘুসহ সবার জানমালের নিরাপত্তা দিতে পারব।’এরশাদ ক্ষমতায় থাকাকালে হিন্দু ও বৌদ্ধদের জন্য কল্যাণ ট্রাস্ট গঠন করার কথা উল্লেখ করে বলেন, ক্ষমতায় যাওয়ার সুযোগ পেলে খ্রিষ্টান কল্যাণ ট্রাস্ট করবেন। তাঁর সময়ে কোনো সম্প্রদায়কে তিনি ছোট করে দেখেননি। তিনি বলেন, ‘আমি এখন দেখছি, সংখ্যালঘুরা নানামুখী নির্যাতনের শিকার হচ্ছে।’জাপার কো-চেয়ারম্যান জি এম কাদের বলেন, বিএনপির সময় সংখ্যালঘুরা বেশি নির্যাতিত হয়েছে। আওয়ামী লীগ সংখ্যালঘুদের ব্যাপারে নীতিগতভাবে উদার হলেও তাদের লোকজন সংখ্যালঘুদের বাড়িঘর, জমিজমা দখল করেছেন।অনুষ্ঠানে আরও বক্তব্য দেন জাপার মহাসচিব এ বি এম রুহুল আমিন হাওলাদার, সভাপতিমণ্ডলীর সদস্য সুনীল শুভ রায়, খ্রিষ্টান সম্প্রদায়ের নেতা ডেভিড গোমেজ, পিয়ুস গোমেজ প্রমুখ।
