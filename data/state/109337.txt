
হরতাল, অবরোধে নাশকতাকারীদের ধরিয়ে দিলে পুরস্কার দেওয়ার ঘোষণা দিয়েছে র‍্যাপিড অ্যাকশন ব্যাটালিয়ন (র‍্যাব)। নাশকতাকারীদের তথ্য দিলে বা গ্রেপ্তারে সহযোগিতা করলেও অর্থ পুরস্কার দেওয়া হবে। আজ শনিবার সকালে র‍্যাব সদর দপ্তরে এক সংবাদ সম্মেলনে র‍্যাবের মহাপরিচালক বেনজির আহমেদ এসব তথ্য জানান। র‍্যাবের পক্ষ থেকে বিভিন্ন অঙ্কের পুরস্কার প্রদানের ঘোষণা-সংবলিত প্রচারপত্রও বিতরণ করা হয়। প্রচারপত্রে তথ্যদানকারীদের পরিচয় গোপন রাখার কথাও জানানো হয়।সংবাদ সম্মেলনে র‍্যাবের মহাপরিচালক বলেন, জানুয়ারির ৫ তারিখের পর একটি গোষ্ঠীর প্ররোচনায় পেট্রলবোমা ছুড়ে সাধারণ মানুষকে হত্যা করা হচ্ছে। তিনি বলেন, গুটিকয়েক অপরাধীর কারণে এসব ঘটনা ঘটছে। তাদের ভাড়া করে বোমা মারার কাজে নিয়োগ করা হচ্ছে। সাধারণ মানুষের সহায়তায় এসব খুনিদের মোকাবিলা করা সম্ভব। এসব ঘটনা রাজনৈতিক কি না—সাংবাদিকদের এমন এক প্রশ্নের পরিপ্রেক্ষিতে বেনজির আহমেদ বলেন, ‘আমি এ প্রশ্নের উত্তর দেব না। কিন্তু বোমা মারা কি রাজনৈতিক কাজ? এটি ফৌজদারি অপরাধ। প্রচলিত আইন এগুলো সমর্থন করে না।’ র‍্যাব মহাপরিচালক দাবি করেন, আইনশৃঙ্খলা রক্ষাকারী বাহিনীর পদক্ষেপ ও জনগণের সহায়তার ফলে এসব ঘটনা শুরুর তুলনায় কমেছে।প্রচারপত্রে জানানো হয়, কোনো ব্যক্তি ককটেল নিক্ষেপকারী সম্পর্কে সঠিক তথ্য দিলে ১০ হাজার টাকা, ধরিয়ে দিলে ২৫ হাজার টাকা অর্থ পুরস্কার দেওয়া হবে। ককটেল নিক্ষেপের পরিকল্পনাকারী ও সংগঠকদের সম্পর্কে সঠিক তথ্য দিলে ৫০ হাজার টাকা দেওয়া হবে।
পেট্রলবোমা নিক্ষেপকারী সম্পর্কে তথ্য দিলে ২০ হাজার টাকা, হাতেনাতে গ্রেপ্তারে সহায়তা করলে এক লাখ টাকা পুরস্কার দেওয়া হবে। পেট্রলবোমা নিক্ষেপের পরিকল্পনাকারী ও সংগঠকদের সম্পর্কে তথ্য দিলেও এক লাখ টাকা পুরস্কার দেওয়া হবে। গাড়িতে ককটেল নিক্ষেপ, বোমা, অগ্নিসংযোগ ও ভাঙচুরের ছবি ব্যক্তিগত মোবাইল বা ক্যামেরায় ভিডিও চিত্র ধারণ করে র‍্যাবকে দিলে ১০ হাজার টাকা দেওয়া হবে। এ ছাড়া টিভি চ্যানেলে দেখানো বোমা, পেট্রলবোমা নিক্ষেপকারী ও যানবাহন ভাঙচুরকারীদের গ্রেপ্তারে সাহায্য করলে ২৫ হাজার টাকা পুরস্কার দেওয়া হবে।
