
শর্ত অমান্য করে নালার ওপর স্ল্যাব নির্মাণ করায় চট্টগ্রাম নগরের বায়েজিদ বোস্তামী শিল্প এলাকায় রড উৎপাদনকারী প্রতিষ্ঠান বাংলাদেশ স্টিল রি-রোলিং মিলস লিমিটেডকে (বিএসআরএম) এক লাখ টাকা জরিমানা করেছেন সিটি করপোরেশনের ভ্রাম্যমাণ আদালত। গতকাল মঙ্গলবার বিকেলে এ জরিমানা করা হয়।অভিযান পরিচালনাকারী সিটি করপোরেশনের নির্বাহী ম্যাজিস্ট্রেট নাজিয়া শিরিন প্রথম আলোকে বলেন, বিএসআরএম নালার ওপর অবৈধভাবে স্ল্যাব নির্মাণ করেছে। এতে পানি চলাচল বাধাগ্রস্ত হচ্ছে। তাই প্রতিষ্ঠানটিকে এক লাখ টাকা জরিমানা করা হয়েছে।সিটি করপোরেশন সূত্রে জানা গেছে, অভিযানে প্রায় ৫০ জন শ্রমিক অংশ নেন।জানতে চাইলে সিটি করপোরেশনের প্রধান রাজস্ব কর্মকর্তা আহমদুল হক বলেন, প্রতিষ্ঠানটিকে স্ল্যাব নির্মাণের অনুমতি দেওয়া হয়েছিল। কিন্তু তারা অনুমতির চেয়ে বড় আয়তনের স্ল্যাব তৈরি করেছে। এ ছাড়া নির্মাণের শর্তও তারা মানেনি। তাই এটি ভেঙে ফেলা হচ্ছে। পর্যায়ক্রমে পুরোটাই ভেঙে ফেলা হবে। এক প্রশ্নের জবাবে রাজস্ব কর্মকর্তা বলেন, তাদের পুনরায় আবেদন করে শর্ত মেনে স্ল্যাব নির্মাণ করতে হবে।প্রসঙ্গত, গত সোমবার করপোরেশনের রাজস্ব ও সম্পদ বিভাগের কর্মকর্তাদের সঙ্গে মতবিনিময় সভা করেন নতুন মেয়র আ জ ম নাছির উদ্দিন। এ সময় তিনি নালার ওপর বিএসআরএমের স্ল্যাব নির্মাণের বিষয়টি জানতে চান এবং সভা শেষে অভিযান চালিয়ে তা উচ্ছেদ করার নির্দেশ দেন।
