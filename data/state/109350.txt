
বিএনপির চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমানের বিরুদ্ধে অভিযোগ গঠনের প্রতিবাদে আগামী শনিবার সারা দেশে বিক্ষোভ কর্মসূচি ঘোষণা করেছে যুবদল।একই ঘটনার প্রতিবাদে কাল শুক্রবার মানববন্ধন করবে বিএনপি-সমর্থক পেশাজীবীদের সংগঠন সম্মিলিত পেশাজীবী পরিষদ।আজ বৃহস্পতিবার দুটি সংগঠনের আলাদা সংবাদ বিজ্ঞপ্তিতে এ কর্মসূচির কথা জানানো হয়।যুবদলের বিজ্ঞপ্তিতে জানানো হয়, শনিবার সারা দেশে জেলা ও মহানগরে বিক্ষোভ সমাবেশ করবে যুবদল।আর পেশাজীবীদের বিজ্ঞপ্তিতে জানানো হয়, অভিযোগ গঠনের প্রতিবাদ ও মামলা প্রত্যাহারের দাবিতে কাল শুক্রবার সকালে জাতীয় প্রেসক্লাবের সামনে মানববন্ধন করবেন পেশাজীবীরা।গতকাল বুধবার জিয়া অরফানেজ ট্রাস্ট মামলায় খালেদা জিয়া, তারেক রহমানসহ ছয়জনের বিরুদ্ধে অভিযোগ গঠন করা হয়। এ ছাড়া একই আদালতে বিচারাধীন জিয়া চ্যারিটেবল ট্রাস্ট মামলায়ও খালেদা জিয়াসহ চার আসামির বিরুদ্ধে অভিযোগ গঠন করা হয়েছে। দুর্নীতি দমন কমিশন (দুদক) মামলা দুটি দায়ের করে।এদিকে জিয়া অরফানেজ ট্রাস্ট মামলায় খালেদা জিয়া, তারেক রহমানসহ ছয়জনের বিরুদ্ধে অভিযোগ গঠনের প্রতিবাদে স্বেচ্ছাসেবক দল কাল শুক্রবার জেলা ও মহানগরে কালো পতাকা মিছিল করবে।
