
বীরাঙ্গনাদের সম্পর্কে তথ্যমন্ত্রী হাসানুল হক ইনু বলেছেন, তাঁরা বীরাঙ্গনা নন, বীরমাতা। তাঁদের সম্মান জানাতে হবে।
আজ বুধবার মৌলভীবাজারের শ্রীমঙ্গল সদরে এক অনুষ্ঠানে প্রধান অতিথির বক্তব্যে হাসানুল হক ইনু এসব কথা বলেন। শ্রীমঙ্গলের বধ্যভূমি একাত্তরে আয়োজিত দুই সপ্তাহব্যাপী মুক্তিযুদ্ধের আলোকচিত্র প্রদর্শনী পরিদর্শন করেন তথ্যমন্ত্রী হাসানুল হক ইনু। এরপর বেলা দুইটার দিকে বীরাঙ্গনা ও মুক্তিযোদ্ধাদের সংবর্ধনা অনুষ্ঠানে তিনি প্রধান অতিথি হিসেবে অংশ নেন।
তথ্যমন্ত্রী বলেন, যে জাতি তার অতীত ইতিহাস স্মরণ করে না, সে জাতি উন্নতি করতে পারে না। বাংলাদেশের ইতিহাস গৌরবোজ্জ্বল এক ইতিহাস। এ ইতিহাসে অসংখ্য বীরের বীরত্বগাথা রয়েছে। বীরদের এসব বীরত্বগাথা ও ইতিহাস স্মরণ করতে হবে। তিনি বলেন, নতুন প্রজন্মকে মুক্তিযুদ্ধের প্রকৃত ইতিহাস জানাতে হবে। তা হলেই এ দেশ থেকে জঙ্গিবাদ নির্মূল হবে।
অনুষ্ঠানে বিশেষ অতিথি হিসেবে উপস্থিত ছিলেন আওয়ামী লীগের নেতা আবদুর রহিম, শ্রীমঙ্গল উপজেলার চেয়ারম্যান রনধীন কুমার দেব, শ্রীমঙ্গল উপজেলা নির্বাহী কর্মকর্তা (ইউএনও) সহিদ মো. সাইদুল হক, বাংলাদেশ চা–সংসদের সিলেট শাখা ব্যবস্থাপক জি এম শিবলী প্রমুখ।
অনুষ্ঠানে পাঁচজন বীরাঙ্গনা এবং মুক্তিযোদ্ধা ও ভোরের কাগজ–এর মফস্বল সম্পাদক আবদুল মোতালেবকে সংবর্ধনা দেওয়া হয়।
