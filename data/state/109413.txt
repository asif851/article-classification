
নারায়ণগঞ্জ ও কুমিল্লার বিভিন্ন এলাকা থেকে নব্য জেএমবির সারোয়ার-তামিম গ্রুপের সন্দেহভাজন আট সদস্যকে গ্রেপ্তারের তথ্য দিয়েছে র‍্যাব।
আজ শুক্রবার সকালে র‍্যাপিড অ্যাকশন ব্যাটালিয়নের (র‍্যাব) পক্ষ থেকে গণমাধ্যমে পাঠানো মোবাইল ফোনের খুদে বার্তায় এই তথ্য জানানো হয়।
খুদে বার্তায় জানানো হয়, গ্রেপ্তার হওয়া আট ব্যক্তি সারোয়ার-তামিম গ্রুপের সক্রিয় সদস্য। তাঁদের কাছ থেকে বিস্ফোরকদ্রব্য ও জঙ্গিবাদী বইপত্র উদ্ধার করা হয়েছে।
ঘটনার বিষয়ে বিস্তারিত তথ্য জানায়নি র‍্যাব। গ্রেপ্তার হওয়া ব্যক্তিদের নামও জানানো হয়নি। আজ সাংবাদিকদের এ ব্যাপারে ব্রিফ করার কথা র‍্যাবের।
