
কমান্ডো অভিযানে সিলেটের দক্ষিণ সুরমার আতিয়া মহলে দুই জঙ্গি নিহত হয়েছে। ভবনটি ঝুঁকিপূর্ণ হয়ে যাওয়ায় সতর্কতার সঙ্গে অভিযান পরিচালনা করতে হচ্ছে। তাই অভিযান কবে শেষ হবে, সুনির্দিষ্টভাবে বলা যাচ্ছে না।
আজ রোববার সন্ধ্যার একটু আগে ঘটনাস্থলের কাছে পাঠানবাড়ি মসজিদের কাছে সংবাদ ব্রিফিংয়ে এ তথ্য জানান অভিযানে থাকা সেনা সদর দপ্তরের ব্রিগেডিয়ার জেনারেল ফখরুল আহসান। তিনি জানান, জঙ্গিরা অস্ত্র-শস্ত্রে সুসজ্জিত।
ফখরুল আহসান বলেন, ‘আমরা তো অ্যাজ আর্লি অ্যাজ পসিবল (যত দ্রুত সম্ভব) শেষ করতে চেয়েছিলাম। সেটা সম্ভব হয়নি। ভবনটি ঝুঁকিপূর্ণ হয়ে গেছে। নিচ থেকে জায়গায় জায়গায় আইইডি লাগানো রয়েছে। নড়াচড়া করাটা যথেষ্ট ঝুঁকিপূর্ণ। এর মধ্যে আমাদের কমান্ডোরা ঝুঁকি নিয়ে চেষ্টা করছে। বিভিন্ন অ্যাপ্রোচ (পদ্ধতি) প্রয়োগ করে জঙ্গিদের নিউট্রালাইজ (নিষ্ক্রিয়) করার চেষ্টা করছে। নিশ্চিত করে বলতে পারছি না একজ্যাক্টলি (ঠিক) কখন অপারেশনটা (অভিযান) শেষ হবে। ধৈর্য ধরতে হবে।’ তিনি আরও বলেন, আতিয়া মহলের বাসিন্দাদের উদ্ধার করা ছিল তাঁদের প্রথম লক্ষ্য। সে কাজ তাঁরা দ্রুততার সঙ্গে শেষ করেছেন। এখন তাড়াহুড়ো নেই। তাঁরা সতর্কতার সঙ্গে এগোচ্ছেন।
দুই জঙ্গির মৃত্যুর প্রেক্ষাপট বর্ণনা করে ফখরুল আহসান বলেন, সেনাবাহিনীর সদস্যরা রকেটলঞ্চারের মাধ্যমে গর্ত তৈরি করেছেন, বিস্ফোরক ব্যবহার করেছেন। ওই পদ্ধতিগুলো কার্যকর হয়নি। পরে তাঁরা ভেতরে কাঁদানে গ্যাস প্রয়োগ করেন। তখন জঙ্গিদের পক্ষে সেখানে থাকা কঠিন হয়ে যায়। ভবনের ওপর থেকে নিচে নামার সময় কমান্ডোরা দুজনকে গুলি করেন। এতে তাঁরা পড়ে যান। তাদের একজন ওই অবস্থায় শরীরে বেঁধে রাখা বিস্ফোরকের বিস্ফোরণ ঘটান।
মর্জিনা নামের যে নারীর কথা বলা হয়েছিল, নিহত দুজনের মধ্যে তিনি আছেন কি না—জানতে চাইলে সেনাবাহিনীর এই কর্মকর্তা বলেন, প্রাথমিকভাবে দুজনকেই পুরুষ বলে মনে হচ্ছে। তবে ভেতরে আরও এক বা একাধিক জঙ্গি থাকতে পারে। সেখানে নারী জঙ্গিও থাকতে পারে। আরেক প্রশ্নের জবাবে তিনি বলেন, জঙ্গিরা ‘ওয়েল ইক্যুইপড’। তাদের কাছে ছোট অস্ত্র, বোমা, আইইডি আছে। এর সঙ্গে তিনি যোগ করেন, ‘আমরা যে গ্রেনেড মেরেছি, তারা উল্টো আমাদের দিকে ছুড়ে মেরেছে। এক্সপ্লোসিভ ফোটাচ্ছে। সবার সুইসাইডাল ভেস্ট লাগানো আছে। আর মাঝে মাঝে ফায়ার করছে।’
আতিয়া মহলের বাসিন্দাদের উদ্ধারের সময় পুরো ভবন সেনাবাহিনীর নিয়ন্ত্রণে ছিল, সেই নিয়ন্ত্রণ কি করে জঙ্গিদের হাতে চলে গেল—এমন প্রশ্নের জবাবে ফখরুল আহসান বলেন, পুরো ভবনের নিচ থেকে জায়গায় জায়গায় জঙ্গিরা আইইডি লাগিয়ে রেখেছে।
আজ সকাল থেকে বোমা বিস্ফোরণের যে শব্দ পাওয়া যায়, সে সম্পর্কে এই সেনা কর্মকর্তা বলেন, ‘যখন আমরা গিয়েছি তখনো আইইডি লাগানো ছিল। তারা আশা করেছিল, আমরা সামনে দিয়ে আসব, আমরা সামনে দিয়ে যাইনি। উল্টো পথ দিয়ে গিয়েছি। ওপর দিয়ে গিয়েছি। সম্ভবত তারা সেটা আশা করেনি। সে জন্য তারা ‌রিঅ্যাক্ট করেনি। বাসিন্দাদের আমরা উদ্ধার করে নিয়ে আসার পর তারা বিস্ফোরণ ঘটাতে শুরু করে। আমরাও গুলি করেছি, তারাও বোমা বিস্ফোরণ করেছে। তারা বারবার জায়গা পরিবর্তন করতে শুরু করে।’
গতকাল শনিবার সংবাদ সম্মেলনস্থলে যারা হামলা চালিয়েছে, তাদের সঙ্গে আতিয়া মহলের জঙ্গিদের যোগসূত্র আছে কি না—জানতে চাইলে ফখরুল আহসান বলেন, এটা পুলিশ ও র‍্যাবের গোয়েন্দা বিভাগ বলতে পারবে। সামরিক গোয়েন্দা বিভাগ বিষয়গুলো ডিল করে না। জঙ্গিদের পরিচয় সম্পর্কেও তাঁর মন্তব্য ছিল একই রকম। তিনি বলেন, ‘নিহত ব্যক্তিরা কারা, কোন মতাদর্শের, তদন্ত করে পুলিশ বলতে পারবে।’
সকাল থেকে একাধিক বিস্ফোরণের শব্দ শোনা গেছে অভিযানস্থলের কাছ থেকে। এ প্রসঙ্গে সংবাদ সম্মেলনে ব্রিগেডিয়ার জেনারেল ফখরুল আহসান বলেন, জঙ্গিরা বিস্ফোরণ ঘটিয়েছেন। তাঁরাও বিস্ফোরণ ঘটান। একটি নির্মাণাধীন দেয়াল সামনে থাকায় তাঁদের গুলি ছুড়তে অসুবিধা হচ্ছিল। সে কারণে তাঁরা একটি দেয়াল উড়িয়ে দিয়েছেন। তিনি সবাইকে ধৈর্য ধরার অনুরোধ করেন। তিনি বলেন, ‘সবাই নিরাপদে থেকে জঙ্গি নির্মূল করাই এখন তাঁদের উদ্দেশ্য। তাড়াহুড়োর কিছু নেই।’
আরও পড়ুন: শিববাড়ি ঘিরে নিবিড় তল্লাশি-অভিযানআতিয়া মহলের চারদিকের সড়কে যান চলাচল বন্ধসিলেটে নিহত আরেকজনের পরিচয় মিলেছেদুই পুলিশসহ নিহত ছয়, আহত ৫০, আইএসের দায় স্বীকারনিরাপত্তাব্যবস্থায় কোনো গাফিলতি ছিল নাসিলেটে হামলায় আহত ৪৩ জন হাসপাতালেআবারও শক্তিশালী বিস্ফোরণ-গুলি, বিকেলে ব্রিফিং
