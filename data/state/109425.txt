
অবৈধ ভিওআইপিসহ সঠিকভাবে পুনর্নিবন্ধন না হওয়ায় যেসব সিম কার্ড এখন বন্ধ রয়েছে, সেগুলো আবার বিক্রি করতে পারবে মুঠোফোন অপারেটররা। গ্রামীণফোনকে নতুন নম্বর সিরিজ আপাতত না দেওয়ার সিদ্ধান্তের অংশ হিসেবে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) এ সিদ্ধান্ত নিয়েছে। নিয়ন্ত্রক সংস্থার সর্বশেষ কমিশন বৈঠকে এ সিদ্ধান্ত নেওয়া হয়েছে।বিটিআরসি সূত্রে জানা গেছে, এই সিদ্ধান্তের ফলে প্রায় দেড় কোটি পুরোনো সংযোগ নতুন করে বিক্রি করতে পারবে মুঠোফোন অপারেটররা। বিশেষ করে নতুন সংযোগ বিক্রি করা নিয়ে গ্রামীণফোন এখন যে সংকটে আছে, এ সিদ্ধান্তের ফলে আপাতত সেই সমস্যা থাকবে না বলে বিটিআরসি মনে করছে। এর আগে গত বছরের আগস্টে ০১৭ সিরিজের পাশাপাশি গ্রামীণফোনকে ০১৩ নম্বর সিরিজ ব্যবহারের সিদ্ধান্ত নিয়েছিল কমিশন। কিন্তু সেটি পরিবর্তন করে সব অপারেটরের জন্য পুরোনো সংযোগ ব্যবহারের অনুমতি দেওয়ার সিদ্ধান্ত নিয়েছে কমিশন।বিটিআরসির চেয়ারম্যান শাহজাহান মাহমুদ প্রথম আলোকে বলেন, এখনই কোনো অপারেটরকে নতুন নম্বর সিরিজ দেওয়ার প্রয়োজন আছে বলে মনে হচ্ছে না। সংযোগসংখ্যা ২০ কোটি ছাড়িয়ে গেলে নতুন নম্বর সিরিজ দেওয়ার সিদ্ধান্ত বিবেচনা করা যেতে পারে।০১৭ সিরিজে বরাদ্দ পাওয়া ১০ কোটি নম্বর শেষ হয়ে আসায় নতুন নম্বর সিরিজ চেয়ে বিটিআরসির কাছে আবেদন করে গ্রামীণফোন। বিটিআরসির নতুন এই সিদ্ধান্তের বিষয়ে যোগাযোগ করা হলে অপারেটরটি কোনো মন্তব্য করতে রাজি হয়নি।জাতীয় নম্বর পরিকল্পনা অনুযায়ী বাংলাদেশে মুঠোফোন অপারেটরদের নম্বর সিরিজ ০১ দিয়ে শুরু হয়। এর মধ্যে সিটিসেল ০১১, টেলিটক ০১৫, এয়ারটেল ০১৬, রবি ০১৮ ও বাংলালিংক ০১৯ নম্বর সিরিজ ব্যবহার করে। গ্রামীণফোনের ০১৭ সিরিজের বাইরে বর্তমানে ০১০, ০১২, ০১৩ ও ০১৪ নম্বর সিরিজ অব্যবহৃত আছে।বিটিআরসি সূত্রে জানা গেছে, বিদ্যমান ০১৭ সিরিজ থেকে যাতে গ্রামীণফোন নতুন সংযোগ বিক্রি করতে পারে, সে জন্য ২০০৮ সালে পুনর্নিবন্ধন-প্রক্রিয়ার সময় তাদের বন্ধ হওয়া ৭৮ লাখ সংযোগ ব্যবহার করার অনুমতি অপারেটরটিকে দেওয়া হয়েছে। এ ছাড়া ২০১৪ সাল পর্যন্ত অবৈধ ভিওআইপির কারণে যেসব সিম বন্ধ হয়েছে, সেগুলোও বিক্রি করার অনুমতি গ্রামীণফোনকে দিয়েছে বিটিআরসি।বিটিআরসির চেয়ারম্যান বলেন, এ সিদ্ধান্তের ফলে ব্যবসায়িকভাবে এগিয়ে যেতে গ্রামীণফোনকে আর কোনো প্রতিকূলতার মধ্যে পড়তে হবে না।বিটিআরসির সর্বশেষ পরিসংখ্যান অনুযায়ী, গ্রামীণফোনের বর্তমান চালু সংযোগসংখ্যা ৫ কোটি ৫৭ লাখ। আর দেশে মোট সক্রিয় সিমসংখ্যা ১২ কোটি ৭৪ লাখ।
