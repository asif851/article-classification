
চট্টগ্রামে জন্মাষ্টমীর শোভাযাত্রায় অংশ নিয়েছে হাজারো নারী-পুরুষ। গতকাল শনিবার সকালে নগরের আন্দরকিল্লা মোড় থেকে বর্ণাঢ্য এ শোভাযাত্রা বের হয়। এরপর লালদীঘি, কোতোয়ালি মোড়, নিউমার্কেট, নন্দনকানন হয়ে জে এম সেন হলে এসে শেষ হয় শোভাযাত্রা।শোভাযাত্রা শুরুর আগে বক্তব্য দেন গৃহায়ণ ও গণপূর্তমন্ত্রী মোশাররফ হোসেন। তিনি বলেন, বাংলাদেশ সাম্প্রদায়িক সম্প্রীতির দেশ। এই সম্প্রীতি ছিল, আছে এবং চিরদিন থাকবে। এ দেশে সব ধর্মের মানুষ একে অন্যের উৎসব, পার্বণ মিলেমিশে পালন করে। মানুষের ঐক্যই হচ্ছে দেশের বড় শক্তি।আরও বক্তব্য দেন চট্টগ্রাম নগর পুলিশ কমিশনার আবদুল জলিল মণ্ডল, আওয়ামী লীগের কেন্দ্রীয় নির্বাহী কমিটির সদস্য আমিনুল ইসলাম, দক্ষিণ জেলা আওয়ামী লীগের সাধারণ সম্পাদক মফিজুর রহমান প্রমুখ।শোভাযাত্রায় অংশ নিতে ভক্তরা নগরের বিভিন্ন এলাকা ও জেলার বিভিন্ন উপজেলা থেকে ট্রাক, মিনি ট্রাক ও বাস করে এসে আন্দরকিল্লায় জড়ো হন। ভক্তরা রাধাকৃষ্ণের যুগল মূর্তি, কংস সেজে শোভাযাত্রায় অংশ নেন।শ্রীশ্রীজন্মাষ্টমী উদ্যাপন পরিষদ জন্মাষ্টমী উপলক্ষে জে এম সেন হলে পাঁচ দিনের অনুষ্ঠানের আয়োজন করছে। অনুষ্ঠানের তৃতীয় দিন আজ রোববার ও কাল সোমবার দিনব্যাপী মহানাম সংকীর্তন অনুষ্ঠিত হবে। সমাপনী অনুষ্ঠান হবে মঙ্গলবার।
