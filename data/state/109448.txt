
ঢাকার হাতিরঝিল এলাকায় একটি প্রাইভেট কার নিয়ন্ত্রণ হারিয়ে সেতুর রেলিং ভেঙে ২০ ফুট ওপর থেকে নিচে পড়ে যায়। সোমবার রাত আনুমানিক ১০টার দিকে গাড়িটি নিয়ন্ত্রণ হারিয়ে হাতিরঝিল দ্বিতীয় ব্রিজের (মহানগর প্রজেক্টের পাশে) ওপর থেকে নিচে পড়ে। এতে গাড়িতে থাকা একজন নারীসহ মোট চারজন গুরুতর আহত হয়েছেন। সরেজমিনে ঘটনাস্থলে গিয়ে দেখা গেছে, দুর্ঘটনায় ক্ষতিগ্রস্ত হওয়া গাড়ির নম্বর ঢাকা মেট্রো গ ৩৫-৮৬২০। আহত ব্যক্তিদের হাতিরঝিল এলাকায় ঘুরতে আসা লোকজন দ্রুত নিকটস্থ হাসপাতালে নিয়ে গেছেন। রাত সাড়ে ১২টা পর্যন্ত ঘটনাস্থলে থাকা পুলিশ ও ফায়ার সার্ভিসের সদস্যরা গাড়িটি উদ্ধারে চেষ্টা চালিয়ে যাচ্ছিলেন। প্রত্যক্ষদর্শী ব্যক্তিদের কেউ বলেছেন, একটি এলিয়ন প্রাইভেটকার নিয়ন্ত্রণ হারিয়ে ওভারপাসের রেলিং ভেঙে নিচে পড়ে যায়। হঠাৎ প্রচণ্ড শব্দে দুর্ঘটনার বিষয়টি টের পান। দৌড়ে সামনে গিয়ে দেখেন, গাড়িতে থাকা যাত্রীরা ভয়ে চিৎকার করছেন, গাড়িটিরও ব্যাপক ক্ষতি হয়। আরেকটু হলেই গাড়িটি ঝিলের পানিতে পড়ে যেত।
