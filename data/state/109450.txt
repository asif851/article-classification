
রাজশাহী নগরের অক্টরমোড়ে শিশির পরিবহন নামের একটি বাসে আজ সোমবার রাতে পেট্রলবোমা নিক্ষেপ করেছে দুর্বৃত্তরা। বোমাটি বিস্ফোরিত না হলেও ভাঙা কাচের আঘাতে তিনজন আহত হয়েছেন।
আহতরা হলেন রাজশাহীর বাগমারা উপজেলার জিয়াউল হক, তানোর উপজেলার ফিরোজা বেগম ও রাজশাহী মহানগরের বহরমপুর এলাকার শাহাদত হোসেন। তাঁদের রাজশাহী মেডিকেল কলেজ হাসপাতালে ভর্তি করা হয়েছে। হাসপাতালের জরুরি বিভাগের চিকিৎসক নাজমুল হাসান জানান, আহতদের কেউই দগ্ধ নন। ভাঙা কাচের আঘাতে তাঁদের হাত, মুখ ও শরীরের বিভিন্ন স্থানে জখম হয়েছে।আহত জিয়াউল হক জানান, তিনি শিশির পরিবহনে ঢাকা থেকে রাজশাহীতে আসছিলেন। রাত ৯টা ১০ মিনিটে অক্টরমোড়ে পৌঁছালে দুর্বৃত্তরা একটি পেট্রলবোমা নিক্ষেপ করে পালিয়ে যায়। এ সময় বাসের সামনের কাচ ভেঙে তাঁদের গায়ে লাগে। মতিহার থানার ভারপ্রাপ্ত কর্মকর্তা (ওসি) আলমগীর হোসেন বলেন, পেট্রলবোমা নয়, কয়েকজন দুর্বৃত্ত ওই বাসে ইট নিক্ষেপ করে পালিয়ে যায়।
