
সরকারি প্রাথমিক বিদ্যালয়ের পুলভুক্ত শিক্ষকদের দাবিদাওয়া সরকারের বিবেচনাধীন রয়েছে বলে জানিয়েছেন শিক্ষামন্ত্রী নুরুল ইসলাম নাহিদ। তিনি বলেন, শিক্ষা খাতে এগিয়ে যাওয়ার পেছনে শিক্ষকদের অবদান বড় করে দেখে সরকার। এ খাতে সরকার কোনো অন্তরায় রাখতে চায় না। গতকাল বৃহস্পতিবার দুপুরে সিলেটের বিয়ানীবাজার উপজেলা প্রশাসন চত্বরে পুলভুক্ত সরকারি প্রাথমিক বিদ্যালয়ের শিক্ষকদের দাবিদাওয়া-সংবলিত একটি স্মারকলিপি গ্রহণকালে এসব কথা বলেন শিক্ষামন্ত্রী। স্মারকলিপিতে পুলভুক্ত শিক্ষকেরা তাঁদের বেতনবৈষম্য ও সরকারি ছুটিসহ অন্যান্য ছুটি পাওয়ার ক্ষেত্রে প্রতিবন্ধকতা দূর করা এবং অসুস্থতা বা দুর্ঘটনাজনিত ছুটি বাড়ানোর মতো বিভিন্ন দাবি তুলে ধরেন। এ সময় তাঁদের বেতনবৈষম্য দূর করার চেষ্টা চালানো হবে বলে আশ্বাস দেন নুরুল ইসলাম নাহিদ। স্মারকলিপি প্রদানের সময় উপজেলা আওয়ামী লীগের ভারপ্রাপ্ত সভাপতি আবদুল আহাদ, ইউএনও আসাদুজ্জামান প্রমুখ উপস্থিত ছিলেন।
