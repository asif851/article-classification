
২৫ অক্টোবর শুক্রবার ঢাকা-চট্টগ্রাম মহাসড়কের কাঁচপুর আওয়ামী লীগের বিতর্কিত নেতা শামীম ওসমানের দখলে নয়, বিএনপির নেতা-কর্মীদের দখলে থাকবে। নারায়ণগঞ্জের সোনারগাঁ উপজেলা বিএনপির নেতা-কর্মীরা গতকাল মঙ্গলবার সভা করে এই ঘোষণা দেন।সোনারগাঁ উপজেলা বিএনপির সাধারণ সম্পাদক আজহারুল ইসলাম মান্নানের ঢাকার বারিধারার বাসভবনে অনুষ্ঠিত ওই সভায় উপজেলা বিএনপি ও অঙ্গসংগঠনের নেতা-কর্মীরা উপস্থিত ছিলেন।সভায় বক্তব্য দেন উপজেলা বিএনপির সভাপতি খন্দকার আবু জাফর, সাধারণ সম্পাদক আজহারুল ইসলাম, বিএনপির নেতা নাসির উদ্দিন, রিয়াজ উদ্দিন, বশির মোল্লা, কাজী নজরুল ইসলাম প্রমুখ।আজহারুলসহ একাধিক নেতা প্রথম আলোকে জানান, সভায় বক্তারা সবাই একবাক্যে বলেছেন, শামীম ওসমান ২৫ অক্টোবর কাঁচপুর দখলে নেওয়ার যে ঘোষণা দিয়েছেন, তা তাঁর স্বপ্নই হয়ে থাকবে। ওই দিন বিএনপির হাজার হাজার নেতা-কর্মী কাঁচপুর সেতু এলাকা থেকে শামীম ওসমানকে বিতাড়িত করে রাজপথ দখলে রাখবেন। শামীম ওসমানের হুমকি-ধমকি-গুলি এখন আর নারায়ণগঞ্জের মানুষ পাত্তা দেয় না।বিএনপির কয়েকজন নেতা-কর্মী জানান, গতকালের সভায় দীর্ঘদিন দ্বন্দ্বের পর আবু জাফর ও আজহারুলের মধ্যে ঐক্য হয়। দল যাঁকে মনোনয়ন দেবে, তাঁর পক্ষ হয়েই কাজ করবেন বলে দুই নেতা ঘোষণা দেন।সভায় একতরফা নির্বাচন ঠেকাতে উপজেলার ১০টি ইউনিয়ন ও একটি পৌরসভায় সংগ্রাম কমিটি গঠন করা হয়। একই সঙ্গে দুই দিন ধরে বিএনপির নেতা-কর্মীদের বাড়িতে বাড়িতে পুলিশের অভিযান ও গণগ্রেপ্তারের ঘটনায় নিন্দা জানানো হয়।
