
রামপাল বিদ্যুৎ প্রকল্প বাতিল না হওয়া পর্যন্ত কঠোর আন্দোলন চালিয়ে যাওয়ার ঘোষণা দিয়েছে তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটি। কমিটি বলেছে, সরকার যদি এই প্রকল্প বাতিল না করে, তাহলে ২৬ জানুয়ারি ঢাকায় অর্ধদিবস সর্বাত্মক ধর্মঘট ও হরতাল কর্মসূচি পালন করা হবে। এ ছাড়া প্রকল্পবিরোধী এ আন্দোলন সরকারবিরোধী আন্দোলনে রূপ নেবে বলেও হুঁশিয়ারি দিয়েছে জাতীয় কমিটি।
আজ শনিবার রামপালসহ সুন্দরবনবিনাশী সব প্রকল্প বাতিল ও সুন্দরবন রক্ষার দাবিতে ডাকা মহাসমাবেশ থেকে এই ঘোষণা দিয়েছেন কমিটির নেতারা। বেলা দুইটা থেকে শুরু হয় এ সমাবেশ।
সমাবেশ শেষে কমিটির সদস্যসচিব আনু মুহাম্মদ পাঁচটি কর্মসূচি ঘোষণা করেন।
আগামী ১৪ ডিসেম্বর শহীদ বুদ্ধিজীবী দিবস ও ১৬ ডিসেম্বর বিজয় দিবস সুন্দরবন রক্ষায় এবং রামপাল প্রকল্প বাতিলের দাবিতে পালন করবে জাতীয় কমিটি। দেশবাসীকেও এ দুটি দিবস এভাবে পালনের আহ্বান জানিয়েছে সংগঠনটি। ২৬ ডিসেম্বর ঢাকাসহ সারা দেশে সমাবেশ পালন করার মধ্য দিয়ে দাবি দিবস পালন করা হবে।
বিভিন্ন দেশে সুন্দরবন রক্ষার এ আন্দোলন ছড়িয়ে পড়েছে, এ কথা উল্লেখ করে আনু মুহাম্মদ বলেন, ভারতের ৪৩টি সংগঠন রামপাল প্রকল্প বাতিলের দাবিতে সমর্থন দিয়েছে। ৭ জানুয়ারি বিশ্ব প্রতিবাদ দিবস পালিত হবে। ভারত বাংলাদেশসহ পৃথিবীর বিভিন্ন দেশে এই প্রতিবাদ দিবস পালিত হবে। ১৪ জানুয়ারি রামপাল বিদ্যুৎ প্রকল্পসহ বিভিন্ন কয়লাভিত্তিক বিদ্যুৎ প্রকল্প বাতিল করে কীভাবে দেশে জ্বালানি নিরাপত্তা নিশ্চিত করা যায়, এ বিষয়ে একটি মহাপরিকল্পনা উপস্থাপন করা হবে। দেশের বিশিষ্ট জ্বালানি বিশেষজ্ঞরা এই পরিকল্পনা তৈরি করেছেন বলে আনু মুহাম্মদ উল্লেখ করেন। এরপরও যদি সরকার এই প্রকল্প বাতিল না করে, তাহলে ২৬ জানুয়ারি ঢাকায় অর্ধদিবস সর্বাত্মক ধর্মঘট ও হরতাল কর্মসূচি পালন করা হবে।
