
গুলশানে হলি আর্টিজান রেস্তোরাঁর ঘটনার পর থেকে ছয়জন ইতালীয় না​গরিক নিখোঁজ আছেন। তাঁরা ​হলেন বিন চ্যান জো, নাদিয়া বেন ডেপ্তি, আদি, মারাকা, মারিয়া ও সিমনি।
নিখোঁজ ছয়জনই স্টুডিও টেক্স লিমিটেড নামে একটি প্রতিষ্ঠানে কাজ করেন। ওই প্রতিষ্ঠানের প্রশাসনিক ব্যবস্থাপক ফারুক আলম খতিব আজ শনিবার সকাল সোয়া ১০টায় ঘটনাস্থলে প্রথম আলোকে এই ছয়জনের নিখোঁজের কথা জানান। ফারুক আলম বলেন, তাঁদের প্রতিষ্ঠানে কর্মরত ওই ছয় ইতালীয় নাগরিক গতকাল শুক্রবার রাতে ওই রেস্তোরাঁয় খেতে আসেন। তাঁরা যে দুটি গাড়িতে করে রেস্তোরাঁয় আসেন সেই দুই গাড়ির চালক শরিক ও ভিনছং ফারুক আলমকে জানিয়েছেন, সেখানে গোলাগুলি শুরু হলে তাঁরা (চালকেরা) সেখান থেকে পালিয়ে আসেন। চালকেরা ইতালীয় নাগরিকদের ব্যাপারে আর কিছু জানাতে পারেনি।ফারুক প্রথম আলোকে বলেন, রাত থেকে ছয় ইতালীয় নাগরিকদের সঙ্গে তাঁরা আর যোগাযোগ স্থাপন করতে পারেননি।
