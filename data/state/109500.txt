
বাংলাদেশ জাতীয় দলের সাবেক ক্রিকেটার খালেদ মাসুদের বাবা প্রখ্যাত ফুটবলার শামসুল ইসলাম মোল্লা পুকুরে গোসল করতে নেমে মারা গেছেন। আজ রোববার দুপুর সাড়ে ১২টার দিকে রাজশাহী শহরে এ ঘটনা ঘটে। তাঁর বয়স হয়েছিল ৭৩ বছর।ছেলে সাবেক তারকা ক্রিকেটার হলেও শামসুল ইসলাম নিজের নামেই বাংলাদেশের ক্রীড়াঙ্গনের পরিচিত মুখ। ষাট ও সত্তরের দশকে অত্যন্ত প্রতিভাবান এই ফুটবলারের ছিল তারকাখ্যাতি। সুনামের সঙ্গে খেলেছেন আবাহনী ও মোহামেডানের মতো ক্লাবে। পাকিস্তান জাতীয় ফুটবল দলেও ডাক পেয়েছিলেন তিনি। শামসুলের ছোট ভাই রফিকুল ইসলাম প্রথম আলোকে বলেন, দুপুর ১২টার সময় বাড়ির পাশের একটি পুকুরে গোসল করতে যান তিনি। অনেকক্ষণ হয়ে গেলেও বাড়ি না ফেরায় লোকজন তাঁর খোঁজে পুকুরপাড়ে যায়। পরে পানির নিচে তাঁর প্রাণহীন দেহ পাওয়া যায়। শামসুল ১৯৪৪ সালের ১৩ ফেব্রুয়ারি পশ্চিমবঙ্গের হুগলিতে জন্মগ্রহণ করেন। দেশভাগের পর ১৯৪৯ সালে তাঁরা বাংলাদেশে এসে স্থায়ী হন। ফুটবলার জীবন শেষে তিনি রাজশাহী বিশ্ববিদ্যালয়ে চাকরি করেছেন। পাকিস্তান যুব ফুটবল দলের হয়ে খেলেছেন শামসুল। নেতৃত্ব দিয়েছেন রাজশাহী জেলা ও বিভাগীয় ফুটবল দলের। রাজশাহীর সোনালী অতীত ক্লাবের সাধারণ সম্পাদক আলী আফতাব তপন বলেন, ‘খেলোয়াড় হিসেবে তিনি ছিলেন অসাধারণ। রীতিমতো প্রকৃতি-প্রদত্ত প্রতিভা নিয়ে জন্মেছিলেন তিনি। ফুটবল মাঠে তাঁর নানা কারিকুরি দর্শকদের আনন্দ দিত। এখন সবাই তাঁকে পাইলটের বাবা হিসেবে চেনেন। কিন্তু শামসু ভাই নিজেই একজন বড় ফুটবল তারকা ছিলেন। তাঁর তুলনা তিনি নিজেই। বাংলাদেশ ফুটবল অঙ্গন একজন বড় তারকাকে এবং একজন ভালো মানুষকে হারাল।' পারিবারিক সূত্রে জানা গেছে, বাবার মৃত্যুর খবর শুনে খালেদ মাসুদ ঢাকা থেকে হেলিকপ্টারে করে রওনা দিয়েছেন। তিনি রাজশাহী পৌঁছালে জানাজার বিষয়ে সিদ্ধান্ত নেওয়া হবে।
