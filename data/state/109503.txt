
জনপ্রশাসনে উপসচিব থেকে অতিরিক্ত সচিব পর্যন্ত তিন স্তরে ৫৩৬ জন কর্মকর্তাকে পদোন্নতি দেওয়া হয়েছে।
আজ রোববার জনপ্রশাসন মন্ত্রণালয়ের পৃথক আদেশে তাঁদের পদোন্নতি দেওয়া হয়েছে। ইতিমধ্যে কয়েক দফায় পদোন্নতির ফলে এমনিতেই পদের চেয়ে কর্মকর্তা বেশি হয়ে আছেন। এ কারণে পদোন্নতি পেয়েও আগের পদে চাকরি করতে হচ্ছে। নতুন পদোন্নতির ফলে এ সমস্যা আরও বাড়বে। তবে জনপ্রশাসন মন্ত্রণালয়ের সূত্রমতে, ২০১৮ সাল পর্যন্ত মোটামুটি এ সমস্যা থাকবেই। কারণ, আশির দশকে তিনটি বিসিএসের মাধ্যমে বিরাটসংখ্যক কর্মকর্তাকে নিয়োগ দেওয়া হয়েছিল। এঁদের অধিকাংশই ২০১৮ সালের মধ্যে অবসরে চলে যাবেন। তখন এই সমস্যা দূর হবে।নতুন পদোন্নতি পাওয়া কর্মকর্তাদের মধ্যে যুগ্ম সচিব থেকে অতিরিক্ত সচিব করা হয়েছে ১৪৫ জনকে। উপসচিব থেকে যুগ্ম সচিব করা হয়েছে ১৮৬ জনকে এবং জ্যেষ্ঠ সহকারী সচিব থেকে উপসচিব করা হয়েছে ২০৫ জন কর্মকর্তাকে।জনপ্রশাসনের সূত্রমতে, অতিরিক্ত সচিবের পদ ১০০-এর কিছু বেশি। কিন্তু এখন এই পদে কর্মরত কর্মকর্তার সংখ্যা সাড়ে পাঁচ শ। যুগ্ম সচিবের পদ আছে প্রায় সাড়ে ৪০০। এই পদে কর্মরত কর্মকর্তার সংখ্যা হয়েছে ছয় শতাধিক। অন্যদিকে উপসচিবের পদ আছে প্রায় সাড়ে আট শ। এখন কর্মরত কর্মকর্তার সংখ্যা দাঁড়িয়েছে প্রায় ১ হাজার ৫০০।সর্বশেষ গত মে মাসে এই তিন স্তরে পদোন্নতি দেওয়া হয়েছিল।
