
ঢাকায় বেড়াতে নিয়ে এসে মুন্সিগঞ্জের শ্রীনগরের এক কলেজছাত্রীকে ধর্ষণের অভিযোগে রতন লাল ওরফে সুমনকে (৪০) গ্রেপ্তার করেছে পুলিশ। আজ মঙ্গলবার ভোরে রাজধানীর রমনা পার্কসংলগ্ন স্টাফ কোয়ার্টার থেকে তাঁকে গ্রেপ্তার করা হয়।
এর কিছুক্ষণ আগে রাজধানীর গ্রিন রোডের বাসা থেকে ধর্ষণের ঘটনায় সহযোগী হিসেবে নাজমা বেগম (৪০) নামের এক নারীকে গ্রেপ্তার করা হয়।
ঘটনার সত্যতা নিশ্চিত করে শেরেবাংলা থানার ভারপ্রাপ্ত কর্মকর্তা (ওসি) জিজি বিশ্বাস প্রথম আলোকে বলেন, ধর্ষণের ঘটনায় শেরেবাংলা থানায় একটি মামলা হয়েছে। ওই মামলায় সুমন ও নাজমাকে গ্রেপ্তার দেখিয়ে আজ আদালতে পাঠানো হয়েছে। রতনের সাত দিনের রিমান্ড আবেদন করা হয়েছে।
ওসি জানান, গ্রেপ্তার হওয়া সুমন পররাষ্ট্র মন্ত্রণালয়ে মাস্টাররোলে ঝাড়ুদার হিসেবে কাজ করেন।বেড়াতে এসে ধর্ষণের শিকার কলেজছাত্রী!
কলেজছাত্রীর মা-বাবার সঙ্গে কথা বলে জানা যায়, শুক্রবার সকাল নয়টার দিকে মুন্সিগঞ্জ থেকে ঢাকার গুলিস্তানে আসেন ওই কলেজছাত্রী। সেখান থেকে সুমন তাঁকে নিয়ে রিকশায় করে সংসদ ভবন এলাকায় যান। সেখানে ঘোরাফেরার পর দুপুরে এক বাসায় কলেজছাত্রীকে ধর্ষণ করেন। ছাত্রীটি অসুস্থ হয়ে পড়লে তড়িঘড়ি করে সুমন একটি সিএনজিচালিত অটোরিকশায় করে তাঁকে গুলিস্তানে নামিয়ে দেন। কিন্তু বাসে কিছুদূর যাওয়ার পর আরও অসুস্থ বোধ করে কলেজছাত্রী। বাস থেকে বালাশুর এলাকায় নেমে মাকে ফোন করে বিস্তারিত বিষয় খুলে বলেন তিনি। মা সেখানে গিয়ে তাঁকে নিয়ে বাসায় ফেরেন। কলেজছাত্রীর মা-বাবা সাংবাদিকদের জানান, প্রথমে তাঁরা বাসায় একজন চিকিৎসক এনে মেয়েকে দেখান। ওই চিকিৎসকের পরামর্শে মুন্সিগঞ্জের একটি সরকারি হাসপাতালে মেয়েকে নেন তাঁরা। সেখান থেকে তাঁকে ঢাকার মিটফোর্ড হাসপাতালে নেওয়া হয়। শুক্রবার রাতেই মেয়েকে ঢাকা মেডিকেল হাসপাতালে ভর্তি করেন তাঁরা।
