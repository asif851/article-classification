

গাজীপুরের টঙ্গীর মিলগেট এলাকায় সড়ক দুর্ঘটনায় এক পথচারী নিহত হয়েছে। এর জেরে বিক্ষুব্ধ এলাকাবাসী যাত্রীবাহী একটি বাসে আগুন দিয়েছে। আজ বুধবার সকালে এ দুর্ঘটনা ঘটে।
পরে টঙ্গী ফায়ার স্টেশনের দুটি ইউনিট প্রায় ২০ মিনিটের চেষ্টায় আগুন নেভায়। আগুনে কোনো যাত্রী আহত হয়নি বলে ফায়ার সার্ভিস জানিয়েছে।
টঙ্গী থানার উপপরিদর্শক (এসআই) আবু বকর সিদ্দিক জানান, সকাল ৮টার দিকে ঢাকা থেকে গাজীপুরগামী একটি বাস মিলগেট এলাকার ঢাকা-ময়মনসিংহ মহাসড়কে রাস্তা পারাপারের সময় এক যুবককে (৩৪) চাপা দেয়। এতে ঘটনাস্থলেই তিনি নিহত হন। ঘটনার পর এলাকাবাসী গাজীপুরগামী অনাবিল পরিবহনের যাত্রীবাহী একটি বাসে ভাঙচুর করে আগুন দেয়। এ সময় ঘটনাস্থলের উভয় দিকে যানচলাচল সাময়িকভাবে ব্যাহত হয়। পরে টঙ্গী থানার পুলিশ ঘটনাস্থল থেকে লাশ উদ্ধার করে। পরিস্থিতি নিয়ন্ত্রণ আসার প্রায় আধা ঘণ্টা পর যানবাহন চলাচল স্বাভাবিক হয়।
টঙ্গী ফায়ার স্টেশনের সিনিয়র স্টেশন কর্মকর্তা মো. আতিকুর রহমান জানান, খবর পেয়ে টঙ্গী ফায়ার স্টেশনের দুটি ইউনিটের কর্মীরা ঘটনাস্থলে গিয়ে প্রায় ২০ মিনিটের চেষ্টায় আগুন নেভান। আগুনে কেউ দগ্ধ হয়নি। আগুনে বাসটির সিট ও বডি পুড়ে গেছে। ইঞ্জিনসহ নিচের অংশের ক্ষতি হয়নি।
