
জয়পুরহাটের আক্কেলপুরে ১০–১২ ঘণ্টার ব্যবধানে স্বামীর পর স্ত্রীর ঝুলন্ত লাশ উদ্ধারের ঘটনা ঘটেছে। দাম্পত্য কলহের জের ধরে স্বামীর পর স্ত্রী আত্মহত্যা করে থাকতে পারেন বলে মনে করছে পুলিশ। 
পুলিশ গতকাল বুধবার রাতে স্বামী সাইফুল ইসলামের (২২) লাশ বাড়ি থেকে ও আজ বৃহস্পতিবার সকালে স্ত্রী সনি আখতারের (২০) ঝুলন্ত লাশ বাড়ির অদূরে একটি আমগাছ থেকে উদ্ধার করে। উপজেলার রুকিন্দীপুর ইউনিয়নের পশ্চিম রুকিন্দীপুরে এ ঘটনা ঘটেছে।
আক্কেলপুর থানার সহকারী উপপরিদর্শক (এএসআই) আসমাউল ঘটনার সত্যতা নিশ্চিত করেছেন। তিনি আজ বেলা ১১ টার দিকে প্রথম আলোকে বলেন, গতকাল বুধবার রাত দশটায় স্বামীর ও আজ সকালে স্ত্রীর ঝুলন্ত লাশ উদ্ধার করা হয়েছে। লাশ দুটি ময়নাতদন্তের জন্য জয়পুরহাট আধুনিক হাসপাতাল মর্গে পাঠানো হবে।
পুলিশ, এলাকাবাসী ও মারা যাওয়া স্বামী-স্ত্রীর পারিবারিক সূত্রে জানা যায়, প্রায় এক বছর আগে সাইফুল ইসলাম ও সনি আখতার প্রেম করে বিয়ে করেন। সাইফুলের পরিবার বিয়ে মেনে নিলেও সনি আখতারের পরিবার তা নেননি। সাইফুল ইসলাম জামালগঞ্জ বাজারের একটি হ্যাচারিতে কাজ করে সংসার চালাতেন। কিছুদিন ধরে স্বামী-স্ত্রীর মধ্যে দাম্পত্য কলহ চলছিল।
সাইফুলের ভাই শহিদুল ইসলাম জানান, গতকাল সন্ধ্যায় স্বামী-স্ত্রীর মধ্যে ঝগড়া হয়। এরপর সাইফুলের স্ত্রী সনি বাসা থেকে বের হয়ে চলে যান। আর সাইফুল ঘরের ভেতর ঢুকে দরজা বন্ধ করে দেন। সনি ফিরে এসে ঘরের দরজা বন্ধ দেখে ধাক্কাধাক্কি করে কোনো সাড়া পাননি। পরে দেয়ালের আলগা ইট খুলে তিনি দেখতে পান সাইফুল ঘরের ভেতর বাঁশের আড়ার সঙ্গে ঝুলছে। সনির চিৎকারে সবাই ছুটে আসে। পরে পুলিশ এসে রাত ১০টায় লাশ উদ্ধার করে থানায় নিয়ে যায়। ওই সময় সবার অলক্ষ্যে বাসা থেকে বেরিয়ে যান সনি। আজ সকালে আমগাছে তাঁর ঝুলন্ত লাশ দেখে এলাকাবাসী পুলিশে খবর দেয়।
সনি আখতারের লাশের সুরতহাল প্রস্তুতকারী থানার উপপরিদর্শক (এসআই) গোলাম মোস্তফা প্রথম আলোকে বলেন, প্রাথমিক তদন্তে ধারণা করা যাচ্ছে, সনি আখতার আত্মহত্যা করেছেন। স্বামী-স্ত্রীর লাশ ময়নাতদন্তের জন্য মর্গে পাঠানো হয়েছে। এ ঘটনায় থানায় অস্বাভাবিক মৃত্যুর (ইউডি) মামলা হয়েছে।
