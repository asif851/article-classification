
যশোরে স্ত্রীকে হত্যার দায়ে এক ব্যক্তির যাবজ্জীবন কারাদণ্ড হয়েছে। যশোরের স্পেশাল জজ আদালতের বিচারক (জেলা জজ) নিতাই চন্দ্র সাহা গতকাল সোমবার এ আদেশ দেন। সাজাপ্রাপ্ত ব্যক্তির নাম রোকনুজ্জামান (৩৩)। তিনি ঝিকরগাছা উপজেলার আটুলিয়া গ্রামের হাফিজুর রহমানের ছেলে। আদালত-সংশ্লিষ্ট সূত্রে জানা গেছে, ২০০৯ সালের ২৩ জানুয়ারি রাতে স্ত্রী নাজমা খাতুনকে শ্বাসরোধে হত্যা করেন রোকনুজ্জামান। এ ঘটনায় নাজমার বাবা আবদুস সালাম ঝিকরগাছা থানায় রোকনুজ্জামানের বিরুদ্ধে হত্যা মামলা করেন। 
 
