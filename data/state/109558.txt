
ব্রিটিশ শাসনামলের প্রথম দিককার কথা। ভারতবর্ষের হিন্দু ধর্মাবলম্বী জনগোষ্ঠীর তুলনায় শিক্ষা ও জ্ঞানচর্চায় অনেকটাই পিছিয়ে পড়েছে মুসলমান সমাজ। ইংরেজি শিক্ষায় অনাগ্রহ এবং প্রবল আত্ম-অহংকারের কারণে গণ্ডিবদ্ধ হয়ে পড়েছিল মুসলমানরা। এর মধ্যে ব্যতিক্রম আবদুল্লাহ। সমাজের অচলায়তন ভেঙে ইংরেজি শিক্ষায় শিক্ষিত হয় সে। বরিহাটির একটি বিদ্যালয়ের প্রধান শিক্ষকের দায়িত্বও নেয়। তার যুক্তির আলোয় ধীরে ধীরে পরিবর্তন আসতে শুরু করে বরিহাটিতে।কাজী ইমদাদুল হক রচিত আবদুল্লাহ উপন্যাসের এমন কাহিনি নিয়েই গড়ে উঠেছে বরিহাটি স্কুল নাটকটি। ৫ মে মুসলিম সমাজে যুক্তি ও মুক্তবুদ্ধির জাগরণের গল্প নিয়ে তৈরি নাটকটির মঞ্চায়ন হয় বান্দরবান ক্যান্টনমেন্ট পাবলিক স্কুল অ্যান্ড কলেজ মিলনায়তনে। নাটকটি রচনা করেছেন বিদ্যালয়ের জ্যেষ্ঠ শিক্ষক মোহাম্মদ ইয়াকুব। আবদুল্লাহ চরিত্রে সম্রাট বড়ুয়ার অভিনয় নজর কেড়েছে দর্শকদের। এ ছাড়া বিভিন্ন চরিত্রে অভিনয় করে দর্শকদের নজর কেড়েছেন রেবেকা তাহসিন, আরিফা, তোসি ও পূর্ণ।শিল্পকলা একাডেমীর সহযোগিতায় এই নাটক মঞ্চায়ন অনুষ্ঠানে প্রধান অতিথি ছিলেন ক্যান্টনমেন্ট পাবলিক স্কুল অ্যান্ড কলেজের অধ্যক্ষ মেজর দিলীপ কুমার রায়। আরও উপস্থিত ছিলেন শিল্পকলা একাডেমীর সাধারণ সম্পাদক আমিনুল ইসলাম, সাংস্কৃতিক কর্মকর্তা জান্নাত প্রমুখ।
