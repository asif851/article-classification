
আন্দোলনের নামে যানবাহনে আগুন দিয়ে, পেট্রলবোমা ছুড়ে অসংখ্য মানুষকে নিহত ও আহত করা হচ্ছে বলে মন্তব্য করেছে গণতান্ত্রিক বাম মোর্চা। সংগঠনটি বলেছে, এর দায় শেখ হাসিনার নেতৃত্বাধীন সরকার ও বিএনপি-জামায়াতের।গতকাল রোববার সকালে তোপখানা রোডে কমরেড নির্মল সেন মিলনায়তনে গণতান্ত্রিক বাম মোর্চা আয়োজিত সংবাদ সম্মেলনে এ অভিমত দেন জোটের নেতারা। তাঁরা জাতীয় সংসদ নির্বাচনের প্রক্রিয়াকে একতরফা ও তামাশা আখ্যা দিয়ে তা বন্ধের দাবি জানান।লিখিত বক্তব্যে মোর্চার সাধারণ সম্পাদক সাইফুল হক হত্যা, সন্ত্রাস, পেট্রলবোমা ও মানুষ খুনের ‘অপরাজনীতি’ প্রত্যাখ্যান, একতরফা নির্বাচনের তফসিল বাতিল, গণতান্ত্রিক নির্বাচনী ব্যবস্থা প্রতিষ্ঠা এবং গ্যাস ব্লক নিয়ে ‘দেশবিরোধী’ পিএসসি চুক্তির পাঁয়তারা বাতিলের দাবি জানান।এসব দাবিতে আজ সোমবার ঢাকাসহ সারা দেশে বিক্ষোভ-সমাবেশ কর্মসূচি পালন করবে বাম মোর্চা। ঢাকায় বিকেল সাড়ে তিনটায় জাতীয় যাদুঘরের সামনে বিক্ষোভ সমাবেশ অনুষ্ঠিত হবে।
