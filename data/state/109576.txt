
 পিডিবির সাবেক চেয়ারম্যান খিজির খান হত্যা মামলার আসামি তরিকুল ইসলামকে রাজধানীর গোপীবাগে ছয়জনকে হত্যা মামলায় গ্রেপ্তার দেখানোর আদেশ দিয়েছেন আদালত।
গোপীবাগে বাবা-ছেলেসহ ছয়জনকে হত্যা মামলার তদন্তকারী কর্মকর্তা কাজী গোলাম কবিরের আবেদনের পরিপ্রেক্ষিতে গতকাল রোববার ঢাকার মহানগর হাকিম মোল্লা সাইফুল আলম এ আদেশ দেন।
একই সঙ্গে তরিকুলকে জিজ্ঞাসাবাদের জন্য ১০ দিন রিমান্ডের আবেদন জানিয়েছেন তদন্ত কর্মকর্তা। ওই আবেদনের ওপর শুনানির জন্য ১৭ নভেম্বর তারিখ ধার্য করেছেন আদালত।
তরিকুলকে গ্রেপ্তার দেখানোর আবেদনে বলা হয়েছে, ২০১৩ সালের ২১ ডিসেম্বর ওয়ারী থানার গোপীবাগের বাসায় কথিত আধ্যাত্মিক সাধক লুৎফর রহমান ও তাঁর ছেলে সরোয়ার ইসলামসহ ছয়জনকে জবাই করে হত্যা করে দুর্বৃত্তরা। তরিকুল তাঁর সহযোগীদের নিয়ে এই খুন করেন। এ ব্যাপারে যথেষ্ট তথ্য-প্রমাণ পাওয়া গেছে। তাই তাঁকে এই মামলায় গ্রেপ্তার দেখানো প্রয়োজন।
আবেদনে আরও বলা হয়, ঘটনার রহস্য বের করার জন্য ও অন্য আসামিদের গ্রেপ্তার করতে তরিকুলকে ১০ দিনের রিমান্ডে নেওয়া জরুরি।
এই আবেদনের পরিপ্রেক্ষিতে তরিকুলকে ছয় খুনের মামলায় গ্রেপ্তার দেখানোর আদেশ দেন আদালত। এ ছাড়া আসামির রিমান্ড আবেদনের ওপর শুনানির জন্য তারিখ ধার্য করেন আদালত।
গত ৫ অক্টোবর রাজধানীর মধ্য বাড্ডায় নিজ বাড়ির দোতলায় হাত-পা বেঁধে খিজির খানকে গলা কেটে হত্যা করা হয়। এ ঘটনায় ১৪ অক্টোবর টাঙ্গাইল থেকে তরিকুলকে গ্রেপ্তার করে পুলিশ।
