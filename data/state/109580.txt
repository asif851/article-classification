
নারায়ণগঞ্জে সাতজনকে হত্যার ঘটনায় হাইকোর্টের নির্দেশে গঠিত তদন্ত কমিটি তৃতীয় দফায় গণশুনানিতে সাক্ষ্য দিতে আজ শনিবার কয়েক শ লোক হাজির হয়েছে। সকাল সাড়ে ১০টায় সিদ্ধিরগঞ্জ বিদ্যুেকন্দ্রের ভেতরে অবস্থিত রেস্টহাউসে এই শুনানির কার্যক্রম শুরু হয়।
এর আগে ১২ ও ১৫ মে নারায়ণগঞ্জ সার্কিট হাউসে প্রথম ও দ্বিতীয় দফার গণশুনানি হয়। ওই দুই দফার গণশুনানিতে সাক্ষী হিসেবে লোকজনের তেমন সাড়া মেলেনি।
১৫ মে গণশুনানিতে অংশ নেন ওই হত্যাকাণ্ডের শিকার সিটি করপোরেশনের কাউন্সিলর ও প্যানেল মেয়র নজরুল ইসলামের শ্বশুর শহীদুল ইসলাম। সিদ্ধিরগঞ্জে গণশুনানি আয়োজন করতে কমিটিকে আহ্বান করেন তিনি।
তদন্ত কমিটি আজ সিদ্ধিরগঞ্জ বিদ্যুেকন্দ্রের ভেতরে অবস্থিত রেস্টহাউসে গণশুনানির কার্যক্রম শুরু করেছে। গণশুনানিতে অংশ নিতে অন্তত তিন থেকে চার শ লোক ঘটনাস্থলে হাজির হয়েছেন।
গত ২৭ এপ্রিল নারায়ণগঞ্জ আদালত থেকে লিংক রোড ধরে ঢাকায় যাওয়ার পথে অপহূত হন সিটি করপোরেশনের কাউন্সিলর ও প্যানেল মেয়র নজরুল ইসলাম এবং তাঁর চার সহযোগী। প্রায় একই সময়ে একই সড়ক থেকে গাড়িচালকসহ অপহূত হন আইনজীবী চন্দন সরকার। তিন দিন পর ৩০ এপ্রিল একে একে ছয়জনের এবং পরদিন ১ মে আরেকজনের লাশ শীতলক্ষ্যা নদীতে পাওয়া যায়।
নজরুল ইসলামের শ্বশুর শহীদুল ইসলাম ৪ মে র্যাবের বিরুদ্ধে গুরুতর অভিযোগ করেন। তিনি দাবি করেন, নজরুলসহ অন্যদের র্যাব তুলে নিয়ে হত্যা করেছে। এ জন্য আরেক কাউন্সিলর নূর হোসেনসহ কয়েকজনের কাছ থেকে ছয় কোটি টাকা নিয়েছেন র্যাবের কয়েকজন কর্মকর্তা।
নারায়ণগঞ্জে সাতজনকে হত্যার ঘটনায় হাইকোর্টের নির্দেশে একটি তদন্ত কমিটি গঠিত হয়েছে।
জনপ্রশাসন মন্ত্রণালয়ের অতিরিক্ত সচিব মো. শাহজাহান আলী মোল্লা সাত সদস্যের এই কমিটির নেতৃত্ব দিচ্ছেন।
