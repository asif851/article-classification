
সড়ক দুর্ঘটনায় আহত গাইবান্ধা-১ (সুন্দরগঞ্জ) আসনের আওয়ামী লীগ–দলীয় সাংসদ গোলাম মোস্তফা আহমেদ (৬৫) আজ মঙ্গলবার সকাল সাড়ে আটটার দিকে ঢাকার সম্মিলিত সামরিক হাসপাতালে (সিএমএইচ) মারা গেছেন (ইন্না লিল্লাহি ওয়া ইন্না ইলাইহি রাজিউন)।
সকালে সুন্দরগঞ্জের উপজেলা নির্বাহী কর্মকর্তা (ইউএনও) গোলাম কিবরিয়া সাংসদের মৃত্যুর খবর নিশ্চিত করেছেন।  ইউএনও গোলাম কিবরিয়ার ভাষ্য, গত ১৮ নভেম্বর ঢাকা-টাঙ্গাইল মহাসড়কের নাটিয়াপাড়া এলাকায় গোলাম মোস্তফাকে বহনকারী মাইক্রোবাসের সঙ্গে ঢাকাগামী যাত্রীবাহী লোটন এন্টারপ্রাইজের একটি বাসের সংঘর্ষ হয়। এতে সাংসদ ও তাঁর গাড়ির আরোহীরা আহত হন। গোলাম মোস্তফা মাথায় গুরুতর আঘাত পান। প্রথমে টাঙ্গাইল জেনারেল হাসপাতালে প্রাথমিক চিকিৎসা দেওয়ার পর আশঙ্কাজনক অবস্থায় সাংসদকে ঢাকার আগারগাঁও নিউরো মেডিকেল হাসপাতালে পাঠানো হয়। সেখানে অবস্থার আরও অবনতি হলে তাঁকে সিএমএইচ হাসপাতালে ভর্তি করা হয়।
সাংসদ এক মাস ধরে সড়ক দুর্ঘটনায় আহত হয়ে হাসপাতালে চিকিৎসাধীন ছিলেন। যথাযথ প্রক্রিয়া শেষে তাঁর মরদেহ ঢাকা থেকে গাইবান্ধায় এনে দাফন করা হবে।
২০১৬ সালের ৩১ ডিসেম্বর সুন্দরগঞ্জ উপজেলায় নিজ বাড়িতে গুলিবিদ্ধ হয়ে মারা যান গাইবান্ধা-১ আসনের সাংসদ মঞ্জুরুল ইসলাম লিটন। সাংসদ লিটনের মৃত্যুর পর ওই আসনটি শূন্য ঘোষণা করা হয়। ওই আসনের চলতি বছরের ২২ মার্চের উপনির্বাচনে আওয়ামী লীগ থেকে মনোনয়ন পান সুন্দরগঞ্জ উপজেলা আওয়ামী লীগের সাধারণ সম্পাদক গোলাম মোস্তফা আহমেদ।
