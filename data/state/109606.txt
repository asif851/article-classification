
স্থানীয় প্রশাসনকে নিরপেক্ষভাবে কাজ করার পরামর্শ দিয়েছেন প্রধানমন্ত্রী শেখ হাসিনা। সরকার আইনশৃঙ্খলা পরিস্থিতির উন্নতি এবং শান্তিপূর্ণ পরিবেশ চায় বলে তিনি জানান। শেখ হাসিনা বলেছেন, ‘কে অপরাধী, সেটি আগে দেখতে হবে। সেই অপরাধী কোন দলের, সেটি দেখার দরকার নেই। আমি এটা জানতেও চাই না। আমরা চাই আইনশৃঙ্খলা পরিস্থিতির উন্নতি এবং শান্তিপূর্ণ পরিবেশ।’
আজ সোমবার সচিবালয়ে মন্ত্রিসভার বৈঠক শেষে লালমনিরহাট ও বরগুনা জেলা উন্নয়ন সমন্বয় কমিটির সঙ্গে ভিডিও কনফারেন্সে প্রধানমন্ত্রী এসব কথা বলেন।
শেখ হাসিনা বলেন, অন্যায় যে করবে তার বিরুদ্ধে ব্যবস্থা নিন। এরপর তার পরিচয় খোঁজেন। প্রধানমন্ত্রী শীতবস্ত্র বিতরণের ক্ষেত্রে বয়স্ক ব্যক্তি (৬০ বছর) ও প্রতিবন্ধীদের অগ্রাধিকার দেওয়ার জন্য স্থানীয় প্রশাসনকে পরামর্শ দেন। বরগুনা ও লালমনিরহাট জেলা উন্নয়ন সমন্বয় কমিটির কর্মকর্তা ও স্থানীয় জনপ্রতিনিধিরা নিজ নিজ এলাকার উন্নয়ন, অগ্রগতি, সমস্যা ও সম্ভাবনার বিষয়গুলো ভিডিও কনফারেন্সের মাধ্যমে তুলে ধরেন।
এর আগে মন্ত্রিসভার বৈঠকে বিজ্ঞানী মাকসুদুল আলমের মৃত্যুতে শোকপ্রস্তাব গ্রহণ করা হয়। বৈঠকে সরকারের গত মেয়াদের অর্থনৈতিক অগ্রযাত্রা এবং সামষ্টিক অর্থনৈতিক সূচকগুলোর সাম্প্রতিক অবস্থান মন্ত্রিসভাকে জানানো হয়। মন্ত্রিপরিষদ সচিব মোহাম্মদ মোশাররাফ হোসাইন ভূইঞা বৈঠক শেষে সংবাদ ব্রিফিংয়ে জানান, প্রতিবেদনটি মন্ত্রিসভা ফেরত পাঠিয়েছে। মন্ত্রিসভা মনে করছে, প্রতিবেদনটি আরও বিস্তৃত ও তথ্যসমৃদ্ধ করার সুযোগ রয়েছে। সেটি করে পরে মন্ত্রিসভায় উপস্থাপন করা হবে। সভায় ১৮তম সার্ক শীর্ষ সম্মেলনে প্রধানমন্ত্রীর নেতৃত্বে বাংলাদেশ প্রতিনিধিদলের অংশগ্রহণ সম্পর্কে মন্ত্রিসভাকে জানানো হয়।
