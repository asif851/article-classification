
রাষ্ট্রপতি আবদুল হামিদ বলেছেন, নতুন নির্বাচন কমিশন গঠনের লক্ষ্যে রাজনৈতিক দলগুলোর দেওয়া প্রস্তাবগুলোর কয়েকটির মধ্যে তিনি সাদৃশ্য খুঁজে পেয়েছেন।
আজ মঙ্গলবার নির্বাচন কমিশন গঠনের লক্ষ্যে ক্ষমতাসীন আওয়ামী লীগের নেতৃত্বাধীন ১৪-দলীয় জোটের শরিক ওয়ার্কার্স পার্টির সঙ্গে আলোচনাকালে রাষ্ট্রপতি এ কথা বলেন। বঙ্গভবনের দরবার হলে অনুষ্ঠিত আলোচনায় ১০ সদস্যের প্রতিনিধিদলের নেতৃত্ব দেন ওয়ার্কার্স পার্টির সভাপতি ও বেসামরিক বিমান পরিবহন ও পর্যটনমন্ত্রী রাশেদ খান মেনন। আলোচনা শেষে রাষ্ট্রপতির প্রেস সচিব জয়নাল আবেদীন এ বিষয়ে সাংবাদিকদের অবহিত করেন। খবর বাসসের।
গণতন্ত্রে পারস্পরিক আস্থা ও বিশ্বাস খুব গুরুত্বপূর্ণ উল্লেখ করে রাষ্ট্রপতি আবদুল হামিদ বলেন, নির্বাচনকে ‘খেলোয়াড়সুলভ চেতনা’ থেকেই বিবেচনা করা উচিত।
৪৫ মিনিট স্থায়ী ওই বৈঠকে ওয়ার্কার্স পার্টি ‘সার্চ কমিটি’ ও নির্বাচন কমিশন গঠনের লক্ষ্যে আট দফা প্রস্তাব তুলে ধরে। প্রস্তাবগুলো তুলে ধরেন দলটির সাধারণ সম্পাদক ফজলে হোসেন বাদশা। প্রতিনিধিদলের সদস্যরা রাষ্ট্রপতির আলোচনার উদ্যোগের প্রশংসা করেন।
ওয়ার্কার্স পার্টি নির্বাচন কমিশনে দুজন নারীকে অন্তর্ভুক্ত করা এবং প্রধান নির্বাচন কমিশনার ও অন্য নির্বাচন কমিশনারদের নিয়োগের লক্ষ্যে আইন প্রণয়নের প্রস্তাব দেয়। আলোচনাকালে রাষ্ট্রপতির সংশ্লিষ্ট সচিবেরা উপস্থিত ছিলেন।
নির্বাচন কমিশন গঠনের লক্ষ্যে রাষ্ট্রপতি আবদুল হামিদ নিবন্ধিত রাজনৈতিক দলগুলোর সঙ্গে আনুষ্ঠানিক আলোচনার উদ্যোগ নিয়েছেন এবং এরই অংশ হিসেবে ১৮ ডিসেম্বর তিনি বিএনপির সঙ্গে আলোচনা করেন। এ ছাড়া তিনি এলডিপি, কৃষক শ্রমিক জনতা লীগ, জাতীয় সমাজতান্ত্রিক দল (জাসদ) এবং জাতীয় পার্টির সঙ্গে আলোচনা করেন।
কাজী রকিবউদ্দীন আহমদের নেতৃত্বাধীন বর্তমান নির্বাচন কমিশনের মেয়াদ আগামী ফেব্রুয়ারিতে শেষ হবে।
