
বিএনপির চেয়ারপারসন খালেদা জিয়া বলেছেন, নিজেদের ‘অপকর্ম’ ঢাকতে ও সেসবের বিচার যাতে না হয় সেজন্য সরকার আইন করে গণমাধ্যম নিয়ন্ত্রণ করতে চায়। একই উদ্দেশে বিচার বিভাগকে পুরোপুরি নিয়ন্ত্রণ করতে তারা বিচারপতিদের অভিশংসনের ক্ষমতা সংসদের হাতে নিতে যাচ্ছে। আজ সোমবার রাতে গুলশানে নিজের কার্যালয়ে রংপুর বিভাগ থেকে নির্বাচিত বিএনপি-সমর্থিত উপজেলা চেয়ারম্যান ও ভাইস চেয়ারম্যানদের সঙ্গে মতবিনিময়কালে খালেদা জিয়া এসব কথা বলেন।সরকারকে অবৈধ উল্লেখ করে খালেদা জিয়া বলেন, তারা যত আইন করুক না কেন, কোনো আইনই টিকবে না। কারণ তারা জনগণের ভোটে নির্বাচিত নয়।নির্বাচিত স্থানীয় সরকার প্রতিনিধিদের উদ্দেশে বিএনপির চেয়ারপারসন বলেন, দায়িত্ব নিয়ে কাজ করতে হবে। বিএনপিতে সন্ত্রাসী বা দুর্নীতিবাজের জায়গা হবে না। সবাইকে ঐক্যবদ্ধ করে দলকে সুসংহত করতে হবে।খালেদা জিয়া বলেন, তাঁরা কখনো সন্ত্রাসের কথা বলেননি। বিএনপি শান্তিপূর্ণ আন্দোলন করে। বিএনপি আন্দোলন করে আর সরকার বোমা মারে বলেও তিনি অভিযোগ করেন।বিডিআর হত্যাকাণ্ডের জন্য প্রধানমন্ত্রী শেখ হাসিনা ও তাঁর দলের লোকজনকে দায়ী করে খালেদা জিয়া বলেন, তাঁরা জড়িত না থাকলে এত বড় হত্যাকাণ্ড হতো না।অনুষ্ঠানে অন্যদের মধ্যে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য আর এ গণি, মাহবুবুর রহমান প্রমুখ উপস্থিত ছিলেন।
