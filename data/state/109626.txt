
পুলিশের মহাপরিদর্শক (আইজিপি) এ কে এম শহীদুল হক বলেছেন, বর্তমান পুলিশ জনগণের সেবক। জাতির জনক বঙ্গবন্ধু শেখ মুজিবুর রহমান যে গণমুখী পুলিশ বাহিনী গড়ার স্বপ্ন দেখেছিলেন, বর্তমান পুলিশ বাহিনী সেই আদর্শে গড়া।
শনিবার দুপুরে দিনাজপুর গোর এ শহীদ বড় ময়দানে অনুষ্ঠিত কমিউনিটি পুলিশিং সমাবেশে প্রধান অতিথির বক্তব্যে আইজিপি এসব কথা বলেন। জেলা পুলিশ ও কমিউনিটি পুলিশিং ওই সমাবেশের আয়োজন করে।
পুলিশের মহাপরিদর্শক বলেন, দেশ ও জনগণের নিরাপত্তা বিধান এবং সমাজে শান্তি-শৃঙ্খলা প্রতিষ্ঠা পুলিশের দায়িত্ব। জনগণকে সম্পৃক্ত করে সেই দায়িত্ব পালন করতে হবে। পুলিশকে জনগণের বন্ধু হতে হবে। আস্থা অর্জন করতে হবে। আইজিপি বলেন, যারা দেশের স্বাধীনতার বিরোধিতা করেছিল, জাতির জনক বঙ্গবন্ধুকে সপরিবারে হত্যার পর তাঁরাই দেশের ক্ষমতায় বসেছিল; মন্ত্রী হয়েছিল, ধর্মের দোহাই দিয়ে দেশকে সাম্প্রদায়িক জঙ্গি রাষ্ট্রে পরিণত করতে চেয়েছিল। তাদের সেই ষড়যন্ত্র প্রতিহত করতে গিয়ে ২০১৩ থেকে ২০১৬ সালের মধ্যে তাঁরা পুলিশ বাহিনীর ১৬ জন সদস্য হত্যা করেছিল। কিন্তু জনতা ও পুলিশের মিলিত শক্তি ও প্রচেষ্টায় তাঁদের সেই ষড়যন্ত্র ব্যর্থ হয়ে যায়।
পুলিশ মহাপরিদর্শক বলেন, ‘মাদক ও জঙ্গিবাদের সঙ্গে কোনো আপস নেই। জঙ্গিদের উৎস ও রহস্য বেশির ভাগ ক্ষেত্রেই উদ্‌ঘাটন করা হয়েছে। জঙ্গিদের আমরা মেরে ফেলতে চাই না। আইনের আওতায় আনতে চাই।’ কিন্তু জঙ্গিদের আস্তানা চিহ্নিত করতে অভিযান পরিচালনার সময় জঙ্গিরা গুলি চালায়। আত্মরক্ষার্থে পুলিশকেও গুলি চালাতে হয়। তাতে অনেক জঙ্গি নিহত হয়েছে বলে তিনি উল্লেখ করেন।
বিশেষ অতিথির বক্তব্যে পুলিশের রংপুর অঞ্চলের উপমহাপরিদর্শক খন্দকার গোলাম ফারুক বলেন, পুলিশ বাহিনীর একটি অংশ মাদক ব্যবসায়ীদের সহযোগিতা করে। কমিউনিটি পুলিশিং সদস্যদের তাদের চিহ্নিত করতে হবে। আর যেসব পুলিশ কর্মকর্তা ও সদস্য কমিউনিটি পুলিশিং কাজে ভূমিকা রাখবেন না, কোনো থানায় তাঁদের পোস্টিং দেওয়া হবে না।
সমাবেশে দিনাজপুরের পুলিশ সুপার হামিদুল আলমের সভাপতিত্বে বিশেষ অতিথি হিসেবে জেলা প্রশাসক মীর খায়রুল আলম, কমিউনিটি পুলিশিং জেলা শাখার আহ্বায়ক এ এফ এম শহীদুল ইসলাম খান প্রমুখ বক্তব্য দেন।
সভা শেষে দিনাজপুরের ১৩টি উপজেলার ১৭৬ মাদক বিক্রেতাকে স্বাভাবিক জীবনে ফিরিয়ে আনতে শপথবাক্য পাঠ করানো হয়। আইজিপি ওই ১৭৬ জনকেই সেলাই মেশিন ও ভ্যানগাড়ি প্রদান করেন।
এর আগে সকাল ১০টায় পুলিশের মহাপরিদর্শক এ কে এম শহীদুল হক ৪ কোটি ৩২ লাখ টাকা ব্যয়ে পুলহাট পুলিশ ফাঁড়ি ও পুলিশ লাইনসে নবনির্মিত মহিলা পুলিশ ব্যারাক উদ্বোধন করেন।
