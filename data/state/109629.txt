
জনকল্যাণে তৃণমূল পর্যায়ে সুশাসন প্রতিষ্ঠার লক্ষ্যে জনপ্রতিনিধিদের সঙ্গে কাজ করতে জেলা প্রশাসকদের প্রতি আহ্বান জানিয়েছেন প্রধানমন্ত্রী শেখ হাসিনা। আজ মঙ্গলবার নিজ কার্যালয়ে জেলা প্রশাসকদের (ডিসি) তিন দিনব্যাপী সম্মেলনের উদ্বোধন অনুষ্ঠানে তিনি এসব কথা বলেন। সরকারি বিভিন্ন কর্মসূচি বাস্তবায়নে তিনি ১৭ দফা নির্দেশনা দেন। খবর ইউএনবির।শেখ হাসিনা ভয়ভীতির ঊর্ধ্বে থেকে দায়িত্বশীলতার সঙ্গে কাজ করতে জেলা প্রশাসকদের প্রতি আহ্বান জানান। প্রধানমন্ত্রী বলেন, দায়িত্বপালনে অবহেলা বা কারও প্রতি কোনো ধরনের পক্ষপাতমূলক আচরণ কিছুতেই মেনে নেওয়া হবে না। তিনি বলেন, জেলা প্রশাসকদের সত্য ও ন্যায়ের পথে থেকে কাজ করার মানসিকতা থাকতে হবে।প্রধানমন্ত্রী বলেন, বিভাগীয় কমিশনার ও ডেপুটি কমিশনারদের ক্ষুধা, দারিদ্র্য, নিরক্ষরতা দূর করতে ও সন্ত্রাসমুক্ত বাংলাদেশ গড়ার জন্য কাজ করতে হবে।শেখ হাসিনা বলেন, জেলা প্রশাসকেরা সরকার ও জনগণের মধ্যে সেতুবন্ধের কাজ করেন। তাঁরা জনগণের জীবনমান উন্নত করতে  সরকারের নীতি ও কর্মসূচি বাস্তবায়ন করছেন।প্রধানমন্ত্রী জেলা প্রশাসকদের কার্যালয়ে ফ্রন্ট ডেস্ক, জনগণের শুনানির দিন ও জেলা প্রশাসকদের কার্যালয়ে ওয়েব পোর্টাল চালু রাখার কথা বলেন। এ সময় তিনি তাঁর সরকারের নেওয়া বিভিন্ন উন্নয়ন পদক্ষেপের কথা বলেন। 
সম্মেলনে প্রধানমন্ত্রীর উপদেষ্টা এইচ টি ইমাম ও মন্ত্রিপরিষদের সচিব এম মোশাররাফ হোসাইন ভূইঞা বক্তব্য দেন।

