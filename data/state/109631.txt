
ভোলার লালমোহন উপজেলায় চুরি করে বিদ্যুৎ ব্যবহারের দায়ে ভ্রাম্যমাণ আদালত গতকাল বুধবার ছাত্রলীগের এক নেতা ও আওয়ামী লীগের এক কর্মীকে এক বছর করে কারাদণ্ডাদেশ দিয়েছেন। ছাত্রলীগের নেতাকে ছিনিয়ে নিতে গেলে আরেক নেতাকে এক মাসের দণ্ডাদেশ দেওয়া হয়।ভ্রাম্যমাণ আদালতের নির্বাহী হাকিম চৌধুরী রওশন ইসলাম ও লালমোহন উপজেলা পল্লী বিদ্যুৎ সমিতির সহকারী ব্যবস্থাপক (অর্থ) মো. সিরাজুল ইসলাম এ অভিযান পরিচালনা করেন।পুলিশ জানায়, গতকাল ১২টার দিকে লালমোহন পৌরসভার হাসপাতাল মোড়ে উপজেলা ছাত্রলীগের দপ্তর সম্পাদক মো. সোহেলের বাড়িতে অভিযান চালালে মিটারবিহীন বিদ্যুৎ-সংযোগ পাওয়া যায়। সোহেলের পরিবার ছয় বছর ধরে চোরাই সংযোগ নিয়ে বিদ্যুৎ ব্যবহার করছিলেন। ভ্রাম্যমাণ আদালত সোহেলকে এক বছরের সশ্রম কারাদণ্ডাদেশ ও ১০ হাজার টাকা জরিমানা, অনাদায়ে আরও এক মাসের বিনাশ্রম কারাদণ্ডাদেশ দেন। এ সময় উপজেলা ছাত্রলীগের সভাপতি মো. জোবায়ের তাঁকে ছিনিয়ে নিতে আসেন। পরে ভ্রাম্যমাণ আদালতের কাজে বাধা ও সরকারি কর্মকর্তা-কর্মচারীদের সঙ্গে ঔদ্ধত্যপূর্ণ আচরণ করার অপরাধে জোবায়েরকে এক মাসের সশ্রম কারাদণ্ডাদেশ দেওয়া হয়।একই এলাকায় চোরাই বিদ্যুৎ ব্যবহারের দায়ে আওয়ামী লীগ কর্মী গোলাম কিবরিয়াকে এক বছরের সশ্রম কারাদণ্ড ও ১০ হাজার টাকা জরিমানা, অনাদায়ে আরও এক মাসের বিনাশ্রম কারাদণ্ড দেওয়া হয়েছে।
