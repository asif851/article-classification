
মৌলভীবাজার ও ব্রাহ্মণবাড়িয়ায় আজ বৃহস্পতিবার পৃথক সড়ক দুর্ঘটনায় বাবা-ছেলে ও কলেজছাত্রী নিহত হয়েছেন।
আমাদের প্রতিনিধিদের পাঠানো খবর:
মৌলভীবাজার: শহরের শমশেরনগর সড়কে আজ ভোর ছয়টার দিকে দ্রুতগামী ট্রাক একটি রিকশাকে চাপা দিলে ঘটনাস্থলে বাবা মো. ইজ্জত আলী (৫৫) ও ছেলে তফাজ্জল মিয়া (১৭) নিহত হন। তাঁদের বাড়ি হবিগঞ্জের বানিয়াচংয়ে। আহত রিকশাচালক সাত্তার মিয়াকে মৌলভীবাজার ২৫০ শয্যার হাসপাতালে ভর্তি করা হয়েছে। মৌলভীবাজার সদর মডেল থানার পরিদর্শক (তদন্ত) মো. আবদুল হাই চৌধুরী দুর্ঘটনার খবরের সত্যতা নিশ্চিত করেছেন।
 
ব্রাহ্মণবাড়িয়া: কুমিল্লা-সিলেট মহাসড়কে ব্রাহ্মণবাড়িয়া শহর বাইপাস সড়কের শেরপুর এলাকায় বেলা সাড়ে ১১টার দিকে ট্রাকের চাপায় নিপা আক্তার (২০) নামের এক কলেজছাত্রী নিহত হয়েছেন।
নিহত নিপা দক্ষিণ পৈরতলা এলাকার কনু মিয়ার মেয়ে। তিনি ব্রাহ্মণবাড়িয়া সরকারি মহিলা কলেজের স্নাতক (পাস) শ্রেণীর দ্বিতীয় বর্ষের ছাত্রী। ব্রাহ্মণবাড়িয়া সদর ট্রাফিক বিভাগের পরিদর্শক মো. বায়েজিদ ঘটনার সত্যতা নিশ্চিত করেছেন।
