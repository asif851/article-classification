
পঞ্চগড়ের দেবীগঞ্জে মোটরসাইকেল চোর সন্দেহে দুজনকে আটক করা হয়েছে৷ তাঁদের দেওয়া তথ্য অনুযায়ী, দুটি চোরাই মোটরসাইকেল উদ্ধার করেছে পুলিশ। আটক ব্যক্তিরা হলেন দেবীগঞ্জ উপজেলার ভাউলাগঞ্জ ইউনিয়ন পরিষদের (ইউপি) সদস্য ডাবলু ও ওই এলাকার ইউনুস আলী।দেবীগঞ্জ থানা-পুলিশ সূত্রের বিবরণ অনুযায়ী, উপজেলার ভাউলাগঞ্জ এলাকার ইউনুস আলীকে গত শুক্রবার রাতে মোটরসাইকেল চুরি করার সময় স্থানীয়রা হাতেনাতে আটক করে। পরে মোটরসাইকেলসহ তাঁকে পুলিশের কাছে সোপর্দ করা হয়। ইউনুস আলীর দেওয়া তথ্য অনুযায়ী গতকাল শনিবার ভোরে থানার একদল পুলিশ ভাউলাগঞ্জ এলাকায় অভিযান চালায়৷ এ সময় তারা ইউপি সদস্য ডাবলুকে আটক করে। ডাবলুর স্বীকারোক্তি অনুযায়ী তাঁর বাড়ি থেকে একটি মোটরসাইকেল উদ্ধার করা হয়। দেবীগঞ্জ থানার ওসি কায়সার আলী খান জানান, আটক ব্যক্তিদের থানায় জিজ্ঞাসাবাদ করা হচ্ছে৷ তাঁদের আদালতে হাজির করে পাঁচ দিনের রিমান্ড চাওয়া হবে।পুলিশ সুপার আবুল কালাম আজাদ ঘটনার সত্যতা নিশ্চিত করে বলেন, চুরি যাওয়া েমাটরসাইকেল উদ্ধার ও জড়িত ব্যক্তিদের গ্রেপ্তারে অভিযান অব্যাহত রয়েছে।
