
বিএনপির মহাসচিব মির্জা ফখরুল ইসলাম আলমগীর বলেছেন, ‘আগামী দিনের নির্বাচনে কাউকে ছাড় দেওয়া হবে না। আমরা আমাদের ভোট কাউকে দিতে দেব না।’ 
আজ রোববার দুপুরে ঠাকুরগাঁও সদর উপজেলার রায়পুর ইউনিয়নের ভেলাজান উচ্চবিদ্যালয় মাঠে জেলা ছাত্রদল আয়োজিত এক সমাবেশ ও ঈদ পুনর্মিলনী অনুষ্ঠানে প্রধান অতিথির বক্তব্যে ফখরুল এসব কথা বলেন। মির্জা ফখরুল বলেন, ‘আমরা চাই সুষ্ঠু নির্বাচন হোক। আমরা চাই এ দেশের সকল দলের অংশগ্রহণে একটি নিরপেক্ষ নির্বাচন হবে। সেই নির্বাচনে যে খুশি সে বেরিয়ে আসুক। যাঁরা নির্বাচিত হবেন, তাঁদের আমরা ফুলের মালা দেব। কিন্তু কাউকে নির্বাচন করতে দিবা না, সবাইকে দূরে ঠেলে রেখে দিবা, এটা হতে পারে না। এখানেই আমাদের দাঁড়াতে হবে।’ বিএনপির মহাসচিব বলেন, ‘যে নির্বাচনে সরকার গঠন করা হয়েছে, সেটি নির্বাচন হয় নাই। ১৫৪ জন বিনা ভোটে নির্বাচিত হয়েছেন। এ ভোটে সরকারের অংশগ্রহণ নাই। আর জনগণের অংশগ্রহণ নাই বলেই আমরা বলছি, এ সরকার নৈতিকতার সরকার নয়, বৈধ সরকার নয়।’ মির্জা ফখরুল বলেন, ‘এ জন্য সরকার আসার পরে সংবিধান পরিবর্তন করে তত্ত্বাবধায়ক সরকার সিস্টেম (ব্যবস্থা) তুলে দিয়েছে। আর এখন যে ভোট হচ্ছে তা হচ্ছে আমার ভোট আমি দিব। তোমার ভোটও আমি দিব। এই সরকার আগামী নির্বাচনে জয়ী হতে পারবে না, এটা বুঝে গেছে। সে জন্য তারা কেবল ছুঁতা (অজুহাত) খুঁজে। আর প্রচারণা চালাচ্ছে বিএনপি ভোট ভন্ডুল করার চেষ্টা করছে।’ মির্জা ফখরুল বলেন, ‘বিএনপি শুধু একটা জিনিসই চায়। আমরা একটা নিরপেক্ষ সরকারের অধীনে নিরপেক্ষ নির্বাচন চাই। সে জন্য আগে থেকে একটা লেভেল প্লেয়িং ফিল্ড তৈরি করতে হবে।’ আজকের অনুষ্ঠানে সদর উপজেলা বিএনপির সাধারণ সম্পাদক আবদুল হামিদ, জেলা যুবদলের সভাপতি চৌধুরী মহেবুল্লাহ আবু নূর, সাধারণ সম্পাদক মাহাবুর হোসেন, জেলা ছাত্রদলের সভাপতি মো. কায়েস প্রমুখ বক্তব্য দেন ।
