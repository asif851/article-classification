
দেশে চলমান রাজনৈতিক পরিস্থিতির সমাধানে প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়াকে স্মারকলিপি দিতে যাচ্ছে ব্যবসায়ীদের একটি প্রতিনিধিদল। তৈরি পোশাকশিল্প মালিকদের সংগঠন বিজিএমইএর সভাপতি আতিকুল ইসলামের নেতৃত্বে ৮ থেকে ১০ জনের প্রতিনিধিদলটি আজ বুধবার দুপুরে স্মারকলিপি দিতে যাবে। আজ দুপুর ১২টার দিকে বিজিএমইএ কার্যালয়ের সামনে আয়োজিত এক মানববন্ধন শেষে এ কথা জানানো হয়।
প্রতিনিধিদলে বিজিএমইএ ছাড়াও বাংলাদেশ নিট পোশাক প্রস্তুত ও রপ্তানিকারক সমিতি (বিকেএমইএ), বাংলাদেশ টেক্সটাইল মিলস অ্যাসোসিয়েশনের (বিটিএমএ) সদস্যরাও রয়েছেন।
বিএনপির চেয়ারপারসন খালেদা জিয়ার উদ্দেশে লেখা স্মারকলিপিতে বলা হয়, ‘আপনারা শান্তিপূর্ণ কর্মসূচি দিয়েছেন। কিন্তু বাস্তবে দেখা যাচ্ছে, রাস্তায় চলাচলের পরিবেশ নেই। জনমনে জানমালের নিরাপত্তার অভাব অনূভুত হচ্ছে। সন্ত্রাসীরা নিরীহ মানুষকে পেট্রলবোমা ছুড়ে পুড়িয়ে হত্যা করছে।’
প্রধানমন্ত্রী শেখ হাসিনার উদ্দেশে লেখা স্মারকলিপিতে শিল্প ও জানমালের নিরাপত্তা দেওয়ার দাবি জানানো হয়। যারা অর্থনীতি ধ্বংস করছে, তাদের বিরুদ্ধে কঠোর ব্যবস্থা নেওয়ার দাবিও জানান ব্যবসায়ীরা। প্রধানমন্ত্রীর উদ্দেশে তাঁরা বলেন, ‘আমরা স্বস্তিতে ব্যবসা-বাণিজ্য করতে চাই, তাই সুষ্ঠু পরিবেশ নিশ্চিত করুন।’ পোশাকশিল্পের সরবরাহ ব্যবস্থা অব্যাহত রাখতে ব্যবস্থা নেওয়ার দাবি জানানো হয় স্মারকলিপিতে।
স্মারকলিপিতে বলা হয়, দেশের বর্তমান অবস্থা অব্যাহত থাকলে নিশ্চিতভাবেই একটি নেতিবাচক বার্তা সারা বিশ্বে চলে যাবে। ফলে ক্রেতারা বাংলাদেশ ছেড়ে অন্য দেশে চলে যাবেন। এর ফলে ২০২১ সালে স্বাধীনতার সুবর্ণজয়ন্তীতে পোশাকশিল্পের রপ্তানি আয় পাঁচ হাজার কোটি ডলারে উন্নীত করার যে স্বপ্ন, তা স্বপ্নই থেকে যাবে।
এর আগে আজ সকালে কারওয়ান বাজারে বিজিএমইএ কার্যালয়ের সামনে আয়োজিত মানববন্ধনে ব্যবসায়ীরা দেশে চলমান সংকট সমাধানের দাবি জানান। মানববন্ধনে আরও জানানো হয়, বর্তমান পরিস্থিতিতে পোশাকশিল্পের ক্রয় আদেশ ৩০ শতাংশ কমে গেছে। এ ছাড়া ১৪ থেকে ২৬ জানুয়ারি পর্যন্ত ১২টি পোশাক কারখানার ক্রয় আদেশ বাতিল হয়েছে। মূল্যছাড় ও উড়োজাহাজে পণ্য পাঠানোসহ বিভিন্ন কারণে ক্ষতি হয়েছে ১১৯ কোটি টাকার।
