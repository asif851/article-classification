
যৌতুক দিতে না পারায় সিরাজগঞ্জের কামারখন্দ উপজেলার রসুলপুর উত্তরপাড়া গ্রামে গত বুধবার রাতে রত্না খাতুন (২৫) নামের এক গৃহবধূকে শ্বাসরোধে হত্যা করা হয়েছে বলে অভিযোগ উঠেছে। তিনি ওই গ্রামের মোকলেছুর রহমানের স্ত্রী।কামারখন্দ থানার ওসি এ টি এম আমিনুল ইসলাম জানান, নিহতের শরীরে ও গলায় কালো দাগ রয়েছে। প্রাথমিকভাবে ধারণা করা হচ্ছে, শ্বাসরোধেই তাঁকে হত্যা করা হয়েছে।এ ঘটনায় গৃহবধূর বাবা সবুর সরকার বাদী হয়ে তাঁর (গৃহবধূ) শ্বশুর, শাশুড়ি ও ননদকে আসামি করে একটি হত্যা মামলা দায়ের করেন। ইতিমধ্যে শ্বশুর মজিবর রহমানকে গ্রেপ্তার করা হয়েছে।পুলিশ ও নিহতের স্বজনেরা জানান, রসুলপুর উত্তরপাড়া গ্রামের মোকলেছুর রহমানের সঙ্গে আট বছর আগে একই উপজেলার ভদ্রঘাট ইউনিয়নের আলোকদিয়া গ্রামের সবুর সরকারের মেয়ে রত্না খাতুনের বিয়ে হয়। বিয়ের পর যৌতুক নিয়ে শ্বশুরবাড়ির লোকজনের সঙ্গে রত্নার দ্বন্দ্ব চলে আসছিল। শ্বশুর, শাশুড়ি ও ননদ যৌতুকের দাবিতে প্রায়ই তাঁকে শারীরিকভাবে নির্যাতন করতেন। এরই জের ধরে বুধবার রাত ১০টার দিকে তর্ক-বিতর্কের একপর্যায়ে রত্নাকে মারপিট ও শ্বাসরোধে হত্যা করা হয়। পরে তাঁর লাশ ওড়না দিয়ে পেঁচিয়ে ঘরের আড়ার সঙ্গে ঝুলিয়ে রাখা হয়।
