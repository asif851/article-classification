
ফরিদপুরের বোয়ালমারী উপজেলা বিএনপির তিন নেতা আওয়ামী লীগে যোগ দিয়েছেন। তাঁরা হলেন উপজেলা বিএনপির যুগ্ম সাধারণ সম্পাদক ও বিগত উপজেলা পরিষদ নির্বাচনে বিএনপির চেয়ারম্যান পদপ্রার্থী মো. হিরু মুন্সি এবং দুই নির্বাহী সদস্য আশরাফুল আলম ও মুকুল চৌধুরী।
আজ মঙ্গলবার বিকেলে সাতৈর ইউনিয়নের কয়ড়া মাঠে ফরিদপুর-১ (বোয়ালমারী, আলফাডাঙ্গা ও মধুখালী) আসনের আওয়ামী লীগ দলীয় সাংসদ মো. আবদুর রহমানের হাতে ফুলের তোড়া দিয়ে আওয়ামী লীগে যোগদান করেন বিএনপির এই তিন নেতা।সাতৈর ইউনিয়ন আওয়ামী লীগের সভাপতি রাজ্জাক মোল্লার সভাপতিত্বে এ অনুষ্ঠানে হিরু মুন্সি বলেন, ‘আওয়ামী লীগের আদর্শ ও আবদুর রহমানকে ভালোবেসে আমি বিএনপি থেকে আওয়ামী লীগে যোগদান করেছি। আগামী দিনে সুখে-দুঃখে আমি আওয়ামী লীগের সঙ্গেই থাকব।’
