
তিস্তা পানি চুক্তি নিয়ে পরবর্তী বৈঠকগুলোয় আলোচনা হবে বলে জানিয়েছেন সফররত ভারতের পররাষ্ট্রসচিব সুব্রামানিয়াম জয়শঙ্কর।আজ সোমবার দুপুরে রাষ্ট্রীয় অতিথি ভবন পদ্মায় বাংলাদেশের পররাষ্ট্রসচিব শহীদুল হকের সঙ্গে বৈঠক শেষে প্রেস বিফ্রিংয়ে সুব্রামানিয়াম জয়শঙ্কর এ কথা বলেন।দক্ষিণ এশীয় আঞ্চলিক সহযোগিতা সংস্থা (সার্ক) ও বিমসটেকসহ (বে অব বেঙ্গল ইনিশিয়েটিভ ফর মাল্টি সেক্টরাল টেকনিক্যাল অ্যান্ড ইকোনমিক কো-অপারেশন) দ্বিপক্ষীয় বিষয়ে শহীদুল হকের সঙ্গে আলোচনা হয়েছে বলেও জানান জয়শঙ্কর। তবে তিস্তা চুক্তি নিয়ে কোনো কথা হয়েছে কি না, সাংবাদিকেরা জানতে চাইলে তিনি জানান, পরবর্তী বৈঠকগুলোয় এ ব্যাপারে আলোচনা হবে।জয়শঙ্কর সফরকালে প্রধানমন্ত্রী শেখ হাসিনা, পররাষ্ট্রমন্ত্রী এ এইচ মাহমুদ আলীর সঙ্গে সৌজন্য সাক্ষাৎ করবেন। বিকেলে এ এইচ মাহমুদ আলীর সঙ্গে সৌজন্য সাক্ষাৎ করবেন জয়শঙ্কর। সন্ধ্যা ছয়টায় প্রধানমন্ত্রী শেখ হাসিনার সঙ্গে জাতীয় সংসদ ভবনে সৌজন্য সাক্ষাৎ করবেন সফররত ভারতের পররাষ্ট্রসচিব।এর আগে বেলা ১১টার দিকে ভারতের পররাষ্ট্রসচিব সুব্রামানিয়াম জয়শঙ্কর দুই দিনের সফরে ঢাকায় আসেন। ঢাকার হজরত শাহজালাল আন্তর্জাতিক বিমানবন্দরে তাঁকে স্বাগত জানান বাংলাদেশের পররাষ্ট্রসচিব মো. শহীদুল হক। এ সময় ঢাকায় নিযুক্ত ভারতের হাইকমিশনার পঙ্কজ শরণ উপস্থিত ছিলেন।
বাংলাদেশের পররাষ্ট্র মন্ত্রণালয় সূত্র জানায়, সার্কযাত্রার অংশ হিসেবে জয়শঙ্কর ‘শুভেচ্ছা সফরে’ বাংলাদেশে এসেছেন।ভারতের পররাষ্ট্র মন্ত্রণালয় জানিয়েছে, প্রধানমন্ত্রী নরেন্দ্র মোদির নির্দেশনা অনুযায়ী দেশটির পররাষ্ট্রসচিব এই সার্কযাত্রা করছেন।১ মার্চ ভুটান সফরের মধ্য দিয়ে জয়শঙ্করের সার্কযাত্রার প্রথম পর্যায় শুরু হয়। দ্বিতীয় পর্যায়ে তিনি ভুটান থেকে আজ বাংলাদেশে এলেন। এরপর অন্য দেশগুলো সফর করবেন তিনি।গত ২৯ জানুয়ারি ভারতের পররাষ্ট্রসচিব হিসেবে দায়িত্ব নেন জয়শঙ্কর।
