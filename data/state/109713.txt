
দীর্ঘ অপেক্ষার পর অবশেষে নিয়োগ পেতে যাচ্ছেন ৩৪তম বিসিএস পরীক্ষায় উত্তীর্ণ প্রার্থীরা। শিগগিরই তাঁদের নিয়োগের গেজেট জারি হবে বলে জানিয়েছেন জনপ্রশাসন মন্ত্রণালয়ের সংশ্লিষ্ট কর্মকর্তারা। তাঁদের জন্য সুখবর হলো, যোগ দিয়েই তাঁরা একটি বার্ষিক বেতন প্রবৃদ্ধি (ইনক্রিমেন্ট) পাবেন।সরকারের নতুন সিদ্ধান্ত অনুযায়ী, সব প্রথম শ্রেণির চাকরির শুরুতে বেতন হবে নবম গ্রেডে। তবে ক্যাডার কর্মকর্তা এবং প্রথম শ্রেণিতে সরাসরি নিয়োগপ্রাপ্তদের একটি বার্ষিক প্রবৃদ্ধি দিয়ে বেতন নির্ধারণ করা হবে।৩৪তম বিসিএসে উত্তীর্ণ প্রার্থীরা কবে নিয়োগ পাবেন, জানতে চাইলে জনপ্রশাসনসচিব কামাল আবদুল নাসের চৌধুরী গতকাল সোমবার প্রথম আলোকে বলেন, ‘তাঁরা আশা করছেন মাস খানেকের মধ্যেই নিয়োগের গেজেট জারি হবে।’গত ২৯ আগস্ট ৩৪তম বিসিএস পরীক্ষায় উত্তীর্ণ ২ হাজার ১৫৯ জনকে বিভিন্ন ক্যাডারে নিয়োগের সুপারিশ করে পিএসসি। পরে সংখ্যাটি কিছু বেড়ে দাঁড়ায় ২ হাজার ১৭৫। পিএসসি থেকে গত ১৫ সেপ্টেম্বর নিয়োগের সুপারিশ জনপ্রশাসন মন্ত্রণালয়ে যায়। এরপর থেকে নিয়োগের জন্য শুধু অপেক্ষাই করে যাচ্ছেন উত্তীর্ণ প্রার্থীরা। সাম্প্রতিক সময়ে বিসিএসে চূড়ান্ত সুপারিশের পর নিয়োগ পেতে এটাই লম্বা অপেক্ষা।
