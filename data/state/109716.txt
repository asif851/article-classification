
সুপ্রিম কোর্ট আইনজীবী সমিতির সভাপতি খন্দকার মাহবুব হোসেন অভিযোগ করেছেন, সারা দেশে কয়েক দিন ধরে যৌথবাহিনীর বিশেষ অভিযানের নামে বিভিন্ন রাজনৈতিক দলের হাজার হাজার নেতা-কর্মীকে গ্রেপ্তার করা হয়েছে। একে ‘গণগ্রেপ্তার’ অভিহিত করে তা বন্ধ করতে সরকারের প্রতি অনুরোধ জানিয়েছেন তিনি।
আজ সোমবার দুপুরে সমিতির মিলনায়তনে আয়োজিত এক সংবাদ সম্মেলনে এই অভিযোগ ও অনুরোধ করেন খন্দকার মাহবুব।
সুপ্রিম কোর্ট আইনজীবী সমিতির সভাপতির দাবি, এ পর্যন্ত প্রায় ১২ হাজারের বেশি নেতা-কর্মীকে গ্রেপ্তার করা হয়েছে।
সংবাদ সম্মেলনে খন্দকার মাহবুব বলেন, তাঁরা মনে করেন, প্রশাসন, বিশেষ করে আইনশৃঙ্খলা রক্ষাকারী বাহিনী আইন অনুসরণ না করে এবং দলীয় দৃষ্টিভঙ্গির মাধ্যমে এই অভিযান চালাচ্ছে। ঢালাও গ্রেপ্তারে মানুষের মনে আতঙ্ক দেখা দিয়েছে। সুপ্রিম কোর্ট আইনজীবী সমিতির সভাপতি বলেন, ‘এই গণগ্রেপ্তার মানুষের মৌলিক অধিকার ও আইনের শাসনের পরিপন্থী।’ ‘গণগ্রেপ্তার’ বন্ধ করার জন্য সরকারের কাছে অনুরোধ জানান খন্দকার মাহবুব। একই সঙ্গে গ্রেপ্তার হওয়া নেতা-কর্মীদের মুক্তির দাবি করেন তিনি। সংবাদ সম্মেলনে আরও উপস্থিত ছিলেন সমিতির সম্পাদক এম মাহবুব উদ্দিন খোকন।
