
পুলিশের মহাপরিদর্শক (আইজিপি) এ কে এম শহীদুল হক বলেছেন, দেশে যতগুলো জঙ্গি হামলা হয়েছে, এর দুটি ছাড়া সব কটির হামলাকারীদের চিহ্নিত করতে পেরেছে পুলিশ। জঙ্গি দমনে বাংলাদেশ পুলিশের এই সফলতা বিশ্বে রোলমডেল হতে পারে। এই পুলিশকে নিয়ে বাংলাদেশের গর্ব করা উচিত।আজ বৃহস্পতিবার টাঙ্গাইলের মাওলানা ভাসানী বিজ্ঞান ও প্রযুক্তি বিশ্ববিদ্যালয়ে এক সেমিনারে প্রধান অতিথির বক্তব্য এসব কথা বলেন আইজিপি। বিশ্ববিদ্যালয় মঞ্জুরি কমিশনের উচ্চশিক্ষার মান উন্নয়ন প্রকল্পের (হেকেপ) সহযোগিতায় ‘বাংলাদেশে একবিংশ শতাব্দীতে পুলিশিং: ইস্যু ও চ্যালেঞ্জসমূহ’ শীর্ষক এই সেমিনারের আয়োজন করে বিশ্ববিদ্যালয়ের অপরাধতত্ত্ব ও পুলিশ বিজ্ঞান (সিপিএস) বিভাগ। শহীদুল হক বলেন, অনেক রাজনৈতিক নেতাকে গ্রেপ্তার করা হয়েছে। প্রত্যেকটি কোনো না কোনো ঘটনার পরিপ্রেক্ষিতে গ্রেপ্তার করা হয়েছে। তিনি বলেন, সমাজের বিভিন্ন ক্ষেত্রে পুলিশের সম্পৃক্ততা রয়েছে। সমাজের বিবর্তনের সঙ্গে পুলিশেরও বিবর্তন হচ্ছে। সমাজের প্রয়োজনেও পুলিশ পরিবর্তিত হচ্ছে। বিশ্ববিদ্যালয়ের সিপিএস বিভাগ মিলনায়তনে আয়োজিত ওই সেমিনারে বিশেষ অতিথি ছিলেন বিশ্ববিদ্যালয়ের উপাচার্য মো. আলাউদ্দিন। সিপিএস বিভাগের চেয়ারম্যান মোহাম্মদ জহিরুল ইসলামের সভাপতিত্বে সেমিনারে মূল প্রবন্ধ উপস্থাপন করেন ভাসানী বিশ্ববিদ্যালয়ের পুলিশ বিজ্ঞান বিভাগের সহযোগী অধ্যাপক মো. আশরাফুল আলম। অন্যান্যের মধ্যে পুলিশের ঢাকা রেঞ্জের ডিআইজি মাহফুজুল হক নুরুজ্জামান, ঢাকা বিশ্ববিদ্যালয়ের সমাজবিজ্ঞান বিভাগের অধ্যাপক সাবেক তথ্য কমিশনার সাদেকা হালিম, যুক্তরাষ্ট্রের কুচটাউন বিশ্ববিদ্যালয়ের অপরাধ ও বিচার বিভাগের চেয়ারম্যান মাহফুজুল আই খন্দকার, ভাসানী বিশ্ববিদ্যালয়ের পুলিশ বিজ্ঞান বিভাগের সহযোগী অধ্যাপক মো. ওমর ফারুক, সহযোগী অধ্যাপক আবদুল কাদের মিয়া প্রমুখ আলোচনায় অংশ নেন। পরে আইজিপি টাঙ্গাইল জেলা কমিউনিটি পুলিশিং কার্যালয় এবং বাসাইল থানার নবনির্মিত ভবনের উদ্বোধন করেন।
