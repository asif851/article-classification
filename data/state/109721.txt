
জাতীয় পার্টি চেয়ারম্যান এইচ এম এরশাদ আজ বৃহস্পতিবার মেজর জেনারেল মঞ্জুর হত্যা মামলায় আদালতে হাজিরা দিয়েছেন। ঢাকা কেন্দ্রীয় কারাগার সংলগ্ন প্রথম অতিরিক্ত জেলা ও দায়রা জজ আদালতে এই মামলার যুক্তিতর্ক উপস্থাপন চলছে। এরশাদ মেজর জেনারেল মঞ্জুর হত্যা মামলার এক নম্বর আসামী।সাবেক স্বৈরশাসক এইচ এম এরশাদের আইনজীবী শেখ সিরাজুল ইসলাম প্রথম আলো  ডটকমকে বলেন, গত ১৮ বছর ধরে এই মামলাটি চলছে। কমপক্ষে ১২ জন বিচারক পরিবর্তন হয়েছেন। বিচারিক কার্যক্রম স্বাভাবিক নিয়মে চললে কোনো মামলার নিষ্পত্তি হতে এতো সময় লাগে না। যুক্তিতর্ক উপস্থাপনের সময় সাধারণত আইনজীবীরা সময় প্রার্থনা করেন না। রাষ্ট্রপক্ষ এ বছরে মোট চারবার সময় চেয়ে আবেদন করেছেন। মামলার পরবর্তী তারিখ পড়েছে ১৮ জুলাই।প্রসঙ্গত, ১৯৮১ সালের ১ জুন  মেজর জেনারেল মঞ্জুরকে চট্টগ্রাম সেনানিবাসে গুলি করে হত্যা করা হয়। এর প্রায় ১৪ বছর পর ১৯৯৫ সালেনর ২৮ ফেব্রুয়ারি চট্টগ্রামের পাঁচলাইশ থানায় মামলা হয়। ওই বছরই অভিযোগপত্র পেয়ে মামলার কার্যক্রম শুরু হয়। নিরাপত্তাজনিত কারণে পরে মামলাটিকে ঢাকায় স্থানান্তর করা হয়।
এই মামলায় মোট ২৮ জনের সাক্ষ্য নেওয়ার পর সাবেক রাষ্ট্রপতি এইচ এম এরশাদ গত ২ অক্টোবর লিখিতভাবে আদালতে নিজেকে নির্দোষ দাবি করেন।
