
নীলফামারীর সৈয়দপুর বিমানবন্দরে অবতরণের পর রানওয়ের শেষ প্রান্তে গিয়ে ইউএস বাংলা এয়ারলাইনসের একটি উড়োজাহাজের পেছনের চাকা ছিটকে যায়। রানওয়ে ভেজা থাকায় উড়োজাহাজটি নির্ধারিত জায়গা থেকে আরও সামনে অবতরণ করে। রানওয়ের একেবারে শেষ প্রান্তে গিয়ে এটি থামে।
আজ শুক্রবার সকাল সাড়ে সাতটার দিকে এ ঘটনা ​ঘটে। এরপর তিন ঘণ্টা বিমানের ওঠা-নামা বন্ধ ছিল।
বিমানবন্দরের সংশ্লিষ্ট একটি সূত্র জানায়, উড়োজাহাজটি ঘুরানোর সময় পেছনের চাকা রানওয়ে থেকে ছিটকে যায়। তবে এতে কেউ হতাহত হননি।
বিমানবন্দরের ব্যবস্থাপক শাহিন আহমেদের ভাষ্য, সকাল সাড়ে সাতটার দিকে উড়োজাহাজটি ঢাকা থেকে সৈয়দপুরে আসে। দুর্ঘটনার পর বিমানের ওঠানামা বন্ধ করে দেওয়া হয়। সকাল সাড়ে আটটার দিকে ইউনাইটেড এয়ারওয়েজের একটি ফ্লাইট ঢাকার উদ্দেশে ছেড়ে যাওয়ার কথা ছিল। ফ্লাইটটি পরে সকাল সাড়ে ১০টার দিকে ছেড়ে যায়। এতে ওই উড়োজাহাজের ৬৪ যাত্রী ভোগান্তির শিকার হন। সেনাবাহিনী, বিমানবন্দর ফায়ার সার্ভিস ও ঢাকা থেকে আসা হেলিকপ্টার বিশেষজ্ঞদের একটি দল উড়োজাহাজটি উদ্ধার করেছে।
বিমানবন্দরের ইউএস বাংলা এয়ারলাইনসের স্টেশন ম্যানেজার রাকিব মুস্তাকিমের ভাষ্য, ইউএস বাংলা এয়ারলাইনসের উড়োজাহাজটিতে থাকা ৭৪ জন যাত্রীর সবাই অক্ষত আছেন। তাঁদের মধ্যে আতঙ্ক রয়েছে। বিমান থেকে বের করে আনার পর তাঁরা নিজ নিজ গন্তব্যে চলে গেছেন।
