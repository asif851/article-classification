
কুষ্টিয়ায় ইসলামী বিশ্ববিদ্যালয়ের সহউপাচার্য শাহিনুর রহমানের বিরুদ্ধে ওই বিশ্ববিদ্যালয়ের পাঁচ শিক্ষক সাধারণ ডায়েরি (জিডি) করেছেন। আজ শুক্রবার দুপুরে ওই পাঁচ শিক্ষক বিশ্ববিদ্যালয় থানায় জিডিটি করেন। এর আগে শাহিনুর রহমান ওই পাঁচ শিক্ষকের বিরুদ্ধে জিডি করেছিলেন। 
বিশ্ববিদ্যালয় থানা ও বিশ্ববিদ্যালয় সূত্রে জানা গেছে, আজ দুপুরে বিশ্ববিদ্যালয়ের বঙ্গবন্ধু পরিষদের প্রতিষ্ঠাতা সাধারণ সম্পাদক ও বাংলাদেশ বিশ্ববিদ্যালয় শিক্ষক সমিতি ফেডারেশনের সাবেক মহাসচিব রাশিদ আসকারী, বঙ্গবন্ধু পরিষদের একাংশের সভাপতি জাকারিয়া রহমান, সাধারণ সম্পাদক মিজানুর রহমান, প্রগতিশীল শিক্ষক সংগঠন শাপলা ফোরামের একাংশের সভাপতি মাহবুবুল আরফিন এবং সাধারণ সম্পাদক আনোয়ার হোসেন বিশ্ববিদ্যালয় থানায় জিডি (জিডি নং-৮৪৬) করেন। পাঁচ শিক্ষকের পক্ষে মাহবুবুল আরফিন জিডিতে স্বাক্ষর করেন। জিডিতে সংবাদ সম্মেলন করার আগে সহউপাচার্য বহিরাগত সন্ত্রাসী দ্বারা সংবাদ সম্মেলন বাধাগ্রস্ত করার অপপ্রয়াস চালানো, বঙ্গবন্ধু পরিষদ ও শাপলা ফোরামের নেতৃবৃন্দের বিরুদ্ধে অসত্য ও আপত্তিকর বক্তব্য উপস্থাপন করে বিশ্ববিদ্যালয় থানায় জিডি করা, তাঁদের বিভিন্নভাবে ভয়ভীতি প্রদর্শন এবং ভবিষ্যতে সহউপাচার্য আরও বড় ক্ষতি করতে পারেন বলে অভিযোগ করা হয়েছে। বিশ্ববিদ্যালয় থানার ভারপ্রাপ্ত কর্মকর্তা (ওসি) শোণিত কুমার গায়েন জিডির সত্যতা নিশ্চিত করে বলেন, ‘বিষয়টি নিয়ে তদন্ত সাপেক্ষে আইনানুগ ব্যবস্থা গ্রহণ করা হবে।’  ২৩ এপ্রিল বিশ্ববিদ্যালয়ের বঙ্গবন্ধু পরিষদের একাংশ এবং শাপলা ফোরামের একাংশের উদ্যোগে সংবাদ সম্মেলন করা হয়। তাতে বিশ্ববিদ্যালয়ের সহউপাচার্যের বিরুদ্ধে আর্থিক অনিয়ম, দুর্নীতি, জালিয়াতি, জামাত-শিবিরের সঙ্গে সম্পৃক্ততাসহ এগারো দফা অভিযোগ তোলা হয়। এর পরিপ্রেক্ষিতে ২৫ এপ্রিল সহউপাচার্য ওই পাঁচ শিক্ষকের বিরুদ্ধে জিডি করেন।
