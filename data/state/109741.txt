
কুড়িগ্রামের রৌমারীতে গতকাল সোমবার সকালে ঐতিহাসিক বড়াইবাড়ী দিবস পালিত হয়েছে। এ উপলক্ষে রৌমারীর বড়াইবাড়ী বর্ডার গার্ড বাংলাদেশ (বিজিবি) ক্যাম্পে শহীদদের স্মরণে নির্মিত স্মৃতিস্তম্ভে পুষ্পার্ঘ্য অর্পণ, মিলাদ মাহফিল ও আলোচনা সভার আয়োজন করা হয়।
বড়াইবাড়ী বিজিবি ক্যাম্পের সামনে আলোচনা সভায় সভাপতিত্ব করেন ক্যাম্পের কোম্পানি কমান্ডার সুবেদার শাহজাহান কবীর। এতে প্রধান অতিথি ছিলেন স্থানীয় সাংসদ রুহুল আমিন। অন্যদের মধ্যে বক্তব্য দেন স্থানীয় ইউনিয়ন পরিষদের (ইউপি) সাবেক চেয়ারম্যান হাবিল উদ্দিন, স্থানীয়দের মধ্যে মোজাফফর হোসেন, আব্দুর রশীদ, শাহজাহান সিরাজী প্রমুখ।
২০০১ সালের ১৮ এপ্রিল ভারতীয় সীমান্তরক্ষী বাহিনীর (বিএসএফ) সদস্যরা মধ্যরাতে বিনা উসকানিতে বড়াইবাড়ী এলাকায় ঢোকেন। ১১ ঘণ্টা সম্মুখযুদ্ধে বিডিআরের তিন সদস্য ও বিএসএফের ১৬ জন সদস্য নিহত হন।
