
আগামী পূর্ণিমার তিথিতে সুন্দরবনসংলগ্ন বঙ্গোপসাগরের দুবলার চরে শুরু হচ্ছে শত বছরের ঐতিহ্যবাহী রাস উৎসব। তিথি অনুযায়ী আগামী ৫ থেকে ৭ নভেম্বর পর্যন্ত বঙ্গোপসাগরসংলগ্ন সুন্দরবনের দুবলারচরের আলোর কোল নামক স্থানে তিন দিনব্যাপী এ রাস উৎসব অনুষ্ঠিত হবে।রাস পূর্ণিমাকে কেন্দ্র করে উৎসব ও মেলা উদ্যাপনের জন্য ব্যাপক প্রস্তুতি চলছে। এ উপলক্ষে সুন্দরবন উপকূলজুড়ে নেওয়া হচ্ছে কঠোর নিরাপত্তাব্যাবস্থা। তীর্থযাত্রী ও দর্শনার্থীর ছদ্মবেশে হরিণ শিকার বন্ধে বন বিভাগ এবার বাড়তি নিরাপত্তাব্যবস্থা গ্রহণ করেছে। এ জন্য আগামী ২ নভেম্বর থেকে সুন্দরবনের ১৬টি জায়গায় বন বিভাগের বিশেষ দল কাজ করবে।বন বিভাগ সূত্রে জানা যায়, তীর্থযাত্রী ও দর্শনার্থীদের নিরাপদে যাতায়াতের জন্য বন বিভাগ আটটি নৌপথ নির্ধারণ করেছে। এসব পথে নৌবাহিনী, কোস্টগার্ড, র্যাব, বন বিভাগ, পুলিশ ও বর্ডার গার্ড বাংলাদেশ (বিজিবি) দায়িত্ব পালন করবে।পরিবেশ দূষণ করে এমন বস্তু, মাইক বাজানো, পটকা ফোটানো, বিস্ফোরকদ্রব্য ও আগ্নেয়াস্ত্র বহন সম্পূর্ণভাবে নিষিদ্ধ করা হয়েছে।মেলা উদ্যাপন কমিটির চেয়ারম্যান ও দুবলা ফিসারম্যান গ্রুপের চেয়ারম্যান জিয়াউদ্দিন বলেন, কোনো প্রাকৃতিক দুর্যোগ না থাকলে দেশের বিভিন্ন এলাকা ও প্রতিবেশী দেশ ভারত, মিয়ানমার, নেপাল ও শ্রীলঙ্কাকাসহ বিভিন্ন দেশের দুই লাখ তীর্থযাত্রী ও পর্যটক এ উৎসবে আসতে পারেন বলে আশা করা হচ্ছে। ৭ তারিখ পুণ্যস্নানের মধ্য দিয়ে এ উৎসব শেষ হবে।
