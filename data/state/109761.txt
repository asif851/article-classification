
রাজধানী ঢাকাসহ দেশের বেশ কয়েকটি স্থানে আবার ভূকম্পন অনুভূত হয়েছে। আজ সোমবার সন্ধ্যার দিকে বাংলাদেশের কয়েকটি জায়গায় ভূকম্পন অনুভূত হয়। এ নিয়ে পরপর তিন দিন বাংলাদেশে ভূমিকম্প আঘাত হানল।
আবহাওয়া অধিদপ্তরের ভূমিকম্প পর্যবেক্ষণ কেন্দ্রের বিশ্লেষক শহীদুল হাসান প্রথম আলোকে বলেন, বাংলাদেশ সময় সন্ধ্যা ছয়টা ৩৫ মিনিট ৫২ সেকেন্ডে ভূমিকম্পটি হয়েছে। রিখটার স্কেলে এর মাত্রা ৫ দশমিক ৩। ধরনের দিক থেকে এটি মাঝারি মানের ভূমিকম্প। আগারগাঁও আবহাওয়া অফিস থেকে ৪১৩ কিলোমিটার দূরে ​বাংলাদেশ-ভারতের শিলিগুঁড়ি সীমান্তের কাছাকাছি এই ভূমিকম্পটির উৎ​পত্তিস্থল।
আজ নেপালের হিটুরা এবং ভারতের দার্জিলিংয়ের মিরিক এলাকায় পর দুটি ভূমিকম্প আঘাত হেনেছে। এ কারণে বাংলাদেশের কয়েকটি জায়গায় ভূকম্পন অনুভূত হয়েছে। রিখটার স্কেলে ভারতের মিরিকে ৫ দশমিক ১ মাত্রা ও নেপালের হিটুরায় ৪ দশমিক ২ মাত্রার ভূমিকম্প আঘাত হানে।
মার্কিন ভূতাত্ত্বিক জরিপ সংস্থার (ইউএসজিএস) ওয়েবসাইটেও একই তথ্য পাওয়া গেছে। আমাদের শেরপুর ও কুষ্টিয়ার প্রতিনিধিরা জানিয়েছেন, ওই দুই জেলায় আজ সন্ধ্যায় ভূকম্পন অনুভূত হয়েছে।
ইউএসজিএস-এর তথ্য অনুযায়ী, গতকাল রোববার এবং আজ সোমবার এ দুই দিনে ভারত, নেপাল ও ইরানে মোট ১০টি ভূকম্পন আঘাত হানে। এর মধ্যে একটি ভারতে, একটি ইরানে এবং বাকি আটটি নেপালে হয়েছে। এর মধ্যে সবচেয়ে শক্তিশালী ভূমিকম্পটি ছিল নেপালের নাগরকোটে। এটি গতকাল স্থানীয় সময় সাড়ে চারটার দিকে আঘাত হানে, এর মাত্রা ছিল ৫ দশমিক ৩।
এ ব্যাপারে বাংলাদেশ ভূমিকম্প সমিতির সাধারণ সম্পাদক ও বুয়েটের অধ্যাপক মেহেদি আহমেদ আনসারি প্রথম আলোকে বলেন, গত তিন দিন ধরে নেপালের আঘাত হানা ভূমিকম্প প্রবণ এলাকাটি হিমালয়ের নেপাল অংশ থেকে ভারতের দিকে সরে আসছে। যদি এই মাত্রার ভূমিকম্পটি মাঝারি থেকে তীব্র মাত্রার ভূমিকম্প হিসেবে ভারতের বিহার রাজ্যে আঘাত হানে তাহলে বাংলাদেশের জন্য মারাত্মক বিপর্যয় সৃষ্টি করবে। ফলে আমাদের যতটুকু সম্পদ আছে তাই নিয়ে প্রস্তুত থাকতে হবে।
আবহাওয়া অধিদপ্তরের ভূমিকম্প পর্যবেক্ষণ কেন্দ্রের বিশ্লেষক শহীদুল হাসান বলেন, ভূমিকম্প শুরুতে নেপালে ছিল। এটি বাংলাদেশ সীমান্তের কাছাকাছি এসেছে। এখন মাঝারি মানের ভূমিকম্প হলেও বেশ কম্পন অনুভূত হবে। তিনি আতঙ্কিত না হওয়ার পরামর্শ দেন। তিনি ভূমিকম্পের সময় তাড়াহুড়ো করে নিচে নামার চেষ্টা না করে শক্ত কোনো আসবাব বা ভবনের বিমের নিচে আশ্রয় নেওয়ার পরামর্শ দেন।
গত শনিবার নেপালে আঘাত হানা ভূমিকম্পের কারণে দেশটিতে প্রায় তিন হাজারের বেশি লোকের প্রাণহানির ঘটনা ঘটে।
