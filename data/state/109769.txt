
বেতন ও গ্রেড সংক্রান্ত সমস্যা নিরসনের দাবিতে আজ বৃহস্পতিবার কর্মবিরতি ও অবস্থান কর্মসূচি পালন করেছেন দেশের সরকারি ও স্বায়ত্তশাসিত বিশ্ববিদ্যালয়ের শিক্ষকেরা।
বেলা ১১টা থেকে একটা পর্যন্ত এই কর্মসূচি চলার কথা থাকলেও দেড়টার দিকে তা শেষ হয়। শিক্ষকেরা বলেছেন, দাবি পূরণ না হলে ১১ জানুয়ারি থেকে লাগাতার কর্মবিরতির যে ঘোষণা ছিল, তা কঠোরভাবে পালন করা হবে। শিক্ষকেরা অভিযোগ করেছেন, কিছু সংখ্যক আমলা ষড়যন্ত্র করে এই সংকট সৃষ্টি করেছেন। এ জন্য ওই আমলাদের চিহ্নিত করে বিচার দাবি করেছেন তাঁরা।
এর আগে বেলা ১১টার দিকে ঢাকা বিশ্ববিদ্যালয়ে গিয়ে দেখা গেছে, বিশ্ববিদ্যালয়ের শিক্ষকেরা শ্রেণিকক্ষ ছেড়ে কলা ভবনের সামনে বটতলায় সমাবেশস্থলে যোগ দিয়েছেন। সেখানে বিশ্ববিদ্যালয় শিক্ষক সমিতি ফেডারেশনের মহাসচিব এ এস এম মাকসুদ কামাল বলেন, অর্থমন্ত্রী আবুল মাল আবদুল মুহিত যে প্রতিশ্রুতি দিয়েছিলেন, সেটা সরকারেরই প্রতিশ্রুতি বলে তাঁরা মনে করেন। কিন্তু সে প্রতিশ্রুতি বেতন স্কেলে প্রতিফলিত হয়নি। তাঁরা মনে করছেন, এটি প্রতিফলিত না হওয়ার জন্য একটি মহল কাজ করছে। শিক্ষকেরা আশা করছেন, আজকের কর্মসূচির পর ওই মহলটিও বিষয়টি অনুধাবন করবেন।
ঢাকা বিশ্ববিদ্যালয় শিক্ষক সমিতির ভারপ্রাপ্ত সভাপতি এমদাদুল হকের সভাপতিত্বে আরও বক্তব্য দেন শিক্ষক আখতারুজ্জামান, নাজমা শাহীন চৌধুরী, এ এস এম মাকসুদ কামাল, এ জে এম শফিউল আলম ভূঁইয়া প্রমুখ।
পরে এ এস এম মাকসুদ কামাল প্রথম আলোকে বলেন, সারা দেশের সরকারি ও স্বায়ত্তশাসিত বিশ্ববিদ্যালয়ে এই কর্মসূচি পালিত হয়েছে।আরও পড়ুন:বিশ্ববিদ্যালয় শিক্ষকদের কর্মবিরতি চলছে
