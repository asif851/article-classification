
যশোর সদর উপজেলায় মাহফুজুর রহমান ওরফে খোকন (৪৫) নামের এক ব্যক্তিকে গুলি করে হত্যা করেছে দুর্বৃত্তরা। আজ বুধবার রাতে শহরের শেখহাটি জামরুলতলা এলাকায় এ ঘটনা ঘটে। তিনি সদর উপজেলার ফতেপুর ইউনিয়নের ১ নম্বর ওয়ার্ড আওয়ামী লীগের দপ্তর সম্পাদক ছিলেন। তাঁর বাড়ি সদর উপজেলার সুলতানপুর গ্রামে।
পুলিশ জানায়, রাত সাড়ে আটটার দিকে খোকন ও স্থানীয় জাহাঙ্গীর হোসেন একসঙ্গে শহর থেকে মোটরসাইকেলে করে বাড়ি ফিরছিলেন। তাঁরা জামরুলতলা এলাকার মোল্লা চালকলের পাশে পৌঁছালে কয়েকজন দুর্বৃত্ত মোটরসাইকেলে করে পেছন থেকে গুলি করে পালিয়ে যায়। একটি গুলি খোকনের শরীরে বিদ্ধ হয়। গুরুতর অবস্থায় তাঁকে যশোর ২৫০ শয্যাবিশিষ্ট জেনারেল হাসপাতালে নেওয়ার পর কর্তব্যরত চিকিৎসক তাঁকে মৃত ঘোষণা করেন। তাঁর লাশ ময়না তদন্তের জন্য হাসপাতালের মর্গে রাখা হয়েছে।
যশোর কোতোয়ালি মডেল থানার ভারপ্রাপ্ত কর্মকর্তা (ওসি) ইনামুল হক ঘটনার সত্যতা নিশ্চিত করে বলেন, তাৎক্ষণিকভাবে হত্যাকাণ্ডের কারণ জানা যায়নি। ঘটনার তদন্ত চলছে।
