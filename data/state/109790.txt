
কৃষি সম্প্রসারণ অধিদপ্তরের তৃতীয় ও চতুর্থ শ্রেণির কর্মচারী নিয়োগের পরীক্ষায় ৭৬ জন ভুয়া পরীক্ষার্থী ধরা পড়েছেন। এঁদের মধ্যে ৭০ জনকে ১৫ দিনের বিনাশ্রম কারাদণ্ড দিয়েছেন ভ্রাম্যমাণ আদালত। বাকি ছয়জনের বিষয়ে আরও তদন্তের জন্য তাঁদের রাজধানীর শাহবাগ থানায় সোপর্দ করা হয়েছে।গতকাল শুক্রবার এই নিয়োগ পরীক্ষা অনুষ্ঠিত হয়। ধরা পড়া ব্যক্তিরা অন্যের হয়ে পরীক্ষা দিতে এসেছিলেন বলে জানা গেছে। কৃষি সম্প্রসারণ অধিদপ্তর থেকে পাঠানো সংবাদ বিজ্ঞপ্তিতে বলা হয়েছে, ঢাকা বিশ্ববিদ্যালয়ের ব্যবসায় প্রশাসন অনুষদের তত্ত্বাবধানে রাজধানীর ২৮টি কেন্দ্রে ওই পরীক্ষা অনুষ্ঠিত হয়। নির্বাহী ম্যাজিস্ট্রেট সাইফুল ইসলামের নেতৃত্বে এবং কৃষি মন্ত্রণালয় ও কৃষি সম্প্রসারণ অধিদপ্তরের সমন্বয়ে গঠিত একটি মোবাইল টিম পরীক্ষাকেন্দ্রগুলোতে অভিযান চালায়। সেখানে তাঁরা ওই ভুয়া পরীক্ষার্থীদের চিহ্নিত করেন। ভ্রাম্যমাণ আদালত ৭০ জনকে ১৫ দিন করে কারাদণ্ড দিয়ে ঢাকা কেন্দ্রীয় কারাগারে পাঠিয়ে দেন।এ ব্যাপারে কৃষি সম্প্রসারণ অধিদপ্তরের মহাপরিচালক হামিদুর রহমান প্রথম আলোকে বলেন, সুনির্দিষ্ট তথ্য ও প্রমাণের ভিত্তিতে ওই ৭৬ জনের বিরুদ্ধে শাস্তিমূলক ব্যবস্থা নেওয়া হয়েছে। যেকোনো অসদুপায়ের বিরুদ্ধে ভবিষ্যতেও এমন কঠোর ব্যবস্থা নেওয়া হবে।
