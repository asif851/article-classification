

যুক্তরাষ্ট্রের সঙ্গে টিকফা চুক্তি স্বাক্ষর ও রামপালে তাপবিদ্যুেকন্দ্র নির্মাণের সরকারি সিদ্ধান্তের প্রতিবাদে গণসংহতি আন্দোলনের কর্মসূচিতে আজ শনিবার বাধা দিয়েছে পুলিশ।
গণসংহতি আন্দোলনের নেতারা জানান, তাঁদের আজকের মিছিল ও সমাবেশের কর্মসূচি ছিল পূর্বনির্ধারিত। এ জন্য পুলিশ ও কর্তৃপক্ষের অনুমতি চাওয়া হয়েছিল। কিন্তু কর্তৃপক্ষ অনুমতি দেয়নি। এ জন্য তারা কোনো কারণও দেখায়নি। পরে দলের নেতারা কর্মসূচি অব্যাহত রাখার সিদ্ধান্ত নেন।
দলটি আজ বিকেলে বিক্ষোভ মিছিল বের করলে পুলিশ বাধা দেয়। একসময় পুলিশ বিক্ষোভকারীদের ব্যানার কেড়ে নিতে চাইলে দলের নেতা-কর্মীদের সঙ্গে পুলিশের ধ্বস্তাধ্বস্তি হয়।
দলটির বিক্ষোভ মিছিলে পুলিশ বাধা দিলে নেতা-কর্মীরা সচিবালয়ের পাশের সড়কে একটি সংক্ষিপ্ত সমাবেশ করেন। সেখানে বক্তব্য দেন সংগঠনের প্রধান সমন্বয়কারী জোনায়েদ সাকি, কেন্দ্রীয় সমন্বয় পরিষদের সদস্য আবদুস সালাম প্রমুখ।
গণসংহতি আন্দোলনের এক প্রেস বিজ্ঞপ্তিতে বলা হয়েছে, ‘সরকার নিজের ক্ষমতা চিরস্থায়ী করতে চরম গণবিরোধী দমননীতি নিয়েছে। দেশে সমস্ত ধরনের বিরোধী মত দমন করতে একটা অঘোষিত জরুরি অবস্থা জারি করেছে। ... মূলত তা জনগণের টুঁটি চেপে ধরারই অপতত্পরতা।’
