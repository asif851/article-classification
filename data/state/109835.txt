
গত মঙ্গলবার থেকে পরিবহনশ্রমিকদের ধর্মঘটের কারণে রাজধানীতে তেলবাহী ট্যাংকার চলাচল করতে পারেনি। এর ফলে গতকাল বুধবার রাজধানীর বিভিন্ন এলাকার পেট্রলপাম্পে জ্বালানির সংকট দেখা দেয়। একাধিক পাম্পে গিয়েও প্রয়োজনীয় জ্বালানি না পাওয়ায় ভোগান্তিতে পড়েন অনেকে।রাজারবাগ, মগবাজার, তেজগাঁও, বিজয় সরণি এলাকার পেট্রলপাম্প ঘুরে দেখা যায়, জ্বালানি না থাকায় কয়েকটি পেট্রলপাম্পের প্রবেশপথ বন্ধ করে রাখা হয়েছে। অনেকেই জ্বালানি নিতে এসে না পাওয়ায় ফিরে যান। কাজ না থাকায় পেট্রলপাম্পের কর্মচারীরাও বসে ছিলেন।তিন পাম্পে ঘুরেও জ্বালানি না পাওয়া এক ব্যক্তি বলেন, ‘বাস না চলায় যাত্রীদের ভোগান্তিতে পড়তে হয়েছে। পাম্পে জ্বালানি না থাকায় ব্যক্তিগত গাড়ির মালিক ও মোটরসাইকেলের চালকদেরও ভোগান্তিতে পড়তে হচ্ছে। এমন হঠাৎ ধর্মঘট সাধারণ মানুষের দুর্ভোগই বাড়াচ্ছে।’নাম না প্রকাশের শর্তে পেট্রলপাম্পের একজন মালিক বলেন, পরিবহন ধর্মঘটের কারণে তেলবাহী ট্যাংকারগুলো রাজধানীতে ঢুকতে না পারায় কোনা কোনো পাম্পে সংকট দেখা দিয়েছে। ধর্মঘট প্রত্যাহার হওয়ায় আগামীকাল (আজ বৃহস্পতিবার) সকালের মধ্যে এ সংকট কেটে যাবে।সড়ক দুর্ঘটনায় চলচ্চিত্র ব্যক্তিত্ব তারেক মাসুদ, সাংবাদিক মিশুক মুনীরসহ পাঁচজনের প্রাণহানির মামলায় বাসের চালক জামির হোসেনকে যাবজ্জীবন কারাদণ্ড এবং সাভারে ট্রাকচাপায় এক নারীকে হত্যার দায়ে ট্রাকচালকের বিরুদ্ধে সোমবার মৃত্যুদণ্ডের রায় দেওয়ায় গত মঙ্গলবার থেকে সারা দেশে ধর্মঘট আহ্বান করেন পরিবহনশ্রমিকেরা। গতকাল বুধবার বিকেলে ধর্মঘট প্রত্যাহার করেন শ্রমিকেরা।
 
