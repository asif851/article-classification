
পাবনার ভাঙ্গুড়া উপজেলার ভেড়ামারা বাজারের পাশের একটি পুকুর থেকে গতকাল রোববার আবদুল কুদ্দুস নামের এক ব্যবসায়ীর লাশ উদ্ধার করেছে পুলিশ। নওগাঁ সদর ও সাপাহার উপজেলায় অজ্ঞাতপরিচয় দুই নারীর মৃতদেহ উদ্ধার করা হয়েছে। বগুড়ার কাহালুতে পুলিশ আরিফুল ইসলাম নামের এক মাদ্রাসাছাত্রের লাশ উদ্ধার করেছে। চাঁপাইনবাবগঞ্জের শিবগঞ্জ উপজেলার পাগলা নদীতে ভাসমান অবস্থায় রূপা খাতুন নামের এক নারীর লাশ উদ্ধার করেছে পুলিশ
ভাঙ্গুড়ায় নিহত কুদ্দুসের পরিবারের দাবি, কুদ্দুসকে দোকান থেকে মুঠোফোনে ডেকে নিয়ে হত্যা করা হয়েছে। নিহত ব্যক্তির স্বজন ও স্থানীয় কয়েকজন বাসিন্দা সূত্রে জানা গেছে, কুদ্দুসের (৫০) বাড়ি ভেড়ামারা গ্রামেই। তিনি স্থানীয় বাজারের মিষ্টি ব্যবসায়ী। শনিবার রাত ১০টার পর কোনো এক সময় কেউ তাঁকে মুঠোফোনে ডেকে নিয়ে যায়। গতকাল সকাল ৮টার দিকে স্থানীয় লোকজনের কাছ থেকে খবর পেয়ে পুলিশ লাশটি উদ্ধার করে।
ভাঙ্গুড়া থানার ওসি নজরুল ইসলাম বলেন, ধারণা করা হচ্ছে, কেউ তাঁকে লাথি দিয়ে পানিতে ফেলে হত্যা করেছে। গতকাল সকালে নওগাঁ শহরের পোস্ট অফিসপাড়া ও গত শনিবার সন্ধ্যায় সাপাহার উপজেলার তিলনা এলাকা থেকে দুই নারীর লাশ উদ্ধার করা হয়।
পুলিশ ও স্থানীয় বাসিন্দা সূত্রে জানা যায়, গতকাল সকালে নওগাঁ পৌরসভার পোস্ট অফিসপাড়ায় সরকারি বিএমসি মহিলা কলেজের পেছনে একটি পরিত্যক্ত বাড়িতে এক নারীর (৫০) মৃতদেহ দেখতে পেয়ে স্থানীয় লোকজন থানায় খবর দেন। পরে পুলিশ গিয়ে লাশ উদ্ধার করে।
গত শনিবার সন্ধ্যা ৭টার দিকে উপজেলার তিলনা ইউনিয়নের কুতুরবাড়ি এলাকার একটি খাল থেকে অজ্ঞাতনামা এক নারীর (৩৩) অর্ধগলিত লাশ উদ্ধার করে পুলিশ। সাপাহার থানার ভারপ্রাপ্ত কর্মকর্তা (ওসি) শামসুল আলম শাহ জানান, শনিবার বিকেল ৫টার দিকে স্থানীয় লোকজন উপজেলার কুতুরবাড়ি এলাকার একটি খালে এক নারীর লাশ পড়ে থাকতে দেখে থানায় খবর দেন। সন্ধ্যা ৭টার দিকে ঘটনাস্থলে গিয়ে ওই নারীর অর্ধগলিত লাশ উদ্ধার করা হয়।
বগুড়ার কাহালুতে গতকাল দুপুরে মাদ্রাসাছাত্র আরিফুল ইসলামের (১৪) লাশ উদ্ধার করেছে পুলিশ। নিহত আরিফুল উপজেলার নারহট্ট ইউনিয়নের তেঁতুলিয়াপাড়ার জিয়াউল ইসলামের ছেলে। আরিফুল শিলকহর মাদ্রাসার ষষ্ঠ শ্রেণির ছাত্র ছিল।
নিহত আরিফুলের পরিবার সূত্রে জানা যায়, গত শনিবার দুপুরে আরিফুল বাড়ি থেকে বের হয়। রাতে বাড়ি না ফেরায় পরিবারের লোকজন বিভিন্ন জায়গায় খোঁজ করেন। গতকাল তার বাড়ি থেকে আট-নয় কিলোমিটার দূরে পাশের মুরইল ইউনিয়নের সুবল গ্রামের ধানখেতের মাঝখানে একটি পুকুরে স্থানীয় লোকজন আরিফুলের হাত-পা বাঁধা একটি লাশ ভেসে থাকতে দেখে।
চাঁপাইনবাবগঞ্জের শিবগঞ্জ উপজেলার পাগলা নদীতে ভাসমান অবস্থায় গতকাল দুপুরে রূপা খাতুন (৩০) নামের এক নারীর লাশ উদ্ধার করেছে পুলিশ। তিনি শিবগঞ্জের দুর্লভপুর ইউনিয়নের আটরশিয়া গ্রামের ফিটু আলীর মেয়ে।
প্রতিবেদন তৈরিতে সহযোগিতা করেছেন [নিজস্ব প্রতিবেদক, চাঁপাইনবাবগঞ্জ, পাবনা, নওগাঁ ও দুপচাঁচিয়া (বগুড়া) প্রতিনিধি]
 
