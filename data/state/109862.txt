
ছবিটি বিমূর্ত। লাল রঙের বিন্যাসে বিশেষভাবে আঁকা ছবিটির শিরোনাম ‘নিখাদ দেশপ্রেম’। সাধারণত কোনো প্রদর্শনীতে দেয়ালে ঝোলানো চিত্রকর্ম ছুঁয়ে দেখার নিয়ম নেই। কিন্তু এ ছবিটি একই সঙ্গে দৃষ্টিপ্রতিবন্ধী ব্যক্তিদের জন্যও আঁকা। অর্থাৎ চোখে দেখার পাশাপাশি এ ছবিটি ছুঁয়ে দেখলেও অনুভব করা যাবে।
শিল্পী নারগীস পলির আঁকা এই ব্যতিক্রমী চিত্রকর্মটি স্থান পেয়েছে ধানমন্ডির আলিয়ঁস ফ্রঁসেজ দো ঢাকার লা গ্যালারিতে। সেখানে চলছে এ শিল্পীর ‘দ্য স্কিন অব আ লিভিং থট’ শীর্ষক একক চিত্রপ্রদর্শনী। প্রদর্শনীতে প্রায় ৩১টি চিত্রকর্ম স্থান পেয়েছে। এর মধ্যে ‘নিখাঁদ দেশপ্রেম’ শিরোনামের ছবিটি বিশেষ পদ্ধতিতে আঁকা। শিল্পী জানালেন দৃষ্টিহীনদের জন্য তাঁর তিনটি ছবি আঁকা আছে। একটি ছবি স্থান পেয়েছে এ প্রদর্শনীতে।
প্রদর্শনীকক্ষটি ঘুরে দেখছিলেন অনেকেই। একজন দৃষ্টিহীন বালক অভিভাবকের হাত ধরে এসেছিল। ‘নিখাদ দেশপ্রেম’ শিরোনামের ছবিটির ওপর সে হাত রাখল, রঙের প্রলেপের মধ্যে অনুভব করার চেষ্টা করল স্পর্শের নান্দনিকতা। চোখ নয়, মন দিয়ে ছেলেটি অনুভব করল বঙ্গবন্ধু শেখ মুজিবুর রহমানকে। ক্যানভাসের লাল রং ছেলেটি দেখতে পেল না ঠিকই, তবে ছবির বিষয়বস্তু অন্য এক মাত্রা পেল তার মধ্যে।
প্রদর্শনী চিত্রকর্মগুলোর মধ্যে আটটি মিনিয়েচার, ছয়টি ড্রয়িং এবং বাকি ১৭টি পেইন্টিং। চট্টগ্রাম বিশ্ববিদ্যালয় থেকে ইংরেজি সাহিত্য নিয়ে প্রাতিষ্ঠানিক শিক্ষা নেওয়া শিল্পী নারগীসের চিত্রকর্মগুলোর ভিন্ন ভিন্ন ভাষা, ভিন্ন গল্প। সব কটি ছবিই শিল্পীর বিশ্লেষণধর্মী মন এবং সেই সঙ্গে তাঁর শৈল্পিক মননকে ব্যাপ্ত করে। তাঁর সজাগ দৃষ্টি রয়েছে নীতির দূষণ ও সামাজিক অবিচার প্রতিরোধে চিত্রশিল্পের ভূমিকায়। এটি শিল্পীর প্রথম একক চিত্রকর্ম প্রদর্শনী।
প্রদর্শনীর বেশির ভাগ ছবি অ্যাক্রিলিক ও মিশ্র মাধ্যমে আঁকা। নয়টি ছবি আঁকা হয়েছে চামড়ার ওপর। নানা আকৃতির চামড়ার ব্যবহার ছবিগুলো নতুনত্ব দিয়েছে।
এর আগে গত শুক্রবার প্রদর্শনীর উদ্বোধন করেন বরেণ্য চিত্রশিল্পী মুস্তাফা মনোয়ার। উদ্বোধনীতে সম্মানিত অতিথি ছিলেন অধ্যাপক সৈয়দ মনজুরুল ইসলাম। বিশেষ অতিথি ছিলেন স্থপতি আদনান মোরশেদ।
প্রদর্শনীটি চলবে ১৬ আগস্ট পর্যন্ত। সোম থেকে বৃহস্পতিবার বেলা ৩টা থেকে রাত ৯টা এবং শুক্র ও শনিবার সকাল ৯টা থেকে দুপুর ১২টা এবং বিকেল ৫টা থেকে রাত ৮টা পর্যন্ত প্রদর্শনীটি খোলা থাকবে বলে জানিয়েছেন লা গ্যালারির অনুষ্ঠান কর্মকর্তা মামুন অর রশিদ। 
