
সৌদি আরবের দাম্মাম শহরে সড়ক দুর্ঘটনায় হানিফ মাতুব্বর (৩৬) নামের এক বাংলাদেশি নাগরিক নিহত হয়েছেন। গতকাল শনিবার বাংলাদেশের স্থানীয় সময় সন্ধ্যায় শহরের জামরাইল মহাসড়কে এ দুর্ঘটনা ঘটে।
নিহত হানিফ ফরিদপুরের সদরপুর উপজেলার গফুর মাতুব্বরডাঙ্গি গ্রামের আবদুল হক মাতুব্বরের দ্বিতীয় ছেলে।
হানিফের স্বজনেরা জানান, নিহত ব্যক্তির বড় ভাই সৌদিপ্রবাসী টিপু সুলতান মোবাইল ফোনে পরিবারের সদস্যদের এ খবর জানিয়েছেন।
নিহত ব্যক্তির স্ত্রী খোদেজা বেগম জানান, গত শুক্রবার হানিফের সঙ্গে তাঁর শেষ কথা হয়। হানিফ বলেছিলেন, বিদেশে তাঁর আর ভালো লাগছিল না। দেশে ফিরে ব্যবসা করতে চান তিনি।
হাবিবা (১০) নামের হানিফের এক মেয়ে ও হাইসান (৮) নামের এক ছেলে রয়েছে।
১৩ বছর ধরে সৌদি আরবের দাম্মামে একটি গ্যারেজে চাকরি করছিলেন হানিফ। এ বছর মার্চে তিনি সর্বশেষ দেশে আসেন।
ভাসানচর ইউনিয়ন পরিষদের (ইউপি) চেয়ারম্যান মোল্লা মো. মইনউদ্দিন আহমেদ জানান, হানিফ সত্ ও নিরীহপ্রকৃতির ছেলে। তাঁর মৃত্যুতে এলাকায় শোকের ছায়া নেমে এসেছে।
হানিফের মামা শ্বশুর আবদুল হাই মোল্লা প্রথম আলোকে জানান, নিহত হানিফের মৃতদেহ দেশে এনে পারিবারিক কবরস্থানে দাফনের উদ্যোগ নেওয়া হয়েছে। এ ব্যাপারে হানিফের প্রবাসী ভাই টিপু সুলতান চেষ্টা চালিয়ে চালাচ্ছেন।
