
রাজধানীর ডেমরায় রেড চিলি চায়নিজ রেস্তোরাঁয় আজ বুধবার গ্যাস পাইপলাইনে বিস্ফোরণের ঘটনায় পাঁচজন দগ্ধ হয়েছেন। তাঁরা হলেন ফারুক (৪২), বিল্লাল মোল্লা (৫০), হারুন (৫০), চান মিয়া (৩০) ও পিচ্চি (৩০)। দগ্ধ সবাই ওই রেস্তোরাঁর বাবুর্চি। তাঁদের ঢাকা মেডিকেলে কলেজ হাসপাতালের বার্ন ইউনিটে ভর্তি করা হয়েছে।
বার্ন ইউনিটের আবাসিক সার্জন পার্থ শংকর পাল জানান, দগ্ধ ব্যক্তিদের মধ্যে ফারুকের শরীরের ৬৩ শতাংশ ও চান মিয়ার শরীরের ৫৭ শতাংশ পুড়ে গেছে। এই দুজনের অবস্থা আশঙ্কাজনক।
ফায়ার সার্ভিসের নিয়ন্ত্রণকক্ষের কর্মকর্তা বেলাল হোসেন প্রথম আলোকে বলেন, আজ সকাল সাড়ে সাতটার দিকে ডেমরার কোনাপাড়া এলাকার একটি সাততলা ভবনের দোতলায় অবস্থিত চায়নিজ রেস্তোরাঁর রান্নাঘরে বিস্ফোরণের ঘটনাটি ঘটে। আগুন নিয়ন্ত্রণে আনতে ফায়ার সার্ভিসের দুটি ইউনিট কাজ করে। প্রাথমিকভাবে ধারণা করা হচ্ছে, রেস্তোরাঁর রান্নাঘরে গ্যাস পাইপলাইনে বিস্ফোরণ হয়। পাইপে গ্যাস লিক হওয়ায় এ ঘটনা ঘটে থাকতে পারে।
