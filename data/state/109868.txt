
আজ ১৩ জুন। নীলফামারীর সৈয়দপুরে ট্রেন ট্র্যাজেডি দিবস আজ। মুক্তিযুদ্ধের এই দিনে পাকিস্তানি বাহিনী ও তাদের দোসর বিহারিরা শহরের গোলাহাট এলাকায় ট্রেন থামিয়ে ৪৪৮ জন হিন্দু মাড়োয়ারিকে হত্যা করে।
ঘটনার প্রত্যক্ষদর্শী শ্যামলাল আগরওয়ালার সঙ্গে কথা হয়। তিনি বলেন, মুক্তিযুদ্ধের সময় এ শহরে বাঙালিদের মতো মাড়োয়ারিরাও অত্যন্ত ভয়ের মধে৵ দিন কাটাচ্ছিল। এ পরিস্থিতিতে সৈয়দপুর ক্যান্টনমেন্ট থেকে বারবার মাইকে ঘোষণা দেওয়া হচ্ছিল, মাড়োয়ারিদের ভয় নেই। তাদের নিরাপদে ভারতে পৌঁছে দেওয়া হবে। ১৯৭১ সালের ১৩ জুন সৈয়দপুর রেলওয়ে স্টেশনে একটি বিশেষ ট্রেনের ব্যবস্থা করা হয়। এর আগে হিন্দু মাড়োয়ারিদের তালিকা তৈরি করে পাকিস্তানি বাহিনী। শ্যামলাল বলেন, ‘প্রাণ বাঁচাতে আমরা হুড়মুড় করে ট্রেনটিতে উঠে পড়ি। কিন্তু হানাদার বাহিনী খুঁজে খুঁজে কমপক্ষে ২০ জন তরুণীকে নামিয়ে ক্যান্টনমেন্টে নিয়ে যায়। তাদের ভাগ্যে কী জুটেছিল তা আজও জানা যায়নি’—বলে কান্নায় ভেঙে পড়েন তিনি।
আরেক প্রত্যক্ষদর্শী তপন কুমার দাস বলেন, তিনিও ওই ট্রেনের যাত্রী ছিলেন। ট্রেনে ৫০০ নারী-পুরুষ, শিশু-বৃদ্ধকে তোলা হয়। সকাল ১০টায় শিলিগুড়ির উদ্দেশে ছেড়ে যায় ট্রেনটি। কিন্তু কিছুদূর গিয়ে গোলাহাট নামক স্থানে থামে ট্রেনটি। উঠে পড়ে বিহারিরা। তাদের হাতে ছিল তলোয়ার, রামদা। তিনি একটি জানালা ফাঁক করে দেখেন, বাইরে পাকিস্তানি বাহিনী ঘিরে আছে ট্রেনটি। এরপর যাত্রীদের ট্রেন থেকে নামিয়ে ধারালো অস্ত্রের আঘাতে ৪৪৮ জনকে হত্যা করা হয়। ওই হত্যাযজ্ঞ থেকে তিনিসহ কয়েকজন যুবক কোনোমতে পালিয়ে জীবন রক্ষা করেন।
মুক্তিযুদ্ধের শহীদদের সন্তান প্রজন্ম-৭১ এর সাধারণ সম্পাদক মহসিনুল হক জানান, দিবসটি উদ্‌যাপনে গোলাহাট বধ্যভূমিতে সকালে শোক ও প্রার্থনাসভার আয়োজন করা হয়েছে। 
