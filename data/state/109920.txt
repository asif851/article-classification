
গ্যাসের মূল্যবৃদ্ধির প্রতিবাদে ২৮ ফেব্রুয়ারি রাজধানীতে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দলের (বাসদ) হরতালে সমর্থন জানিয়েছেন বিএনপির মহাসচিব মির্জা ফখরুল ইসলাম আলমগীর।
আজ শনিবার দুপুরে ঠাকুরগাঁও জেলা ইজতেমার আখেরি মোনাজাতে অংশগ্রহণ শেষে সাংবাদিকদের কাছে মির্জা ফখরুল এ সমর্থনের কথা জানান। এই সমর্থন ব্যক্তিগত না দলীয়—এমন প্রশ্নের জবাবে তিনি বলেন, ‘দলীয়ভাবে আজ সমর্থন জানানোর কথা রয়েছে। বিষয়টি নিশ্চিত হয়ে জানানো হবে।’
মির্জা ফখরুল বলেন, আজ দেশের মানুষ একেবারেই ভালো নেই। জনগণের ওপর একের পর এক সিদ্ধান্ত চাপিয়ে দেওয়া হচ্ছে। এতে জনগণের আর্থিক প্রতিকূলতার সৃষ্টি হচ্ছে। এমনিতেই এখন জীবনযাত্রার ব্যয় অনেক বেড়ে গেছে, সেই তুলনায় আয় বাড়েনি। সরকারের এমন সিদ্ধান্তের কারণে সাধারণ মানুষের জীবনযাত্রা কঠিন হয়ে পড়ছে।
সিপিবি-বাসদের হরতালে সমর্থন জানিয়ে মির্জা ফখরুল বলেন, ‘ইতিমধ্যে গ্যাসের দাম ২২.৭ ভাগ বৃদ্ধি করা হয়েছে। এতে সামগ্রিকভাবে মানুষের জীবনযাত্রার ব্যয় আরও বেড়ে যাবে। আমরা গ্যাসের দাম বাড়ানোর প্রতিবাদ জানিয়েছি। গ্যাসের দাম বাড়ানোর প্রতিবাদে বামপন্থী দলগুলোর ডাকা হরতাল আমরা সমর্থন করি।’
