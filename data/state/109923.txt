
দিনাজপুরে ভুয়া প্রশ্নপত্র বিক্রি চক্রের সদস্য শামীম সিদ্দিক (১৯) এবং ফলাফল পরিবর্তনকারী চক্রের সদস্য অতুল চন্দ্র রায় (৪২) ও তাঁর ভাতিজা বিলাশ চন্দ্র রায়কে (২৭) আটক করেছে র‍্যাব এবং পুলিশ। 
বৃহস্পতিবার চিরিরবন্দর ও বীরগঞ্জ থেকে ওই তিনজনকে আটক করা হয়েছে। আটক শামীম সিদ্দিক জেলার ফুলবাড়ী উপজেলার সরস্বতীপুর (বেজাই) গ্রামের আফসার মণ্ডলের ছেলে। অতুল চন্দ্র রায় বীরগঞ্জ উপজেলার গোবিন্দপাড়ার গ্রামের বিঘানু চন্দ্র রায়ের ছেলে এবং বিলাশ চন্দ্র রায় (২৭) মলিন্দ্র নাথ রায়ের ছেলে। র‍্যাব দিনাজপুর ক্যাম্পের কোম্পানি কমান্ডার মেজর তালুকদার নাজমুছ সাকিব প্রথম আলোকে জানান, শামীম সিদ্দিক ভুয়া প্রশ্নপত্র বিক্রি চক্রের অন্যতম সদস্য। বহুদিন থেকে সামাজিক যোগাযোগমাধ্যমের মাধ্যমে ভুয়া প্রশ্নপত্র বিক্রি করছিলেন শামীম। তিনি ফেসবুকে ভুয়া প্রশ্নপত্র বিক্রির একাধিক পেজের অ্যাডমিন। এ ঘটনায় র‍্যাব বাদী হয়ে মামলা দিয়ে শামীমকে ফুলবাড়ী থানায় সোপর্দ করেছে। বীরগঞ্জ থানার ভারপ্রাপ্ত কর্মকর্তা (ওসি) শাকিলা পারভীন জানান, পুলিশ হেডকোয়ার্টার থেকে বীরগঞ্জ থানাকে জানানো হয়, অতুল চন্দ্র এবং তাঁর ভাতিজা বিলাশ চন্দ্র ফেসবুকে পিএসসি, জেএসসি, এসএসসি এবং এইচএসসি পরীক্ষার ফল পরিবর্তন করার বিজ্ঞাপন দিয়ে টাকা আদায় করতেন। এ অভিযোগে বৃহস্পতিবার চাচা-ভাতিজাকে আটক করা হয়েছে। আটক ব্যক্তিদের বিরুদ্ধে প্রয়োজনীয় ব্যবস্থা গ্রহণ করা হবে।
