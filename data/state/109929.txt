
রাজধানীর পল্লবীর কালশীতে আগুনে পুড়ে মারা যাওয়া ১০ জনের দাফন প্রক্রিয়া সম্পন্ন করতে লাশপ্রতি ২০ হাজার টাকা করে দেওয়ার ঘোষণা দিয়েছে ঢাকা জেলা প্রশাসন।
ঘটনাস্থলে উপস্থিত ঢাকার জেলা প্রশাসক তোফাজ্জল হোসেন মিয়া প্রথম আলোকে জানান, দাফন প্রক্রিয়া সম্পন্নের সুবিধার্থে এ অর্থ সহায়তা দেওয়া হবে।
এ ঘটনায় স্ট্র্যান্ডেড পাকিস্তানিজ জেনারেল রিপ্যাট্রিয়েশন কমিটির প্রধান আবদুর জব্বার খান অভিযোগ করে প্রথম আলোকে বলেন, ‘ক্যাম্প থেকে আটকে পড়া বিহারিদের উচ্ছেদের জন্য এ ঘটনা ঘটানো হয়েছে। এ ঘটনা আজই প্রথম নয়। আগেও এ ধরনের ঘটনা ছোট ছোট ভাবে ঘটেছে।’ তিনি হামলার ঘটনায় উদ্বেগ প্রকাশ করে বলেন, ‘প্রধানমন্ত্রীকে অনুরোধ করব, পাকিস্তানের প্রধানমন্ত্রী নওয়াজ শরিফের সঙ্গে কথা বলে আমাদের পাকিস্তানে পাঠিয়ে দেন।’
কারা এ ঘটনা ঘটিয়েছে বলে মনে করেন—জানতে চাইলে আবদুর জব্বার খান বলেন, যাঁদের হাতে ‘অ্যান্টি সোশ্যাল এলিমেন্ট’ গুন্ডা-মাস্তান আছে, তাঁরা এ উচ্ছেদ চান। বিহারি-বাঙালি সমস্যার জের ধরে এ ঘটনা ঘটেছে কি না, জানতে চাইলে তিনি বলেন, এটা বিহারি-বাঙালি সমস্যা নয়। তবে এ ইস্যুকে ব্যবহারের চেষ্টা চলছে।
আবদুর জব্বার খান বলেন, লাশগুলো পুলিশের সঙ্গে কথা বলে যথাযথ প্রক্রিয়ায় পরিবারের কাছে হস্তান্তর করা হবে।
আজ ভোর থেকে কালশীতে বিহারিদের সঙ্গে স্থানীয় লোকজন ও পুলিশের দফায় দফায় সংঘর্ষ হয়। এ সময় বিহারিদের কয়েকটি ঘরে আগুন দেয় অজ্ঞাত দুর্বৃত্তরা। এ ঘটনায় একই পরিবারের সাতজনসহ অন্তত ১০ জন নিহত হয়েছে। নিহত ব্যক্তিদের মধ্যে দুজন শিশু রয়েছে।
