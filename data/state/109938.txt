
সব দলের অংশগ্রহণের মধ্যে দিয়েই আগামী জাতীয় নির্বাচন অনুষ্ঠিত হবে বলে জানিয়েছেন জাতীয় পার্টির মহাসচিব এ বি এম রুহুল আমিন হাওলাদার। রোববার বিকেলে মাদারীপুরের শিবচরে চৌধুরী ফাতেমা বেগম পৌর অডিটোরিয়ামে অনুষ্ঠিত সুধী সমাবেশে তিনি এসব কথা বলেন।
মহাসচিব বলেন, জাতীয় পার্টির চেয়ারম্যান এইচ এম এরশাদ সারা দেশে ৪৬০টি উপজেলা গঠন করে দেশের উন্নয়নের যাত্রা শুরু করেন এবং বর্তমানে মহাজোট সরকারের মাধ্যমে সেই উন্নয়নের ধারা পূর্ণতাও পেয়েছে। উন্নয়নের ধারা অব্যাহত রাখতে আগামী দিনে সব দলের অংশগ্রহণেই নির্বাচনের দাবি জানান তিনি।
রুহুল আমিন বলেন, রাজনীতিতে দলগতভাবে প্রত্যেক দলেরই ভিন্ন মতাদর্শ থাকতে পারে। তবে দেশের উন্নয়নের স্বার্থে সব মতের ঊর্ধ্বে উঠে কাজ করে যেতে হবে। আর এতেই দেশের উন্নয়ন অব্যাহত থাকবে। সুধী সমাবেশে প্রধান অতিথি হিসেবে উপস্থিত ছিলেন বন ও পরিবেশমন্ত্রী আনিসুল ইসলাম মাহমুদ। প্রধান অতিথির বক্তব্যে মন্ত্রী বলেন, আগামী ৪১ সালের মধ্যে বাংলাদেশ উন্নয়নে প্রথম সারির দেশের তালিকায় চলে যাবে। দেশে যে উন্নয়ন হচ্ছে, তা শিবচরের উন্নয়ন দেখে বোঝা যায়। ভবিষ্যতে পদ্মা সেতুর কাজ শেষ হয়ে গেলে শিবচর নতুন এক শহরের মর্যাদা পাবে। দেশের উন্নয়নের ধারাকে অব্যাহত রাখতে সবাইকে হিংসার রাজনীতি ভুলে ঐক্যের পথে চলতে হবে।
শিবচর পৌরসভার মেয়র আওলাদ হোসেন খানের সভাপতিত্বে সুধী সমাবেশে আরও বক্তব্য দেন বাংলাদেশ আওয়ামী লীগের সংসদীয় পার্টির সেক্রেটারি ও অনুমিত হিসাবসংক্রান্ত কমিটির সভাপতি নূর-ই-আলম চৌধুরী, জাতীয় পার্টির প্রেসিডিয়াম সদস্য কাজী ফিরোজ রশিদ, মাদারীপুর জেলা আওয়ামী লীগের সিনিয়র সহসভাপতি মুনির চৌধুরী, উপজেলা আওয়ামী লীগের সভাপতি সামসুদ্দি খান প্রমুখ।
