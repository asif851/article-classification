
সুপ্রিম কোর্টের আপিল বিভাগে নিষ্পত্তি হওয়ার পর জামায়াতের ইসলামীর নিবন্ধন বাতিলের বিষয়ে সিদ্ধান্ত নেবে নির্বাচন কমিশন। আজ বুধবার নির্বাচন কমিশনার জাবেদ আলী সাংবাদিকদের এ কথা জানিয়েছেন।
১ আগস্ট হাইকোর্ট রাজনৈতিক দল হিসেবে জামায়াতের নিবন্ধনকে অবৈধ বলে রায়  দেন। তবে হাইকোর্ট এ বিষয়ে জামায়াতকে সরাসরি আপিল করার জন্য সনদ দিয়েছেন। চূড়ান্ত রায় প্রকাশের পর জামায়াত এ বিষয়ে আপিল করবে। যদিও আদালত ৫ আগস্ট হাইকোর্টের রায়ের ওপর জামায়াতে ইসলামীর চাওয়া স্থগিতাদেশ খারিজ করে দিয়েছেন।
জাবেদ আলী বলেন, হাইকোর্টের রায়ের আলোকে জামায়াতের নিবন্ধন বাতিল করার ক্ষমতা নির্বাচন কমিশনের আছে। তবে কমিশন ক্ষমতার অপব্যবহার করতে চায় না, করলে বিতর্ক হবে। সেজন্যই কমিশন আপিল নিষ্পত্তি হওয়ার আগ পর্যন্ত অপেক্ষা করবে।
জাবেদ আলী আরও জানান, আপিল বিভাগ যদি জামায়াতের নিবন্ধন অবৈধ ঘোষণা করেন, সেক্ষেত্রে তারা নতুন করে আবেদন করে অথবা যে যে কারণে তাদের নিবন্ধনকে অবৈধ ঘোষণা করা হবে, সেসব শর্ত নতুন করে পূরণ করে তারা নিবন্ধন টিকিয়ে রাখতে পারবে।
স্থানীয় সরকার মন্ত্রণালয়ের অনুরোধে তিন পৌরসভার নির্বাচনী তফসিল বাতিল সম্পর্কে জাবেদ আলী বলেন, বিষয়টি কমিশনের জন্য বিব্রতকর। মন্ত্রণালয়ের আপত্তি তফসিল ঘোষণার আগে জানানো উচিত ছিল। তিনি বলেন, ভবিষ্যতে যাতে এমন না হয়, সেজন্য মন্ত্রণালয়কে মৌখিকভাবে অনুরোধ জানানো হয়েছে।
গত ৩১ জুলাই কমিশন রাজশাহীর নওহাটা, গাজীপুরের শ্রীপুর ও বগুড়ার দুপচাঁচিয়া পৌরসভার নির্বাচনের তফসিল ঘোষণা করে। ৮ সেপ্টেম্বর এই তিন পৌরসভায় ভোট গ্রহণ হওয়ার কথা ছিল। কিন্তু তফসিল ঘোষণার পর স্থানীয় সরকার মন্ত্রণালয় নির্বাচন কমিশনকে চিঠি দিয়ে জানিয়েছে, এই তিন পৌরসভায় সীমানা সম্প্রসারণের কাজ চলছে। সেজন্য তারা নির্বাচন স্থগিত করার অনুরোধ জানায়।
