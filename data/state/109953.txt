
রাজধানীর ফুটপাত পথচারী বান্ধব করতে দ্বিতীয় সোমবার দ্বিতীয় দিনের মতো গুলিস্তান, ফুলবাড়িয়া, বঙ্গবন্ধু অ্যাভিনিউ ও বায়তুল মোকাররম এলাকায় দুই শতাধিক অবৈধ দোকানপাট এবং স্থাপনা উচ্ছেদ করেছে ঢাকা দক্ষিণ সিটি করপোরেশন (ডিএসসিসি)।
অভিযান চলাকালে উচ্ছেদের বিরুদ্ধে গুলিস্তান ও বঙ্গবাজারে বিক্ষোভ মিছিল এবং ডিএসসিসির মেয়রকে স্মারকলিপি দিয়েছেন হকারেরা। লাইনম্যান নামধারী চাঁদাবাজদের উসকানিতে সায় না দিয়ে ধৈর্য ধরে পরিস্থিতি মোকাবিলা করার আহ্বান জানিয়েছে বাংলাদেশ হকার্স লীগ।
১১ জানুয়ারি নগর ভবনে হকারদের বিভিন্ন সংগঠন, জনপ্রতিনিধি ও পুলিশের সঙ্গে বৈঠক করেন ডিএসসিসির মেয়র সাঈদ খোকন। এ বৈঠকের সিদ্ধান্ত অনুযায়ী, গতকাল রোববার থেকে সাপ্তাহিক কর্মদিবসে গুলিস্তান ও আশপাশের এলাকায় দিনের বেলা হকার বসা নিষেধ। তবে সন্ধ্যা সাড়ে ছয়টার পরে তাঁরা ব্যবসা করতে পারবেন। কিন্তু রোববার হকাররা আবার ফুটপাতে দোকান নিয়ে বসায় ওই দিন মতিঝিল, দিলকুশা, দৈনিক বাংলা, বায়তুল মোকাররম ও পল্টনে অভিযান চালিয়েছে ডিএসসিসি।
সোমবার বেলা ১১টায় দ্বিতীয় দিনের মত গুলিস্তানের জাতীয় গ্রন্থকেন্দ্র, গুলিস্তান শপিং কমপ্লেক্স ও বঙ্গবন্ধু পাতাল মার্কেটের সামনের ফুটপাত এবং সড়কে উচ্ছেদ অভিযান শুরু হয়। এ সময় শপিং কমপ্লেক্স ও গ্রন্থকেন্দ্রের সামনের ফুটপাত ও সড়ক থেকে অবৈধ অর্ধশতাধিক অস্থায়ী দোকান উচ্ছেদ করা হয়। হকারদের ব্যবহৃত আসবাব পে-লোডার দিয়ে ভেঙে ফেলা হয়। প্রতিবাদে হকারেরা বিক্ষোভ মিছিল করেন।
দুপুর ১২টার পর গুলিস্তান ট্রেড সেন্টার উত্তর, ঢাকা ট্রেড সেন্টার দক্ষিণ, সার্জেন্ট আহাদ পুলিশ বক্স ও ফুলবাড়িয়া বাস টার্মিনাল এলাকায় অভিযান চালানো হয়। এই এলাকাগুলোর ফুটপাত ও সড়ক থেকে শতাধিক দোকান এবং অবৈধ স্থাপনা উচ্ছেদ করা হয়। এর মধ্যে গুলিস্তান ট্রেড সেন্টারের সামনের ফুটপাতে গড়ে ওঠা ২০ নম্বর ওয়ার্ড যুবলীগের গুলিস্তান ইউনিটের কার্যালয়ও বুলডোজার দিয়ে গুঁড়িয়ে দেওয়া হয়। কিন্তু তা ভাঙতে বাধা ও ডিএসসিসির মেয়রের বিরুদ্ধে বিভিন্ন স্লোগান দেন সংগঠনটির নেতা-কর্মীরা। এ সময় আবার হকারেরা বিক্ষোভ করতে চাইলে তাদের ছত্রভঙ্গ করে দেয় পুলিশ। বেলা দেড়টার দিকে বঙ্গবন্ধু অ্যাভিনিউ, ইমপিরিয়াল হোটেল, খদ্দর বাজার শপিং কমপ্লেক্স, পীর ইয়ামেনি মার্কেটের সামনে থেকে অর্ধশতাধিক দোকান উচ্ছেদ করা হয়। বেলা আড়াইটার দিকে বায়তুল মোকাররম মসজিদের দক্ষিণ ফটকের সামনের ফুটপাত ও পশ্চিম পাশের সড়ক এবং ফুটপাত থেকে প্রায় ৬০টি দোকান উচ্ছেদ করা হয়। তবে ওই এলাকাগুলো থেকে আগেই অধিকাংশ দোকান সরিয়ে নেন হকারেরা। বিকেল পাঁচটা পর্যন্ত ওই এলাকাগুলোর ফুটপাতে আবার হকার বসতে দেখা যায়নি।
এই উচ্ছেদ অভিযান পরিচালনা করেন ডিএসসিসির প্রধান সম্পত্তি কর্মকর্তা কামরুল ইসলাম চৌধুরী, নির্বাহী ম্যাজিস্ট্রেট দেবাশীষ নাগ, খান মোহাম্মদ নাজমুস শোয়েব ও মামুন সরদার। অভিযানে আইনশৃঙ্খলা পরিস্থিতি নিয়ন্ত্রণে রাখতে সাত প্লাটুন পুলিশ সঙ্গে ছিলেন। এ ছাড়া অভিযানে ডিএসসিসির বুলডোজার, পে-লোডারসহ ১৫টি বাহন উচ্ছেদ কার্যক্রমে অংশ নেয়।
স্মারকলিপি: গুলিস্তানে উচ্ছেদ অভিযান চলাকালে হকারদের একটি অংশ বঙ্গবাজার দিয়ে নগর ভবনের সামনে অবস্থান কর্মসূচি পালনের চেষ্টা করে। কিন্তু পুলিশের বাধায় তারা সামনে এগোতে পারেনি। পরে তারা বেলা সাড়ে ১১টা পর্যন্ত বঙ্গবাজার মোড়ে অবস্থান নিয়ে বিক্ষোভ করে। এতে আশপাশের সব সড়কে তীব্র যানজটের সৃষ্টি হয়। পরে তাদের পাঁচ সদস্যের একটি দল পুনর্বাসন ছাড়া হকার উচ্ছেদ বন্ধসহ ১০ দফা দাবিতে ডিএসসিসির মেয়র সাঈদ খোকনকে স্মারকলিপি দেন।
স্মারকলিপির বিষয়ে সাঈদ খোকন প্রথম আলোকে বলেন, তিনি তাঁর সিদ্ধান্তে অটল আছেন। সন্ধ্যা সাড়ে ছয়টার আগে গুলিস্তান ও আশপাশের এলাকায় কোনো হকার বসতে দেওয়া হবে না। স্থায়ীভাবে ফুটপাত দখলমুক্ত না হওয়া পর্যন্ত লাগাতার অভিযান চলবে।
বাংলাদেশ হকার্স ইউনিয়নের নেতা সেকেন্দার হায়াত সাংবাদিকদের বলেন, স্মারকলিপিতে হকারদের দাবি-দাওয়া পেশ করা হয়েছে। কিন্তু মেয়র তাদের কোনো কথা না শুনে কঠোর অবস্থানের কথা জানিয়েছেন। তারাও তাদের আন্দোলন চালিয়ে যাবেন।
হকার্স লীগের বিবৃতি: সংগঠনটির সভাপতি এম এ কাশেম এক বিবৃতিতে হকাদের বিশৃঙ্খলা না করে ধৈর্য ধরে এই পরিস্থিতি মোকাবিলার আহ্বান জানিয়েছেন।
