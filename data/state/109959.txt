
নতুন গবেষণা বলছে, ডায়াবেটিসে আক্রান্ত ২৮ শতাংশ রোগীর চোখে ‘ডায়াবেটিক রেটিনোপ্যাথি’ দেখা দেয়। পাঁচ বছরের বেশি ডায়াবেটিসে ভুগছেন এমন মধ্যবিত্ত পরিবারের রোগীদের এই রোগের ঝুঁকি তিন গুণ বেশি। রেটিনোপ্যাথির কারণে মানুষ ক্রমেই দৃষ্টিপ্রতিবন্ধী হয়ে পড়ে।গবেষণাটি করেছে আন্তর্জাতিক উদরাময় গবেষণা কেন্দ্র, বাংলাদেশ (আইসিডিডিআরবি)। গবেষণার ফলাফল গতকাল বৃহস্পতিবার রাজধানীর স্বাস্থ্য অধিদপ্তরের এমআইএস মিলনায়তনে আয়োজিত সেমিনারে প্রকাশ করা হয়। আইসিডিডিআরবি ও স্বাস্থ্য অধিদপ্তর এই সেমিনারের আয়োজন করে।প্রধান গবেষক ও আইসিডিডিআরবির অসংক্রামক রোগ শাখার প্রধান আলিয়া নাহিদ বলেন, তিনটি হাসপাতালে সেবা নিতে আসা প্রতি চারজন ডায়াবেটিক রোগীর একজনের চোখে রেটিনার সমস্যা পাওয়া গেছে। ৯১ শতাংশ রোগী তাঁদের এই সমস্যার কথা জানেন না।এ বছর মে ও জুন মাসে শহীদ সোহরাওয়ার্দী মেডিকেল কলেজ, ময়মনসিংহ মেডিকেল কলেজ হাসপাতাল ও সিলেট এম এ জি ওসমানী মেডিকেল কলেজ হাসপাতালে আসা ৪৫০ জন ডায়াবেটিক রোগীকে নিয়ে এই গবেষণা করা হয়। তাঁদের বয়স ছিল ১৮ থেকে ৮৬ বছরের মধ্যে। দেখা গেছে, তাঁদের ২৮ শতাংশ ডায়াবেটিক রেটিনোপ্যাথি রোগে আক্রান্ত।আলিয়া নাহিদ বলেন, ডায়াবেটিক রেটিনোপ্যাথি চোখের রেটিনাকে ধীরে ধীরে ধ্বংস করে এবং একসময় মানুষ পুরোপুরি দৃষ্টিশক্তি হারিয়ে ফেলে। এই রোগের কোনো উপসর্গ থাকে না। বাংলাদেশ ডায়াবেটিস অ্যাসোসিয়েশনের তথ্য উদ্ধৃত করে তিনি বলেন, দেশে ৮৪ লাখ মানুষ ডায়াবেটিসে আক্রান্ত। তাঁদের অর্ধেকেই জানেন না যে তাঁরা ডায়াবেটিক রোগী। রেটিনার সমস্যার কথাও তাঁরা জানেন না। ডায়াবেটিক রেটিনোপ্যাথির প্রতিকার নেই।সেমিনারে জাতীয় চক্ষুবিজ্ঞান ইনস্টিটিউটের সহযোগী অধ্যাপক দীপক কুমার নাগ ডায়াবেটিক রোগীদের নিয়মিত চোখ পরীক্ষার পরামর্শ দেন। সমাপনী বক্তব্যে স্বাস্থ্যসেবা অধিদপ্তরের অসংক্রামক ব্যাধি নিয়ন্ত্রণ কর্মসূচির লাইন ডিরেক্টর ফারুক আহমেদ ভূঁইয়া ডায়াবেটিক রেটিনোপ্যাথি নিয়ে বড় আকারের গবেষণা করার সুপারিশ করেন।
