
কক্সবাজারের মহেশখালীতে বিভিন্ন মামলার পলাতক ১১ আসামিকে গ্রেপ্তার করেছে পুলিশ। গত রোববার রাত ১০টা থেকে গতকাল সোমবার ভোর রাত পর্যন্ত বিশেষ অভিযান চালিয়ে তাঁদের গ্রেপ্তার করা হয়। এ সময় পুলিশ পরিত্যক্ত অবস্থায় দুটি দেশে তৈরি বন্দুক ও দুটি কার্তুজ উদ্ধার করে। পুলিশ জানায়, অভিযানে কুতুবজোম ইউনিয়ন পরিষদের (ইউপি) সদস্য ও মানব পাচারের অভিযোগে করা চারটি মামলার পলাতক আসামি শাহ আলমকে গ্রেপ্তার করা হয়। এ ছাড়া কালারমারছড়া ইউনিয়নের ছামিরাঘোনা এলাকা থেকে অস্ত্র মামলায় ১৭ বছরের সাজাপ্রাপ্ত আসামি মনজুর আলমকে গ্রেপ্তার করেছে পুলিশ। এ ছাড়া বিভিন্ন এলাকা থেকে আরও নয়জন আসামিকে গ্রেপ্তার করা হয়। মহেশখালী থানার ওসি বাবুল চন্দ্র বণিক বলেন, গ্রেপ্তার ব্যক্তিদের গতকাল আদালতের মাধ্যমে জেলহাজতে পাঠানো হয়েছে।
 
 
