
সড়কে আর কোনো ফিটনেসবিহীন যানবাহন কিংবা চালক থাকতে পারবেন না বলে দৃঢ় প্রত্যয় ব্যক্ত করেছেন সড়ক পরিবহন ও সেতুমন্ত্রী ওবায়দুল কাদের।মন্ত্রী বলেন, ‘বাংলাদেশের রোড ট্রান্সপোর্ট অথরিটির (বিআরটিএ) অভিযান তো আছেই। এবার আমি নিজে থেকেই সারা দেশে ফিটনেসবিহীন গাড়ির বিরুদ্ধে অভিযান পরিচালনার উদ্যোগ নেব। সড়কে আর কোনো আনফিট যানবাহন কিংবা আনফিট ড্রাইভার, কোনটিই থাকতে পারবে না।’আজ মঙ্গলবার দুপুরে স্থানীয় একটি হোটেলে বাংলাদেশে তৈরি প্রথম শীতাতপ নিয়ন্ত্রিত বাস ‘টাটা এলপি-৯০৯’–এর শুভ উদ্বোধন অনুষ্ঠানে ওবায়দুল কাদের এসব কথা বলেন। খবর বাসসের।ফিটনেসবিহীন যানবাহন উচ্ছেদের কারণে রাজধানীতে পরিবহন–সংকটের ঘটনায় দুঃখ প্রকাশ করেছেন মন্ত্রী। তিনি বলেন, ‘বড় কিছু অর্জন করতে গেলে ছোটখাটো ত্যাগ স্বীকারের মানসিকতা থাকতে হবে।’ তাই সবাইকে ধৈর্য ধরার আহ্বান জানান।ওবায়দুল কাদের নাটোরের ভয়াবহ বাস দুর্ঘটনার উল্লেখ করে বলেন, ফিটনেসবিহীন যান এবং আনফিট চালক-এ দুটি কারণেই এতগুলো মূল্যবান প্রাণ ঝরে গেছে। এখানে রাস্তার কোনো নির্মাণ ত্রুটি ছিল না।নিটল মটরসের চেয়ারম্যান আব্দুল মাতলুব আহমাদ বলেন, ‘প্রথমাবস্থায় ১০০ এসি মিনিবাস নামানো হয়েছে। এই গাড়ি বাংলাদেশে তৈরি প্রথম শীতাতপ নিয়ন্ত্রিত অত্যাধুনিক ও আরামদায়ক বাস। এই বাসগুলো রাজধানী এবং শহরতলি এলাকায় চলাচল করবে। একেকটি বাসে ৩৬টি আসন রয়েছে’
