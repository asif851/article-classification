
পায়ুপথে বাতাসে দেওয়ায় প্রাণ গেছে রাসেল মিয়া (১৮) নামের এক তরুণের। আজ শুক্রবার সকালে বগুড়ার কাহালু উপজেলায় একটি টাইলস কারখানায় এ ঘটনা ঘটে। এ ঘটনায় কাহালু থানা-পুলিশ রাসেলের সহকর্মী একই উপজেলার কালাই নওদাপাড়া গ্রামের রুবেলকে (২৩) আটক করেছে।
কাহালু থানার ভারপ্রাপ্ত কর্মকর্তা (ওসি) নুর-এ আলম সিদ্দিকী প্রথম আলোকে বলেন, রাসেল ও রুবেল দুজনই এবিসি টাইলস কারখানার ফিনিশিং ইউনিটে শ্রমিকের কাজ করেন। শুক্রবার সকাল সাড়ে সাতটার দিকে ফিনিশিং ইউনিটে হাওয়া মেশিন দিয়ে উৎপাদিত টাইলসের ময়লা পরিষ্কারের করার সময় ইয়ার্কির ছলে রাসেলের পায়ুপথে বাতাস ঢুকিয়ে দেন রুবেল। এতে রাসেল গুরুতর অসুস্থ হয়ে পড়েন। তাঁকে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়।  বগুড়ার শহীদ জিয়াউর রহমান মেডিকেল কলেজ হাসপাতালের সার্জারি বিভাগের প্রধান অধ্যাপক আবদুল মোত্তালেব হোসেন বলেন, সকালের দিকে আশঙ্কাজনক অবস্থায় ওই রোগীকে সার্জারি বিভাগে ভর্তির পর আইসিইউতে নেওয়া হয়। পায়ুপথে বাতাস ঢোকানোর কারণে রোগীর নাড়িভুঁড়ি ছিঁড়ে যায় ও রক্ত চলাচল বন্ধ হয়। ওই রোগীর অবস্থা এতটা খারাপ ছিল যে অস্ত্রোপচারের পর্যায়ে ছিল না। এ কারণে আইসিইউতে কৃত্রিম শ্বাস-প্রশ্বাস দিয়ে পর্যবেক্ষণে রাখা হয়। পরে বেলা তিনটার দিকে তাঁকে মৃত ঘোষণা করা হয়।
 
