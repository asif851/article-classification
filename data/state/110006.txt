
আগামী সাত দিনের মধ্যে চট্টগ্রাম কলেজ-সংলগ্ন ইসলামী সমাজ কল্যাণ পরিষদের কার্যালয়টি উচ্ছেদ করতে সময়সীমা বেঁধে দিয়েছে চট্টগ্রাম কলেজ ও হাজী মুহাম্মদ মহসিন কলেজ শাখা ছাত্রলীগ। গতকাল রোববার দুপুর ১২টায় বিক্ষোভ কর্মসূচি পালনের সময় এই সময়সীমা বেঁধে দেওয়া হয়। সমাজ কল্যাণ পরিষদ জামায়াতে ইসলামীর অঙ্গ সংগঠন বলে ছাত্রলীগের অভিযোগ।
সিলেটে ছাত্রলীগ নেতা-কর্মীদের ওপর সন্ত্রাসী হামলার প্রতিবাদে দুটি কলেজের ছাত্রলীগের নেতা-কর্মীরা যৌথভাবে গতকাল এই বিক্ষোভ কর্মসূচি পালন করে। এ সময় চট্টগ্রাম কলেজ ক্যাম্পাস থেকে একটি প্রতিবাদ মিছিল বের করে ছাত্রলীগ। মিছিলটি চকবাজার প্যারেড কর্নারে অবস্থিত ইসলামী সমাজ কল্যাণ কার্যালয় পর্যন্ত প্রদক্ষিণ করে। পরে পরিষদ কার্যালয়ের সামনে সমাবেশ হয়।
গতকালের সমাবেশে একাত্মতা ঘোষণা করেন চট্টগ্রাম নগর ছাত্রলীগের সাধারণ সম্পাদক নুরুল আজিম, কেন্দ্রীয় ছাত্রলীগের সদস্য রুমেল বড়ুয়া, নগর ছাত্রলীগের যুগ্ম সাধারণ সম্পাদক জাকারিয়া দস্তগীর, গোলাম সামদানী প্রমুখ। এতে বক্তৃতা করেন চট্টগ্রাম কলেজ শাখা ছাত্রলীগ নেতা মাহমুদুল করিম, মো. ওবায়েদ মোক্তার, মহসিন কলেজ ছাত্রলীগ নেতা কাজী নাইম, ফখরুজ্জামান প্রমুখ। ছাত্রলীগের বিবদমান তিন পক্ষের সমর্থকেরা গতকাল যৌথভাবে এই কর্মসূচি পালন করে।
বক্তারা চট্টগ্রাম কলেজ ও হাজী মুহাম্মদ মহসিন কলেজের আশপাশে শিবিরের সব অবৈধ প্রতিষ্ঠান ও মেস উচ্ছেদের দাবি জানান। তাঁরা বলেন, চট্টগ্রাম ও মহসিন কলেজ শিবিরমুক্ত হলেও কলেজ ক্যাম্পাসের চারদিকে জামায়াত ইসলামীর নানা সাংগঠনিক কার্যালয় রয়ে গেছে। সরকারি প্লটে ইসলামী সমাজ কল্যাণ পরিষদের কার্যালয় গড়ে ওঠে। এই কার্যালয়টি জামাত-শিবিরের ক্যাডারদের নিরাপদ আশ্রয়স্থল। এই প্রতিষ্ঠান যুদ্ধাপরাধী দেলওয়ার হোসাইন সাঈদীর মাহফিল  আয়োজন করত।
 
