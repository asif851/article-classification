
বর্তমানে বিবৃতি আর সামাজিক যোগাযোগের মাধ্যম ফেসবুকের বাইরে বিএনপির কোনো কর্মকাণ্ড নেই বলে মন্তব্য করেছেন জাতীয় পার্টির চেয়ারম্যান এইচ এম এরশাদ। 
আজ মঙ্গলবার দুপুরে খুলনা সার্কিট হাউসে জাতীয় পার্টি মনোনীত খুলনা সিটি করপোরেশন নির্বাচনের মেয়র প্রার্থী এস এম মুশফিকুর রহমানের নির্বাচনী প্রচার কার্যক্রমের উদ্বোধনী অনুষ্ঠানে এরশাদ এ মন্তব্য করেন।
প্রধানমন্ত্রীর বিশেষ দূত এইচ এম এরশাদ বলেন, ‘বিএনপি জাতীয় পার্টির ওপর যে অত্যাচার নির্যাতন করেছে, তার ফল এখন তারা ভোগ করছে। ২৬ বছর জাতীয় পার্টি ক্ষমতার বাইরে। এর মধ্যে ছয় বছর আমি জেলে ছিলাম। তা সত্ত্বেও জাতীয় পার্টি টিকে আছে। বর্তমান রাজনীতিতে জাতীয় পার্টি ভালো অবস্থানে রয়েছে।’
জাতীয় পার্টির সময় করা খুলনার বিভিন্ন উন্নয়ন প্রকল্পের বর্ণনা দিয়ে এরশাদ বলেন, খুলনা বিশ্ববিদ্যালয়, মেডিকেল কলেজ হাসপাতালের সুফল এখন মানুষ ভোগ করছে। আগামী দিনে বাংলাদেশের রাজনীতিতে জাতীয় পার্টি ভালো অবস্থানে থাকবে। জাতীয় সংসদ নির্বাচনের জন্য খুলনার ছয়টি আসনেই প্রার্থী দেওয়ার পরিকল্পনার কথা জানান এরশাদ। এ কারণে সম্ভাব্য প্রার্থীদের কাছ থেকে পাওয়া নামের তালিকা যাচাই-বাছাই করা হচ্ছে বলেও জানান এরশাদ।
বক্তৃতার পরে কেক কেটে মেয়র প্রার্থী মুশফিকুর রহমানের প্রচার কার্যক্রমের উদ্বোধন করেন এইচ এম এরশাদ।
অনুষ্ঠানে জাতীয় পার্টির মহাসচিব এ বি এম রুহুল আমিন হাওলাদার, প্রেসিডিয়াম সদস্য সুনীল শুভ রায়, জাপা চেয়ারম্যানের তথ্য উপদেষ্টা সৈয়দ দিদার বখত, জেলা সভাপতি শফিকুল ইসলাম, চেয়ারম্যানের সংখ্যালঘুবিষয়ক উপদেষ্টা সোমনাথ দে, কেন্দ্রীয় নেতা মোল্লা মুজিবর রহমান ও মাখন সরকার উপস্থিত ছিলেন।
এর আগে এস এম মুশফিকুর রহমানকে দলে অন্তর্ভুক্ত ও মেয়র প্রার্থী হিসেবে ঘোষণা করায় গতকাল সোমবার রাতে পদত্যাগ করেন জাতীয় পার্টির খুলনা মহানগর শাখার সভাপতি শেখ আবুল হোসেন, সাধারণ সম্পাদক মো. তরিকুল ইসলাম এবং যুগ্ম সম্পাদক গাউসুল আজম। একই দিন খুলনা মহানগর আওয়ামী লীগের সাধারণ সম্পাদক মো. মিজানুর রহমানের হাতে ফুল দিয়ে আওয়ামী লীগে যোগদান করেছেন মহানগর জাতীয় পার্টির যুগ্ম সম্পাদক এম এ আল মামুন, সদস্য কাজী শরিফুল ইসলাম, সোনাডাঙ্গা থানা জাতীয় পার্টির সভাপতি সাইফুল আলমসহ অনেক নেতা-কর্মী।
মুশফিক গত ২৮ জানুয়ারি জাতীয় পার্টিতে যোগ দেন। এরপর ১৩ ফেব্রুয়ারি খুলনায় সংবাদ সম্মেলন করে জাতীয় পার্টির হয়ে খুলনার মেয়র প্রার্থী হওয়ার ঘোষণা দেন।
