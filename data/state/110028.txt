
কওমি শিক্ষাসনদের সরকারি স্বীকৃতির পর আগামীকাল সোমবার সরকারি চাকরিতে যোগ দিচ্ছেন ১ হাজার ১০ জন কওমি আলেম।
আজ রোববার ইসলামিক ফাউন্ডেশনের সংবাদ বিজ্ঞপ্তিতে বলা হয়, ফাউন্ডেশনের অধীন বাস্তবায়নাধীন মসজিদভিত্তিক শিশু ও গণশিক্ষা কার্যক্রম (ষষ্ঠ পর্যায়) প্রকল্পের দারুল আরকাম ইবতেদায়ি মাদ্রাসায় কওমি নেসাবের শিক্ষক হিসেবে তাঁরা যোগদান করবেন।
যোগদান শেষে ওই শিক্ষকদের জন্য তিন দিনব্যাপী প্রশিক্ষণ কর্মশালার আয়োজন করা হয়েছে। বেলা আড়াইটায় বায়তুল মোকাররম জাতীয় মসজিদের পূর্ব সাহানে ওই কর্মশালার উদ্বোধন করবেন ধর্মমন্ত্রী মতিউর রহমান। এতে প্রধান আলোচক হিসেবে থাকবেন ধর্মবিষয়ক মন্ত্রণালয় সম্পর্কিত সংসদীয় স্থায়ী কমিটির সভাপতি বজলুল হক হারুন।
গত বছরের এপ্রিলে কওমি মাদ্রাসার সর্বোচ্চ স্তর দাওরায়ে হাদিসের সনদকে স্নাতকোত্তর ডিগ্রির সমমান দিয়ে প্রজ্ঞাপন জারি করেছিল শিক্ষা মন্ত্রণালয়। এতে বলা হয়, দাওরায়ে হাদিসের সনদকে মাস্টার্স (ইসলামিক স্টাডিজ ও আরবি) সমমান প্রদান করা হলো।
