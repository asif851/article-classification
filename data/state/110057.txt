
ঈদের ঘরমুখো মানুষের যাত্রা নির্বিঘ্ন করতে সড়ক বিভাগের সব কর্মকর্তা-কর্মচারীর ঈদের ছুটি বাতিল করা হয়েছে। আজ শুক্রবার সকালে গাজীপুরের কালিয়াকৈর উপজেলার চন্দ্রা ত্রিমোড় এলাকায় ঢাকা-টাঙ্গাইল মহাসড়কের পরিস্থিতি পরিদর্শন করতে গিয়ে সড়ক পরিবহন ও সেতুমন্ত্রী ওবায়দুল কাদের এ কথা বলেন।
মন্ত্রী বলেন, এবার ঈদের আগে দেশে দুর্যোগপূর্ণ পরিবেশের কারণে মহাসড়কের অনেক স্থান ক্ষতিগ্রস্ত হয়েছে। অনেক স্থানে সড়ক বিলীন হয়ে গেছে। ইতিমধ্যে বন্যার পানি কমতে শুরু করেছে। বন্যার পানি কমে গেলে দ্রুত সড়ক মেরামত করার জন্য প্রকৌশলীরা ঠিকাদারদের সঙ্গে নিয়ে কাজ শুরু করেছে। এবার আমাদের কড়া নজরদারি রয়েছে, কোনো অবস্থাতেই রাস্তা যেন যান চলাচলে অনুপযোগী না হয়। সে জন্য সড়ক বিভাগের সব কর্মকর্তা-কর্মচারীর ঈদের ছুটি বাতিল করা হয়েছে।
এ সময় মন্ত্রীর সঙ্গে ঢাকা বিভাগীয় তত্ত্বাবধায়ক প্রকৌশলী সবুজ উদ্দিন খান, হাইওয়ের ডিআইজি আতিকুল ইসলাম, পুলিশ সুপার মোহাম্মদ হারুন অর রশীদ, গাজীপুর সড়ক বিভাগের নির্বাহী প্রকৌশলী ডিএকেএন নাহিন রেজা।
মন্ত্রী বলেন, ‘বৃষ্টিপাতকে অজুহাত দেখিয়ে ঘরমুখো মানুষের যাত্রা বিঘ্নিত হবে, এটা আমি বলতে চাই না। যেকোনো অবস্থায় আমরা সড়ক ব্যবহার উপযোগী ও সচল রাখব। এ জন্য পুলিশ, পরিবহন মালিক ও শ্রমিক সবার সাথে কথা হয়েছে। আমার মনে হয় এবারের ঈদেও মানুষের ঈদ যাত্রা স্বস্তিদায়ক হবে। বৃষ্টি হলেও চিকিৎসা আছে, বৃষ্টি চলা কালে রাস্তা মেরামতে আমাদের প্রকৌশলীদের মাঠে থাকতে নির্দেশ দেয়া হয়েছে।’
