
ফরিদপুর সদরে পদ্মা নদীতে বিষ ঢেলে মাছ শিকারের অভিযোগে ছয় ব্যক্তিকে আটক করে পুলিশে সোপর্দ করেছেন এলাকাবাসী। গতকাল মঙ্গলবার সকালে উপজেলার আলীয়াবাদ ইউনিয়নের সাইনবোর্ড এলাকার পদ্মার পাড় থেকে ওই ব্যক্তিদের আটক করা হয়।আটক ব্যক্তিরা হলেন পাবনার সুজানগরের মো. শহীদুল (৩৫), আনোয়ার হোসেন (৪০), মো. আসাদুল (৩৫), মো. লোকমান (৫৫), মুন্সিগঞ্জের শ্রীনগরের মো. মোশাররফ (৪০) ও মানিকগঞ্জের পাটুরিয়ার সিতাব আলী (৪৫)।এলাকার কয়েকজন জানান, কয়েক দিন ধরে পদ্মায় বিভিন্ন প্রজাতির মাছ মরে ভেসে ওঠায় মানুষের সন্দেহ হয়। বিষয়টি খতিয়ে দেখার জন্য এলাকাবাসী একটি দল গঠন করে নদীতে পাহারা দেওয়ার ব্যবস্থা করেন। গতকাল সকালে ওই ছয়জন নদীতে বিষ ঢেলে মাছ শিকারের চেষ্টা করলে তাঁদের হাতেনাতে আটক করা হয়।আলীয়াবাদ ইউনিয়ন পরিষদের (ইউপি) চেয়ারম্যান মো. ওমর ফারুক বলেন, আটক ছয়জনকে কোতোয়ালি থানায় সোপর্দ করা হয়।কোতোয়ালি থানার উপপরিদর্শক (এসআই) মিরাজুল রহমান বলেন, এলাকাবাসীর অভিযোগ খতিয়ে দেখে আটক ব্যক্তিদের বিরুদ্ধে আইনানুগ ব্যবস্থা নেওয়া হবে।
