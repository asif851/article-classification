
পল্লবীতে গতকাল শুক্রবার রাতে মোটরসাইকেলে আগুন লেগে একই পরিবারের পাঁচজন দগ্ধ হয়েছেন। তাঁরা হলেন আমেনা বেগম (৪৭), তাঁর মেয়ে হৃদিতা (১৬), ভাগনি রায়না (১৯), পুত্রবধূ স্বপ্না আক্তার (২০) ও ভাইয়ের স্ত্রী শামীমা আক্তার (৩০)। প্রত্যক্ষদর্শী ও হাসপাতাল সূত্র জানায়, অগ্নিদগ্ধ ব্যক্তিরা পল্লবীর ই-ব্লকের (লেন ৮) ২০ নম্বর বাড়িতে থাকতেন। রাত নয়টার দিকে ওই বাড়ির নিচতলার সিঁড়িঘরে রাখা একটি মোটরসাইকেলে হঠাৎ আগুন ধরে যায়। আগুন লাগার বিষয়টি জেনে আমেনা ও তাঁর চার স্বজন নিরাপদ আশ্রয়ের জন্য বাড়ির সিঁড়ি বেয়ে নামছিলেন। এমন সময় মোটরসাইকেলটির তেলের ট্যাংক বিস্ফোরিত হয়। এতে আমেনা বেগম, তাঁর মেয়ে হৃদিতা, ভাগনি রায়না, পুত্রবধূ স্বপ্না আক্তার ও ভাইয়ের স্ত্রী শামীমা আক্তারের হাত, পা, গাল ও ঘাড়সহ শরীরের বিভিন্ন অংশ ঝলসে যায়। প্রতিবেশীরা গুরুতর অবস্থায় উদ্ধার করে তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করান। পল্লবী থানার ওসি দাদন ফকির ঘটনাটি নিশ্চিত করে বলেন, ‘আমরা ঘটনাস্থলে পৌঁছার আগেই স্থানীয়রা আগুন নিভিয়ে ফেলে। তবে কীভাবে মোটরসাইকেলে আগুন লেগেছে, তা জানা যায়নি।’
