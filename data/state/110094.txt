
আগামী দুই সপ্তাহের মধ্যে প্রজ্ঞাপন জারির মাধ্যমে ২০১৩ সালের নিরাপদ খাদ্য আইন কার্যকরের জন্য সরকারকে নির্দেশ দিয়েছেন হাইকোর্ট৷ নিরাপদ খাদ্য আইন বাস্তবায়নের জন্য একটি রিট আবেদনের প্রাথমিক শুনানি শেষে আদালত গতকাল সোমবার রুলসহ এ আদেশ দেন৷বিচারপতি কাজী রেজা-উল হক ও বিচারপতি এ বি এম আলতাফ হোসেনের বেঞ্চে গতকাল এই রিট আবেদনের শুনানি করেন আইনজীবী সৈয়দ মহিদুল কবীর৷ সঙ্গে ছিলেন আইনজীবী আজম খান৷ রাষ্ট্রপক্ষে ছিলেন ডেপুটি অ্যাটর্নি জেনারেল বিশ্বজিৎ রায়৷সৈয়দ মহিদুল কবীর প্রথম আলোকে বলেন, আদালত প্রজ্ঞাপন জারি ও রুলের পাশাপাশি নিরাপদ খাদ্য আইন বাস্তবায়ন-সংক্রান্ত প্রতিবেদন আগামী ১৬ জুনের মধ্যে দাখিল করার জন্য খাদ্যসচিবকে নির্দেশ দিয়েছেন৷১৮ মে লিগ্যাল অ্যাকশন বাংলাদেশের পক্ষে ওই রিট আবেদনটি করা হয়৷ আবেদনে ২০১৩ সালের নিরাপদ খাদ্য আইনের ৭ ধারা অনুসারে ‘নিরাপদ খাদ্য কর্তৃপক্ষ’ ও ১৫ ধারা অনুসারে ‘কেন্দ্রীয় নিরাপদ খাদ্য ব্যবস্থাপনা সমন্বয় কমিটি’ গঠনের জন্য খাদ্যসচিবকে কেন নির্দেশনা দেওয়া হবে না, তা জানাতে রুল চাওয়া হয়৷ এ ছাড়া রুল বিবেচনাধীন থাকা অবস্থায় সাত দিনের মধ্যে একটি স্বাধীন এনকোয়ারি কমিটি গঠন করতে আইনসচিবের প্রতি নির্দেশনা চাওয়া হয়৷ নিরাপদ খাদ্য আইন বাস্তবায়ন না হওয়ার মূল কারণগুলো বের করে ১৫ দিনের মধ্যে আদালতে প্রতিবেদন দাখিল করার জন্য এনকোয়ারি কমিটির প্রতি নির্দেশনা চাওয়া হয়েছে৷
