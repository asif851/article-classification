
ভারতের প্রধানমন্ত্রী নরেন্দ্র মোদির সঙ্গে সাক্ষাৎ করেছেন স্বরাষ্ট্রমন্ত্রী আসাদুজ্জামান খান। সাক্ষাতে নরেন্দ্র মোদি সন্ত্রাসের বিরুদ্ধে যুদ্ধে ভারত সরকার সব সময় বাংলাদেশের পাশে থাকবে বলে জানিয়েছেন। তিনি বাংলাদেশে সাম্প্রতিক সন্ত্রাসী হামলা মোকাবিলায় প্রধানমন্ত্রী শেখ হাসিনার পদক্ষেপের প্রশংসা করেন।বাংলাদেশ ও ভারতের মধ্যে অনুষ্ঠিত স্বরাষ্ট্রমন্ত্রী পর্যায়ের পঞ্চম বৈঠকের দ্বিতীয় দিন আজ বৃহস্পতিবার সকালে ভারতের প্রধানমন্ত্রীর সঙ্গে সাক্ষাৎ করেন স্বরাষ্ট্রমন্ত্রী।এ সাক্ষাৎ প্রসঙ্গে আজ স্বরাষ্ট্র মন্ত্রণালয়ের জনসংযোগ কর্মকর্তা শরীফ মাহমুদ অপু স্বাক্ষরিত এক বিজ্ঞপ্তিতে জানানো হয়, সন্ত্রাসবিরোধী যুদ্ধে সহযোদ্ধা হিসেবে বাংলাদেশের পাশে থাকায় প্রধানমন্ত্রী শেখ হাসিনার পক্ষ থেকে স্বরাষ্ট্রমন্ত্রী ভারতের প্রধানমন্ত্রীকে ধন্যবাদ জানান।
ওই সময় নরেন্দ্র মোদি বলেন, ১৯৭১ সালের মুক্তিযুদ্ধে ভারত বাংলাদেশের পাশে যেভাবে ছিল, চলমান সন্ত্রাসবিরোধী যুদ্ধেও ভারত একই রকমভাবে বাংলাদেশের পাশে থাকবে।বাংলাদেশে সাম্প্রদায়িক সম্প্রীতির অতীত ঐতিহ্যের উল্লেখ করে স্বরাষ্ট্রমন্ত্রী বলেন, বাংলাদেশে সংখ্যালঘু সম্প্রদায়সহ সব ধর্ম-বর্ণের মানুষ নিরাপদে তাদের ধর্মীয় আচার উৎসব পালন করে। বর্তমান সরকার সংখ্যালঘু সম্প্রদায়ের অধিকার রক্ষায় সব সময় সচেষ্ট। তিনি বলেন, বাংলাদেশে এ ধরনের সন্ত্রাসী কর্মকাণ্ডে যারা জড়িত, তারা বাংলাদেশের পরিবেশে বেড়ে ওঠা এবং এদের সঙ্গে আন্তর্জাতিক কোনো সন্ত্রাসী গোষ্ঠীর সংযোগের প্রমাণ পাওয়া যায়নি।বিজ্ঞপ্তিতে জানানো হয়, ভারতের প্রধানমন্ত্রীও এ বিষয়ে একমত পোষণ করেন।সাক্ষাতে আরও উপস্থিত ছিলেন ভারতে নিযুক্ত বাংলাদেশের হাইকমিশনার সৈয়দ মোয়াজ্জেম আলী ও স্বরাষ্ট্র মন্ত্রণালয়ের সিনিয়র সচিব ড. মো. মোজাম্মেল হক খান।প্রথম আলোর নয়াদিল্লি প্রতিনিধি জানিয়েছেন, আসন্ন সার্ক স্বরাষ্ট্রমন্ত্রী সম্মেলনে পাকিস্তান যাচ্ছেন না স্বরাষ্ট্রমন্ত্রী আসাদুজ্জামান খান কামাল। গতকাল বুধবার রাতে সাংবাদিকদের তিনি এ কথা জানান। ওই সম্মেলনে তাঁর হয়ে প্রতিনিধিত্ব করবেন পাকিস্তানে নিযুক্ত বাংলাদেশের হাইকমিশনার।পাকিস্তানের রাজধানী ইসলামাবাদে আগামী ৩ ও ৪ আগস্ট স্বরাষ্ট্রমন্ত্রীদের এই সম্মেলন হওয়ার কথা রয়েছে। এর তিন মাস পর আগামী ৯ ও ১০ নভেম্বর ইসলামাবাদ ও মুরিতে বসবে সার্ক শীর্ষ সম্মেলন।স্বরাষ্ট্রমন্ত্রী কেন ইসলামাবাদ যাবেন না—এর কারণ তিনি জানাননি। তবে ভারতের সরকারি সূত্র আজ জানিয়েছে, ভারতের স্বরাষ্ট্রমন্ত্রী রাজনাথ সিং ওই সম্মেলনে যোগ দিতে ইসলামাবাদ যাবেন।সার্ক সনদ অনুযায়ী প্রতিবছর একবার করে এই সম্মেলন হওয়ার কথা। বিভিন্ন কারণে এ সম্মেলন প্রতিবছর নিয়মিতভাবে হচ্ছে না। ২০১৪ সালের নভেম্বরে নেপালের কাঠমান্ডুতে শেষ শীর্ষ সম্মেলন হয়েছিল।
