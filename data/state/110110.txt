
কুমিল্লার হোমনা উপজেলায় মা-মেয়ের রহস্যজনক মৃত্যু হয়েছে। গতকাল বৃহস্পতিবার সকাল ১০টার দিকে উপজেলার দৌলতপুর গ্রামে এ ঘটনা ঘটে। পুলিশ বলছে, দুজন আত্মহত্যা করেছে।নিহত মা-মেয়ে হলেন দৌলতপুর গ্রামের সৌদিপ্রবাসী গাজী খোকন মিয়ার স্ত্রী রোকেয়া বেগম (২৭) ও আয়েশা আক্তার (১০)।হোমনা থানা-পুলিশ সূত্রে জানা গেছে, রোকেয়া বেগম তাঁর এক ছেলে ও এক মেয়ে নিয়ে দৌলতপুরে স্বামীর বাড়িতে বাস করতেন। গতকাল সকাল ১০টার দিকে ভাতের সঙ্গে (ধানের কেরি পোকা মারার বড়ি) বিষ মিশিয়ে রোকেয়া বেগম নিজে খান ও তাঁর মেয়ে আয়েশা আক্তারকে খাওয়ান। পরে দুজন গুরুতর অসুস্থ হয়ে পড়লে প্রতিবেশীরা মা-মেয়েকে উদ্ধার করে হোমনা উপজেলা স্বাস্থ্য কমপ্লেক্সে নিয়ে যান। এ সময় কর্তব্যরত চিকিৎসক মা-মেয়েকে উন্নত চিকিৎসার জন্য ঢাকা মেডিকেল কলেজ হাসপাতালে পাঠিয়ে দেন। ঢাকায় নেওয়ার পথে তিতাস উপজেলার বাতাকান্দি এলাকায় অবস্থার অবনতি হওয়ায় মা-মেয়েকে কাছের হোমনা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক দুজনকে মৃত ঘোষণা করেন।হোমনা থানার ওসি রসুল আহমেদ নিজামী বলেন, সম্ভবত স্বামীর সঙ্গে অভিমান করে রোকেয়া বেগম তাঁর মেয়েকে নিয়ে আত্মহত্যা করেছেন। লাশ দুটি ময়নাতদন্তের জন্য কুমিল্লা মেডিকেল কলেজ হাসপাতালের মর্গে পাঠানো হয়েছে।
