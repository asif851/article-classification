
শিক্ষামন্ত্রী নুরুল ইসলাম নাহিদকে পাবলিক পরীক্ষার প্রশ্নপত্র ফাঁসরোধে ফেসবুক বন্ধ না করে এর সঙ্গে জড়িত ব্যক্তিদের বিরুদ্ধে ব্যবস্থা নিতে বলেছেন জাতীয় পার্টির সাংসদ পীর ফজলুর রহমান। আজ রোববার সংসদে পয়েন্ট অব অর্ডারে দাঁড়িয়ে অনির্ধারিত আলোচনায় তিনি এ কথা বলেন।
ফজলুর রহমান বলেন, ‘কতিপয় চোরের জন্য শিক্ষাক্ষেত্র ধ্বংস হতে পারে না। প্রশ্নপত্র ফাঁসের সঙ্গে প্রণয়নকারী, ছাপানোর কাজে জড়িত ব্যক্তি ও হেফাজতকারীরা জড়িত। টেলিভিশনে দেখলাম একজন অভিভাবক বলছেন, তাঁর সন্তান তাঁকে পরীক্ষার প্রশ্ন এনে দিতে বলছেন।
পীর ফজলুর রহমান আরও বলেন, ‘পিইসি (প্রাথমিক শিক্ষা সমাপনী) পরীক্ষা চলছে এবং প্রশ্নপত্র ফাঁস হয়েছে। এর আগে জেএসসি (জুনিয়র স্কুল সার্টিফিকেট) পরীক্ষার প্রশ্নও ফাঁস হয়েছিল। শিক্ষামন্ত্রী বলেছেন আসন্ন এসএসসি পরীক্ষার প্রশ্ন ফাঁসরোধে পরীক্ষার সময় ফেসবুক ও মোবাইল ফোন বন্ধ রাখবেন। কিন্তু যাঁরা মোবাইল ফোন ও ফেসবুক ব্যবহার করেন, তাঁরা তো প্রশ্ন ফাঁস করেন না। তাঁরা প্রশ্ন ফাঁসের ঘটনা ফেসবুকে প্রকাশ করেন। সুতরাং ফেসবুক বন্ধ না করে চোরদের ধরেন।’প্রশ্নপত্র ফাঁসের বিষয়ে সম্প্রতি চালু একটি গল্প তুলে ধরে এই সাংসদ বলেন, সাবেক এক শিক্ষামন্ত্রী অসুস্থ হয়ে হাসপাতালে ভর্তি হলে অপারেশনের টেবিলে তাঁকে এনেসথেসিয়া দিয়ে রাখা হয়। কিছুক্ষণ পর ওই মন্ত্রী জেগে দেখেন দুজন চিকিৎসক গাইড বই পড়ছেন। রোগী বিরক্ত হয়ে চিকিৎসকদের বলেন, আপনারা অপারেশন না করে কী পড়ছেন। জবাবে চিকিৎসকেরা বলেন, ‘ফাঁস হওয়া প্রশ্নে গোল্ডেন জিপিএ পেয়ে পড়াশোনা না করে চিকিৎসক হয়েছি। তাই এখন গাইড পড়ছি যদি কিছু করা যায়।’
