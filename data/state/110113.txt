
সিরাজগঞ্জের শাহজাদপুর উপজেলায় বাল্যবিবাহ আয়োজনের ঘটনায় একজনকে পাঁচ হাজার টাকা জরিমানা করেছেন ভ্রাম্যমাণ আদালত। পুলিশ আসার খবরে বিয়েবাড়ি থেকে বর পালিয়ে যান।
গতকাল মঙ্গলবার রাতে উপজেলার পোতাজিয়া ইউনিয়নের নগর বায়রা গ্রামে এ ঘটনা ঘটে।
ভ্রাম্যমাণ আদালতের বিচারক উপজেলা সহকারী কমিশনার (ভূমি) মুহাম্মদ হাসিব সরকার বলেন, পোতাজিয়া ইউনিয়নের নগর বায়রা গ্রামে এক বাড়িতে বাল্যবিবাহর আয়োজন চলছে বলে স্থানীয় লোকজন খবর দেন। সেখানে ষষ্ঠ শ্রেণিপড়ুয়া এক ছাত্রীর সঙ্গে একই ইউনিয়নের মাদলা গ্রামের আমির আলীর ছেলে ওয়াজুল হকের বিয়ের প্রস্তুতি চলছিল। পুলিশসহ ভ্রাম্যমাণ আদালত আসার খবর পেয়ে বর ও তাঁর সঙ্গের লোকজন বিয়েবাড়ি থেকে পালিয়ে যান।
মুহাম্মদ হাসিব সরকার বলেন, অপ্রাপ্তবয়স্ক ভাগনিকে বিয়ে দেওয়ার চেষ্টার জন্য মামাকে পাঁচ হাজার টাকা জরিমানা করা হয়েছে। একই সঙ্গে বাল্যবিবাহ বন্ধ করে দেওয়া হয়েছে।
 
