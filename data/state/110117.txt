
সভা-সমাবেশ নিষিদ্ধ এবং প্রধানমন্ত্রীর নির্বাচনকালীন সরকারের প্রস্তাব নিয়ে কোনো মন্তব্য করেননি বিরোধীদলীয় নেতা খালেদা জিয়া। তিনি বলেছেন, দলের স্থায়ী কমিটির বৈঠক এবং ১৮ দলের নেতাদের সঙ্গে বৈঠক করে তাঁরা এ বিষয়ে প্রতিক্রিয়া জানাবেন।আজ বিকেলে রাজধানীর ইস্কাটনের লেডিস ক্লাবে বিজয়া উপলক্ষে হিন্দু সম্প্রদায়ের সঙ্গে শুভেচ্ছা বিনিময়ের পর সাংবাদিকদের এক প্রশ্নের জবাবে খালেদা জিয়া এ কথা বলেন।খালেদা জিয়া বলেন, ‘বাংলাদেশ একটি সাম্প্রদায়িক সম্প্রীতির দেশ। এখানে মুসলমান, হিন্দু, বৌদ্ধ ও খ্রিষ্টান সবাই একসঙ্গে বাস করে। এখানে ঈদ, পূজা, বুদ্ধপূর্ণিমা একসঙ্গে পালিত হয়। সব ধর্মের সবার সমান অধিকার রয়েছে এ দেশে। তাই আমরা সবাই মিলে এ দেশটা গড়ব।’খালেদা জিয়া বলেন, ‘সব সময় একটা ভুল ধারণা দেওয়া হয়, বিএনপির সঙ্গে হিন্দুদের নাকি দূরত্ব আছে। কিন্তু এটি ঠিক নয়। আমরাই সরকারে থাকতে অনেক মন্দির সংস্কার করেছি। রমনা কালীমন্দির পুনঃপ্রতিষ্ঠা করেছি। মন্দিরভিত্তিক পাঠাগার গড়েছি।’
খালেদা জিয়া বলেন, বাংলাদেশে সব ধর্মের সমান অধিকার, অন্য ধর্মের ওপর কেউ আঘাত আনলে কঠোরভাবে তা দমন করা হবে। 
শুভেচ্ছা বিনিময় অনুষ্ঠানে আরও উপস্থিত ছিলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, আ স ম হান্নান শাহ, মির্জা আব্বাস, গয়েশ্বর চন্দ্র রায় প্রমুখ।
