
রাজধানীর সোহরাওয়ার্দী উদ্যানে আজ রোববার আওয়ামী লীগের জনসভাকে কেন্দ্র করে পুরো রাজধানীতে তীব্র যানজটের সৃষ্টি হয়েছে। রাজধানীর ফার্মগেট, বিজয় সরণি, গুলিস্তান, মতিঝিল, দোয়েল চত্বর, শাহবাগ এলাকায় তীব্র যানজট রয়েছে। ট্রাফিক বিভাগ সূত্রে জানা গেছে, মত্স্য ভবনের সামনে, রূপসী বাংলা হোটেল, এলিফ্যান্ট রোড-কাঁটাবন মোড় এসব এলাকায় সাধারণ যানচলাচল বন্ধ করে দেওয়া হয়েছে। কেবল জনসভার দিকে যাওয়া গাড়িগুলোকে শাহবাগ এলাকার আশপাশের সড়কে রাখতে দেওয়া হচ্ছে। সেখান থেকে মিছিল নিয়ে আওয়ামী লীগ ও এর বিভিন্ন অঙ্গসংগঠনের নেতা-কর্মীরা সোহরাওয়ার্দী উদ্যানের সমাবেশস্থলের দিকে যাচ্ছেন।তেজগাঁও এলাকায় ট্রাফিকের সহকারী কমিশনার নজরুল ইসলাম জানান, রূপসী বাংলার সামনে থেকে সাধারণ যানবাহনগুলোকে ঘুরিয়ে দেওয়া হচ্ছে। তবে অন্যান্য এলাকা থেকে আসা যানবাহনের চাপে সোনারগাঁও ক্রসিং, ফার্মগেট, বিজয় সরণি এসব এলাকায় ধীরগতিতে গাড়িগুলো বেরিয়ে যেতে পারছে। এদিকে, মতিঝিল এলাকায়ও তীব্র যানজটের কথা জানিয়েছেন ওই এলাকার ট্রাফিকের সহকারী কমিশনার হাফিজ আল ফারুক।

