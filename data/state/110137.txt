
রাজধানীর পশ্চিম আগারগাঁওয়ের শাপলা হাউজিং এলাকায় দুর্বৃত্তদের গুলিতে ঢাকা মহানগর আওয়ামী লীগের ৪১ নম্বর ওয়ার্ডের এক নেতা খুন হয়েছেন। তাঁর নাম জাহাঙ্গীর আলম (৩৫)। গতকাল শনিবার রাত ১১টার দিকে নিজ বাসার সামনে এ ঘটনা ঘটে। পুলিশ জানায়, জাহাঙ্গীর আলম রাত ১১টার দিকে গাড়িতে করে বাসায় আসছিলেন। বাসার সামনে গাড়ি থেকে নামার সঙ্গে সঙ্গে সন্ত্রাসীরা তাঁকে লক্ষ্য করে গুলি করে। এরপর প্রথমে গুরুতর আহত অবস্থায় পঙ্গু হাসপাতালে আনা হলে কর্তব্যরত চিকিৎসক তাঁকে মৃত ঘোষণা করেন।শেরেবাংলা নগর থানার কর্তব্যরত কর্মকর্তা শামসুল আলম প্রথম আলোকে বলেন, আগারগাঁওয়ের দুর্বৃত্তদের গুলিতে তিনি নিহত হন। তাঁর বিরুদ্ধে একাধিক মামলা রয়েছে। নিহত জাহাঙ্গীর আলম বিএনপি বস্তির মাদক ব্যবসায়ী নূরু হাজির জামাতা। তিনি পশ্চিম আগারগাঁও কাঁচাবাজার কমিটির সভাপতি। এ ছাড়া ৪১ নম্বর ওয়ার্ডের নেতা। ওই ওয়ার্ডে কোনো কমিটি নেই। সম্ভাব্য কমিটির সভাপতি প্রার্থী ছিলেন। পুলিশের তেজগাঁও অঞ্চলের উপকমিশনার বিপ্লব সরকার বলেন, মাদক ব্যবসা নিয়ে বিরোধে জাহাঙ্গীর খুন হয়েছেন। যে এলাকায় খুনের ঘটনা ঘটেছে, সেটি মাদকপ্রবণ এলাকা। নিহত ব্যবসায়ীর শ্বশুরও মাদক ব্যবসায়ী ছিলেন।
