

বিএনপির যুগ্ম মহাসচিব সালাহ উদ্দিন আহমদের সঙ্গে গতকাল মঙ্গলবারের পর আর (এখন পর্যন্ত) কথা হয়নি তাঁর স্ত্রী হাসিনা আহমদের। যত দ্রুত সম্ভব স্বামীর কাছে যেতে চান তিনি।আজ বুধবার সকালে গুলশানে নিজের বাসায় সংবাদ সম্মেলনে এক প্রশ্নে জবাবে হাসিনা এ কথা বলেন।দুই মাস ধরে নিখোঁজ থাকার পর গতকাল সালাহ উদ্দিন আহমদের খোঁজ মিলেছে। তিনি ভারতের মেঘালয় রাজ্যের রাজধানী শিলংয়ের একটি হাসপাতালে চিকিৎসাধীন। গতকাল সকালে তিনি নিজে ফোন করে তাঁর অবস্থানের কথা স্ত্রী হাসিনা আহমদকে জানিয়েছেন। এরপর সংবাদ সম্মেলনে হাসিনা এ কথা সাংবাদিকদের জানান।আজ আবার সংবাদ সম্মেলনে সাংবাদিকদের মুখোমুখি হন হাসিনা। এ সময় তিনি বিভিন্ন প্রশ্নের উত্তর দেন।স্বামীর খোঁজ পাওয়ার পর গতকালই ভিসার জন্য আবেদন করেন সালাহ উদ্দিনের স্ত্রী। ভারতীয় দূতাবাস থেকে এ ব্যাপারে কিছু জানানো হয়েছি কি না, জানতে চাইলে তিনি বলেন, ‘ওনারা বলেছেন আমরা চেষ্টা করছি। হবে ইনশা আল্লাহ। দেখি, বাকিটা কী জানানো হয়।’ভিসা হলে আজকেই যাবেন কি না—এমন প্রশ্নের জবাবে হাসিনা বলেন, ‘আশা করছি। যদি ভিসা হয়ে যায়, টিকিট পাব কি না, তারপর কীভাবে যাব, কোন দিক দিয়ে গেল সুবিধা হবে, সেগুলো ডিসাইড করে তারপরে যাব।’
বাসে না বিমানে যাবেন—জানতে চাইলে হাসিনা বলেন, ‘যেভাবে সুবিধা হয়, সেই পথ দিয়েই যাব।’
পুলিশ বলেছে, ওনার সঙ্গে পাসপোর্ট নেই। তাই তাঁকে ফিরিয়ে আনার প্রক্রিয়াটা দীর্ঘ হতে পারে। এ নিয়ে প্রশাসনের কারও সঙ্গে বা সরকারের সঙ্গে আলোচনা হয়েছে কি না, জানতে চাইলে হাসিনা বলেন, ‘আমরা আগে ওখানে পৌঁছাব। পরিস্থিতি বোঝার পর তার পরে কী ব্যবস্থা নেব, সেটা দেখব।’
স্বামীকে ফিরিয়ে আনতে সরকারের সহযোগিতা চেয়েছেন কি না, জানতে চাইলে সালাহ উদ্দিনের স্ত্রী বলেন, ‘সরকারের সহযোগিতা তো সব সময়ই কামনা করে আসছি। সরকারের সহযোগিতা ছাড়া তো কোনো কিছুই করা সম্ভব নয়। অবশ্যই সরকারের সহযোগিতা কামনা করছি।
আরও পড়ুন:সালাহ উদ্দিন মেঘালয়ে‘চোখ বাঁধা অবস্থায় কিছু লোক আমাকে ফেলে গেছে’প্রমাণ হলো বিএনপি মিথ্যাচার করেছে: নাসিমসালাহ উদ্দিন ভারতের মানসিক হাসপাতালে
