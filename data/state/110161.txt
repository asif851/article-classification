
ময়মনসিংহ পাসপোর্ট কার্যালয় থেকে এক নারীসহ দুই রোহিঙ্গাকে আটক করেছে পুলিশ। আজ বুধবার বিকেলে দুজনকে আটক করা হয়। আটক দুজন হলেন আজিজা বেগম (৪০) ও মোসতাক আহমেদ (৬০)।
পুলিশ ও পাসপোর্ট অফিস সূত্রে জানা যায়, মোসতাককে নিয়ে নিজের জন্য ময়মনসিংহ পাসপোর্ট অফিসে আবেদন করতে গিয়েছিলেন আজিজা। তাঁরা দুজনই কক্সবাজারের উখিয়া উপজেলার কুতুপালং রোহিঙ্গা ক্যাম্প থেকে পালিয়ে আসেন।
ময়মনসিংহ পাসপোর্ট কার্যালয়ের উপপরিচালক মো. নুরুল হুদা প্রথম আলোকে জানান, বিকেলে ওই দুই রোহিঙ্গা পাসপোর্ট অফিসে গেলে তাঁদের আচরণ ও কথাবার্তায় সন্দেহ হয়। পরে তাঁদের জিজ্ঞাসাবাদে রোহিঙ্গা নিশ্চিত হওয়ার পর পুলিশকে খবর দেওয়া হয়। পুলিশ এসে দুজনকে আটক করে ময়মনসিংহ কোতোয়ালি মডেল থানায় নিয়ে যায়।
ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) মাহমুদুল ইসলাম বলেন, আটক দুজনকে উখিয়ার রোহিঙ্গা ক্যাম্পে পাঠিয়ে দেওয়ার ব্যবস্থা করা হবে।
আটক আজিজা বেগম জানান, নিজের জন্য পাসপোর্ট করার উদ্দেশ্যে প্রায় এক মাস আগে তিনি ক্যাম্প থেকে বের হন। তাঁর ইচ্ছা ছিল পাসপোর্ট করা সম্ভব হলে কাজের সন্ধানে সৌদি আরব যাবেন। মোসতাক আহমেদ তাঁর চাচা।
