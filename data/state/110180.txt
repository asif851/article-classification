
শেরপুরের নালিতাবাড়ী উপজেলার নাকুগাঁও স্থলবন্দরের কার্যক্রম আজ বৃহস্পতিবার থেকে শুরু হতে যাচ্ছে। কার্যক্রমের উদ্বোধন করবেন নৌ-পরিবহনমন্ত্রী শাহজাহান খান।উপজেলা নির্বাহী কর্মকর্তা (ইউএনও) মো. আবু সাঈদ মোল্লা জানান, পূর্ণাঙ্গ বন্দরের উদ্বোধন উপলক্ষে সব প্রস্তুতি শেষ করা হয়েছে। নৌ-পরিবহনমন্ত্রী সকাল ১০টায় এই বন্দরটি উদ্বোধনের ঘোষণা দেবেন। এখন থেকে এ বন্দর দিয়ে ভারত ও বাংলাদেশের সব বৈধ পণ্য আমদানি ও রপ্তানি করা যাবে।বাংলাদেশ স্থলবন্দর কর্তৃপক্ষ ও উপজেলা প্রশাসন সূত্রে জানা গেছে, শেরপুর-২ (নালিতাবাড়ী-নকলা) আসনের সাংসদ ও বর্তমান কৃষিমন্ত্রী মতিয়া চৌধুরীর চেষ্টায় ১৯৯৭ সাল থেকে নাকুগাঁও শুল্ক বন্দরের কার্যক্রম শুরু হয়। কিন্তু ২০০২ সালে এক প্রজ্ঞাপন জারির মাধ্যমে এ বন্দর দিয়ে কয়লা ও পাথর ছাড়া সব পণ্য আমদানি বন্ধ করা হয়। ফলে এ শুল্ক বন্দরের কার্যক্রম অনেকটা সংকুচিত হয়ে পড়ে।২০০৯ সালে ১২ ডিসেম্বর নৌ-পরিবহনমন্ত্রী শাহজাহান খান বন্দরটি পরিদর্শন করেন এবং এটিকে পূর্ণাঙ্গ স্থলবন্দর হিসেবে চালুর ঘোষণা দেন। ২০১১ সালের ৩১ ডিসেম্বর কৃষিমন্ত্রী ও নৌ-পরিবহনমন্ত্রী নাকুগাঁও এলাকায় পূর্ণাঙ্গ বন্দরের অবকাঠামোর ভিত্তিপ্রস্তর স্থাপন করেন। প্রায় সাড়ে ১৩ একর জমির ওপর ১৬ কোটি ১৯ লাখ টাকা ব্যয়ে এর অবকাঠামো নির্মাণ করা হয়। এ ছাড়া সড়ক ও জনপথ বিভাগের অধীনে ২৩৯ কোটি টাকা ব্যয়ে নাকুগাঁও থেকে নকলা উপজেলা পর্যন্ত সাড়ে ২৯ কিলোমিটারের সড়কের কাজ চলছে।বন্দরের শ্রমিক মো. মোজাম্মেল হোসেন বলেন, ‘এই দিনডার লাইগা আমরা এক হাজার শ্রমিক অপেক্ষায় ছিলাম। অহন থাইকা আমগর আর বেকার থাহুন লাগত না।’ব্যবসায়ী সনজিত সাহা জানান, সব ব্যবসায়ীর চাওয়া ছিল বন্দরটি পূর্ণাঙ্গ হোক। অবশেষে সেই চাওয়া পূরণ হচ্ছে। ।
