
লিবিয়ায় বন্দুকযুদ্ধের মধ্যে পড়ে দুই বাংলাদেশি নিহত হয়েছেন। গতকাল শুক্রবার লিবিয়ার স্থানীয় সময় বিকেল সাড়ে চারটায় এ ঘটনা ঘটে।
নিহত ব্যক্তিরা হলেন বরগুনার আবুল কালাম (৩২) ও পিরোজপুরের শফিকুর রহমান (৩৩)।
লিবিয়ার বাংলাদেশ দূতাবাসের প্রথম সচিব (শ্রম) আহসান কিবরিয়া সিদ্দিকীকে উদ্ধৃত করে প্রবাসীকল্যাণ মন্ত্রণালয়ের প্রবাসীকল্যাণ বোর্ডের পরিচালক (অর্থ ও কল্যাণ) মু. মোহসিন চৌধুরী প্রথম আলোকে এই তথ্য জানান।
মোহসিন চৌধুরী বলেন, ‘তাঁরা দুজনেই ত্রিপোলি থেকে প্রায় এক হাজার ২০০ কিলোমিটার দূরে বেনগাজির শরিকত কাজি নামে একটি প্রতিষ্ঠানের পরিচ্ছন্নতাকর্মী হিসেবে কাজ করতেন। গতকাল তাঁরা কাজ শেষে ট্যাক্সিতে করে ফেরার সময় লিবিয়ার দুই পক্ষের বন্দুকযুদ্ধে পড়ে যান। এতে লিবিয়ান ট্যাক্সিক্যাবচালকসহ ওই দুই বাংলাদেশি নিহত হন। দূতাবাসের কর্মকর্তারা ঘটনাস্থলে গেছেন। খুব শিগগিরই তাঁদের মরদেহ দেশে আনার ব্যবস্থা করা হবে।
লিবিয়ায় গত কয়েক বছর ধরে যুদ্ধাবস্থা বিরাজ করছে। তবে এর মধ্যেও ৩০ থেকে ৩৫ হাজার বাংলাদেশি সেখানে চাকরি করছেন।
