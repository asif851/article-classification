
বাগেরহাটের মোরেলগঞ্জ উপজেলায় গত মঙ্গলবার রাতে অগ্নিকাণ্ডে ১৪টি দোকান পুড়ে গেছে। এ সময় আতঙ্কিত হয়ে পূর্ণিমা রানী কর্মকার (৭৫) নামের একজন বৃদ্ধার মৃত্যু হয়েছে। আগুন নেভাতে গিয়ে অন্তত চারজন আহত হয়েছেন।স্থানীয় কয়েকজন বাসিন্দা ও ফায়ার সার্ভিস সূত্রে জানা গেছে, মঙ্গলবার দিবাগত রাত সাড়ে তিনটার দিকে মোরেলগঞ্জ বাজারের চৌরাস্তার মোড়ে এ অগ্নিকাণ্ডের ঘটনা ঘটে। এতে নিউ ভ্যারাইটি স্টোর, ভাই-ভাই স্টোর, সিয়াম জরি হাউজ, রংধনু সু স্টোর, মেসার্স রফিকুল সু স্টোর, অম্বিকা ফার্মেসি, হৃদয় ক্লথ স্টোর, আশিষ ক্লথ স্টোর এবং স্বপন সাহা, গৌতম ও বিকাশের মুদি দোকান, রতন ও তপনের বেনের দোকান এবং হরেকৃষ্ণ লালের চায়ের দোকান সম্পূর্ণ পুড়ে গেছে। এ সময় আগুনের ভয়াবহতা দেখে হৃদ্রোগে আক্রান্ত হয়ে পূর্ণিমা রানী মারা যান। তিনি আশিষ ক্লথ স্টোরের মালিক আশিষের আত্মীয়া। এ ছাড়া আগুন নেভাতে গিয়ে স্থানীয় চারজন আহত হয়েছেন। তাঁদের স্থানীয়ভাবে চিকিৎসা দেওয়া হয়েছে।খবর পেয়ে গতকাল বুধবার সকালে উপজেলা নির্বাহী কর্মকর্তা (ইউএনও) মো. আবদুল হালিম ও উপজেলা পরিষদের চেয়ারম্যান শাহ ই আলম ঘটনাস্থল পরিদর্শন করেছেন।ইউএনও জানান, আগুন লাগার সঙ্গে সঙ্গে স্থানীয়রা তা নেভানোর চেষ্টা করেন। পরে ফায়ার সার্ভিসের একটি ইউনিট তাঁদের সঙ্গে যোগ দিলে প্রায় দেড় ঘণ্টার চেষ্টায় আগুন নিয়ন্ত্রণে আসে। ক্ষতিগ্রস্ত ব্যবসায়ীদের দাবি, এতে তাঁদের ৭০ থেকে ৮০ লাখ টাকার মালামাল পুড়ে গেছে।মোরেলগঞ্জ ফায়ার সার্ভিসের স্টেশন কর্মকর্তা স ম আরিফুল হক বলেন, ‘রাত সাড়ে তিনটার দিকে অগ্নিকাণ্ডের খবর পেয়ে ফায়ার সার্ভিসের একটি ইউনিট নিয়ে সেখানে যাই। স্থানীয়দের সহায়তায় প্রায় দেড় ঘণ্টা চেষ্টা করে আগুন নিয়ন্ত্রণে আনি। এর আগেই ওই ১৪টি দোকান সম্পূর্ণ পুড়ে যায়। বাজারের নিউ ভ্যারাইটি স্টোরের বৈদ্যুতিক শর্টসার্কিট থেকে আগুনের সূত্রপাত হয়েছে বলে প্রাথমিকভাবে ধারণা করা হচ্ছে।’
