
রাজধানীর গুলশানে বিদেশে লোক পাঠানোর প্রতিষ্ঠানের (রিক্রুটিং এজেন্সি) একটি কার্যালয় থেকে গতকাল শনিবার এক ব্যক্তির লাশ উদ্ধার করেছে পুলিশ। নিহত ব্যক্তির পরিবারের অভিযোগ, এজেন্সির মালিকের কাছে ওই ব্যক্তি টাকা পেতেন, যার জের ধরে তাঁকে হত্যা করা হয়েছে। তবে বিষয়টি অস্বীকার করেছেন এজেন্সির মালিক।
নিহত ওই ব্যক্তির নাম মকবুল ইসলাম (৫১)। তাঁর বাড়ি মাদারীপুরে। তাঁর দুই ছেলে ও এক মেয়ে রয়েছে। গুলশান ১-এর ১৩৬ নম্বর সড়কের ৫/এ নম্বর বাড়ির তৃতীয় তলার ‘খোকন এয়ার ইন্টারন্যাশনালের’ কার্যালয় থেকে তাঁর লাশটি উদ্ধার করে পুলিশ।এ ঘটনায় পুলিশ এজেন্সির কম্পিউটার অপারেটর মো. আশরাফুল ইসলাম, অভ্যর্থনাকারী মরিয়ম আক্তার ও পিয়ন নুরুল আফসারকে জিজ্ঞাসাবাদের জন্য আটক করেছে।গুলশান থানার উপপরিদর্শক (এসআই) মো. রমজান আলী প্রথম আলোকে বলেন, মকবুল মূলত একজন দালাল ছিলেন। গ্রাম থেকে লোকজন নিয়ে এসে রিক্রুটিং এজেন্সিতে দিতেন। অনেক লোকের কাছ থেকে টাকা নিয়ে তাঁদের বিদেশে পাঠাতে না পারায় তিনি গ্রামে যেতে পারছিলেন না। এজেন্সির মালিকের কাছ থেকে সেই টাকা পাওয়ার অপেক্ষায় ছিলেন তিনি। মালিক দীর্ঘদিন ধরে অফিসে না আসায় মকবুল রাত-দিন সেখানেই থাকতেন। গতকাল সকালে অফিসের একজন কর্মচারী বলেন, তিনি যেখানে থাকতেন, সেখানে তাঁকে মৃত অবস্থায় পায়। তিনি আরও বলেন, মকবুল হৃদ্‌রোগে ভুগছিলেন। তাঁর রক্তনালিতে রিং পরানো ছিল বলেও তাঁরা প্রাথমিকভাবে জানতে পেরেছেন।মকবুলের ভাই আবদুল হালিম বলেন, তাঁর ভাই এজেন্সির মালিক আমিরুল গনির কাছে ১৮ লাখ টাকা পেতেন। এই টাকাগুলো তিনি আত্মীয়স্বজনের কাছ থেকে এনেছিলেন তাঁদের বিদেশে পাঠানোর জন্য। কিন্তু মালিক টাকা ফেরত না দেওয়ায় তিনি বিপাকে পড়ে যান এবং দীর্ঘদিন ধরে ওই অফিসে অপেক্ষা করছিলেন। তাঁর অভিযোগ, এজেন্সির মালিকই মকবুলকে হত্যা করিয়েছেন।এ বিষয়ে আমিরুল গনি প্রথম আলোকে বলেন, মকবুল তাঁর ব্যবসায়িক পার্টনার ছিলেন। গত এক মাসে তাঁর পরিবারের দুজন ব্যক্তি মারা যাওয়ায় তিনি অফিসটি মকবুলের জিম্মায় দিয়ে চট্টগ্রামে তাঁর বাড়িতে রয়েছেন। প্রায় মাস খানেক ধরে তিনি অফিসে নেই। টাকার বিষয়ে তিনি বলেন, তিনি ও মকবুল মিলে আগে লিবিয়ায় লোক পাঠাতেন। সেখানে তাঁরা পাঁচ কোটি টাকা বিনিয়োগ করেছিলেন, যার মধ্যে ১৮ লাখ টাকা ছিল মকবুলের। কিন্তু হঠাৎ লিবিয়ায় লোক পাঠানো বন্ধ হয়ে গেলে তাঁরা বিপাকে পড়ে যান। কিন্তু তবু তিনি বিভিন্ন সময়ে মকবুলকে নয় লাখ টাকা ফেরত দিয়েছেন। বাকি টাকাও দিয়ে দিতেন। তাঁর দাবি, মকবুলের সঙ্গে তাঁর সম্পর্ক খুবই ভালো ছিল এবং তিনি তাঁর মৃত্যুর বিষয়ে কিছুই জানেন না।
