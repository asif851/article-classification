
বিএনপির স্থায়ী কমিটির সদস্য আ স ম হান্নান শাহের দুই দিনের রিমান্ড মঞ্জুর করেছেন আদালত।গাড়ি ভাঙচুর ও পোড়ানোর অভিযোগে রাজধানীর ভাটারা থানায় করা মামলায় তাঁকে ১০ দিনের রিমান্ডের আবেদন করে পুলিশ। আজ মঙ্গলবার মহানগর হাকিম তারেক মইনুল ভূঁইয়া শুনানি শেষে দুই দিনের রিমান্ড মঞ্জুর করেন।গতকাল সোমবার রাতে রাজধানীর গুলশান এলাকার জাপান দূতাবাসের সামনে থেকে হান্নান শাহকে আটক করে পুলিশ। আটকের পর তাঁকে গোয়েন্দা পুলিশের (ডিবি) কার্যালয়ে নিয়ে যাওয়া হয়।ঢাকা মহানগর পুলিশের (ডিএমপি) গণমাধ্যম শাখার উপকমিশনার মাসুদুর রহমান জানান, গাড়ি ভাঙচুর ও পোড়ানোর অভিযোগে গত ২৬ অক্টোবর ভাটারা থানায় একটি মামলা করে পুলিশ। মামলা নম্বর ২৪। ওই মামলায় হান্নান শাহকে গ্রেপ্তার দেখানো হয়। পরে তাঁর রিমান্ড চেয়ে আজ তাঁকে মুখ্য মহানগর হাকিম আদালতে হাজির করা হয়।
