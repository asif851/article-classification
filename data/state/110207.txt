
কক্সবাজারের টেকনাফ উপজেলায় নাফ নদী থেকে পাঁচ লাখ ইয়াবা বড়িসহ একটি নৌকা জব্দ করেছে বর্ডার গার্ড বাংলাদেশ (বিজিবি)।
গতকাল শনিবার দিবাগত রাত সাড়ে তিনটার দিকে উপজেলার সাবরাং ইউনিয়নের আড়াই নম্বর স্লুইস গেটের আলুগোলার খামারসংলগ্ন নাফ নদী থেকে এই ইয়াবা বড়ি উদ্ধার করা হয়।
বিজিবির ভাষ্য, এই উদ্ধার অভিযানের সময় তাদের সঙ্গে ইয়াবা পাচারকারীদের গুলির ঘটনা ঘটেছে। তবে এতে হতাহতের কোনো তথ্য মেলেনি। কাউকে আটকও করা যায়নি।
টেকনাফ–২ বিজিবির অতিরিক্ত পরিচালক মেজর আবু রাসেল সিদ্দিকীর স্বাক্ষর করা সংবাদ বিজ্ঞপ্তিতে বলা হয়, মিয়ানমার থেকে ইয়াবা বড়ির বড় চালান আসছে বলে গোপন তথ্য পাওয়া যায়। এই তথ্যের ভিত্তিতে টেকনাফ–২ বিজিবির অধিনায়ক লে. কর্নেল আবুজার আল জাহিদের নেতৃত্বে একটি বিশেষ দল সংশ্লিষ্ট এলাকায় নাফ নদীর কিনারায় অবস্থান নেয়। রাত সাড়ে তিনটার দিকে হস্তচালিত একটি নৌকায় করে কয়েক ব্যক্তি কিনারার দিকে আসছিল। বিজিবিকে দেখে তাঁরা গুলি ছোড়ে। বিজিবিও পাল্টা গুলি চালায়। একপর্যায়ে সন্দেহভাজন ইয়াবা পাচারকারীরা নাফ নদীতে ঝাঁপ দিয়ে মিয়ানমারের দিকে পালিয়ে যায়। পরে পরিত্যক্ত নৌকায় দুটি বস্তা পাওয়া যায়। বস্তা থেকে পাঁচ লাখ ইয়াবা বড়ি উদ্ধার করা হয়।
টেকনাফ–২ বিজিবির অধিনায়ক লে. কর্নেল আবুজার আল জাহিদ বলেন, এই ঘটনায় একটি মামলা দায়ের প্রক্রিয়া চলছে।
