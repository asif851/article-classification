
চট্টগ্রামের সাতকানিয়া পৌরসভার আনুফকির দোকান এলাকায় গতকাল সোমবার আগুনে পাঁচটি দোকান পুড়ে গেছে। অগ্নিকাণ্ডে ক্ষতিগ্রস্ত দোকানিরা হলেন, হাবিব উল্লাহ, মো. নুরুন্নবী, আবদুর রহমান, মো. ওসমান গণি ও নবী হোসেন। প্রত্যক্ষদর্শী ও ফায়ার সার্ভিস সূত্র জানায়, দুপুর দেড়টার দিকে নবী হোসেনের চায়ের দোকান থেকে অগ্নিকাণ্ডের সূত্রপাত ঘটে। আগুন দ্রুত পাশের কয়েকটি দোকানে ছড়িয়ে পড়ে। এতে পাঁচটি দোকান পুড়ে যায়। ফায়ার সার্ভিসের কর্মী ও এলাকাবাসী প্রায় দেড় ঘণ্টার চেষ্টায় আগুন পুরোপুরি নিয়ন্ত্রণে আনেন। ক্ষতিগ্রস্ত মুদি দোকানদার মো. নুরুন্নবী প্রথম আলোকে বলেন, ‘অগ্নিকাণ্ডে তাঁদের প্রায় ১০ লাখ টাকার ক্ষতি হয়েছে।’
