
কোরবানির পশুর হাটে জালনোট প্রতিরোধে নোট যাচাইসংক্রান্ত সেবা দিতে তফসিলি ব্যাংকগুলোকে নির্দেশ দিয়েছে বাংলাদেশ ব্যাংক। গতকাল বুধবার বাংলাদেশ ব্যাংকের এক প্রজ্ঞাপনে এ তথ্য জানিয়েছে।প্রজ্ঞাপনে বলা হয়, ঢাকা উত্তর সিটি করপোরেশনের আটটি ও দক্ষিণ সিটি করপোরেশনের ১৪টি হাটে জালনোট প্রতিরোধে ‘জালনোট শনাক্তকরণ বুথ’ লেখা ব্যানার বা সাইন বোর্ড টাঙাতে হবে ব্যাংকগুলোকে। বুথে নোট যাচাইকালে কোনো জালনোট ধরা পড়লে ‘পরিপত্র নম্বর; জাল নোট: ০১ (পলিসি) / ২০০৭-১৯১’ অনুযায়ী ব্যবস্থা নেওয়ার নির্দেশ দিয়েছে বাংলাদেশ ব্যাংক। ঢাকার বাইরের জেলাগুলোর পৌরসভা ও থানার অনুমোদিত পশুর হাটে বিভিন্ন ব্যাংকের দায়িত্ব বণ্টনের জন্য সোনালী ব্যাংকের মূল শাখাগুলোকে দায়িত্ব দেওয়া হয়েছে।প্রজ্ঞাপনে এ–সংক্রান্ত কাজে ব্যাংকগুলোকে অভিজ্ঞ ক্যাশ কর্মকর্তাদের দায়িত্ব দিতে নির্দেশনা দেওয়া হয়েছে। হাট শুরু হওয়ার দিন থেকে ঈদের আগের দিন রাত পর্যন্ত বিরতিহীনভাবে পশু ব্যবসায়ীদের বিনা খরচে নোট যাচাইসংক্রান্ত সেবা দিতে নির্দেশ দিয়েছে কেন্দ্রীয় ব্যাংক।
