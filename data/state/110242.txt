
নওগাঁর পত্নীতলার বরইল গ্রামে জমিসংক্রান্ত বিরোধের জের ধরে প্রতিপক্ষের লোকজনের হামলায় শামসুল হক (৩২) নামের এক ব্যক্তি আহত হয়ে পরে মারা গেছেন। পুলিশ ও এলাকাবাসী সূত্রে জানা গেছে, গ্রামের আবদুল জলিলের ছেলে আবদুল মান্নান ও মেয়ে ঝরনা বেগমের মধ্যে জমিজমা নিয়ে বিরোধ চলছিল। ঝরনা বেগমের বর্গাদার শামসুল শুক্রবার জমিতে কাজ শেষে বাড়ি ফিরছিলেন। পথে মান্নানের লোকজন তাঁকে ধরে মারধর করেন। এ সময় কোদালের আঘাতে শামসুল গুরুতর আহত হলে তাঁকে প্রথমে উপজেলা স্বাস্থ্য কমপ্লেক্সে ও পরে রাজশাহী মেডিকেল কলেজ হাসপাতালে ভর্তি করা হয়। শনিবার তিনি মারা যান। পত্নীতলা থানার ওসি আবুল কালাম আজাদ বলেন, ‘ওই ঘটনায় হত্যা মামলা হয়েছে। আসামিরা পলাতক রয়েছে।’ 
