
রংপুর সিটি করপোরেশনের সাবেক মেয়র মুক্তিযোদ্ধা সরফুদ্দীন আহমেদ ঝন্টু মারা গেছেন (ইন্না লিল্লাহি ওয়া ইন্না ইলাইহি রাজিউন)। মস্তিষ্কে রক্তক্ষরণের কারণে ২৬ দিন বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে চিকিৎসাধীন ছিলেন ঝন্টু। আজ রোববার বেলা সাড়ে তিনটায় সেখানেই তাঁর মৃত্যু হয়। প্রয়াত সরফুদ্দীন আহমেদের একমাত্র ছেলে রিয়াজ আহমেদ তাঁর বাবার মৃত্যুর কথা নিশ্চিত করেছেন। 
গত ৩১ জানুয়ারি রাতে স্ট্রোক করলে ৬৬ বছর বয়সী সরফুদ্দীনকে রংপুর শহরের সেন্ট্রাল ক্লিনিকে ভর্তি করা হয়। পরদিন তাঁকে এয়ার অ্যাম্বুলেন্সে ঢাকায় ল্যাব এইড হাসপাতালে নেওয়া হয়। ল্যাব এইড থেকে পরে তাঁকে বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে স্থানান্তর করা হয়। মৃত্যুকালে তিনি স্ত্রী, একমাত্র ছেলেসহ অসংখ্য আত্মীয়স্বজন, বন্ধুবান্ধব ও গুণগ্রাহী রেখে গেছেন। ২০১২ সালের ২০ ডিসেম্বর রংপুর সিটি করপোরেশনের প্রথম নির্বাচনে মেয়র নির্বাচিত হন তিনি। সিটি করপোরেশনের মেয়র ছাড়াও সরফুদ্দীন রংপুর-১ (গঙ্গাচড়া) আসন থেকে সংসদ সদস্য, রংপুর সদর উপজেলা পরিষদের চেয়ারম্যান এবং রংপুর পৌরসভার চেয়ারম্যান ছিলেন। ১৯৯৬ সালে আওয়ামী লীগে যোগ দিয়ে দলটির জাতীয় পরিষদের সদস্য হন। মৃত্যুর আগ পর্যন্ত তিনি রংপুর জেলা আওয়ামী লীগের উপদেষ্টা পরিষদের সদস্য ছিলেন।
