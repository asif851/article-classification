
কিশোরগঞ্জের পাকুন্দিয়া উপজেলায় মোটরসাইকেল থেকে ছিটকে পড়ে বাসচাপায় সাবিহা ইসলাম (৫) নামের এক শিশুর মৃত্যু হয়েছে। আজ রোববার দুপুরে উপজেলার বরাটিয়া চৌরাস্তা এলাকায় পাকুন্দিয়া-ঢাকা সড়কে এ দুর্ঘটনা ঘটে। নিহত সাবিহা ইসলাম উপজেলার বাহাদিয়া গ্রামের শরীফুল ইসলামের মেয়ে।এলাকাবাসী সূত্রে জানা গেছে, দুপুর সাড়ে ১২টায় স্ত্রী মারহুমা আক্তার ও মেয়ে সাবিহাকে নিয়ে মোটরসাইকেলে করে বাড়ি থেকে শহরের উদ্দেশে বের হন শরীফুল ইসলাম। পথে কিশোরগঞ্জ থেকে ঢাকাগামী একটি বাসকে জায়গা দিতে গিয়ে মোটরসাইকেলটি কাত হয়ে পড়ে যায়। এ সময় সাবিহা মোটরসাইকেল থেকে ছিটকে গিয়ে বাসের নিচে পড়ে যায়। এ সময় চলন্ত বাসটি সাবিহাকে চাপা দিলে ঘটনাস্থলেই তার মৃত্যু হয়। এতে শরীফুল ইসলাম ও তাঁর স্ত্রী মারহুমাও আহত হন। তাঁদের প্রাথমিক চিকিৎসা দেওয়া হয়েছে।
আহত শরীফুল ইসলামের অভিযোগ, বাসটি সড়কের কিনারা ঘেঁষে যাওয়ায় এ দুর্ঘটনা ঘটে।
পাকুন্দিয়া থানার ভারপ্রাপ্ত কর্মকর্তা (ওসি) মো. আজহারুল ইসলাম সরকার বলেন, এ ঘটনায় বাসটি জব্দ করা গেলেও চালক পালিয়ে যান। এ ব্যাপারে মামলা দায়েরের প্রস্তুতি চলছে।
