
ফরিদপুরের চরভদ্রাসন মৎস্য কার্যালয়ে পদ রয়েছে পাঁচটি। কিন্তু উপজেলা মৎস্য কর্মকর্তা ছাড়া এই কার্যালয়ের সব পদ শূন্য। তাই এই কার্যালয়ের কার্যক্রম স্থবির হয়ে পড়েছে। মৎস্যচাষিদের প্রশিক্ষণ দেওয়া যাচ্ছে না। এ ছাড়া প্রয়োজনের সময় তাঁরা পরামর্শও নিতে পারছেন না। এখানে উপজেলা মৎস্য কর্মকর্তা হিসেবে কর্মরত রয়েছেন মালিক তানভীর হোসেন। নিজের কার্যালয়ের বর্তমান অবস্থা তুলে ধরে তিনি বলেন, ‘এই অফিসে আমি অফিসার, আমিই পিয়ন, আমিই টাইপিস্ট।’উপজেলা মৎস্য কার্যালয় সূত্রে জানা যায়, সরকারি জনবলকাঠামো অনুযায়ী এখানে পাঁচটি পদ রয়েছে। পদগুলো হচ্ছে উপজেলা মৎস্য কর্মকর্তা, সহকারী মৎস্য কর্মকর্তা, অফিস সহকারী, ক্ষেত্র সহকারী এবং একজন অফিস সহায়ক। পাঁচ বছর ধরে এই কার্যালয়ে অফিস সহায়ক নেই। গত বছরের ৩১ জুলাই অফিস সহকারী অবসরে যান। এরপর এই পদে নতুন কেউ যোগ দেননি। ক্ষেত্র সহকারী নেই তিন বছর ধরে। গত বছর মা ইলিশ রক্ষা অভিযানের সময় একজন সহকারী মৎস্য কর্মকর্তা যোগ দেন। তবে গত ১ ফেব্রুয়ারি বদলি হয়ে তিনি অন্যত্র চলে গেছেন।চরভদ্রাসন মৎস্যজীবী সমিতির সাধারণ সম্পাদক আফতাব মুন্সী বলেন, ‘মৎস্যজীবীদের সমস্যা নিয়ে প্রতিনিয়ত উপজেলা মৎস্য কার্যালয়ে যেতে হয়। কিন্তু জনবল কম থাকায় আমরা সঠিক পরামর্শ পাচ্ছি না। মাছের খামারিরা মাছচাষ নিয়ে সমস্যায় পড়েন।’উপজেলা মৎস্য কর্মকর্তা মালিক তানভীর হোসেন বলেন, ‘নিয়ম অনুযায়ী আমাদের ১৪টি লক্ষ্যমাত্রা নিয়ে কাজ করতে হয়। এর মধ্যে মৎস্যচাষিদের পরামর্শ দেওয়া, প্রশিক্ষণ, মৎস্য আইন বাস্তবায়ন করা, মাছের পোনা অবমুক্ত করা, বিল নার্সারি স্থাপন করা উল্লেখযোগ্য। কিন্তু কার্যালয়ে পাঁচজনের মধ্যে চারজন কর্মকর্তা-কর্মচারী না থাকায় কোনো কাজই যথাযথভাবে করা সম্ভব হচ্ছে না।’জেলা মৎস্য কর্মকর্তার দায়িত্বে নিয়োজিত ফরিদপুর সদর উপজেলার জ্যেষ্ঠ মৎস্য কর্মকর্তা বিজন কুমার নন্দি বলেন, ওই কার্যালয়ে শূন্য পদে লোক নিয়োগ করার অনুরোধ মৎস্য অধিদপ্তরে লিখিতভাবে জানানো হয়েছে।
