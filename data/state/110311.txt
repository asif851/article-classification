
সংবিধানের ষোলোতম সংশোধনীর বিষয়ে হাইকোর্টের রায় নিয়ে আইনমন্ত্রী আনিসুল হকের বক্তব্য আদালতের বিবেচনায় নেওয়া উচিত বলে মন্তব্য করেছেন বিএনপির নেতা নজরুল ইসলাম খান। তিনি বলেন, ‘আদালতের রায়কে যখন বলা হয় সংবিধান পরিপন্থী—এর চেয়ে বড় আর কী বলা যাবে? আমি তো মনে করি, এটা আদালতের বিবেচনায় নেওয়া উচিত।’গতকাল শুক্রবার জাতীয় প্রেসক্লাবে এক আলোচনা সভায় নজরুল ইসলাম এসব কথা বলেন। ২০-দলীয় জোটের শরিক বাংলাদেশ ইসলামিক পার্টির প্রয়াত চেয়ারম্যান আবদুল মোবিনের মৃত্যুবার্ষিকী উপলক্ষে এই আলোচনা সভা হয়।বিএনপির এই নেতা বলেন, ‘আইনমন্ত্রী বললেন যে হাইকোর্টে রায় যেটা হয়েছে, সেটা সংবিধান পরিপন্থী। এখন আদালত সংবিধান পরিপন্থী কাজ করে। তা-ও সংবিধানের একটি সংশোধনীর ব্যাপারে। এটা আদালত অবমাননা হচ্ছে না?’নজরুল ইসলাম খান বলেন, ‘আমরা বলি স্বৈরাচারী এরশাদ আমল। এখন যা চলছে, এত চলেনি তখন। এত গুম-খুন, এত মিথ্যা মামলা, এত হয়রানি, এত লোক কারাগারে স্বৈরাচারের আমলেও হয়নি।’ তিনি বলেন, ‘অত্যাচার যত দীর্ঘায়িত হয়, অত্যাচারীর পতন তত করুণ হয়, তত দুর্ভাগ্যজনক হয়।’ইসলামিক পার্টির চেয়ারম্যান আবু তাহের চৌধুরীর সভাপতিত্বে সভায় আরও বক্তব্য দেন বিএনপির নেতা আবদুস সালাম, জাগপার শফিউল আলম প্রধান, এনডিপির খন্দকার গোলাম মুর্ত্তুজা, বাংলাদেশ ন্যাপের গোলাম মোস্তফা ভূঁইয়া প্রমুখ।
