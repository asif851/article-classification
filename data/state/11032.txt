
দুর্নীতিগ্রস্ত দেশগুলোর মধ্যে বাংলাদেশের অবস্থান ১৫তম। এবারের শীর্ষ দুর্নীতিগ্রস্ত দেশ সোমালিয়া। আর কম দুর্নীতিগ্রস্ত দেশের তালিকায় যৌথভাবে শীর্ষে আছে নিউজিল্যান্ড ও ডেনমার্ক।
জার্মানির বার্লিনভিত্তিক প্রতিষ্ঠান ট্রান্সপারেন্সি ইন্টারন্যাশনালের (টিআই) প্রকাশ করা দুর্নীতির ধারণাসূচক ২০১৬-এর প্রতিবেদনে এসব তথ্য উঠে এসেছে। খবর এএফপির।
এবারের শীর্ষ দুর্নীতিগ্রস্ত দেশ সোমালিয়া আগের বছরও উত্তর কোরিয়ার সঙ্গে যৌথভাবে শীর্ষ দুর্নীতিগ্রস্ত দেশ ছিল। আর এবারের সবচেয়ে কম দুর্নীতিগ্রস্ত দেশের তালিকায় শীর্ষে থাকা ডেনমার্ক এককভাবে গত বছর শীর্ষে ছিল।
বিশ্বব্যাংক, আফ্রিকান উন্নয়ন ব্যাংক ও আইএমডি থেকে নেওয়া তথ্যের ভিত্তিতে টিআই দুর্নীতির এই ধারণা সূচক তৈরি করে। শূন্য থেকে ১০০ নম্বরের মধ্যে স্কোর তৈরি করা হয়।
এবারের শীর্ষ দুর্নীতিগ্রস্ত দেশগুলোর মধ্যে আছে সোমালিয়া, দক্ষিণ সুদান, উত্তর কোরিয়া, সিরিয়া, লিবিয়া, ইয়েমেন, সুদান, আফগানিস্তান, ভেনেজুয়েলা ও ইরাক।
আর কম দুর্নীতিগ্রস্ত দেশগুলোর তালিকায় আছে নিউজিল্যান্ড, ডেনমার্ক, ফিনল্যান্ড, সুইডেন, সুইজারল্যান্ড, নরওয়ে, সিঙ্গাপুর, নেদারল্যান্ডস, কানাডা, জার্মানি, লুক্সেমবার্গ ও যুক্তরাজ্য।
প্রকাশিত প্রতিবেদনে দেখা গেছে, ২০১৬ সালে মোট ১৭৬টি দেশের মধ্যে ভালো থেকে খারাপের দিকে ক্রম অনুযায়ী বাংলাদেশের অবস্থান ১৪৫তম। গতবার ১৬৮টি দেশের মধ্যে ভালো থেকে খারাপের দিক অনুযায়ী বাংলাদেশের অবস্থান ছিল ১৩৯তম। সূচকের ১০০ মানদণ্ডের মধ্যে ২০১৬ সালে বাংলাদেশের স্কোর বা নম্বর ২৬। আগেরবার এটা ছিল ২৫।
