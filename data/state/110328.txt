
ভাটারায় তৃতীয় শ্রেণির ছাত্রী ফারজানা আক্তার হত্যার ঘটনায় গতকাল বৃহস্পতিবার পর্যন্ত কাউকে গ্রেপ্তার করতে পারেনি পুলিশ। এই হত্যাকাণ্ড তার সোনার দুলের জন্য না অন্য কোনো কারণে তা-ও নিশ্চিত নয় পুলিশ।ফারজানার হত্যাকারীরা গ্রেপ্তার না হওয়ায় তার পরিবার ও এলাকাবাসী হতাশ ও ক্ষুব্ধ। হত্যাকারীদের দ্রুত গ্রেপ্তার করে দৃষ্টান্তমূলক শাস্তির দাবিতে গতকাল বিক্ষোভ মিছিল করেছে স্কুল শিক্ষার্থীসহ এলাকাবাসী।ভাটারার সোলমাইদ উচ্চবিদ্যালয়ের ছাত্রী ফারজানার বস্তাবন্দী লাশ গত মঙ্গলবার দুপুরে সুজন টেকের রাস্তাসংলগ্ন ডোবার পাশ থেকে উদ্ধার করে পুলিশ। তাদের বাসা ভাটারার মসজিদ রোডে। সোমবার বিকেলে বাসা থেকে ১০০ গজ দূরের দোকান থেকে পেনসিল আনতে গিয়ে সে নিখোঁজ হয়। সম্ভাব্য সব স্থানে খুঁজে না পেয়ে পরিবার থানায় সাধারণ ডায়েরি (জিডি) করে। ফারজানার বাবা ফারুক হোসেন একটি পোশাক কারখানার গাড়িচালক। তাঁর দুই মেয়ের মধ্যে ফারজানা ছিল বড়।পরিবার জানায়, ফারজানার কানে সোনার দুল ছিল। কিন্তু তার লাশ উদ্ধারের সময় কানে দুল ছিল না। তাদের ধারণা, হত্যাকারীরা ওই দুল নিয়ে গেছে। ওই দুল ছিনিয়ে নিতে তাকে হত্যা করা হলো কি না, তা তারা বুঝতে পারছে না।হত্যাকারীদের গ্রেপ্তার ও দৃষ্টান্তমূলক শাস্তির দাবিতে গতকাল সকালে পাঁচ শতাধিক স্কুলশিক্ষার্থী ও এলাকাবাসী বিক্ষোভ মিছিল করেন।ভাটারা থানার ওসি সরোয়ার হোসেন বলেন, ‘আমরা আসামিদের গ্রেপ্তারের চেষ্টা চালিয়ে যাচ্ছি। দ্রুত তাদের গ্রেপ্তার করা হবে।’
