
প্রাথমিক ও গণশিক্ষামন্ত্রী মোস্তাফিজুর রহমান ও প্রাথমিক শিক্ষা অধিদপ্তরের মহাপরিচালক মো. আলমগীরের সঙ্গে আজ সোমবার বৈঠকের পর আন্দোলন কর্মসূচি স্থগিত করেছে সরকারি প্রাথমিক বিদ্যালয় প্রধান শিক্ষক সমিতি। তবে সহকারী শিক্ষকেরা আন্দোলন চালিয়ে যাওয়ার সিদ্ধান্ত নিয়েছেন।বৈঠকের পর প্রধান শিক্ষক সমিতির একজন ও সহকারী শিক্ষকদের দুজন নেতা প্রথম আলোকে এ কথা বলেন।প্রধান শিক্ষকদের বেতন ও মর্যাদা সংক্রান্ত জটিলতা নিরসনের দাবিতে কিছুদিন ধরে আন্দোলন করছে সরকারি প্রাথমিক বিদ্যালয় প্রধান শিক্ষক সমিতি। কাল মঙ্গলবার থেকে তাঁদের লাগাতার কর্মবিরতি শুরু হওয়ার কথা ছিল।সমিতির যুগ্ম আহ্বায়ক ও মুখপাত্র এস এম ছায়িদ উল্লা প্রথম আলোকে বলেন, আজ সকালে তাঁরা প্রাথমিক ও গণশিক্ষামন্ত্রীর সরকারি বাসভবনে মন্ত্রীর সঙ্গে বৈঠক করেন। সেখানে মন্ত্রী তাঁদের বলেন, এই সময়টি আন্দোলনের সময় নয়, প্রধান শিক্ষকদের দাবির বিষয়টি বেতন বৈষম্য সংক্রান্ত মন্ত্রিসভা কমিটি দেখবে। এ জন্য তাঁরা যেন কর্মসূচি স্থগিত করেন। মন্ত্রীর সঙ্গে বৈঠকের পরে প্রাথমিক শিক্ষা অধিদপ্তরের মহাপরিচালকের সঙ্গে বৈঠক করেন তাঁরা।সেখানে মহাপরিচালক বলেছেন, তাঁদের সঙ্গে প্রধানমন্ত্রী শেখ হাসিনার বৈঠকের ব্যবস্থা করার চেষ্টা করবেন। তাঁরা যেন কর্মসূচি স্থগিত করেন। পরে সমিতির জরুরি সভায় আগামীকাল থেকে সব কর্মসূচি আপাতত স্থগিত করা হয়।প্রধান শিক্ষকদের পাশাপাশি আন্দোলনরত সহকারী শিক্ষক নেতাদের সঙ্গেও বৈঠক করেন মহাপরিচালক। এ সময় তিনি তাঁদেরও আন্দোলন স্থগিত করার অনুরোধ জানান। তবে তাঁরা আন্দোলন স্থগিত করেননি।সহকারী শিক্ষকদের একটি ফেডারেশনের নেতা নাসরিন সুলতানা প্রথম আলোকে বলেন, পূর্ব ঘোষণা অনুযায়ী ১৫ অক্টোবর পর্যন্ত তাঁদের কর্মসূচি চলবে।সহকারী শিক্ষকদের আরেকটি জোটের নেতা মোহাম্মদ শামছুদ্দীনও বলেন, তাঁদের ধারাবাহিক কর্মসূচি চলবে।সহকারী শিক্ষকেরা তিন ঘন্টা ও চার ঘণ্টা করে কর্মবিরতি পালন করছেন।
