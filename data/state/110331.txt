
ফেনীর ফুলগাজী উপজেলা পরিষদের চেয়ারম্যান একরামুল হক হত্যা মামলাটির বিচার বিলম্ব ছাড়াই ছয় মাসের মধ্যে শেষ করতে নির্দেশ দিয়েছেন সর্বোচ্চ আদালত। একই সঙ্গে এই মামলায় বিএনপি নেতা মাহতাব উদ্দিন চৌধুরী ওরফে মিনার চৌধুরীকে হাইকোর্টের দেওয়া জামিন বাতিল করা হয়েছে।
হাইকোর্টের আদেশের বিরুদ্ধে রাষ্ট্রপক্ষের করা লিভ টু আপিল নিষ্পত্তি করে আজ রোববার এই আদেশ দেন প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ।
আদালতে মিনার চৌধুরীর পক্ষে শুনানি করেন আইনজীবী মুনসুরুল হক চৌধুরী। সঙ্গে ছিলেন আইনজীবী আবু হানিফ। রাষ্ট্রপক্ষে শুনানিতে ছিলেন অ্যাটর্নি জেনারেল মাহবুবে আলম।
পরে মুনসুরুল হক চৌধুরী বলেন, ছয় মাসের মধ্যে মামলার বিচারকাজ শেষ করতে নির্দেশ দেওয়া হয়েছে। এ সময়ে বিচার শেষ না হলে মিনার চৌধুরী জামিন আবেদন করলে তা বিবেচনা করতে বলা হয়েছে।
গত বছরের ২৪ নভেম্বর একরামুল হক হত্যা মামলায় মিনার চৌধুরীকে অন্তর্বর্তীকালীন জামিন দেন হাইকোর্ট। এই জামিন স্থগিত চেয়ে রাষ্ট্রপক্ষের করা আবেদনের পরিপ্রেক্ষিতে চেম্বার বিচারপতি ২৮ নভেম্বর হাইকোর্টের আদেশ স্থগিত করে বিষয়টি নিয়মিত বেঞ্চে শুনানির জন্য পাঠান। এর ধারাবাহিকতায় আজ রাষ্ট্রপক্ষের করা লিভ টু আপিল শুনানির জন্য ওঠে।
২০১৪ সালের ২০ মে ফেনী শহরের একাডেমি সড়কে বিলাসী সিনেমা হলের কাছে ফুলগাজী উপজেলা পরিষদের চেয়ারম্যান ও উপজেলা আওয়ামী লীগের নেতা একরামুল হককে (৪৭) প্রকাশ্যে গুলি করার পর গাড়িসহ পুড়িয়ে হত্যা করে দুর্বৃত্তরা। এ ঘটনায় একরামুল হকের ভাই রেজাউল হক জসিম বাদী হয়ে বিএনপির নেতা মিনার চৌধুরীসহ অজ্ঞাতনামা ৩০ থেকে ৩৫ জনকে আসামি করে ফেনী সদর মডেল থানায় একটি হত্যা মামলা করেন।
আরও পড়ুন:উপজেলা চেয়ারম্যানকে গুলি করে, পুড়িয়ে হত্যা
