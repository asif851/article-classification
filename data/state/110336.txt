
বাংলাদেশ সরকারি কর্ম কমিশনের (পিএসসি) নতুন সদস্য হিসেবে যোগ দিয়েছেন মো. হামিদুল হক। জনপ্রশাসন মন্ত্রণালয়ের এক সংবাদ বিজ্ঞপ্তিতে তাঁর নিয়োগের বিষয়টি প্রজ্ঞাপন হিসেবে জারি করা হয়েছে। গত বৃহস্পতিবার সুপ্রিম কোর্টের জাজেস লাউঞ্জে প্রধান বিচারপতি সৈয়দ মাহমুদ হোসেন তাঁকে শপথ পাঠ করান।
হামিদুল হক জাতীয় শিক্ষা ব্যবস্থাপনা একাডেমির (নায়েম) মহাপরিচালক হিসেবে কর্মরত ছিলেন। মহাপরিচালকের দায়িত্ব পালন শেষে অবসরগ্রহণের পর তাঁকে পিএসসি সদস্য পদে নিয়োগ দেওয়া হলো।
প্রজ্ঞাপনে স্বাক্ষর করেন জনপ্রশাসন মন্ত্রণালয়ের উপসচিব মুহাম্মদ আবদুল লতিফ। এতে বলা হয়েছে, ‘সংবিধানের ১৩৮ (১) অনুচ্ছেদে বর্ণিত ক্ষমতাবলে রাষ্ট্রপতি জাতীয় শিক্ষা ব্যবস্থাপনা একাডেমির (নায়েম) সাবেক মহাপরিচালক অধ্যাপক মো. হামিদুল হককে অবসর–উত্তর ছুটি বাতিলের শর্তে বাংলাদেশ সরকারি কর্ম কমিশনের সদস্য পদে নিয়োগ প্রদান করলেন।’
হামিদুল হক রাজশাহী বিশ্ববিদ্যালয় থেকে প্রাণিবিদ্যায় স্নাতকোত্তর ও শিক্ষায় স্নাতকোত্তর। তিনি মাধ্যমিক শিক্ষা অধিদপ্তরের পরিচালক, রংপুর টিচার্স ট্রেনিং কলেজের অধ্যক্ষ ও রংপুর কারমাইকেল বিশ্ববিদ্যালয় কলেজের প্রাণিবিদ্যা বিভাগের অধ্যাপক ছিলেন।
