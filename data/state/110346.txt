
সংবাদপত্র ও সংবাদ সংস্থার কর্মীদের বেতন বাড়িয়ে ‘অষ্টম সংবাদপত্র মজুরি বোর্ড’ রোয়েদাদের (বেতন কাঠামো) গেজেট প্রকাশ করা হয়েছে। এতে কর্মীদের মূল বেতন সপ্তম মজুরি বোর্ডের মূল বেতনের চেয়ে ৭৫ শতাংশ বাড়ানো হয়েছে।গতকাল রোববার গেজেট প্রকাশ করেছে তথ্য মন্ত্রণালয়। তবে এটি ছাপার তারিখ ১১ সেপ্টেম্বর। গেজেট প্রকাশের দিন থেকে এটি কার্যকর হবে।২০১২ সালের ১৮ জুন অবসরপ্রাপ্ত বিচারপতি কাজী এবাদুল হকের নেতৃত্বে মজুরি বোর্ড গঠিত হয়েছিল। গত ৩০ জুন কমিটি সপ্তম ওয়েজ বোর্ডের মূল বেতনের ৭০ শতাংশ বৃদ্ধির সুপারিশ করে সরকারের কাছে রোয়েদাদ জমা দেয়। কিন্তু সরকার পরে এটি পর্যালোচনা করার জন্য একটি মন্ত্রিসভা কমিটি গঠন করে। এই কমিটি মূল বেতন ৭০ শতাংশের স্থলে ৫ শতাংশ বাড়িয়ে ৭৫ শতাংশ করার সুপারিশ করে।
