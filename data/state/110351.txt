
কুমিল্লার দাউদকান্দি উপজেলার গৌরীপুর থেকে মেঘনা-গোমতী সেতুর গজারিয়া অংশ পর্যন্ত ১০ কিলোমিটার এলাকায় যানজট দেখা দিয়েছে। পুলিশ বলছে, অতিরিক্ত ও এলোপাতাড়ি যানবাহন চলাচলের কারণে ঢাকা-চট্টগ্রাম মহাসড়কের ওই অংশে এই যানজট হয়েছে।
গতকাল বুধবার রাত ১২টা থেকে যানজট শুরু হয়। আজ বৃহস্পতিবার সকাল ১০টার দিকে শেষ খবর পাওয়া পর্যন্ত যানজট ছিল।
সকাল ১০টার দিকে দাউদকান্দির শহীদনগরে কথা হয় চট্টগ্রাম থেকে ঢাকাগামী সৌদিয়া পরিবহনের বাসের চালক শতদল দাসগুপ্ত, যাত্রী টেলিকম কোম্পানির সিস্টেম প্রকৌশলী আবু সোহেল ও সিএম ট্রাভেলস বাসের চালক স্বপন মিয়ার সঙ্গে। তাঁদের ভাষ্য, গতকাল রাত ১২টার দিকে তাঁরা চট্টগ্রাম থেকে রওনা দিয়েছেন। ভোর পাঁচটার দিকে দাউদকান্দির গৌরীপুরে যানজটে আটকা পড়েন। সকাল ১০টা পর্যন্ত সেখানেই বসে আছেন।
দাউদকান্দি উপজেলা স্বাস্থ্য কমপ্লেক্সের চিকিৎসা সহকারী মিতা তালুকদার বলেন, যানজটের কারণে দাউদকান্দি সদর থেকে ১০ কিলোমিটার পথ হেঁটে এসেছেন তিনি। গৌরীপুরে তিনি অফিস করেন। দাউদকান্দি উপজেলা পরিষদ, উপজেলা নির্বাহী কর্মকর্তা, ভূমি, পৌরসভা ও সেটেলমেন্ট কার্যালয়ের অনেক কর্মচারীকে ১০ কিলোমিটার পথ হেঁটে অফিসে যেতে দেখা যায়।
দাউদকান্দির গৌরীপুরে জৌনপুরী পরিবহন নামে একটি বাসের কাউন্টারের সুপারভাইজার জুয়েল মিয়া বলেন, মেঘনা-গোমতী ও মেঘনা সেতুর টোল আদায়ের সময় ওভারলোড যানবাহনগুলোতে টোল আদায় নিয়ে বাগ্‌বিতণ্ডার কারণেও যানজট সৃষ্টি হয়।
দাউদকান্দি হাইওয়ে থানা-পুলিশের উপপরিদর্শক (এসআই) রফিকুল ইসলাম বলেন, অতিরিক্ত মালবাহী লরি, ট্রাক ও কাভার্ডভ্যানগুলো ধীরগতিতে মেঘনা ও মেঘনা-গোমতী সেতুতে উঠছে। ঈদকে সামনে রেখে গরুবোঝাই গাড়িসহ অতিরিক্ত ও এলোপাতাড়ি যানবাহন চলাচলের কারণে এই যানজট।
গজারিয়া হাইওয়ে পুলিশ ফাঁড়ির ইনচার্জ উপপরিদর্শক (এসআই) শাহজামান রাজ বলেন, ঈদকে সামনে রেখে অতিরিক্ত ও এলোপাতাড়ি যানবাহন চলাচলের কারণে দিনরাত যানজট চলছে।
আরও পড়ুন:ঢাকা-টাঙ্গাইল মহাসড়কে থেমে থেমে যানজট
