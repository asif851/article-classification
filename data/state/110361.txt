
নোয়াখালীর সোনাইমুড়ীতে মাজারের খাদেম খুন হন বুধবার সন্ধ্যা সাড়ে ৭টায়। এর সাড়ে ৪ ঘণ্টা পর রাত ১১টা ৫৩ মিনিটে দেওয়া সুমন কিবরিয়া নামের এক ব্যক্তি তাঁর ফেসবুক পাতায় লেখেন, ‘আজ আমি, ইলিয়াছ আর সুজন মিলে খতম করে দিলাম সোনা মিয়ারে (খাদেম)।... মাত্র ছোট একটা ছুরি ব্যবহার করেছি, বড়গুলো এখনও আলমারিতে সাজানো। মাফ করে দিও সোনা মিয়া। তুমি ভান্ডারী কর তাই ক্ষমা পাইলে না আমার কাছে।’
 এরপর রাত ১২টা ৫ মিনিটে আবারও নিজের ফেসবুক পাতায় সুমন কিবরিয়া লেখেন, ‘আমরা এই তিনজন মিলে আজ সোনা মিয়ারে আফজালের (আফজাল শাহ মাজারের খাদেম ছিলেন সোনা মিয়া) কাছে পাঠাই দিছি।’ লেখার সঙ্গে তিনটি ছবিও দেন তিনি। একটি তাঁর, অন্য দুটি ছবি ইলিয়াছ ও সুজনের।
নোয়াখালীর অতিরিক্ত পুলিশ সুপার এ কে এম জহিরুল ইসলাম প্রথম আলোকে বলেন, বিষয়টি তাঁদের নজরেও এসেছে। সোনাইমুড়ী থানার ওসি তাঁকে বলেছেন, সুমন কিবরিয়া নামের এক ব্যক্তি কিছুদিন আগে তাঁর (ওসি) সঙ্গে দেখা করেন। ওই ব্যক্তি বলেছিলেন, কে বা কারা ফেসবুকে তাঁর নামে আইডি খুলে ধর্মীয় উস্কনিমূলক প্রচারণা চালাচ্ছে। এর সঙ্গে তিনি জড়িত নন।
তবে যে ব্যক্তি ভুয়া ফেসবুক আইডি খোলার অভিযোগ নিয়ে পুলিশের কাছে যান, তাঁর অবস্থান সম্পর্কে পুলিশ স্পষ্ট করে কিছু বলতে পারেনি।
গত বুধবার সোনাইমুড়ী উপজেলার নদনা ইউনিয়নের হাটগাঁও গ্রামে আফজাল শাহর মাজারের খাদেম সোনা মিয়াকে গলা কেটে হত্যা করা হয়। ঘটনার পর ছোরা হাতে পালিয়ে যাওয়ার সময় স্থানীয় লোকজন ধাওয়া করে প্রথমে মো. ইলিয়াছকে আটক করেন। পরে রাত সাড়ে ১০টার দিকে ইলিয়াছের সহযোগী মোছলেহ উদ্দিন ওরফে সুজনকেও ধরে পুলিশে দেন লোকজন। দুজনের বাড়ি নদনা ইউনিয়নের উত্তর শাকতলা গ্রামে।
ইলিয়াছ গত বছরের কোরবানির ঈদের পর টানা চার মাস নিখোঁজ ছিলেন। পরে আবার তিনি বাড়ি ফিরে আসেন। এ ছাড়া আফজাল শাহর মাজারের একটি কক্ষে দুই বছর আগে কে বা কারা আগুন ধরিয়ে দিয়েছিল। খাদেম হত্যা মামলার তদন্তে এসব বিষয়কেও গুরুত্ব দেওয়া হচ্ছে বলে জানান নোয়াখালীর অতিরিক্ত পুলিশ সুপার। তিনি বলেন, পুলিশের কাউন্টার টেররিজম ইউনিটের সদস্যরাও দুজনকে জিজ্ঞাসাবাদ করতে পারেন।
এদিকে নিহত খাদেম সোনা মিয়ার স্ত্রী নিলুফা বেগম বাদী হয়ে বৃহস্পতিবার রাতে সোনাইমুড়ী থানায় হত্যা মামলা করেন। এতে ইলিয়াছ ও সুজনকে আসামি করা হয়েছে। এই হত্যাকাণ্ডে আরও লোকজন জড়িত থাকতে পারে বলে এজাহারে উল্লেখ করা হয়েছে।
সোনাইমুড়ী থানার ওসি ইসমাইল মিঞা বলেন, নোয়াখালীর বিচারিক হাকিম আদালতে গতকাল দুই আসামিকে হাজির করে ১২ দিনের রিমান্ড চাওয়া হয়। আদালত উভয়ের ৩ দিন করে রিমান্ড মঞ্জুর করেছেন।
