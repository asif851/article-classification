
এক মাসের ছুটিতে থাকা প্রধান বিচারপতি সুরেন্দ্র কুমার সিনহার সঙ্গে সাক্ষাৎ করেছেন প্রধানমন্ত্রীর আন্তর্জাতিক বিষয়ক উপদেষ্টা গওহর রিজভী। আজ শুক্রবার বেলা সোয়া ১১টার দিকে তিনি কাকরাইলে প্রধান বিচারপতির সরকারি বাসভবনে যান। সেখানে প্রায় এক ঘণ্টা ছিলেন প্রধানমন্ত্রীর এই উপদেষ্টা।
 এ ছাড়া আজ সকালে সুপ্রিম কোর্টের রেজিস্ট্রার কার্যালয়ের কর্মকর্তাদের কয়েকজন প্রধান বিচারপতির সঙ্গে সাক্ষাৎ করেছেন। সকালে রেজিস্ট্রার জেনারেল সৈয়দ আমিনুল ইসলাম প্রধান বিচারপতির সঙ্গে বাসভবনে গিয়ে দেখা করে এসেছেন।
রেজিস্ট্রার কার্যালয় ও প্রধান বিচারপতির কার্যালয় সূত্রে এই তথ্য পাওয়া গেছে। এ দুজন ছাড়াও আরও কয়েকজন পৃথক পৃথক সময়ে প্রধান বিচারপতির সঙ্গে সাক্ষাৎ করেন।
শারীরিক অসুস্থতাজনিত কারণে প্রধান বিচারপতি এস কে সিনহা ২ অক্টোবর থেকে পয়লা নভেম্বর পর্যন্ত ছুটি নিয়েছেন। তিনি ক্যানসারসহ বিভিন্ন রোগে আক্রান্ত বলে ছুটি অবহিতকরণ আবেদনে উল্লেখ করেছেন।
প্রধান বিচারপতির ছুটিতে যাওয়া নিয়ে বিভিন্ন মহলে আলোচনা হচ্ছে। বিএনপি বলছে, এস কে সিনহাকে ছুটিতে যেতে বাধ্য করা হয়েছে। অন্যদিকে ক্ষমতাসীন সরকারের মন্ত্রীরা বলছেন, কারও অসুস্থতা নিয়ে রাজনীতি করা ঠিক নয়।
গতকাল বৃহস্পতিবার দুপুরে বিএনপির স্থায়ী কমিটির সদস্য মওদুদ আহমদ অভিযোগ করেন প্রধান বিচারপতিকে গৃহবন্দী করা হয়েছে। মওদুদের এই বক্তব্যের কয়েক ঘণ্টা পর সন্ধ্যায় ঢাকেশ্বরী মন্দিরে সস্ত্রীক পূজা করতে যান এস কে সিনহা।
ছুটিতে যাওয়ার কথা বলার পর গতকাল আইনমন্ত্রী আনিসুল হক তাঁর বাসায় যান।   
