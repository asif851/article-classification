
ঐতিহ্যের ধারাবাহিকতায় সবচেয়ে স্থায়ী একটা জিনিস হচ্ছে স্থাপত্য। সংস্কৃতি ও সভ্যতাকে বোঝার জন্য বিষয়টি খুব গুরুত্বপূর্ণ হলেও সেই পাল আমল থেকে ব্রিটিশ শাসনামল পর্যন্ত বাংলাদেশের বিভিন্ন জায়গায় যেসব স্থাপনা নির্মিত হয়েছে সেগুলো রক্ষণাবেক্ষণ, কিংবা এ সম্বন্ধে পূর্ণাঙ্গ গবেষণার প্রতি এক ধরনের উদাসীনতা রয়েছে। এ ধরনের উদাসীনতা নিয়ে কোনো ঐতিহ্যকে টিকিয়ে রাখা যায় না।গতকাল এশিয়াটিক সোসাইটি মিলনায়তনে ‘বঙ্গীয় স্থাপত্য পরিচিতি’ শীর্ষক এক বিশেষ গণবক্তৃতায় বক্তারা এসব কথা বলেন। ঢাকা বিশ্ববিদ্যালয়ের ইউনিভার্সিটি রিডিং ক্লাব এ বক্তৃতার আয়োজন করে।সেখানে প্রধান বক্তা গোলাম মুরশিদ অষ্টম শতাব্দী থেকে ব্রিটিশ শাসনামলের শেষ পর্যন্ত বাংলা অঞ্চলে বিভিন্ন শাসকগোষ্ঠীর গড়ে তোলা উল্লেখযোগ্য স্থাপনাগুলোর নির্মাণশৈলী ও স্থাপত্যরীতিসহ নানা বিষয়ে কথা বলেন। তাঁর বক্তব্যের ওপরে আলোচনা করেন বাংলাদেশ প্রকৌশল বিশ্ববিদ্যালয়ের স্থাপত্য বিভাগের বিভাগীয় প্রধান ফরিদা নিলুফার ও একই বিভাগের অধ্যাপক ম. শহীদুল আমিন। সভাপতিত্ব করেন ঢাকা বিশ্ববিদ্যালয়ের ইসলামের ইতিহাস ও সংস্কৃতি বিভাগের অধ্যাপক আয়শা বেগম।বক্তাদের অভিমত, বঙ্গীয় স্থাপত্য নিয়ে পূর্ণাঙ্গ গবেষণা প্রয়োজন, অতীতের সঙ্গে বর্তমানের যোগসূত্র ঘটিয়ে ভবিষ্যতের পথ রচনা করার জন্য।
