
রাজধানীর বনানীর কাকলী এলাকায় আজ সোমবার সন্ধ্যায় যাত্রীবাহী একটি বাসের ভেতরে থাকা ট্রাভেল ব্যাগ থেকে ৭/৮ বছরের একটি শিশুর লাশ উদ্ধার করেছে পুলিশ। তবে শিশুটির পরিচয় পাওয়া যায়নি।
বাসটির নাম দেশবাংলা পরিবহন। এটি রাজধানীর আবদুল্লাহপুর থেকে সাভার রুটে চলাচল করে। বনানী থানার ভারপ্রাপ্ত কর্মকর্তা (ওসি) ভূঁইয়া মাহবুব হাসান প্রথম অলোকে বলেন, বাসটি আবদুল্লাহপুর থেকে ছেড়ে এসে কাকলী এলাকায় যাত্রী নামাচ্ছিল। এ সময় বাসের মধ্যে মালিকবিহীন একটি ট্রাভেল ব্যাগ দেখে যাত্রীদের মধ্যে বোমাতঙ্ক দেখা দেয়। এ সময় কয়েকজন যাত্রী আতঙ্কিত হয়ে বাসের জানালা দিয়ে নামতে শুরু করেন। টহলরত পুলিশ দ্রুত সেখানে গেলে চালক ও অন্য যাত্রীরা জানান, বাসের মধ্যে একটি ব্যাগে বোমা রাখা আছে। পরে পুলিশ ব্যাগটি খুলে এর মধ্যে লাশ দেখতে পায়। চালকের বরাত দিয়ে ওসি আরও জানান, যাত্রী ও বাসের কর্মীদের সঙ্গে কথা বলে তাঁরা জেনেছেন, তিনজন নারী ও দুজন পুরুষ ওই ব্যাগসহ আবদুল্লাহপুর থেকে সাভার যাওয়ার কথা বলে বাসে ওঠেন। কিন্তু ব্যাগটি পেছনের আসনে রেখে তাঁরা কাকলী এলাকায় নেমে যান। তখন অন্য যাত্রীরা ওই আসনে বসতে গিয়ে ব্যাগের মালিককে খুঁজতে থাকেন। কিন্তু মালিককে খুঁজে না পাওয়ায় তাঁদের মধ্যে বোমা আতঙ্ক দেখা দেয়। ভূঁইয়া মাহবুব হাসান আরও জানান, লাশের পরিচয় পাওয়া যায়নি। ময়নাতদন্তের জন্য লাশ ঢাকা মেডিকেল কলেজ হাসপাতালের মর্গে পাঠানো হয়েছে।
