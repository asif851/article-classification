
নোয়াখালীর সোনাইমুড়ী উপজেলায় গাঁজা, ইয়াবা, বাংলা মদসহ আটক আরও দুই মাদক ব্যবসায়ী এবং এক জুয়াড়ীকে ভ্রাম্যমাণ আদালতে ভিন্ন মেয়াদে কারাদণ্ড দেওয়া হয়েছে।এ নিয়ে গত ৩১ দিনে উপজেলার বিভিন্ন এলাকা থেকে আটক ৩৩ জন মাদক ব্যবসায়ী ও মাদকসেবীকে ভ্রাম্যমাণ আদালতে সাজা দেওয়া হয়েছে।গতকাল শুক্রবার সন্ধ্যায় নির্বাহী ম্যাজিস্ট্রেট উপজেলা নির্বাহী কর্মকর্তা রহিমা খাতুন তাঁর কার্যালয়ে আদালত বসিয়ে এ কারাদণ্ড দেন। সাজাপ্রাপ্ত ব্যক্তিরা হলেন উপজেলার ভানুয়াইর মো. ওয়াসিম, বারাহিনগরের জহির উদ্দিন ও বজরার মো. জাফর।এর মধ্যে ওয়াসিমকে দুই বছর, জহির উদ্দিনকে এক বছর ও জাফরকে ১৫ দিনের সাজা দেওয়া হয়েছে।সোনাইমুড়ী থানার ওসি আশরাফ উল ইসলাম প্রথম আলোকে বলেন, ভ্রাম্যমাণ আদালতের রায়ের পর দণ্ডপ্রাপ্ত ব্যক্তিদের থানাহাজতে রাখা হয়েছে। আজ শনিবার তাঁদের কারাগারে পাঠানো হবে।
