
রাজধানীর যাত্রাবাড়ী এলাকায় আজ রোববার দুপুরে পুলিশের গাড়ি লক্ষ্য করে পেট্রলবোমা ছুড়ছিল এক যুবক। ঠিক এ সময় পুলিশ তাঁকে লক্ষ্য করে গুলি ছোড়ে। এতে তাঁর দুই পায়েই গুলি লাগে।
গুলিবিদ্ধ যুবকের নাম জাকির হোসেন (২৫)। তিনি একজন টোকাই। তাঁর গ্রামের বাড়ি বরিশালের জিয়ানগর এলাকায়। ঢাকায় তিনি ডেমরার কোনাপাড়া এলাকায় থাকেন।
ঢাকা মেডিকেল কলেজ হাসপাতাল সূত্র জানায়, দুপুর একটার দিকে যাত্রাবাড়ীর মোমিনাবাগ এলাকায় পুলিশের গাড়ি লক্ষ্য করে পেট্রলবোমা ছোড়ার চেষ্টা করেন জাকির। তবে লক্ষ্যভ্রষ্ট হওয়ায় পেট্রলবোমাটি পুলিশের গাড়িতে পড়েনি। পুলিশ তাঁকে লক্ষ্য করে গুলি ছুড়লে তাঁর দুই পায়ের হাঁটুর নিচে গুলি লাগে। পরে যাত্রাবাড়ী থানার এসআই তাঁকে উদ্ধার করে ঢাকা মেডিকেল কলেজ হাসপাতালে ভর্তি করেন।
ঢাকা মেডিকেল কলেজ হাসপাতালের পুলিশ ক্যাম্পের দায়িত্বরত পুলিশ কর্মকর্তা উপপরিদর্শক (এসআই) মোজাম্মেল হক ঘটনার সত্যতা নিশ্চিত করেছেন।
