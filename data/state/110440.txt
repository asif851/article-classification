
রাজধানীর বাড্ডার আফতাবনগর এলাকায় গুলিবিদ্ধ দুই যুবকের লাশ পাওয়া গেছে। আজ শুক্রবার ভোররাতে তাঁদের লাশ উদ্ধার করে পুলিশ।
নিহত দুই যুবকের নাম-পরিচয় এখনো জানা যায়নি।
পুলিশের একটি সূত্র বলছে, আফতাব নগরের পূর্ব মাথায় গুলিবিদ্ধ অবস্থায় তাঁদের উদ্ধার করা হয়। ধারণা করা হচ্ছে তাঁদের বয়স ২৫ থেকে ৩০ বছরের মধ্যে হবে।
পরে বাড্ডা থানার ভারপ্রাপ্ত কর্মকর্তা (ওসি) কাজী ওয়াজেদ আলী প্রথম আলোকে বলেন, গতকাল রাতে পুলিশের গোয়েন্দা শাখার (ডিবি, উত্তর) একটি দলের সঙ্গে বন্দুকযুদ্ধে ওই দুই ব্যক্তি নিহত হয়েছেন বলে তাঁরা জানতে পেরেছেন। বন্দুকযুদ্ধের খবর পেয়ে তাঁরা ঘটনাস্থলে গিয়ে গুলিবিদ্ধ অবস্থায় দুজনকে উদ্ধার করে ঢাকা মেডিকেল কলেজ হাসপাতালে নিয়ে যান। নিহত দুই ব্যক্তির নাম-পরিচয় এখনো জানা যায়নি। তাঁদের শরীরে একাধিক গুলির চিহ্ন রয়েছে।
ঢাকা মেডিকেল কলেজ সূত্র জানিয়েছে, বাড্ডা থানার পুলিশের একটি দল গুলিবিদ্ধ দুই যুবককে উদ্ধার করে ভোর রাতের দিকে ঢাকা মেডিকেল কলেজ হাসপাতালে নিয়ে আসে। আনার পর চিকিৎসকেরা তাঁদের মৃত ঘোষণা করেন। তবে ঠিক কখন তাঁরা মারা গেছেন, তা নিশ্চিত করে বলা যায়নি। লাশ জরুরি বিভাগ মর্গে রাখা আছে।
ঢাকা মেডিকেল কলেজ পুলিশ ক্যাম্পের উপপরিদর্শক (এসআই) বাচ্চু মিয়া ঘটনার সত্যতা নিশ্চিত করেছেন।
