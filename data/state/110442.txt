
‘নিরাপত্তার’ কারণে সরকারি নির্দেশে গুলশানে খালেদা জিয়ার রাজনৈতিক কার্যালয় এলাকায় মোবাইল–সেবা বন্ধ করা হয়েছে। আইনশৃঙ্খলা রক্ষাকারী বাহিনীর একাধিক সূত্র, বিভিন্ন মোবাইল ফোন ও ওয়াইম্যাক্স অপারেটরের সঙ্গে কথা বলে এ তথ্য জানা গেছে।আজ শনিবার সকাল থেকেই বিএনপির চেয়ারপারসন খালেদা জিয়ার গুলশান কার্যালয় এলাকায় উপস্থিত দলীয় নেতা–কর্মী ও সংবাদমাধ্যমের প্রতিনিধিরা মোবাইল ফোনের নেটওয়ার্ক ঠিকমতো পাচ্ছিলেন না। বিকেল চারটার পর থেকেই ওই এলাকায় নেটওয়ার্ক একবারেই পাওয়া যাচ্ছিল না।একাধিক সূত্রে জানা গেছে, আইনশৃঙ্খলা রক্ষাকারী বাহিনীর সদস্যরা সকালে জ্যামার লাগিয়ে মোবাইল নেটওয়ার্কে প্রতিবন্ধকতা তৈরির চেষ্টা করেন। কিন্তু তাতে পুরোপুরি সফল হতে না পেরে তাঁরা বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) শরণাপন্ন হন।পরে বিটিআরসি সব কটি মোবাইল কোম্পানি ও ওয়াইম্যাক্স সেবাদানকারী প্রতিষ্ঠানকে ওই এলাকায় সব ধরনের মোবাইল–সেবা বন্ধ রাখার নির্দেশনা পাঠায়। ‘নিরাপত্তার’ কারণ দেখিয়ে বিটিআরসির পাঠানো ওই নির্দেশনার পর মোবাইল ও ওয়াইম্যাক্স অপারেটররা গুলশান ২ নম্বর এলাকায় ভয়েস ও ডেটা–সেবা বন্ধ করে দেয়।এ বিষয়ে গ্রামীণফোনের এক বিবৃতিতে বলা হয়, ‘গুলশান ২ নম্বরের একটি বিশেষ ঠিকানায় মোবাইল (ভয়েস ও ডেটা) সেবা বন্ধ করার জন্য ৩১ জানুয়ারি শনিবার বেলা ৩টা ৩৮ মিনিটে গ্রামীণফোন এবং অন্যান্য মোবাইল ও ওয়াইম্যাক্স অপারেটর বিটিআরসির কাছ থেকে একটি লিখিত নির্দেশনা পায়। নিরাপত্তার কারণ দেখিয়ে পাঠানো ওই নির্দেশনা পরবর্তী নির্দেশনা দেওয়া পর্যন্ত কার্যকর থাকার কথা বলা হয়েছে।’ গ্রামীণফোনের ওই বিবৃতিতে আরও বলা হয়, এ কারণে গুলশান ২ নম্বর এলাকার অনেক গ্রাহক সেবা পেতে সমস্যার মুখোমুখি হতে পারেন। সে জন্য দুঃখও প্রকাশ করেছে প্রতিষ্ঠানটি।
আরও পড়ুন:খালেদার কার্যালয়ে বিদ্যুৎ নেই, পানি আছে খালেদার কার্যালয়ের বিদ্যুৎ ও পানির লাইন কাটার হুমকি নৌমন্ত্রীর খালেদা জিয়ার কার্যালয়ের বিদ্যুৎ সংযোগ বিচ্ছিন্ন সমস্ত লাইন কেটে দেওয়া উচিত: হাছান মাহমুদ বিদ্যুতের পর বিচ্ছিন্ন ডিশ-ইন্টারনেটও
