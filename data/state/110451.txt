
অচেনা যুবকের সঙ্গে মুঠোফোনে পরিচয়। কথা বলতে বলতে একপর্যায়ে প্রেম। দেখা করার কথা বলে তরুণীকে একটি আবাসিক হোটেলে আসতে বলা হয়। সেখানে ওই প্রেমিক ও তাঁর সহযোগীরা তরুণীকে ধর্ষণ করেন।এ অভিযোগে ওই তরুণীর মা গত রোববার মাগুরা সদর থানায় নারী ও শিশু নির্যাতন দমন আইনে মামলা করেছেন। ওই তরুণীকে মাগুরা সদর হাসপাতালে ভর্তি করা হয়েছে।ওই তরুণী প্রথম আলোকে বলেন, তাঁর বাড়ি মাগুরা সদর উপজেলার বেরইল-পলিতা ইউনিয়নে। তিনি এবার এইচএসসি পাস করেছেন। মাস তিনেক আগে মুঠোফোনে সুমন নামের এক যুবকের সঙ্গে তাঁর পরিচয় হয়। ওই যুবক নিজেকে ইউনিয়নের রাজারামপুর গ্রামের অধিবাসী এবং সেনাবাহিনীতে চাকরি করেন বলে তাঁর কাছে পরিচয় দেন। দুই মাস মুঠোফোনে কথা বলার পর তাঁদের মধ্যে প্রেমের সম্পর্ক গড়ে ওঠে। এদিকে বিশ্ববিদ্যালয়ে ভর্তির জন্য কিছুদিন আগে তিনি মাগুরা শহরের একটি কোচিং সেন্টারে ভর্তি হন। গত শুক্রবার দুপুর ১২টার দিকে সুমন তাঁকে শহরের ভায়না মোড়ে একটি আবাসিক হোটেলে আসতে বলেন। সেখানে যাওয়ার পর সুমন তাঁকে একটি কক্ষে আটকে ধর্ষণ করেন। পরে ওই হোটেলের দুই কর্মচারী ও আরও দুজন তাঁকে ধর্ষণ করেন।
