
কুমিল্লা শিক্ষা বোর্ডে এসএসসি পরীক্ষার ফল পুনর্নিরীক্ষণে অকৃতকার্য ১২৮ জন শিক্ষার্থী নতুন করে কৃতকার্য হয়েছে। আগের কৃতকার্য শিক্ষার্থীদের মধ্যে ফল পরিবর্তন হয়েছে ২৩৭ জনের। এ ছাড়া জিপিএ-৫ বেড়েছে ৩০ জনের। গতকাল বিকেলে বোর্ডের পরীক্ষা নিয়ন্ত্রক কায়সার আহমেদ স্বাক্ষরিত এক সংবাদ বিজ্ঞপ্তিতে এই তথ্য জানানো হয়। কুমিল্লা শিক্ষা বোর্ডের উপপরীক্ষা নিয়ন্ত্রক (মাধ্যমিক) মো. শহিদুল ইসলাম বলেন, নতুন করে কৃতকার্য হয়েছে ১২৮ জন। ফল পরিবর্তন হয়েছে ২৩৭ জনের। জিপিএ-৫ বেড়েছে ৩০টি। এ নিয়ে এ বছর জিপিএ-৫ প্রাপ্ত মোট শিক্ষার্থীর সংখ্যা দাঁড়াল ৬ হাজার ৯৮৪ জন।
