
নোয়াখালীর সেনবাগ উপজেলার নবীপুর ইউনিয়ন পরিষদের চেয়ারম্যানকে গুলি করতে গিয়ে স্থানীয় লোকজনের হাতে ধরা পড়েছেন এক যুবক। গতকাল বৃহস্পতিবার সন্ধ্যা সাড়ে সাতটার দিকে এ ঘটনা ঘটে। স্থানীয় লোকজন পিস্তলসহ হাতেনাতে ওই যুবককে ধরে পুলিশের কাছে হস্তান্তর করেছে।নবীপুর ইউনিয়ন পরিষদের চেয়ারম্যান বেলায়েত হোসেন মুঠোফোনে প্রথম আলোকে বলেন, গতকাল সন্ধ্যার পর তিনি ইউপি কার্যালয়ে ইউপি সদস্য আবদুল লতিফ ও বিভিন্ন এলাকা থেকে আসা লোকজনের সঙ্গে কথা বলছিলেন। সন্ধ্যা সাড়ে সাতটার দিকে আবদুল করিম নামের এক যুবক এসে তাঁর সঙ্গে একান্তে কথা বলার জন্য কার্যালয়ে থাকা লোকজনকে বেরিয়ে যেতে বলেন। ভেতরে থাকা লোকজন বেরিয়ে যেতেই ওই যুবক কোমর থেকে পিস্তল বের করে তাঁকে গুলি করতে উদ্যত হন। এ সময় ইউপি সদস্য আবদুল লতিফ ওই যুবককে জাপটে ধরেন। পিস্তলসহ যুবক আটকের ঘটনা নিশ্চিত করেছেন সেনবাগ থানার ভারপ্রাপ্ত কর্মকর্তা (ওসি) আবদুর রাজ্জাক।
