
কুষ্টিয়ার মিরপুর উপজেলায় ট্রাকের চাপায় ইঞ্জিনচালিত রিকশা ভ্যানের দুই যাত্রী নিহত হয়েছেন। আহত হয়েছেন একজন। আজ শনিবার বেলা একটার দিকে উপজেলার রানাখড়িয়া এলাকায় কুষ্টিয়া-ঈশ্বরদী মহাসড়কে এ দুর্ঘটনা ঘটে।
নিহত দুজন হলেন কুষ্টিয়া শহরতলির শাজাহান প্রামাণিক (৪৮) ও দৌলতপুর উপজেলার ফরিদা খাতুন (৪৫)। তাঁরা পরস্পর আত্মীয়। দুর্ঘটনায় আহত হয়েছেন বানু খাতুন (৪০)। তিনি নিহত শাজাহানের স্ত্রী ও ফরিদার বোন।
আহত বানু খাতুনের ভাষ্য, তাঁদের বহনকারী ইঞ্জিনচালিত রিকশা ভ্যানটির চালক রানাখড়িয়া এলাকায় নিয়ন্ত্রণ হারান। এ সময় রিকশা ভ্যানটিকে বিপরীত দিক থেকে আসা বালুবোঝাই একটি ট্রাক চাপা দেয়। এতে রিকশা ভ্যানে থাকা যাত্রীরা ছিটকে সড়কে পড়েন। পরে ট্রাকের চাকায় পিষ্ট হয়ে ঘটনাস্থলে ওই দুজন মারা যান।
মিরপুর থানার ভারপ্রাপ্ত কর্মকর্তা (ওসি) কাজী জালাল উদ্দীন বলেন, দুজনের লাশ উদ্ধার করা হয়েছে। পরিবারের কাছে লাশ হস্তান্তরের প্রক্রিয়া চলছে। ট্রাক ও রিকশা ভ্যানের চালক পালিয়েছেন।
