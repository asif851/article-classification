
নারায়ণগঞ্জে একটি রপ্তানিমুখী পোশাক কারখানার এক কর্মকর্তাকে চাকুরিচ্যুতির প্রতিবাদে শ্রমিকেরা কারখানায় ভাঙচুর করেছেন। গতকাল মঙ্গলবার বিকেলে ফতুল্লার পঞ্চবটী ডয়েজল্যান্ড অ্যাপারেলস গার্মেন্টসে এ ঘটনা ঘটে। পরিস্থিতি নিয়ন্ত্রণে আনতে পুলিশের লাঠিপেটায় ১৫ শ্রমিক আহত হন।প্রত্যক্ষদর্শী ও পুলিশ জানায়, গত সোমবার কারখানার উৎপাদন ব্যবস্থাপক ইকবাল হোসেনকে বরখাস্ত করে কর্তৃপক্ষ। এ খবরে গতকাল সকালে ক্ষুব্ধ হন কারখানার শ্রমিকেরা। তাঁরা ইকবালের পুনর্বহালের দাবিতে কারখানার ভেতরে বিক্ষোভ শুরু করেন। এ অবস্থায় দুপুরে কর্তৃপক্ষ কারখানা ছুটি ঘোষণা করলে শ্রমিকেরা উত্তেজিত হয়ে ইট-পাটকেল নিক্ষেপ করে কারখানার জানালা-দরজার কাচ ভাঙচুর করেন। পরে পুলিশ লাঠিচার্জ ও টিয়ারশেল নিক্ষেপ করে পরিস্থিতি নিয়ন্ত্রণে আনে।শ্রমিকদের অভিযোগ, ইকবালকে অনৈতিকভাবে বরখাস্ত করা হয়েছে। পোশাক কারখানাটির মালিক আরিফুর রহমান বলেন, বিভিন্ন অনিয়ম ও দুর্নীতির অভিযোগে ইকবালকে বরখাস্ত করা হয়েছে।
