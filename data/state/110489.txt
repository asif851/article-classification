
বরগুনার পাথরঘাটা শাখা সোনালী ব্যাংকের ব্যবস্থাপক ও পাথরঘাটা প্রেসক্লাবের সহসভাপতির কাছে চাঁদা দাবি করা হয়েছে। চাঁদা না দিলে গুম করে হত্যার হুমকি দেওয়া হয়। সর্বহারা পার্টির পরিচয়ে গত সোমবার এ চাঁদা দাবি করা হয়েছে বলে অভিযোগ পাওয়া গেছে।নাম প্রকাশে অনিচ্ছুক কয়েকজন জানান, সর্বহারা পার্টির বরগুনা জেলার সভাপতি পরিচয়ে পাথরঘাটা শাখা সোনালী ব্যাংক ব্যবস্থাপক মো. রত্তন আলী এবং পাথরঘাটা প্রেসক্লাবের সহসভাপতি ও যায়যায়দিন পত্রিকার পাথরঘাটার প্রতিনিধি নজমুল হক সেলিমের কাছে মোটা অঙ্কের চাঁদা দাবি করা হয়েছে। মো. রত্তন আলীকে পাথরঘাটা শাখা সোনালী ব্যাংকের টেলিফোনে গত সোমবার বেলা সোয়া ১১টার দিকে ও নজমুল হক সেলিমের মুঠোফোনে দুপুর পৌনে ১২টায় এ চাঁদা দাবি করা হয়।মুঠোফোনে হুমকিতে বলা হয়েছে, ‘আমরা সর্বহারা পার্টির নেতারা বিভিন্ন সময় কারাগারে ছিলাম। সম্প্রতি কারাগার থেকে বের হয়েছি। এখন আমাদের অনেক টাকা প্রয়োজন। দ্রুত এ টাকা পরিশোধ করে আমাদের সাহায্য করবেন। অন্যথায় টেলিভিশনে যেভাবে অপহরণ, গুম ও খুনের ঘটনা দেখেন ঠিক সেভাবে আপনাদের ছেলেমেয়েদের অপহরণ ও গুম করে খুন করা হবে।’
