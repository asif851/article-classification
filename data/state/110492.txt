
রাজধানীর মধ্যপাইকপাড়ার আহম্মেদনগর এলাকার একটি বাসা থেকে আজ গতকাল বুধবার রাতে গুলিসহ দুজনকে গ্রেপ্তার করেছে পুলিশ। গ্রেপ্তার হওয়া ব্যক্তিরা হলেন, মাহফুজুর রহমান ও তার বন্ধু পুস্পু।
মিরপুর থানার পুলিশ জানায়, আজ সন্ধ্যায় মিরপুর থানায় খবর আসে অবৈধভাবে বিদেশে ফোন করার ভয়েস অব ইন্টারনেট প্রটোকলের (ভিওআইপি) ব্যবসা চলছে মধ্যপাইকপাড়ার ৩৭৩, আহম্মেদনগরের বাড়িতে। এ তথ্যের ভিত্তিতে মিরপুর থানার পুলিশ ওই বাড়িতে অভিযান চালায়। তল্লাশি চালিয়ে পুলিশ ওই বাড়ির স্টিলের আলমারির নিচে একটি প্যাকেটে রাখা দেড়শ রাউণ্ড গুলি উদ্ধার করে। উদ্ধার হওয়া গুলি রিভলবার ও পিস্তলের। এছাড়াও পুলিশ ওই বাড়ি থেকে বিপুল ভিওআইপি সরঞ্জামাদি উদ্ধার করে। এ ঘটনায় পুলিশ ওই বাড়ির মালিক পুস্প ও তার বন্ধু মাহফুজকে গ্রেপ্তার করে।
মিরপুর থানার ভারপ্রাপ্ত কর্মকর্তা (ওসি) সালাউদ্দিন জানান, গুলি উদ্ধারের ঘটনায় মাহফুজ ও তার বন্ধু পুস্পর বিরুদ্ধে মিরপুর থানায় মামলা হয়েছে। কোথা থেকে এতগুলো গুলি এসেছে তা জানতে জিজ্ঞাসাবাদ চলছে।
ওসি জানান, তবে গ্রেপ্তার হওয়ারা কোনো রাজনীতি ও জঙ্গীবাদের সঙ্গে যুক্ত নন।
