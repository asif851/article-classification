
প্রায় ৯ ঘণ্টা বন্ধ থাকার পর ঢাকা, রাজশাহী ও খুলনার সঙ্গে দিনাজপুর ও রংপুরের রেল যোগাযোগ শুরু হয়েছে। গতকাল সোমবার দিবাগত রাত একটার দিকে নাটোরের তেবাড়িয়া লেভেল ক্রসিংয়ে মালবাহী একটি ট্রাক ট্রেনের ধাক্কা খেলে ট্রেনটির ইঞ্জিন লাইনচ্যুত হয়। এতে ওই রুটে ট্রেন চলাচল বন্ধ হয়ে যায়।
লাইনচ্যুত ইঞ্জিনটি উদ্ধারের পর আজ মঙ্গলবার সকাল ১০টা থেকে ফের ট্রেন চলাচল শুরু হয়।
ফায়ার সার্ভিসের লাইনম্যান মবিদুল ইসলামের ভাষ্য, রংপুর থেকে ঢাকাগামী রংপুর এক্সপ্রেস ট্রেন তেবাড়িয়া লেভেল ক্রসিংয়ে মালবাহী একটি ট্রাককে ধাক্কা দেয়। এতে রংপুর এক্সপ্রেস ট্রেনটির ইঞ্জিন লাইনচ্যুত হয়। অন্যদিকে ট্রাকটির দুই আরোহী আহত হন। তাঁদের পরিচয় জানা যায়নি। দুজনকেই নাটোর সদর হাসপাতালে ভর্তি করা হয়েছে।
নাটোর রেলস্টেশনের স্টেশন মাস্টার অশোক কুমারের ভাষ্য, ঈশ্বরদী থেকে উদ্ধারকারী একটি ট্রেন এসে দুর্ঘটনাকবলিত ট্রেনের ইঞ্জিনটি উদ্ধার করে। ওই দুর্ঘটনায় আবদুলপুর, মাধবনগর, নলডাঙা রেলস্টেশন ও ঈশ্বরদী জংশনে আটটি ট্রেন আটকা পড়ে। এতে দুর্ভোগ পোহান শত শত যাত্রী।
