
কিশোরগঞ্জের মিঠামইন উপজেলায় আড়াই বছরের শিশু ধর্ষণ মামলার একমাত্র আসামি টুটুলকে (২১) গ্রেপ্তার করেছে র‍্যাব। আজ শুক্রবার ভোর সাড়ে তিনটার দিকে নেত্রকোনা জেলার খালিয়াজুরী উপজেলার বয়রা গ্রাম থেকে তাঁকে গ্রেপ্তার করা হয়।
কিশোরগঞ্জ র‍্যাব-১৪-এর কোম্পানি কমান্ডার ও অতিরিক্ত পুলিশ সুপার মো. হাসান মোস্তফার ভাষ্য, ঘটনার পর থেকে টুটুল ওই গ্রামে তাঁর খালাতো বোনের বাড়িতে লুকিয়েছিল।
গত বৃহস্পতিবার দুপুরে চকলেটের লোভ দেখিয়ে আড়াই বছর বয়সী এক শিশুকে নৌকায় তুলে ধর্ষণের অভিযোগ করা হয় টুটুলের বিরুদ্ধে। ওই শিশুকে ডেকে নিয়ে বাড়ি থেকে প্রায় দেড় কিলোমিটার দূরে বড় হাওরে একটি নৌকায় ধর্ষণ করে আহত অবস্থায় ফেলে রাখা হয়। এ ঘটনায় একই গ্রামের টুটুলকে একমাত্র আসামি করে গত শুক্রবার মিঠামইন থানায় নারী ও শিশু নির্যাতন দমন আইনে মামলা করেন শিশুটির বাবা।
ধর্ষণের শিকার শিশুটিকে কিশোরগঞ্জ ২৫০ শয্যাবিশিষ্ট জেনারেল হাসপাতালে চিকিৎসা দেওয়া হয়েছে।
