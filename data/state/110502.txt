
কুষ্টিয়ায় ব্যবসায়ী আলমগীর হোসেন হত্যা মামলার রায়ে চারজনকে ফাঁসির আদেশ দিয়েছেন আদালত। তাঁদের মধ্যে একজন পলাতক।
আজ বৃহস্পতিবার দুপুর ১২টার দিকে কুষ্টিয়ার অতিরিক্ত জেলা ও দায়রা জজ (প্রথম আদালত) রেজা মোহাম্মদ আলমগীর হাসান এই রায় দেন। রায় ঘোষণার সময় আদালতে তিনজন আসামি উপস্থিত ছিলেন।
আসামিরা হলেন মো. হাসান (২০), সালমান (১৯), রাহাতুজ্জামান (২০) ও পলাতক নিশিকান্ত ঘোষ (১৯)।
মামলার সংক্ষিপ্ত বিবরণে জানা যায়, ২০১৩ সালের ১৯ জানুয়ারি কুষ্টিয়া শহরের এনএস রোড এলাকায় আলমগীর হোসেনকে নিজ বাসায় গলায় রশি পেঁচিয়ে হত্যা করা হয়। আলমগীরের জুতার ব্যবসা ছিল। আলমগীরের ছোট ভাই জাহাঙ্গীর আলম পরের দিন ২০ জানুয়ারি কুষ্টিয়া মডেল থানায় অজ্ঞাত কয়েকজনকে আসামি করে মামলা করেন। পরে পুলিশ চারজনের নামে অভিযোগপত্র দেন। মামলার শুনানি শেষে আজ রায় দেওয়া হয়।
