
দলের সহ-সাংগঠনিক সম্পাদক নাসির উদ্দিন আহমেদ পিন্টুকে হত্যা করা হয়েছে বলে দাবি করেছেন বিএনপির চেয়ারপারসন খালেদা জিয়া। তিনি বলেছেন, ‘পিন্টুকে হত্যা করা হয়েছে। এর বিচার করতে হবে। এ জন্য হাসিনা দায়ী। কারণ তাঁর নির্দেশে সবকিছু হয়। হাসিনাকে বলব—কাউকে ছাড়া হবে না।’আজ রোববার রাতে গুলশানে বিএনপি চেয়ারপারসনের রাজনৈতিক কার্যালয়ে শুভ বুদ্ধ পূর্ণিমা উপলক্ষে বৌদ্ধ সম্প্রদায়ের সঙ্গে শুভেচ্ছা বিনিময় অনুষ্ঠানে খালেদা জিয়া এসব কথা বলেন। এ অনুষ্ঠানে ঢাকা, চট্টগ্রাম ও রাঙামাটির অর্ধশত বৌদ্ধ ধর্মের অনুসারীরা উপস্থিত ছিলেন।খালেদা জিয়া বলেন, ‘আমাদের কাছে খবর ছিল—পিন্টুর জন্য ডাক্তার নিয়ে যাওয়া হয়েছিল। একজন অসুস্থ মানুষ, ডাক্তার দেখানো হয়নি। এরা কী মানুষ! এরা মানুষরূপী নরপিশাচ।’ তিনি সরকারকে উদ্দেশ করে বলেন, ‘সালাউদ্দিনকে ভালোয় ভালোয় ফিরিয়ে দেন। নয়তো শান্তির বাণীতে কাজ হবে কি না সেটা আমাদের ভাবতে হবে। খুন-হত্যা গুম বন্ধ করতে হবে। এই লেডি হিটলারের কবল থেকে দেশকে রক্ষা করতে হবে।’প্রধান নির্বাচন কমিশনার কাজী রকিবউদ্দীন আহমেদকে অথর্ব উল্লেখ করে খালেদা জিয়া বলেন, ‘এই নির্বাচন কমিশনার অথর্ব। মনে হয় সে চোখে দেখে না, আন্ধা। তিনি পত্র-পত্রিকাও দেখেন না। সিটি নির্বাচনকে তিনি বলেছেন, অবাধ, সুষ্ঠু। নির্বোধ একটা লোক।’ তিনি বলেন, ‘অনেকে বলেছেন, ৫ জানুয়ারির নির্বাচনে বিএনপি অংশ নিলে জিতে যেত। আমাদের অনেক সহকর্মী সেটাও মনে করেছেন। কিন্তু মানুষ খুনের মহিলা, সন্ত্রাসীর ওস্তাদ; তাঁর অধীনে কোনো সুষ্ঠু নির্বাচন হতে পারে না। খুনের আসামি নাছির জামিন নিতে গেলে, তাঁকে জামিন দেওয়া হয়। কিন্তু আমাদের দলের মির্জা আব্বাসকে জামিন দেওয়া হয় না। বিএনপির জন্য সব আলাদা।’রামুতে বৌদ্ধ মন্দিরে হামলা প্রসঙ্গে খালেদা জিয়া বলেন, ‘রামুতে নাকি আমাদের দলের লোকজন হামলা করেছে। স্বঘোষিত প্রধানমন্ত্রী, তাঁর বলতে লজ্জা লাগল না। তাঁর দলের লোকেরা এটা করেছে। তাঁর এমপি এটা করেছে। আমাদের তৎকালীন এমপি কাজল এটা বাধা দিয়েছে।’ বিভিন্ন জায়গায় সরকারি দলের লোকজন বৌদ্ধদের মন্দির ও মঠও ভাঙচুর করেছে বলেও বিএনপির প্রধানের অভিযোগ।বাংলাদেশ ‘পুলিশ স্টেট’ হয়ে গেছে উল্লেখ করে খালেদা জিয়া বলেন, ‘এই সরকার এখন পুলিশের ওপর টিকে আছে। পুলিশ বলছে, তারা সরকারকে টিকিয়ে রেখেছে। এ জন্য তাঁরা খুন-গুম করে যাচ্ছে। সরকার বলছে পুলিশ ভালো কাজ করছে। ভোটারদের আটকে রেখে পুলিশ ব্যালট পেপারে সিল মারে, এমন কাজে সরকার তো বলবেই তারা ভালো কাজ করছে। এ জন্য বলছি দেশে কোনো সরকার নেই। যারা আছে তারা জবরদস্তি করে টিকে আছে, অবৈধ সরকার।’ আওয়ামী লীগ না করলে এ দেশে কারও নিরাপত্তা নেই বলেও মন্তব্য করেন তিনি।বিএনপির সহধর্মবিষয়ক সম্পাদক দীপেন দেওয়ানের সভাপতিত্বে শুভেচ্ছা বিনিময় অনুষ্ঠানে বিএনপির স্থায়ী কমিটির সদস্য মাহবুবুর রহমান, আ স ম হান্নান শাহ, বিএনপি নেতা মাসুদ তালুকদার, নিতাই রায় চৌধুরী, ঢাকা বিশ্ববিদ্যালয়ের অধ্যাপক সুকোমল বড়ুয়া, বৌদ্ধদের নেতা সুশীল দেওয়ান, বাতায়ন দেওয়ান, সনৎ তালুকদার, প্রিয়বোধি ভিক্ষু প্রমুখ বক্তব্য দেন।
