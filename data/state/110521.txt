
কৃষিমন্ত্রী মতিয়া চৌধুরী প্রধান বিচারপতি সুরেন্দ্র কুমার সিনহার উদ্দেশে বলেন, ‘আপনারে সেই উদার দৃষ্টিভঙ্গি থেকে শেখ হাসিনা দেখলে কী হবে। কয়লা যায় না ধুইলে, ইল্লত যায় না মরলে। সেইটাই আপনে প্রমাণ করছেন।’ 
রাজধানীর জাতীয় প্রেসক্লাবের সামনে আজ রোববার এক মানববন্ধনে কৃষিমন্ত্রী এ কথা বলেন। সংবিধানের ষোড়শ সংশোধনী-সংক্রান্ত রায়ের পর্যবেক্ষণে প্রধান বিচারপতির মন্তব্যের প্রতিবাদে বাংলাদেশ মেডিকেল অ্যাসোসিয়েশন (বিএমএ) এই মানববন্ধনের আয়োজন করে।কর্মসূচিতে প্রধান অতিথির বক্তব্যে মতিয়া চৌধুরী বলেন, ‘যখন আওয়ামী লীগের ঔদার্যের সুযোগ নিয়ে প্রধান বিচারপতি হন, তখন বাংলাদেশ খুব ভালো লাগে। আর যখন পেয়ারে পাকিস্তানের দিকে তাকান, তখন হুমকি দেন, পাকিস্তানের কথা বলেন।’মতিয়া চৌধুরী বলেন, ‘আবোলতাবোল কথার কিন্তু একটা সীমা আছে। এটাও আপনি একটু মনে রাইখেন।’ তিনি বলেন, ‘রায় দিল জুলাই মাসে। আর প্রকাশ করল ঠিক আগস্ট মাসে। যে আগস্ট মাসে বাঙালির শোকের মাস, রক্তক্ষরণের মাস। এই মাসে প্রত্যেকটি স্বাধীনতাকামী মানুষ চোখের পানি ধরে রাখতে পারেন না।..., সেই আগস্ট মাসেই এই বিচারপতি রায় দিলেন। কেন?’মাননবন্ধনে বিএমএ সভাপতি মোস্তফা জালাল মহিউদ্দিন বলেন, ‘কোনো এক ব্যক্তির দ্বারা বাংলাদেশ স্বাধীন হয়নি’ বলে প্রধান বিচারপতি যে মন্তব্য করেছেন, তার মাধ্যমে তিনি বাংলাদেশের স্বাধীনতাসংগ্রামের মহানায়ক জাতির পিতা শেখ মুজিবুর রহমানকেই হেয় করার চেষ্টা করেছেন। এর আগে অনেকেই তাঁর মতো চেষ্টা করেছেন কিন্তু সফল হননি, তিনিও সফল হবেন না। মানববন্ধনে বাংলাদেশ মেডিকেল অ্যাসোসিয়েশনের মহাসচিব ইহতেশামুল হক, বিভিন্ন চিকিৎসক নেতারাসহ স্বাধীনতা চিকিৎসক পরিষদের নেতারা বক্তব্য দেন।
