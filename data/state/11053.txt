
চট্টগ্রামের সীতাকুণ্ডে দুটি জঙ্গি আস্তানা থেকে বিস্ফোরক উদ্ধার ও পাঁচজন নিহত হওয়ার ঘটনায় পৃথক চারটি মামলা হয়েছে।
গতকাল বৃহস্পতিবার রাতে সীতাকুণ্ড থানায় মামলা চারটি দায়ের করা হয়। সবগুলো মামলারই বাদী পুলিশ।
সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান আজ শুক্রবার সকালে তাঁর কার্যালয়ে প্রথম আলোকে বলেন, গত বুধবার পৌরসভার আমিরাবাদ এলাকার ‘সাধন কুটির’ নামের একটি বাড়িতে অভিযান চালায় পুলিশ। সেখান থেকে গ্রেনেড, সুইসাইড ভেস্ট, পিস্তল, বোমা তৈরির সরঞ্জামসহ জসিম ও আরজিনা নামের দুই জঙ্গিকে (স্বামী-স্ত্রী) ধরা হয়। এ ঘটনায় পৃথক দুটি মামলা হয়েছে। সন্ত্রাস দমন ও অস্ত্র আইনের দুই মামলায় জসিম ও আরজিনাকে আসামি করা হয়েছে।
ওসি ইফতেখার হাসান বলেন, জসিম ও আরজিনার কাছ থেকে পাওয়া তথ্যের ভিত্তিতে পৌরসভার প্রেমতলা চৌধুরীপাড়া এলাকায় একই দিন আরেকটি জঙ্গি আস্তানার সন্ধান পাওয়া যায়। পরদিন বৃহস্পতিবার সকালে ‘ছায়ানীড়’ নামের বাড়িটিতে অভিযান চালানো হয়। অভিযানে নারীসহ চার জঙ্গি ও এক শিশু নিহত হয়। এ ঘটনায় হত্যা ও সন্ত্রাস দমন আইনে আরও দুটি মামলা করেছে পুলিশ। সন্ত্রাস দমন আইনের মামলায় জসিম ও আরজিনাকে আসামি করা হয়েছে। আর হত্যা মামলায় অজ্ঞাত ব্যক্তিদের আসামি করা হয়েছে।
আরও পড়ুন:সীতাকুণ্ডে জঙ্গি আস্তানায় পুলিশের অভিযানআত্মঘাতী নারীসহ নিহত ৫
 
