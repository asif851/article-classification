
৫ জানুয়ারিকে ‘গণতন্ত্র হত্যা দিবস’ হিসেবে পালন করতে আগামীকাল সোমবার দেশের সব জেলা ও উপজেলায় বিক্ষোভ কর্মসূচির ঘোষণা দিয়েছে জামায়াত। তবে কখন এই কর্মসূচি পালন করা হবে তা সুনির্দিষ্ট করেনি দলটি।আজ রোববার সন্ধ্যায় গণমাধ্যমে পাঠানো এক বিজ্ঞপ্তিতে জামায়াতে ইসলামীর ভারপ্রাপ্ত সেক্রেটারী জেনারেল শফিকুর রহমান এ কর্মসূচি ঘোষণা করেন।ওই বিজ্ঞপ্তিতে শফিকুর রহমান বলেন, ‘সরকার ২০১৪ সালের ৫ জানুয়ারি জনগণের ভোটাধিকার হরণ করে গণতন্ত্রকে গলাটিপে হত্যা করেছে। জনগণকে তাঁদের ভোটাধিকার থেকে বঞ্চিত করেছে এ সরকার। বাংলাদেশের জনগণ ৫ জানুয়ারির নির্বাচনে ভোট দেয়নি। জনগণ নির্বাচনকে বয়কট করেছে। আওয়ামী লীগ সরকার জনগণের নির্বাচিত সরকার নয়। এ সরকার অবৈধ।’ শান্তিপূর্ণভাবে এ কর্মসূচি সফল করার জন্য তিনি জামায়াতের সব শাখার প্রতি আহবান জানান।অপর এক বিবৃতিতে বিএনপির চেয়ারপারসন খালেদা জিয়াকে তাঁর কার্যালয়ে অবরুদ্ধ করে রাখার প্রতিবাদ জানান জামায়াতের ভারপ্রাপ্ত আমীর মকবুল আহমাদ। তিনি বলেন, ‘বেগম খালেদা জিয়াকে সরকার অন্যায়ভাবে অবরুদ্ধ করে রেখেছে। সারাদেশে বাস, ট্রেন, লঞ্চ ও স্টিমার চলাচল বন্ধ করে দিয়েছে সরকার। সরকার অনির্দিষ্টকালের জন্য রাজধানী ঢাকায় মিছিল, সভা-সমাবেশের ওপর নিষেধাজ্ঞা জারি করেছে। সরকারের এ অগণতান্ত্রিক, অসাংবিধানিক এবং স্বৈরাচারী আচরণের আমি তীব্র নিন্দা ও প্রতিবাদ জানাচ্ছি।’মকবুল আহমাদ, খালেদা জিয়ার ওপর থেকে অবরোধ তুলে নিতে ও রাজধানীতে মিছিল, সভা-সমাবেশের ওপর জারি করা নিষেধাজ্ঞা প্রত্যাহার করতে সরকারের প্রতি আহ্বান জানান।
