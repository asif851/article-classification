
সীমান্ত পেরিয়ে মহান ভাষা আন্দোলনের শহীদদের প্রতি শ্রদ্ধা জানাতে ছয় ভারতীয় নাগরিক বাইসাইকেল চালিয়ে সীমান্ত পেরিয়ে গতকাল বুধবার ফরিদপুরে এসে পৌঁছেছেন। আজ বৃহস্পতিবার সকালে তাঁরা মানিকগঞ্জ জেলার উদ্দেশে ফরিদপুর ছেড়ে যাবেন।অক্ষরযাত্রা নামের এই দলটির নেতৃত্ব দিচ্ছেন চন্দন বিশ্বাস। তাঁর সঙ্গে রয়েছেন অঙ্কুর, সুব্রত, রাহুল, রজত ও রেন্সডেল ম্যানুয়েল।গতকাল বেলা দুইটার দিকে অক্ষরযাত্রার ছয় সদস্য মাগুরা থেকে ফরিদপুরের জেলা প্রশাসকের কার্যালয়ে এসে পৌঁছান। এ সময় তাঁদের স্বাগত জানান জেলা প্রশাসকের কার্যালয়ের স্থানীয় সরকার বিভাগের উপপরিচালক (উপসচিব) মো. আবদুর রশীদ।এর আগে দলটি মাগুরা থেকে ফরিদপুরের রাজবাড়ী রাস্তার মোড় হয়ে শহরের প্রধান প্রধান সড়ক ঘুরে জেলা প্রশাসকের কার্যালয়ে যান। সেখান থেকে পরে তাঁরা শহরের ঝিলটুলী এলাকার অম্বিকা ময়দানে অবস্থিত কেন্দ্রীয় শহীদ মিনারে গিয়ে ভাষাশহীদদের স্মরণে কিছুক্ষণ নীরবতা পালন করেন।১৪ ফেব্রুয়ারি বিশ্ব ভালোবাসা দিবসে ভারতের পশ্চিমবঙ্গের রাজধানী কলকাতা নগরীর ইডেন গার্ডেন থেকে ভাষাশহীদদের শ্রদ্ধা জানাতে এই দলের সদস্যরা বাংলাদেশের রাজধানী ঢাকার উদ্দেশে রওনা দেন।চন্দন বিশ্বাস বলেন, ‘আমরা সবাই বাংলা ভাষাকে আন্তর্জাতিক মাতৃভাষা দিবস হিসেবে পেয়ে খুশি। আমরা ২১ ফেব্রুয়ারি ঢাকার কেন্দ্রীয় শহীদ মিনারে গিয়ে ভাষাশহীদদের প্রতি ফুল দিয়ে শ্রদ্ধা জানাব।’
