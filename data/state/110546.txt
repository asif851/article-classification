
রাজধানীর দনিয়ায় যাত্রাবাড়ী থানার ভারপ্রাপ্ত কর্মকর্তার (ওসি) যোগসাজশে একটি বাড়ি দখল হয়েছে বলে অভিযোগ করেছেন ওই বাড়ির মালিক দাবিদার এক বৃদ্ধা। আজ বুধবার সুরাইয়া আক্তার নামের ওই বৃদ্ধা সেগুনবাগিচায় বাংলাদেশ ক্রাইম রিপোর্টার্স অ্যাসোসিয়েশন কার্যালয়ে এ অভিযোগ করে বলেন, বাড়িটি দখল করার আগে ওসি তাঁকে ইয়াবা মামলায় ফাঁসিয়েছেন।
অভিযোগের বিষয়ে জানতে চাইলে যাত্রাবাড়ী থানার ভারপ্রাপ্ত কর্মকর্তা (ওসি) আনিছুর রহমান আজ বিকেলে প্রথম আলোকে বলেন, তাঁর বিরুদ্ধে মিথ্যা অভিযোগ করা হয়েছে। ওই বাড়িতে অভিযান চালিয়ে পুলিশ ইয়াবাসহ তাঁকে গ্রেপ্তার করেছিল। জমিসংক্রান্ত বিরোধের জের ধরে তাঁর বাড়ি দখল হতে পারে। এর সঙ্গে তাঁর কোনো সম্পর্ক নেই।  সংবাদ সম্মেলনে সুরাইয়া আক্তার বলেন, দনিয়া মৌজায় পৈতৃক সূত্রে পাওয়া ১০ শতাংশ জমির মালিক তিনি ও তাঁর ভাইয়েরা। তিনি একাই ওই বাড়িতে থাকতেন। আবুল খায়ের নামের এক ব্যক্তি ওই বাড়িটি দখলের পাঁয়তারা করলে গত বছরের ১৪ আগস্ট এ বিষয়ে যাত্রাবাড়ী থানায় তাঁর বিরুদ্ধে সাধারণ ডায়েরি (জিডি) করেন। এতে আবুল খায়ের তাঁর ওপর ক্ষুব্ধ হন। আবুল খায়েরের সঙ্গে যাত্রাবাড়ী থানার ওসি আনিছুর রহমানের সখ্য রয়েছে। এরই অংশ হিসেবে গত ২৯ আগস্ট যাত্রাবাড়ী থানার পুলিশ তাঁর বাড়িতে গিয়ে হাত ব্যাগে ইয়াবা দিয়ে তাঁকে গ্রেপ্তার করে থানায় নিয়ে যায় এবং তাঁকে মাদকদ্রব্য আইনের মামলায় ফাঁসিয়ে দেয়। সম্মেলনে সুরাইয়া আক্তার অভিযোগ করেন, তাঁকে রিমান্ডে নিয়ে ওসি আনিছুর বাড়িটি আবুল খায়েরের নামে লিখে দিতে বলেন। এতে রাজি না হওয়ায় তাঁকে শারীরিক ও মানসিক নির্যাতন করেন। রিমান্ড শেষে তাঁকে কারাগারে পাঠিয়ে আবুল খায়ের বাড়িটি দখল করে নেন। ওসির নির্দেশে আবুল খায়ের স্থাপনা নির্মাণের কাজ শুরু করেন। তাঁর এক ভাই এ ঘটনায় আদালতে আবেদন করলে আদালত নির্মাণকাজ বন্ধ রাখার নির্দেশ দেন। আদালতের আদেশ ওসিকে দেখালেও ওসি কাজ বন্ধ করার উদ্যোগ নেননি। গ্রেপ্তারের পাঁচ মাস পর তিনি কিছুদিন আগে কারাগার থেকে জামিনে মুক্ত হন। সুরাইয়া আক্তার বলেন, সরকারের বিভিন্ন দপ্তরে ঘুরেও তিনি বিচার পাচ্ছেন না। ওসি ও আবুল খায়েরের কারণে তিনি বাড়িতে যেতে পারছেন না। ওসি ও তাঁর দোসর আবুল খায়েরের বিরুদ্ধে ব্যবস্থা নিতে এবং তাঁর বড়িটি ফিরে পেতে প্রধানমন্ত্রী ও স্বরাষ্ট্রমন্ত্রীর কাছে আবেদন করেছেন। সংবাদ সম্মেলনে আরও উপস্থিত ছিলেন সুরাইয়ার ভাই গোলাম সারোয়ার।
