
টাঙ্গাইলের গোপালপুরে দরজি নিখিল চন্দ্র জোয়ারদারকে কুপিয়ে হত্যার ঘটনায় দুটি মামলায় গ্রেপ্তার হওয়া তিনজনের ছয় দিন করে রিমান্ড মঞ্জুর করেছেন আদালত।
গ্রেপ্তার হওয়া তিনজনকে আজ সোমবার টাঙ্গাইলের বিচারিক হাকিম আদালতে হাজির করে দুটি মামলায় পৃথকভাবে সাত দিন করে রিমান্ডে নেওয়ার আবেদন করে গোয়েন্দা পুলিশ। বিচারিক হাকিম অঞ্জন কান্তি দাশ দুটি মামলায় তিন দিন করে ছয় দিনের রিমান্ড মঞ্জুর করেন।
রিমান্ড মঞ্জুর হওয়া ওই তিন আসামি হলেন আলমনগর মাদ্রাসার সুপারিনটেনডেন্ট আমিনুল ইসলাম, গোপালপুর উপজেলা জামায়াতের সেক্রেটারি রফিকুল ইসলাম ও গোপালপুরের আলমনগর এলাকার ঝন্টু মিয়া।
গত শনিবার দুপুরের দিকে গোপালপুর পৌর এলাকার ডুবাইল বাজারে নিখিলকে লোকজনের সামনেই কুপিয়ে হত্যা করে দুর্বৃত্তরা। তিনি নিজের বাড়ির সামনে দরজির দোকান চালাতেন। এ ঘটনায় ওই রাতেই নিখিলের পরিবার ও পুলিশের পক্ষ থেকে অজ্ঞাত তিনজনকে আসামি করে দুটি মামলা করা হয়। জিজ্ঞাসাবাদের জন্য ওই তিনজনকে আটক করে পুলিশ। পরে তাঁদের গ্রেপ্তার দেখানো হয়।
আরও পড়ুন: 
টাঙ্গাইলে দরজিকে কুপিয়ে হত্যাটাঙ্গাইলে নিখিল হত্যায় দুই মামলা, আটক ৩
