
রোহিঙ্গা সংকট নিয়ে প্রথম আলোর সঙ্গে কথা বলেছেন ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক ও গবেষণা প্রতিষ্ঠান রিফিউজি অ্যান্ড মাইগ্রেটরি মুভমেন্টস রিসার্চ ইউনিটের (রামরু) সমন্বয়ক সি আর আবরার
প্রথম আলো: এক বছরের কম সময়ের মধ্যে রাখাইন থেকে বিপুলসংখ্যক রোহিঙ্গা বাংলাদেশে পালিয়ে এসেছে। মিয়ানমারের সংখ্যালঘু জনগোষ্ঠীর এবারের পালিয়ে আসাকে কীভাবে দেখছেন?
সি আর আবরার: মিয়ানমার যে পুরো রাখাইন অঞ্চলকে রোহিঙ্গাশূন্য করার পরিকল্পনা নিয়ে আসছে, তার প্রায় চূড়ান্ত রূপ দেখছি এবারের রোহিঙ্গা ঢলে। ’৬২ সালে নে উইন ক্ষমতা দখলের পর মিয়ানমারকে শুধু বৌদ্ধদের রাষ্ট্র হিসেবে পরিচিত করানোর রাজনৈতিক প্রক্রিয়া শুরু করেন। এই লক্ষ্য অর্জনের লক্ষ্যবস্তুতে পরিণত করা হয় রোহিঙ্গাদের। তাই ’৭৮ সালে, ’৯১-’৯২ সালের পর গত বছরের অক্টোবরে আর এবার রোহিঙ্গাদের রাখাইন ছাড়তে বাধ্য করা হয়েছে। এ দফায় এসেছে সাড়ে ছয় লাখের বেশি। নিরাপত্তার জন্য রাখাইনে অভিযানের যে ভাষ্য মিয়ানমার দেয়, সেটা মোটেই গ্রহণযোগ্য নয়। সন্ত্রাসী ধরার নামে মাত্রাতিরিক্ত বলপ্রয়োগ, নৃশংসতা আর ঘরবাড়ি পোড়ানো রাখাইনকে রোহিঙ্গাশূন্য করার প্রায় চূড়ান্ত রূপ বলা যায়।
প্রথম আলো: প্রতিবেশী মিয়ানমারের সমস্যার কারণে বাংলাদেশকে বারবার রোহিঙ্গাদের আশ্রয় দিতে হয়েছে। এ সমস্যা সমাধানে বাংলাদেশ এখন কী করতে পারে?
সি আর আবরার: বাংলাদেশ এবার যেভাবে রোহিঙ্গাদের জন্য দুয়ার খুলে দিয়েছে, তা অত্যন্ত প্রশংসনীয়। যে সময় সারা বিশ্বে অভিবাসী আর শরণার্থীদের প্রতি অন্যায় আচরণ করা হচ্ছে, সে সময় বাংলাদেশ মানবিকতার উৎকৃষ্ট উদাহরণ দেখিয়েছে। তবে যেকোনো শরণার্থী সমস্যাই দ্বিপক্ষীয় নয়, আন্তর্জাতিক বিষয়। উৎস রাষ্ট্র মর্যাদা ও নিরাপত্তার সঙ্গে তার নাগরিকদের ফিরিয়ে নেবে—এটাই সবচেয়ে ভালো সমাধান। অর্থাৎ সমস্যা সমাধানে দ্বিপক্ষীয় উদ্যোগ প্রয়োজন। তবে এটি না হলে তৃতীয় দেশে শরণার্থীদের নিতে হবে। অথচ এটি ইদানীং শোনা যায় না। তাই বাংলাদেশের বলতে হবে, এই সমস্যার সমাধান করতে হলে আন্তর্জাতিক গোষ্ঠীকেও দায়িত্ব নিতে হবে। তাদের নিজেদের বাসস্থানে ফেরানো সম্ভব না হলে তৃতীয় গন্তব্যে নিতে হবে। কারণ, আন্তর্জাতিক সম্প্রদায়কেও এ ক্ষেত্রে দায়িত্ব পালন করতে হবে।
প্রথম আলো: রোহিঙ্গা সমস্যার দ্বিপক্ষীয় সমাধানের জন্য মিয়ানমার বাংলাদেশের সঙ্গে চুক্তি সই করেছে। এরপরও রোহিঙ্গারা বাংলাদেশে আসছে। এই পরিস্থিতিতে প্রত্যাবাসন শুরুর ব্যাপারে আপনার পর্যবেক্ষণ কী?
সি আর আবরার: প্রত্যাবাসনের জন্য বাংলাদেশ এমন একটা সময়ে ব্যবস্থাপত্র সই করেছে, তাতে কিছুটা হতাশ ও অবাক হয়েছি। রোহিঙ্গাদের ওপর নৃশংসতার জন্য আন্তর্জাতিক সম্প্রদায়ের চাপ ক্রমশ বাড়ছিল। কেউ কেউ ওই নৃশংসতাকে ‘জাতিহত্যা’ আর ‘মানবতাবিরোধী অপরাধ’ হিসেবে অভিহিত করেছে। বৃহৎ পরিসরে যখন মিয়ানমার কোণঠাসা হচ্ছিল, এমন একটা সময়ে এত তাড়াহুড়া করে কেন এটা সই করতে হলো, সেটা স্পষ্ট নয়। তা ছাড়া এমন সব শর্ত বাংলাদেশ মেনে নিল, যা আগে যেভাবে বলা হচ্ছিল, তার সঙ্গে সামঞ্জস্যপূর্ণ নয়। সবচেয়ে বড় বিষয়টি হলো, ব্যবস্থাপত্র সই করায় মিয়ানমারের ওপর চাপ বহুলাংশে লাঘব হলো। এটি না হলে দেশটির ওপর চাপ থাকত। কাজেই এই ব্যবস্থাপত্র দিয়ে টেকসইভাবে রোহিঙ্গাদের ফেরানো যাবে কি না, সেটা পরিষ্কার নয়।
প্রথম আলো: তার মানে আপনি খুব শিগগির প্রত্যাবাসন শুরুর সম্ভাবনা দেখছেন না?
সি আর আবরার: রোহিঙ্গাদের পরিচয় যাচাইসহ বেশির ভাগ বিষয়ই মিয়ানমারের করার কথা। তা ছাড়া ওই সমস্যা সমাধানের ব্যাপারে মিয়ানমারের রাজনৈতিক সদিচ্ছার কোনো প্রকাশ নেই। রাখাইনে যে এত বড় মানবিক সমস্যা হলো, সেটা কিন্তু সে দেশের রাজনৈতিক নেতৃত্ব এখনো স্বীকৃতি দেয়নি। তাই এই ব্যবস্থাপত্রটি সফল করার ব্যাপারে মিয়ানমারের দিক থেকে আন্তরিকতার যথেষ্ট অভাব আছে। এ নিয়ে দেশটি সময়ক্ষেপণ করবে। এই পরিস্থিতিতে সমস্যা সমাধানে আশাবাদী হওয়ার সুযোগ নেই।
প্রথম আলো: দ্বিপক্ষীয়ভাবে সমস্যা সমাধানে আশাবাদী হওয়ার সুযোগ নেই বলছেন। সে ক্ষেত্রে আন্তর্জাতিক সম্প্রদায় কী করতে পারে?
সি আর আবরার: আন্তর্জাতিক সম্প্রদায়ের অনেক কিছু করার আছে। যে নৈতিক চাপ জাতিসংঘসহ আন্তর্জাতিক সম্প্রদায় দিয়েছে, তা অব্যাহত রাখতে হবে। দ্বিপক্ষীয়ভাবে কোনো কোনো দেশ ব্যবস্থা নিচ্ছে। বিচারের কথাও বলছে, যা অত্যন্ত ইতিবাচক। এ ধরনের সমস্যা যেহেতু রাতারাতি শেষ হয় না, এসব কিছুই জারি রাখতে হবে।
