
চাঁদপুরের কচুয়া উপজেলায় তৎকালীন বিএনপি জোট সরকারের আমলে আওয়ামী লীগ ও অঙ্গ সংগঠনের নেতা-কর্মীদের বিরুদ্ধে দায়ের করা ১৬টি মামলা প্রত্যাহার করা হয়েছে। রাজনৈতিক হয়রানিমূলক বিবেচনায় গতকাল বৃহস্পতিবার স্বরাষ্ট্র ও আইন মন্ত্রণালয় যৌথভাবে এ সিদ্ধান্ত নিয়েছে বলে মামলার আসামিপক্ষের আইনজীবী ও উপজেলা যুবলীগের সভাপতি হেলাল উদ্দিন জানান। হেলাল উদ্দিন জানান, ২০০১ থেকে ২০০৭ সাল পর্যন্ত তৎকালীন বিএনপি জোট সরকারের আমলে আওয়ামী লীগ ও এর অঙ্গ সংগঠনের সাত হাজার নেতা-কর্মীর বিরুদ্ধে ৫৩০টি মামলা করা হয়। এসব মামলার সবই রাজনৈতিক হয়রানিমূলক ছিল বলে তিনি দাবি করেন। জেলা প্রশাসকের নেতৃত্বে গঠিত চার সদস্যের কমিটি ২০০৯ থেকে ২০১১ সালের জুন পর্যন্ত প্রত্যাহারের আবেদন করা মামলা থেকে ২২৪টি মামলা প্রত্যাহারের সুপারিশ করেন। এ কমিটিতে পুলিশ সুপার, অতিরিক্ত জেলা ম্যাজিস্ট্রেট ও একজন আইন কর্মকর্তা আছেন। তাঁদের সুপারিশের ভিত্তিতে স্বরাষ্ট্র ও আইন মন্ত্রণালয় গতকাল আরও ১৬টি মামলা প্রত্যাহারের সিদ্ধান্ত নেয়।
