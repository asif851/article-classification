
দলের সহকারী সেক্রেটারি জেনারেল কাদের মোল্লার বিরুদ্ধে দেওয়া সুপ্রিম কোর্টের আপিল বিভাগের রায়কে ‘ন্যায়বিচারের পরিপন্থী’ দাবি করে কাল বুধবার থেকে সারা দেশে টানা ৪৮ ঘণ্টার হরতাল ডেকেছে জামায়াতে ইসলামী। রায় ঘোষণার চার ঘণ্টার মাথায় দলের ভারপ্রাপ্ত সেক্রেটারি জেনারেল রফিকুল ইসলাম খান এক বিবৃতিতে এই কর্মসূচি ঘোষণা করেন।আজ বেলা দেড়টার দিকে গণমাধ্যমে পাঠানো এক বিবৃতিতে দলের পক্ষ থেকে বলা হয়, ‘জামায়াত নেতাদের হত্যার সরকারি ষড়যন্ত্র, সরকারের জুলুম, নির্যাতন, নিপীড়ন ও ইসলাম উত্খাতের ষড়যন্ত্রের প্রতিবাদে এবং বাংলাদেশ জামায়াতে ইসলামীর সহকারী সেক্রেটারি জেনারেল আবদুল কাদের মোল্লাসহ শীর্ষ নেতাদের মুক্তি এবং তত্ত্বাবধায়ক সরকার পুনর্বহালের দাবিতে’ বুধ ও বৃহস্পতিবার এই হরতাল ডাকা হয়েছে।বিবৃতিতে বলা হয়, ‘একটি প্রতিষ্ঠান হিসেবে দেশের সর্বোচ্চ আদালতের প্রতি আমরা শ্রদ্ধাশীল, কিন্তু এটি একটি ভুল রায়। আমরা এ রায়ে সংক্ষুব্ধ ও বিস্মিত। আমরা মনে করি, এ রায় ন্যায়বিচারের পরিপন্থী।’আজ সকালে একাত্তরে মুক্তিযুদ্ধকালে মানবতাবিরোধী অপরাধের দায়ে জামায়াতে ইসলামীর সহকারী সেক্রেটারি জেনারেল আবদুল কাদের মোল্লার ফাঁসির আদেশ দেন সুপ্রিম কোর্টের আপিল বিভাগ। এটিই মুক্তিযুদ্ধের সময় মানবতার বিরুদ্ধে অপরাধের দণ্ডের বিরুদ্ধে আপিলের প্রথম রায়।প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ রাষ্ট্রপক্ষ ও আসামিপক্ষের আপিলের চূড়ান্ত শুনানি শেষে আজ মঙ্গলবার কয়েক মিনিটে এ রায় দেন। বেঞ্চের বিচারপতিরা হলেন সুরেন্দ্র কুমার সিনহা, মো. আবদুল ওয়াহ্হাব মিঞা, সৈয়দ মাহমুদ হোসেন ও এ এইচ এম শামসুদ্দিন চৌধুরী।সংখ্যাগরিষ্ঠ মতের ভিত্তিতে (৪: ১) সর্বোচ্চ সাজা মৃত্যুদণ্ড চেয়ে রাষ্ট্রপক্ষের আপিল মঞ্জুর ও সাজা থেকে অব্যাহতি চেয়ে কাদের মোল্লার আপিল খারিজ করেছেন আদালত।ষষ্ঠ অভিযোগে (হযরত আলী, তাঁর পরিবারের সদস্যদের হত্যা ও ধর্ষণ) সংখ্যাগরিষ্ঠ মতের ভিত্তিতে কাদের মোল্লার ফাঁসির আদেশ দিয়েছেন সুপ্রিম কোর্টের আপিল বিভাগ।
