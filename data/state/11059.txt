
ঢাকা শহরে বসবাসরত মুক্তিযোদ্ধাদের হোল্ডিং ট্যাক্স মওকুফের ঘোষণা দিয়েছে দুই সিটি করপোরেশন। ঢাকা উত্তর সিটি করপোরেশন (ডিএনসিসি) ও ঢাকা দক্ষিণ সিটি করপোরেশন (ডিএসসিসি) এ ঘোষণা দেয়। এ ছাড়া অসহায় ও দুস্থ মুক্তিযোদ্ধাদের জন্য একটি তহবিল (দুস্থ ফান্ড) গঠন করা হবে বলেও জানানো হয়।
আজ শনিবার দুপুর ১২টার দিকে রাজধানীর বঙ্গবন্ধু জাতীয় স্টেডিয়ামে মুক্তিযোদ্ধাদের সংবর্ধনা ও পুনর্মিলনী অনুষ্ঠানে এই ঘোষণা দেওয়া হয়। মহান বিজয় দিবস উপলক্ষে এই অনুষ্ঠানের আয়োজন করে ডিএনসিসি ও ডিএসসিসি।
অনুষ্ঠানে ডিএসসিসির মেয়র সাঈদ খোকন বলেন, ‘মুক্তিযোদ্ধারা নিজের জীবন দিয়ে এ দেশকে স্বাধীন করেছেন। অথচ তাঁদের চাহিদা আমরা পূরণ করতে পারিনি। ঢাকায় বসবাসরত মুক্তিযোদ্ধারা বিভিন্ন সময়ে তাদের হোল্ডিং ট্যাক্স মওকুফ করার জন্য আবেদন জানান। এটা আমাদের জন্য দুঃখজনক।’ আজকে এই অনুষ্ঠান থেকে তিনি ঘোষণা দেন, ঢাকায় বসবাসরত সব মুক্তিযোদ্ধার হোল্ডিং ট্যাক্স মওকুফ করা হবে। এ সময় ডিএনসিসির মেয়র আনিসুল হকও তাতে সম্মতি জানান।
সাঈদ খোকন বলেন, মুক্তিযোদ্ধারা এ দেশকে একটি মানচিত্র উপহার দিয়েছেন। তাঁদের পরবর্তী প্রজন্মকে বাংলাদেশ তথা ঢাকা শহরকে একটি বসবাস উপযোগী শহর হিসেবে গড়ে তুলতে অবদান রাখতে হবে।
অনুষ্ঠানে ডিএনসিসির মেয়র আনিসুল হক বলেন, ‘এ দেশের প্রত্যেক মুক্তিযোদ্ধার গল্প এক একটি ইতিহাস। তাদের এ আত্মত্যাগের কারণেই আমরা একটি স্বাধীন ভূখণ্ড পেয়েছি। আমরা আজ স্বাধীনভাবে চলাচল করতে পারি। তাদের জন্য ঢাকা উত্তর ও দক্ষিণ সিটি করপোরেশন যা করার প্রয়োজন পড়বে সবকিছুই করবে।’
অনুষ্ঠানে প্রায় তিন হাজার মুক্তিযোদ্ধা ও মুক্তিযোদ্ধা পরিবারের সদস্যরা উপস্থিত ছিলেন।
