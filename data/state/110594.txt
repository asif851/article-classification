
নিয়ম ভেঙে শিক্ষার্থীদের কাছ থেকে অতিরিক্ত অর্থ আদায়ের দায়ে চট্টগ্রামের ছয়টি শিক্ষাপ্রতিষ্ঠানের একাডেমিক স্বীকৃতি বাতিলের ব্যবস্থা নিতে চট্টগ্রাম মাধ্যমিক ও উচ্চমাধ্যমিক শিক্ষা বোর্ডকে নির্দেশ দিয়েছে শিক্ষা মন্ত্রণালয়।
গতকাল বৃহস্পতিবার শিক্ষা মন্ত্রণালয় এ নির্দেশনা জারি করেছে।
শিক্ষাপ্রতিষ্ঠানগুলো হলো মেরন সান স্কুল অ্যান্ড কলেজ, মেরিট বাংলাদেশ স্কুল অ্যান্ড কলেজ, চিটাগাং আইডিয়াল হাই স্কুল, ন্যাশনাল ইংলিশ স্কুল, বাংলাদেশ এলিমেন্টরি স্কুল এবং মির্জা আহম্মেদ ইস্পাহানি উচ্চবিদ্যালয়।
শিক্ষা মন্ত্রণালয়ের আদেশে চট্টগ্রাম মাধ্যমিক ও উচ্চশিক্ষা বোর্ডের চেয়ারম্যানকে এ নির্দেশ দেওয়া হয়েছে।
এ ছাড়া ভর্তি নীতিমালার চেয়ে অতিরিক্ত অর্থ আদায় করার জন্য আরও পাঁচটি শিক্ষাপ্রতিষ্ঠানের একাডেমিক স্বীকৃতি কেন বাতিল করা হবে না, তার ব্যাখ্যা প্রদানের ব্যবস্থা নিতেও বোর্ড চেয়ারম্যানকে নির্দেশ দেওয়া হয়েছে।
