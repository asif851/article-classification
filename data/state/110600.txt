
সারা দেশের বিভিন্ন স্থানে জাতীয় প্রাথমিক শিক্ষা সপ্তাহ উপলক্ষে গতকাল বৃহস্পতিবার নানা কর্মসূচি পালন করা হয়েছে। প্রাথমিক ও গণশিক্ষা মন্ত্রণালয়ের উদ্যোগে ৪ থেকে ১০ ফেব্রুয়ারি পর্যন্ত সারা দেশে এ প্রাথমিক শিক্ষা সপ্তাহ উদ্‌যাপন করা হবে।আমাদের প্রতিনিধিদের পাঠানো খবর:
নীলফামারী: জাতীয় প্রাথমিক শিক্ষা সপ্তাহের উদ্বোধন উপলক্ষে সকালে শহরে একটি শোভাযাত্রা বের করা হয়। জেলা প্রশাসক মো. জাকীর হোসেনের নেতৃত্বে জেলা প্রশাসকের কার্যালয়ের সামনে থেকে ওই শোভাযাত্রা বের হয়। পরে শোভাযাত্রা শহরের প্রধান প্রধান সড়ক প্রদক্ষিণ করে জেলা শিল্পকলা একাডেমি মিলনায়তনে এসে শেষ হয়। সেখানে ঢাকায় প্রধানমন্ত্রীর প্রাথমিক শিক্ষা সপ্তাহের উদ্বোধনী অনুষ্ঠান ভিডিও কনফারেন্সের মাধ্যমে বড় পর্দায় দেখানো হয়। শোভাযাত্রায় অতিরিক্ত জেলা প্রশাসক এরশাদ আহসান, জেলা প্রাথমিক শিক্ষা কর্মকর্তা দিলীপ কুমার বণিক, সহকারী জেলা প্রাথমিক শিক্ষা কর্মকর্তা শহীদুল ইসলামসহ বিভিন্ন সরকারি প্রাথমিক বিদ্যালয়ের শিক্ষক ও শিক্ষার্থীরা অংশ নেন।
বিরামপুর (দিনাজপুর): বেলা ১১টায় বোচাগঞ্জ উপজেলা প্রাথমিক শিক্ষা কার্যালয় আয়োজিত জাতীয় প্রাথমিক শিক্ষা সপ্তাহের শুভ উদ্বোধন উপলক্ষে শোভাযাত্রা বের করা হয়। পরে উপজেলা মিলনায়তনে আলোচনা সভা হয়। এতে সভাপতিত্ব করেন ইউএনও মো. রাশেদুল ইসলাম। প্রধান অতিথি ছিলেন উপজেলা পরিষদের চেয়ারম্যান ফরহাদ হাসান চৌধুরী। উপজেলা প্রাথমিক শিক্ষা কর্মকর্তা আনজুমান্দ বানু বলেন, এ শিক্ষা সপ্তাহ উপলক্ষে ৭ ফেব্রুয়ারি মীনা প্রদর্শনী ও পুরস্কার বিতরণ করা হবে।
পাটগ্রাম (লালমনিরহাট): উপজেলা শিক্ষা কার্যালয়ের উদ্যোগে গতকাল শিক্ষা সপ্তাহের উদ্বোধন করা হয়েছে। এ উপলক্ষে স্থানীয় উপজেলা পরিষদ থেকে শোভাযাত্রা বের হয়ে উপজেলার প্রধান প্রধান সড়ক প্রদক্ষিণ করে। পরে উপজেলা পরিষদের শহীদ আফজাল মিলনায়তনে আলোচনা সভা হয়। সভাপতিত্ব করেন ইউএনও নূর কুতুবুল আলম। বক্তব্য দেন উপজেলা পরিষদের চেয়ারম্যান রুহুল আমিন, উপজেলা প্রাথমিক শিক্ষা অফিসার (ভারপ্রাপ্ত) ফিরোজুল আলম প্রমুখ।
 
