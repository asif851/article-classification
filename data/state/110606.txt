
বিএনপির চেয়ারপারসন খালেদা জিয়া বলেছেন, ‘বিএনপি শেষ হয়ে যায়নি। সময়ের অপেক্ষায় আছি।’ আজ মঙ্গলবার রাতে তাঁর গুলশানের কার্যালয়ে নোয়াখালী জেলা আইনজীবী সমিতির নির্বাচনে জয়ী জাতীয়তাবাদী আইনজীবীদের সঙ্গে এক মতবিনিময় সভায় এ কথা বলেন খালেদা জিয়া।বিএনপির চেয়ারপারসন বলেন, নিরপেক্ষ নির্বাচন হলে আওয়ামী লীগের কী অবস্থা হবে, তা তারা জানে। সে জন্য তারা ভোটে যেতে চায় না। কিন্তু নিরপেক্ষ নির্বাচনের ব্যবস্থা আওয়ামী লীগকে করতেই হবে। তিনি বলেন, ‘দেশ এখন কঠিন সময় পার করছে। এ অবস্থায় আমরা বসে থাকতে পারি না। কারণ আওয়ামী লীগ নয়, জনগণের ভরসা ও বিশ্বাসের জায়গা হচ্ছে বিএনপি। আওয়ামী লীগের এত দিনের দুর্নীতি ও লুটপাটের কারণে বিএনপির ওপর ভরসা আরও বাড়ছে। বিএনপি শেষ হয়ে যায়নি। সময়ের অপেক্ষায় আছি।’প্রধানমন্ত্রী শেখ হাসিনাকে ‘স্বৈরাচারী’ ও ‘জুলুমবাজ’ বলে অভিহিত করেন খালেদা জিয়া। তিনি দাবি করেন, গুম, খুনের সঙ্গে শেখ হাসিনা সরাসরি জড়িত। তিনি এ-ও বলেন, দেশ এখন শেখ হাসিনার নিয়ন্ত্রণে নেই, পুলিশের নিয়ন্ত্রণে। ছাত্রলীগকে ‘দানব’ অভিহিত করে বিএনপির চেয়ারপারসন বলেন, একদিকে পুলিশ, আরেকদিকে ছাত্রলীগ মিলে বিএনপিকে ধ্বংস করার ‘ষড়যন্ত্র’ করা হচ্ছে। কিন্তু বিএনপিকে ধ্বংস করা যাবে না। কারণ বিএনপি জনগণের দল। তিনি বলেন, দেশে কোনো সরকার নেই। যারা জোর করে ক্ষমতায় বসে আছে, তারা জনগণের ভোটে নির্বাচিত হয়। ক্ষমতা থেকে বিদায় নিলে আওয়ামী লীগ টুকরো টুকরো হয়ে যাবে। ২১ বছর দলটি ক্ষমতা থেকে দূরে ছিল, এবার ক্ষমতা থেকে বিদায় নিলে আওয়ামী লীগ থাকবে না।
বিএনপি সম্পর্কে পত্রপত্রিকায় ‘যা খুশি তা লেখা হচ্ছে’ মন্তব্য করে খালেদা জিয়া বলেন, ‘বিএনপিতে কোনো বিভেদ নেই। সবাই ঐক্যবদ্ধ আছে। দল সচল রাখার জন্য যেকোনো সময় পুনর্গঠন করা যায়। অনেকের বয়স হয়ে গেছে, অসুস্থ হয়ে পড়েছেন, এখন আমরা পুনর্গঠন করছি।’সভায় আরও উপস্থিত ছিলেন বিএনপির স্থায়ী কমিটির সদস্য মওদুদ আহমদ, জমির উদ্দিন সরকার, চেয়ারপারসনের উপদেষ্টা খন্দকার মাহবুব হোসেন, দলের যুগ্ম মহাসচিব মাহবুব উদ্দিন খোকন, গণশিক্ষাবিষয়ক সম্পাদক সানা উল্লাহ মিয়া, নোয়াখালী আইনজীবী সমিতির নবনির্বাচিত সভাপতি এ বি এম জাকারিয়া প্রমুখ।
