
আগামী নির্বাচনে সাধারণ মানুষ জ্বালাও-পোড়াও, মানুষ হত্যা ও সন্ত্রাসের রাজনীতি প্রত্যাখ্যান করবে বলে মন্তব্য করেছেন স্বাস্থ্যমন্ত্রী মোহাম্মদ নাসিম। সিরাজগঞ্জ জেলা সদরে পরিবার পরিকল্পনা কার্যালয়ের ভবন উদ্বোধন উপলক্ষে গতকাল বৃহস্পতিবার আয়োজিত এক সমাবেশে প্রধান অতিথির বক্তব্যে তিনি এ মন্তব্য করেন।দলীয় নেতা-কর্মীদের নির্বাচনী প্রস্তুতি নেওয়ার আহ্বান জানিয়ে মোহাম্মদ নাসিম বলেন, দেড় বছর পর জনগণ সাংসদদের কাছে জবাব চাইবে। তখন দলের অনেক মন্ত্রী ও সাংসদকে অগ্নিপরীক্ষার সম্মুখীন হতে হবে। তাই একাদশ জাতীয় সংসদ নির্বাচনে বিজয়ী হতে হলে এখন থেকেই জনগণের মন জয় করতে নিজ এলাকায় মাটি কামড়ে পড়ে থাকতে হবে।স্বাস্থ্যমন্ত্রী আরও বলেন, আগামী জাতীয় নির্বাচন শেখ হাসিনার অধীনেই হবে। তবে নির্বাচন নিরপেক্ষ ও সুষ্ঠু হবে।জেলা পরিবার পরিকল্পনা অধিদপ্তরের উপপরিচালক শাহিন হাসানের সভাপতিত্বে এ সময় আরও বক্তব্য দেন পরিবার পরিকল্পনা অধিদপ্তরের মহাপরিচালক শেখ মো. শামীম ইকবাল, স্বাস্থ্য প্রকৌশল বিভাগের প্রধান প্রকৌশলী ব্রিগেডিয়ার জেনারেল এম এ মোহী, সিরাজগঞ্জের পুলিশ সুপার মিরাজ উদ্দিন আহম্মেদ, পৌর মেয়র সৈয়দ আবদুর রউফ, সিরাজগঞ্জ চেম্বার অব কমার্স অ্যান্ড ইন্ডাস্ট্রির সভাপতি আবু ইউসুফ প্রমুখ।
