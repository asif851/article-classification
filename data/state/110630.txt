
৩৪তম বিসিএস প্রিলিমিনারি পরীক্ষার সংশোধিত ফল আজ রোববার প্রকাশ করা হবে। গতকাল শনিবার ছুটির দিনে সরকারি কর্মকমিশনের (পিএসসি) এক বৈঠকে এ সিদ্ধান্ত নেওয়া হয়। বৈঠক শেষে পিএসসির সংবাদ বিজ্ঞপ্তিতে বলা হয়, গতকালের সভায় বিসিএসের ফলাফল-সংক্রান্ত সার্বিক বিষয় পর্যালোচনা ও পুনর্বিবেচনা করা হয়। পুনর্বিবেচনার পর আগের মতো প্রচলিত পদ্ধতিতেই ৩৪তম বিসিএসের প্রিলিমিনারি পরীক্ষার সংশোধিত ফল প্রকাশের সিদ্ধান্ত হয়। আজ রোববার লিখিত পরীক্ষার জন্য যোগ্য ঘোষিত প্রার্থীদের সংশোধিত তালিকা প্রকাশ করা হবে। ৮ জুলাই ৩৪তম বিসিএসের ফল প্রকাশ করা হয়। এতে ১২ হাজার ৩৩ জন উত্তীর্ণ হয়েছিলেন। তবে এবারই প্রথমবারের মতো প্রিলিমিনারিতেও কোটাপদ্ধতি চালু করায় অনেক মেধাবী শিক্ষার্থী বঞ্চিত হওয়ার অভিযোগ তোলেন। এ নিয়ে সারা দেশে আন্দোলন ছড়িয়ে পড়লে ১০ জুলাই ফল পুনর্মূল্যায়নের সিদ্ধান্ত নেয় পিএসসি। এর পরও কোটার বিরুদ্ধে আন্দোলন অব্যাহত রাখলে আইনশৃঙ্খলা রক্ষাকারী বাহিনীর সদস্যরা তাঁদের সহিংস কমর্কাণ্ড ঠেকাতে তৎপর হয়। বিসিএসসহ সব সরকারি নিয়োগ পরীক্ষায় কোটা বাতিলসহ পাঁচ দফা দাবিতে আজ রোববার সারা দেশের সব শিক্ষাপ্রতিষ্ঠানে ধর্মঘটের ডাক দিয়েছেন আন্দোলনকারীরা। গতকাল শনিবার এক বিবৃতিতে তাঁরা এ কর্মসূচির কথা জানান। তাঁদের অন্য দাবির মধ্যে রয়েছে ঢাকা বিশ্ববিদ্যালয় কর্তৃপক্ষ ও পুলিশের দায়ের করা মামলা প্রত্যাহার, পুলিশ এ পর্যন্ত যাঁদের আটক ও গ্রেপ্তার করেছে তাঁদের নিঃশর্ত মুক্তি, শান্তিপূর্ণ আন্দোলনে ছাত্রলীগের হামলার তদন্তপূর্বক বিচার এবং কোটা বাতিলের দাবিতে শান্তিপূর্ণ আন্দোলনে বাধা না দেওয়া। এসব দাবি মানা না হলে আজকের ধর্মঘটের পর লাগাতার কর্মসূচি দেওয়ার হুমকি দিয়েছেন আন্দোলনকারীরা।কোটা বাতিলের দাবিতে ঢাকা বিশ্ববিদ্যালয় ও জাহাঙ্গীরনগর বিশ্ববিদ্যালয়ে বিক্ষোভ মিছিল করতে গিয়ে বাধার সম্মুখীন হয়েছেন আন্দোলনকারীরা। তাঁরা এ জন্য ছাত্রলীগকে দায়ী করেছেন। তবে রাজশাহী বিশ্ববিদ্যালয় ও কিশোরগঞ্জ গুরুদয়াল সরকারি কলেজের মানববন্ধন ও বিক্ষোভ মিছিল হয়েছে।
৩৪তম বিসিএসের ফল আগের নিয়মে প্রকাশ এবং কোটা সংস্কারের মাধ্যমে আনুপাতিক সমতাবিধানের দাবিতে আজ আন্দোলন শুরু করবে প্রগতিশীল ছাত্রজোট ও ছাত্র ইউনিয়ন। দুপুর ১২টায় ছাত্র ইউনিয়ন বিক্ষোভ মিছিল ও সমাবেশ এবং সাড়ে ১২টায় কেন্দ্রীয় প্রগতিশীল ছাত্রজোট বিক্ষোভ মিছিল ও সমাবেশের কর্মসূচি ঘোষণা করেছে।
ঢাকা বিশ্ববিদ্যালয় প্রতিবেদক জানান, কোটাবিরোধীরা গতকাল দুপুর সাড়ে ১২টায় বিক্ষোভ মিছিল করতে ঢাকা বিশ্ববিদ্যালয়ের কেন্দ্রীয় পাঠাগারের সামনে জড়ো হন। এ সময় একদল ছাত্র তাঁদের ধাওয়া করে। এ সময় আন্দোলনকারীরা ছত্রভঙ্গ হয়ে যায়। তাঁরা এ হামলার জন্য ছাত্রলীগ নেতা-কর্মীদের দায়ী করেছেন।
ছাত্রলীগ বিশ্ববিদ্যালয় শাখার সাধারণ সম্পাদক ওমর শরীফ এ হামলার সঙ্গে ছাত্রলীগের জড়িত থাকার অভিযোগ অস্বীকার করে বলেছেন, ক্যাম্পাসে যেসব মুক্তিযোদ্ধার সন্তান রয়েছেন, তাঁদের বাধার মুখে আন্দোলনকারীরা পালিয়ে যান। অন্যদিকে মিছিল-সমাবেশ করে ‘আমরা মুক্তিযোদ্ধার সন্তান’ বলেছে, পরিস্থিতি অস্থিতিশীল করতে মুক্তিযোদ্ধা কোটাসহ সব কোটা বাতিলের দাবি তোলা হচ্ছে।
জাহাঙ্গীরনগর বিশ্ববিদ্যালয় প্রতিনিধি জানান, কোটাব্যবস্থা প্রত্যাহারের দাবিতে জাহাঙ্গীরনগর বিশ্ববিদ্যালয়ে অনুষ্ঠিত মিছিলে বাধা দেন ছাত্রলীগের নেতা-কর্মীরা। বিশ্ববিদ্যালয়ের শহীদ মিনারের পাদদেশে পূর্বনির্ধারিত সমাবেশ শেষে বেলা সাড়ে ১১টায় কোটাবিরোধী মিছিল বের করেন শিক্ষার্থীরা। মিছিলটি সেখান থেকে সমাজবিজ্ঞান অনুষদ হয়ে নতুন কলা ভবনের সামনে এলে ছাত্রলীগের নেতা-কর্মীরা তাতে বাধা দেন। বিশ্ববিদ্যালয় শাখা ছাত্রলীগের সভাপতি মাহমুদুর রহমান বলেন, ‘মিছিলে বহিরাগতরা ছিল। তাই তাদের চিহ্নিত করা হয়।’
রাজশাহী বিশ্ববিদ্যালয় প্রতিনিধি জানান, দাবি আদায়ে আন্দোলনকারীরা গতকাল রাজশাহী বিশ্ববিদ্যালয়ে সড়ক অবরোধ, মানববন্ধন ও বিক্ষোভ মিছিল করেছেন। দাবি আদায় না হওয়া পর্যন্ত আন্দোলন চালিয়ে যাওয়ার ঘোষণা দেন তাঁরা। আন্দোলনকারীরা আজ রোববার বেলা ১১টায় প্রধান ফটকের সামনে ঢাকা-রাজশাহী মহাসড়ক অবরোধ করার ঘোষণা দিয়ে আন্দোলন স্থগিত করেন। বিশ্ববিদ্যালয়ের প্রক্টর তারিকুল হাসান বলেন, যৌক্তিক দাবিতে শিক্ষার্থীরা ক্যাম্পাসে শান্তিপূর্ণ আন্দোলন করলে প্রশাসন কোনো বাধার সৃষ্টি করবে না। তবে শিক্ষার্থীদের আন্দোলন যাতে ভিন্ন খাতে প্রবাহিত না হয়, সে বিষয়ে বিশ্ববিদ্যালয় প্রশাসন আন্দোলনকারীদের সতর্ক করেছে। এ ছাড়া গতকাল শনিবার কিশোরগঞ্জ গুরুদয়াল সরকারি কলেজের শিক্ষার্থীরা কলেজ প্রাঙ্গণে মানববন্ধন, বিক্ষোভ মিছিল ও সমাবেশ কর্মসূচি পালন করেন।
