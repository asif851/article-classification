
সাতক্ষীরার কালীগঞ্জ উপজেলার লক্ষ্মীনাথপুর গ্রাম থেকে গতকাল মঙ্গলবার স্বামী-স্ত্রীর ঝুলন্ত লাশ উদ্ধার করেছে পুলিশ। বাড়ির পাশে একটি গাছে তাঁদের লাশ ঝোলানো ছিল।তাঁরা হলেন ওই গ্রামের নূরুল আমিন মোড়ল (৪৫) ও তাঁর স্ত্রী জাহেদা খাতুন (৪০)। এই দম্পতির দুই ছেলে ও এক মেয়ে রয়েছে। মেয়ের বিয়ে হয়েছে। তিনি শ্বশুরবাড়িতে থাকেন।স্থানীয় মৌতলা ইউনিয়ন পরিষদের (ইউপি) চেয়ারম্যান সাঈদ মেহেদী বলেন, নূরুল আমিনের ভাবি রোকেয়া বেগম গতকাল সকালে ঘরের পাশের জামরুলগাছে নূরুল আমিন ও জাহেদার ঝুলন্ত লাশ দেখতে পান। সাড়ে ১০টার দিকে পুলিশ লাশ উদ্ধার করে। তিনি আরও বলেন, প্রাথমিকভাবে ধারণা করা হচ্ছে, পারিবারিক কলহের কারণে স্বামী নূরুল আমিন তাঁর স্ত্রীকে হত্যা করে গাছে গামছা দিয়ে ঝুলিয়ে দেন। পরে তিনিও আত্মহত্যা করেন।কালীগঞ্জ থানার ওসি লস্কর জায়েদুল হক বলেন, তিনি ধারণা করছেন, কোনো কারণে হয়তো স্ত্রীকে হত্যা করেন নূরুল আমিন। তারপর তিনি আত্মহত্যা করেন। তবে তদন্ত না করে জোর দিয়ে কিছু বলা যাবে না। সাতক্ষীরা সদর হাসপাতালের মর্গে ময়নাতদন্ত শেষে স্বজনদের কাছে দুজনের লাশ হস্তান্তর করা হয়েছে।
 
