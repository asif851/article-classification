
চট্টগ্রাম শাহ আমানত আন্তর্জাতিক বিমানবন্দর থেকে ৭৬টি সোনার বার উদ্ধার করা হয়েছে। উদ্ধার হওয়া সোনার বারের ওজন ৮ দশমিক ৮৬ কেজি। দাম তিন কোটি ৮০ লাখ টাকা।আজ বুধবার সকালে কার্পেট পরিষ্কার করার দুটি যন্ত্রের (ভ্যাকুয়াম ক্লিনার) ভেতর থেকে সোনার এই বারগুলো উদ্ধার করা হয়।শারজাহ থেকে এই যন্ত্র দুটি দেশে নিয়ে আসেন ফটিকছড়ির মো. ফয়সাল সিকদার ও রাউজানের মো. ইস্কান্দর।শুল্ক কর্মকর্তাদের ভাষ্য, গত ২৭ জুন শারজাহ থেকে এয়ার অ্যারাবিয়ার একটি উড়োজাহাজে চট্টগ্রাম বিমানবন্দরে আসেন ফয়সাল। এর দুদিন পর একই উড়োজাহাজে আসেন ইস্কান্দর। বিমানবন্দর ছাড়ার সময় তাঁরা যন্ত্র দুটি পরে নেওয়ার জন্য রেখে যান। যন্ত্র দুটি নিতে গত সোমবার তাঁরা বিমানবন্দরে আসেন। শুল্ক কর্মকর্তাদের সন্দেহ হওয়ায় যন্ত্র দুটি স্ক্যানিং করানো হয়। সন্দেহজনক কিছু না পাওয়ায় আরও পরীক্ষা-নিরীক্ষার জন্য যন্ত্র দুটি রেখে দেন শুল্ক কর্মকর্তারা। আজ যন্ত্র দুটি খোলার পর প্রতিটির মধ্যে ৩৮টি করে সোনার বার পাওয়া যায়।বিমানবন্দরে শুল্ক বিভাগের সহকারী কমিশনার মশিয়ার রহমান প্রথম আলোকে বলেন, ‘দুই যাত্রী যন্ত্র দুটি নিতে না আসায় আজ এগুলো ভেঙে সোনার বারগুলো পাওয়া গেছে। এ ঘটনায় থানায় সাধারণ ডায়েরি করা হবে।’
