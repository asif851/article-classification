
খাগড়াছড়ির দিঘীনালা উপজেলার নাড়াইছড়ি থেকে পালিয়ে ভারতের ত্রিপুরা রাজ্যের সীমান্তে নো ম্যানস ল্যান্ডে আশ্রয় নেওয়া ৯২ জন চাকমা দেশে ফিরেছেন৷ গতকাল শনিবার ভারতের ইসকে পাড়া সীমান্তে দীঘিনালা উপজেলা নির্বাহী কর্মকর্তা (ইউএনও) ফজলুল জাহিদের কাছে তাঁদের হস্তান্তর করা হয়৷উপজেলার বাবুছড়া ইউনিয়ন পরিষদের (ইউপি) চেয়ারম্যান সুগত প্রিয় চাকমা গতকাল জানিয়েছেন, নাড়াইছড়ি এলাকায় তীব্র খাদ্যসংকট চলছে৷ এলাকাটি দুর্গম হওয়ায় স্থানীয় প্রশাসনের সঙ্গে আদিবাসীদের তেমন যোগাযোগও নেই৷ সম্ভবত এই কারণেই নারী ও শিশুসহ ওই এলাকার আদিবাসীরা সীমান্তবর্তী ত্রিপুরায় পালিয়ে গিয়েছিলেন৷আদিবাসীদের ফেরত আসার সত্যতা নিশ্চিত করে জেলা প্রশাসক মাসুদ করিম প্রথম আলোকে বলেন, ওই আদিবাসীদের তাৎক্ষণিকভাবে খাদ্যসহায়তা দেওয়া হয়েছে৷বর্ডার গার্ড বাংলাদেশের (বিজিবি-২০) পানছড়ি ব্যাটালিয়নের কমান্ডার লে. কর্নেল জাহাঙ্গীর হোসেন জানান, ত্রিপুরা রাজ্যের ঢালাই জেলার গন্ডাছড়া মহুকুমায় নো ম্যানস ল্যান্ডে বাংলাদেশের অন্তত ৭০টি আদিবাসী পরিবারের নারী ও শিশুসহ অন্তত ৩৫০ জন সদস্য আশ্রয় নেওয়ার খবর গত ৪ জুন ভারতের গণমাধ্যমে প্রকাশ পায়৷ গত শুক্রবার দুই দেশের প্রশাসন ও ব্যাটালিয়ন পর্যায়ে ভারতের ইসকে পাড়া সীমান্তে আবার বৈঠক হয়৷ বৈঠকে নাড়াইছড়ি এলাকার গ্রামপ্রধানদের (কার্বারি) সহযোগিতায় ৯২ জন আদিবাসীকে শনাক্ত করা হয়৷ গতকাল বিকেলে তাঁরা দেশে ফিরেছেন৷
