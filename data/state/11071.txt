
চট্টগ্রাম নগরের মোহাম্মদ আলী রোডের শিল্পকলা একাডেমী-সংলগ্ন ম্যানোলা পাহাড়ের মালিককে ১০ লাখ টাকা জরিমানা করা হয়েছে। পাহাড় ঘেঁষে দোকান এবং বিভিন্ন স্থাপনা নির্মাণ করে পাহাড়ের ক্ষতি সাধন করা এবং পাহাড়ধসে ঝুঁকি রোধে ব্যবস্থা না নেওয়ার কারণে গতকাল বুধবার এই জরিমানা করা হয়।পরিবেশ অধিদপ্তরের দল পরিদর্শন এবং শুনানি শেষে এই জরিমানা নির্ধারণ করে। গত মঙ্গলবার এ-সংক্রান্ত শুনানি হয়। পরিবেশ অধিদপ্তরে অনুষ্ঠিত শুনানিতে পাহাড়ের মালিক সৈয়দ জিয়াদ রহমানের পক্ষে তিনজন প্রতিনিধি উপস্থিত ছিলেন। এরপর পাহাড়টি আবার পরিদর্শন করে গতকাল বুধবার জরিমানা ধার্য করা হয়। অধিদপ্তরের পরিচালক আজাদুর রহমান মল্লিক জরিমানা নির্ধারণ করেন।এর আগে গত রোববার বৃষ্টিতে ম্যানোলা পাহাড়ের বড় একটি অংশ ধসে জেলা শিল্পকলা একাডেমী ভবনের দুটি কক্ষ ভেঙে যায়।পরিবেশ অধিদপ্তরের সহকারী পরিচালক সংযুক্তা দাশগুপ্তা জানান, পাহাড়টি রক্ষায় এর আগে পাঁচ ধরনের নির্দেশনা দেওয়া হলেও মালিক তা মানেননি। পাহাড়ে অবৈধ স্থাপনা নির্মাণ করা হয়েছে। ঝুঁকি রোধে কোনো ব্যবস্থা নেওয়া হয়নি। তাই শুনানি শেষে ১০ লাখ টাকা জরিমানা করা হয়। আগামী সাত দিনের মধ্যে এই জরিমানার অর্থ প্রদানের নির্দেশ দেওয়া হয়েছে।
