
রাজধানীর তেজগাঁও এলাকার একটি বাসা থেকে একজন খ্রিষ্টান নারীর গলাকাটা লাশ উদ্ধার করেছে পুলিশ। ওই নারীর নাম মিলু মিলার্ড গোমেজ (৬০)।
আজ শুক্রবার সকালে তেজগাঁওয়ের খ্রিষ্টান গলির ৩৮ আরজতপাড়ার বাসার একটি ফ্ল্যাটে এ ঘটনা ঘটে।
পুলিশ জানায়, সকাল আটটার দিকে ওই বাসায় গৃহকর্মী কাজ করতে যান। দরজা বন্ধ দেখে তিনি দীর্ঘ সময় ধাক্কা দিতে থাকেন। একপর্যায়ে আশপাশের লোকজনকে ডাক দেন ওই গৃহকর্মী। প্রতিবেশীরা আসার পর মিলু মিলার্ডের স্বামী এওভার্ট গোমেজ দরজা খুলে দেন। পরে ঘরের ভেতরে মিলু মিলার্ডের গলাকাটা লাশ পড়ে থাকতে দেখা যায়।  বিষয়টির সত্যতা নিশ্চিত করে পুলিশের তেজগাঁও বিভাগের অতিরিক্ত উপকমিশনার (এডিসি) সাত্যকি কবিরাজ ঝুলন প্রথম আলোকে বলেন, ওই নারীর গলায় আঘাতের চিহ্ন পাওয়া গেছে। আপাতদৃষ্টিতে মনে হচ্ছে, তাঁকে ধারালো অস্ত্র দিয়ে গলা কেটে হত্যা করা হয়েছে। ফরেনসিক প্রতিবেদন পেলে এ বিষয়ে বিস্তারিত জানা যাবে। লাশ উদ্ধার করে মর্গে পাঠানো হবে। বিস্তারিত খতিয়ে দেখা হচ্ছে।
