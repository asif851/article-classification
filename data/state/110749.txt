
মেধার ভিত্তিতে উচ্চমাধ্যমিকে ভর্তির নীতিমালা ২০১৭ কেন অবৈধ ঘোষণা করা হবে না, তা জানতে চেয়ে রুল জারি করেছেন হাইকোর্ট। আজ মঙ্গলবার বিচারপতি সালমা মাসুদ চৌধুরী ও বিচারপতি এ কে এম জহিরুল হকের সমন্বয়ে গঠিত বেঞ্চ এ রুল জারি করেন। একই সঙ্গে ভিকারুননিসা নূন স্কুল অ্যান্ড কলেজের ক্ষেত্রে এই নীতিমালার কার্যকারিতা স্থগিত করেছেন হাইকোর্ট।
রাষ্ট্রপক্ষের সহকারী অ্যাটর্নি জেনারেল অরবিন্দু কুমার রায় প্রথম আলোকে এ তথ্যের সত্যতা নিশ্চিত করেন। তিনি জানান, ভিকারুননিসা নূন স্কুল অ্যান্ড কলেজ নিজেদের নিয়মে ছাত্রী ভর্তির যে আদেশ পেয়েছে, তার বিরুদ্ধে আপিল করা হবে।
এর আগে গতকাল সোমবার হাইকোর্টের অপর একটি বেঞ্চ নটর ডেম, হলিক্রস ও সেন্ট যোসেফ কলেজের ক্ষেত্রেও উচ্চমাধ্যমিকে ভর্তির নীতিমালা ছয় মাসের জন্য স্থগিতের আদেশ দেন। এর ফলে ওই তিন কলেজও নিজেদের নিয়মে শিক্ষার্থী ভর্তি করতে পারবে। এসএসসির ফলাফলের ওপর ভিত্তি করে উচ্চমাধ্যমিকে ভর্তির নীতিমালা ৭ মে জারি করে শিক্ষা মন্ত্রণালয়। এর বৈধতা চ্যালেঞ্জ করে রিট আবেদন করেন আইনজীবী ইউনূছ আলী আকন্দ ও এই তিন কলেজের অধ্যক্ষরা।
 
