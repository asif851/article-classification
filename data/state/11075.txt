
ঈদের আগে যে সড়ক কিছুক্ষণ পরপর যানজটে স্থবির হয়ে পড়ছিল, সেই সড়ক এখন ফাঁকা। এই সুযোগে জয়পুরহাট থেকে ঢাকাগামী যাত্রীবাহী বাসের চালক প্রচণ্ড গতি তোলেন। এই বেপরোয়া গতির মধ্যেই আবার মোবাইল ফোন নিয়ে ব্যস্ত হয়ে পড়েন। এতে একপর্যায়ে তিনি নিয়ন্ত্রণ হারান। বাসটি আচমকা সড়কে উল্টে যায়। এ দুর্ঘটনায় আহত হন অন্তত ২০ জন। একজনের হাত বিচ্ছিন্ন হয়ে যায়। কয়েকজনের অবস্থা আশঙ্কাজনক।
আজ রোববার বিকেলে টাঙ্গাইলের মির্জাপুর উপজেলার গোড়াই শিল্পাঞ্চলের স্কয়ার এলাকায় ঢাকা-টাঙ্গাইল মহাসড়কে এ দুর্ঘটনা ঘটে।
পুলিশ ও হাসপাতালে চিকিৎসাধীন বাসযাত্রী আসলাম মিয়া, মোস্তফা কামাল, সুলতান আহমেদসহ অনেকই জানান, সড়ক ফাঁকা থাকায় হানিফ এন্টারপ্রাইজের বাসটির চালক দ্রুতগতিতে চালাচ্ছিলেন। দুর্ঘটনার সময় তিনি মোবাইল ফোনে কথা বলছিলেন। বাসটি হঠাৎ রাস্তার ওপর উল্টে পড়ে। এতে যাত্রীরা আহত হন। এলাকাবাসী, পুলিশ ও মির্জাপুরের ফায়ার সার্ভিসের কর্মীরা উদ্ধার কাজে অংশ নেন। আহত লোকজনের মধ্যে ১৩ জনকে কুমুদিনী হাসপাতালে ভর্তি করা হয়।
মির্জাপুর ফায়ার সার্ভিস স্টেশন কর্মকর্তা মো. আতাউর রহমান জানান, চালক বাসটি চালানোর সময় মোবাইল ফোনে কথা বলছিলেন বলে যাত্রীদের কাছে তিনি শুনেছেন।
কুমুদিনী হাসপাতালে পরিচালক দুলাল চন্দ্র পোদ্দার জানান, আহত লোকজনের মধ্যে কয়েকজনের অবস্থা আশঙ্কাজনক। তাঁদের মধ্যে একজনের হাত দুর্ঘটনাস্থলে কাটা পড়েছে। উন্নত চিকিসার জন্য কয়েকজনকে ঢাকায় পাঠানো হয়েছে।
মির্জাপুরের গোড়াই হাইওয়ে থানার উপপরিদর্শক (এসআই) হরিপদ জানান, বাসের চালক ও সহকারী পলাতক। বাসটি পুলিশের হেফাজতে।
