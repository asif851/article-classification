
পরিবার নিয়ে গোপনে দেশ ছেড়েছেন রাজধানীর খিলক্ষেত থানার ভারপ্রাপ্ত কর্মকর্তা (ওসি) শামীম হোসেন। ১৫ ডিসেম্বর দুপুরে সৌদি এয়ারলাইনসের একটি বিমানে করে তিনি দেশত্যাগ করেন। তবে কেন তিনি এভাবে দেশ ছাড়লেন, সে সম্পর্কে কেউ কিছু বলতে পারেননি। পুলিশের উচ্চপর্যায়ের একটি সূত্র প্রথম আলো ডটকমকে নিশ্চিত করেছে, ওসি শামীম হোসেন সপরিবারে যুক্তরাষ্ট্রে গেছেন।
দায়িত্ব ফেলে থানার ওসির এভাবে দেশত্যাগের ঘটনায় বিব্রত মহানগর পুলিশের ঊর্ধ্বতন কর্মকর্তারা। এ নিয়ে তাঁরা অভিবাসন পুলিশ থেকে প্রয়োজনীয় কাগজপত্রও সংগ্রহ করেছেন। কিন্তু গণমাধ্যমের সামনে কেউ কোনো কথা বলতে চাননি। আজ বুধবার মহানগর পুলিশ কমিশনার বেনজীর আহমেদ ও গুলশানের উপকমিশনার খন্দকার লুত্ফুল কবীরের সঙ্গে কয়েক দফা যোগাযোগ করা হলেও তাঁরা কোনো মন্তব্য করতে রাজি হননি।এ প্রসঙ্গে রাতে ডিএমপির জনসংযোগ বিভাগের উপকমিশনার মাসুদুর রহমান প্রথম আলো ডটকমকে বলেন, ‘তিনি সিক (অসুস্থতাজনিত ছুটি) রিপোর্ট করেছেন। এর পর থেকে অনুপস্থিত আছেন। এখন তিনি কোথায় আছেন, তা জানি না। অনুসন্ধান করে দেখা হচ্ছে।’শামীম হোসেনের কর্মস্থল খিলক্ষেত থানার সঙ্গে যোগাযোগ করা হলে সেখানে দায়িত্বরত উপপরিদর্শক (এসআই) মনির হোসেন বলেন, ‘গত ১৪ তারিখ স্যার অসুস্থ হয়ে পড়লে থানা থেকে পুলিশ হাসপাতালের উদ্দেশে রওনা হন।’ এরপর তাঁরা কিছু জানেন না বলেও জানান।একই কথা বলেছেন খিলক্ষেত থানার পরিদর্শক (তদন্ত) ও বর্তমানে ওসির দায়িত্বে থাকা খান মোহাম্মদ আশরাফউদ্দীন। তিনি বলেন, ‘স্যার অসুস্থতার জন্য রেস্টে আছেন।’ তবে তিনি কোথায় রেস্টে আছেন, সে সম্পর্কে তিনি কিছু জানাতে পারেননি।পুলিশ হাসপাতালেও খোঁজ নিয়ে জানা গেছে, তিনি সেখানে ভর্তি হননি।
