
সিলেট কমার্স কলেজের শিক্ষার্থী মিসবাহ উদ্দিনকে (২২) কুপিয়ে হত্যার পর পালিয়ে যাওয়া কবির আহমদকে (২৬) ঢাকা থেকে গ্রেপ্তার করেছে পুলিশ। আজ বৃহস্পতিবার সকালে ঢাকার শাহবাগ থেকে সংশ্লিষ্ট থানা-পুলিশের সহায়তায় সিলেট কোতোয়ালি থানার পুলিশ তাঁকে গ্রেপ্তার করে।
সিলেট কোতোয়ালি থানার সহকারী কমিশনার (এসি) নুরুল হুদা আশরাফী প্রথম আলোকে বলেন, মুঠোফোনে ট্রাকিংয়ের মাধ্যমে কবিরের অবস্থান নিশ্চিত হয়ে তাঁকে গ্রেপ্তার করা হয়। দুপুরের দিকে তাঁকে নিয়ে সিলেট রওনা হয়েছে পুলিশ।
পুলিশ জানায়, কবিরের বাড়ি সিলেটের দক্ষিণ সুরমার বলধী গ্রামে। তিনি জিন্দাবাজার এলাকায় একটি দরজির দোকানে কাজ শিখছিলেন।
গত ২৬ নভেম্বর রাতে সিলেট নগরের জিন্দাবাজার এলাকায় কাস্টমসের প্রধান ফটকের কাছে মিসবাহকে প্রকাশ্যে কুপিয়ে হত্যা করে একদল দুর্বৃত্ত। ক্লোজ সার্কিট ক্যামেরায় খুনি শনাক্ত হলে এ ঘটনায় মিসবাহর মা নাজমা বেগম বাদী হয়ে কবিরসহ ছয়জনকে আসামি করে হত্যা মামলা করেন। মামলার পর থেকে কবির পলাতক। মিসবাহ সিলেট নগরের মজমুদারি এলাকার জার্মানপ্রবাসী রহমত উল্লাহর একমাত্র ছেলে।
