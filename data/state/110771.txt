
বিদেশ থেকে পচা গম আমদানির সঙ্গে জড়িতদের শাস্তি দেওয়ার দাবি জানিয়েছে বাংলাদেশের কমিউনিস্ট পার্টি (সিপিবি) এবং বাংলাদেশের সমাজতান্ত্রিক দল (বাসদ)। একই সঙ্গে কৃষকের কাছ থেকে সরাসরি গম কেনা, যানজট-জলজট দ্রুত নিরসনের দাবি করে দল দুটি।আজ শনিবার জাতীয় প্রেসক্লাবের সামনে এক সংক্ষিপ্ত সমাবেশে দল দুটির নেতারা এ দাবি করেন। সমাবেশে নেতা-কর্মীরা ‘পচা গম খাই না, পচা মন্ত্রী চাই না’ বলে স্লোগান দিতে থাকেন। অবিলম্বে খাদ্যমন্ত্রীর অপসারণ এবং বাজার থেকে পচা ও নষ্ট গম সরিয়ে নেওয়ার দাবি জানিয়ে স্লোগান দেন নেতা-কর্মীরা।সমাবেশে বাসদের সাধারণ সম্পাদক কমরেড খালিকুজ্জামান বলেন, সরকার প্রায় চার শ কোটি টাকা ব্যয় করে বিদেশ থেকে দুই লাখ মেট্রিক টন পচা-নষ্ট গম আমদানি করেছে। অন্যদিকে, দেশের কৃষকেরা গমের মূল্য পাচ্ছে না। দেশে সরকার গম কিনছে সাংসদের পছন্দসই লোকদের কাছ থেকে। তিনি অবিলম্বে গম কেলেঙ্কারির সঙ্গে জড়িতদের শাস্তি প্রদান এবং কৃষকদের কাছ থেকে গম ক্রয় এবং বিনা সুদে গম উৎপাদনের জন্য ঋণ দেওয়ার দাবি জানান।সিপিবির সাধারণ সম্পাদক সৈয়দ আবু জাফর আহমদ পচা গম আমদানির সঙ্গে জড়িত খাদ্যমন্ত্রীসহ সংশ্লিষ্টদের বিচারের আওতায় আনার দাবি জানান। তিনি বলেন, সিটি নির্বাচনের আগে মেয়ররা নানা প্রতিশ্রুতি দিলেও বর্তমানে তারা নিষ্ক্রিয় ভূমিকা পালন করছেন। যানজট নিরসনে গণপরিবহন এবং জলাবদ্ধতা দূর করতে দখলকৃত খালগুলো উদ্ধার করে নগরবাসীর সমস্যা লাঘবে মেয়রদের উদ্যোগ নেওয়ার দাবি জানান তিনি।
সমাবেশে আরও বক্তব্য রাখেন সিপিবি প্রেসিডিয়াম সদস্য সাজ্জাদ জহির চন্দন, বাসদ নেতা জুলফিকার আলী। উপস্থিত ছিলেন সিপিবি প্রেসিডিয়াম সদস্য লক্ষ্মী চক্রবর্তী, কেন্দ্রীয় কমিটির সদস্য রুহিন হোসেন প্রিন্স, জলি তালুকদার, বাসদ নেতা আবদুর রাজ্জাক, খালেকুজ্জামান লিপন প্রমুখ।
