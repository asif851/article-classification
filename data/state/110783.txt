
চার লেনে উন্নীত ঢাকা-চট্টগ্রাম জাতীয় মহাসড়ক আজ শনিবার বেলা সাড়ে ১১টার দিকে উদ্বোধন করা হয়েছে।
প্রধানমন্ত্রী শেখ হাসিনার পক্ষে এই জাতীয় মহাসড়কের উদ্বোধন করেন দাউদকান্দি উপজেলা নির্বাহী কর্মকর্তা (ইউএনও) মুহাম্মদ আসাদুজ্জামান ও দাউদকান্দি পৌরসভার মেয়র নাইম ইউসুফ।
দাউদকান্দি উপজেলার বলদাখাল এলাকায় ভিত্তিপ্রস্তর উন্মোচনের মধ্য দিয়ে মহাসড়কের উদ্বোধন করা হয়।
এ সময় উপস্থিত ছিলেন দাউদকান্দির সহকারী কমিশনার (ভূমি) এএইচএম মাহফুজুর রহমান, চার লেন প্রকল্পের প্রকল্প ব্যবস্থাপক-১ দিদারুল আলম তরফদার, দাউদকান্দি উপজেলা আওয়ামী লীগের সভাপতি আইনজীবী আহসান হাবীব চৌধুরী, সাধারণ সম্পাদক আবদুছ ছালাম প্রমুখ। এ ছাড়া নির্মাণকাজের সঙ্গে সংশ্লিষ্ট কোম্পানির কর্মকর্তারা উপস্থিত ছিলেন।
সওজ সূত্রে জানা যায়, দেশের অর্থনৈতিক কর্মকাণ্ডের ‘লাইফ-লাইন’ ঢাকা-চট্টগ্রাম জাতীয় মহাসড়ক যানজটমুক্ত করার লক্ষ্যে দাউদকান্দি টোলপ্লাজা থেকে চট্টগ্রাম সিটি গেট পর্যন্ত ১৯০ দশমিক ৪৮ কিলোমিটার চার লেনে উন্নীত করা হয়। প্রকল্পের মেয়াদ ২০০৬ সালের জানুয়ারি থেকে ২০১৬ সালের ডিসেম্বর পর্যন্ত।
