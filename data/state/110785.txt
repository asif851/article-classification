
আন্তর্জাতিক অপরাধ ট্রাইব্যুনালে রাষ্ট্রপক্ষের কৌঁসুলি ও বাংলাদেশ হিন্দু বৌদ্ধ খ্রিষ্টান ঐক্য পরিষদের সাধারণ সম্পাদক রানা দাশগুপ্তকে নোটিশ পাঠিয়েছে ফরিদপুর জেলা প্রশাসনের তদন্ত কমিটি। মন্ত্রী, সাংসদ, ক্ষমতাসীন দলের নেতা-কর্মী ও প্রশাসনের বিরুদ্ধে সংখ্যালঘু সম্প্রদায়ের জমি দখলের অভিযোগ করায় ওই তদন্ত কমিটি গঠন করা হয়েছে।ফরিদপুরের অতিরিক্ত জেলা প্রশাসক (রাজস্ব) কে এম কামরুজ্জামানকে আহ্বায়ক করে গঠিত ওই তদন্ত কমিটি গত মঙ্গলবার রানা দাশগুপ্তকে এ নোটিশ পাঠায়। এতে বলা হয়, গত ৭ আগস্ট প্রথম আলোর শেষ পৃষ্ঠায় ‘সংখ্যালঘুদের সম্পত্তি দখল করছেন মন্ত্রী-সাংসদ-প্রশাসন’ শিরোনামে প্রকাশিত সংবাদে স্থানীয় সরকার মন্ত্রী খন্দকার মোশাররফ হোসেনের নাম উল্লেখ করে হিন্দু সম্পত্তি দখলের অভিযোগ করা হয়েছে। পরে ১৬ আগস্ট একই পত্রিকার ১০ পৃষ্ঠায় প্রকাশিত বিশেষ সাক্ষাৎকারে হিন্দু বৌদ্ধ খ্রিষ্টান ঐক্য পরিষদের সাধারণ সম্পাদক রানা দাশগুপ্ত ওই বিষয়ের ওপর নানা মন্তব্য করেছেন। প্রকাশিত খবরের পরিপ্রেক্ষিতে ১৬ আগস্ট ফরিদপুরের জেলা প্রশাসক একটি তদন্ত কমিটি গঠন করে প্রকাশিত খবর ও সাক্ষাৎকারের বিষয়গুলো তদন্ত করে প্রতিবেদন দাখিলের নির্দেশ দিয়েছেন।নোটিশে বলা হয়, এই অবস্থায় আগামী ২৩ আগস্ট সকাল ১০টায় তদন্ত কমিটির আহ্বায়কের কার্যালয়ে এ বিষয়ে তদন্ত ও সাক্ষ্য নেওয়া হবে। এ জন্য রানা দাশগুপ্তকে তদন্ত কমিটির কার্যালয়ে গিয়ে বক্তব্য এবং অভিযোগের পক্ষে কোনো প্রমাণ বা দলিল থাকলে তা দাখিল করতে হবে।রানা দাশগুপ্ত প্রথম আলোর কাছে নোটিশ পাওয়ার বিষয়টি নিশ্চিত করেন। তবে এ বিষয়ে আর কোনো মন্তব্য করতে তিনি রাজি হননি।রানা দাশগুপ্তকে পাঠানো নোটিশ প্রত্যাহার এবং ধর্মীয় জাতিগত সংখ্যালঘুদের নিরাপত্তা নিশ্চিতের দাবিতে আগামী শনিবার সারা দেশে সমাবেশ, মানববন্ধন ও বিক্ষোভ মিছিল ডেকেছে হিন্দু বৌদ্ধ খ্রিষ্টান ঐক্য পরিষদ।
