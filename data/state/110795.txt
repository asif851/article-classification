
দুর্যোগপূর্ণ আবহাওয়ার কারণে আজ মঙ্গলবারও ঢাকার সদরঘাট টার্মিনাল থেকে কোনো লঞ্চ ছাড়েনি।
ঘূর্ণিঝড় মোরার প্রভাবে দুর্যোগপূর্ণ আবহাওয়া বিরাজ করছে। মোরা আজ সকালে কক্সবাজার-চট্টগ্রাম উপকূল অতিক্রম করে।
দুর্যোগপূর্ণ আবহাওয়ার কারণে গতকাল সোমবার বেলা আড়াইটা থেকে সদরঘাট টার্মিনাল হতে সব ধরনের যাত্রীবাহী লঞ্চ চলাচল বন্ধ রয়েছে। বিআইডব্লিউটিএর নৌ-নিরাপত্তা ও ট্রাফিক বিভাগ এই পদক্ষেপ নেয়।
লঞ্চ চলাচল বন্ধ থাকায় দক্ষিণাঞ্চলের ৩৭টি রুটের নৌপথের যাত্রীরা বিপাকে পড়েছেন। অনেক যাত্রী সদরঘাট টার্মিনালে রাত্রিযাপন করেছেন।
ইলিয়াস আলী নামের এক যাত্রী বলেন, গতকাল বিকেলে সদরঘাট টার্মিনালে আসেন তিনি। তাঁর গন্তব্য হাতিয়া। কিন্তু টার্মিনালে আসার পর শোনেন লঞ্চ চলাচল বন্ধ। পরে লঞ্চ চলাচল শুরু হতে পারে ভেবে রাতে টার্মিনালেই অবস্থান করেন তিনি। আজ বিকেলে লঞ্চ না ছাড়ে সড়কপথে বাড়ি যাবেন তিনি।
সুলেখা বেগম নামের আরেক যাত্রী বলেন, বরগুনা যাওয়ার উদ্দেশ্যে গতকাল টার্মিনালে আসেন। লঞ্চ চলাচল বন্ধ দেখে সন্ধ্যায় মিরপুরের বাসায় ফিরে যান। আজ দুপুর ১২টার দিকে ফের টার্মিনালে এসেছেন। লঞ্চ ছাড়ার আশায় আছেন তিনি।
বিআইডব্লিউটিএর নৌ-নিরাপত্তা ও ট্রাফিক বিভাগের সহকারী পরিচালক নাদিরুজ্জামান প্রথম আলোকে বলেন, আবহাওয়া ভালো হলে সদরঘাট টার্মিনাল থেকে লঞ্চ চলাচল শুরু হবে।
 
