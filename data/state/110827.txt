
অবৈধ অনুপ্রবেশের দায়ে ঘানার দুই নাগরিকের প্রত্যেককে নয় মাসের কারাদণ্ড এবং ২৫ হাজার টাকা করে জরিমানা করেছেন আদালত। গতকাল মঙ্গলবার অতিরিক্ত চট্টগ্রাম মুখ্য মহানগর হাকিম নুরুল আলম মোহাম্মদ নিপু এ রায় দেন। চট্টগ্রাম মুখ্য মহানগর হাকিম আদালতের সরকারি কৌঁসুলি মো. আবিদ হোসেন প্রথম আলোকে জানান, ২০১৪ সালের ২২ নভেম্বর নগরের পাঁচলাইশ মুন্সি পুকুরপাড় এলাকা থেকে ঘানার নাগরিক বেনপো (৩৬) ও মিসেজা জেম আলেকজান্ডারকে (৩২) গ্রেপ্তার করে পুলিশ। পরে তাঁদের বিরুদ্ধে অবৈধ অনুপ্রবেশের অভিযোগে মামলা করা হয়। তদন্ত শেষে একই বছরের ৭ ডিসেম্বর আদালতে অভিযোগপত্র দেওয়া হয়। গতকাল মামলার ধার্য দিনে দুই আসামিকে আদালতে হাজির করা হলে তাঁরা অপরাধ স্বীকার করেন। পরে আদালত তাঁদের প্রত্যেককে নয় মাসের কারাদণ্ড ও ২৫ হাজার টাকা করে জরিমানা করেন। নিজস্ব প্রতিবেদক, চট্টগ্রাম|
