
জাতিসংঘ শান্তিরক্ষা বাহিনীর ভূমিকাবিষয়ক বৈঠকে যুগ্ম সভাপতির দায়িত্ব পালন করবেন প্রধানমন্ত্রী শেখ হাসিনা। এতে সভাপতিত্ব করবেন যুক্তরাষ্ট্রের প্রেসিডেন্ট বারাক ওবামা। বৈঠক হবে ২৮ সেপ্টেম্বর জাতিসংঘ সদর দপ্তরে।জাতিসংঘ সাধারণ পরিষদের ৭০তম অধিবেশনে বাংলাদেশের প্রধানমন্ত্রী ও মার্কিন প্রেসিডেন্ট যোগ দিলেও তাঁদের মধ্যে কোনো দ্বিপক্ষীয় বৈঠক হচ্ছে না। তবে শান্তিরক্ষাবিষয়ক বৈঠকে তাঁদের মুখোমুখি কথা হওয়ার সম্ভাবনা রয়েছে। জাতিসংঘে বাংলাদেশের স্থায়ী প্রতিনিধি রাষ্ট্রদূত আবদুল মোমেন এ তথ্য জানিয়েছেন।১৫ সেপ্টেম্বর থেকে নিউইয়র্কে জাতিসংঘ সদর দপ্তরে বসছে সাধারণ পরিষদের ৭০তম অধিবেশন। এর অংশ হিসেবে ২৫ থেকে ২৭ সেপ্টেম্বর অনুষ্ঠিত হবে এক শীর্ষ সম্মেলন, যেখানে ২০১৫ সাল-পরবর্তী উন্নয়ন কর্মসূচি গৃহীত হবে। এরপর ২৮ সেপ্টেম্বর থেকে ৬ অক্টোবর পর্যন্ত চলবে ৭০তম অধিবেশনের সাধারণ বিতর্ক। প্রধানমন্ত্রী শেখ হাসিনাসহ বিশ্বের ১৫০টি দেশের সরকার ও রাষ্ট্রপ্রধান শীর্ষ বৈঠক ও সাধারণ বিতর্কে অংশ নেবেন।জাতিসংঘের বাংলাদেশ মিশন সূত্রে জানা গেছে, ২০১৫-পরবর্তী উন্নয়ন কর্মসূচিবিষয়ক শীর্ষ সম্মেলনে প্রধানমন্ত্রী শেখ হাসিনা ভাষণ দেবেন ২৭ সেপ্টেম্বর। এই সম্মেলনে মোট ১৭টি নতুন টেকসই উন্নয়ন লক্ষ্যমাত্রা (এসডিজি) গৃহীত হওয়ার কথা। প্রধানমন্ত্রী তাঁর ভাষণে সহস্রাব্দ উন্নয়ন লক্ষ্যমাত্রা (এমডিজি) অর্জনে বাংলাদেশের সাফল্য তুলে ধরবেন। ৩০ সেপ্টেম্বর ৭০তম অধিবেশনের সাধারণ বিতর্কে অংশ নেবেন তিনি। সেই ভাষণে বিশ্বজুড়ে যে উদ্বাস্তু-সংকট দেখা দিয়েছে, তার সমাধানের লক্ষ্যে নতুন কর্মসূচির প্রস্তাব করার কথা রয়েছে। উদ্বাস্তু সমস্যা সৃষ্টির জন্য যারা দায়ী, এই সমস্যা সমাধানে তাদের সর্বাধিক দায়িত্ব গ্রহণ করতে হবে, বাংলাদেশের প্রধানমন্ত্রী তাঁর ভাষণে সে ব্যাপারে বিশ্বনেতাদের দৃষ্টি আকর্ষণ করতে পারেন বলে জানা গেছে। এ ছাড়া ২৯ সেপ্টেম্বর ‘এমডিজি থেকে এসডিজি’ শীর্ষক একটি বিশেষ অনুষ্ঠানেও অংশ নেবেন বাংলাদেশের প্রধানমন্ত্রী।নিউইয়র্কে অবস্থানকালে প্রধানমন্ত্রী ডিজিটাল বাংলাদেশ গঠনে তাঁর অবদানের স্বীকৃতি হিসেবে আন্তর্জাতিক টেলিকমিউনিকেশন ইউনিয়নের কাছ থেকে একটি বিশেষ পুরস্কার গ্রহণ করবেন বলে জাতিসংঘ সূত্রে জানা গেছে।
