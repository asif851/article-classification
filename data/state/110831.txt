
এসএসসি পাস করেই তিনি স্নাতকোত্তর (এমএ) পাস ব্যাংক কর্মকর্তা বনে গিয়েছিলেন। আর এ জন্য জালিয়াতির আশ্রয় নিয়েছিলেন। চাকরির সময় উচ্চমাধ্যমিক, স্নাতক ও স্নাতকোত্তর পাসের জাল সনদ জমা দিয়েছিলেন। তবে শেষ রক্ষা হয়নি।ঘটনাটি ঘটেছে বেসরকারি এনসিসি ব্যাংকে। সিদ্দিকুর রহমান (৩৫) নামের ওই ব্যক্তি ব্যাংকটির মতিঝিলের প্রধান কার্যালয়ে কর্মরত ছিলেন। তিনি ফরিদপুরের কোতোয়ালির মুরারিদহ গ্রামের মৃত মাছুম মিয়ার ছেলে। তাঁর এ জালিয়াতির বিষয়টি ধরা পড়ার পর অনুসন্ধান শেষে আজ বুধবার থানায় মামলা করা হয়েছে। দুর্নীতি দমন কমিশন (দুদক) সমন্বিত জেলা কার্যালয় ফরিদপুরের উপপরিচালক মো. ফজলুল হক বাদী হয়ে মতিঝিল থানায় মামলাটি করেছেন।মামলার এজাহারে বলা হয়েছে, সিদ্দিকুর রহমান ২০০৯ সালের ৯ ফেব্রুয়ারি এনসিসি ব্যাংকের মতিঝিল প্রধান শাখায় মানবসম্পদ বিভাগে যোগদান করেন। তখন তিনি অন্য কাগজপত্রের সঙ্গে এসএসসি, এইচএসসি, স্নাতক ও স্নাতকোত্তর পাসের সনদ জমা দেন। কিন্তু পরে তাঁর সনদ জাল বলে অভিযোগ পাওয়া যায়। অভিযোগের তদন্ত করতে গিয়ে সংশ্লিষ্ট স্কুল, কলেজ ও জাতীয় বিশ্ববিদ্যালয়ে খোঁজ নিয়ে জানা যায়, তাঁর এসএসসি পরীক্ষা পাসের সনদ সঠিক। কিন্তু এইচএসসি, স্নাতক ও স্নাতকোত্তর পাসের সনদ জাল। অর্থাৎ তিনি মাত্র এসএসসি পাস করেই স্নাতকোত্তর পাস ব্যাংক কর্মকর্তা হিসেবে কর্মরত ছিলেন।
