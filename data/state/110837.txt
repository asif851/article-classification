

পবিত্র ঈদুল আজহা উপলক্ষে আজ মঙ্গলবার সকাল ছয়টা থেকে বাসের অগ্রিম টিকিট বিক্রি শুরু হয়েছে। বেশির ভাগ মানুষ ৮ ও ৯ সেপ্টেম্বরের টিকিট চাইছেন বলে জানিয়েছেন বাস কাউন্টারের কর্মীরা। উত্তরবঙ্গে যেতে ইচ্ছুক যাত্রীদের ওই দুই দিনের বেশির ভাগ টিকিট শেষ হয়ে গেছে বলে তাঁরা জানান।
রাজধানীর গাবতলীতে হানিফ পরিবহনের কাউন্টার থেকে বেসরকারি প্রতিষ্ঠানে কর্মরত মতিউর রহমান বলেন, তিনি নওগাঁ যাবেন। ৮ সেপ্টেম্বরের টিকিট চেয়েছিলেন। না পাওয়ায় ৯ সেপ্টেম্বরের টিকিট কেটেছেন। ভোর সাড়ে পাঁচটা থেকে লাইনে দাঁড়িয়ে ছিলেন।
ওই কাউন্টারের আরেক যাত্রী বেসরকারি বিশ্ববিদ্যালয়ের শিক্ষার্থী শাহাদ মাহমুদ জানান, তিনি ভোর পাঁচটার দিকে লাইনে দাঁড়িয়ে ছিলেন। তাঁর সামনে ৭০ থেকে ৭৫ জন টিকিটের অপেক্ষায় ছিলেন। অবশেষে ৭ সেপ্টেম্বরের টিকিট পেয়েছেন।
হানিফ পরিবহনের মহাব্যবস্থাপক মোশাররফ হোসেন বলেন, ১২ সেপ্টেম্বর ঈদ ধরে সবাই ৮,৯ ও ১০ সেপ্টেম্বরের টিকিট চাইছেন। ঈদের আগের দিনের টিকিটের চাহিদা কম।
এবার বেশির ভাগ বিলাসবহুল বাসের টিকিট অনলাইনে দেওয়া হচ্ছে। এ বিষয়ে জানতে চাইলে আগমনী পরিবহনের টিকিট বিক্রেতা মো. কামাল বলেন, তাঁদের টিকিট অনলাইনে সহজ ডটকমে বিক্রি হচ্ছে। উত্তরবঙ্গের বিভিন্ন রুটে চলাচলকারী নাবিল পরিবহনের কাউন্টারের কর্মীরা জানান, তাঁদের সব টিকিটও অনলাইনে বিক্রি হচ্ছে।
কল্যাণপুরে উত্তরবঙ্গগামী ন্যাশনাল কাউন্টার থেকে জানানো হয়, তাঁদের নিজস্ব ওয়েবসাইটে টিকিট পাওয়া যাচ্ছে।
