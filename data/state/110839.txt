
রাজধানীর মোহাম্মদপুরে র‍্যাবের সঙ্গে ‘বন্দুকযুদ্ধে’ দুই ব্যক্তি আহত হয়েছেন।
গতকাল সোমবার রাতে একতা হাউজিংয়ে র‍্যাপিড অ্যাকশন ব্যাটালিয়নের (র‍্যাব-২) সঙ্গে কথিত এই বন্দুকযুদ্ধ হয়। র‍্যাব-২-এর পরিচালন কর্মকর্তা মিজানুর রহমান এই তথ্যের সত্যতা নিশ্চিত করেছেন।
সূত্রের ভাষ্য, ডাকাতির প্রস্তুতিকালে সন্দেহভাজন ব্যক্তিদের সঙ্গে র‍্যাবের বন্দুকযুদ্ধ হয়।
বন্দুকযুদ্ধে আহত দুই ব্যক্তি হলেন হেলাল (৩৫) ও সিরাজুল ইসলাম (৫৫)।
ঘটনার পর হেলাল ও সিরাজুলকে ঢাকা মেডিকেল কলেজ হাসপাতালে নেওয়া হয়। প্রাথমিক চিকিৎসা শেষে আজ মঙ্গলবার সকালে সিরাজুলকে হেফাজতে নিয়েছে র‍্যাব-২।
ঢাকা মেডিকেল কলেজ পুলিশ ফাঁড়ির উপপরিদর্শক (এসআই) বাচ্চু মিয়া জানান, হেলালের বাঁ ঊরু ও সিরাজুলের ডান ঊরুতে গুলি লেগেছে।
