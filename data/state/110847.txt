
বিশ্বে প্রতি ৮০০ শিশুর মধ্যে ১ জন ‘ডাউন সিনড্রোম’ শিশু জন্ম নিয়ে থাকে। সে হিসাবে বাংলাদেশে দুই লাখ লোক ডাউন সিনড্রোমে আক্রান্ত। এসব ব্যক্তি সমাজে অবহেলিত। অথচ ডাউন সিনড্রোম কোনো রোগ নয় বরং এটি শরীরের একটি জেনেটিক পার্থক্য (ভিন্নতার মাত্রা) এবং ক্রোমোজোমের একটি বিশেষ অবস্থা।বিশ্ব ডাউন সিনড্রোম দিবস উপলক্ষে গতকাল মঙ্গলবার ঢাকা বিশ্ববিদ্যালয়ের মোজাফফর আহমেদ চৌধুরী মিলনায়তনে এক আলোচনা সভায় বক্তারা এসব কথা বলেন। ঢাকা বিশ্ববিদ্যালয়ের যোগাযোগ বৈকল্য বিভাগ, জাপান বাংলাদেশ ফ্রেন্ডশিপ হাসপাতাল ও ডাউন সিনড্রোম সোসাইটি অব বাংলাদেশ যৌথভাবে এই অনুষ্ঠানের আয়োজন করে। এ বছর বিশ্ব ডাউন সিনড্রোম দিবসের প্রতিপাদ্য ছিল ‘আমাদের কণ্ঠস্বর, আমাদের সমাজে, সরকারের সব কাজে, ডাউন সিনড্রোমকে রাখবে পাশে’।সভায় বক্তারা বলেন, ডাউন সিনড্রোম ব্যক্তির দেহকোষে একটি অতিরিক্ত ক্রোমোজোম থাকে, যাকে বলে ‘ট্রিজোমি ২১’। অন্যদের তুলনায় এরা দেরিতে বসে ও কথা বলে, হামাগুড়ি দেয় ও হাঁটে। সব মিলিয়ে শিশুর স্বাভাবিক বিকাশে সমস্যা দেখা দেয়। অথচ সঠিক যত্ন, পুষ্টিকর খাবার এবং বিভিন্ন থেরাপির মাধ্যমে ডাউন সিনড্রোম শিশু স্বাভাবিক পড়ালেখা করে স্বনির্ভর হতে পারে। তাই জাতীয় পর্যায়ে ডাউন সিনড্রোম শিশু ও ব্যক্তিদের সামাজিক মর্যাদা, গ্রহণযোগ্যতা, অধিকার প্রতিষ্ঠা, শিক্ষা, স্বাস্থ্য ও কর্মসংস্থানের সুযোগ সৃষ্টি এবং সমাজের সর্বস্তরের মানুষের মাঝে সচেতনতা বাড়ানো জরুরি।ঢাকা বিশ্ববিদ্যালয়ের যোগাযোগ বৈকল্য বিভাগের চেয়ারম্যান অধ্যাপক হাকিম আরিফের সভাপতিত্বে সভায় প্রধান অতিথি ছিলেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক। অন্যদের মধ্যে উপস্থিত ছিলেন বিজ্ঞান অনুষদের ডিন অধ্যাপক এম এ আজিজ, সামাজিক বিজ্ঞান অনুষদের ডিন অধ্যাপক ফরিদ উদ্দিন আহমেদ, ডাউন সিনড্রোম সোসাইটি অব বাংলাদেশের চেয়ারম্যান সরদার এ রাজ্জাক, জাপান বাংলাদেশ ফ্রেন্ডশিপ হাসপাতালের চেয়ারম্যান অধ্যাপক সরদার এ নাঈম প্রমুখ।অনুষ্ঠানে বাংলাদেশ থেকে প্রথমবারের মতো ‘বিশ্ব ডাউন সিনড্রোম দিবস অ্যাওয়ার্ড’ অর্জন করায় ডাউন সিনড্রোম সোসাইটির চেয়ারম্যান সরদার এ রাজ্জাককে ঢাকা বিশ্ববিদ্যালয়ের যোগাযোগ বৈকল্য বিভাগের পক্ষে বিশেষ সম্মাননা জানানো হয়। অনুষ্ঠানে ডাউন সিনড্রোম ভয়েস নামে একটি নিয়মিত ম্যাগাজিনের মোড়ক উন্মোচন করা হয়। একাডেমিক সেশন এবং পুরস্কার বিতরণের মধ্য দিয়ে কর্মসূচি শেষ হয়। এর আগে সকালে আমন্ত্রিত অতিথি ও বিভাগের শিক্ষক-শিক্ষার্থীরা শোভাযাত্রা করেন। বিজ্ঞপ্তি
 
