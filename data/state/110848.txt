
বিএনপির চেয়ারপারসন খালেদা জিয়ার বিরুদ্ধে নাইকো দুর্নীতি মামলার কার্যক্রম স্থগিত করে দেওয়া আদেশের পাশাপাশি হাইকোর্টের রুল খারিজ (ডিসচার্জ) করেছেন আপিল বিভাগ। এর ফলে তাঁর ক্ষেত্রে বিচারিক আদালতে ওই মামলার কার্যক্রম চলতে আইনগত কোনো বাধা নেই বলে জানিয়েছেন দুদকের কৌঁসুলি।এর আগে ৭ মার্চ হাইকোর্টের একটি দ্বৈত বেঞ্চ খালেদা জিয়ার করা এক আবেদনের শুনানি নিয়ে রুল দেওয়ার পাশাপাশি ওই মামলার কার্যক্রম স্থগিত করেন। হাইকোর্টের ওই আদেশ স্থগিত চেয়ে দুদক আবেদন করে। এরপর আবেদনটি চেম্বার বিচারপতির আদালতে উপস্থাপন করা হলে আদালত তা আপিল বিভাগের নিয়মিত বেঞ্চে শুনানির জন্য পাঠান। এরপর লিভ টু আপিল (আপিলের অনুমতি চেয়ে আবেদন) করে দুদক, যা গতকাল শুনানির জন্য ওঠে।শুনানি নিয়ে প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ দুদকের আবেদন নিষ্পত্তি করে আদেশ দেন।আদালতে খালেদা জিয়ার পক্ষে শুনানিতে ছিলেন আইনজীবী মওদুদ আহমদ ও এ জে মোহাম্মদ আলী। দুদকের পক্ষে শুনানি করেন আইনজীবী খুরশীদ আলম খান। পরে খুরশীদ আলম খান প্রথম আলোকে বলেন, হাইকোর্টের যে বেঞ্চ ওই মামলার বিষয়ে রুল ও স্থগিতাদেশ দিয়েছিলেন, সে বেঞ্চের এই মামলা (দুদক-সংক্রান্ত) শুনানির এখতিয়ার ছিল না। আপিল বিভাগ রুল খারিজ করে দিয়েছেন, স্থগিতাদেশও নেই। ফলে খালেদা জিয়ার বিরুদ্ধে নিম্ন আদালতে ওই মামলার কার্যক্রম চলতে আইনগত বাধা নেই। ঢাকার বিশেষ জজ আদালত-৯-এ মামলাটি অভিযোগ গঠনের শুনানি পর্যায়ে রয়েছে।কানাডার কোম্পানি নাইকোর সঙ্গে অস্বচ্ছ চুক্তির মাধ্যমে রাষ্ট্রের বিপুল পরিমাণ আর্থিক ক্ষতিসাধন ও দুর্নীতির অভিযোগে ২০০৭ সালের ৯ ডিসেম্বর সাবেক প্রধানমন্ত্রী খালেদা জিয়াসহ পাঁচজনের বিরুদ্ধে এই মামলা করে দুদক। ২০০৮ সালের ৫ মে এই মামলায় খালেদা জিয়াসহ ১১ জনের বিরুদ্ধে আদালতে অভিযোগপত্র দাখিল করা হয়। অভিযোগপত্রে প্রায় ১৩ হাজার ৭৭৭ কোটি টাকার রাষ্ট্রীয় ক্ষতির অভিযোগ আনা হয়।
 
