
বাগেরহাটে গ্রামবাসীর পিটুনিতে রাজিব হাওলাদার (১৮) নামের এক যুবক নিহত হয়েছেন। তিনি শেখ আবুল কালাম আজাদ (২৭) নামের স্থানীয় এক ছাত্রদল নেতাকে ছুরিকাঘাতে হত্যা করে পালাচ্ছিলেন বলে গ্রামবাসী অভিযোগ করেছেন। আজ সোমবার সকালে এক ঘণ্টার ব্যবধানে সদর উপজেলার বেমরতা ইউনিয়নের মাদ্রাসা বাজার এলাকায় এ দুটি হত্যাকাণ্ড সংঘটিত হয়। ঘটনাস্থল থেকে রাজিবের সহযোগী মামুন শেখকে (২৪) জনতার হাত থেকে উদ্ধার করে পুলিশ থানায় নিয়ে গেছে।
বেমরতা ইউনিয়ন ছাত্রদলের সভাপতি মোফাছছেল হোসেন জানিয়েছেন, ইউনিয়নের বিষ্ণুপুর গ্রামের শেখ আজিজুর রহমানের ছেলে আবুল কালাম আজাদ ইউনিয়ন ছাত্রদলের যুগ্ম সাধারণ সম্পাদক। তিনি সোনালী ব্যাংকের বাগেরহাট আঞ্চলিক শাখায় মাস্টার রোলে চতুর্থ শ্রেণীর কর্মচারী এবং খুলনা আইন মহাবিদ্যালয়ের দ্বিতীয় বর্ষের ছাত্র ছিলেন।নিহত রাজিব হাওলাদার একই ইউনিয়নের কলাবাড়িয়া গ্রামের ফারুক হাওলাদারের ছেলে। গ্রেপ্তার হওয়া মামুন শেখ বাগেরহাট শহরের নাগের বাজার এলাকায় বসবাস করেন। তাঁর বাবার নাম আলী শেখ বলে তিনি পুলিশকে জানিয়েছেন। পুলিশ লাশ দুটি উদ্ধার করে বাগেরহাট সদর হাসপাতাল মর্গে পাঠিয়েছে।ঘটনার প্রতক্ষ্যদর্শী মোফাছছেল হোসেন, নিহত আবুল কালাম আজাদের বাবা আবদুল আজিজ, স্থানীয় ইউপি চেয়ারম্যান জহিরুল ইসলাম ও সদর থানার উপপরিদর্শক (এসআই) মো. আজগর আলী আলাদাভাবে ঘটনা জানিয়েছেন, সকাল সোয়া ১০টার দিকে আবুল কালাম আজাদ গ্রামের বাড়ি থেকে বাগেরহাট সোনালী ব্যাংকে কর্মস্থলে যাচ্ছিলেন। পথে মাদ্রাসা বাজারে আগে থেকে দাঁড়িয়ে থাকা রাজিব ও অপর এক যুবক আজাদকে ঘিরে ধরেন। এ সময় রাজিব আজাদকে বুকে ও পেটে ছুরিকাঘাত করেন। এতে ঘটনাস্থলেই আজাদ মারা যান।প্রত্যক্ষদর্শীরা আরও জানান, প্রকাশ্যে বাজারে আজাদকে হত্যা করায় সেখানে অবস্থানরত গ্রামবাসী ক্ষুব্ধ হয়ে রাজিব ও মামুনকে ধাওয়া করে। মাদ্রাসা বাজার থেকে প্রায় এক কিলোমিটার দূরে কলাবাড়িয়া পোলের কাছে জনতা তাঁদের ধরে পিটুনি দেয়। এতে রাজিব ঘটনাস্থলে মারা যান এবং মামুনকে আহত অবস্থায় গ্রেপ্তার করে পুলিশ বাগেরহাট থানায় নিয়ে যায়।এলাকাবাসী জানান, নিহত রাজিবের বাড়ি কলাবাড়িয়া গ্রামে হলেও তিনি বাগেরহাট শহরের নাগের বাজার এলাকায় থাকতেন। তাঁর সহযোগী মামুন বাগেরহাট শহরের নাগের বাজারে থাকলেও তাঁর বাড়ি যশোরে। তাঁরা বাগেরহাট শহরে বিভিন্ন অপরাধ কর্মকাণ্ডের সঙ্গে জড়িত।সদর থানার ভারপ্রাপ্ত কর্মকর্তা (ওসি) মো. আলী আজম খান বলেন, গ্রেপ্তার হওয়া মামুনকে জিজ্ঞাসাবাদ করা হবে। সেখান থেকে অনেক কিছু জানা যাবে।
