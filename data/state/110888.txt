
গৃহকর আদায়ে দীর্ঘ প্রচারণা, হাঁকডাক, হুঁশিয়ারিসহ নানা পদক্ষেপ নিলেও শেষ পর্যন্ত কোনোটাই কাজে লাগেনি। সদ্য শেষ হওয়া অর্থবছরে (২০১৫-১৬) গৃহকর (হোল্ডিং ট্যাক্স) খাতে লক্ষ্যের মাত্র ৩৩ শতাংশ আদায় করতে পেরেছে চট্টগ্রাম সিটি করপোরেশন। ৩৩৭ কোটি ১৮ লাখ টাকা গৃহকর আদায়ের লক্ষ্য ছিল করপোরেশনের। শেষ পর্যন্ত আদায় করা গেছে ১১২ কোটি ২৫ লাখ টাকা।
সিটি করপোরেশনের রাজস্ব আদায়ের প্রধান খাত গৃহকর। কর আদায়ে গত অর্থবছরে লিফলেট (প্রচারপত্র) বিতরণ, মাইকিং, পত্রিকায় বিজ্ঞপ্তি প্রকাশসহ বিভিন্ন পদক্ষেপ নেওয়া হয়েছিল। এ ছাড়া করপোরেশনের রাজস্ব বিভাগের অধীনে আটটি কর টিম গত এপ্রিল থেকে খেলাপি কর আদায়ে তৎপরতা চালায়। এসব উদ্যোগের পরও ২০১৪-২০১৫ অর্থবছরের তুলনায় ২০১৫-১৬ অর্থবছরে গৃহকর আদায়ের পরিমাণ বেড়েছে মাত্র ৪ শতাংশ। ২০১৪-১৫ অর্থবছরে ৩০৩ কোটি ৮১ লাখ টাকার বিপরীতে আদায় হয়েছিল ৮৯ কোটি ৫২ লাখ টাকা, যা লক্ষ্যের ২৯ দশমিক ৪৭ শতাংশ।
অবশ্য সিটি করপোরেশনের প্রধান রাজস্ব কর্মকর্তা (ভারপ্রাপ্ত) মোহাম্মদ মঞ্জুরুল ইসলাম প্রথম আলোকে বলেন, বিভিন্ন পদক্ষেপ নেওয়ার কারণে আগের অর্থবছরের তুলনায় বিদায়ী অর্থবছরে রাজস্ব আদায় বেশি হয়েছে।
তবে গৃহকর আদায় নিয়ে নিজের অসন্তুষ্টি গোপন করেননি সিটি করপোরেশনের মেয়র আ জ ম নাছির উদ্দীন। লক্ষ্য অনুযায়ী গৃহকর আদায় না হওয়ার ব্যাপারে নগরবাসীর মানসিকতা ও করপোরেশনের রাজস্ব বিভাগের কর্মকর্তা-কর্মচারীদের দায়ী করেন তিনি।
সিটি করপোরেশন সূত্র জানায়, নগরে ব্যক্তিমালিকানাধীন হোল্ডিংয়ের সংখ্যা ১ লাখ ৫৪ হাজার ৪৬৫। এসব হোল্ডিংয়ের বিপরীতে গত অর্থবছরে করপোরেশনের পাওনা ছিল ১২৫ কোটি ৪৬ লাখ ৫০ হাজার ৫৯৬ টাকা। কিন্তু আদায় হয়েছে ৫৫ কোটি ৭৫ লাখ ৩৮ হাজার ৯৩৭ টাকা, যা লক্ষ্যের ৪৪ দশমিক ৬৯ শতাংশ।
অন্যদিকে নগরে সরকারি বিভিন্ন প্রতিষ্ঠানের ১ হাজার ৬২৪টি হোল্ডিংয়ের বিপরীতে করপোরেশনের পাওনা ২১১ কোটি ৭২ লাখ ৪২ হাজার ৯৫৬ টাকা। কিন্তু আদায় হয়েছে ৫৬ কোটি ৪৯ লাখ ৯১ হাজার ৪৯৮ টাকা। আদায়ের হার মাত্র ২৬ দশমিক ৬৯ শতাংশ।
মেয়র আ জ ম নাছির উদ্দীন গত সোমবার তাঁর কার্যালয়ে প্রথম আলোকে বলেন, গৃহকর আদায়ের হার কোনোভাবেই সন্তোষজনক নয়। পুরোনো কর্মকর্তা-কর্মচারীদের নিয়ে গৃহকর আদায়ের কাজ করতে হচ্ছে। তাঁদের সক্ষমতা নিয়েও প্রশ্ন আছে।
আবার নগরবাসীর অনেকের সামর্থ্য থাকার পরও গৃহকর দেওয়ার মানসিকতা নেই। এই মানসিকতার পরিবর্তন করতে হবে। শতভাগ নাগরিক সেবা পেতে হলে নগরবাসীকে কর দিতে হবে।
সিটি করপোরেশনের রাজস্ব বিভাগ সূত্রে জানা গেছে, ২০১৪-১৫ অর্থবছরে মোট রাজস্ব আদায় হয় ১৮১ কোটি ৩৫ লাখ টাকা। আর বিদায়ী অর্থবছরে মোট রাজস্ব আদায় হয়েছে ২২৯ কোটি ৯৪ লাখ ১৫ হাজার ৯২৩ টাকা। আগের বছরের তুলনায় বিদায়ী অর্থবছরে ৪৮ কোটি ৫৮ লাখ টাকা বেশি আয় হয়েছে। এর মধ্যে ট্রেড লাইসেন্স খাতে আয় হয়েছে ২১ কোটি ৫৩ লাখ টাকা, ভূমি হস্তান্তর খাতে ৫৬ কোটি ৭ লাখ টাকা, সাইনবোর্ড খাতে ৬ কোটি ৪ লাখ টাকা, ভূ-সম্পত্তি খাতে ৩১ কোটি ২৩ লাখ টাকা এবং বিবিধ খাতে ২ কোটি ৭৮ লাখ টাকা আদায় হয় বিদায়ী অর্থবছরে।
প্রবীণ অর্থনীতিবিদ অধ্যাপক মুহাম্মদ সিকান্দর খান প্রথম আলোকে বলেন, ‘বিদায়ী অর্থবছরে গৃহকর আদায়ে করপোরেশনকে বিভিন্ন পদক্ষেপ নিতে দেখেছিলাম। তারপরও লক্ষ্য পূরণ হয়নি। যে হারে গৃহকর আদায় করা হয়েছে, তা কোনো বিবেচনাতেই যৌক্তিক নয়।’ তিনি বলেন, কর দেওয়ার ব্যাপারে সিটি করপোরেশন নগরবাসীকে ঠিকভাবে উদ্বুদ্ধ করতে পারেনি। আর লক্ষ্য অনুযায়ী গৃহকর আদায় হয়নি কেন, সে জন্য সংশ্লিষ্ট কর্মকর্তা-কর্মচারীদের জবাবদিহির আওতায় আনতে হবে।
