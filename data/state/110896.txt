
দুই স্ত্রী আর দুই সংসার নিয়ে দোটানায় ছিলেন দুই সন্তানের জনক জুয়েল বিশ্বাস (৩০)। শেষে দ্বিতীয় স্ত্রীকে নিয়েই সংসার করার সিদ্ধান্ত নেন তিনি। পথের কাঁটা দূর করতে কৌশলে হত্যা করেন প্রথম স্ত্রী নাসিমা বেগমকে (২৫)। কিন্তু শেষ রক্ষা হয়নি। ঘটনার এক মাস পর গতকাল মঙ্গলবার দিবাগত রাত সোয়া ১২টার দিকে রাজধানীর ধানমণ্ডি এলাকা থেকে জুয়েলকে গ্রেপ্তার করে পুলিশ।আজ বৃহস্পতিবার দুপুরে রাজধানীর মিন্টো রোডে সংবাদ সম্মেলনে এসব তথ্য দেন পুলিশের লালবাগ বিভাগীয় উপকমিশনার মফিজ উদ্দিন আহম্মেদ।উপকমিশনার মফিজ উদ্দিনের তথ্যমতে, গত ২৮ জুন রাতে ঢাকার লালবাগে আলাদা ভাড়াবাসায় শ্বাসরোধে প্রথম স্ত্রীকে (২৫) হত্যা করেন জুয়েল। এরপর পাঁচ বছরের ছেলে দিপুকে নিয়ে পালিয়ে যান গ্রামের বাড়ি গোপালগঞ্জের কোটালিপাড়ায়।সংবাদ সম্মেলনে জানানো হয়, ঢাকায় রঙের কাজ করতেন জুয়েল। এক বাসায় কাজ করতে গিয়ে নাসিমার সঙ্গে জুয়েলের পরিচয়। নাসিমা ওই বাসায় গৃহকর্মীর কাজ করতেন। সেই সূত্রে পরিচয় থেকে প্রেম। ছয় বছর আগে নাসিমাকে বিয়ে করেন জুয়েল। তবে নিজের পরিচয় গোপন করে ইমন নামে নাসিমাকে বিয়ে করেন।এর তিন বছর পর পরিবারের পছন্দে সুমিকে বিয়ে করেন জুয়েল। তবে সুমি বা নিজের পরিবার কারও কাছেই প্রথম বিয়ের কথা জানাননি তিনি। একইভাবে নাসিমাকেও দ্বিতীয় বিয়ের কথা বলেননি জুয়েল। সম্প্রতি জুয়েলের বিয়ের ঘটনা জেনে যান তাঁর দুই স্ত্রী নাসিমা ও সুমি। এ নিয়ে তাঁদের মধ্যে মুঠোফোনে ঝগড়া হয়।
জিজ্ঞাসাবাদে জুয়েলের কাছ থেকে পাওয়া তথ্যের বরাত দিয়ে উপকমিশনারের দেওয়া তথ্যমতে, দ্বিতীয় স্ত্রী সুমির চাইতে নাসিমার সামাজিক মর্যাদা ছিল কম। তাই প্রথম স্ত্রীকে হত্যার পরিকল্পনা করেন জুয়েল। যাত্রাবাড়ীর এক ভাড়া বাসায় একবার নাসিমাকে হত্যার চেষ্টা করেন তিনি। ব্যর্থ হলেও কামরাঙ্গীরচরের রসুলবাগের ১ নম্বর সড়কের ৩ নম্বর বাড়ির তৃতীয় তলায় পরিচয় গোপন করে একটি কক্ষ ভাড়া নেন জুয়েল।ঘটনার সময় রাতে হত্যার আগে নাসিমার সঙ্গে দীর্ঘ সময় গল্প করেন জুয়েল। ছেলে দিপু ঘুমিয়ে পড়লে কৌশলে নাসিমার হাত-পা বেঁধে শ্বাসরোধ করে হত্যা করেন জুয়েল। ভোরে ঘরে তালা দিয়ে ছেলেকে নিয়ে পালিয়ে যান তিনি। দুর্গন্ধ বের হলে ৩০ জুন বিকেলে নাসিমার লাশ উদ্ধার করে পুলিশ। চার দিন পর নাসিমার পরিবারের সদস্যরা লাশটি শনাক্ত করেন।পুলিশের তথ্যমতে, নাসিমাকে হত্যা করেও নিজের পরিবারের কাছে মিথ্যা কথা বলেন জুয়েল। পরিবারের সদস্যদের তিনি বলেন, দিপু জন্মের সময় প্রথম স্ত্রী মারা গেছেন।কিছুদিন আগে ঢাকায় আবার রঙের কাজ করতে আসেন জুয়েল। নাসিমার লাশ উদ্ধারের সময় একটি আলামতের সূত্র ধরে জুয়েলকে গ্রেপ্তার করা হয়।
