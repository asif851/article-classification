
জয়পুরহাটের কালাই উপজেলার শান্তিনগর গ্রামে পুকুরের পানিতে নেমে বিদ্যুৎস্পৃষ্ট হয়ে এক স্কুলছাত্রসহ দুজন মারা গেছেন। তারা দুজন সম্পর্কে মামা-ভাগনে। এ ঘটনায় কালাই থানা-পুলিশ পুকুরের তত্ত্বাবধায়ক স্বপন হোসেনকে (২৬) গ্রেপ্তার করেছে।নিহত দুজন হলো সাকিব হাসান (১০) ও তার মামা শারীরিক প্রতিবন্ধী জাহাঙ্গীর আলম (২২)। ঘটনাস্থল থেকে লাশ দুটি উদ্ধার করে ময়নাতদন্তের জন্য জয়পুরহাট আধুনিক জেলা হাসপাতালের মর্গে পাঠানো হয়। এ ঘটনায় নিহত সাকিব হাসানের বাবা জহুরুল ইসলাম বাদী হয়ে কালাই থানায় গতকাল মঙ্গলবার মামলা করেছেন।কালাই থানা-পুলিশ ও এলাকাবাসী সূত্রে জানা যায়, কালাই উপজেলার শান্তিনগর গ্রামের একটি পুকুরপাড়ের কবরস্থানে ফজরের নামাজের পর একটি পরিবার কবর জিয়ারত করে। এরপর সেখানে উপস্থিত লোকজনের মাঝে মিষ্টি বিতরণ করা হয়। মিষ্টি খেয়ে হাত ধুতে পুকুরে নামে জগডম্বর গ্রামের দিনমজুর জহুরুল ইসলামের ষষ্ঠ শ্রেণিতে পড়ুয়া ছেলে সাকিব ও তার মামা জাহাঙ্গীর। জাহাঙ্গীর মাস্তর গ্রামের জনাব আলীর ছেলে। ইজারা নেওয়া ওই পুকুরে আগে থেকেই জিআই তারের মাধ্যমে বিদ্যুৎ-সংযোগ দিয়ে রাখা হয়েছিল। পুকুরের পানি বিদ্যুতায়িত হয়ে থাকায় মামা-ভাগনে বিদ্যুৎস্পৃষ্ট হয়ে ঘটনাস্থলে মারা যায়। খবর পেয়ে কালাই থানা-পুলিশ গিয়ে লাশ দুটি উদ্ধার করে জয়পুরহাট আধুনিক জেলা হাসপাতালের মর্গে নেয়। পুকুরের একাধিক মালিক রয়েছে। মাস ছয়েক আগে ৩৯ বিঘার ওই পুকুরটি জগডম্বর গ্রামের শাহিন হোসেনের কাছে ২৯ লাখ টাকায় তিন বছরের জন্য ইজারা দেন পুকুর মালিকেরা। মাছ চুরি ঠেকাতে শাহিন পুকুরের পানি বিদ্যুতায়িত করে রাখেন।ওই এলাকার বাসিন্দা আবদুর রশিদ, এরফান আলী প্রমুখ অভিযোগ করেন, পুকুর ইজারা নেওয়া শাহিন তাঁদের গ্রামের মানুষের নিষেধ অমান্য করে পুকুরে বিদ্যুৎ-সংযোগ দিয়ে রাখেন।পুকুরটির অন্যতম মালিক তোফাজ্জল হোসেন বলেন, পুকুরটির মালিক তাঁরা অনেক। তাঁরা প্রতি তিন বছর পরপর এটি ইজারা দেন। শাহিন এবার ইজারা নেন।পুকুরের পশ্চিম পাড়ে রয়েছে শান্তিনগর আদর্শ উচ্চবিদ্যালয় এবং পূর্ব পাশে লাগোয়া বুড়ইল সরকারি প্রাথমিক বিদ্যালয়। আদর্শ উচ্চবিদ্যালয়ের প্রধান শিক্ষক আবদুল মতিন বলেন, তিনিও পুকুরের পানিতে এভাবে বিদ্যুৎ-সংযোগ দিতে নিষেধ করেছিলেন। তিনি আরও বলেন, পুকুরের দুই পাশে দুটি বিদ্যালয়। যেকোনো সময় দুর্ঘটনা ঘটার আশঙ্কা থেকেই পুকুরে বিদ্যুৎ-সংযোগ দিতে নিষেধ করা হয়েছিল। নিহত সাকিব তাঁর বিদ্যালয়েরই ছাত্র ছিল। কিন্তু শাহিন কারও কথা শোনেননি।বিকেলে ইজারাদার শাহিনের মুঠোফোনে কথা বলার জন্য ফোন করলে তাঁর স্ত্রী ফোন রিসিভ করে বলেন, শাহিন ফোন রেখে বাইরে গেছেন।কালাই থানার পরিদর্শক (তদন্ত) বিশ্বজিৎ বর্মণ বলেন, এ ঘটনায় দায়ের করা মামলায় শাহিনসহ পাঁচজনকে আসামি করে মামলা করেছেন। এ ঘটনায় পুকুরের তত্ত্বাবধায়ক স্বপনকে গ্রেপ্তার করা হয়েছে।
