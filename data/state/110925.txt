
বগুড়ার গাবতলী উপজেলায় অস্ত্রের মুখে বাবাকে জিম্মি করে শিশু মেয়েকে ধর্ষণের অভিযোগ পাওয়া গেছে। আজ মঙ্গলবার গাবতলী মডেল থানার পুলিশ শিশুটিকে উদ্ধার করে থানা হেফাজতে নিয়েছে। এ ঘটনায় মেয়েটির বাবা বাদী হয়ে মামলা করেছেন। পুলিশ ঘটনায় জড়িত সন্দেহে মিল্লাত হোসেন (১৯) ও ফারুক হোসেন (১৮) নামের দুজনকে গ্রেপ্তার করেছে।
এজাহার ও পুলিশ সূত্রে জানা গেছে, উপজেলার একটি গ্রামে পূজা উপলক্ষে চার দিনব্যাপী মেলার আয়োজন করা হয়। গত রোববার রাত নয়টার দিকে বাবার সঙ্গে পঞ্চম শ্রেণির ছাত্রী ওই শিশুও মেলা দেখতে যাচ্ছিল। পথে কয়েকজন বখাটে অস্ত্রের মুখে বাবাকে জিম্মি করে শিশুটিকে ধর্ষণ করে। একপর্যায়ে শিশুটি জ্ঞান হারালে বখাটেরা পালিয়ে যায়। পরে পথচারীরা শিশুটিকে উদ্ধার করে হাসপাতালে ভর্তি করে। খবর পেয়ে গাবতলী মডেল থানার পুলিশ মঙ্গলবার শিশুটিকে থানা হেফাজতে নেয়।
গাবতলী মডেল থানার ভারপ্রাপ্ত কর্মকর্তা (ওসি) খায়রুল বাসার প্রথম আলোকে বলেন, মঙ্গলবার শিশুটির বাবা বাদী হয়ে থানায় মামলা করেছেন। ডাক্তারি পরীক্ষার জন্য শিশুটিকে বুধবার বগুড়ার শহীদ জিয়াউর রহমান মেডিকেল কলেজ হাসপাতালের ফরেনসিক বিভাগে পাঠানো হবে। এ ঘটনায় দুজনকে গ্রেপ্তার করা হয়েছে। প্রাথমিক জিজ্ঞাসাবাদে তাঁরা জানিয়েছেন, শিশুটিকে ধর্ষণ করেছেন মিল্লাত। অন্যরা তাঁকে সহযোগিতা করেছেন।
