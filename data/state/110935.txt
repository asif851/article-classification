
সুপ্রিম কোর্টের আপিল বিভাগ জামায়াতের নেতা আবদুল কাদের মোল্লার শাস্তি বাড়িয়ে মৃত্যুদণ্ডের আদেশ দেওয়ার পর তাঁর শাস্তি কমানোর তাগিদ দিয়েছে অ্যামনেস্টি ইন্টারন্যাশনাল। গতকাল মঙ্গলবার আপিল বিভাগ তাঁকে মৃত্যুদণ্ডের আদেশ দেন।ফেব্রুয়ারিতে মানবতাবিরোধী আন্তর্জাতিক অপরাধ ট্রাইব্যুনাল আবদুল কাদের মোল্লাকে যাবজ্জীবন কারাদণ্ডের আদেশ দিয়েছিলেন।অ্যামনেস্টি ইন্টারন্যাশনাল বাংলাদেশের গবেষক আব্বাস ফয়েজ বলেন, ‘সুপ্রিম কোর্টের রায় এবং কাদের মোল্লার ফাঁসি নিশ্চিত করার জন্য দৃশ্যত সরকারের অবিরাম প্রচেষ্টায় আমরা উদ্বিগ্ন। আমরা তাঁর মৃত্যুদণ্ড মওকুফের জন্য সরকারের প্রতি আহ্বান জানাই। আমরা মৃত্যুদণ্ডের বিধান বাতিলেরও আহ্বান জানাচ্ছি।’আব্বাস ফয়েজ আরও বলেন, দেশের সর্বোচ্চ আদালত মৃত্যুদণ্ডের রায় দিয়েছে, অথচ কাদের মোল্লা আপিলের সুযোগ পাবেন না। আপিলের সুযোগ না থাকার বিষয়টি আন্তর্জাতিক মানবাধিকার আইনের প্রতি বাংলাদেশের যে প্রতিশ্রুতি রয়েছে, তার সঙ্গে সংগতিপূর্ণ নয়।ফয়েজ বলেন, আপিলের সুযোগ ছাড়া মৃত্যুদণ্ড মানবাধিকার আইনের পরিপন্থী। বাংলাদেশের স্বাধীনতাযুদ্ধের ক্ষতিগ্রস্তরা বিচার পাওয়ার অধিকার রাখেন। কিন্তু এ জন্য মানবাধিকার লঙ্ঘিত হতে পারে না। মৃত্যুদণ্ড সমাধানের পথ নয়; বরং তা সন্ত্রাসের লক্ষণ।
