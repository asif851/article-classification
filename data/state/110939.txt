
সিলেটের বিয়ানীবাজার থানায় গতকাল মঙ্গলবার ছাত্রলীগের প্রপার (পৌর শহর এলাকার নেতা-কর্মী) ও রিভারবেল্ট (কুশিয়ারা নদীতীরের নেতা-কর্মী) পক্ষ থেকে থানায় পাল্টাপাল্টি অভিযোগ দায়ের করা হয়েছে। গত সোমবার ছাত্রলীগের ওই দুই পক্ষের সংঘর্ষের ঘটনায় ওই অভিযোগ করা হয়। এলাকার অনেকে জানান, গতকালও পৌর শহরের পরিস্থিতি উত্তপ্ত ছিল। পরে সিলেট থেকে এক প্লাটুন দাঙ্গা পুলিশ শহরে বিভিন্ন পয়েন্টে মোতায়েন করা হয়। সোমবার বিয়ানীবাজার সরকারি কলেজ ক্যাম্পাসে ছাত্রলীগের রিভারবেল্ট পক্ষের লোকজন প্রপার পক্ষের এক নেতার ওপর হামলা করেন। এর জের ধরে দুই পক্ষের সংঘর্ষে কমপক্ষে ১৩ জন আহত হন। আহত ব্যক্তিদের বিভিন্ন হাসপাতালে ভর্তি করা হয়েছে। থানার ওসি ফজলুল হক শিবলী জানান, তদন্ত করে ব্যবস্থা নেওয়া হবে।’বিয়ানীবাজার (সিলেট) প্রতিনিধি
