
জাতীয় পার্টির চেয়ারম্যান হুসেইন মুহম্মদ এরশাদ বলেছেন, দেশে আওয়ামী লীগ ও জাতীয় পার্টি ছাড়া কোনো দল ক্ষমতায় আসতে পারবে না।আজ শুক্রবার দুপুর ১২টার দিকে ভোলার বাংলাস্কুল মাঠে জেলা জাতীয় পার্টির দ্বিবার্ষিক সম্মেলনে প্রধান অতিথির বক্তব্যে এরশাদ এমন মন্তব্য করেন। এ সময় এরশাদ জাতীয় পার্টিকে ক্ষমতায় আনার জন্য এবং নতুন জোটকে শক্তিশালী করার জন্যও আহ্বান জানান।এরশাদ বলেন, ‘আমরা দুই দলই দেশটা পরিচালনা করব। মাঝে আরেকটি সরকার ছিল, সে সরকারের কথা আপনারা জানেন। তারা মানুষকে নিগৃহীত করেছে, নির্যাতন করেছে, পুড়িয়ে মেরেছে। ওই সরকার আমাদের প্রয়োজন নেই, আমরা চাই সেই সরকার, যে সরকার মানুষের পাশে দাঁড়িয়ে দেশের উন্নতি করবে। শেখ হাসিনার সরকার অনেক উন্নয়ন করেছে, জাতীয় পার্টিও ব্যাপক উন্নয়ন করেছিল।’জাতীয় পার্টির চেয়ারম্যান বলেন, ‘আওয়ামী লীগকে বারবার ক্ষমতায় আনার জন্য জাতীয় পার্টি সর্বাত্মক চেষ্টা করেছে। ২০০৬ সালে শেখ হাসিনার সঙ্গে জোট গঠন করেছিলাম। এক মুখে নৌকায় ভোট চেয়েছি, আবার সেই মুখে লাঙলে ভোট চেয়েছি।’ এরশাদ বলেন, ‘আওয়ামী লীগ ক্ষমতায় এসেছে, কী পেয়েছি তার হিসাব আজ করব না। হয়তো পাওয়ার অনেক কিছু ছিল, হয়তো বঞ্চিত হয়েছি। আগামী দিনে আর নৌকার জন্য বলব না। আগামী দিনে আওয়ামী লীগ আর জাতীয় পার্টি এ দেশ পরিচালনা করবে। এ ছাড়া আর কাউকে দেখতে চাই না।’এরশাদ বলেন, ‘আগামী দিনে জাতীয় পার্টিকে আরও শক্তিশালী ও ক্ষমতায় আনার জন্য আমরা জোট করতে চাই। আলাদা জোট। প্রায় ৩০টি রাজনৈতিক দলসহ কয়েকটি ইসলামি দল আমাদের সঙ্গে যোগাযোগ করেছে। সরকারি দল আমার দলকে শক্তিশালী করার জন্য সর্বাত্মক চেষ্টা করছে। আমরাও জাতীয় পার্টিকে শক্তিশালী করার সর্বাত্মক চেষ্টা চালিয়ে যাচ্ছি।
এরশাদ বলেন, আওয়ামী লীগ অনেক শক্তিশালী দল, আমরাও শক্তি সঞ্চয় করতে চাই। জোট করে দলকে শক্তিশালী করে জাতীয় পার্টিকে আবার ক্ষমতায় আনতে চাই। আমরা শক্তি সঞ্চয় করতে পারলে আওয়ামী লীগের সাহায্য দরকার হবে না।’ভোলা জাতীয় পার্টির আহ্বায়ক কেফায়েত উল্লাহ নজিবের সভাপতিত্বে সম্মেলনে বক্তব্য দেন জাতীয় পার্টির মহাসচিব সাংসদ এ বি এম রুহুল আমিন হাওলাদার। তিনি বলেন, ভোলার সাধারণ মানুষ এখনো এরশাদকে মনে রেখেছে।সভায় আরও বক্তব্য দেন পার্টির যুগ্ম মহাসচিব নুরুল ইসলাম ওমর, মসিউর রহমান রাঙ্গা, ভোলা জেলা আওয়ামী লীগের সাধারণ সম্পাদক ও জেলা পরিষদের চেয়ারম্যান আবদুল মমিন প্রমুখ।
