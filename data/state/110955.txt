
পিরোজপুরের নাজিরপুর উপজেলায় দ্বিতীয় শ্রেণির এক স্কুলছাত্রীকে (৯) ধর্ষণের অভিযোগে অমিতাভ সরকার (১৯) নামের এক কলেজছাত্রকে গ্রেপ্তার করেছে পুলিশ। গতকাল সোমবার দিবাগত রাত দুইটার দিকে গোপালগঞ্জের উলুপুর গ্রাম থেকে তাঁকে গ্রেপ্তার করা হয়।
পুলিশ সূত্রে জানা গেছে, অমিতাভ সরকারের বাড়ি নাজিরপুর উপজেলার বিলডুরি গ্রামে। তিনি মামা বাড়িতে থেকে ঘোষকাঠি কলেজে একাদশ শ্রেণিতে পড়েন। গত ৩১ জানুয়ারি রাত নয়টার দিকে শিশুটি প্রতিবেশীর বাড়ি থেকে টেলিভিশন দেখে বাড়ি ফিরছিল। এ সময় অমিতাভ সরকার কৌশলে শিশুটিকে ডেকে পার্শ্ববর্তী হোগলাখেতে নিয়ে ধর্ষণ করেন। পরে বাড়িতে গিয়ে শিশুটি অসুস্থ হয়ে পড়ে। ওই রাতে শিশুটিকে তার মা স্থানীয় পল্লি চিকিৎসকের কাছে নিয়ে যান। পরদিন সকালে শিশুটিকে উপজেলা স্বাস্থ্য কমপ্লেক্সে ভর্তি করা হয়। এরপর তাকে উন্নত চিকিৎসার জন্য পিরোজপুর সদর হাসপাতালে স্থানান্তর করা হয়। এ ঘটনায় শিশুটির বাবা বাদী হয়ে অমিতাভ সরকারকে আসামি করে স্থানীয় থানায় ধর্ষণ মামলা করেন।
শিশুটির মা জানান, পিরোজপুর সদর হাসপাতালের চিকিৎসকেরা উন্নত চিকিৎসার জন্য খুলনা মেডিকেল কলেজ হাসপাতালে নেওয়ার পরামর্শ দিয়েছিলেন। কিন্তু অর্থাভাবে খুলনা না নিয়ে নাজিরপুর উপজেলা স্বাস্থ্য কমপ্লেক্সে চিকিৎসা করানো হচ্ছে।
নাজিরপুর উপজেলা স্বাস্থ্য কমপ্লেক্সের চিকিৎসক রোকসানা ফেরদৌসী বলেন, গত রোববার শিশুটি অসুস্থ হয়ে পড়েছিল। বর্তমানে সে সুস্থ আছে।
নাজিরপুর থানার ভারপ্রাপ্ত কর্মকর্তা (ওসি) হাবিবুর রহমান বলেন, আজ মঙ্গলবার দুপুরে অমিতাভ সরকারকে আদালতের মাধ্যমে কারাগারে পাঠানো হয়েছে।
