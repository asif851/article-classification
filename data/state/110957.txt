
রাজশাহীর ইসলামী ব্যাংক মেডিকেল কলেজের শিক্ষার্থী মালদ্বীপের মডেল রাউধা আথিফের দ্বিতীয় দফার ময়নাতদন্তে তিন চিকিৎসকের সমন্বয়ে মেডিকেল বোর্ড গঠন করা হয়েছে। পুনঃ ময়নাতদন্তের জন্য আগামী সোমবার নগরের হেতেম খাঁ কবরস্থান থেকে তাঁর লাশ তোলা হবে।রাউধার মৃত্যুর ঘটনায় করা মামলার তদন্ত কর্মকর্তা ও পুলিশের অপরাধ তদন্ত বিভাগের (সিআইডি) পরিদর্শক আসমাউল হক গতকাল শুক্রবার সন্ধ্যায় জানান, সিরাজগঞ্জের শহীদ এম মনসুর আলী মেডিকেল কলেজের ফরেনসিক বিভাগের সহযোগী অধ্যাপক আমিরুল চৌধুরীকে প্রধান করে তিন সদস্যের বোর্ডটি গঠন করা হয়েছে। বোর্ডের অন্য সদস্যরা হলেন সিরাজগঞ্জের নর্থ বেঙ্গল মেডিকেল কলেজের ফরেনসিক মেডিসিন বিভাগের সহযোগী অধ্যাপক মাহবুব হাফিজ ও রাজশাহী মেডিকেল কলেজের রেডিওলজি বিভাগের সহযোগী অধ্যাপক হাফিজুর রহমান। সোমবার রাজশাহী জেলা প্রশাসনের নির্বাহী ম্যাজিস্ট্রেট রক্তিম চৌধুরীর উপস্থিতিতে লাশ উত্তোলন করা হবে।এর আগে গত ৩১ মার্চ রাজশাহী মেডিকেল কলেজ ও হাসপাতালে রাউধার প্রথম ময়নাতদন্ত সম্পন্ন হয়। বারিন্দ মেডিকেল কলেজের অধ্যাপক ডা. মনসুর রহমানকে প্রধান করে তিন সদস্যের মেডিকেল বোর্ড ওই ময়নাতদন্ত করে। ওই ময়নাতদন্ত প্রতিবেদনে রাউধা ‘গলায় ফাঁস দিয়ে আত্মহত্যা করেছেন’ বলে উল্লেখ করা হয়।রাউধার কলেজ কর্তৃপক্ষের তদন্ত কমিটির প্রতিবেদনেও এটি আত্মহত্যার ঘটনা বলা হয়। কিন্তু নিজ দেশ মালদ্বীপ থেকে আসা রাউধার বাবা মোহাম্মদ আথিফ দাবি করে আসছেন, তাঁর মেয়েকে হত্যা করা হয়েছে। এই দাবিতে তিনি ১০ এপ্রিল রাজশাহীর আদালতে মামলা করেন। ১৪ এপ্রিল মামলাটি শাহ মখদুম থানা থেকে সিআইডিতে হস্তান্তর করা হয়েছে। মামলার তদন্তভার গ্রহণ করে লাশের দ্বিতীয় ময়নাতদন্তের অনুমতি পেতে আদালতে আবেদন জানিয়েছিল সিআইডি। গত মঙ্গলবার আদালত সেই অনুমতি দেন।
 
