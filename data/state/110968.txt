
ঢাকা বিশ্ববিদ্যালয়ের অর্থনীতি বিভাগের সহকারী অধ্যাপক রুশাদ ফরিদীকে বাধ্যতামূলক ছুটিতে পাঠানোর সিদ্ধান্ত কেন বেআইনি হবে না, তা জানতে চেয়ে রুল দিয়েছেন হাইকোর্ট। এক রিট আবেদনের শুনানি নিয়ে আজ সোমবার হাইকোর্টের দ্বৈত একটি বেঞ্চ এই রুল দেন।
বিশ্ববিদ্যালয়ের উপাচার্য, সহ-উপাচার্য (প্রশাসন), সহ-উপাচার্য (শিক্ষা), রেজিস্ট্রার, সামাজিক বিজ্ঞান অনুষদের ডিন ও অর্থনীতি বিভাগের চেয়ারপারসনকে দুই সপ্তাহের মধ্যে রুলের জবাব দিতে বলা হয়েছে।
১২ জুলাই সিন্ডিকেটের এক সভায় রুশাদ ফরিদীকে বাধ্যতামূলক ছুটিতে পাঠানোর সিদ্ধান্ত হয়। ১৩ জুলাই রেজিস্ট্রারের স্বাক্ষরিত এক চিঠিতে তাঁকে বাধ্যতামূলক ছুটিতে পাঠানোর সিদ্ধান্তের কথা জানানো হয়। এর বৈধতা চ্যালেঞ্জ করে ২০ জুলাই হাইকোর্ট রিট করেন রুশাদ ফরিদী। এর ওপর গতকাল ও আজ শুনানি নিয়ে আদালত ওই রুল দেন। আদালতে রিটের পক্ষে শুনানি করেন আইনজীবী জ্যোতির্ময় বড়ুয়া। ঢাকা বিশ্ববিদ্যালয়ের পক্ষে ছিলেন আইনজীবী এ এফ এম মেসবাহউদ্দিন।
রুলের বিষয়টি জানিয়ে জ্যোতির্ময় বড়ুয়া প্রথম আলোকে বলেন, বিশ্ববিদ্যালয়ের অধ্যাদেশ ও রেজ্যুলেশনস ১৯৯৭ অনুসারে কেবল উপাচার্য সর্বোচ্চ তিন মাসের জন্য ছুটিতে পাঠাতে পারেন।
১৯৭৩ সালে ঢাকা বিশ্ববিদ্যালয়ের অর্ডারের ২৪ ধারায় সিন্ডিকেটের ক্ষমতা সম্পর্কে বলা আছে। সেখানে বাধ্যতামূলক ছুটির কোনো কথা উল্লেখ নেই। এসব যুক্তিতে রিপোর্টটি করা হলে আদালত ওই রুল দেন।
