
বিশ্বের সবচেয়ে ছোট আকারের গাড়ি টাটা ন্যানোর বাংলাদেশে আনুষ্ঠানিক যাত্রা শুরু হলো। আজ বুধবার সন্ধ্যায় রাজধানীর একটি হোটেলে দেশে এই গাড়ির বিপণনের উদ্বোধন করেন বাণিজ্যমন্ত্রী তোফায়েল আহমেদ।দেশে এটি বাজারজাত করবে টাটা মটরসের এ দেশীয় পরিবেশক নিটল-নিলয় মটরস।এর আগে ন্যানো একই স্থানে সংবাদ সম্মেলন করে নিটল-নিলয় গ্রুপের চেয়ারম্যান আবদুল মাতলুব আহ্‌মদ জানান, সম্পূর্ণ নতুন মডেলের পাঁচটি ভিন্ন রংয়ের ন্যানো গাড়ি কিনতে পারবেন ক্রেতারা। এককালীন পরিশোধে প্রতিটি ন্যানো গাড়ির দাম পড়বে সাত লাখ ৯৯ হাজার টাকা। তবে উদ্বোধন উপলক্ষে গাড়িটির মূল্য রাখা হচ্ছে ছয় লাখ ৯৯ হাজার টাকা। ক্রেতারা আগামী দুই দিন এই দামে গাড়ি কেনার সুযোগ পাবেন। কিস্তিতেও কেনার সুযোগ থাকছে। দুই লাখ ৯৯ হাজার টাকা এককালীন মূল্য পরিশোধ করে বাংলাদেশের ক্রেতারা পরবর্তীতে ১৯ হাজার ৫০০ টাকার মাসিক কিস্তিতে ন্যানো কিনতে পারবেন। কিস্তিতে গাড়িটি কিনতে সাড়ে তিন বছরে একজন ক্রেতাকে গুণতে হবে ১১ লাখ ১৮ হাজার টাকা।
আরও জানানো হয়, এই ন্যানো গাড়ির ইঞ্জিন ক্ষমতা ৬২৪সিসি। বসতে পারবেন চার জন। জ্বালানি সাশ্রয়ী এই গাড়িটি এক লিটার তেলে সর্বোচ্চ ২৫ কিলোমিটার পর্যন্ত চলবে। গাড়িটিতে অন্যান্য সুবিধার পাশাপাশি টাকা-পয়সা, মূল্যবান অলংকার রাখার জন্য আছে বিশেষভাবে তৈরি একটি সিন্দুক।অনুষ্ঠানে প্রধানমন্ত্রীর অর্থবিষয়ক উপদেষ্টা মশিউর রহমান, ব্যবসায়ীদের শীর্ষ সংগঠন এফবিসিসিআইয়ের সভাপতি কাজী আকরাম উদ্দিন আহমদ, টাটা মটরসের হেড অব ইন্টারন্যাশনাল বিজনেস জনি ওম্যান, নিটল-নিলয় মটরসের ব্যবস্থাপনা পরিচালক আব্দুল মুতালিব আহমদ উপস্থিত ছিলেন।
