
বিডিআর হত্যাকাণ্ডের সঙ্গে বিএনপির চেয়ারপারসন খালেদা জিয়ার সম্পর্ক ছিল বলে দাবি করেছেন আওয়ামী লীগের সভানেত্রী ও প্রধানমন্ত্রী শেখ হাসিনা।তিনি বলেছেন, ‘বিডিআর হত্যাকাণ্ডের দিন বিরোধীদলীয় নেতা কোনো নিরাপত্তা ছাড়াই তাঁর সেনানিবাসের বাড়ি থেকে সকালে বেরিয়ে যান।ওই দিন তিনি কোথায় গেলেন? এর জবাব খালেদা জিয়াকে জাতির কাছে দিতে হবে।’শেখ হাসিনা আরও বলেন, ‘হত্যাকাণ্ডের বিচার শুরু হওয়ার পর এর প্রমাণ পাওয়া যায়।কারণ, যারা সামরিক বাহিনীর কর্মকর্তাদের হত্যা করল, বিএনপি-জামায়াতের আইনজীবীরা তাদের ফ্রি আইনি সহায়তা দিচ্ছে।কেন তাদের এত দরদ?’আজ বুধবার বিকেলে প্রধানমন্ত্রীর সরকারি বাসভবন গণভবনে সিলেট মহানগর, সিলেট জেলা, ময়মনসিংহ, নোয়াখালী, পটুয়াখালী, নারায়ণগঞ্জ, খুলনা মহানগর, খুলনা জেলা, মহানগর, উপজেলা এবং প্রথম শ্রেণীর পৌর আওয়ামী লীগ শাখার সভাপতি ও সাধারণ সম্পাদকদের সঙ্গে মতবিনিময় করেন শেখ হাসিনা। এ সময় তিনি এসব কথা বলেন।প্রধানমন্ত্রী বলেন, উন্নয়নের ধারাবাহিকতার জন্য এই সরকারের আবার ক্ষমতায় আসা দরকার। তিনি বলেন, ‘বিএনপি ক্ষমতায় এলে কালোটাকা, দুর্নীতি ব্যাপকভাবে ছড়িয়ে পড়বে। আর আওয়ামী লীগ ক্ষমতায় এলে দেশের মানুষ কিছু পাবে।’ বিএনপি-জামায়াতের‘অপপ্রচারের’ বিরুদ্ধে দলীয় নেতা-কর্মীদের লড়াই চালিয়ে যাওয়ার আহ্বান জানিয়ে প্রধানমন্ত্রী বলেন, ‘বিএনপি সব সময় মিথ্যাচার করে জনগণকে বিভ্রান্ত করে।এর বিরুদ্ধে লড়াই চালিয়ে যেতে হবে।’
শেখ হাসিনা বলেন, দলীয় নেতা-কর্মীদের সঙ্গে আলোচনা করে আগামী নির্বাচনে যোগ্য প্রার্থী মনোনয়ন দেওয়া হবে।কারও যদি প্রার্থী পছন্দ না হয়, তাহলে চেহারা দেখে নয়, নৌকা দেখেই ভোট দিতে হবে।নৌকা প্রতীকের জন্য জনগণের কাছে ভোট চাইতে হবে।
দশম জাতীয় সংসদ নির্বাচনকে সামনে রেখে প্রধানমন্ত্রী দলের তৃণমূলের নেতাদের সঙ্গে ৪ সেপ্টেম্বর থেকে মতবিনিময় সভা শুরু করেছেন। আগামী ১২ অক্টোবর পর্যন্ত এই মতবিনিময় সভা চলবে।
