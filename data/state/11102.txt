
ক্ষমতাসীন আওয়ামী লীগের ভ্রাতৃপ্রতিম সংগঠন বাংলাদেশ ছাত্রলীগের ২৯তম জাতীয় সম্মেলন আগামী ৩১ মার্চ হতে পারে। এই সম্মেলনের মাধ্যমে ছাত্রলীগের নতুন নেতৃত্ব নির্বাচন করা হবে।
সোমবার সকালে ছাত্রলীগের সভাপতি ও সাধারণ সম্পাদক আওয়ামী লীগের সভাপতি ও প্রধানমন্ত্রী শেখ হাসিনার সঙ্গে দেখা করতে গেলে তিনি সম্মেলনের এই সম্ভাব্য তারিখ নির্ধারণ করেছেন বলে একটি নির্ভরযোগ্য সূত্র নিশ্চিত করেছে। এর আগে গত শনিবার আওয়ামী লীগের সাধারণ সম্পাদক ওবায়দুল কাদের ছাত্রলীগের ৭০তম প্রতিষ্ঠাবার্ষিকী উপলক্ষে আনন্দ শোভাযাত্রার উদ্বোধনকালে আগামী মার্চে ছাত্রলীগের জাতীয় সম্মেলন দেওয়ার কথা বলেছিলেন। তিনি বলেছিলেন, এটি আওয়ামী লীগের সভাপতি প্রধানমন্ত্রী শেখ হাসিনার ইচ্ছা।
২০১৫ সালের ২৬ ও ২৭ জুলাই সম্মেলনে সাইফুর রহমানকে সভাপতি ও এস এম জাকির হোসাইনকে সাধারণ সম্পাদক করে ছাত্রলীগের কমিটি ঘোষণা করা হয়। কমিটির মেয়াদ দুই বছর শেষ করে আরও পাঁচ মাস পার করছে। এর মধ্যেও কোনো আলোচনা না দেখে বর্তমান কমিটিও পূর্বসূরিদের দেখানো পথেই হাঁটছিল বলে আশঙ্কা করে ছাত্রলীগ নেতাদের একাংশ সংবাদ সম্মেলন ডেকেছিল। কিন্তু আওয়ামী লীগের কয়েকজন নেতার আশ্বাসে তারা ওই সংবাদ সম্মেলন স্থগিত করে।
জানতে চাইলে ছাত্রলীগের সাধারণ সম্পাদক এস এম জাকির হোসাইন প্রথম আলোকে বলেন, ‘নেত্রী আমাদের সম্মেলনের প্রস্তুতি নিতে বলেছেন। ১২ জানুয়ারি আমাদের কেন্দ্রীয় কমিটির সভা ডাকা হয়েছে। সেখানে সম্মেলনের তারিখ চূড়ান্ত করা হবে।’ প্রস্তুতির বিষয়ে তিনি বলেন, ‘আমরা ৫৭টি জেলা কমিটি করেছি। বাকিগুলোর প্রক্রিয়া চলছে।’
ছাত্রলীগের ১৯৯০ সাল-পরবর্তী কোনো কমিটির সভাপতি ও সাধারণ সম্পাদকই চার বছরের আগে ক্ষমতা ছাড়েননি। সংগঠনটির প্রতিষ্ঠার পর বিগত ৭০ বছরে ছাত্রলীগের সম্মেলন হয়েছে ২৮ বার। এর মধ্যে গত ৩০ বছরে মাত্র ৭টি নতুন কমিটি পেয়েছে ছাত্রলীগ, যেখানে গঠনতন্ত্র মানলে অন্তত ১৫টি কমিটি হতো। ছাত্রলীগের গঠনতন্ত্রের ১১ (খ) ও (গ) ধারায় বলা হয়েছে, কেন্দ্রীয় নির্বাহী সংসদের কার্যকাল দুই বছর। এর মধ্যে সম্মেলন না হলে সংসদের কার্যকারিতা থাকবে না। বিশেষ বা জরুরি পরিস্থিতিতে বর্ধিত সভায় অনুমোদনের মাধ্যমে কমিটি তিন মাসের জন্য সময় বাড়াতে পারে।
