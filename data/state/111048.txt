
বিচার বিভাগের স্বাধীনতা নিশ্চিত করার জন্য বিচারক নিয়োগের ক্ষেত্রে সুস্পষ্ট বিধান থাকা প্রয়োজন। আদালত ২০০৮ সালে বিচারক নিয়োগে আইনের কথা বলেছিলেন। কিন্তু তা করা হয়নি। আইনের শাসন নিয়ে একক বক্তৃতা অনুষ্ঠানে এসব কথা বলেছেন সংবিধান বিশেষজ্ঞ ড. কামাল হোসেন।গতকাল শনিবার বিকেলে গ্রিন রোডে এশিয়া প্যাসিফিক ইউনিভার্সিটি ক্যাম্পাসে এই অনুষ্ঠানের আয়োজন করা হয়। বিশ্ববিদ্যালয়ের উপাচার্য জামিলুর রেজা চৌধুরী এতে সভাপতিত্ব করেন। বিশ্ববিদ্যালয়ের আইন ও মানবাধিকার বিভাগ এ বক্তৃতার আয়োজন করে।কামাল হোসেন বলেন, আগে বিচারক নিয়োগের ক্ষেত্রে আদালতসহ বিভিন্ন জায়গা থেকে মতামত নেওয়া হতো। এখন সেটিও করা হয় না। তিনি বলেন, যোগ্যতা, মেধা ও কী পদ্ধতিতে বিচারক নিয়োগ দেওয়া হচ্ছে—এসব বিষয় মানুষের কাছে পরিষ্কার করা দরকার।কামাল হোসেন বলেন, স্বাধীন বিচার বিভাগ সমাজকে অনৈতিক ও দমনমূলক শাসন থেকে রক্ষা করে। তিনি বলেন, বিনা বিচারে আটক, রিমান্ডে নিয়ে নির্যাতন করে জোরপূর্বক স্বীকারোক্তি আদায়—এগুলো সংবিধানে নিষিদ্ধ। এ নিয়ে উচ্চ আদালতের রায়ও আছে। কিন্তু সমস্যা হলো, রাষ্ট্র এসব ব্যাপার নিয়ে চিন্তিত নয়। অথচ এসব নিয়ে রাষ্ট্রেরই বেশি চিন্তা করার কথা।বক্তব্য শেষে প্রশ্নোত্তর পর্বে উপস্থিত শিক্ষার্থীদের উদ্দেশে ড. কামাল বলেন, নাগরিক অধিকার সুনিশ্চিত করার জন্য তাঁরা আন্দোলন করতে পারেন। কেননা নাগরিক অধিকারের জন্য আন্দোলন করার অর্থ সরকারের বিরুদ্ধে আন্দোলন করা নয়; এটি মানুষের মৌলিক অধিকার সুরক্ষার জন্য আন্দোলন।
