
বিএনপির চেয়ারপারসনের উপদেষ্টা শামসুজ্জামান বলেছেন, ‘সাংবাদিক, আইনজীবীদের অনুপস্থিতিতে কী হয়েছে, আল্লাহ জানেন।’আজ বুধবার দলের কেন্দ্রীয় কার্যালয়ে এক সংবাদ সম্মেলনে আদালতে হেফাজতে ইসলামের মহাসচিব জুনায়েদ বাবুনগরীর দেওয়া স্বীকারোক্তিমূলক জবানবন্দির বিষয়ে শামসুজ্জামান এ কথা বলেন। এ সময় তিনি সাংবাদিকদের প্রশ্নের উত্তর দেন।৫ মের সহিংসতার বিষয়ে আদালতের জবানবন্দিতে বাবুনগরী গতকাল বলেন, ছাত্রদল, যুবদল ও জামায়াত-শিবিরের কর্মীরা সহিংসতা ঘটান।  হেফাজতের কিছু কর্মীও এতে অংশ নেন। আর আর্থিক সহায়তা দিয়েছে ১৮ দল।এ বিষয়ে জানতে চাইলে হেফাজতের নেতাকে রিমান্ডে নিয়ে যাওয়ার দিকে ইঙ্গিত করে শামসুজ্জামান বলেন, ‘সাংবাদিক, আইনজীবীদের অনুপস্থিতিতে কী হয়েছে, আল্লাহ জানেন। অনেক দেখেছি ১৬৪ ধারা। শেষ পর্যন্ত ১৬৪ ধারা থাকে না। এ অবস্থায় আদালত এ বক্তব্য কোন বিবেচনায় নেবেন, তা এখন বলা যাবে না।’শামসুজ্জামান অভিযোগ করেন, প্রধানমন্ত্রী শেখ হাসিনা সংলাপের আশায় গুড়ে বালি দিয়েছেন। প্রধানমন্ত্রীর উদ্দেশে তিনি বলেন, ‘হয়তো এমন সময় আসবে, যখন আর আলোচনার প্রয়োজন হবে না। তত্ত্বাবধায়ক সরকারের ফয়সালা হবে রাজপথে।’
বিএনপির নেতাদের জামিনে মুক্তির পর আবার কারাফটক থেকে গ্রেপ্তারের নিন্দা ও প্রতিবাদ জানান দলের এই নেতা।
