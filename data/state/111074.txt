
হজ ব্যবস্থাপনায় অনিয়মের অভিযোগ ওঠা ১৮টি হজ এজেন্সির বিরুদ্ধে অনুসন্ধান শুরু করেছে দুর্নীতি দমন কমিশন (দুদক)।
আজ বৃহস্পতিবার দুপুরের দিকে দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে এই তথ্য জানান।
প্রণব কুমার ভট্টাচার্য বলেন, ১৮টি হজ এজেন্সির বিরুদ্ধে অনিয়মের অভিযোগ উঠেছে। এজেন্সিগুলোর বিরুদ্ধে ওঠা অভিযোগ অনুসন্ধানের জন্য দুদকের উপপরিচালক জুলফিকার আলীকে দায়িত্ব দেওয়া হয়েছে। বিষয়টি তদারক করবেন দুদকের মহাপরিচালক মোহাম্মদ মুনীর চৌধুরী।
ধর্ম মন্ত্রণালয়ের যুগ্ম সচিব হাফিজুর রহমান মঙ্গলবার সাংবাদিকদের জানান, এবার ভিসা পেয়েও হজে যেতে না পারা ৯৮ জন হজযাত্রী ১৮টি হজ এজেন্সির বিরুদ্ধে অভিযোগ করেছেন। এ বিষয়ে হজ অফিসের পক্ষ থেকে বিমানবন্দর থানায় একটি সাধারণ ডায়েরি করা হয়েছে।
হজ ব্যবস্থাপনায় অনিয়মের সঙ্গে জড়িত হজ এজেন্সিগুলোকে চিহ্নিত করে তাদের লাইসেন্স বাতিল ও প্রয়োজনে জরিমানা করার জন্য বেসামরিক বিমান পরিবহন ও পর্যটন মন্ত্রণালয়কে সুপারিশ করেছে সংসদীয় কমিটি। মঙ্গলবার সংসদ ভবনে কমিটির বৈঠকে এই সুপারিশ করা হয়।
আরও পড়ুন...অনিয়মে জড়িত হজ এজেন্সিগুলোর লাইসেন্স বাতিলের সুপারিশ
