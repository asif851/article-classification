
আগামী নির্বাচনে আওয়ামী লীগ প্রতিদ্বন্দ্বী চায় বলে মন্তব্য করেছেন দলটির সাধারণ সম্পাদক ওবায়দুল কাদের। তিনি বলেন, ‘গত জাতীয় নির্বাচনে বিএনপি নিজেরাই নিজেদের বাদ দিয়েছে। তারা নিজেরা যদি নিজেদের বাদ না দেয়—আমাদের কোনো ইচ্ছা নেই; আমরা ফাঁকা মাঠে গোল দিতে চাই না।’
আজ সোমবার বাংলাদেশ প্রকৌশল বিশ্ববিদ্যালয় (বুয়েট) মিলনায়তনে বাংলাদেশ ছাত্রলীগের দুই দিনব্যাপী বর্ধিত সভা ও প্রশিক্ষণ কর্মশালার শেষ দিনে ওবায়দুল কাদের এসব কথা বলেন।
সড়ক পরিবহন ও সেতুমন্ত্রী ওবায়দুল কাদের বলেন, জাতীয় নির্বাচনের বেশি দেরি নেই। দেখে শুনে যাচাই-বাছাই করে জনগণের জরিপের ভিত্তিতে যাঁরা জনগণের কাছে গ্রহণযোগ্য, আওয়ামী লীগ তাঁদের মনোনয়ন দেবে। যাঁরা জনগণের কাছে গ্রহণযোগ্য নন, যাঁরা তাঁদের কর্মকাণ্ডের জন্য জেতার যোগ্য প্রার্থী (উইনেবল ক্যান্ডিডেট) নন—তাঁদের কাউকে মনোনয়ন দেওয়া হবে না। নির্বাচন উপলক্ষে প্রত্যেক নির্বাচনী এলাকায় ছাত্রলীগের দক্ষ, মেধাবী ও ভালো চরিত্রের নেতা-কর্মীদের নিয়ে টিম গঠন করার আহ্বান জানান তিনি।
সাবেক পররাষ্ট্রমন্ত্রী দীপু মনি বলেন, ছাত্রলীগ ছাড়া আন্দোলন হয় না, নির্বাচন হয় না। তবে তা করতে হবে গণতন্ত্র মেনে। ছাত্রলীগকে কেউ যেন নিজের লাঠিয়াল বাহিনী হিসেবে ব্যবহার করতে না পারে।
ছাত্রলীগের সভাপতি সাইফুর রহমানের সভাপতিত্বে অনুষ্ঠানে আওয়ামী লীগের সাংগঠনিক সম্পাদক খালিদ মাহমুদ চৌধুরী, ত্রাণ ও সমাজকল্যাণ সম্পাদক সুজিত রায় নন্দী, ছাত্রলীগের সাধারণ সম্পাদক এস এম জাকির হোসাইন প্রমুখ বক্তব্য দেন।
