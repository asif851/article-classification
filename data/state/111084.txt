
মুন্সিগঞ্জের মিরকাদিম পৌরসভায় যৌতুক না পেয়ে দশম শ্রেণির এক ছাত্রীকে তার স্বামী কাচের বোতল দিয়ে আঘাত করে জখম করেছেন বলে অভিযোগ পাওয়া গেছে। গত শনিবার এ ঘটনা ঘটে।
আহত ওই ছাত্রীর পারিবারিক সূত্রে জানা যায়, সরকারি হরগঙ্গা কলেজের রাকিন (২১) নামের ওই তরুণের সঙ্গে মেয়েটির (১৬) প্রেমের সম্পর্ক হয়। গত জুলাই মাসে রাকিনের সঙ্গে তার বিয়ে হয়। বিয়ের পর থেকেই তাকে নির্যাতন করতেন রাকিন। বিয়ের এক সপ্তাহের মাথায় স্ত্রীকে না জানিয়ে তার হাতে জন্মবিরতিকরণ পদ্ধতি স্থাপন করান তিনি। সর্বশেষ ব্যবসার নাম করে পাঁচ লাখ টাকা যৌতুক দাবি করেন। যৌতুক না পাওয়ায় মেয়েটির ওপর শারীরিক নির্যাতন চলতে থাকে। শনিবার দিবাগত রাতে রাকিন কাচের বোতল দিয়ে স্ত্রীর মাথায় কয়েকটি আঘাত করেন। খবর পেয়ে পরিবারের সদস্যরা এসে তাকে মুন্সিগঞ্জ জেনারেল হাসপাতালে ভর্তি করান। ঘটনার পর থেকে রাকিন পলাতক।
হাসপাতালে চিকিৎসাধীন মেয়েটি বলে, যৌতুকের জন্য তার স্বামী প্রায়ই তাকে মারধর করতেন। শনিবার গভীর রাতে কাচের বোতল দিয়ে তার মাথায় আঘাত করেন রাকিন।
মেয়ের মা অভিযোগ করেন, এর আগে রাকিন প্রতারণা করে তাঁর মেয়েকে বিয়ে করেন। এখন যৌতুকের জন্য নির্যাতন করছেন। মেয়েকে না জানিয়ে তার শরীরে জন্মবিরতিকরণ পদ্ধতি স্থাপন করিয়েছেন।
হাসপাতালের স্ত্রী ও প্রসূতি রোগ বিশেষজ্ঞ এনামুল হক বলেন, এটিতিন থেকে পাঁচ বছরের জন্ম বিরতিকরণ পদ্ধতি। অপ্রাপ্তবয়স্ক ও বাচ্চা হয়নি এমন মেয়েদের এ পদ্ধতি গ্রহণের পরামর্শ দেওয়ার প্রশ্নই আসে না।
এ ব্যাপারে সদর থানার ভারপ্রাপ্ত কর্মকর্তা (ওসি) ইউনুচ ভুঁইয়া বলেন, নির্যাতনের ঘটনায় গত রোববার মেয়ের মা বাদী হয়ে রাকিন ও তাঁর মাকে আসামি করে মামলা করেছেন। ছেলেটির নামে এর আগে পর্নোগ্রাফি নিয়ন্ত্রণ আইনে একটি মামলা করেছিল মেয়ের পরিবার। আসামিদের গ্রেপ্তারের চেষ্টা চলছে।
 
