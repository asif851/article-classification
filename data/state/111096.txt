
জগন্নাথ বিশ্ববিদ্যালয়ে ছাত্রলীগের দুই পক্ষের মধ্যে কয়েক দফা সংঘর্ষ হয়েছে৷ আজ বুধবার সংঘটিত এ সংঘর্ষে উভয় পক্ষের অন্তত সাতজন নেতা-কর্মী আহত হয়েছেন৷
ঘটনার সঙ্গে জড়িত থাকার অভিযোগে ছয়জনকে বহিষ্কার করেছে ছাত্রলীগের কেন্দ্রীয় কমিটি। আধিপত্য বিস্তার ও পূর্বশত্রুতার জের ধরে সংঘর্ষ হয় বলে একাধিক সূত্র জানিয়েছে৷প্রত্যক্ষদর্শী ও সংগঠন সূত্র জানায়, বিশ্ববিদ্যালয় ছাত্রলীগের সভাপতি শরিফুল ইসলামের পক্ষের কর্মী মো. রনি ও সাধারণ সম্পাদক সিরাজুল ইসলামের সমর্থক আমিনুল ইসলামের মধ্যে গত সোমবার ক্যাম্পাসে হাতাহাতির ঘটনা ঘটে৷ এর জের ধরে আজ সকাল ১০টার দিকে শহীদ মিনারের সামনে সাধারণ সম্পাদকের সমর্থক তানভীর রহমানের ওপর হামলা চালান সভাপতির পক্ষের নেতা-কর্মীরা। খবর পেয়ে সাধারণ সম্পাদকের পক্ষের কর্মীরা সভাপতির পক্ষের কর্মীদের ধাওয়া দিয়ে ক্যাম্পাস থেকে বের করে দেন। পরে বেলা ১১টার দিকে শরিফুল ইসলামের নেতৃত্বে রামদা, চাপাতি, রড ও লাঠিসোঁটা নিয়ে এলে আবার তাঁদের ধাওয়া দিয়ে ক্যাম্পাসে থেকে বের করে দেন সাধারণ সম্পাদকের পক্ষের কর্মীরা। এ সময় প্রধান ফটকের সামনে কয়েক মিনিট পাল্টাপাল্টি ধাওয়ার ঘটনা ঘটে। এতে উভয় পক্ষের আরও ছয়জন নেতা-কর্মী আহত হন৷ তাঁদের মধ্যে জসীমউদ্দীন, পারভেজ, তানভীর রহমান ও সাইফুল ইসলাম নামের চারজনকে পুরান ঢাকার একটি বেসরকারি হাসপাতালে ভর্তি করা হয়েছে। পরে দুপুর ১২টার দিকে কোনো কারণ ছাড়াই বিশ্ববিদ্যালয়ের ফটকের সামনে চারটি ফটোকপির দোকানে ভাঙচুর চালান সভাপতির পক্ষের কর্মীরা।জানতে চাইলে সিরাজুল ইসলাম প্রথম আলোকে বলেন, সোমবারের ঘটনায় সাংগঠনিক সম্পাদক আমিনুল ইসলামকে বহিষ্কার করা হয়েছে৷ তার পরও কোনো কারণ ছাড়াই তাঁর পক্ষের নেতা-কর্মীদের ওপর সভাপতির কর্মীরা হামলা চালিয়েছেন।এ বিষয়ে জানতে সন্ধ্যায় শরিফুল ইসলামের মুঠোফোনে কয়েকবার যোগাযোগ করেও তা বন্ধ পাওয়া যায়।প্রক্টর অশোক কুমার সাহা সাংবাদিকদের বলেন, পরিস্থিতি নিয়ন্ত্রণে অতিরিক্ত পুলিশ মোতায়েন করা হয়েছে৷ সংঘর্ষে আহত চার ছাত্রকে স্থানীয় একটি বেসরকারি হাসপাতালে ভর্তি করা হয়েছে। লিখিত অভিযোগ পেলে জড়িত ব্যক্তিদের বিরুদ্ধে ব্যবস্থা নেওয়া হবে।
ছয় নেতা বহিষ্কৃতসংগঠনের শৃঙ্খলাভঙ্গের অভিযোগে আজ জগন্নাথ বিশ্ববিদ্যালয় শাখা ছাত্রলীগের ছয়জন নেতাকে বহিষ্কার করেছে কেন্দ্রীয় ছাত্রলীগ৷ রাতে সংগঠনটির এক সংবাদ বিজ্ঞপ্তিতে এ তথ্য জানানো হয়৷বহিষ্কৃত নেতারা হলেন সাংগঠনিক সম্পাদক গোলাম মাঈনুল সিদ্দিকী, জহির রায়হান, উপ-আইন সম্পাদক মো. সাদ্দাম হোসেন, উপসম্পাদক মো. রায়হান, উপপাঠাগার সম্পাদক মো. ইব্রাহীম ও সহসম্পাদক শরীফ৷
