
কয়েক দফা টানা অবরোধ ও হরতালের কারণে পরিবহন খরচ বাড়ায় কক্সবাজারের মহেশখালী উপজেলার বিভিন্ন হাটবাজারে শাকসবজির দাম বেড়েছে অস্বাভাবিক হারে।জানা গেছে, গত ২৭ নভেম্বর থেকে বিএনপির নেতৃত্বাধীন ১৮ দলীয় জোটের কয়েক দফা অবরোধ ও হরতালের কারণে প্রায় সব সবজির দামই বেড়েছে। ক্রেতাদের ক্রয়ক্ষমতার বাইরে চলে গেছে পেঁয়াজের দাম। কয়েক দিন আগেও পেঁয়াজ বিক্রি হয়েছে প্রতিকেজি ১৫০ থেকে ১৬০ টাকায়।গত সোমবার গোরকঘাটা কাঁচাবাজারে গিয়ে দেখা যায়, প্রতি কেজি দেশি আলু ৫০ টাকা, টমেটো ৬০ টাকা, বেগুন ৪০ টাকা, শিম ৪০ টাকা ও ফুলকপি ৪০ টাকায় বিক্রি হচ্ছে।ভরা মৌসুমেও পণ্যের দাম বেড়ে যাওয়ার বিষয়ে জানতে চাইলে স্থানীয় ব্যবসায়ী শাহ আলম বলেন, অবরোধ ও হরতালের কারণে সড়ক পথে সবজির পরিবহন খরচ বেড়ে গেছে। অবরোধের আগে চাঁদের গাড়ি (জিপ) চকরিয়া থেকে মহেশখালীর গোরকঘাটা বাজারে আসতে দুই হাজার টাকা ভাড়া নিত। এখন ভাড়া নিচ্ছে তিন হাজার টাকার মতো।গোরকঘাটা কাঁচাবাজারের আড়তদার নুরুল আলম বলেন, অবরোধ ও হরতালের কারণে পরিবহন খরচ বেড়ে যাওয়ায় বিভিন্ন পণ্যের দাম বেড়েই চলছে। বড়মহেশখালী ইউনিয়নের নতুন বাজার, হোয়ানক ইউনিয়নের টাইম বাজার, কালারমারছড়া বাজার, শাপলাপুর বাজার ও মাতারবাড়ি ইউনিয়নের নতুন বাজার, পুরান বাজার ও মগডেইল কাঁচাবাজারে গিয়ে একই চিত্র দেখা গেছে।স্থানীয় বাসিন্দারা জানান, হরতাল ও অবরোধের অজুহাত দেখিয়ে ব্যবসায়ীরা বাজারে সবজির দাম বাড়িয়ে দিয়েছেন। বাজারদর নিয়ন্ত্রণ করার জন্য প্রশাসন তদারক না করায় এই পরিস্থিতির সৃষ্টি হয়েছে।এ বিষয়ে মহেশখালী উপজেলা নির্বাহী কর্মকর্তা মোহাম্মদ আনোয়ারুল নাসের প্রথম আলোকে বলেন, হাটবাজারে বিভিন্ন পণ্যের দাম নিয়ন্ত্রণের বিষয়ে শিগগিরই ব্যবসায়ীদের সঙ্গে বৈঠক করা হবে। পাশাপাশি মাঠ পর্যায়ে প্রশাসনের পক্ষ থেকে তদারকিও করা হবে।
