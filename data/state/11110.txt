
ব্রাহ্মণবাড়িয়া শহরের কুমারশীল মোড় এলাকায় অ্যাম্বুলেন্সের চাপায় মাইনুল হক (৩৮) নামের এক পথচারী নিহত হয়েছেন। গতকাল মঙ্গলবার বিকেল চারটার দিকে এ দুর্ঘটনা ঘটে। স্থানীয় লোকজন অ্যাম্বুলেন্সসহ চালককে আটক করে পুলিশে সোপর্দ করেছে।নিহত মাইনুল হক ব্রাহ্মণবাড়িয়া শহরের পূর্ব পাইকপাড়ার মৃত জহিরুল হকের ছেলে।প্রত্যক্ষদর্শী ও সদর হাসপাতাল সূত্রে জানা গেছে, শহরের দিকে ঢোকার পথে অ্যাম্বুলেন্সটি পথচারী মাইনুলকে চাপা দেয়। স্থানীয় লোকজন তাঁকে উদ্ধার করে জেলা সদর হাসপাতালে নিয়ে যান। সেখানে চিকিৎসাধীন অবস্থায় তিনি মারা যান। এদিকে দুর্ঘটনার পর স্থানীয় লোকজন পুরাতন কুমিল্লা-সিলেট মহাসড়কের কুমারশীল মোড় এলাকায় অবরোধ করে রাখেন। পুলিশ ঘটনাস্থলে পৌঁছে পরিস্থিতি নিয়ন্ত্রণে আনে।সদর হাসপাতালের জরুরি বিভাগে কর্মরত চিকিৎসক শ্যামল রঞ্জন দেবনাথ জানান, মাথা ও চোখে গুরুতর আঘাত পাওয়ায় তাঁর মৃত্যু হয়েছে।সদর থানার সহকারী পুলিশ সুপার তাপস রঞ্জন ঘোষ জানান, অ্যাম্বুলেন্স ও এর চালক বাবুল মিয়াকে (৩৮) আটক করে থানায় নেওয়া হয়েছে।
