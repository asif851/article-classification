
দিনাজপুরের পার্বতীপুর উপজেলায় এক ব্যবসায়ীকে গাছে ঝুলিয়ে পিটিয়েছে একদল দুর্বৃত্ত। এরপর তাঁর টাকা ও মুঠোফোন লুট করা হয়। গত বুধবার রাতে এ ঘটনা ঘটে। এ ঘটনায় পুলিশ দুজনকে গ্রেপ্তার করেছে।ওই ব্যবসায়ীর নাম ফেরাজুল ইসলাম (২৬)। তাঁর বাড়ি পার্বতীপুরের শিয়ালকোট গ্রামে। তাঁকে আশঙ্কাজনক অবস্থায় দিনাজপুর মেডিকেল কলেজ হাসপাতালে ভর্তি করা হয়েছে।এ ঘটনায় ফেরাজুলের বড় ভাই আশরাফুল ইসলাম বাদী হয়ে পার্বতীপুর থানায় মামলা করেন। বুধবার রাতেই অভিযান চালিয়ে হামলায় জড়িত সন্দেহে আবদুল লতিফ ও শামীমকে পুলিশ গ্রেপ্তার করেছে। পার্বতীপুর থানার ওসি মাহবুবুল আলম জানান, ঘটনাটি তদন্ত করে দেখা হচ্ছে।
