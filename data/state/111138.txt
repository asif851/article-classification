
গাজীপুরের শ্রীপুর উপজেলার নগরহাওলা গ্রামে কমপক্ষে ৮০০ গ্রাহকের অবৈধ গ্যাস-সংযোগ বিচ্ছিন্ন করা হয়েছে। এ সময় বিভিন্ন মাপের ৪০০ ফুট পাইপ জব্দ করা হয়।গাজীপুর ও ভালুকা অঞ্চলের তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেড এবং গাজীপুর জেলা প্রশাসনের যৌথ উদ্যোগে গতকাল বুধবার দুপুর ১২টা থেকে বিকেল ৪টা পর্যন্ত বিচ্ছিন্নকরণ অভিযান পরিচালিত হয়।তিতাস কর্তৃপক্ষ সূত্র জানায়, শ্রীপুর উপজেলার কমপক্ষে ১০ হাজার গ্রাহক অবৈধভাবে গ্যাস ব্যবহার করছেন। ফলে গত বছর শ্রীপুরের তেলিহাটি ইউনিয়নের নয়নপুর এবং পৌরসভার গড়গড়িয়া মাস্টারবাড়ি এলাকায় গ্যাসপাইপ বিস্ফোরণে হতাহতের ঘটনা ঘটে।শ্রীপুর অঞ্চলের তিতাসের ব্যবস্থাপক এ এম সাইফুল ইসলাম বলেন, শিল্প এলাকার গ্যাস-সংযোগে ১৫০ ঘনফুট চাপে গ্যাস সরবরাহ করা হয়। আবাসিক এলাকায় ৫০ ঘনফুট চাপে গ্যাস সরবরাহ করা হয়। কিন্তু অবৈধভাবে শিল্পপ্রতিষ্ঠানের গ্যাসলাইন থেকে আবাসিক গ্যাস-সংযোগ নেওয়ায় ঝুঁকি বেড়ে গেছে। নগরহাওলা এলাকায় ৮০০ গ্রাহকের অবৈধ গ্যাস-সংযোগ বিচ্ছিন্ন করা হয়েছে। এ সময় বিভিন্ন পরিমাপের ৪০০ ফুট পাইপ জব্দ করা হয়। অভিযানের সময় বাড়ির মালিকদের পাওয়া যায়নি।
