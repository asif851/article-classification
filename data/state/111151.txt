
আন্তর্জাতিক মাতৃভাষা দিবসে আজ শনিবার ঢাকা ও চট্টগ্রামে আয়োজন করা হচ্ছে দিনভর আনন্দমুখর বর্ণমেলার।নতুন প্রজন্মের মধ্যে বাংলা বর্ণ, ভাষা ও ভাষা আন্দোলনের মহিমা ছড়িয়ে দেওয়ার লক্ষ্যে প্রথম আলো ষষ্ঠবারের মতো এই আয়োজন করছে। আয়োজক হিসেবে প্রথম আলোর সঙ্গে এ বছর যুক্ত হয়েছে সার্ফ এক্সেল। বর্ণের এই বর্ণিল মেলা বসবে ঢাকার ধানমন্ডির সুলতানা কামাল মহিলা ক্রীড়া কমপ্লেক্সে এবং চট্টগ্রামের নাসিরাবাদ সরকারি বালক উচ্চবিদ্যালয়ে। মেলা শুরু হবে সকাল নয়টা থেকে, চলবে বিকেল পাঁচটা পর্যন্ত। ঢাকায় মেলার উদ্বোধন করবেন ভাষাসৈনিক আহমদ রফিক এবং চট্টগ্রামে উদ্বোধন করবেন মুশতারী শফী। সারা দিন বর্ণমেলা সরাসরি সম্প্রচার করবে চ্যানেল নাইন।বর্ণমেলায় থাকছে বাংলা বর্ণমালা নিয়ে বিভিন্ন প্রদর্শনী, বর্ণদোলা, পুতুলখেলা, সিসিমপুর, বর্ণ দিয়ে টি-শার্টের নকশা, বর্ণ ক্যানভাস, মুখোশ, বর্ণের নকশা প্রদর্শনী, পাপেট শো, মজার মজার প্রতিযোগিতা, সাংস্কৃতিক অনুষ্ঠানসহ নানামাত্রিক আয়োজন। বর্ণমেলায় থাকছে প্রতীকী শহীদ মিনার। এই শহীদ মিনারে এসে ফুল দিয়ে শ্রদ্ধা জানানো যাবে সারা দিন। দিনভর মেলায় শুভেচ্ছা জানাতে আসবেন দেশসেরা শিল্পী, লেখক ও তারকারা। বেলা দুইটা থেকে হবে প্রিয় ব্যান্ড দলের পরিবেশনা। বাংলা বর্ণমালা নিয়ে খাবার, পোশাক, বই ইত্যাদি প্রদর্শন ও বিক্রির ব্যবস্থাও থাকবে মেলায়।বর্ণমেলার অন্যতম আকর্ষণ বর্ণ পরিচয়ের উৎসব ‘হাতেখড়ি’। ছোট্ট সোনামণিদের হাতেখড়ি দিতে বর্ণমেলায় উপস্থিত থাকবেন দেশের বরেণ্য কবি, লেখক, শিল্পী ও শিক্ষাবিদেরা।এ ছাড়া বর্ণমেলায় অনূর্ধ্ব দশম শ্রেণির শিক্ষার্থীদের তিনটি বিভাগে অনুষ্ঠিত হবে সুন্দর হাতের লেখা ও চিত্রাঙ্কন প্রতিযোগিতা। চিত্রাঙ্কন প্রতিযোগিতা হবে সকাল সাড়ে নয়টা থেকে সাড়ে ১০টা পর্যন্ত। সুন্দর হাতের লেখা প্রতিযোগিতা হবে বেলা ১১টা থেকে সাড়ে ১১টা পর্যন্ত। প্রতিযোগীদের মেলা প্রাঙ্গণে প্রতিযোগিতার ৩০ মিনিট আগে আসতে হবে।প্রথম আলো ও সার্ফ এক্সেলের আয়োজনে বর্ণমেলার সম্প্রচার সহযোগী চ্যানেল নাইন ও এবিসি রেডিও।
