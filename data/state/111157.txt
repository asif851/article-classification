
গাইবান্ধা, পাবনা ও ঠাকুরগাঁওয়ে এক গৃহবধূসহ তিনজন খুন ও তিনজন আহত হয়েছেন। এসব হত্যাকাণ্ডের ঘটনায় নিহত গৃহবধূর স্বামীসহ ১০ জনকে আটক করা হয়েছে। আমাদের আঞ্চলিক কার্যালয় ও প্রতিনিধিদের পাঠানো সংবাদ:
গাইবান্ধা: সুন্দরগঞ্জ উপজেলার চণ্ডীপুর ইউনিয়নের দাসেরখামার গ্রামে জমি নিয়ে বিরোধের জের ধরে গতকাল মঙ্গলবার প্রতিপক্ষের ধারালো অস্ত্রের আঘাতে শহিদ মিয়া (৬৩) নামের ব্যক্তি নিহত এবং অপর তিনজন আহত হয়েছেন।
সুন্দরগঞ্জ থানার পুলিশ ও নিহত ব্যক্তির পারিবারিক সূত্র জানায়, গ্রামের বাশরত উল্যার সঙ্গে তাঁর ভাতিজা শহিদ মিয়ার জমি নিয়ে বিরোধ ছিল। গতকাল দুপুরে বাশরত উল্যা তাঁর লোকজন নিয়ে বিরোধপূর্ণ জমিতে আমন ধানের চারা রোপণ করতে যান। এ সময় শহিদ মিয়া ও তাঁর লোকজন বাধা দিলে প্রতিপক্ষের ধারালো অস্ত্রের আঘাতে ঘটনাস্থলেই শহিদ মিয়া মারা যান। এ সময় শহিদ মিয়ার পক্ষের আরও তিনজন আহত হন। এই ঘটনায় পুলিশ নয়জনকে আটক করে।
পাবনা: সদর উপজেলার হেমায়েতপুর ইউনিয়নের হেমায়েতপুর গ্রামে পুরোনো বিরোধের জের ধরে প্রতিপক্ষের ছুরিকাঘাতে আহত সোহেল রানা (২৫) নামের এক যুবক গত সোমবার রাতে মারা গেছেন। তিনি রাজশাহী মেডিকেল কলেজ হাসপাতালে ভর্তি ছিলেন।
নিহত যুবকের পরিবার ও পুলিশ সূত্র জানায়, সোহেল ঢাকার গাজীপুরে চাকরি করতেন। সেখানে একটি মারপিটের ঘটনায় গ্রামের কিছু যুবকের সঙ্গে তাঁর বিরোধ তৈরি হয়। ঈদের ছুটিতে বাড়ি এলে ২২ জুলাই রাতে ওই যুবকেরা তাঁকে ছুরিকাঘাত করে। সোমবার সোহেল মারা যান। পাবনা সদর থানার ওসি আহসানুল হক ঘটনার সত্যতা নিশ্চিত করেছেন।
পীরগঞ্জ: উপজেলার আগ্রাগরিনা বাড়ি গ্রামে আরজিনা বেগম (২২) নামের এক গৃহবধূকে তাঁর স্বামী হত্যা করেছেন বলে অভিযোগ পাওয়া গেছে। এ ব্যাপারে আরজিনার বাবা উপজেলার দস্তমপুর গ্রামের ওয়াজেদ আলী থানায় লিখিত অভিযোগ করেছেন। পরে পুলিশ গৃহবধূর স্বামী আগ্রাগরিনা বাড়ি গ্রামের আক্কাস আলীর ছেলে খায়রুল ইসলামকে আটক করে।
 
