
সংস্কৃতিমন্ত্রী আসাদুজ্জামান নূর বলেন, ‘স্কাউটিং, কাব ও রোভার একে অপরের সহযোগিতায় এগিয়ে আসার শিক্ষা দেয়, মানুষ হয়ে গড়ে ওঠার শিক্ষা দেয়। আমরা সবাই এর সঙ্গে সম্পৃক্ত হলে দেশে অন্যায়, দুর্নীতি, জঙ্গিবাদের স্থান থাকবে না।’
গতকাল বৃহস্পতিবার বেলা ১১টার দিকে নীলফামারী সরকাির উচ্চবিদ্যালয় মাঠে পাঁচ দিনব্যাপী সপ্তম কাব ক্যাম্পুরি, পঞ্চম স্কাউট সমাবেশ ও পঞ্চম রোভার মুট সমাবেশের উদ্বোধনী অনুষ্ঠানে প্রধান অতিথির বক্তব্যে আসাদুজ্জামান নূর এসব কথা বলেন।
কাব, স্কাউট ও রোভার সদস্যদের উদ্দেশে আসাদুজ্জামান নূর বলেন, ‘তোমাদের ভেতরে বিপুল শক্তি রয়েছে। তোমরা চাইলে হিমালয়পর্বতকেও সরাতে পারো। তোমাদের সেই শক্তিকে জাগাতে হবে। সে শক্তি দিয়ে আমরা দেশটাকে অন্যায়, দুর্নীতি, সন্ত্রাস ও জঙ্গিবাদ মুক্ত করে আরও এগিয়ে যেতে পারি। আমরা যেন বিশ্বের কাছে গর্বের সঙ্গে বলতে পারি আমরা বাংলাদেশি।’
 সমাবেশে সভাপতিত্ব করেন জেলা প্রশাসক মো. জাকীর হোসেন। বক্তব্য দেন নীলফামারী-৩ আসনের সাংসদ গোলাম মোস্তফা, জেলা পরিষদের প্রশাসক মমতাজুল হক, পুলিশ সুপার মো. জাকির হোসেন খান, পৌর মেয়র দেওয়ান কামাল আহম্মেদ, সদর উপজেলা পরিষদের চেয়ারম্যান আবুজার রহমান, স্কাউট সমাবেশের সদস্যসচিব মো. মোজাহারুল হক, মশিউর রহমান ডিগ্রি কলেজের অধ্যক্ষ মো. সারোয়ার মানিক প্রমুখ।
সদস্যসচিব মোজাহারুল হক বলেন, বাংলাদেশ স্কাউট, নীলফামারী জেলা ও জেলা রোভারের আয়োজনে ‘জঙ্গিবাদ নির্মূলে সচেতনতা সৃষ্টিতে স্কাউটিং’ স্লোগানে পাঁচ দিনব্যাপী এ সমাবেশ হচ্ছে। এতে জেলার ৮৮টি শিক্ষাপ্রতিষ্ঠানের ৮৮টি দল অংশ নিচ্ছে। এর মধ্যে কাব দল ৩৪টি, স্কাউট দল ৩৯টি ও রোভার দল ১৫টি। এতে ৭২৪ জন ছাত্রছাত্রী ছাড়াও স্বেচ্ছাসেবক ও কর্মকর্তা মিলে আরও ৮৪ জন সদস্য রয়েছেন। থাকার জন্য ৯০টি তাঁবু করা হয়েছে, এর মধ্যে নারীদের জন্য রয়েছে ১৭টি তাঁবু।
মন্ত্রী বেলুন উড়িয়ে ও পতাকা উত্তোলনের মাধ্যমে ওই সমাবেশের উদ্বোধন ঘোষণা করে স্কাউট মাঠ পরিদর্শন করেন।
এর আগে মন্ত্রী আসাদুজ্জামান নূর জেলা সদরের কুন্দুপুকুর উচ্চবিদ্যালয়ের বিজ্ঞান ভবনের কাজের ভিত্তিফলক উন্মোচন করেন। এ ছাড়া নীলফামারী চেম্বার অব কমার্স অ্যান্ড ইন্ডাস্ট্রিজ ভবনের চতুর্থ ও পঞ্চম তলার উদ্বোধন ঘোষণা করেন।
 
