
রাতের আকাশে চাঁদের সৌন্দর্যপিপাসুদের জন্য আজ রোববার আসছে একটি বিশেষ রাত। তাঁরা চিরচেনা চাঁদটিকে দেখবেন একটু ভিন্ন রূপে। জ্যোতির্বিদেরা আশা করছেন, স্বাভাবিকের তুলনায় ১৩ শতাংশ বড় এবং ৩০ শতাংশ উজ্জ্বল হয়ে আজ দৃশ্যমান হবে পৃথিবীর একমাত্র উপগ্রহটি। ব্যতিক্রমী ও বড় আকারের এই চাঁদ সুপারমুন নামে পরিচিত।বিজ্ঞান সংগঠন অনুসন্ধিৎসু চক্রের সভাপতি শাহজাহান মৃধা প্রথম আলোকে বলেন, আজ রাত ১২টা ১০ মিনিটে বাংলাদেশ থেকে সুপারমুন দেখা যাবে। পৃথিবী থেকে এ সময় চাঁদের দূরত্ব হবে ৩,৫৬,৮৯৬ কিলোমিটার। মহাজাগতিক বিবেচনায় গুরুত্বপূর্ণ এই ঘটনা পর্যবেক্ষণের জন্য মুখিয়ে আছেন জ্যোর্তিবিদেরা। তাঁদের ব্যাখ্যা অনুযায়ী, চাঁদ পৃথিবীর নিকটতম স্থানে এলেই সুপারমুন দেখা যায়। প্রদক্ষিণরত চাঁদটি নিজের কক্ষপথে পৃথিবীর যত কাছে, ততই বেশি উজ্জ্বল ও বড় আকারে দৃশ্যমান হয়। চলতি গ্রীষ্মকালে তিন দফা সুপারমুন হবে। আজকের ঘটনাটি দ্বিতীয়। এ বছরের প্রথম সুপারমুনটি গত ১২ জুলাই দেখা গেছে, আর শেষ সুপারমুনটি আগামী ৯ সেপ্টেম্বর দৃশ্যমান হবে। এত অল্প সময় ব্যবধানে পর পর তিনটি সুপারমুন দেখা যাওয়াটা অত্যন্ত বিরল। ইনডিপেনডেন্ট।
