
মুক্তিযুদ্ধের সময় স্বাধীন বাংলা বেতার কেন্দ্রে অংশ নেওয়া এবং ওই সময়ে গঠিত সাংস্কৃতিক সংগঠনের ৫৮ জন শব্দসৈনিককে মুক্তিযোদ্ধার স্বীকৃতি দিয়েছে সরকার। তাঁদের মধ্যে রয়েছেন চরমপত্রের উপস্থাপক প্রয়াত এম আর আখতার মুকুল, সংগীতশিল্পী ফকির আলমগীর, তিমির নন্দী, চলচ্চিত্রকার সুভাষ দত্ত, বেগম মুশতারী শফী প্রমুখ।
গত সোমবার এ বিষয়ে গেজেট প্রকাশ করেছে মুক্তিযুদ্ধবিষয়ক মন্ত্রণালয়। ওই গেজেটে জাতীয় মুক্তিযোদ্ধা কাউন্সিলের ৪৪তম সভার সিদ্ধান্ত অনুযায়ী এসব শব্দসৈনিককে মুক্তিযোদ্ধার স্বীকৃতি দেওয়া হয় বলে জানানো হয়। এর আগে গত বছরের নভেম্বরে ১০৮ জন শব্দসৈনিককে মুক্তিযোদ্ধার স্বীকৃতি দেওয়া হয়। এসব শব্দসৈনিক মুক্তিযুদ্ধ চলাকালে বাংলাদেশের স্বাধীনতাকামী মানুষকে প্রেরণা জুগিয়েছেন। 
