
ফেনী শহরে আজ সোমবার সন্ধ্যার পর থেকে কোনো যৌক্তিক কারণ ছাড়া শিক্ষার্থীদের বাড়ির বাইরে থাকতে নিষেধ করেছে প্রশাসন। এ জন্য শিক্ষার্থী ও অভিভাবকদের সতর্ক করে শহরে মাইকিং করা হচ্ছে।পুলিশ ও এলাকাবাসী জানায়, বেশ কিছুদিন থেকে ফেনী শহরে শিক্ষার্থীসহ কিছু তরুণকে সন্ধ্যার পর থেকে অনেক রাত পর্যন্ত বিভিন্ন সড়কে ও পাড়ায় অহেতুক ঘোরাফেরা করতে দেখা যাচ্ছে। কিছু তরুণ নারী উত্ত্যক্ত, মাদক সেবন, ছিনতাইসহ বিভিন্ন অপরাধমূলক কর্মকাণ্ডের সঙ্গে জড়িয়ে পড়েছে বলে অভিযোগ উঠেছে।২০ নভেম্বর শহরের পাঠানবাড়ী এলাকায় নারী উত্ত্যক্ত, সন্ত্রাস, মাদক ও চাঁদাবাজি প্রতিরোধে মতবিনিময় সভার আয়োজন করা হয়। ওই সভায় বক্তারা সন্ধ্যার পর স্কুল-কলেজের শিক্ষার্থীরা যাতে যৌক্তিক কারণ ছাড়া বাড়ির বাইরে থাকতে না পারে, সে ব্যবস্থা নিতে পুলিশ সুপারের প্রতি দাবি জানান। সভায় উপস্থিত স্থানীয় সাংসদ, পৌর মেয়রসহ জনপ্রতিনিধি, রাজনৈতিক ও ব্যবসায়ী নেতারা এলাকাবাসীর দাবির প্রতি সমর্থন জানান।২৪ নভেম্বর সন্ধ্যা সাতটার পর থেকে যৌক্তিক কারণ ছাড়া স্কুল-কলেজের শিক্ষার্থীরা যাতে বাড়ির বাইরে না থাকে, সেই ব্যবস্থা নিতে অভিভাবকদের প্রতি আহ্বান জানিয়েছেন ফেনীর পুলিশ সুপার রেজাউল হক। তিনি বলেন, সন্ধ্যা সাতটার পর যৌক্তিক কারণ ছাড়া স্কুল-কলেজের কোনো শিক্ষার্থীকে বাড়ির বাইরে পাওয়া গেলে পুলিশ তাদের আটক করতে বাধ্য হবে।এ ব্যাপারে অভিভাবকসহ সবার সহযোগিতা কামনা করেছেন পুলিশ সুপার।এ সিদ্ধান্ত শিক্ষার্থী ও অভিভাবকদের জানানোর জন্য কয়েক দিন ধরে শহরে মাইকিং করা হচ্ছে।নারী উত্ত্যক্ত, সন্ত্রাস, চাঁদাবাজি ও ছিনতাই বেড়ে যাওয়ার প্রেক্ষাপটে ২০০১ সালে ফেনীর তৎকালীন জেলা প্রশাসক এ এস এম সোলায়মান চৌধুরীও একই ব্যবস্থা নিয়েছিলেন। তখন এর কিছু সুফলও পাওয়া যায়।
