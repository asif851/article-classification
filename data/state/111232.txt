
স্বরাষ্ট্রমন্ত্রী আসাদুজ্জামান খান বলেছেন, ‘ইসলাম শান্তির ধর্ম। হত্যা বা জঙ্গিবাদের ধর্ম ইসলাম নয়। আলেম-ওলামাদের এই দাওয়াত মানুষের কাছে পৌঁছে দিতে হবে। আমি এ দাওয়াত নিয়ে এসেছি আপনাদের কাছে। যারা ধর্মের নামে সন্ত্রাস করে, যারা জঙ্গিবাদী, তাদের পুলিশে ধরিয়ে দিন। আমরা হত্যা ও সন্ত্রাসের বিরুদ্ধে আছি।’
আজ রোববার বিকেলে লক্ষ্মীপুর স্টেডিয়াম মাঠে জেলা কমিউনিটি পুলিশিং সেল ও জেলা ইমাম সমিতির যৌথ উদ্যোগে আয়োজিত এক সমাবেশে প্রধান অতিথির বক্তব্যে স্বরাষ্ট্রমন্ত্রী এসব কথা বলেন। জঙ্গিবাদবিরোধী প্রচারণার অংশ হিসেবে এ সমাবেশের আয়োজন করা হয়।স্বরাষ্ট্রমন্ত্রী বলেন, ‘আমরা মাথা উঁচু করে দাঁড়াতে চাই। অন্ধকারে থাকতে চাই না। বাংলাদেশে শিয়া মসজিদে হামলা হয়েছে। জাপানি মুসলমানকে হত্যা করা হয়েছে। কারা হত্যা করেছে, কেন করেছে? সেই জিজ্ঞাসা আপনাদের কাছে। কোন কিতাবে লেখা আছে মানুষ হত্যা করার কথা, বাসে আগুন দিয়ে মানুষকে পুড়িয়ে মারার কথা? যারা এগুলো করেছে, এ জঙ্গিদের ধরা হয়েছে।’জেলার পাঁচটি উপজেলার বিভিন্ন মাদ্রাসা থেকে শত শত শিক্ষার্থী ও শিক্ষক এই সমাবেশে যোগ দেন।লক্ষ্মীপুরের অতিরিক্ত পুলিশ সুপার শরীফুল ইসলামের সভাপতিত্বে সমাবেশে জেলা প্রশাসক জিল্লুর রহমান চৌধুরী, স্থানীয় সাংসদ একেএম শাহজাহান কামাল প্রমুখ সমাবেশে বক্তব্য দেন।
