
রাজশাহীসহ পাঁচ জেলায় মঙ্গলবার রাত থেকে গতকাল বুধবার পর্যন্ত সময়ে মাটি খুঁড়ে ১৬৭টি সাপ পাওয়া গেছে। এর অধিকাংশই বাচ্চা সাপ। কুষ্টিয়া, পাবনা, রাজশাহী, টাঙ্গাইল ও নাটোরে পাওয়া এই সাপগুলোকে সাপুড়েরা নিয়ে গেছেন অথবা মেরে ফেলা হয়েছে।
সম্প্রতি দেশের বিভিন্ন স্থানে প্রবল বর্ষণ ও বন্যা হওয়ার পর থেকে বিশেষ করে রাজশাহীসহ কয়েকটি জেলায় বসতভিটায় সাপ দেখা যাচ্ছে। কয়েক দিন আগে রাজশাহী নগর ও তানোরের দুটি বাসায় যথাক্রমে ২৭ ও ১২৫টি গোখরা সাপ পাওয়া যায়। এ ছাড়া সাতক্ষীরায় দুটি বাড়িতে ৭৬টি এবং কুষ্টিয়ার একটি বাড়ি থেকে ২৮টি গোখরা সাপ পাওয়া যায়।
সংশ্লিষ্ট জেলা থেকে প্রতিনিধিদের পাঠানো খবর:
গতকাল সকালে কুষ্টিয়ার খোকসা পৌরসভার চুনিয়াপাড়ার মনোজ মজুমদারের ঘরের মেঝের মাটি খুঁড়ে ৭০টি সাপের বাচ্চা পাওয়া গেছে। মনোজ মজুমদারের ছেলে মানোবেশ বলেন, তাদের বাড়িতে টিনের বেড়া ও টিনের ছাউনির দুটি ঘর আছে। এগুলোর মেঝে মাটির। মঙ্গলবার বিকেলে ওই ঘরের মধ্যে কয়েকটি বাচ্চা সাপ দেখা গেলে পাশের সাতপাখিয়া গ্রামের আবদুল গফুর নামে এক সাপুড়েকে খবর দেওয়া হয়। তিনি দুটি কক্ষের মেঝের মাটি খুঁড়ে এক থেকে দেড় ফুট লম্বা ৭০টি বাচ্চা সাপ বের করে আনেন। বাচ্চা সাপগুলো নিয়ে যান সাপুড়ে গফুর। কিন্তু মা সাপটি পাওয়া যায়নি।
রাজশাহীর মোহনপুর উপজেলার বিদিরপুর গ্রামের একটি বাড়ির মাটির মেঝে খুঁড়ে গতকাল মা, বাচ্চাসহ ২০টি সাপ পাওয়া গেছে। বাড়ির মালিক মাইনুল ইসলাম বলেন, মঙ্গলবার সকালে বাড়িতে সাপের উপস্থিতি টের পেয়ে রাতে ব্যাঙ দিয়ে ফাঁদ পেতে মা গোখরাটিকে ধরা হয়। গতকাল সকাল থেকে বাড়ির আশপাশের ছোট-বড় গর্তগুলো খোঁড়া হলে বেরিয়ে আসে ১৯টি বাচ্চা সাপ। সবগুলোই মেরে ফেলা হয়।
পাবনার চাটমোহরের বালুদিয়ার গ্রামের মীর কাশেমের বাড়ির একটি পরিত্যক্ত ঘর থেকে ১৭টি গোখরা সাপের বাচ্চা পাওয়া গেছে মঙ্গলবার সন্ধ্যায়। বাচ্চাগুলোকে পিটিয়ে মেরেছে এলাকাবাসী। মা সাপটিকে পাওয়া যায়নি। এ ঘটনায় গ্রামজুড়ে সাপ-আতঙ্ক বিরাজ করছে।
মীর কাশেমের বড় ছেলে হাবিবুর রহমান বলেন, বাড়ির লোকজন পরিত্যক্ত ঘরটি পরিষ্কার করতে গেলে হঠাৎই একটি গোখরা সাপের বাচ্চা বেরিয়ে আসে।
নাটোরের নলডাঙ্গা উপজেলার মাধনগর গ্রামের একটি বাড়ির শোয়ার ঘরের মেঝে খুঁড়ে ৩৫টি গোখরা সাপের বাচ্চা ও ১৫টি ডিম পাওয়া গেছে। সাপগুলোকে পিটিয়ে মেরে ফেলা হয়। টাঙ্গাইলের সখীপুরে হামিদপুর গ্রামে একটি বাড়ির রান্নাঘর থেকে ২৫টি বাচ্চাসহ একটি বড় গোখরা সাপ পাওয়া যায় মঙ্গলবার সন্ধ্যায়। পরে ওই সাপগুলো মেরে ফেলা হয়।
