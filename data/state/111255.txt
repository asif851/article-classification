
বিজয় দিবসের অনুষ্ঠানে নৌপরিবহনমন্ত্রী শাজাহান খান বলেছেন, ‘নতুন করে শপথ নিতে হবে যে বিএনপি-জামায়াতকে পরাজিত করে আগামী নির্বাচনে বিজয় ছিনিয়ে আনতে হবে।’
আজ শনিবার সকালে মাদারীপুর জেলা আওয়ামী লীগ কার্যালয়ে বিজয় দিবস উপলক্ষে বঙ্গবন্ধুর প্রতিকৃতিতে ফুল দিয়ে শ্রদ্ধা জানানোর পর নৌমন্ত্রী এসব কথা বলেন।
নৌমন্ত্রী বলেন, আগামী নির্বাচনেও শেখ হাসিনার সরকার ক্ষমতায় আসবে। এ জন্য সবাইকে ঐক্যবদ্ধ হয়ে কাজ করতে হবে। যারা যুদ্ধাপরাধী ও জঙ্গিবাদকে সমর্থন করে, তাদের হাতে আওয়ামী লীগ কখনই পরাজয় বরণ করবে না। বরং আগামী নির্বাচনে জয়লাভ করে বিজয়ের উল্লাসে মেতে উঠবে আওয়ামী লীগ।
এ সময় উপস্থিত ছিলেন মাদারীপুর-৩ আসনের সাংসদ আ ফ ম বাহাউদ্দিন নাছিম, মাদারীপুর জেলা পরিষদের চেয়ারম্যান মিয়াজউদ্দিন খান, জেলা আওয়ামী লীগের সভাপতি শাহাবুদ্দিন মোল্ল্যা, পৌর মেয়র খালিদ হোসেন প্রমুখ।
