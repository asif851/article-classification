
খুলনায় স্ত্রী হত্যার দায়ে স্বামীকে মৃত্যুদণ্ড দিয়েছেন আদালত। দণ্ডপ্রাপ্ত ব্যক্তির নাম মো. শেখ মিরাজুল (২৭)। বর্তমানে তিনি পলাতক রয়েছেন।
আজ বৃহস্পতিবার খুলনার জননিরাপত্তা বিঘ্নকারী অপরাধ দমন ট্রাইব্যুনালের বিচারক এস এম সোলায়মান এ রায় ঘোষণা করেন।
মামলার সংক্ষিপ্ত বিবরণী থেকে জানা যায়, ২০১০ সালের ২৮ জানুয়ারি দুপুরে পারিবারিক কলহের জের ধরে গৃহবধূ হোসনে আরাকে তাঁর স্বামী মো. মিরাজুল মসলা বাটার শীল দিয়ে মাথায় আঘাত করেন। পরে তাঁকে উদ্ধার করে খুলনা মেডিকেল কলেজ হাসপাতালে নিলে গেলে কর্তব্যরত চিকিৎসক মৃত ঘোষণা করেন।
এ ঘটনায় নিহত হোসনে আরার ভাই মো. নান্নু শিকদার বাদী হয়ে মিরাজুলের নামে খুলনা সদর থানায় হত্যা মামলা করেন। মামলার তদন্ত কর্মকর্তা উপপরিদর্শক মো. মনিরুল ইসলাম ২০১১ সালের ৩ ফেব্রুয়ারি মিরাজুলকে অভিযুক্ত করে আদালতে চার্জশিট দেন।
দণ্ডপ্রাপ্ত মিরাজুলের পৈতৃক বাড়ি গোপালগঞ্জের টুঙ্গিপাড়ার কাশবাড়িয়া এলাকায়।
