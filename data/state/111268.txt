
পুরান ঢাকার রহমতগঞ্জ গরুর হাট। সাদা রঙের একটি গরু। মাঝারি আকারের। খুব বেশি হৃষ্টপুষ্ট নয়। ওজন খুব বেশি হলে আড়াই থেকে তিন মণ হতে পারে। দেখতেও আকর্ষণীয় নয়। গোলাম মোস্তফা নামের একজন ক্রেতা গরুটির দাম জানতে চাইলেন। গরুর মালিক আবদুর রহমান দাম বললেন ৭০ হাজার টাকা। একগাল হেসে গোলাম মোস্তফা দাম বললেন ২৫ হাজার টাকা। পুরান ঢাকার বাজারটিতে গিয়ে আজ শনিবার কয়েক জায়গায় একই ধরনের দৃশ্য চোখে পড়ল। অর্থাৎ, বিক্রেতা যেভাবে অস্বাভাবিক অঙ্কের দাম হাঁকছেন, ঠিক একইভাবে ক্রেতাও অস্বাভাবিক কম দাম দিতে চাইছেন। অন্তত তিনজন গরু ব্যবসায়ী বলছেন, বাজারে ক্রেতা আসতে শুরু করেছে। এটা বিক্রেতাদের জন্য সুখবর। তাই দাম যাচাই করতে একটু বাড়িয়ে দাম বলা হচ্ছে। অন্যদিকে ক্রেতারা বলছেন, গরুর প্রকৃত যে দাম, তার চাইতে অনেক বেশি দাম হাঁকছেন ব্যবসায়ীরা। তাই আমরাও প্রকৃত দামের চেয়ে কম বলছি। রহমতগঞ্জ গরুর হাট প্রায় পুরোটাই কোরবানির পশুতে পরিপূর্ণ। নানা রঙের, নানা আকারের গরু এনেছেন ব্যবসায়ীরা। দেখতে ভালো, মোটাসোটা গরুগুলো হাটের প্রবেশপথগুলোর পাশে রাখা হয়েছে। বাবার হাত ধরে শিশুরা, দলবেঁধে তরুণ, যুবক, মধ্যবয়সীরা বাজারে কোরবানির পশু দেখতে এসেছেন। আর গরু দেখে শিশুদের উচ্ছ্বাস ছিল চোখে পড়ার মতো।কুষ্টিয়ার আবদুল হান্নান খুর বড়সড় একটি গরু হাটে তুলেছেন। তাঁর দাবি, এটি হাটের সেরা গরু। ওই গরুটির আশপাশে অনেকেই ভিড় করছেন। হান্নান প্রথম আলোকে বলেন, ‘আমি এ বছর একটি মাত্র গরু নিয়ে এসেছি। নিজে হাতে একে লালন-পালন করেছি। এর পেছনে অনেক খরচ হয়েছে। পাঁচ লাখ হলে গরুটি বিক্রি করব।’
এ ছাড়া কালো রঙের দুটি বড় গরু নিয়ে এসেছেন কুষ্টিয়ার আরেক গরু ব্যাপারী আতিয়ার রহমান। দুটি গরুর দাম হাঁকিয়েছেন নয় লাখ টাকা। গরুর গলায় ঝুলছে ফুলের মালা। গরু দুটি দেখতেও সব বয়সের মানুষের ভিড় ছিল। আতিয়ার বলেন, ‘আমার নিজের খামার আছে। এই দুটি গরুসহ ৩৪টি গরু হাটে তুলেছি। আশা করি, যে আশা নিয়ে ঢাকায় এসেছি, তা পূর্ণ হবে।’
গরু ব্যবসায়ীদের সঙ্গে আলাপ করে জানা গেছে, রহমতগঞ্জ বাজারে তোলা অধিকাংশ গরু এনেছেন কুষ্টিয়া ও ফরিদপুরের গরু ব্যবসায়ীরা।
হাটে বেশ কয়েকজন ক্রেতার সঙ্গে কথা বললে তাঁরা অভিযোগ করেন, ব্যবসায়ীরা দাম বেশি চাইছে। জবাবে গরুর ব্যবসায়ীরা বলছেন, লাভের আশায় অনেক কষ্ট করে ঢাকায় গরু এনেছেন। তাই দাম একটু বেশি। কিন্তু ক্রেতাদের প্রত্যুত্তর, লাভ করুক ঠিক আছে। কিন্তু অস্বাভাবিক দাম চেয়ে ব্যবসায়ীরা ঠিক কাজ করছেন না।
আরও পড়ুন:
গরুর দাম ২২ লাখ টাকা!
