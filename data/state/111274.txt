
ঢাকা বিশ্ববিদ্যালয়ের চারুকলা অনুষদে ‘ফ্রিডম’ নামের একটি আলোকচিত্র প্রদর্শনীর উদ্বোধনী অনুষ্ঠান থেকে নেদারল্যান্ডসের রাষ্ট্রদূতের ব্যাগ চুরি হয়েছে। গতকাল সন্ধ্যায় এ ঘটনা ঘটে। রাষ্ট্রদূত লিওনি মার্গারেথা ক্যুলেনায়ের ওই অনুষ্ঠানের প্রধান অতিথি ছিলেন। ব্যাগে রাষ্ট্রদূতের আইপ্যাড, মোবাইল ফোন, ব্যাংকের কার্ড, বাসার চাবি এবং প্রয়োজনীয় ব্যক্তিগত জরুরি কাগজপত্র ছিল। 
কাউন্টার ফটো নামের একটি আলোকচিত্র সংগঠন তার চতুর্থ প্রতিষ্ঠাবার্ষিকী উপলক্ষে দেশি-বিদেশি ১০ জন তরুণ আলোকচিত্রীর তোলা ছবি নিয়ে এ প্রদর্শনীর আয়োজন করে।
উদ্বোধনী অনুষ্ঠানে আমন্ত্রিত অতিথিদের বক্তব্য শেষে রাষ্ট্রদূত যখন মঙ্গলবাতি জ্বালাচ্ছিলেন, সে সময়ই চুরির এ ঘটনা ঘটে বলে ধারণা করা হয়। কারণ, বাতি জ্বালিয়ে তিনি নিজ চেয়ারে ফিরে গিয়ে ব্যাগটি খুঁজে পাননি। এ ঘটনায় রাষ্ট্রদূত মর্মাহত হন। তবে তিনি এ নিয়ে কোনো কথা বলেননি।
প্রদর্শনীর আয়োজক সাইফুল হক বলেন, নেদারল্যান্ডসের রাষ্ট্রদূতের ব্যাগটি চুরির সঙ্গে জড়িত সন্দেহে অজ্ঞাতনামা একজনকে ভিডিও ছবি দেখে শনাক্ত করা হয়েছে।
 ঢাকা মহানগর পুলিশের জনসংযোগ বিভাগের উপকমিশনার মাসুদুর রহমান বলেন, শাহবাগ থানায় এ ঘটনায় একটি মামলা হয়েছে। পুলিশ তদন্ত করছে।
