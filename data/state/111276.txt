
মিয়ানমারের রাখাইন রাজ্যে নির্যাতিত রোহিঙ্গাদের সীমান্ত দিয়ে বাংলাদেশে অনুপ্রবেশে বাধা দেওয়া থেকে বিরত থাকার নির্দেশনা চেয়ে রিট আবেদন করা হয়েছে। রিটে সাময়িক সময়ের জন্য সীমান্ত খুলে দেওয়ার নির্দেশনাও চাওয়া হয়েছে।
হাইকোর্টের সংশ্লিষ্ট শাখায় রিট আবেদনটি দায়ের করা হয়েছে বলে আজ সোমবার জানান সুপ্রিম কোর্টের আইনজীবী আবু ইয়াহিয়া দুলাল।
রিট আবেদনে নির্যাতিত রোহিঙ্গাদের সীমান্ত দিয়ে বাংলাদেশে অনুপ্রবেশে বাধা দেওয়া কেন অমানবিক ও বেআইনি ঘোষণা করা হবে না—এ বিষয়ে রুল চাওয়া হয়েছে। রুল শুনানি না হওয়া পর্যন্ত অন্তর্বর্তীকালীন নির্দেশনা চাওয়া হয়েছে।
আইনজীবী আবু ইয়াহিয়া দুলাল বলেন, কাল মঙ্গলবার রিট আবেদনটি শুনানির জন্য হাইকোর্টে উপস্থাপন করা হবে।
রিট আবেদনে স্বরাষ্ট্রসচিব, আইজিপি, বিজিবির মহাপরিচালক ও কোস্টগার্ডের ডিজিকে বিবাদী করা হয়েছে।
মিয়ানমারের রাখাইন রাজ্যে দেশটির সেনা-পুলিশ সহিংস অভিযান চালাচ্ছে। এই অভিযানে সংখ্যালঘু রোহিঙ্গাদের হতাহতের খবর আসছে। অভিযান শুরু হওয়ার পর থেকে বাংলাদেশ সীমান্তে অনুপ্রবেশের জন্য রোহিঙ্গাদের উপস্থিতি বেড়েছে। অনুপ্রবেশের সময় বিজিবি রোহিঙ্গাদের আটক করে ফেরত পাঠাচ্ছে। তা সত্ত্বেও অনুপ্রবেশের ঘটনা ঘটছে।
আরও পড়ুন:রোহিঙ্গারা তিন কারণে মিয়ানমার ছাড়ছেমিয়ানমারের বিরুদ্ধে এখনো সরব নয় বিশ্ব সম্প্রদায়
