

জঙ্গি আস্তানা সন্দেহে কুষ্টিয়ার ভেড়ামারা উপজেলায় বামনপাড়া তালতলা এলাকায় টিনশেড বাড়িটি এখনো ঘিরে রেখেছে আইনশৃঙ্খলা রক্ষাকারী বাহিনী। আজ শনিবার দুপুর পৌনে ১২টায় শেষ খবর পাওয়া পর্যন্ত সেখানে অভিযান চলছে। গতকাল শুক্রবার রাত ১২টা থেকে বাড়িটি ঘিরে অভিযান শুরু হয়।
সকালে এই বাড়ি থেকে আটক তিন নারীর মধ্যে দুজনের পরিচয় জানিয়েছে ঢাকা মহানগর পুলিশের (ডিএমপি) কাউন্টার টেররিজম ইউনিট। এই তিন নারী নব্য জেএমবির সদস্য বলে জানিয়েছে কাউন্টার টেররিজম ইউনিটের উপকমিশনার (ডিসি) মহিবুল ইসলাম খান। তাঁর পক্ষ থেকে এক খুদে বার্তায় জানানো হয়, এই তিন নারী নব্য জেএমবির নারী সদস্য। তাঁদের একজন নব্য জেএমবির আমির আইয়ুব বাচ্চুর স্ত্রী ও আরেকজন জঙ্গি তালহার স্ত্রী।
এ পর্যন্ত একটি পিস্তল, তিনটি ম্যাগাজিন, দুটি সুইসাইডাল ভেস্টসহ বিপুল পরিমাণ বিস্ফোরক দ্রব্য উদ্ধার করেছে আইনশৃঙ্খলা রক্ষাকারী বাহিনী।
বামনপাড়া তালতলা এলাকায় এই বাড়ির মালিক নাসিমা খাতুন। তিনি ভেড়ামারা উপজেলার স্বাস্থ্য প্রকৌশল অধিদপ্তরের অফিস সহকারী। ঘিরে রাখা টিনশেডের এই বাড়ির পুরোটা ভাড়া দেওয়া। বাড়ি থেকে ২০০ গজ দূরে নিজের আরেকটি তিনতলা বাড়িতে থাকেন নাসিমা খাতুন।

মোবাইল ফোনে প্রথম আলোকে দেওয়া নাসিমা খাতুনের ভাষ্য, চার-পাঁচ মাস আগে টলি খাতুন নামের এক নারী বাড়িটির একটি অংশ ভাড়া নেন। এখানে দুটি কক্ষ রয়েছে। ভাড়া নেওয়ার সময় টলি খাতুন জানান, তাঁর স্বামীর নাম আরমান আলী। তিনি সপ্তাহে দুই-তিন দিন এসে বাড়িতে থাকতেন। ভাড়া দেওয়ার পরপরই ভাড়াটের তথ্য নিয়ে থানায় কাগজপত্র জমা দিয়েছিলেন বলে জানান নাসিমা খাতুন। পাঁচ মাস আগে একই এলাকার অন্য বাড়িতে ভাড়া ছিলেন টলি খাতুন। সেখানে দুই-তিন বছর ছিলেন। টলি খাতুন এলাকায় পরিচিত হওয়ায় নিজের বাসা ভাড়া দেন নাসিমা।নাসিমা খাতুনের তথ্যমতে, দুই-তিন দিন আগে ওই বাসায় আরও দুজন নারী আসেন। এ ব্যাপারে জানতে চাইলে তাঁদের ননদ বলে পরিচয় দেন টলি খাতুন। টলি খাতুন বাড়িতে সেলাইয়ের কাজ করেন। আজ সকালে নাসিমা জানতে পারেন, টলি খাতুনসহ ওই দুই নারীকে পুলিশ থানায় নিয়ে গেছে।
সকালে যোগাযোগ করা হলে এ তথ্যের সত্যতা নিশ্চিত করেন কুষ্টিয়ার পুলিশ সুপার এস এম মেহেদি হাসান। প্রথম আলোকে তিনি বলেন, গোপন তথ্যের ভিত্তিতে ঢাকার কাউন্টার টেররিজম ইউনিট ও জেলা পুলিশ যৌথভাবে এ অভিযান শুরু করে, যা এখনো চলছে।
এস এম মেহেদি হাসান বলেন, ধারণা করা হচ্ছে, ওই টিনশেড বাড়ির ভেতর বড় ধরনের বিস্ফোরক দ্রব্য রয়েছে। বোমা নিষ্ক্রিয়কারী দলকে খবর দেওয়া হয়েছে। তারা এলে ঘরের ভেতর অভিযান চালানো হবে।
 
