
আজিমপুরের নিউ পল্টন লাইনের ইরাকি কবরস্থান মাঠের কাঁচাবাজারটি উচ্ছেদ করা হয়েছে। গত রোববার সকালে ঢাকা দক্ষিণ সিটি করপোরেশনের (ডিএসসিসি) ২৩ নম্বর ওয়ার্ডের যুবলীগের সভাপতি নাসির আহমেদ বাজারটি উচ্ছেদ করেন। এই কাঁচাবাজারটি নাসির আহমেদ, তাঁর ভাগনে মো. ইমরানসহ স্থানীয় আওয়ামী লীগের কিছু নেতা-কর্মীর নিয়ন্ত্রণে ছিল বলে অভিযোগ করেছিলেন স্থানীয় বাসিন্দারা। গত শনিবার ‘আজিমপুরের ইরাকি মাঠ দখল করে কাঁচাবাজার’ শিরোনামে প্রথম আলোয় একটি প্রতিবেদন প্রকাশিত হয়। নাসিরের এই উচ্ছেদ অভিযানকে স্বাগত জানিয়েছেন স্থানীয় বাসিন্দারা।প্রত্যক্ষদর্শীরা জানান, রোববার সকাল নয়টার দিকে স্থানীয় যুবলীগের নেতা-কর্মীদের নিয়ে মাঠের শতাধিক দোকানপাট উচ্ছেদ করেন নাসির। তাঁর সঙ্গে স্থানীয় বাসিন্দারাও ছিলেন। মাঠে আবার কোনো দোকানপাট না বসাতে দোকানিদের নিষেধ করে দেন তিনি। ওই দিন দুপুর ১২টার দিকে চার একর আয়তনের এই মাঠের ভেতর কোনো দোকানপাট দেখা যায়নি৷ মাঠের উত্তর-পূর্ব পাশে বাজার বসার জায়গাটিও পরিষ্কার। নিউ পল্টন লাইনের বাসিন্দা হজরত আলী বলেন, কাঁচাবাজারের কারণে দীর্ঘদিন ধরে পুরো মাঠটি খেলাধুলার অনুপযোগী ছিল। নাসির আহমেদ বলেন, ইরাকি কবরস্থান মাঠের এই কাঁচাবাজারের সঙ্গে তাঁর কোনো সংশ্লিষ্টতা ছিল না। কিন্তু মহল্লার মানুষ এ বিষয়ে সন্দেহ করায় নিজ উদ্যোগে বাজারটি উচ্ছেদ করেছেন। পরে এই মাঠে কোনো বাজার বসতে দেবেন না স্থানীয় বাসিন্দারা। মহল্লার শিশু-কিশোরেরা মাঠে খেলাধুলা করবে।ডিএসসিসির ২৩ নম্বর ওয়ার্ডের কাউন্সিলর হুমায়ুন কবির জানান, ইরাকের বংশোদ্ভূত লোকজন এই মাঠটির মালিক। তাঁরা ঢাকা শহরের বিভিন্ন এলাকায় ব্যবসা-বাণিজ্য করেন। মাঠের একাংশে রয়েছে কবরস্থান। তাঁদের সম্প্রদায়ের কেউ মারা গেলে এই কবরস্থানে দাফন করা হয়। দীর্ঘদিন ধরে মাঠটির একাংশের মালিকানা নিয়ে স্থানীয় এক বাসিন্দার সঙ্গে ইরাকি সম্প্রদায়ের মামলা আদালতে চলমান আছে। এই সুযোগে একটি চক্র মাঠে দোকানপাট বসিয়েছিল৷
