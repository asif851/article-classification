
কক্সবাজারের উখিয়া উপজেলায় অনুপ্রবেশকারী ১০৮ জন রোহিঙ্গাকে আটক করেছে বর্ডার গার্ড বাংলাদেশ (বিজিবি)। এ সময় এক দালালের গুলিতে বিজিবির সুবেদার ফজলুল হক গুলিবিদ্ধ হন। বিকেলে তাঁকে হেলিকপ্টারে করে ঢাকায় পাঠানো হয়।আজ শুক্রবার দুপুর সাড়ে ১২টার দিকে বালুখালী গ্রামে এ ঘটনা ঘটে।পুলিশ ও বিজিবি সূত্র জানায়, গতকাল বৃহস্পতিবার রাতে টেকনাফ উপজেলার হোয়াইক্যং ইউনিয়নের কাটাখালী গ্রামে শাহ আবদুল কাদের ফকিরের বার্ষিক ওয়াজ মাহফিল অনুষ্ঠিত হয়। ওই মাহফিলে মিয়ানমার থেকে অবৈধভাবে আসা অনেক রোহিঙ্গা অংশ নেয়। আজ শুক্রবার সকালে চারটি চান্দের গাড়িতে (খোলা জিপ) করে শতাধিক রোহিঙ্গা মাহফিল থেকে উখিয়ার দিকে যেতে থাকে। এ সময় বালুখালী পানবাজার এলাকায় বিজিবির সদস্যরা গাড়ি থামিয়ে রোহিঙ্গাদের আটক করেন। এর প্রতিবাদে জিপ গাড়ির চালক স্থানীয় শাহ আলমগীর, রোহিঙ্গা দালাল কালামসহ স্থানীয় কিছু দালাল ‘টেকনাফ-কক্সবাজার মহাসড়কে’ ব্যারিকেড দিয়ে রোহিঙ্গাদের ছিনিয়ে নেওয়ার চেষ্টা করে। এ সময় বিজিবির সদস্যরা তাদের সরিয়ে দিতে চাইলে দালালেরা গুলি চালায়। এতে বিজিবি সুবেদার ফজলুল হক গুলিবিদ্ধ হন। এরপর বিজিবির সদস্যরা ফাঁকা গুলি করলে দালালেরা ইটপাটকেল ছুড়তে ছুড়তে পালিয়ে যায়। পরে ধাওয়া করে বিজিবির সদস্যরা জিপ গাড়ির চালক শাহ আলমগীরকে আটক করেন।
কক্সবাজার ১৭ বিজিবি ব্যাটালিয়নের অধিনায়ক লে. কর্নেল খন্দকার সাইফুল আলম প্রথম আলোকে জানান, আটক রোহিঙ্গাদের ছিনিয়ে নিতে স্থানীয় পালংখালী ইউনিয়ন পরিষদ চেয়ারম্যান গফুর উদ্দিন চৌধুরীর লোকজন বিজিবির সদস্যদের ওপর হামলা চালান এবং কালাম নামের এক রোহিঙ্গা দালালের গুলিতে বিজিবি সুবেদার ফজলুল হক গুলিবিদ্ধ হন। তাঁকে প্রথমে উখিয়া উপজেলা স্বাস্থ্য কমপ্লেক্সে এবং পরে কক্সবাজার সদর হাসপাতালে ভর্তি করা হয়। কিন্তু অবস্থার অবনতি হলে বিকেলে ফজলুল হককে হেলিকপ্টারে ঢাকায় পাঠানো হয়েছে। তাঁর কাঁধে গুলি লেগেছে। আটক করা ১০৮ জন রোহিঙ্গাকে মিয়ানমারে ফেরত পাঠানো হচ্ছে।
খন্দকার সাইফুল আলম আরও জানান, বিএনপির নেতা ও ইউপি চেয়ারম্যান গফুর উদ্দিন চৌধুরীসহ হামলাকারীদের ধরতে এলাকায় বিশেষ অভিযান চলছে। তাঁদের বিরুদ্ধে মামলা করা হবে।এদিকে গফুর উদ্দিনের সঙ্গে যোগাযোগ করার চেষ্টা করে তাঁর মোবাইল ফোন বন্ধ পাওয়া যায়।
