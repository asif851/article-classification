
সাংবাদিক দম্পতি সাগর-রুনি হত্যা মামলায় গ্রেপ্তার তাঁদের বাসার নিরাপত্তাকর্মী পলাশ রুদ্রপালের জামিন স্থগিত করেছেন চেম্বার বিচারপতি। আজ রোববার চেম্বার বিচারপতি হাসান ফয়েজ সিদ্দিকী রাষ্ট্রপক্ষের করা এক আবেদনের শুনানি নিয়ে এ আদেশ দেন।গত ২৭ জানুয়ারি হাইকোর্টের একটি দ্বৈত বেঞ্চ পলাশের অন্তর্বর্তী জামিন মঞ্জুর করেন। এর ওপর স্থগিতাদেশ চেয়ে রাষ্ট্রপক্ষ আবেদন করে।রাষ্ট্রপক্ষে ছিলেন অতিরিক্ত অ্যাটর্নি জেনারেল মুরাদ রেজা ও ডেপুটি অ্যাটর্নি জেনারেল বিশ্বজিৎ দেবনাথ।পরে বিশ্বজিৎ প্রথম আলোকে বলেন, পলাশের জামিনের মঞ্জুর করে হাইকোর্টের দেওয়া আদেশ স্থগিত করেছেন চেম্বার বিচারপতি। সাগর-রুনি হত্যা মালায় সন্দেহভাজন হিসেবে ২০১২ সালের অক্টোবরে পলাশকে গ্রেপ্তার করা হয়।বিনা বিচারে প্রায় ২৮ মাস ধরে কারাবন্দী পলাশের বিরুদ্ধে এখনো এ হত্যায় জড়িত থাকার কোনো প্রমাণ পাওয়া যায়নি। পলাশের বাড়ি মৌলভীবাজারের জুড়ী উপজেলায়।
