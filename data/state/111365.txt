
পাবনার ঈশ্বরদী উপজেলা ছাত্রলীগের সভাপতি ও সাতটি মামলার আসামি জুবায়ের বিশ্বাসকে গ্রেপ্তার করেছে পুলিশ। গতকাল রোববার দুপুরে শহরের আমিনপাড়ার নিজ বাড়ি থেকে তাঁকে গ্রেপ্তার করা হয়। গ্রেপ্তারের পরপরই তাঁকে পাবনায় পাঠিয়ে দেওয়া হয়।ঈশ্বরদী থানার ভারপ্রাপ্ত কর্মকর্তা (ওসি) আব্দুল হাই তালুকদার গ্রেপ্তারের বিষয়টি নিশ্চিত করে বলেন, সন্ত্রাসী তালিকায় জুবায়ের বিশ্বাসের নাম রয়েছে। তাঁর বিরুদ্ধে মোট সাতটি মামলা রয়েছে। এর মধ্যে বিচারাধীন পাঁচটি। এ ছাড়া ঈশ্বরদী থানায় করা বিস্ফোরক ও সন্ত্রাস দমন আইনে আরও দুটি মামলা রয়েছে। এসব মামলার পলাতক আসামি তিনি। গোপন সূত্রে খবর পেয়ে গতকাল বেলা দুইটার দিকে তাঁকে বাড়ি থেকে গ্রেপ্তার করা হয়।মামলা প্রসঙ্গে সম্প্রতি মুঠোফোনে জুবায়ের বিশ্বাস প্রথম আলোকে জানিয়েছিলেন, তাঁর বিরুদ্ধে করা মামলাগুলো বানোয়াট। তিনি নির্দোষ।পৌর ছাত্রলীগের সভাপতি আবদুল্লাহ আল মামুন মুঠোফোনে প্রথম আলোকে বলেন, ‘শুনেছি জুবায়ের গ্রেপ্তার হয়েছে। এর বেশি কিছু বলতে চাই না।’দলীয় সূত্রে জানা গেছে, আওয়ামী লীগ কার্যালয়ে হামলা ও গঠনতন্ত্রবিরোধী কর্মকাণ্ডে জড়িত থাকার অভিযোগে চলতি বছরের ৬ আগস্ট যুবলীগের বর্ধিত সভায় ঈশ্বরদী উপজেলা যুবলীগের সভাপতি আবদুস সালাম খান ও ছাত্রলীগ সভাপতি জুবায়ের বিশ্বাসকে দুই বছরের জন্য দল থেকে বহিষ্কারের ঘোষণা দেওয়া হয়। এ সভায় পাবনা জেলা আওয়ামী লীগের সভাপতি ও ভূমিমন্ত্রী শামসুর রহমান শরীফ এমপি প্রধান অতিথি ছিলেন।
