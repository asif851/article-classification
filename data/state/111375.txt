
বিদ্যানন্দ ফাউন্ডেশনের মেধা বৃত্তি ২০১৫–এর পুরস্কার ও সনদ বিতরণ অনুষ্ঠান ১৮ জুন নগরের থিয়েটার ইনস্টিটিউট মিলনায়তনে অনুষ্ঠিত হয়। ফাউন্ডেশনের প্রতিষ্ঠাতা ও চেয়ারম্যান কিশোর কুমার দাশের সভাপতিত্বে অনুষ্ঠানে প্রধান অতিথি ছিলেন চট্টগ্রাম বিশ্ববিদ্যালয়ের উপাচার্য ইফতেখার উদ্দিন চৌধুরী। প্রধান বক্তা ছিলেন অতিরিক্ত জেলা প্রশাসক অনুপম সাহা। বিশেষ অতিথি ছিলেন চট্টগ্রাম বিশ্ববিদ্যালয়ের নৃবিজ্ঞান বিভাগের অধ্যাপক ফরিদ উদ্দিন আহমেদ, আইন বিভাগের সভাপতি এ বি এম আবু নোমান, এশিয়ান এজ-এর চট্টগ্রাম ব্যুরো প্রধান নাজিমুদ্দিন শ্যামল। স্বাগত বক্তব্য দেন বিদ্যানন্দ ফাউন্ডেশনের ভাইস চেয়ারম্যান ফারুক আহমেদ।শিক্ষার্থীদের দিকনির্দেশনামূলক বক্তব্য দেন চট্টগ্রাম বিশ্ববিদ্যালয়ের আইন বিভাগের প্রভাষক ও বিদ্যানন্দ ফাউন্ডেশন মেধাবৃত্তি পরীক্ষা-২০১৫ এর আহ্বায়ক সাঈদ আহসান। বৃত্তিপ্রাপ্ত ছাত্রছাত্রীদের মধ্যে পুরস্কার হিসাবে ক্রেস্ট, সার্টিফিকেট, নগদ অর্থ ও শিক্ষা সামগ্রী বিতরণ করা হয়। ১০২ জন শিক্ষার্থী বৃত্তি লাভ করে।গত বছরের ১৮ ডিসেম্বর নগরের হোসেন আহমেদ সিটি করপোরেশন স্কুল অ্যান্ড কলেজে এই বৃত্তি পরীক্ষা অনুষ্ঠিত হয়। উল্লেখ্য, ২০১৩ সালে প্রতিষ্ঠার পর থেকে বিদ্যানন্দ কাজ করছে সমাজের সুবিধাবঞ্চিত ও পিছিয়ে পড়া শিক্ষার্থীদের নিয়ে। সম্প্রতি বিদ্যানন্দ চালু করেছে ‘১ টাকার আহার’ প্রকল্প, যার মাধ্যমে বাস্তুহারা ও পথশিশুরা মাত্র এক টাকার বিনিময়ে খাবার সংগ্রহ করতে পারে। বিজ্ঞপ্তি
