
বিএনপির মহাসচিব মির্জা ফখরুল ইসলাম আলমগীর অভিযোগ করেছেন, জেএমবি তৈরি হয়েছে আওয়ামী লীগ সরকারের আমলে। তাদের আত্মীয়স্বজনেরাই জেএমবির নেতা ছিল।
বৃহস্পতিবার বিকেলে গাজীপুর জেলা শহরের বঙ্গতাজ অডিটোরিয়ামে বিএনপির স্থায়ী কমিটির প্রয়াত সদস্য আ স ম হান্নান শাহর শোকসভার প্রধান অতিথির বক্তব্যে মির্জা ফখরুল এসব কথা বলেন।
বিএনপির মহাসচিব দাবি করেন, ‘আমরা জঙ্গিবাদ ও সন্ত্রাসী ঘটনাগুলো প্রথম শুনতে শুরু করলাম আওয়ামী লীগ সরকারের আমলেই। এখন তারা বলতে শুরু করেছে যে বাংলাদেশে জঙ্গি আছে এবং সে জঙ্গি হচ্ছে বিএনপির নেতারা, জামায়াতের লোকেরা। এ কথা বলতে বলতে তারা বাংলাদেশকে একটি সত্যিকারের জঙ্গি রাষ্ট্রে পরিণত করতে চাইছে।’
মির্জা ফখরুল অভিযোগ করেন, ‘অত্যন্ত সুপরিকল্পিত ও সচেতনভাবে ওয়ান-ইলেভেনের সরকার যেভাবে বাংলাদেশে বিরাজনীতিকরণ করতে চেয়েছিল, সেভাবে আমাদের নেতৃত্বশূন্য করারও যেন দায়িত্ব নিয়েছে আওয়ামী লীগ সরকার। তাদের লক্ষ্য একটাই, আর সে লক্ষ্য হলো তারা এ দেশে শুধু আওয়ামী লীগের শাসন প্রতিষ্ঠা করবে, আর অন্য কোনো দল থাকবে না।’ তিনি বলেন, অধ্যাপক মান্নানসহ বিএনপির যাঁরা মেয়র নির্বাচিত হয়েছেন, তাঁদের প্রত্যেককে বরখাস্ত করা হয়েছে এবং তাঁদের দু-একজন ছাড়া অন্যদের কারাগারে আটকে রাখা হয়েছে। কয়েক শ ইউপি চেয়ারম্যানকে বরখাস্ত করা হয়েছে। প্রায় ৫০ জন উপজেলা চেয়ারম্যানকে বরখাস্ত করা হয়েছে।
প্রধান অতিথি মির্জা ফখরুল অভিযোগ করেন, ‘বাংলাদেশ এখন একটি মৃত্যুপুরীতে পরিণত হয়েছে, কারাগারে পরিণত হয়েছে। আমাদের শীর্ষ নেতা খালেদা জিয়ার বিরুদ্ধে ২৯টির বেশি মামলা হয়েছে। আমাদের ৭৮ হাজারের বেশি নেতা-কর্মী জেলে গেছেন, এক হাজারের ওপরে নেতা-কর্মীকে গুলি করে হত্যা করা হয়েছে। পাঁচ  শতাধিক নেতা-কর্মীকে গুম করে দেওয়া হয়েছে।’
গাজীপুর জেলা বিএনপির সভাপতি এ কে এম ফজলুল হকের সভাপতিত্বে শোকসভায় অন্যদের মধ্যে বক্তব্য দেন বিএনপির কেন্দ্রীয় কমিটির সদস্য হাসান উদ্দিন সরকার, শাহীনা খান, মাজহারুল আলম, কালিয়াকৈর পৌরসভার মেয়র মো. মজিবুর রহমান প্রমুখ।
