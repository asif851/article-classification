
জগন্নাথ বিশ্ববিদ্যালয়ের প্রধান ফটকের বিপরীত দিকে সমবায় ব্যাংকের একটি জমির সীমানাপ্রাচীর ভেঙে সেখানে থাকা ফুটপাতেরকয়েকটি বন্ধ দোকান পুড়িয়ে দিয়েছেন আন্দোলনরত শিক্ষার্থীরা। এরপর তাঁরা সেই জমির প্রবেশ ফটকে ছাত্র-শিক্ষক কেন্দ্রের ব্যানার লাগিয়ে দেন।ক্যাম্পাস থেকে বাংলাদেশ ব্যাংকের সদরঘাট শাখা স্থানান্তরের দাবিতে আজ মঙ্গলবার ব্যাংকটির প্রধান ফটকের সামনে অবস্থান কর্মসূচি পালন করছেন বিশ্ববিদ্যালয়ের শিক্ষক ও শিক্ষার্থীরা। বেলা দুইটার দিকে বাংলাদেশ ব্যাংকের প্রধান ফটকে তালা ঝুলিয়ে দেন তাঁরা।এ সময় ভিক্টোরিয়া পার্কসংলগ্ন এলাকায় কয়েকজন পুলিশ সদস্য ক্যাম্পাসের দিকে আসতে চাইলে তাড়া দেন শিক্ষার্থীরা। একপর্যায়ে পুলিশ সদস্যরা ঢাকা দায়রা জজ আদালত প্রাঙ্গণে ঢুকে পড়লে শিক্ষার্থীরা তাঁদের লক্ষ্য করে সেখানেই ইটপাটকেল ছুড়তে থাকেন। এ সময় হল উদ্ধার সংগ্রাম পরিষদের আহ্বায়ক শরিফুল ইসলাম শিক্ষার্থীদের শান্ত করেন। পরে শিক্ষার্থীরা ফিরে এসে আবার ঢাকা ব্যাংকের শাখায় ইট ছোড়েন।আন্দোলনরত শিক্ষার্থীদের একটি অংশ টায়ার জ্বেলে ভিক্টোরিয়া পার্ক এলাকায় জনসন রোড অবরোধ করে রেখেছেন। এতে সদরঘাট থেকে গুলিস্তান পর্যন্ত যান চলাচল বন্ধ রয়েছে।
প্রত্যক্ষদর্শীরা জানান, সমবায় ব্যাংকের ওই জমিতে কয়েকটি চৌকির ওপর শীতের কাপড়রের ২০-২৫টি দোকান ছিল। তবে সেখানে কোনো দোকানি ছিলেন না। বেলা একটার দিকে আন্দোলনরত শিক্ষার্থীরা সেই জমির সীমানাপ্রাচীর ভেঙে এসব কাপড়ে আগুন ধরিয়ে দেন। পরে সদরঘাট ফায়ার সার্ভিসের একটি ইউনিট এসে আগুন নেভায়।
বেলা ১১টার দিকে হল উদ্ধার সংগ্রাম পরিষদ ক্যাম্পাসে থাকা বাংলাদেশ ব্যাংকের সদরঘাট শাখার প্রধান ফটকের সামনে অবস্থান নেয়। একই সময়ে বিশ্ববিদ্যালয়ের শহীদ মিনারের সামনে মানববন্ধন ও সমাবেশ করে শিক্ষক সমিতি। সেখান থেকে দুপুর ১২টার দিকে তারা মিছিল নিয়ে ব্যাংকের সামনে শিক্ষার্থীদের সঙ্গে যোগ দেয়। এ সময় ব্যাংকের ভেতরে অনেকেই আটকা পড়েন। এমনকি বাইরে থেকেও কেউ ব্যাংকে ঢুকতে পারছেন না। দুপুর ১২টার দিকে ব্যাংকের প্রধান ফটকে ‘বঙ্গবন্ধু একাডেমিক ভবন’ ব্যানার লাগিয়ে দেন শিক্ষার্থীরা।বিশ্ববিদ্যালয়ের বেদখল হওয়া ১০টি হল উদ্ধার ও দুই পুলিশ কর্মকর্তাকে প্রত্যাহারসহ বিভিন্ন দাবিতে বিশ্ববিদ্যালয়ের শিক্ষক-শিক্ষার্থীরা বেশ কয়েক দিন ধরে এই আন্দোলন করে যাচ্ছেন।
হল উদ্ধার সংগ্রাম পরিষদের সভাপতি শরীফুল ইসলাম বলেন, শিক্ষার্থীরা শান্তিপূর্ণভাবে ব্যাংকের সামনে অবস্থান নিয়েছেন। শাখাটি স্থানান্তর করতে সরকারের প্রতি আহ্বান জানান তিনি।
সমাবেশে শিক্ষকেরা বলেন, দাবি আদায়ে ১৫ দিনের মতো টানা আন্দোলন করে যাচ্ছেন শিক্ষক-শিক্ষার্থীরা। কিন্তু সরকারের পক্ষ থেকে আশ্বাস পাওয়া গেলেও কার্যকর পদক্ষেপ নিতে দেখা যাচ্ছে না। তাই কর্মবিরতিসহ বিভিন্ন কর্মসূচি পালন করে যাবে শিক্ষক সমিতি।ঢাকা মহানগর আওয়ামী লীগের যুগ্ম সাধারণ সম্পাদক ও স্বতন্ত্র সাংসদ হাজি মো. সেলিমের দখলে থাকা বিশ্ববিদ্যালয়ের তিব্বত হল উদ্ধার করতে গেলে গত ২৩ ফেব্রুয়ারি শিক্ষার্থীদের সঙ্গে পুলিশের সংঘর্ষে প্রায় ৩০০ শিক্ষক-শিক্ষার্থী আহত হন। এ ঘটনার জন্য পুলিশের লালবাগ বিভাগের উপকমিশনার হারুন অর রশিদ ও কোতোয়ালি থানার ভারপ্রাপ্ত কর্মকর্তা (ওসি) মনিরুজ্জামানকে দায়ী করে তাঁদের প্রত্যাহারের দাবি জানিয়েছেন শিক্ষক-শিক্ষার্থীরা।এদিকে বিশ্ববিদ্যালয়ের বেদখল হওয়া হলগুলো উদ্ধারে ঢাকা-৬ আসনের সাংসদ কাজী ফিরোজ রশীদকে আহ্বায়ক করে আট সদস্যের একটি কমিটি গঠন করেছে শিক্ষা মন্ত্রণালয়। সচিবালয়ে গতকাল সোমবার শিক্ষামন্ত্রী নুরুল ইসলাম নাহিদের সভাপতিত্বে অনুষ্ঠিত জরুরি সভায় পরিস্থিতি পর্যালোচনা করে এ কমিটি গঠন করা হয়।
হল উদ্ধারে মন্ত্রণালয়ের কমিটি গঠন

