
পুরান ঢাকার মিটফোর্ড হাসপাতাল এলাকায় অভিযান চালিয়ে প্রায় ২৫ লাখ টাকার নকল ও নিবন্ধনবিহীন ওষুধ জব্দ করেছেন ভ্রাম্যমাণ আদালত। এর সঙ্গে জড়িত থাকার অভিযোগে দুটি ফার্মেসিকে তিন লাখ টাকা জরিমানা করা হয়েছে। 
আজ বুধবার এ আদালত পরিচালনা করেন র‍্যাপিড অ্যাকশন ব্যাটালিয়নের (র‍্যাব) নির্বাহী ম্যাজিস্ট্রেট আনিসুর রহমান। ঔষধ প্রশাসন অধিদপ্তর ও র‍্যাবের যৌথ উদ্যোগে এ অভিযান চালানো হয়।
ঔষধ প্রশাসন অধিদপ্তরের ওষুধ তত্ত্বাবধায়ক এ টি এম গোলাম কিবরিয়া খান প্রথম আলোকে বলেন, গোপন তথ্যের ভিত্তিতে আজ মিটফোর্ড রোডের হাবিব মেডিসিন মার্কেটে অভিযান চালানো হয়। এ সময় এই মার্কেটের ক্রিস মেডিকেল হল থেকে ৬৭ ধরনের নিবন্ধনবিহীন ওষুধ জব্দ করা হয়। দোকানমালিককে দুই লাখ টাকা জরিমানা করা হয়েছে। পরে আকমল খান রোডের আলী মেডিসিন মার্কেটে অভিযান চালানো হয়। এই মার্কেটের মেসার্স জগৎবন্ধু মেডিসিন হল থেকে অনুমোদনহীন ১২০টি আমলকী প্লাস ফাইল জব্দ ও মালিককে এক লাখ টাকা জরিমানা করা হয়। জব্দ করা এসব ওষুধের বাজারমূল্য প্রায় ২৫ লাখ টাকা। অভিযান শেষে এসব ওষুধ মাতুয়াইলে ডাম্পিং স্টেশনে ধ্বংস করা হয়েছে।
