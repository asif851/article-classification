
নোয়াখালীর সুবর্ণচর উপজেলার চরক্লার্ক ইউনিয়নের কেরামতপুর গ্রামে একটি নলকূপে পানির বদলে গ্যাস বের হচ্ছে। প্রায় এক মাস ধরে নলকূপটি থেকে গ্যাস বের হওয়ায় ঘটনাটি দেখতে প্রতিদিনই মানুষ ভিড় করছে ওই বাড়িতে। নলকূপের জন্য বসানো মাথায় দিয়াশলাইয়ের কাঠি দিয়ে আগুন দিলেই জ্বলে উঠছে।
উপজেলা নির্বাহী কর্মকর্তা (ইউএনও) মো. আবু ওয়াদুদ ও বাখরাবাদ গ্যাস ডিস্ট্রিবিউশন কোম্পানির নোয়াখালী কার্যালয়ের ব্যবস্থাপক মো. সাহাব উদ্দিন আজ বুধবার বিকেলে ঘটনাটি দেখতে ওই এলাকায় যান।
মো. সাহাব উদ্দিন বলেন, নলকূপের পাইপে দিয়াশলাই জ্বালালে আগুন জ্বলে ওঠে। আগুনের উচ্চতা দেড় থেকে দুই ফুট। প্রাথমিকভাবে এটিকে পকেট গ্যাস বলেই মনে হচ্ছে। এরপরও এ বিষয়ে বাপেক্সকে চিঠি দেওয়া হবে।
ইউএনও মো. আবু ওয়াদুদ প্রথম আলোকে বলেন, বিকেলে তিনি কেরামতপুরে গিয়ে নলকূপের পাইপে গ্যাস বের হওয়ার বিষয়টি দেখেছেন। জেলা প্রশাসককে তিনি বিষয়টি জানাবেন।
নলকূপের মালিক জামাল উদ্দিন জানান, মাস খানেক আগে বোরো চাষের উদ্দেশ্যে বাড়ির সামনে চার ইঞ্চি ব্যাসের ৪২০ ফুট পাইপ পুঁতে একটি গভীর নলকূপ স্থাপন করেন। প্রথম দুই দিন সামান্য পানি ওঠেও পরে বন্ধ হয়ে যায়। ভেতর থেকে বুদ বুদ শব্দ আসতে থাকে। পরে পানিমিস্ত্রিকে খবর দেওয়া হলে তিনি চেষ্টা করেও পানি ওঠাতে ব্যর্থ হন। একপর্যায়ে নলকূপের ভেতর থেকে বুদ বুদ শব্দ আসা বেড়ে যায়। তখন তাঁরা দিয়াশলাইয়ের কাঠি জ্বালিয়ে ধরার সঙ্গে সঙ্গে আগুন জ্বলে ওঠে। পরে পাটের বস্তা দিয়ে আগুন নেভানো হয়।
 
