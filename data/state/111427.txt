
নোয়াখালী শহরের নতুন বাসস্ট্যান্ড এলাকায় ফায়ার সার্ভিস স্টেশনের সামনে একটি প্রাইভেট কার ও একটি সিএনজিচালিত অটোরিকশায় আগুন দিয়েছে দুর্বৃত্তরা। আজ মঙ্গলবার রাত সোয়া নয়টার দিকে এ ঘটনা ঘটে। এতে হতাহতের খবর পাওয়া যায়নি।
পুলিশ ও স্থানীয় লোকজনের ভাষ্যমতে, রাত সোয়া নয়টার দিকে ৭-৮ জন দুর্বৃত্ত শহরের নাপিতের পোল ও স্টেডিয়াম এলাকায় দুটি ককটেলের বিস্ফোরণ ঘটায়। এরপর তারা ফায়ার সার্ভিস স্টেশনের সামনে দাঁড় করিয়ে রাখা একটি প্রাইভেটকারের ভেতরে থাকা চালককে বের করে পেট্রল ঢেলে আগুন ধরিয়ে দেয়। এ সময় ফায়ার সার্ভিস স্টেশন থেকে ফায়ার সার্ভিসের কর্মীরা এসে আগুন নেভান। কিন্তু তাঁর আগেই প্রাইভেটকারটি সম্পূর্ণ পুড়ে যায়।প্রায় একই সময় শহরের দত্তেরহাট এলাকায় সাজ্জাদ ফিলিং স্টেশনের কাছে একটি সিএনজিচালিত অটোরিকশায় আগুন দেয় দুর্বৃত্তরা। খবর পেয়ে সুধারাম থানা পুলিশ ঘটনাস্থলে যাওয়ার আগেই দুর্বৃত্তরা পালিয়ে যায়।প্রাইভেটকারে অগ্নিসংযোগের ঘটনার সত্যতা নিশ্চিত করেন সদর সার্কেলের সহকারী পুলিশ সুপার (এএসপি) নিষ্কৃতি চাকমা। তিনি বলেন, ঘটনার পর পুলিশ জড়িত লোকজনকে গ্রেপ্তারে অভিযান শুরু করেছে।
