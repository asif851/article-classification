
বাংলাদেশকে একটি ক্ষুধা, দারিদ্র্যমুক্ত, উন্নত ও সমৃদ্ধিশালী দেশ হিসেবে গড়তে বর্তমান সরকারের উন্নয়ন-অগ্রগতিতে সৌদি আরবের আরও সহযোগিতা চেয়েছেন প্রধানমন্ত্রী শেখ হাসিনা। খবর বাসসের।গতকাল সোমবার বিকেলে প্রধানমন্ত্রীর সঙ্গে তাঁর সরকারি বাসভবন গণভবনে সাক্ষাৎ করে সাত সদস্যের এক সৌদি প্রতিনিধিদল। এ সময় প্রধানমন্ত্রী তাঁদের প্রতি ওই সহযোগিতার আহ্বান জানান। প্রতিনিধিদলের নেতৃত্ব দেন সৌদি আরবের জেনারেল ইনটেলিজেন্স প্রেসিডেন্সির পরিচালক খালিদ বিন আলী আল হুমায়দান।বৈঠকে প্রধানমন্ত্রী শেখ হাসিনা বলেন, ‘আমাদের লক্ষ্য ক্ষুধা ও দারিদ্র্যমুক্ত, উন্নত এবং সমৃদ্ধিশালী বাংলাদেশ প্রতিষ্ঠা। এ লক্ষ্যে বাংলাদেশ এগিয়ে যাচ্ছে। এই লক্ষ্য অর্জনে আমাদের ভ্রাতৃপ্রতিম দেশগুলোর কাছ থেকে আরও বেশি সহযোগিতা প্রয়োজন।’সৌদি আরবকে বাংলাদেশের ভ্রাতৃপ্রতিম দেশ হিসেবে উল্লেখ করে দুদেশের মধ্যকার বিরাজমান সম্পর্ক নিয়ে সন্তোষ প্রকাশ করেন প্রধানমন্ত্রী। সৌদিতে বিপুলসংখ্যক বাংলাদেশি কর্মীর অবস্থানের কথা জানিয়ে তিনি বলেন, তাঁরা দুদেশের অর্থনৈতিক অগ্রগতিতে মূল্যবান অবদান রাখছেন।প্রধানমন্ত্রী সৌদি বাদশাহ সালমান বিন আবদুল আজিজকে প্রতিনিধিদলের মাধ্যমে তাঁর শুভেচ্ছা জানান। প্রতিনিধিদলের নেতা হুমায়দান শেখ হাসিনার গতিশীল নেতৃত্বে বাংলাদেশের আর্থসামাজিক অগ্রগতিতে সাফল্যের ভূয়সী প্রশংসা করেন। শেখ হাসিনার নেতৃত্বে বাংলাদেশ ও সৌদি আরবের দ্বিপক্ষীয় সম্পর্ক আরও বৃদ্ধির ব্যাপারে আশা প্রকাশ করে তিনি বলেন, ‘মুসলিম হিসেবে আমরা এ অঞ্চল রক্ষা করব।’বৈঠকে হুমায়দান সৌদি বাদশাহ ও যুবরাজের আন্তরিক শুভেচ্ছা প্রধানমন্ত্রীকে পৌঁছে দেন। বৈঠক শেষে প্রধানমন্ত্রীর প্রেস সচিব ইহ্সানুল করিম সাংবাদিকদের আলোচনার ব্যাপারে ব্রিফ করেন।
