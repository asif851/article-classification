
চট্টগ্রামের সাতকানিয়া উপজেলার ছদাহা ইউনিয়নের আজিমপুর গ্রামের শাহ আবদুল বারী দরগাহ এলাকায় গত বৃহস্পতিবার রাতে পুলিশের সঙ্গে জামায়াত কর্মীদের গুলিবিনিময়ের ঘটনা ঘটেছে। পুলিশ ঘটনাস্থল থেকে তিনটি গুলির খোসা এবং জামায়াতের ক্যাডার খোরশেদের বাড়ি থেকে চারটি রামদা ও একটি হ্যান্ডমাইক উদ্ধার করেছে।পুলিশ ও স্থানীয় সূত্রে জানা গেছে, রাত নয়টার দিকে উপজেলা এলডিপির ভারপ্রাপ্ত সাধারণ সম্পাদক মো. জসিম উদ্দিনের আজিমপুরের গ্রামের বাড়িতে হামলা করার জন্য জামায়াত-শিবিরের কর্মীরা খোরশেদের নেতৃত্বে জড়ো হচ্ছিলেন। এ খবর পাওয়ার পর একদল পুলিশ দরগাহ এলাকার কাছাকাছি পৌঁছালে জামায়াত-শিবির কর্মীরা ককটেলের বিস্ফোরণ ঘটিয়ে পুলিশকে লক্ষ্য করে গুলি ছুড়লে পুলিশও সন্ত্রাসীদের লক্ষ্য করে গুলি ছোড়ে। উভয় পক্ষে অন্তত ৩৫ রাউন্ড গুলিবিনিময় হয়েছে।তবে এ ঘটনায় কেউ হতাহত হওয়ার খবর পাওয়া যায়নি। পুলিশ ঘটনাস্থল থেকে তিনটি গুলির খোসা ও ঘটনাস্থলের পার্শ্ববর্তী জামায়াতের ক্যাডার খোরশেদের বাড়ি তল্লাশি করে চারটি রামদা ও একটি হ্যান্ডমাইক উদ্ধার করে। সাতকানিয়া উপজেলা এলডিপির ভারপ্রাপ্ত সাধারণ সম্পাদক জসিমের ছোট ভাই মোহাম্মদ শফি বলেন, ‘সন্ত্রাসী খোরশেদ ও রাশেদের নেতৃত্বে জামায়াত-শিবিরের সন্ত্রাসীরা পূর্বপরিকল্পনা অনুযায়ী আমাদের বাড়িতে হামলা করলে পুলিশকে খবর দিই। ঘটনাস্থলে দ্রুত পুলিশ উপস্থিত হলে উভয় পক্ষের মধ্যে গুলিবিনিময়ের ঘটনা ঘটে।’উপজেলা শিবিরের সভাপতি তৌফিক এলাহীর মুঠোফোনে যোগাযোগ করলে মুঠোফোন বন্ধ পাওয়া যায়। সাতকানিয়া থানার সহকারী পরিদর্শক মুকিবুল হোসেন বলেন, আজিমপুর গ্রামের কিছু দূরে অন্য একটি গ্রামে টহলরত অবস্থায় খবর আসে এলডিপি নেতা জসিমের বাড়িতে জামায়াত-শিবির কর্মীরা হামলা করছেন। খবর পাওয়ার পর ওই এলাকায় যাওয়ার পথে জামায়াত-শিবির কর্মীরা ককটেলের বিস্ফোরণ ঘটিয়ে পুলিশকে লক্ষ্য করে গুলি ছোড়ে, পুলিশও পাল্টা গুলি চালায়।
