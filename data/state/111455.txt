
নারায়ণগঞ্জ নির্বাচন নিয়ে প্রধানমন্ত্রী শেখ হাসিনা বলেছেন, বিএনপি নির্বাচন নিয়ে এত দিন যে অভিযোগ করত, সেই অভিযোগের একটা উপযুক্ত জবাব নারায়ণগঞ্জবাসী দিয়ে দিয়েছে। তিনি বলেন, ‘আমার একটাই নির্দেশ ছিল—নির্বাচন হতে হবে শান্তিপূর্ণ, অবাধ ও সুষ্ঠু। সাধারণ মানুষ যেন ভোটটা সঠিকভাবে দিতে পারে।’ আজ শুক্রবার রাতে নারায়ণগঞ্জ সিটি করপোরেশনের নবনির্বাচিত মেয়র সেলিনা হায়াৎ আইভীসহ সেখানকার আওয়ামী লীগের নেতাদের সঙ্গে গণভবনে সৌজন্য সাক্ষাতের সময় প্রধানমন্ত্রী এসব কথা বলেন। নারায়ণগঞ্জ সিটি করপোরেশনে দায়িত্ব পালনরত আইনশৃঙ্খলা রক্ষাকারী বাহিনীসহ সবাইকে ধন্যবাদ জানান তিনি। শেখ হাসিনা বলেন, ‘নারায়ণগঞ্জবাসীর প্রতি আমার বিশ্বাস ও আস্থা ছিল, তারা ভোট দেওয়ার সুযোগ পেলে নৌকা মার্কায় ভোট দেবে এবং আইভীকে ভোট দেবে। এ জন্য তাদের আমি আন্তরিকভাবে ধন্যবাদ জানাই।’ নারায়ণগঞ্জের আওয়ামী লীগের নেতা-কর্মীদের উদ্দেশ করে প্রধানমন্ত্রী বলেন, ‘আইভীকে জেতাতে যেভাবে সবাই ঐক্যবদ্ধভাবে কাজ করেছেন, আগামীতেও একইভাবে ঐক্যবদ্ধভাবে কাজ করবেন।’ বিএনপির বিচার বিভাগীয় তদন্তের দাবির বিষয়ে আওয়ামী লীগের সভানেত্রী শেখ হাসিনা বলেন, ‘তারা আজকে আর কোনো কথা খুঁজে পাচ্ছে না। কী যে বলবে! কোথায় কী আছে। কোথায় দেখলাম যেন, তারা বিচার বিভাগীয় তদন্ত চায়। যখন কিছু না পায়, তখন তো কিছু বলতে হবে। এখানে আমার একটা প্রশ্ন। বিএনপির জন্মই অবৈধভাবে ক্ষমতা দখলের মাধ্যমে।’ প্রধানমন্ত্রী বলেন, ‘নির্বাচন যে সুষ্ঠু করা যায়, সেটা আওয়ামী লীগ সরকার দেখিয়েছে। আওয়ামী লীগের আমলে প্রতিটি নির্বাচনই অবাধ, নিরপেক্ষ ও সুষ্ঠু হয়েছে। জনগণ যাকে ভোট দিয়েছে, তারাই জয়ী হয়েছে।’ 
সেলিনা হায়াৎ আইভীকে পুনর্নির্বাচিত করার মধ‌্য দিয়ে নারায়ণগঞ্জের জনগণ উন্নয়নের ধারাবাহিকতা রক্ষায় গুরুত্ব দিয়েছে উল্লেখ করে প্রধানমন্ত্রী বলেন, ‘একটা সরকারের ধারাবাহিকতা যদি থাকে, তাহলে উন্নয়ন অব‌্যাহত থাকে। এ বিষয়টি নারায়ণগঞ্জের মানুষ বুঝতে পেরেছে।’অনুষ্ঠানে সেলিনা হায়াৎ আইভীও বক্তব্য দেন। তিনি তাঁর বিজয়কে বঙ্গবন্ধু শেখ মুজিবুর রহমান ও মুক্তিযোদ্ধাদের উৎসর্গ করেন। একই সঙ্গে নারায়ণগঞ্জের উন্নয়নে বিভিন্ন দাবি-দাওয়ার কথা তুলে ধরেন। প্রধানমন্ত্রী তাঁর বক্তব্যে সেটা পূরণের আশ্বাসও দেন।
