
গাজীপুর ও খুলনা সিটি করপোরেশন নির্বাচনে প্রার্থী চূড়ান্ত করেছে আওয়ামী লীগ। গাজীপুর মহানগর আওয়ামী লীগের সাধারণ সম্পাদক জাহাঙ্গীর আলম ও খুলনা মহানগর আওয়ামী লীগের সভাপতি তালুকদার আবদুল খালেককে প্রার্থী হিসেবে মনোনয়ন দিয়েছেন দলের সভানেত্রী ও প্রধানমন্ত্রী শেখ হাসিনা।
আজ রোববার সন্ধ্যায় প্রধানমন্ত্রীর সরকারি বাসভবন গণভবনে আওয়ামী লীগের স্থানীয় সরকার নির্বাচন-সম্পর্কিত বোর্ডের সভা অনুষ্ঠিত হয়। সেখানে মেয়র পদে মনোনয়নপ্রত্যাশী ১৭ জনের সাক্ষাৎকার শেষে প্রার্থী চূড়ান্ত করা হয়।
গতকাল শনিবার পর্যন্ত খুলনা সিটি করপোরেশন নির্বাচনে আওয়ামী লীগের মনোনয়ন ফরম জমা দেন সাতজন। এর মধ্যে তালুকদার আবদুল খালেক মনোনয়ন ফরম সংগ্রহ করেননি। তিনি বর্তমানে বাগেরহাট-৩ (মোংলা-রামপাল) আসনের সংসদ সদস্য। সিটি করপোরেশন নির্বাচনে অংশ নিতে হলে তাঁকে সংসদ সদস্য পদ থেকে সরে যেতে হবে।
নির্বাচন কমিশনের (ইসি) তফসিল অনুযায়ী, আগামী ১৫ মে গাজীপুর ও খুলনা সিটি করপোরেশনে ভোট গ্রহণ অনুষ্ঠিত হবে। মনোনয়ন দাখিলের শেষ দিন ১২ এপ্রিল। মনোনয়ন যাচাই-বাছাই চলবে ১৫ ও ১৬ এপ্রিল পর্যন্ত। ২৩ এপ্রিল মনোনয়ন প্রত্যাহারের শেষ দিন।
 
