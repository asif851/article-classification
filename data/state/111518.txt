
মৌলভীবাজার সদর উপজেলার নাসিরপুর এলাকার জঙ্গি আস্তানায় আজ বৃহস্পতিবার ফের অভিযান শুরু হয়েছে। অভিযানের একপর্যায়ে টানা গুলির শব্দ শোনা গেছে।
রাতের বিরতি ও ভোরের বৈরী আবহাওয়ার কারণে নাসিরপুরে জঙ্গি আস্তানায় অভিযানে ছেদ পড়েছিল।
সকালে আবহাওয়ার বৈরী ভাব প্রশমিত হলে নাসিরপুরের জঙ্গি আস্তানায় ফের অভিযান শুরুর প্রস্তুতি নেওয়া হয়।
আজ অভিযান শুরুর পর বেলা ১১টা ৫১ মিনিটে নাসিরপুরের জঙ্গি আস্তানার কাছ থেকে দুটি গুলির শব্দ শোনা যায়।
সাত মিনিট পর বেলা ১১টা ৫৮ মিনিট থেকে দুপুর ১২টা ৮ মিনিট পর্যন্ত টানা গুলির শব্দ ভেসে আসে।
গত মঙ্গলবার দিবাগত রাত ও গতকাল বুধবার ভোরে মৌলভীবাজারের পৃথক দুটি স্থানে দুটি বাড়ি জঙ্গি আস্তানা হিসেবে শনাক্ত করে ঘিরে রাখে পুলিশ। একটি বাড়ি মৌলভীবাজার শহরের বড়হাট আবুশাহ দাখিল মাদ্রাসা গলিতে অবস্থিত। অন্য বাড়িটির অবস্থান শহর থেকে ২০ কিলোমিটার দূরে নাসিরপুর গ্রামে।
দুটি জঙ্গি আস্তানায় গতকাল ‘অপারেশন হিট ব্যাক’ শুরু হয়। অপারেশন হিট ব্যাকে ঢাকা মহানগর পুলিশের কাউন্টার টেররিজম ইউনিটের সঙ্গে আছে সোয়াটও।
কাউন্টার টেররিজম ইউনিটের প্রধান মনিরুল ইসলাম আজ জানিয়েছেন, নাসিরপুরের জঙ্গি আস্তানায় অভিযান শেষ করার পর বড়হাটের জঙ্গি আস্তানায় পুরোদমে অভিযান শুরু হবে।
অভিযান-সংশ্লিষ্ট পুলিশ কর্মকর্তারা গতকাল জানান, রাতের অন্ধকারে অভিযান চালানো খুব ঝুঁকিপূর্ণ ছিল। তাই গত রাতে কিছুটা বিরতি নিয়ে আজ দিনের আলোতে ফের অভিযান চলানোর সিদ্ধান্ত হয়। রাতভর জঙ্গি আস্তানা দুটি ঘিরে রাখে আইনশৃঙ্খলা রক্ষাকারী বাহিনী।
পুলিশ জানায়, ভোররাত থেকে প্রচণ্ড ঝড়-বৃষ্টি শুরু হওয়ায় সকালে অভিযান বিঘ্নিত হয়। ঝড়-বৃষ্টি কমে যাওয়ার পর নাসিরপুরে আবার অভিযান শুরুর প্রস্তুতি নেওয়া হয়।
আরও পড়ুন :নাসিরপুরের পর বড়হাটে অভিযান হবেনাসিরপুরের জঙ্গি আস্তানায় ফের অভিযানের প্রস্তুতি
