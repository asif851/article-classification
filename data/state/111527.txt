
দেশের বিভিন্ন জেলায় সড়কগুলো বেহাল হয়ে পড়েছে। কোথাও কোথাও নির্মাণের অল্প দিনের মধ্যেই পিচ–খোয়া উঠে গেছে। সৃষ্টি হয়েছে গর্তের। কোথাও সড়ক ধসে পড়েছে। এসব সড়ক নিয়ে ধারাবাহিক প্রতিবেদন
শেরপুর পৌরসভার ঢাকলহাটি-শেখহাটি সড়ক প্রায় এক কিলোমিটার দীর্ঘ। এর প্রায় কোথাও পিচ নেই। সব উঠে গেছে। বৃষ্টি হলে এ রাস্তায় কাদা হয়। তখন এ রাস্তাকে চষা খেতের মতো মনে হয়। রিকশাও চলে না। হেঁটে চলাও দুরূহ হয়ে পড়ে। সীমাহীন দুর্ভোগে পড়তে হয় সড়কের দুই পাশের বাসিন্দাদের।এ ছাড়া পৌরসভার কয়েকটি গুরুত্বপূর্ণ সড়কের পিচ উঠে সৃষ্টি হয়েছে খানাখন্দের। পৌরবাসী প্রতিদিন চরম ভোগান্তির শিকার হচ্ছে।পৌরসভা সূত্রে জানা গেছে, পৌর এলাকায় পৌরসভার আওতাধীন পাকা সড়ক রয়েছে ৬১ দশমিক ১৩৬ কিলোমিটার এবং কাঁচা সড়ক রয়েছে ১৮ দশমিক ৬০৮ কিলোমিটার। এ ছাড়া সড়ক ও জনপথ (সওজ) বিভাগের রয়েছে ১৬ কিলোমিটার পাকা সড়ক। পৌরসভার রাস্তাগুলো এমনিতেই সরু। তার ওপর হেঁটে চলা পথ (ফুটপাত) দখল হয়ে গেছে। শহরের বাণিজ্যিক ও গুরুত্বপূর্ণ এলাকার কয়েকটি সড়ক রিকশা ও যানবাহন চলাচলের অনুপযোগী হয়ে পড়েছে।গত ১৯ অক্টোবর সরেজমিনে দেখা যায়, শহরের শিল্পাঞ্চল হিসেবে পরিচিত পৌর ট্রাক টার্মিনাল থেকে ঢাকলহাটি, শীতলপুর, দীঘারপাড় হয়ে নওহাটা খোয়ারপাড় মোড় পর্যন্ত সড়ক, দীঘারপাড় থেকে কান্দাপাড়া পর্যন্ত সড়ক, ঢাকলহাটি থেকে শেখহাটি বাজার পর্যন্ত সড়ক, গুরুত্বপূর্ণ বাণিজ্যিক এলাকা নয়আনী বাজার কালীবাড়ি মোড় (ডিসি গেট) থেকে কলাহাটি হয়ে খরমপুর মোড় পর্যন্ত সড়ক এবং অষ্টমীতলা পুলিশ লাইনস থেকে নবীনগর হাজির দোকানের মোড় হয়ে রাজবল্লভপুর ও দুর্গা নারায়ণপুর মোড় পর্যন্ত সড়কের বেশির ভাগ অংশের পিচ ও সুরকি উঠে বড় বড় গর্তের সৃষ্টি হয়েছে।ঢাকলহাটি এলাকার ট্রলিচালক মো. হাবিবুর রহমান বলেন, ঢাকলহাটি-দীঘারপাড়-নওহাটা-কান্দাপাড়া এলাকায় দুই শতাধিক চালকল রয়েছে। এসব কল থেকে ট্রাক ও ট্রলির মাধ্যমে ঢাকাসহ দেশের বিভিন্ন স্থানে চাল সরবরাহ করা হয়। কিন্তু কাদা ও ভাঙাচোরা রাস্তার কারণে প্রায় দুর্ঘটনা ঘটে। ট্রাক ও ট্রলি গর্তে আটকা পড়ে।
শহরের বাণিজ্যিক ও গুরুত্বপূর্ণ এলাকার কয়েকটি সড়ক যানবাহন চলাচলের অনুপযোগী হয়ে পড়েছে
ঢাকলহাটির বাসিন্দা সজল চন্দ্র দে বলেন, ‘এই এলাকায় অন্তত ৫০টি পরিবার রয়েছে। ভাঙাচোরা এ রাস্তার জন্য আমাদের যে দুর্ভোগে পড়তে হয়, তা ভাষায় বর্ণনা করার মতো নয়। থিক থিক কাদা। রিকশা পর্যন্ত যেতে পারে না। ছেলে-মেয়েদের স্কুলে যাওয়া, বাজার সওদা করা খুবই মুশকিল হয়ে পড়ে। এমনকি গুরুতর অসুস্থ কাউকে হাসপাতালে নেওয়ার জন্যও গাড়ি পাওয়া যায় না। একটি পৌরসভার রাস্তা এমন হয়? দেখলে মনে হয়, রাস্তা নয়, এ চাষাবাদের খেত।’শহরের দীঘারপাড় এলাকার বাসিন্দা ফারুক হোসেন বলেন, পৌর কর বেড়েছে। কিন্তু গুরুত্বপূর্ণ সড়কগুলোর সংস্কার করা হয়নি। কী যন্ত্রণার মধ্য দিয়ে যে পৌরবাসীকে প্রতিদিন এক জায়গা থেকে অন্য জায়গায় যেতে হয়, তা ভুক্তভোগী ছাড়া কেউ বুঝবেন না।পূর্বশেরী এলাকার বাসিন্দা মো. আওরঙ্গজেব বলেন, নবীনগর-অষ্টমীতলা পুলিশ লাইনস সড়কের পূর্বশেরী অংশে কয়েক বছর ধরে কোনো ধরনের সংস্কার করা হয়নি।পৌরসভার সহকারী প্রকৌশলী মো. খোরশেদ আলম বলেন, অর্থের অভাবে প্রায় আট বছর ধরে এসব রাস্তার সংস্কারকাজ সম্ভব হয়নি। ২০১৫-১৬ অর্থবছরে ৪০ কোটি টাকা বরাদ্দ চেয়ে মন্ত্রণালয়ে প্রকল্প দাখিল করা হয়। ২৫ কোটি টাকা বরাদ্দ মেলে। ইতিমধ্যে কয়েকটি সড়কের সংস্কারকাজ হয়েছে। অন্যগুলোর সংস্কার শিগগিরই শুরু হবে।পৌরসভার মেয়র গোলাম মোহাম্মদ কিবরিয়া বলেন, দরপত্র প্রক্রিয়া সম্পন্নের পর এসব সড়কের সংস্কার শুরু হবে। কাজ সম্পন্ন হলে পৌরবাসীর দুর্ভোগ আর থাকবে না।
