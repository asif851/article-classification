
গোপালগঞ্জের মুকসুদপুর উপজেলায় একটি মাইক্রোবাস খাদে পড়ে খোরশেদ আলম (৩২) নামের এক ব্যক্তি নিহত হয়েছেন। তিনি নৌবাহিনীর সদস্য। আজ শনিবার সকাল ১০টায় ঢাকা-খুলনা মহাসড়কের গেড়াখোলায় এই দুর্ঘটনা ঘটে।
মুকসুদপুর থানার ভারপ্রাপ্ত কর্মকর্তা (ওসি) ফেরদাউস হোসেন জানান, খুলনা থেকে মাওয়া ঘাটের উদ্দেশে ছেড়ে আসা মাইক্রোবাসটি গেড়াখোলায় পৌঁছালে চালক নিয়ন্ত্রণ হারিয়ে ফেলেন। এ সময় মাইক্রোবাসটি কালভার্টের রেলিং ভেঙে খাদে পড়ে দুমড়ে-মুচড়ে যায়। এতে ঘটনাস্থলেই খোরশেদ আলম মারা যান।
ওসি আরও জানান, স্থানীয় লোকজন হতাহতদের উদ্ধার করে মুকসুদপুর উপজেলা স্বাস্থ্য কমপ্লেক্সে ভর্তি করে। সেখান থেকে দুজনকে খুলনা ও দুজনকে ফরিদপুর মেডিকেল কলেজ হাসপাতালে পাঠানো হয়েছে। অবস্থা আশঙ্কাজনক হওয়ায় তাঁদের অন্যত্র পাঠানো হয়েছে। নিহত নৌসদস্য খোরশেদ আলমের বাড়ি নারায়ণগঞ্জে।
