
বরগুনার পাথরঘাটা কলেজে অজ্ঞাত এক তরুণীকে ধর্ষণ শেষে হত্যার ঘটনায় করা মামলার আসামি ছাত্রলীগের চার নেতাকে দল থেকে বহিষ্কার করা হয়েছে। গতকাল রোববার রাতে ছাত্রলীগের জরুরি সভায় তাঁদের বহিষ্কার করা হয়।বহিষ্কৃত ওই চারজন হলেন, কলেজ ছাত্রলীগের সভাপতি রুহিআনান দানিয়াল (২২), সাধারণ সম্পাদক সাদ্দাম হোসেন (২১), ২ নম্বর সাংগঠনিক সম্পাদক মাহিদুল ইসলাম রায়হান (১৯) ও উপজেলা ছাত্রলীগের সহসম্পাদক মোহাম্মদ মাহমুদ (১৮)।
বরগুনা জেলা ছাত্রলীগের সভাপতি জুবায়ের আদনান অনিক আজ সোমবার দুপুরে মুঠোফোনে প্রথম আলোকে বলেন, ধর্ষণ শেষে হত্যা মামলায় গ্রেপ্তার ও নেতিবাচক কাজের জন্য তাদের বহিষ্কার করা হয়েছে। ছাত্রলীগের কেন্দ্রীয় কমিটিকে এক চিঠির মাধ্যমে এ ঘটনা জানানো হয়েছে।
গত ১০ আগস্ট পাথরঘাটা কলেজের পেছনে খাসপুকুর থেকে হাত-পা বাঁধা অজ্ঞাত পরিচয় এক তরুণীর লাশ উদ্ধার করা হয়। তরুণীকে ধর্ষণ শেষে হত্যা করা হয়েছে বলে জানায় পুলিশ। এ ঘটনায় পাথরঘাটা কলেজ ছাত্রলীগের সভাপতি রুহিআনান দানিয়ালসহ ছাত্রলীগের চার নেতাকে পুলিশ গত শনি ও রোববার আটক করে। এর আগে বৃহস্পতিবার গভীর রাতে ওই কলেজের নৈশ প্রহরী জাহাঙ্গীর হোসেনকে আটক করে পুলিশ। তাঁর দেওয়া জবানবন্দির জের ধরে এই চার নেতাকে আটক করা হয়।
পাথরঘাটা থানার ভারপ্রাপ্ত কর্মকর্তা (ওসি) এস এম জিয়াউল হকের ভাষ্য, হত্যা মামলার তদন্তে অগ্রগতি হচ্ছে। তদন্তের স্বার্থে তিনি এ নিয়ে বিস্তারিত কিছু বলতে চাননি।
