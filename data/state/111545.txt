
রংপুরের বেগম রোকেয়া বিশ্ববিদ্যালয়ের উপাচার্যকে হত্যার হুমকি দিয়ে মুঠোফোনে খুদে বার্তা (এসএমএস) পাঠানো হয়েছে। সম্প্রতি গ্রেপ্তার হওয়া ছাত্রশিবিরের তিন কর্মীর মুক্তির দাবিতে গতকাল শুক্রবার দুপুরে এই হুমকি দেওয়া হয়। এ ঘটনায় উপাচার্য কোতোয়ালি থানায় একটি সাধারণ ডায়েরি (জিডি) করেছেন।উপাচার্য এ কে এম নূর-উন-নবী জানান, গতকাল দুপুর ১২টা ২৭ মিনিটে তাঁর মুঠোফোনে খুদে বার্তাটি আসে। এতে বলা হয়েছে, ভিসি সাহেব, ভার্সিটির শিবিরের নেতাদের দ্রুত মুক্তি না দিলে আপনার গাড়ি ও বাসভবনে বোমা মারা হবে। তাই বাঁচতে চাইলে ভার্সিটির শিবিরের কর্মীদের গ্রেপ্তার বন্ধ করুন। তাৎক্ষণিকভাবে তিনি বিষয়টি ক্যাম্পাসে অবস্থিত অস্থায়ী পুলিশ ফাঁড়িতে জানান।ফাঁড়ির দায়িত্বে থাকা এসআই শফিকুল ইসলাম জানান, এ ঘটনার পর উপাচার্যের বাসভবনে পুলিশ মোতায়েনসহ নিরাপত্তা জোরদার করা হয়েছে। উপাচার্য কোতোয়ালি থানায় একটি সাধারণ ডায়েরি (জিডি) করেছেন।
 
