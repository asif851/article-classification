
রাজধানীর কারওয়ান বাজারে এক নারী বাজার করছিলেন আর বিড়বিড় করে বলছিলেন, ‘এইটা কোনো অবস্থা। এক দিনের সঙ্গে আরেক দিনের সবজির দামের কোনো মিল নাই। টাকার মনে হয় কোনো দাম নাই।’ টানা এক সপ্তাহের বৃষ্টিতে ঢাকার বাজারে সবজির দর আগের চেয়ে বেড়েছে। বড় বাজারের তুলনায় ছোট বাজারে দাম বেশি বেড়েছে।
আজ বৃহস্পতিবার রাজধানীর অন্তত পাঁচটি বাজার সরেজমিন ঘুরে দেখা গেছে, গত সপ্তাহের তুলনায় কিছু কিছু সবজির দাম প্রায় দ্বিগুণ হয়েছে। আবার কিছু কিছু সবজির দাম ১০ থেকে ২০ টাকা বেড়েছে। বিক্রেতারা বলছেন, গত সপ্তাহে একটি কুমড়া তাঁরা কিনেছেন ৪০ টাকায়। আজ একটি কুমড়া তাঁদের কেনা পড়েছে ৭০ টাকা। আবার খুচরা বাজারে গাজরের কেজি ৮০ টাকা। বড় বাজারগুলোর তুলনায় ছোট বাজারে সবজির দাম বেশি বেড়েছে। গ্রাম থেকে পণ্য আসতে দেরি হওয়ায় এবং পর্যাপ্ত সরবরাহ না থাকায় পণ্যের দাম বৃদ্ধি পেয়েছে।
রাজধানীর আগারগাঁও, হাতিরপুল ও কাঁঠালবাগান বাজারে এক কেজি টমেটো বিক্রি হচ্ছে ১৫০ টাকায়। গাজরের কেজি ৮০ টাকা। ঢ্যাঁড়স ও বেগুন ৬০ টাকা কেজি। মরিচের কেজি কোথাও ১৪০ টাকা, কোথাও ১২০ টাকা। এ ছাড়া শাকের দামও বেড়েছে। এক আঁটি পুঁইশাক গত সপ্তাহে ছিল ১৫ টাকা, এ সপ্তাহে এক আঁটি ২০ টাকা। অন্যান্য শাকের দামও বেড়েছে। রসুনের দাম বাড়েনি। পেঁয়াজ কেজিতে ১০ টাকা বেড়েছে। আলু, পটল, শসা, বরবটি ও পেঁপের দাম অপরিবর্তিত রয়েছে।
কারওয়ান বাজারে আসা ক্রেতা রাবেয়া বেগম বলেন, ‘গত সপ্তাহে বাজারে সবজির দাম দেখলাম একরকম। আজ বাজারে এসে দেখি একদমই উল্টো চেহারা। কিছু সবজি ছাড়া প্রায় সব সবজির দাম বেড়েছে।’ যদিও কারওয়ান বাজারে অন্যান্য বাজারের তুলনায় সবজির দাম একটু কম। সরবরাহ বেশি থাকায় এবং সব ধরনের সবজির আড়ত এখানে থাকায় দাম তুলনামূলক কম।
কাঁঠালবাগান বাজারের সবজি বিক্রেতা হাসান মিয়া বলেন, টানা বৃষ্টির কারণে সবজি ঠিকমতো পাওয়া যায়নি। এ ছাড়া ঢাকায় বিভিন্ন জায়গায় পানি জমার কারণেও সবজির দাম বেড়েছে। আবহাওয়া ঠিক থাকলে সবজির দাম আবার কমে যাবে।
