
সাত বছর আগে কুমিল্লার দেবীদ্বারে এক শিশুকে হত্যার পর পাঁচ টুকরো করার দায়ে মো. আল আমিন নামের এক আসামির মৃত্যুদণ্ড বহাল রেখেছেন উচ্চ আদালত। আজ রোববার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত বেঞ্চ এ রায় দেন।
নিম্ন আদালতের রায়ের বিরুদ্ধে আসামির করা আপিল খারিজ করে ডেথ রেফারেন্স (মৃত্যুদণ্ডাদেশ অনুমোদন) মঞ্জুর করে এ রায় দেওয়া হয়। আদালতে রাষ্ট্রপক্ষের শুনানিতে ছিলেন ডেপুটি অ্যাটর্নি জেনারেল ফরহাদ আহমেদ। আসামিপক্ষে রাষ্ট্রনিযুক্ত হিসেবে শুনানিতে অংশ নেন আইনজীবী এস এম শফিকুল ইসলাম।
মামলার নথিপত্র থেকে জানা যায়, ২০১০ সালের ৫ নভেম্বর দেবীদ্বার থানার জয়পুর কামারচর গ্রামের পারভেজ আলম (১২) জুমার নামাজের পর নিখোঁজ হয়। ওই ঘটনায় ১৫ নভেম্বর তার মা জ্যোৎস্না বেগম দেবীদ্বার থানায় একটি নিখোঁজের অভিযোগ দায়ের করেন। সেদিন গ্রামের জনৈক নজরুল ইসলামের ধানখেত থেকে পাঁচ খণ্ডে বিভক্ত পারভেজের লাশ উদ্ধার করা হয়। এ ঘটনায় করা মামলায় ২০১১ সালের ১৬ মার্চ পারভেজের সম্পর্কে চাচা (বাবার চাচাতো ভাই) আল আমিনের বিরুদ্ধে অভিযোগপত্র দাখিল করা হয়। এই মামলায় বিচারিক আদালতে আল আমিন আত্মসমর্পণ করে স্বীকারোক্তিমূলক জবানবন্দিও দেন। স্বীকারোক্তিমূলক জবানবন্দিতে সে জানায়, অপহরণের পর পারভেজকে গলা চিপে হত্যা করেন তিনি। এ ছাড়া চিঠি লিখে পারভেজদের ঘরের সামনে বাঁশ দিয়ে বেঁধে রেখে আসেন। চিঠিতে তিন লাখ টাকা দাবি করেন।
ওই মামলায় ২০১২ সালের ৩১ জানুয়ারি বিচারিক আদালতের রায়ে আল আমিনকে মৃত্যুদণ্ড দেওয়া হয়। ডেথ রেফারেন্স শুনানির জন্য হাইকোর্টে আসে। পরে মৃত্যুদণ্ডের এই রায়ের বিরুদ্ধে আল আমিন আপিল করেন। এসবের ওপর চার কার্যদিবস শুনানি শেষে আজ আদালত রায় দেন।
