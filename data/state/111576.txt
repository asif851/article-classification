
বিএনপির যুগ্ম মহাসচিব রুহুল কবির রিজভীর খোঁজ না পাওয়ায় থানায় সাধারণ ডায়েরি (জিডি) করেছে অ্যাপোলো হাসপাতাল কর্তৃপক্ষ। রিজভী হাসপাতালের বিল পরিশোধ করেননি বলেও জিডিতে উল্লেখ করা হয়েছে।আজ বুধবার সকালে হাসপাতালটির নিরাপত্তা কর্মকর্তা শাহ আলম রাজধানীর ভাটারা থানায় জিডিটি করেন। ভাটারা থানার কর্তব্যরত কর্মকর্তা (ডিউটি অফিসার) হাবিবুর রহমান প্রথম আলোকে এ তথ্য জানিয়েছেন।হাবিবুর বলেন, আজ সকাল সোয়া ১০টায় জিডিটি নথিভুক্ত করা হয়েছে। জিডি নম্বর ৩৩৫।চুপিচুপি চলে গেলেন রিজভী! জিডিতে উল্লেখ করা হয়েছে, অসুস্থতার কারণে গত ৪ জানুয়ারি রাত থেকে অ্যাপোলো হাসপাতালে ভর্তি ছিলেন রুহুল কবির রিজভী। গত রাত আনুমানিক ৩টা ৪৫ মিনিটে রিজভীর খোঁজখবর নিতে কেবিনে যান হাসপাতালের সেবিকা লাবণী। তিনি সেখানে গিয়ে দেখেন রিজভী নেই। এরপর পুরো হাসপাতাল খুঁজেও রিজভীকে পাওয়া যায়নি। গতকাল দিবাগত রাত ১২টার পর যেকোনো সময় কাউকে না জানিয়ে রিজভী পালিয়ে গেছেন বলে ধারণা করা হচ্ছে। রিজভী হাসপাতালের পাওনাও পরিশোধ করেননি।
গত ৪ জানুয়ারি রাতে ‘অসুস্থ’ রিজভীকে নয়াপল্টনে বিএনপির কেন্দ্রীয় কার্যালয় থেকে অ্যাপোলো হাসপাতালে নিয়ে যায় গোয়েন্দা পুলিশ (ডিবি)। এর আগে অবশ্য বিএনপির পক্ষ থেকে জানানো হয়েছিল, নয়াপল্টনের কার্যালয়ে রিজভী বুকে ব্যথা অনুভব করছেন।
