
চকলেট খাইয়ে যাত্রীদের অজ্ঞান করতেন তিনি। এরপর হাতিয়ে নিতেন তাঁদের কাছে থাকা সম্পদ। তবে এবারে ঘটেছে উল্টোটা। যাত্রীরাই জোর করে চকলেট খাইয়েছেন অজ্ঞান পার্টির ওই সদস্যকে। আর তা খেয়ে তিনি হয়েছেন চিৎপাত।
আজ সোমবার ভোররাতে রাজবাড়ীর গোয়ালন্দ উপজেলার দৌলতদিয়া ঘাট এলাকায় এ ঘটনা ঘটে। মানিকগঞ্জের পাটুরিয়া ঘাট থেকে ছেড়ে আসা ফেরিতে ছিলেন অজ্ঞান পার্টির ওই সদস্য। তাঁর নাম জানা যায়নি। বয়স আনুমানিক ৪৫ বছর।
দৌলতদিয়ার ৩ নম্বর ফেরিঘাট এলাকার মুদি দোকানি শামীম শেখ, আমানত শাহ ফেরির লস্কর আইয়ুব খান স্থানীয় লোকজনের বরাত দিয়ে জানান, ফেরিতে থাকা বাসের যাত্রীদের চকলেটের মধ্যে নেশাজাতীয় দ্রব্য মিশিয়ে তিনি খাওয়ানোর চেষ্টা করছিলেন। যাত্রীরা তাঁর মতলব বুঝে ফেলেন। এরপর ওই চকলেট তাঁকেই জোর করে খাইয়ে দেন। অজ্ঞান হয়ে পড়লে তাঁকে দৌলতদিয়া ফেরিঘাটে ফেলে চলে যায়।
দৌলতদিয়া নৌফাঁড়ির পুলিশ ওই ব্যক্তিকে উদ্ধার করে গোয়ালন্দ উপজেলা স্বাস্থ্য কমপ্লেক্সে ভর্তি করে।
দৌলতদিয়া নৌফাঁড়ির সহকারী উপপরিদর্শক (এএসআই) শফিকুল আলম স্থানীয় লোকজনের বরাত দিয়ে বিষয়টি জানিয়েছেন।
দুপুরে উপজেলা স্বাস্থ্য কমপ্লেক্সে দেখা যায়, হাসপাতালের দ্বিতীয় তলায় পুরুষ ওয়ার্ডের বারান্দায় ওই ব্যক্তি অস্বাভাবিক অবস্থায় পড়ে রয়েছেন। হালকা কথা বলার চেষ্টা করছেন। এ সময় তিনি নিজের নাম বলেন মিরাজ। কীভাবে এমন হলো, তা তিনি বলতে পারেননি।
গোয়ালন্দ ঘাট থানার উপপরিদর্শক (এসআই) বেলাল হোসেন জানান, ওই ব্যক্তি পুরোপুরি সুস্থ না হওয়া পর্যন্ত কিছু বলা যাচ্ছে না।
