
প্রথম আলো ট্রাস্টের উদ্যোগে সারা দেশে দুস্থ শীতার্ত মানুষের মাঝে কম্বল বিতরণ অব্যাহত আছে। গতকাল শনিবার তিন জেলার তিন উপজেলায় আরও অন্তত ৪০০ জনকে কম্বল দেওয়া হয়েছে। এর মধ্যে নীলফামারীর ডোমার উপজেলায় ১৫০টি, ঠাকুরগাঁওয়ের পীরগঞ্জ উপজেলায় ১৫০ ও জামালপুরের সরিষাবাড়ী উপজেলায় ১০০ জনের হাতে কম্বল তুলে দেওয়া হয়। এদিকে পাবনার বেড়া উপজেলায় ৮০ দরিদ্র শিশুকে নতুন পোশাক দেওয়া হয়েছে।নীলফামারী: ডোমার উপজেলার জামিরবাড়ী আদর্শ বালিকা বিদ্যালয়ের মাঠে গতকাল সকালে প্রথম আলো বন্ধুসভার উদ্যোগে ১৫০টি কম্বল বিতরণ করা হয়।কম্বল পেয়ে জামিরবাড়ী গ্রামের সুরেন বর্মণ (৯০) বলেন, ‘খুব ঠান্ডা বারে, হামরা খুব গরিব মানুষ। হামার কেথা-কম্বল কিছুই নাই। খুব কষ্ট। কতজনের কাছত কম্বল চাইছু, দেয় নাই। তোমরা এই কম্বলখান দিয়া খুব উপকার কইরলেন।’বন্ধুসভার সদস্যরা সোনারায় ইউনিয়নের জামিরবাড়ী, মধ্যপাড়া, দীঘলটারী, পশ্চিমপাড়া, শ্যামেরডাঙ্গা, নাপিতপাড়াসহ বিভিন্ন পাড়া-মহল্লা ঘুরে দুস্থ শীতার্ত পরিবারের তালিকা করেন।কম্বল বিতরণকাজে সহযোগিতা দেন জামিরবাড়ী আদর্শ বালিকা বিদ্যালয়ের প্রধান শিক্ষক পরেশ চন্দ্র রায়, স্থানীয় সমাজসেবক সাহিদ আহম্মেদ, নীলফামারী বন্ধুসভার সভাপতি সুধীর রায়, সাধারণ সম্পাদক শেখ সাদীসহ বন্ধুসভার সদস্যরা।পীরগঞ্জ (ঠাকুরগাঁও): ঠাকুরগাঁও উপজেলার পীরগঞ্জ আদর্শ প্রাথমিক বিদ্যালয়ের মাঠে ১৫০ জন শীতার্ত মানুষের হাতে কম্বল তুলে দেওয়া হয়েছে। পীরগঞ্জ বন্ধুসভার সদস্যরা গত দুই দিনে উপজেলার ১৭টি গ্রামের শীতার্ত মানুষের বাড়ি বাড়ি গিয়ে তাঁদের হাতে ‘কম্বল বিতরণ স্লিপ’ তুলে দেন। গতকাল বেলা ১১টার দিকে কম্বল বিতরণ শুরু করেন সাবেক মুক্তিযোদ্ধা কমান্ডার মো. ইকরামুল হক। এ সময় সরকারি প্রাথমিক শিক্ষক সমিতির সভাপতি আ. ওহাব, প্রধান শিক্ষক পারুল বেগম, পীরগঞ্জ প্রেসক্লাবের সম্পাদক জয়নাল আবেদীন, বন্ধুসভার উপদেষ্টা বদরুল হুদা প্রমুখ উপস্থিত ছিলেন।সরিষাবাড়ী (জামালপুর): সরিষাবাড়ী উপজেলার নাছের উদ্দিন কিন্ডারগার্টেনের মাঠে গতকাল ১০০ হতদরিদ্র মানুষের হাতে কম্বল তুলে দেন বন্ধুসভার সদস্যরা। শিমলাপল্লী, শিমলাবাজার, রেলওয়ে স্টেশন, মাইজবাড়ী, হাটবাড়ী, কোনাবাড়ী—এই ছয় এলাকার এসব মানুষের মাঝে কম্বল দেওয়া হয়। এ সময় উপস্থিত ছিলেন ওই কিন্ডারগার্টেনের অধ্যক্ষ পরিতোষ সূত্রধর, সরিষাবাড়ী প্রেসক্লাবের সাধারণ সম্পাদক আবুল হোসেন, বন্ধুসভার সভাপতি নিজাম উদ্দিন প্রমুখ।বেড়া (পাবনা): উপজেলার ৮০ দরিদ্র শিশুকে নতুন পোশাক দেওয়া হয়েছে। বেড়া বন্ধুসভার সদস্যরা বেড়াসভার অস্থায়ী কার্যালয়ে গতকাল সকালে এসব পোশাক বিতরণ করেন।বেড়া পৌর এলাকার শেখপাড়া, মৈত্রবাঁধা ও বনগ্রাম মহল্লার এসব দরিদ্র শিশু ও তাদের অভিভাবক সকাল ১০টার দিকে নাজিমবাজারে অবস্থিত বেড়াসভার কার্যালয়ে আসেন। পরে একে একে শিশুদের উপযোগী পোশাক তুলে দেওয়া হয়। এ সময় উপস্থিত ছিলেন পৌরসভার কাউন্সিলর হাবিবুর রহমান, বন্ধুসভার সদস্য মিজানুর রহমান, শহীদুল, টিনা, ইতি, টুটুল, ইমরুল, মেহেদী, রনি, রাকিব প্রমুখ।সন্তানের জন্য নতুন পোশাক পেয়ে মৈত্রবাঁধা মহল্লার রঙ্গীলা খাতুন বলেন, ‘নতুন ডেরেস (পোশাক) পায়া আমার মেয়েডা খুশিতে ছোটাছুটি করত্যাছে। ওর খুশি দেইখ্যা আমিও খুশি।’[প্রতিবেদন তৈরিতে সহায়তা দিয়েছেন নীলফামারী, পীরগঞ্জ (ঠাকুরগাঁও), সরিষাবাড়ী (জামালপুর) ও বেড়া (পাবনা) প্রতিনিধি]
