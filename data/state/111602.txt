
একাত্তরের গণহত্যাকারী ও মানবতাবিরোধী অপরাধে সাজাপ্রাপ্তদের স্থাবর-অস্থাবর সম্পত্তি বাজেয়াপ্ত করে মুক্তিযুদ্ধে ক্ষতিগ্রস্ত শহীদ পরিবার ও মুক্তিযোদ্ধাদের কল্যাণে ব্যয় করার দাবি জানিয়েছে একাত্তরের ঘাতক দালাল নির্মূল কমিটি। আজ বিকেলে রাজধানীর সেগুনবাগিচার ঢাকা রিপোর্টার্স ইউনিটিতে আয়োজিত এক সংবাদ সম্মেলনে এ দাবি জানানো হয়।লিখিত বক্তব্যে নির্মূল কমিটির ভারপ্রাপ্ত সভাপতি শাহরিয়ার কবির এ দাবি ছাড়াও আরও নয়টি দাবি উপস্থাপন করেন। অন্যান্য দাবির মধ্যে রয়েছে জামায়াতকে নিষিদ্ধ করা, জামায়াতে ইসলামীর সকল শিল্প-ব্যবসাকে সরকারের নিয়ন্ত্রণে আনা প্রভৃতি।সংবাদ সম্মেলনে আপিল বিভাগের সদ্য সাবেক বিচারপতি শামসুদ্দিন চৌধুরী মানিক বলেন, মানবতাবিরোধীদের সম্পদ বাজেয়াপ্ত করার জন্য আইন করতে সাংবিধানিক বিধান শতভাগ পক্ষে। এ সময় তিনি সংবিধানের ৪৭ (৩) ধারা উল্লেখ করেন।শামসুদ্দিন চৌধুরী মানিক বলেন, এ ক্ষেত্রে সাংবিধানিক অধিকার ও আন্তর্জাতিক দৃষ্টান্ত রয়েছে।জামায়াতকেও নিষিদ্ধের দাবি করেন আপিল বিভাগের সদ্য সাবেক বিচারপতি বলেন, আর্থিক মেরুদণ্ড ভেঙে দেওয়া হলে তাদের সন্ত্রাসী কার্যক্রম শূন্যের কোটায় নেমে আসবে।সংবাদ সম্মেলনে আরও বক্তব্য দেন সাবেক বিচারপতি সৈয়দ আমিরুল ইসলাম, আমেরিকান অ্যাসোসিয়েশন অব জুরিস্টের কানাডা শাখার সাবেক সভাপতি উইলিয়াম স্লোন, অধ্যাপক মুনতাসীর মামুন, শহীদ জায়া শ্যামলী নাসরিন চৌধুরী, ফেরদৌসী প্রিয়ভাষিণী।
