

প্রধানমন্ত্রী শেখ হাসিনা বলেছেন, আওয়ামী লীগ ক্ষমতায় আসার পর দেশ খাদ্যে স্বয়ংসম্পন্ন হয়েছে। মানুষ এখন পেট ভরে ভাত খেতে পায়, শান্তিতে ঘুমাতে পারে। 
আজ রোববার বেলা তিনটায় বগুড়ার আদমদীঘি উপজেলার সান্তাহার স্টেডিয়ামে এক জনসভায় কথাগুলো বলেন প্রধানমন্ত্রী। শেখ হাসিনা বলেন, এ দেশে কেউ আর না খেয়ে থাকবে না, কেউ বেকার থাকবে না। গৃহহীনদের জন্য বাসস্থানের ব্যবস্থা করা হচ্ছে। প্রধানমন্ত্রী বলেন, বিএনপি-জামায়াত স্কুল-কলেজে আগুন দিয়ে শিক্ষাব্যবস্থা ধ্বংস করার চেষ্টা করেছিল কিন্তু আওয়ামী লীগ ক্ষমতায় এসে দেশের শিক্ষাব্যবস্থার আমূল পরিবর্তন করেছে। বছরের শুরুতেই শিক্ষার্থীদের হাতে হাতে নতুন বই তুলে দেওয়া হচ্ছে। প্রধানমন্ত্রী বলেন, কৃষকদের উৎপাদিত পণ্যের ন্যায্যমূল্যে নিশ্চিত করতে এবং দীর্ঘ সময় ধরে চাল মজুত রাখতে দক্ষিণ এশিয়ার মধ্যে এই প্রথম সান্তাহারে আধুনিক খাদ্যগুদাম নির্মাণ করা হয়েছে—যেখানে ২৫ হাজার মেট্রিক টন চাল মজুত থাকবে। এই চাল দিয়ে আপৎ​কালীন খাদ্যঘাটতির মোকাবিলা করা যাবে।
আদমদীঘি উপজেলা আওয়ামী লীগ সভাপতি আনছার আলী মৃধার সভাপতিত্বে অনুষ্ঠিত জনসভায় অন্যান্যের মধ্যে বক্তব্য দেন ভূমিমন্ত্রী শামসুর রহমান শরীফ, খাদ্যমন্ত্রী কামরুল ইসলাম, আওয়ামী লীগের যুগ্ম সাধারণ সম্পাদক জাহাঙ্গীর কবির নানক, বগুড়া জেলা আওয়ামী লীগের সভাপতি মমতাজ উদ্দিন প্রমুখ। এর আগে দুপুর সাড়ে ১২টায় প্রধানমন্ত্রী সান্তাহারে বহুতল খাদ্যগুদাম উদ্বোধন করেন এবং সেখানে একটি আমগাছের চারা রোপণ করেন। পরে সান্তাহার স্টেডিয়াম প্রাঙ্গণ থেকে বগুড়া জেলার নন্দীগ্রাম উপজেলা কমপ্লেক্স ভবন, সোনাতলার বয়ড়া কারিগরি স্কুল অ্যান্ড কলেজ চত্বরে নির্মিত বন্যা আশ্রয়কেন্দ্র, গাবতলী উপজেলার মোস্তাফিজার রহমান মেমোরিয়াল উচ্চবিদ্যালয় চত্বরে নির্মিত বন্যা আশ্রয়কেন্দ্র, শাজাহানপুর থানা ভবন, শাজাহানপুর উপজেলার সুলতানগঞ্জ হাইস্কুলে দৃষ্টিপ্রতিবন্ধী শিশুদের জন্য নির্মিত হোস্টেল, শিবগঞ্জ উপজেলা মুক্তিযোদ্ধা কমপ্লেক্স ভবন, নন্দীগ্রাম উপজেলা মুক্তিযোদ্ধা কমপ্লেক্স ভবন এবং সোনাতলা উপজেলার সিচারপাড়া-৩ গুচ্ছগ্রাম প্রকল্প উদ্বোধন করেন। প্রধানমন্ত্রী শেখ হাসিনা বগুড়া প্রেসক্লাব ভবন ও বগুড়া জেলার শাজাহানপুর উপজেলা মুক্তিযোদ্ধা কমপ্লেক্স ভবন, দুপচাঁচিয়া উপজেলা মুক্তিযোদ্ধা কমপ্লেক্স ভবন, গাবতলী উপজেলার খৈলসাকুড়ি ব্রিজ, একই উপজেলার জয়ভোগ ব্রিজ, সারিয়াকান্দি উপজেলার হাটফুলবাড়ী ব্রিজ, কৃষিপণ্য বাজারজাতকরণে গ্রামীণ যোগাযোগ উন্নয়ন প্রকল্পের আওতায় সোনাতলা উপজেলার ১০ কিলোমিটার এবং সারিয়াকান্দি উপজেলায় ১০ কিলোমিটার রাস্তা নির্মাণ প্রকল্প উদ্বোধন করেন।
আরও পড়ুন: দেশের প্রথম সৌর খাদ্যগুদাম উদ্বোধন করলেন প্রধানমন্ত্রী
