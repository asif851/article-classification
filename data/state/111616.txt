
সহিংসতা পরিহার করে স্বচ্ছ, অংশগ্রহণমূলক ও বিশ্বাসযোগ্য নতুন নির্বাচনের জন্য প্রকৃত সংলাপ শুরু করতে বাংলাদেশের সব রাজনৈতিক দলের প্রতি আহ্বান জানিয়েছে ইউরোপীয় ইউনিয়ন (ইইউ)।ইউরোপীয় ইউনিয়নের পররাষ্ট্রবিষয়ক প্রধান ক্যাথরিন অ্যাশটন আজ বুধবার ব্রাসেলসে এক বিবৃতিতে এ আহ্বান জানান। বাংলাদেশে অনুষ্ঠিত ৫ জানুয়ারির নির্বাচনের বিষয়ে আনুষ্ঠানিক প্রতিক্রিয়া জানাল ইইউ।ইইউর পক্ষ থেকে আজকের বিবৃতিতে ক্যাথরিন অ্যাশটন বলেন, বাংলাদেশে ৫ জানুয়ারি অনুষ্ঠিত দশম সংসদীয় নির্বাচনে ভোটার উপস্থিতির হার কম হওয়ার সংবাদ তাঁরা বিবেচনায় নিয়েছেন।নির্বাচনের আগে ও নির্বাচনের সময় যেসব সহিংসতা ঘটেছে, বিশেষ করে নারী-শিশু, ধর্মীয় ও জাতিগত সংখ্যালঘু গোষ্ঠীগুলোর ওপর হামলার তীব্র নিন্দা জানিয়েছেন ইইউ। প্রাণহানির ঘটনায় দুঃখপ্রকাশ করে নিহতদের পরিবারের প্রতি সমবেদনা জানান মিস অ্যাশটন।মিস অ্যাশটন ওই বিবৃতিতে আরও বলেন, দ্বিপক্ষীয় সম্পর্কের অংশ হিসেবে গণতন্ত্রকে সংহত করার ক্ষেত্রে ইইউ অব্যাহতভাবে বাংলাদেশকে সাহায্য দিয়ে এসেছে। তিনি বলেন, এই পটভূমিতে স্বচ্ছ, অংশগ্রহণমূলক ও বিশ্বাসযোগ্য নির্বাচন আয়োজনের উপযোগী পরিবেশ তৈরির জন্য ইইউ সব দলের প্রতি আহ্বান জানিয়ে আসছিল। কিন্তু তেমন পরিস্থিতি তৈরি না হওয়ায় বাংলাদেশের জনগণ গণতান্ত্রিকভাবে প্রতিনিধি পছন্দ করার সুযোগ থেকে বঞ্চিত হলো বলে দুঃখপ্রকাশ করেন তিনি।বিবৃতিতে মিস অ্যাশটন বাংলাদেশের জনগণের স্বার্থকে সবার আগে স্থান দেওয়ার আহ্বান জানিয়ে গণতান্ত্রিক জবাবদিহির ব্যবস্থাকে শক্তিশালী করার পথে অগ্রসর হওয়ার জন্য নতুন নির্বাচনের লক্ষ্যে প্রকৃত সংলাপে নিয়োজিত হওয়ার জন্য সব দলের প্রতি আহ্বান জানান।
