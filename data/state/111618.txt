
নেত্রকোনার বারহাট্টায় আজ শনিবার সকালে মাইক্রোবাসের চাপায় রাত্রি বর্মণ নামের তিন বছরের এক শিশু মারা গেছে। ঘটনায় পুলিশ মাইক্রোবাস চালক সুমন বর্মণকে আটক করেছে। এলাকার কয়েকজন বাসিন্দা ও পুলিশ সূত্রে জানা গেছে, শিশুটি পরিবারের সঙ্গে বারহাট্টার ফকিরের বাজার এলাকার চড়পাড়া গ্রামে থাকত। আজ সকাল ১০টার দিকে শিশুটি বাড়ির সামনের সড়কে খেলা করছিল। এ সময় ফকিরের বাজার থেকে নেত্রকোণাগামী মাইক্রোবাসের চাপায় সে মারা যায়। বারহাট্টা থানার ভারপ্রাপ্ত কর্মকর্তা (ওসি) সালেমুজ্জামান বলেন, পরিবারের আবেদনের প্রেক্ষিতে শিশুটির লাশ ময়নাতদন্ত ছাড়াই হস্তান্তর করা হয়েছে। আটক চালকের বিরুদ্ধে মামলার প্রক্রিয়া চলছে।
