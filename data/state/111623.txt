
চট্টগ্রাম নগরের রৌফাবাদ মিয়ার পাহাড় থেকে ঝুঁকিপূর্ণ ৭০টি বসতঘর উচ্ছেদ করা হয়েছে। প্রায় ২০০ পরিবার এসব বসতঘরে বাস করত।চট্টগ্রাম জেলা প্রশাসনের ভ্রাম্যমাণ আদালত গতকাল বুধবার এ অভিযান চালান। উচ্ছেদ করা ৭০টি বসতঘরের মধ্যে ২০টি আধা পাকা। বাকিগুলো কাঁচা ঘর।অভিযান পরিচালনায় যুক্ত জেলা প্রশাসনের নির্বাহী ম্যাজিস্ট্রেট আবু হাসান সিদ্দিক জানান, উচ্ছেদের আগে দুই দিন মাইকিং করা হয়েছে। মাইকিংয়ের পর অনেকেই বাড়ি ছেড়ে গেছেন। যাঁরা যাননি তাঁদের আজ সরিয়ে দেওয়া হয়েছে।পাহাড়ধসে হতাহতদের অনুদান: পাহাড় ও দেয়ালধসে নিহত ব্যক্তিদের পরিবারকে অনুদান দিয়েছে জেলা প্রশাসন। সকালে হতাহত ব্যক্তিদের স্বজনদের হাতে অনুদানের নগদ টাকা তুলে দেন জেলা প্রশাসক মেজবাহ উদ্দিন। গত শনিবার রাতে লালখান বাজারে দেয়ালধসে ও বায়েজিদ থানার আমিন কলোনিতে পাহাড়ধসে ছয়জন নিহত হন।
