
ফিটনেসবিহীন গাড়ি ও লাইসেন্সবিহীন চালকদের বিরুদ্ধে আগামী ১০ নভেম্বর থেকে দেশব্যাপী বিশেষ অভিযান চালানো হবে বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। খবর বাসসের।আজ রোববার সকালে মন্ত্রীর সভাপতিত্বে বাংলাদেশ সড়ক পরিবহন কর্তৃপক্ষের (বিআরটিএ) প্রধান কার্যালয়ে সড়ক নিরাপত্তা, সড়ক পরিবহন ও বিআরটিএর সার্বিক কার্যক্রম-বিষয়ক এক সমন্বয় সভায় এ সিদ্ধান্ত নেওয়া হয়।সভায় জানানো হয়, বিদ্যমান মোটরযান অধ্যাদেশ ১৯৮৩-এর পরিবর্তে যুগোপযোগী সড়ক পরিবহন আইন-২০১৪ প্রণয়ন করা হচ্ছে। আইনের খসড়া তিন মাসের মধ্যে মন্ত্রিসভায় উপস্থাপনের জন্য পাঠানো হবে।প্রস্তাবিত খসড়ায় আইন ভঙ্গকারী সড়ক পরিবহন-সংশ্লিষ্ট ব্যক্তিদের বিরুদ্ধে জরিমানা ও শাস্তির পরিমাণ বৃদ্ধির প্রস্তাব করা হয়েছে।
কেয়া পরিবহনকে জরিমানা
সভায় আরও জানানো হয়, নাটোরের বড়াইগ্রামে সম্প্রতি মর্মান্তিক সড়ক দুর্ঘটনার পর ২৩ অক্টোবর কল্যাণপুরে কেয়া পরিবহনের বাস ডিপোতে বিআরটিএ বিশেষ অভিযান পরিচালনা করে। এতে কেয়া পরিবহনের ১৫টি ফিটনেসবিহীন গাড়ির জন্য প্রায় এক লাখ টাকা জরিমানা করা হয়। কেয়া পরিবহনের নির্বাহীকে দুই মাসের কারাদণ্ড ও সাত হাজার টাকা অর্থদণ্ড এবং অনাদায়ে আরও ​এক মাসের কারাদণ্ড দেন ভ্রাম্যমাণ আদালত।এ ছাড়া হানিফ পরিবহনের বিরুদ্ধেও আইনানুগ কার্যক্রম পরিচালিত হচ্ছে।
উল্লেখ্য, সারা দেশে বর্তমানে রেজিস্ট্রি করা যানবাহনের সংখ্যা প্রায় ২১ লাখ। এর মধ্যে মোটরসাইকেল প্রায় ১১ লাখ এবং বাস, মিনিবাস, ট্রাকসহ অন্যান্য পরিবহনের সংখ্যা প্রায় ১০ লাখ। বিআরটিএ থেকে প্রদত্ত ড্রাইভিং লাইসেন্সের সংখ্যা ১৪ লাখ ৩১ হাজার। বিআরটিএর হিসাব অনুযায়ী বর্তমানে ফিটনেসবিহীন গাড়ির সংখ্যা প্রায় তিন লাখ।সভায় বিআরটিএর চেয়ারম্যান মো. নজরুল ইসলামসহ মন্ত্রণালয় ও বিআরটিএর ঊর্ধ্বতন কর্মকর্তারা উপস্থিত ছিলেন।
