
হবিগঞ্জের বাহুবল উপজেলার আলোচিত চার শিশু হত্যার মামলার পলাতক তিন আসামির মালামাল ক্রোকের আদেশ দিয়েছেন আদালত। আজ সোমবার দুপুরে হবিগঞ্জের অতিরিক্ত জেলা ও দায়রা জজ মাফরুজা পারভীন এ আদেশ দেন। একই ঘটনায় গ্রেপ্তার পাঁচ আসামির জামিন চাওয়া হলে তা তিনি নামঞ্জুর করেন।
ওই আদালতের রাষ্ট্রপক্ষের কৌঁসুলি (পিপি) আবুল হাশেম মোল্লা সাংবাদিকদের বলেন, পলাতক থাকায় তিনজন আসামির মালামাল ক্রোক করতে আদেশ দিয়েছেন আদালত। ওই তিন আসামি হলেন  বিল্লাল মিয়া (৩০), উস্তার মিয়া (৩৮) ও বাবুল মিয়া (৪৫)। আর আদালত বাহুবলের সুন্দ্রাটিকি গ্রামের পঞ্চায়েত নেতা আবদুল আলী (৬০), জুয়েল মিয়া (২০), হাবিবুর রহমান ওরফে আরজু (৪০), রুবেল মিয়া (১৮) ও ছায়েদ আলীর (৩২) জামিন নামঞ্জুর করেন। পরে আদালত আগামী ৭ আগস্ট মামলার পরবর্তী তারিখ ধার্য করেন।গত ১২ ফেব্রুয়ারি বাহুবলের সুন্দ্রাটিকি গ্রামে চার শিশু তাজেল মিয়া (১০), তার দুই চাচাতো ভাই জাকারিয়া শুভ (৮), মনির মিয়া (৭) ও প্রতিবেশী ইসমাইল হোসেন (১০) বাড়ির পাশে একটি ফুটবল খেলা দেখতে গিয়ে নিখোঁজ হয়। ১৭ ফেব্রুয়ারি গ্রামে বালুচাপা অবস্থায় তাদের লাশ পাওয়া যায়। এ ঘটনায় বাহুবল থানায় মামলা হয়। গত ৫ এপ্রিল পুলিশ নয়জনের বিরুদ্ধে আদালতে অভিযোগপত্র দেয়। আসামিদের মধ্যে বাচ্চু মিয়া নামের একজন ঘটনার পরই র‍্যাবের সঙ্গে ‘বন্দুকযুদ্ধে’ নিহত হন। অভিযোগপত্রভুক্ত আট আসামির মধ্যে পাঁচজন কারাগারে এবং তিনজন পলাতক।
