
ব্রাহ্মণবাড়িয়ার নবীনগর উপজেলায় প্রশিক্ষণ বিমান থেকে তেলের দুটি খালি ট্যাংক মাটিতে পড়েছে। তবে এতে হতাহতের কোনো ঘটনা ঘটেনি। আজ মঙ্গলবার দুপুর সাড়ে ১২টার দিকে উপজেলার জিনোদপুর ইউনিয়নের নীলনগর গ্রাম থেকে ট্যাংক দুটি উদ্ধার করে নবীনগর থানার পুলিশ।
প্রত্যক্ষদর্শী ও পুলিশ সূত্রে জানা গেছে, আজ বেলা সাড়ে ১১টার দিকে উপজেলার নীলনগর গ্রামের একটি কৃষিজমিতে আকাশ থেকে দুটি বিশাল বস্তু মাটিতে পড়ে। বিকট শব্দ শুনে স্থানীয় লোকজন দ্রুত কৃষিজমিতে গিয়ে প্রায় ১৮ ফুট লম্বা তেলের ট্যাংক দুটি দেখতে পান। পরে তাঁরা স্থানীয় ইউনিয়ন পরিষদের চেয়ারম্যানকে বিষয়টি জানান। খবর পেয়ে পুলিশ ঘটনাস্থলে গিয়ে এগুলো উদ্ধার করে থানায় নিয়ে যায়।
নবীনগর থানা-পুলিশ ও স্থানীয় লোকজনের সঙ্গে কথা বলে জানা গেছে, একটি থেকে ২৫০ ফুট দূরে আরেকটি তেলের ট্যাংক পড়েছে। দুটি ট্যাংকের একটির গায়ে স্টিলের সিল সংযুক্ত রয়েছে। সেখানে ধারণক্ষমতা ৪৮০ লিটার বলে উল্লেখ আছে। দুটি ট্যাংকের সামনের ও পেছনের অংশ ক্ষতিগ্রস্ত হয়ে থেঁতলে গেছে। সামনের অংশ বাঁকা হয়ে গেছে।
জিনোদপুর ইউনিয়ন পরিষদের চেয়ারম্যান আবদুর রউফ প্রথম আলোকে বলেন, দুটি তেলের ট্যাংক আকাশ থেকে পড়ার পর গ্রামের লোকজনের মধ্যে আতঙ্ক ছড়িয়ে পড়ে। অনেকেই নিরাপদ স্থানে সরে যান। চলন্ত উড়োজাহাজ থেকে কোনো কিছু পড়ার ঘটনা উপজেলায় এবারই প্রথম ঘটল। এগুলো বসতিতে পড়লে দুর্ঘটনার সম্ভাবনা ছিল।
নীলনগর গ্রামের হারুন মিয়া, আলতাফ হোসেন ও লোকমান মিয়া বলেন, এমন আওয়াজ তাঁরা কোনো দিন শোনেননি। প্রথমে বস্তু দুটিকে রকেটলঞ্চার মনে হয়েছিল। পুলিশ আসার পর ভয় দূর হয়।
নবীনগর থানার ভারপ্রাপ্ত কর্মকর্তা (ওসি) আসলাম শিকদার বলেন, তেলের দুটি ট্যাংক কোনো প্রশিক্ষণ বা যুদ্ধবিমান থেকে মাটিতে পড়েছে বলে মনে হচ্ছে। দুটি ট্যাংকের একটি সামান্য নষ্ট হয়ে গেছে। আরেকটির অনেক জায়গা বেঁকে গেছে। একটি ট্যাংক খালি ছিল। আরেকটিতে সামান্য তেল ছিল। সেখান থেকে চুয়ে চুয়ে তেল পড়ছে।
আন্তঃবাহিনী জনসংযোগ পরিদপ্তরের (আইএসপিআর) পরিচালক রাশিদুল হাসান বলেন, এগুলো প্রশিক্ষণ বিমানের তেলের ট্যাংক। কী কারণে পড়েছে, তা তদন্ত করা হবে।
 
