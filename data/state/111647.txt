
অধস্তন আদালতের বিচারকদের শৃঙ্খলাবিধি গেজেট আকারে প্রকাশের জন্য দুই সপ্তাহ সময় দিয়ে এটাকেই শেষ সুযোগ বলে উল্লেখ করেছেন প্রধান বিচারপতি সুরেন্দ্র কুমার সিনহা। আজ রোববার সকালে রাষ্ট্রপক্ষের অ্যাটর্নি জেনারেল মাহবুবে আলম দুই সপ্তাহ সময়ের আবেদন জানালে তা মঞ্জুর করে প্রধান বিচারপতি এ কথা বলেন।
প্রধান বিচারপতি সুরেন্দ্র কুমার সিনহার নেতৃত্বাধীন সাত সদস্যের পূর্ণাঙ্গ বেঞ্চে গেজেট প্রকাশের অগ্রগতির ওপর আদেশ প্রদানের জন্য আজ দিন ধার্য ছিল। শুরুতে অ্যাটর্নি জেনারেল সময়ের জন্য আবেদন দাখিল করেন। প্রধান বিচারপতি বলেন, ‘এটি কী? কত দিন চাচ্ছেন?’ অ্যাটর্নি জেনারেল বলেন, ‘দুই সপ্তাহ।’ এরপর প্রধান বিচারপতি বলেন, ‘এটি লাস্ট চান্স।’ এরপর আদালত দুই সপ্তাহের জন্য বিষয়টি মুলতবি করেন।
এর আগে রাষ্ট্রপক্ষ কয়েক দফা সময়ের আবেদন করে। সর্বশেষ গত ২৯ মে রাষ্ট্রপক্ষের সময় আবেদনের পরিপ্রেক্ষিতে দুই সপ্তাহ সময় দেওয়া হয়।
১৯৯৯ সালের ২ ডিসেম্বর আপিল বিভাগ মাসদার হোসেন মামলায় ১২ দফা নির্দেশনা দিয়ে রায় দেন। রায়ের আলোকে নিম্ন আদালতের বিচারকদের চাকরির শৃঙ্খলাসংক্রান্ত বিধিমালা প্রণয়নের নির্দেশনা ছিল। আপিল বিভাগের নির্দেশনার পর ২০১৫ সালের ৭ মে আইন মন্ত্রণালয় বিধিমালার একটি খসড়া তৈরি করে সুপ্রিম কোর্টে পাঠায়। ওই বিধিমালা সংশোধন করে দেন আপিল বিভাগ। এই খসড়া আইন মন্ত্রণালয়ে পাঠানো হয়। এই বিধিমালা গেজেট আকারে জারি করে তা দাখিল করতে গত বছরের ২৮ আগস্ট আইন মন্ত্রণালয়কে নির্দেশ দিয়েছিলেন আপিল বিভাগ। এরপর রাষ্ট্রপক্ষ দফায় দফায় সময় নেয়।
