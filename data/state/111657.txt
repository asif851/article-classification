
পুলিশের নতুন মহাপরিদর্শক (আইজিপি) হিসেবে নিয়োগ পেলেন অতিরিক্ত মহাপরিদর্শক এ কে এম শহীদুল হক। একই সঙ্গে ঢাকা মহানগর পুলিশ (ডিএমপি) কমিশনার বেনজীর আহমেদকে র‍্যাবের মহাপরিচালক করা হয়েছে। ডিএমপির নতুন কমিশনার হলেন হাইওয়ে রেঞ্জের উপমহাপরিদর্শক (ডিআইজি) আছাদুজ্জামান মিয়া। আজ মঙ্গলবার সন্ধ্যায় স্বরাষ্ট্র মন্ত্রণালয় থেকে এ বিষয়ে প্রজ্ঞাপন জারি হয়।নতুন দায়িত্ব পাওয়া কর্মকর্তাদের মধ্যে শহীদুল হকের বাড়ি শরীয়তপুরে, বেনজীর আহমেদের বাড়ি গোপালগঞ্জে ও মো. আছাদুজ্জামান মিয়ার বাড়ি ফরিদপুরে। প্রজ্ঞাপনে বলা হয়, পুলিশের অতিরিক্ত আইজিপি (প্রশাসন) শহীদুল হককে আইজিপি হিসিবে স্ববেতনে নিয়োগ করা হয়েছে। এর আগে তিনি অতিরিক্ত আইজিপি হিসেবে গ্রেড-১ পদের কর্মকর্তা ছিলেন। নতুন অতিরিক্ত আইজিপি (প্রশাসন) হিসেবে নিয়োগ পেলেন পুলিশের অপরাধ তদন্ত বিভাগ সিআইডির অতিরিক্ত আইজিপি মোখলেসুর রহমান। ডিএমপি কমিশনার বেনজীর আহমেদকে র‍্যাবের মহাপরিচালক হিসেবে বদলি করা হয়েছে। নতুন ডিএমপি কমিশনার (চলতি দায়িত্বে) ‍হয়েছেন হাইওয়ে রেঞ্জের উপমহাপরিদর্শক (ডিআইজি) আছাদুজ্জামান মিয়া। কাল বুধবার বিকেল থেকে এই আদেশ কার্যকর হবে বলে উল্লেখ করা হয়। 
পুলিশের বর্তমান আইজিপি হাসান মাহমুদ খন্দকার ২০১০ সালের ৩১ আগস্ট এই পদে যোগ দেন। ৮২ সালের ব্যাচ বলে পরিচিত এই কর্মকর্তা প্রায় সাড়ে চার বছর আইজিপি হিসেবে দায়িত্ব পালন করেন। বাংলাদেশের ইতিহাসে এই পদে কোনো কর্মকর্তার সর্বোচ্চ সময় থাকার রেকর্ড এটাই। ৩১ ডিসেম্বর তাঁর চাকরির স্বাভাবিক মেয়াদ শেষ হয়ে যাচ্ছে। সদ্য নিয়োগ পাওয়া আইজিপি এ কে এম শহীদুল হক ১৯৮৪ সালের বিসিএসে উত্তীর্ণ হয়ে পুলিশে যোগ দেন। পুলিশ সুপার হিসেবে তিনি চাঁদপুর, মৌলভীবাজার, চট্টগ্রাম ও সিরাজগঞ্জ জেলায়, ডিআইজি হিসেবে পুলিশ হেডকোয়ার্টার্স, রাজশাহী রেঞ্জ এবং চট্টগ্রাম রেঞ্জে দায়িত্ব পালন করেন। তিনি ডিএমপির কমিশনার ছিলেন। শহীদুল হক ১৯৮৪ সালে ঢাকা বিশ্ববিদ্যালয় থেকে সমাজকল্যাণে এমএসএস ডিগ্রি লাভ করেন। পরে ঢাকা বিশ্ববিদ্যালয় থেকে এলএলবি এবং একটি বেসরকারি বিশ্ববিদ্যালয় থেকে এমবিএ ডিগ্রি লাভ করেন।র‍্যাবের বর্তমান মহাপরিচালক মোখলেছুর রহমানের চাকরির মেয়াদও ৩১ ডিসেম্বর শেষ হয়ে যাচ্ছে। র‍্যাবের মহাপরিচালকের পদটি এত দিন গ্রেড-২ পদ হলেও আজই সেটিকে গ্রেড-১ (সচিব সমমানের) পদে উন্নীত করা হয়েছে। মোখলেছুর রহমান নতুন পদমর্যাদা নিয়ে অবসরে যাবেন।
