
বাংলাদেশের গোয়েন্দারা ভালো কাজ করছে। এ জন্য আইনশৃঙ্খলা পরিস্থিতি পৃথিবীর অন্যান্য দেশের তুলনায় ভালো আছে বলে মন্তব্য করেছেন স্বরাষ্ট্রমন্ত্রী আসাদুজ্জামান খান।
আজ রোববার বেলা ১১টার দিকে সচিবালয়ে ‘ডিজিটাল অ্যাকসেস কন্ট্রোল সিস্টেম ও ওয়াচ টাওয়ার’ উদ্বোধন শেষে সাংবাদিকের মন্ত্রী এ কথা বলেন।
মন্ত্রী বলেন, ‘দেখুন, আমাদের গোয়েন্দারা ভালো কাজ করছে। সর্বোপরি আমাদের দেশের মানুষ জঙ্গিবাদ সন্ত্রাসবাদ চায় না। যেখানেই জঙ্গিরা অবস্থান করার খবর পাচ্ছে সঙ্গে সঙ্গে তারা (জনগণ) গোয়েন্দাদের জানিয়ে দিচ্ছে।’
উদ্বোধনী বক্তব্যে মন্ত্রী বলেন, সচিবালয় প্রশাসনিক প্রাণকেন্দ্র। বর্তমানে প্রতিদিন প্রায় বিশ হাজারেরও বেশি মানুষ সচিবালয়ে যাতায়াত করে আর তিন হাজারেরও বেশি যানবাহন প্রবেশ করে। তাই ১, ২ ও ৫ নম্বর গেটে ব্যাগেজ স্ক্যানার ও আর্চওয়ে স্থাপন করা হয়েছে।
ইতিমধ্যে স্থায়ী কর্মচারীদের জন্য ইলেকট্রনিক অ্যাকসেস কন্ট্রোল সিস্টেমের আওতায় স্মার্ট কার্ড ইস্যু করা হয়েছে।
সচিবালয়ের নিরাপত্তার জন্য ৪১৯টি সিসিটিভি ক্যামেরা ও রেকডিং সিস্টেমের মাধ্যমে সচিবালয়ের অভ্যন্তরে ও সীমানাপ্রাচীরের বাইরে লোকজনের গতিবিধি মনিটরিং ও রেকর্ডিং করা হচ্ছে।
এ ছাড়া ৭টি ওয়াচ টাওয়ারের মাধ্যমে নিরাপত্তা জোরদার করা হয়েছে। শিগগিরই ভেহিক্যাল স্ক্যানার স্থাপনের কাজ উদ্বোধন করা হবে।
