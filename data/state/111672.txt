
নিখোঁজের এক দিন পর গতকাল মঙ্গলবার ঢাকার কেরানীগঞ্জের বড়িশুর এলাকায় বুড়িগঙ্গা নদী থেকে আল-আমিন নামের এক স্কুলশিক্ষার্থীর লাশ উদ্ধার করেছে পুলিশ। তার বাবার ধারণা, সহপাঠীরা পরিকল্পিতভাবে বাসা থেকে ডেকে নিয়ে আল-আমিনকে হত্যা করেছে।আল-আমিন ঢাকার লালবাগের রহমতউল্লাহ মডেল উচ্চবিদ্যালয়ের অষ্টম শ্রেণির ছাত্র ছিল।আল-আমিনের বাবা ইমরান হোসেন সাংবাদিকদের বলেন, কয়েকজন সহপাঠীর সঙ্গে খেলতে যাওয়ার কথা বলে গত সোমবার সকালে লালবাগের জগন্নাথ সাহা রোডের বাসা থেকে বের হয় তাঁর ছেলে আল-আমিন। এরপর থেকে সে নিখোঁজ। বন্ধুদের বাসায় খোঁজ নিয়ে তার কোনো সন্ধান পাওয়া যায়নি। মঙ্গলবার সকালে খবর পেয়ে বুড়িগঙ্গায় ভাসমান অবস্থায় তাঁর ছেলের লাশ শনাক্ত করেন তিনি। তিনি বলেন, ‘আমার দুই ছেলের মধ্যে আল-আমিন ছোট। আমি শুনেছি গত শনিবার সহপাঠীদের মধ্যে ঝগড়ার একপর্যায়ে হাতাহাতি হয়। আমার ধারণা, পূর্বশত্রুতার জের ধরে আল-আমিনের সহপাঠীরাই পরিকল্পিতভাবে বাসা থেকে ডেকে নিয়ে তাকে হত্যা করে নদীতে লাশ ফেলে দিয়েছে।’নাম প্রকাশে অনিচ্ছুক রহমতউল্লাহ মডেল উচ্চবিদ্যালয়ের অষ্টম শ্রেণির একাধিক শিক্ষার্থী বলে, গত শনিবার আল-আমিনের সঙ্গে তাদের ক্লাসের তিন-চারজন ছাত্রের মধ্যে মারামারি হয়। একপর্যায়ে তারা আল-আমিনকে একা পেলে মারবে বলে হুমকি দেয়।কেরানীগঞ্জ মডেল থানার ভারপ্রাপ্ত কর্মকর্তা (ওসি) শাকের মোহাম্মদ যুবায়ের বলেন, মৃত ছাত্রের ঘাড়ে আঘাতের কালচে চিহ্ন দেখা গেছে। এ ব্যাপারে আল-আমিনের বাবা ইমরান হোসেন অজ্ঞাতনামা কয়েকজনকে আসামি করে হত্যা মামলা করেছেন। তিনি বলেন, এ ব্যাপারে তদন্ত চলছে। ময়নাতদন্তের জন্য আল-আমিনের লাশ স্যার সলিমুল্লাহ মেডিকেল কলেজের মর্গে পাঠানো হয়েছে। ময়নাতদন্তের প্রতিবেদন পেলে মৃত্যুর কারণ জানা যাবে।
 
