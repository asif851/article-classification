
বিভিন্ন বিষয়ে সেরা প্রতিবেদনের জন্য ২৬ সাংবাদিককে ‘ওয়ালটন-ডিআরইউ বেস্ট রিপোর্টিং অ্যাওয়ার্ড-২০১৬’ দিয়েছে ঢাকা রিপোর্টার্স ইউনিটি (ডিআরইউ)। আজ সোমবার সকালে বাংলাদেশ শিল্পকলা একাডেমির পরীক্ষণ থিয়েটার হলে আয়োজিত অনুষ্ঠানে তাঁদের হাতে অ্যাওয়ার্ড তুলে দেওয়া হয়। অ্যাওয়ার্ড কার্যক্রমে সামগ্রিক পৃষ্ঠপোষকতা দিয়েছে দেশের সর্ববৃহৎ ইলেকট্রনিকস ও হোম অ্যাপ্লায়েন্স প্রস্তুতকারী প্রতিষ্ঠান ওয়ালটন।
ডিআরইউ সভাপতি জামাল উদ্দীনের সভাপতিত্বে ‘ওয়ালটন-ডিআরইউ বেস্ট রিপোর্টিং অ্যাওয়ার্ড’ প্রদান অনুষ্ঠানে প্রধান অতিথি হিসেবে উপস্থিত ছিলেন প্রধানমন্ত্রীর উপদেষ্টা এইচ টি ইমাম। অনুষ্ঠানে ওয়ালটনের নির্বাহী পরিচালক জাহিদ হাসান, অপারেটিভ ডিরেক্টর উদয় হাকিম, অ্যাওয়ার্ড জুরিবোর্ডের চেয়ারম্যান শাহজাহান সরদার, ডিআরইউ সাধারণ সম্পাদক রাজু আহমেদ বক্তব্য দেন।রিপোর্টিংয়ের ২৬টি বিষয়ে ‘ওয়ালটন-ডিআরইউ বেস্ট রিপোর্টিং অ্যাওয়ার্ড-২০১৬’ পেয়েছেন প্রিন্ট মিডিয়ায় শিক্ষাবিষয়ক রিপোর্টিংয়ে কালের কণ্ঠের শরীফুল আলম সুমন, মুক্তিযুদ্ধবিষয়ক রিপোর্টিংয়ের জন্য সমকালের আবু সালেহ রনি, অবজেকটিভ ইকোনমিতে আমাদের সময়ের রুমানা রাখি, নগরীর সমস্যা ও সম্ভাবনা বিষয়ে ডেইলি স্টারের হেলিমুল আলম, অপরাধ ও আইনশৃঙ্খলায় জনকণ্ঠের বিকাশ দত্ত, তথ্য ও যোগাযোগপ্রযুক্তিতে জনকণ্ঠের ওয়াজেদ হীরা, বিদ্যুৎ ও জ্বালানিতে প্রথম আলোর শরিফুজ্জামান পিন্টু, বৈদেশিক সম্পর্কে ডেইলি স্টারের পরিমল পালমা, ক্রীড়ায় যুগান্তরের শিপন হাবিব, স্বাস্থ্য খাতে আলোকিত বাংলাদেশের নেসার উদ্দীন আহাম্মদ, রাজনীতি ও বিচারব্যবস্থায় ডেইলি স্টারের শাখাওয়াত লিটন, কৃষিতে নয়াদিগন্তের মেহেদি হাসান, ইতিহাস-ঐতিহ্য-সংস্কৃতিতে কালের কণ্ঠের আজিজুল পারভেজ, আর্থিক খাতে আমাদের সময়ের হারুন-অর-রশিদ, নারী ও শিশু অধিকারে ভোরের কাগজের এস এম মিজান; টেলিভিশন রিপোর্টিংয়ে অর্থনীতিতে যমুনা টিভির অপূর্ব আলাউদ্দীন, নগরীর সমস্যা ও সম্ভাবনায় মাছরাঙা টিভির মাজহারুল ইসলাম, অপরাধ ও আইনশৃঙ্খলায় চ্যানেল ২৪-এর রাশেদ নিজাম, তথ্য ও যোগাযোগপ্রযুক্তিতে এনটিভির এম এম ইসলাম (মহিদুল), ক্রীড়ায় মাছরাঙা টিভির ফারিয়া আফসানা, সুশাসন ও দুর্নীতিতে মাছরাঙা টিভির বদরুদ্দোজা বাবু, মানবাধিকারে এনটিভির শফিক শাহিন, স্বাস্থ্যে যমুনা টিভির জি এম ফয়সাল আলম; অনলাইন মাধ্যমে মানবাধিকারে জাগোনিউজের শাহেদ শফিক, উন্নয়ন ও সম্ভাবনায় পরিবর্তন ডটকমের আবু হানিফ রানা এবং রেডিও রিপোর্টিংয়ে বিবিসির আহরার হোসেন।অ্যাওয়ার্ড জুরিবোর্ডের ১০ সদস্যের মধ্যে অনুষ্ঠানে উপস্থিত ছিলেন ডিআরইউর সাবেক সভাপতি শাহজাহান সরদার, প্রথম আলোর সহযোগী সম্পাদক সোহরাব হাসান, পিআইবির মহাপরিচালক শাহ আলমগীর, সিনিয়র সাংবাদিক মনোয়ার হোসেন ও ক্রীড়াজগৎ​ সম্পাদক মাহমুদ হোসেন খান।
