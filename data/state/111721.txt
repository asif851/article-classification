
ব্রাহ্মণবাড়িয়ার কসবা মহিলা বিশ্ববিদ্যালয় কলেজে ব্যক্তিগত অর্থায়নে দেড় কোটি টাকা ব্যয়ে দ্বিতল ভবন করে দিলেন ঢাকার এমটারনেট গ্রুপের চেয়ারম্যান এ কে এম বদিউল আলম। বদিউল আলমের বাড়ি কসবার আড়াইবাড়ি গ্রামে ও তিনি কলেজ পরিচালনা পরিষদের সভাপতি।গতকাল শনিবার ভবনটি প্রধান অতিথি হিসেবে উদ্বোধন করেন স্থানীয় সাংসদ, আইনমন্ত্রী আনিসুল হক।কলেজ সূত্রে জানা গেছে, বদিউল আলমের সভাপতিত্বে উদ্বোধনী অনুষ্ঠানে বিশেষ অতিথি ছিলেন কুমিল্লা মাধ্যমিক ও উচ্চমাধ্যমিক শিক্ষা বোর্ডের চেয়ারম্যান ইন্দ্রভূষণ ভৌমিক, উপজেলা পরিষদের চেয়ারম্যান মো. আনিছুল হক ভূইয়া।এ সময় উপজেলা পরিষদের (সাধারণ) ভাইস চেয়ারম্যান শাহিন সুলতানা, নারী ভাইস চেয়ারম্যান বিলকিস বেগম প্রমুখ উপস্থিত ছিলেন।
