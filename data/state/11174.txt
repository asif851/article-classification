
রাজবাড়ীর গোয়ালন্দ উপজেলার দৌলতদিয়া ঘাট থেকে গত শনিবার দিবাগত রাতে ট্রাকভর্তি ভারতীয় কাপড় জব্দ করেছে পুলিশ। এ সময় ট্রাকের চালক রবিউল শেখকে (২৫) গ্রেপ্তার করা হয়। থানা-পুলিশ সূত্রে জানা যায়, গোপন তথ্যের ভিত্তিতে গোয়ালন্দ ঘাট থানার এসআই রাকিবুল ইসলাম শনিবার দিবাগত রাতে দৌলতদিয়া ঘাট কফিল ফিলিং স্টেশনের সামনে থেকে ট্রাকটি আটক করেন। গতকাল রোববার গোয়ালন্দ ঘাট থানায় এনে ট্রাক থেকে ২ হাজার ৮২টি ভারতীয় শাড়ি, ২০৬টি থ্রিপিস ও ৩৫টি থান কাপড় জব্দ করা হয়। যার আনুমানিক মূল্য ৯৪ লাখ ৭২ হাজার টাকা। সহকারী পুলিশ সুপার (সার্কেল) রবিউল ইসলাম বলেন, এ ঘটনায় তিনজনকে আসামি করে মামলা হয়েছে। 
