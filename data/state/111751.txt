
দুর্নীতি মামলায় গ্রেপ্তার নৌপরিবহন অধিদপ্তরের প্রধান প্রকৌশলী এস এম নাজমুল হকের এক দিনের রিমান্ড মঞ্জুর করেছেন আদালত। আজ বৃহস্পতিবার ঢাকার মহানগর হাকিম মো. ফাহাদ বিন আমিন চৌধুরী এ আদেশ দেন। ১২ এপ্রিল নাজমুলকে ঘুষের পাঁচ লাখ টাকাসহ গ্রেপ্তার করেছিল দুর্নীতি দমন কমিশন (দুদক)।
আদালত সূত্রে জানা গেছে, নাজমুলকে আদালতে হাজির করে দুদক সাত দিনের রিমান্ড চেয়েছিল। ঘটনার রহস্য উদ্‌ঘাটনের জন্যই তাঁকে জিজ্ঞাসাবাদ জরুরি বলে দুদক রিমান্ড আবেদনে উল্লেখ করে।  ১২ এপ্রিল রাজধানীর সেগুনবাগিচার সেগুন রেস্তোরাঁ থেকে ঘুষের পাঁচ লাখ টাকাসহ ‘নাজমুলকে হাতেনাতে গ্রেপ্তার’ করে দুদক। এরপর ১৩ এপ্রিল শাহবাগ থানায় তাঁর বিরুদ্ধে দুর্নীতির মামলা করে সংস্থাটি।
সূত্র জানায়, সৈয়দ শিপিং লাইন নামের একটি শিপিং প্রতিষ্ঠানের পক্ষ থেকে অভিযোগ পেয়ে সব আইনগত প্রক্রিয়া শেষে ওই ফাঁদ পাতে দুদক। পাঁচ লাখ টাকা নিয়ে ওই প্রতিষ্ঠানের এক কর্মীকে সেগুন রেস্তোরাঁয় আসার কথা বলেন প্রধান প্রকৌশলী। সেখানে আগে থেকেই ওত পেতে ছিল দুদকের দলটি। ঘুষ নেওয়ার পরপরই দুদকের দলটি তাঁকে হাতেনাতে গ্রেপ্তার করে।
সৈয়দ শিপিং লাইনের জাহাজের রিসিভ নকশা অনুমোদন ও নতুন জাহাজের নামকরণের অনুমোদনের জন্য ১৫ লাখ টাকা ঘুষ চান নাজমুল। এর মধ্য থেকে পাঁচ লাখ টাকা আগেই নিয়েছিলেন। এ প্রকৌশলীর বিরুদ্ধে দুর্নীতির মাধ্যমে বিপুল সম্পদ অর্জনের অভিযোগ রয়েছে। দুদক তাঁর বিরুদ্ধে ওই অভিযোগ অনুসন্ধান করছে।
