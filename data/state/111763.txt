
বিএনপির স্থায়ী কমিটির সদস্য মওদুদ আহমদ বলেছেন, সরকারের নির্দেশে নয়, প্রধান বিচারপতি নিজে সুপ্রিম কোর্ট প্রাঙ্গণ থেকে ভাস্কর্যটি সরানোর সিদ্ধান্ত নিয়েছেন।
আজ শুক্রবার দুপুরে জাতীয় প্রেসক্লাবে এক আলোচনা সভায় মওদুদ আহমদ এই কথা বলেন। বিএনপির ভাইস চেয়ারম্যান বরকত উল্লাহর মুক্তির দাবিতে ওই আলোচনা সভার আয়োজন করা হয়।সুপ্রিম কোর্ট প্রাঙ্গণ থেকে ভাস্কর্য সরানোর বিষয়ে মওদুদ আহমদ বলেন, ‘আমাদের মাননীয় প্রধান বিচারপতি এ ভাস্কর্য সরানোর সিদ্ধান্ত তিনি নিজে নিয়েছেন। তিনি (প্রধান বিচারপতি) সরকারের নির্দেশে এটা করেন নাই।’বিএনপির অন্যতম এই নীতি নির্ধারক বলেন, প্রধান বিচারপতি এস কে সিনহা ভাস্কর্য সরানোর সিদ্ধান্ত নেওয়ার আগে গতকাল বৃহস্পতিবার উচ্চ আদালতের জ্যেষ্ঠ আইনজীবীদের সঙ্গে সভা করেন। সেখানে আইনজীবীরা তাঁকে এটি সরানোর পরামর্শ দেন। কারণ এই ভাস্কর্য নিয়ে কোনো বিতর্ক থাকুক বা প্রধান বিচারপতিকে বিতর্কিত করা হোক এটা আইনজীবীরা চান না।অন্যদের মধ্যে বিএনপির স্থায়ী কমিটির সদস্য গয়েশ্বর চন্দ্র রায়, যুগ্ম মহাসচিব মাহবুব উদ্দীন, হাবিব উন নবী খান প্রমুখ বক্তব্য দেন।
