
রাজশাহীর বাঘায় হঠাৎ পাঁচ মিনিটের ঝড়ে আটটি গ্রাম লন্ডভন্ড হয়ে গেছে। এর মধ্যে দুটি গ্রামে দুই শতাধিক ঘরবাড়ি ভেঙে যাওয়ার খবর পাওয়া গেছে। এ সময় আতঙ্কে সাইকেল থেকে পড়ে একজনের মৃত্যু হয়েছে। দুপুর ১২টার দিকে এ ঝড় হয়।
ওই গ্রামগুলো হল দিঘা, খাগড়বাড়িয়া, ঝিনা, বেড়েরবাড়ি, হরিপুর, গোচর, নুননগর ও খয়েরমিল।
বাউশা ইউনিয়ন পরিষদের (ইউপি) চেয়ারম্যান শফিকুল ইসালাম জানান, তাঁর ইউনিয়নের দিঘা, খাগড়বাড়িয়াতেই ২০০ বাড়ি লন্ডভন্ড হয়েছে, গাছপালা ভেঙেছে বেশি।
বাঘার উপজেলা নির্বাহী কর্মকর্তা শাহীন রেজা জানান, ঝড় হয়েছে। আতঙ্কে একজনের মৃত্যুর খবর পাওয়া গেছে। তাঁর নাম ছাদের আলী (৫৫)। বাড়ি গোচর গ্রামে। ক্ষয়ক্ষতির পরিমাণ নির্ধারণ করার কাজ চলছে।
