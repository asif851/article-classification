
মঙ্গলবার ছিল চট্টগ্রামের সানশাইন গ্রামার স্কুল অ্যান্ড কলেজের ৩৩তম প্রতিষ্ঠাবার্ষিকী। দিনটি উদ্‌যাপন করতে চট্টগ্রাম মেডিকেল কলেজ হাসপাতাল মাঠে আয়োজন করা হয়েছিল দিনব্যাপী ঘুড়ি উৎসবের। শীতের ঝকঝকে সকালে ছোট-বড় সবাই মেতেছিল নানা রং ও আকৃতির ঘুড়ি ওড়ানোর খেলায়। কেউই ঘুড়ি ওড়াতে পারদর্শী নয়, তবে সবাই চেয়েছিল নিজের বর্ণিল ঘুড়িটিকে নীল আকাশে উড়তে দেখতে। কেউ কেউ পেরেছে, কেউ কেউ পারেনি। এতে আনন্দ যেটুকু মিলেছে, তা-ই বা কম কি। শহরের শিশু-কিশোরেরা ঘুড়ি খেলা প্রায় ভুলতে বসেছে। এমন আয়োজন ঐতিহ্যবাহী খেলাকে আবার জনপ্রিয় করে তুলতে সাহায্য করবে—তাতে সন্দেহ নেই।

