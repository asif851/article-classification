
২০-দলীয় জোটের চলমান আন্দোলনে ময়মনসিংহে বেশ কিছু নাশকতার ঘটনায় বিএনপির নেতা-কর্মীদের নামে মামলা হওয়ায় অনেক নেতা-কর্মীই গ্রেপ্তারের ভয়ে দলীয় কার্যালয়ে আসেন না। ভীতি কাটাতেই গতকাল মঙ্গলবার জেলা দক্ষিণ বিএনপির কার্যালয়ে ভূরিভোজের আয়োজন করা হয়।দলীয় সূত্রে জানা যায়, চলমাল অবরোধের ৫০তম দিন ছিল গতকাল মঙ্গলবার। গত ৫ জানুয়ারি থেকে শুরু হওয়া লাগাতার অবরোধ ও মাঝেমধ্যে হরতালে জেলা দক্ষিণ বিএনপি ও এর অঙ্গসংগঠনের নেতা-কর্মীরা অন্য সময়ের তুলনায় বেশি সক্রিয় ছিলেন। হরতাল-অবরোধে ময়মনসিংহে পেট্রলবোমা হামলাসহ বেশ কিছু নাশকতার ঘটনা ঘটে। বিএনপি এসব নাশকতার দায় অস্বীকার করলেও পুলিশ জেলা দক্ষিণ বিএনপির কয়েক শ নেতা-কর্মীর নামে একাধিক মামলা দিয়েছে। গ্রেপ্তারের ভয়ে সম্প্রতি কিছু নেতা-কর্মী আন্দোলনে নিষ্ক্রিয় হয়ে পড়েন। হরিকিশোর রায় সড়কের দক্ষিণ বিএনপির কার্যালয়েও নেতা-কর্মীদের আনাগোনা কমে গেছে।দলীয় সূত্র জানায়, এ রকম গুরুত্বপূর্ণ সময়ে নেতা-কর্মীদের ভয় ভাঙানো ও চাঙা রাখা প্রয়োজন। এ চিন্তা থেকেই গতকাল দলীয় কার্যালয়ের সামনে খিচুড়ি ও মাংস রান্না করে সবাই একসঙ্গে খাওয়ার সিদ্ধান্ত নেওয়া হয়। এতে বেশ কিছুদিন পর নিজেদের মধ্যে দেখা হয়। নেতারা বলছেন, খাবারের আয়োজনের উদ্দেশ্য হলো সবাইকে একসঙ্গে করে হৃদ্যতা বাড়ানো ও মনোবল চাঙা করা।সরেজমিনে দেখা যায়, সকাল থেকেই দলীয় কার্যালয়ের সামনে বড় বড় পাত্রে ভুনা খিচুড়ি ও গরুর মাংস রান্না হয়। বিভিন্ন এলাকার নেতা-কর্মীরা খণ্ড খণ্ডভাবে দুপুরের মধ্যে জড়ো হন। বেলা দেড়টায় কয়েক শ নেতা-কর্মী একসঙ্গে খাওয়া-দাওয়া করেন।জেলা দক্ষিণ বিএনপির সাধারণ সম্পাদক আবদুল ওয়াহাব আকন্দ বলেন, সরকারের দমন-পীড়নে কিছুসংখ্যক নেতা-কর্মীর মধ্যে ভীতি দেখা দিয়েছিল। তাই সবাইকে একটু ভিন্ন আমেজ দেওয়া ও ভীতি কাটানোর জন্য একসঙ্গে খাওয়ার আয়োজন। এতে নেতা-কর্মীদের মনোবল অনেক চাঙা হবে। তা ছাড়া সরকারকে এ-ও বুঝিয়ে দেওয়া, বিএনপি নাশকতা করে না, শান্তিপূর্ণ কর্মসূচি পালন করে।
