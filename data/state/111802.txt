
আগামী রোববার মন্ত্রিসভার নিয়মিত বৈঠক হবে বলে জানিয়েছেন মন্ত্রিপরিষদ সচিব মোহাম্মদ মোশাররাফ হোসাইন ভূইঞা।
সাধারণত সপ্তাহের সোমবার মন্ত্রিসভার বৈঠক হওয়ার কথা থাকলেও ওই দিন মালয়েশিয়ার প্রধানমন্ত্রী বাংলাদেশ সফরে আসবেন বলে এক দিন আগেই এই সভা হবে। সোমবার প্রধানমন্ত্রী শেখ হাসিনা মালয়েশিয়ার প্রধানমন্ত্রীর সঙ্গে একাধিক বৈঠক করবেন।
আজ বুধবার সচিবালয়ে মন্ত্রিপরিষদ বিভাগে সাংবাদিকদের এসব কথা জানান মন্ত্রিপরিষদ সচিব মোহাম্মদ মোশাররাফ হোসাইন ভূইঞা।
গত সোমবার অনুষ্ঠিত বৈঠক শেষে মোহাম্মদ মোশাররাফ হোসাইন ভূইঞা জানিয়েছিলেন, সম্ভবত এটাই মন্ত্রিসভার শেষ বৈঠক। তখন থেকে ধারণা করা হচ্ছিল যে মন্ত্রিসভার বর্তমান কাঠামোতে আর বৈঠক হবে না। এ বিষয়ে সাংবাদিকদের প্রশ্নের জবাবে সচিব বলেন, বর্তমান কাঠামোয় না আগামীর কাঠামোয় বৈঠক হবে, তা প্রধানমন্ত্রীর ওপর নির্ভর করবে।
মন্ত্রীদের পদত্যাগের বিষয়ে একজন আইনজীবীর উকিল নোটিশের বিষয়ে মোহাম্মদ মোশাররাফ হোসাইন ভূইঞা বলেন, এ বিষয়ে জবাব দেওয়া হবে কি হবে না, তা পরীক্ষা-নিরীক্ষা করে দেওয়া হবে।
উল্লেখ্য, মন্ত্রীরা পদত্যাগ করেও কাজকর্ম চালিয়ে যাওয়ার বিষয়ে এক আইনজীবী গতকাল মঙ্গলবার মন্ত্রিপরিষদ সচিবকে উকিল নোটিশ পাঠান।
