
জাতীয় সংসদে বিরোধীদলীয় নেতা রওশন এরশাদ বলেছেন, সরকার পারে না, এমন কোনো কাজ নেই। সরকার চাইলেই প্রশ্নপত্র ফাঁস বন্ধ করতে পারে। কিন্তু কেন সরকার প্রশ্নপত্র ফাঁস বন্ধ করছে না, সে প্রশ্ন রাখেন তিনি।
বুধবার জাতীয় সংসদের ১৯তম অধিবেশনের সমাপনী বক্তব্যে রওশন এ কথা বলেন।
রওশন এরশাদ বলেন, ‘প্রশ্নপত্র ফাঁস যেন লেগেই আছে। বারবার কেন প্রশ্ন ফাঁস হচ্ছে, আমরা বুঝতে পারছি না। সৌদি আরব থেকে ফাঁস হওয়া প্রশ্ন সবাইকে জানানো হচ্ছে। এটা বন্ধ হবে কবে? সরকার পারে না এমন কোনো কাজ তো নেই। সরকার কেন এটা বন্ধ করছে না?’
রওশন দাবি করেন, প্রশ্নপত্র প্রণয়নের সঙ্গে জড়িত ব্যক্তিদের মাধ্যমে প্রশ্নপত্র ফাঁস হচ্ছে।
গতকাল মঙ্গলবার রওশন বলেছিলেন, তাঁরা সরকারি দল, না বিরোধী দল—দেশে-বিদেশে পরিচয় দিতে পারেন না। টানাটানি করে বিরোধী দল হওয়া যায় না।
বুধবার রওশন এরশাদ বলেন, এই সরকারের আমলে যত উন্নয়ন হয়েছে, অতীতে তা হয়নি। বিরোধী দল সাহায্য-সহযোগিতা করেছে বলে উন্নয়ন হয়েছে। এ জন্য বিরোধী দলকে অনেক সমালোচনা শুনতে হয়েছে।
যানজটের কারণে সংসদে আসতে দেরি হয়েছে উল্লেখ করে রওশন এরশাদ বলেন, যানজটে বছরে ৩২ লাখ কর্মঘণ্টা নষ্ট হচ্ছে। ৫৮ হাজার কোটি টাকা এতে বছরে ক্ষতি হচ্ছে।
