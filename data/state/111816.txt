
পার্বত্য চট্টগ্রাম আঞ্চলিক পরিষদের চেয়ারম্যান ও জনসংহতি সমিতির সভাপতি জ্যোতিরিন্দ্র বোধিপ্রিয় (সন্তু) লারমা বলেছেন, পার্বত্য চুক্তি বাস্তবায়ন ছাড়া পাহাড়ে শিক্ষা এগিয়ে নেওয়া সম্ভব নয়।
গতকাল শুক্রবার রাঙামাটির জুরাছড়ি উপজেলার বনযোগীছড়া উচ্চবিদ্যালয়ের ৫০ বছর পূর্তি উৎসব ও প্রাক্তন শিক্ষার্থীদের পুনর্মিলনী অনুষ্ঠানে প্রধান অতিথির বক্তব্যে সন্তু লারমা এ কথা বলেন।
সন্তু লারমা আরও বলেন, পার্বত্য চট্টগ্রামে এখনো বহুমুখী শাসনব্যবস্থা আছে। সেই শাসনব্যবস্থার মধ্যে সুষ্ঠু শিক্ষাব্যবস্থা প্রতিষ্ঠা করা অসম্ভব। পার্বত্য অঞ্চলের শাসনব্যবস্থা জনপ্রতিনিধি ও মানুষের হাতে যেতে হবে।
বিদ্যালয় মাঠে আয়োজিত অনুষ্ঠানে জুরাছড়ি সেনা জোনের অধিনায়ক লে. কর্নেল এম কে ওবায়দুল হক বলেন, সেনাবাহিনী পার্বত্য অঞ্চলে শিক্ষা বিস্তারে সহযোগিতা করে আসছে। সেনাবাহিনী শিক্ষার প্রসারে সেই ধারাবাহিকতা অব্যাহত রাখতে চায়।
সকালে উৎসবের উদ্বোধন করেন বিদ্যালয়ের প্রাক্তন শিক্ষার্থী কাপ্তাইয়ের চন্দ্রঘোনা মিশন হাসপাতালের পরিচালক রণজিৎ কুমার চাকমা। বিদ্যালয় পরিচালনা কমিটির সভাপতি সুরেশ কান্তি চাকমার সভাপতিত্বে অনুষ্ঠানে অন্যান্যের মধ্যে বক্তব্য দেন জুরাছড়ি উপজেলা পরিষদের চেয়ারম্যান উদয় জয় চাকমা, জুরাছড়ি উপজেলা নির্বাহী কর্মকর্তা (ইউএনও) মোহাম্মদ রাশেদ ইকবাল চৌধুরী, জেলা মাধ্যমিক শিক্ষা কর্মকর্তা মো. হারুন অর রশিদ, খাগড়াছড়ি সরকারি উচ্চবিদ্যালয়ের প্রধান শিক্ষক শ্রীলা তালুকদার।
এর আগে বিদ্যালয়ের মাঠ থেকে বর্ণাঢ্য শোভাযাত্রা বের করা হয়। বনযোগীছড়া বাজার, ইউনিয়ন পরিষদ (ইউপি) কার্যালয় ও চৌমুহনী এলাকা ঘুরে আবার বিদ্যালয়ে গিয়ে শোভাযাত্রা শেষ হয়।
