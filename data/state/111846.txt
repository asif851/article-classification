
যশোর শহরে ক্রেতার দিকে দুর্বৃত্তের ছোড়া গুলি লক্ষ্যভ্রষ্ট হওয়ায় টিপু সুলতান (২২) নামের এক দোকানি নিহত হয়েছেন। আজ শনিবার বেলা ১১টার দিকে শহরের টিবি ক্লিনিক মোড়ে এই ঘটনা ঘটে।নিহত টিপু সুলতান শহরের টিবি ক্লিনিক এলাকার মোহাম্মাদ আলীর ছেলে। ওই এলাকায় তাঁর শিঙাড়া, পুরি ও পেঁয়াজু তৈরির দোকান আছে।নিহত টিপু সুলতানের মামাশ্বশুর মো. পারভেজ বলেন, আজ সকালে টিপু দোকানে বসে শিঙাড়া, পুরি ও পেঁয়াজু তৈরি করছিলেন। সে সময় দোকানে বসে দুজন ক্রেতা পেঁয়াজু খাচ্ছিলেন। বেলা ১১টার দিকে মোটরসাইকেলে করে অজ্ঞাতনামা দুজন সন্ত্রাসী গিয়ে ওই ক্রেতাদের লক্ষ্য গুলি করে দ্রুত পালিয়ে যায়। কিন্তু গুলিটি লক্ষ্যভ্রষ্ট হয়ে টিপুর বুকে লাগে। স্থানীয় লোকজন টিপুকে গুলিবিদ্ধ অবস্থায় উদ্ধার করে যশোর ২৫০ শয্যাবিশিষ্ট জেনারেল হাসপাতালে নিয়ে যায়। হাসপাতালে জরুরি বিভাগের চিকিৎসক কল্লোল কুমার সাহা বেলা ১১টা ২০ মিনিটে তাঁকে মৃত ঘোষণা করেন।
চিকিৎসক বলেন, হাসপাতালে নিয়ে আসার আগেই টিপুর মৃত্যু হয়েছে। বুকের মাঝে তিনি গুলিবিদ্ধ হয়েছেন।
কোতোয়ালি থানার দায়িত্বপ্রাপ্ত কর্মকর্তা (পরিদর্শক) সৈয়দ মো. আলমগীর হোসেন বলেন, টিপুর দোকানে বসে থাকা এক ব্যক্তিতে লক্ষ্য করে সন্ত্রাসীরা গুলি চালিয়েছিল। কিন্তু ওই গুলি টিপুর বুকে গিয়ে লাগে। এতে তাঁর মৃত্যু হয়। বিষয়টি তদন্ত করা হচ্ছে। সন্ত্রাসীদের গ্রেপ্তারে শহরের বিভিন্ন এলাকায় অভিযান চালানো হচ্ছে।
