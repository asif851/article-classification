
সকাল সাতটা। ময়মনসিংহের ত্রিশাল উপজেলার দরিরামপুর এলাকায় নজরুল একাডেমি স্কুল প্রাঙ্গণ। মাঠে বিভিন্ন রঙের ইউনিফর্ম পরা হাজার শিক্ষার্থী লাইনে দাঁড়িয়ে আছে। তাদের প্রত্যেকের এক হাতে গাছের চারা। আর অন্য হাতে গাছের ‘হেলথ কার্ড’।
‘সবুজ ত্রিশাল’ কর্মসূচির অধীনে গতকাল শনিবার উপজেলা প্রশাসনের উদ্যোগে শিক্ষার্থীদের মধ্যে গাছের চারা বিতরণ করা হয়। উপজেলার ১২টি ইউনিয়নে একযোগে আনুষ্ঠানিকভাবে লক্ষাধিক শিক্ষার্থীদের প্রায় ১ লাখ ৮৫ হাজার বনজ, ফলদ ও ঔষধি জাতের গাছের চারা দেওয়া হয়। দরিরামপুর নজরুল একাডেমি স্কুলের মাঠে এ উদ্বোধন করা হয়। এ সময় উপস্থিত ছিলেন ময়মনসিংহের জেলা প্রশাসক মো. খলিলুর রহমান, ত্রিশাল উপজেলার নির্বাহী কর্মকর্তা (ইউএনও) আবু জাফর, উপজেলা পরিষদের চেয়ারম্যান জয়নাল আবেদীন, বিভিন্ন স্কুলের শিক্ষক ও অভিভাবকেরা।
চারাগাছের সঙ্গে প্রত্যেক শিক্ষার্থীকে একটি হেলথ কার্ড দেওয়া হয়। এই কার্ডের মাধ্যমে শিক্ষার্থীরা প্রতি মাসের প্রথম দিন তাদের গাছের অবস্থা সম্পর্কে স্কুলের শিক্ষককে জানাবে। যদি কারও গাছ মারা যায় তাহলে সেই শিক্ষার্থী নতুন একটি গাছ পাবে।
ইউএনও আবু জাফর বলেন, ‘সবুজ ত্রিশাল’ কর্মসূচির অধীনে চার মাস আগে থেকে উপজেলার বিভিন্ন শিক্ষাপ্রতিষ্ঠানের শিক্ষার্থীদের মধ্যে গাছের চারা বিতরণ শুরু হয়। এ কর্মসূচির লক্ষ্য ছিল উপজেলা লক্ষাধিক শিক্ষার্থীর মধ্যে ৩ লাখ ৫ হাজার গাছের চারা বিতরণ। এর আগে ১ লাখ ২০ হাজার চারা বিতরণ করা হয়। গতকাল কর্মসূচির সমাপনী দিনে উপজেলাজুড়ে শিক্ষার্থীদের মধ্যে আরও ১ লাখ ৮৫ হাজার চারা বিতরণ করে সে লক্ষ্য পূরণ করা হয়েছে।
জেলা প্রশাসক মো. খলিলুর রহমান বলেন, ত্রিশালে এক দিনে ১ লাখ ৮৫ হাজার গাছের চারা বিতরণ বাংলাদেশে একটি দৃষ্টান্ত। তিনি আশা প্রকাশ করেন, প্রতিটি উপজেলা এভাবে চারা বিতরণের ব্যবস্থা করবে।
