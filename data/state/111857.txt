
নোয়াখালীর সেনবাগের বিভিন্ন স্থানে ফেনী-নোয়াখালী মহাসড়কে গত বৃহস্পতিবার রাতে কমপক্ষে ৩০টি গাড়ি ভাঙচুর করেছেন অবরোধকারীরা। সন্ধ্যার পর থেকে গভীর রাত পর্যন্ত সেবারহাট, ভূঁইয়ারদিঘি, কল্যান্দি বাজার ও ছমিরমুন্সীরহাট এলাকায় এ ভাঙচুরের ঘটনা ঘটে।প্রত্যক্ষদর্শী ও স্থানীয় লোকজন জানান, বৃহস্পতিবার সন্ধ্যায় অবরোধকারীরা সেবারহাট পূর্ব ও পশ্চিম বাজারে তিনটি মাইক্রোবাস ভাঙচুর করেন। এরপর রাতে সেবারহাটে ফেনী থেকে নোয়াখালীর দিকে আসা সিএনজিচালিত অটোরিকশা, মোটরসাইকেল, ট্রাক ও কাভার্ড ভ্যানসহ কমপক্ষে ১৫টি গাড়ি ভাঙচুর করেন তাঁরা। একইভাবে রাতে ফেনী-নোয়াখালী মহাসড়কের ভূঁইয়ারদিঘি, কল্যান্দি বাজার ও ছমিরমুন্সীরহাট এলাকায় আরও ১০-১২টি গাড়ি অবরোধকারীদের ভাঙচুরের কবলে পড়ে।একই রাতে বেগমগঞ্জের জমিদারহাট বড় পোল এলাকায়ও দুটি পিকআপ ভ্যান ও একটি ট্রাকের কাচ ভাঙচুর করা হয়। ভাঙচুরের শিকার পিকআপ ভ্যানের চালক মো. সোলেমান বলেন, অবরোধ কর্মসূচি স্থগিত করায় কিছু গাড়ি চলাচল শুরু করে। এ পরিস্থিতিতে তিনিও ফেনী থেকে মুরগির খাদ্য নিয়ে নোয়াখালীর উদ্দেশে রওনা হন। কিন্তু সেবারহাট বাজারে আসামাত্র কয়েকজন যুবক ইট নিক্ষেপ করে গাড়ির সামনের কাচ ভেঙে দেন।
