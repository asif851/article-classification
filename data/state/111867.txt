
হবিগঞ্জের সাতছড়ি জাতীয় উদ্যান থেকে অস্ত্র উদ্ধারের ঘটনায় গত মঙ্গলবার দিবাগত রাতে অস্ত্র আইনে মামলা করেছে র্যাপিড অ্যাকশন ব্যাটালিয়ন (র্যাব)। জেলার চুনারুঘাট থানায় এ মামলা হয়েছে।চুনারুঘাট থানার পুলিশ জানায়, র্যাব-৯-এর উপসহকারী পরিচালক (ডিএডি) আজিজুল হক বাদী হয়ে অস্ত্র আইনের ১৯-এ এবং এফ ধারায় এ মামলা করেন। এতে আসামি হিসেবে কারও নাম উল্লেখ করা হয়নি। মামলার বিবরণে বলা হয়, প্রাকৃতিক উদ্যান সাতছড়ির ট্রেইল রোড থেকে আনুমানিক দেড় কিলোমিটার দক্ষিণে এবং এ সড়কের ভাঙ্গা ব্রিজ থেকে আধা কিলোমিটার দক্ষিণ-পূর্বে একটি পাহাড়ের দুটি গর্ত থেকে এ অস্ত্রগুলো উদ্ধার করা হয়।চুনারুঘাট থানার ওসি অমল কুমার চৌধুরী মামলার ব্যাপারে বলেন, উদ্ধার হওয়া অস্ত্রগুলো জব্ধ তালিকা করে অস্ত্রাগারে পাঠিয়ে দেওয়া হয়েছে। হবিগঞ্জের চুনারুঘাট উপজেলার ভারতের ত্রিপুরা রাজ্য সীমান্তবর্তী সংরক্ষিত বনাঞ্চল সাতছড়ি জাতীয় উদ্যান থেকে বিপুল অস্ত্র ও গোলাবারুদ উদ্ধারের কথা জানায় র্যাব। গত মঙ্গলবার শ্রীমঙ্গলে র্যাব-৯-এর কার্যালয়ে আয়োজিত সংবাদ সম্মেলনে এ কথা বলা হয়। তবে স্থানীয় প্রশাসন ও সংশ্লিষ্ট কর্মকর্তারা অস্ত্র উদ্ধারের স্থান, সময় ও জব্দ তালিকা নিয়ে প্রশ্ন তুলেছেন। তাঁরা বলছেন, উদ্যানের ভেতরে ঘুরে অস্ত্র উদ্ধারের কোনো আলামত মেলেনি। অস্ত্র উদ্ধার নিয়ে ওই দিন দুপুর সাড়ে ১২টার দিকে র্যাব-৯ শ্রীমঙ্গল ক্যাম্পে সংবাদ সম্মেলনে র্যাবের আইন ও গণমাধ্যম শাখার পরিচালক মো. মুফতি মাহমুদ খান বলেন, উদ্ধার করা অস্ত্রশস্ত্র ও গোলাবারুদের মধ্যে আছে নয়টি এসএমজি, একটি এসএমসি, একটি বেটাগান, একটি অটোরাইফেল, ছয়টি এসএলআর, দুটি এলএমজি, একটি স্নাইপার টেলিস্কোপ ও দুই হাজার ৪০০ গুলি।
