
আজ ৪ জানুয়ারি বাংলাদেশ ছাত্রলীগের ৭০তম প্রতিষ্ঠাবার্ষিকী। ১৯৪৮ সালে ঢাকা বিশ্ববিদ্যালয়ের ফজলুল হক মুসলিম হলে সংগঠনটি প্রতিষ্ঠা করা হয়। দিবসটি উপলক্ষে বিভিন্ন কর্মসূচি হাতে নিয়েছে ছাত্রলীগের কেন্দ্রীয় কমিটি।গতকাল ছাত্রলীগের এক সংবাদ বিজ্ঞপ্তিতে জানানো হয়, সকাল ৬টায় কেন্দ্রীয় কার্যালয়ে জাতীয় ও দলীয় পতাকা উত্তোলনের মাধ্যমে দিবসটি শুরু হবে। সাড়ে ৬টায় ধানমন্ডিতে বঙ্গবন্ধুর প্রতিকৃতিতে শ্রদ্ধা জানাবে। সকাল ৮টার দিকে ঢাকা বিশ্ববিদ্যালয়ের কার্জন হলে কেক কাটবেন নেতা-কর্মীরা। বিকেলে প্রধানমন্ত্রী শেখ হাসিনার আমন্ত্রণে তাঁর সঙ্গে দেখা করতে যাবেন নেতা-কর্মীরা।গত বছরের ঘোষণা অনুযায়ী জনদুর্ভোগের কথা বিবেচনা করে এবার ছাত্রলীগ প্রতিষ্ঠাবার্ষিকী উপলক্ষে আনন্দ মিছিল করবে আগামী শনিবার, ছুটির দিনে। তবে ঢাকার বাইরের ইউনিটগুলো আজ শোভাযাত্রা করবে।
প্রতিষ্ঠার পর থেকে বায়ান্নর ভাষা আন্দোলন থেকে শুরু করে ছেষট্টির ছয় দফা, উনসত্তরের গণ-অভ্যুত্থান, একাত্তরের মুক্তিযুদ্ধ, নব্বইয়ের স্বৈরাচারবিরোধী আন্দোলনসহ সর্বশেষ জরুরি অবস্থায় গণতন্ত্র প্রতিষ্ঠার আন্দোলনে শক্ত অবস্থান নেয় ছাত্রলীগ।
১৯৭২ সালে বিচ্ছিন্ন হয়ে যাওয়া বাংলাদেশ ছাত্রলীগের অপর একটি অংশ (জাসদপন্থী) আলাদাভাবে প্রতিষ্ঠাবার্ষিকী পালন করবে। 
