
বাংলাদেশে দক্ষিণ কোরিয়ার রাষ্ট্রদূত আন সিওং-ডু রোহিঙ্গা সংকট মোকাবিলায় বাংলাদেশকে সহযোগিতার জন্য আন্তর্জাতিক সম্প্রদায়ের প্রতি আহ্বান জানিয়েছেন।আজ সোমবার সচিবালয়ে স্বাস্থ্যমন্ত্রী মোহাম্মদ নাসিমের সঙ্গে বৈঠকে তিনি এ আহ্বান জানান।
দক্ষিণ কোরীয় রাষ্ট্রদূত বলেন, রোহিঙ্গা নিধনের নামে মিয়ানমারের সেনাবাহিনী জাতি ও ধর্মবিশ্বাস-নির্বিশেষে সব ধরনের সাধারণ এবং নিরপরাধ মানুষকে হত্যা করছে। এ অবস্থায় বাংলাদেশকে বিপুলসংখ্যক রোহিঙ্গা শরণার্থীর দেখভালের দায়িত্ব নিতে হচ্ছে। দক্ষিণ কোরীয় কূটনীতিক রোহিঙ্গা শরণার্থীদের আশ্রয় ও অন্যান্য সহায়তা দিয়ে উদারতা দেখানোয় বাংলাদেশের প্রশংসা করেন, বিশেষ করে প্রধানমন্ত্রী শেখ হাসিনার ভূমিকার প্রশংসা করেন তিনি।কক্সবাজারের টেকনাফ ও উখিয়া শরণার্থীশিবিরে যেসব রোহিঙ্গা আশ্রয় নিয়েছেন, রাষ্ট্রদূত আন সিওং-ডু তাদের জন্য কোরীয় সহায়তার আশ্বাস দেন।মোহাম্মদ নাসিম কোরীয় দূতকে বলেন, বাংলাদেশ তার সীমিত সামর্থ্য দিয়েও রোহিঙ্গাদের পাশে এসে দাঁড়িয়েছে। তিনি মিয়ানমারের প্রতি বৈশ্বিক চাপ বাড়ানোর জন্য দক্ষিণ কোরিয়ার প্রতি আহ্বান জানান।
 
