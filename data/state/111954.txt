
বন্ধ করে দেওয়া ফেসবুক খুলে দেওয়ার পর এবার ইন্টারনেট যোগাযোগ মাধ্যম টুইটার, স্কাইপ ও ইমো বন্ধ করার নির্দেশ দিয়েছে বাংলাদেশ টেলিকমিউনিকেশন রেগুলেটরি কমিশন (বিটিআরসি)। আজ রোববার রাতে দেশের সব মোবাইল অপারেটর, ইন্টারনেট সেবাদানকারী প্রতিষ্ঠান ও ইন্টারন্যাশনাল ইন্টারনেট গেটওয়েকে (আইআইজি) এক ইমেইল বার্তায় এই নির্দেশ দেওয়া হয়।
নাম প্রকাশ না করার শর্তে বিটিআরসি ও মোবাইল অপারেটরের কর্মকর্তারা বিষয়টি নিশ্চিত করেছেন। তবে এ ব্যাপারে যোগাযোগ করা হলে ডাক ও টেলিযোগাযোগ প্রতিমন্ত্রী তারানা হালিম বলেন, এ ধরনের কোনো নির্দেশ দেওয়া হয়নি।
বিটিআরসি থেকে পাঠানো ইমেইল বার্তায় বলা হয়, ভাইবার ও অন্যান্য যোগাযোগ মাধ্যমের পাশাপাশি স্কাইপ, ইমো ও টুইটার আপনার নেটওয়ার্ক থেকে বন্ধ করে দেওয়ার নির্দেশ দেওয়া হলো। পরবর্তী নির্দেশ না দেওয়া পর্যন্ত বন্ধের এই নির্দেশ বলবৎ​ থাকবে।
