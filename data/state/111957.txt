
মহিলা ও শিশুবিষয়ক প্রতিমন্ত্রী মেহের আফরোজ বলেছেন, দেশ এগিয়ে যাওয়ার প্রধান কারণ হচ্ছে নারী। তাই ডিজিটাল বাংলাদেশ গড়তে হলে নারীদের বিভিন্ন ক্ষেত্রে সুযোগ দিতে হবে, না হয় ডিজিটাল বাংলাদেশ গড়া সম্ভব নয়।গতকাল বৃহস্পতিবার বিকেলে চট্টগ্রামের পটিয়া পৌরসভা প্রাঙ্গণে বঙ্গমাতা ফজিলাতুন্নেছা দুস্থ মহিলা কল্যাণ কেন্দ্রের উদ্যোগে মহিলা-সমাবেশে প্রধান অতিথির বক্তব্যে তিনি এ কথা বলেন।কেন্দ্রের সভানেত্রী মাজেদা বেগমের সভাপতিত্বে অনুষ্ঠিত সমাবেশে বিশেষ অতিথি ছিলেন পটিয়ার সাংসদ সামশুল হক চৌধুরী, চট্টগ্রামের নারী সাংসদ ওয়াসিকা আয়েশা খান, সাবেক নারী সাংসদ চেমন আরা তৈয়ব, উপজেলা নির্বাহী কর্মকর্তা (ইউএনও) রোকেয়া পারভীন। বক্তব্য দেন পটিয়া পৌরসভার মেয়র হারুনুর রশিদ, উপজেলা আওয়ামী লীগের সভাপতি রাশেদ মনোয়ার প্রমুখ।
