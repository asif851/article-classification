
দিনাজপুরের ঘোড়াঘাট উপজেলায় এক উত্ত্যক্তকারীকে হাতেনাতে আটক করেছে পুলিশ। পরে ভ্রাম্যমাণ আদালত তাঁকে এক বছরের বিনাশ্রম কারাদণ্ড দেন।
আজ বুধবার দুপুরে ঘোড়াঘাটের কুমুরিয়ায় এ ঘটনা ঘটে।
দণ্ডিত মোস্তাফিজুর রহমান (২৮) উপজেলার ঘোড়াঘাট গ্রামের বাসিন্দা ও দুই সন্তানের বাবা। তিনি পেশায় সেচকলের সহকারী।
উপজেলা নির্বাহী কর্মকর্তা (ইউএনও) টি এম এ মমিন ভ্রাম্যমাণ আদালত পরিচালনা করেন। তিনি প্রথম আলোকে বলেন, ‘ওই ছাত্রীকে দুই মাস ধরে মাদ্রাসায় আসা–যাওয়ার পথে উত্ত্যক্ত করতেন মোস্তাফিজ। এ বিষয়ে সে কয়েক দিন আগে আমার কাছে লিখিত অভিযোগ দেয়। অভিযোগের পরিপ্রেক্ষিতে আজ দুপুরে মাদ্রাসায় যাওয়ার পথ কুমুরিয়ায় পুলিশসহ আমি গোপনে অবস্থান নিই। এ সময় ওই ছাত্রীকে উত্ত্যক্ত করা শুরু করলে মোস্তাফিজুরকে আটক করা হয়।’
