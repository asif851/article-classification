
রাজধানীর শাহবাগে গতকাল মঙ্গলবার বিকেলে দুই বাসের প্রতিযোগিতায় একটির চাকায় পিষ্ট হয়ে প্রাণ গেল একজন পথচারীর। নিহত ওই যুবকের পরিচয় পাওয়া যায়নি।প্রত্যক্ষদর্শী ও পুলিশ সূত্র জানায়, গতকাল বিকেলে গুলিস্তান থেকে ঢাকা পরিবহন ও বেলাল পরিবহন নামের দুটি বাসের চালক প্রতিযোগিতা করে বাস চালাচ্ছিলেন। বিকেল পৌনে চারটার দিকে শাহবাগে বঙ্গবন্ধু শেখ মুজিব মেডিকেল বিশ্ববিদ্যালয়ের সামনে ঢাকা পরিবহনের বাসটি নিয়ন্ত্রণ হারিয়ে সড়ক বিভাজকে ধাক্কা লেগে উল্টে যায়। এতে অজ্ঞাত পরিচয়ের এক পথচারী বাসটির নিচে চাপা পড়েন। আহত হন বাসটির যাত্রী আমেনা খাতুন (৪৫) ও শাহজাহান (২৮)। প্রতিযোগিতায় অংশ নেওয়া বেলাল পরিবহনের চালক নোয়াব আলী (৪৭) ও তাঁর সহকারী জয়নাল আবেদীনকে (৩০) ধরে পিটুনি দেয় জনতা। পাঁচজনকে উদ্ধার করে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক অজ্ঞাত যুবককে মৃত ঘোষণা করেন। বাকি চারজন একই হাসপাতালে চিকিৎসাধীন আছেন। ঘটনাস্থল পরিদর্শনকারী শাহবাগ থানার উপপরিদর্শক (এসআই) রবিউল ইসলাম প্রথম আলোকে বলেন, নিহত যুবকের বয়স ৩৫ বছরের বেশি হবে। তাঁর পরনে সাদা প্যান্ট ও সাদা হাফ হাতা গেঞ্জি আছে। ঢাকা পরিবহনের চালক ও তাঁর সহকারী পালিয়ে গেছেন। বাস দুটি ফার্মগেটের দিকে যাচ্ছিল। শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক বলেন, ‘এখনো মামলা হয়নি। বাসটির চালকদের বিরুদ্ধে মামলা হবে। নিহত ব্যক্তির পরিচয় বের করার চেষ্টা করছি আমরা।’ গত ৩ জুন রাজধানীর আরেকটি ব্যস্ততম এলাকা কারওয়ান বাজারে ৮ নম্বর রুটের দুটি বাস প্রতিযোগিতা করে চলার সময় দুর্ঘটনা ঘটে। এতে একটি বাসের চালকের সহকারী নিহত এবং বাসের অন্তত ১০ যাত্রী আহত হন। এ ঘটনার পর মামলা হলেও অভিযুক্ত দুই চালককে আটক করতে পারেনি পুলিশ। নবজাতকের লাশ উদ্ধার: গতকাল সকাল নয়টার দিকে আগারগাঁওয়ে বাণিজ্য মেলা মাঠ-সংলগ্ন এলাকা থেকে এক নবজাতকের মৃতদেহ উদ্ধার করেছে পুলিশ। শেরেবাংলা থানার উপপরিদর্শক (এসআই) নাজমুল হাসান জানান, বাণিজ্য মেলা মাঠের উত্তর পাশে শেরেবাংলা কৃষি বিশ্ববিদ্যালয়ের সীমানাপ্রাচীর-ঘেঁষা একটি পরিত্যক্ত কার্টনে পলিথিনে মোড়ানো অবস্থায় ছেলে নবজাতকের মৃতদেহ উদ্ধার করা হয়।
