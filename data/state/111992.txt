
দেশের উত্তরাঞ্চলে দুটি ডেমু ট্রেনের যাত্রা শুরু হয়েছে। দিনাজপুরের পার্বতীপুর থেকে ঠাকুরগাঁও ও লালমনিরহাট পথের দুটি ট্রেন গতকাল মঙ্গলবার আনুষ্ঠানিকভাবে উদ্বোধন করেন রেলপথমন্ত্রী মুজিবুল হক।দুপুরে ঠাকুরগাঁও রেলস্টেশন চত্বরে আয়োজিত অনুষ্ঠানে রেলমন্ত্রী বলেন, প্রধানমন্ত্রী শেখ হাসিনার নেতৃত্বে রেলপথ উন্নয়নে যত কাজ হয়েছে, তা অন্য কোনো সরকারের সময় হয়নি। এই উন্নয়নে হিংসা করে খালেদা জিয়ার নেতৃত্বে জামায়াত-শিবির রেলে আগুন দিয়ে দেশের কোটি কোটি টাকার ক্ষতি করছে বলে মন্ত্রী অভিযোগ করেন।উদ্বোধনী অনুষ্ঠানে পানিসম্পদমন্ত্রী ও ঠাকুরগাঁও-১ আসনের সাংসদ রমেশ চন্দ্র সেন বলেন, আবার ক্ষমতায় এলে ঠাকুরগাঁও থেকে ভারতের দার্জিলিং-কলকাতা পর্যন্ত রেলপথ সম্প্রসারণ করা হবে। রেলপথের উন্নয়ন হলে পঞ্চগড় থেকে ঢাকায় ট্রেনে যেতে ছয় থেকে সাত ঘণ্টা সময় লাগবে।রেলপথ মন্ত্রণালয়ের যুগ্ম সচিব সুনীল চন্দ্র পালের সভাপতিত্বে অনুষ্ঠানে আরও বক্তব্য দেন ঠাকুরগাঁও-৩ আসনের সাংসদ হাফিজ উদ্দিন আহম্মেদ, দিনাজপুর-১ আসনের সাংসদ মনোরঞ্জন শীল গোপাল, দিনাজপুর-২ আসনের সাংসদ খালিদ মাহমুদ চৌধুরী, রেলের মহাপরিচালক আবু তাহের প্রমুখ। পরে ঠাকুরগাঁওয়ের পীরগঞ্জ রেলস্টেশন চত্বরে আরেকটি জনসভায় বক্তব্য দেন তাঁরা। ডেমু ট্রেন দেখতে সকাল থেকে পীরগঞ্জ রেলস্টেশন চত্বরে স্কুল-কলেজের শিক্ষার্থীসহ হাজারো মানুষের ঢল নামে।এরপর রাতে পার্বতীপুর রেলস্টেশনে লালমনিরহাটগামী ডেমু ট্রেনের উদ্বোধন করেন রেলমন্ত্রী। এর আগে সেখানে আরেকটি সমাবেশ হয়।রেল কর্মকর্তারা জানান, আজ বুধবার থেকে ডেমু ট্রেন দুটি ‘ঠাকুরগাঁও কমিউটার’ ও ‘রংপুর কমিউটার’ নামে নিয়মিত চলাচল করবে। ঠাকুরগাঁও কমিউটার প্রতিদিন বেলা তিনটায় পার্বতীপুর রেলস্টেশন থেকে ছেড়ে ঠাকুরগাঁও পৌঁছাবে সন্ধ্যা ছয়টায়। ঠাকুরগাঁও থেকে সন্ধ্যা ছয়টা ১০ মিনিটে ছেড়ে পার্বতীপুর পৌঁছাবে রাত নয়টা ৪০ মিনিটে। ট্রেনটি চিরিরবন্দর, দিনাজপুর, সেতাবগঞ্জ ও পীরগঞ্জ স্টেশনে থামবে। পার্বতীপুর থেকে দিনাজপুরের ভাড়া ১৫ টাকা ও ঠাকুরগাঁওয়ের ভাড়া ৪৫ টাকা।রংপুর কমিউটার ট্রেনটি প্রতিদিন সকাল নয়টায় পার্বতীপুর থেকে ছেড়ে লালমনিরহাট পৌঁছাবে বেলা ১১টায়। লালমনিরহাট থেকে বেলা সোয়া ১১টায় ছেড়ে পার্বতীপুর পৌঁছাবে বেলা একটা ৪০ মিনিটে। ট্রেনটি বদরগঞ্জ, রংপুর ও কাউনিয়া স্টেশনে থামবে। পার্বতীপুর থেকে রংপুরের ভাড়া ১৮ টাকা ও লালমনিরহাটের ভাড়া ৩৫ টাকা নির্ধারণ করা হয়েছে।
