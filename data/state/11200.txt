
পুলিশের বিশেষ শাখার (এসবি) কর্মকর্তা মাহফুজুর রহমান ও তাঁর স্ত্রী স্বপ্না রহমান হত্যা মামলায় গতকাল মঙ্গলবার আরও একজন সাক্ষ্য দিয়েছেন। ঢাকার দ্রুত বিচার ট্রাইব্যুনাল-৩-এর বিচারক সাঈদ আহমেদ ওই সাক্ষীর সাক্ষ্য গ্রহণ শেষে ১০ সেপ্টেম্বর পরবর্তী দিন ধার্য করেন।গতকাল আদালতে সাক্ষ্য দেন পল্টন থানার তৎকালীন উপপরিদর্শক (এসআই) মনির হোসেন। এ মামলায় কারাগারে আটক ঐশী রহমান ও তাঁর বন্ধু আসাদুজ্জামান জনিকে গতকাল আদালতে হাজির করা হয়। অপর আসামি মিজানুর রহমানও আদালতে হাজির ছিলেন।২০১৩ সালের ১৬ আগস্ট রাজধানীর চামেলীবাগের বাসা থেকে পুলিশের বিশেষ শাখার (রাজনৈতিক) পরিদর্শক মাহফুজুর রহমান ও তাঁর স্ত্রীর ক্ষতবিক্ষত লাশ উদ্ধার করে পুলিশ। ঐশী এই দম্পতির মেয়ে। পরদিন নিহত মাহফুজুর রহমানের ছোট ভাই মো. মশিউর রহমান এ ঘটনায় পল্টন থানায় হত্যা মামলা করেন। পরে ঐশী রহমান পল্টন থানায় আত্মসমর্পণ করেন এবং ২৪ আগস্ট আদালতে স্বীকারোক্তিমূলক জবানবন্দি দেন। গত বছরের ৯ মার্চ ঐশীসহ তিনজনের বিরুদ্ধে অভিযোগপত্র দেয় ঢাকা মহানগর গোয়েন্দা (ডিবি) পুলিশ।
