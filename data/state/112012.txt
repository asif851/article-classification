
মানিকগঞ্জের পাটুরিয়ায় গত রোববার পদ্মা নদীতে লঞ্চডুবির ঘটনায় আরও একজনের লাশ উদ্ধার করেছে ফায়ার সার্ভিস। আজ মঙ্গলবার সন্ধ্যা সাতটার দিকে সুবল চন্দ্র সূত্রধর নামের ওই ব্যক্তির লাশ উদ্ধার করা হয়। তাঁর বাড়ি শিবালয় উপজেলার বোয়ালিয়া গ্রামে।
ঘিওর উপজেলা ফায়ার স্টেশনের কর্মকর্তা জিহাদ হোসেন জানান, আজ সন্ধ্যা সাতটার দিকে স্থানীয় লোকজন পদ্মা নদীর মান্দ্রাখোলা এলাকায় লাশটি ভেসে থাকতে দেখেন। খবর পেয়ে ফায়ার সার্ভিসের কর্মীরা ঘটনাস্থলে গিয়ে লাশটি উদ্ধার করেন। লাশটি পাটুরিয়া বিআরটিএর যাত্রী ছাউনিতে খোলা নিয়ন্ত্রণকক্ষে রাখা হয়েছে। এ নিয়ে লঞ্চডুবিতে মৃতের সংখ্যা ৭১-এ দাঁড়াল।
গত রোববার বেলা সাড়ে ১১টার দিকে পাটুরিয়া ঘাট থেকে এমভি মোস্তফা নামের একটি লঞ্চ দৌলতদিয়ার উদ্দেশে ছেড়ে যায়। রওনা হওয়ার ১৫ মিনিট পর আড়াআড়িভাবে আসা একটি কার্গো জাহাজ লঞ্চটির মাঝখান বরাবর আঘাত করে। এতে লঞ্চটি উল্টে ডুবে যায়।
