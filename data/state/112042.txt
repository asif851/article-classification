
বিএনপিকে নাকে খত দিয়ে বর্তমান সরকারের অধীনেই নির্বাচন করতে হবে বলে মন্তব্য করেছেন আওয়ামী লীগের জ্যেষ্ঠ সাংসদ শেখ ফজলুল করিম সেলিম। আজ রোববার সংসদে তিনি বিএনপিকে উদ্দেশ করে বলেন, নির্বাচন করেন, টালবাহানা করে লাভ হবে না। এবার না করলে নিবন্ধন বাতিল হবে। রাষ্ট্রপতির ভাষণের ওপর আনা ধন্যবাদ প্রস্তাবের আলোচনায় শেখ সেলিম এসব কথা বলেন।
শেখ ফজলুল করিম সেলিম বলেন, বিএনপি বলছে, শেখ হাসিনার সরকারের অধীনে নির্বাচন করবে না। কিন্তু এবার নির্বাচন না করলে আপনাদের অবস্থা মুসলিম লীগের চেয়েও খারাপ হবে। নির্বাচনের পথ ছেড়ে যদি সন্ত্রাস করেন, জনগণের সম্পদ নষ্ট করেন, তাহলে গণপিটুনির জন্য প্রস্তুত থাকেন। জনগণ এমন গণপিটুনি দেবে, পাকিস্তানেও পালানোর সুযোগ পাবেন না।
বিএনপির সঙ্গে কোনো আলোচনা হতে পারে না উল্লেখ করে শেখ সেলিম বলেন, বিএনপি এখন আলোচনার কথা বলছে। কিন্তু যারা পুড়িয়ে মানুষ মারে, তাদের সঙ্গে কিসের আলোচনা? কানাডার ফেডারেল আদালত যে দলকে সন্ত্রাসী দল বলে আখ্যায়িত করেছে, সেই দলের সঙ্গে কোনো আলোচনা হতে পারে না।
খালেদা জিয়া নতুন তত্ত্ব আবিষ্কার করেছেন মন্তব্য করে শেখ সেলিম বলেন, তিনি বলেছেন গ্রহণযোগ্য সরকারের মাধ্যমে নির্বাচন করতে হবে। কিন্তু এটা সংবিধানে নেই। সংবিধানে আছে বর্তমান সরকারের অধীনেই নির্বাচন হবে। কোনো অসাংবিধানিক সরকারের অধীনে নয়। খালেদা তথাকথিত সুশীল সমাজকে মাঠে নামিয়েছেন। এমন সব কথা বলছেন, তাঁকে হেমায়েতপুর নয়, রাঁচিতে পাঠাতে হবে। তিনি আবোল-তাবোল বলছেন। তিনি মামলায় হাজিরা দেন না। ৫০ বার হাইকোর্টে গেছেন। তাঁর মনে দুর্বলতা আছে। তাই অসুস্থতার কথা বলে আদালতে যান না। এ পর্যন্ত ৪০ বার তারিখ পরিবর্তন করেছেন। এতিমের টাকা আত্মসাৎ করেছেন। এর বিচার হবেই।
