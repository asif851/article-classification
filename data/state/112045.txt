
হবিগঞ্জের শায়েস্তাগঞ্জ ও বাহুবল উপজেলায় আজ শুক্রবার সকালে পৃথক দুটি সড়ক দুর্ঘটনায় ছয়জন নিহত হয়েছে। আহত হয়েছে দুজন।
পুলিশ ও প্রত্যক্ষদর্শী সূত্রে জানা গেছে, সকাল নয়টায় দিকে হবিগঞ্জ থেকে সিলেটগামী একটি যাত্রীবাহী বাস সদর উপজেলার শায়েস্তাগঞ্জের পুরান বাজার এলাকায় পৌঁছালে বাসটির চাকা ফেটে যায়। এ সময় চালক নিয়ন্ত্রণ হারালে বাসটি বিপরীত দিক থেকে আসা ব্যাটারিচালিত একটি ইজিবাইককে চাপা দেয়। এতে ওই ইজিবাইকের চালকসহ তিনজন যাত্রী ঘটনাস্থলে মারা যান। পুলিশ বাসটি আটক করেছে। চালক পলাতক।
নিহত ব্যক্তিরা হলেন হবিগঞ্জের চুনারুঘাট উপজেলার কেউন্ধি গ্রামের কামাল মিয়া (২০), শাহিন মিয়া (২১), শায়েস্তাগঞ্জ থানার নূরপুর গ্রামের জুবায়ের আহমেদ পাভেল (২০), বাহুবল উপজেলার বন্দর গ্রামের মিয়া হোসেন আলী (৪০)।
ঘটনার সত্যতা নিশ্চিত করে শায়েস্তাগঞ্জ থানার ভারপ্রাপ্ত কর্মকর্তা (ওসি) নিজামউদ্দিন চৌধুরী প্রথম আলো ডটকমকে জানান, লাশগুলো নিহত ব্যক্তিদের পরিবারের কাছে হস্তান্তর করা হয়েছে। মামলার প্রস্তুতি চলছে।
আজ সকাল সাড়ে সাতটার দিকে বাহুবল উপজেলার মুছাই নামক স্থানে ঢাকা-সিলেট পুরোনো মহাসড়কে যাত্রীবাহী একটি সিএনজিচালিত অটোরিকশাকে একটি তেলবাহী লরি চাপা দিলে অটোরিকশার দুই যাত্রী ঘটনাস্থলে মারা যান।
নিহত ব্যক্তিরা হলেন বাহুবল উপজেলার চারগাঁওয়ের নূরুল হক (৩৫) ও বাচ্চু মিয়া (৩২)।
এ ঘটনায় অটোরিকশার আরও দুই যাত্রী আহত হয়েছেন। তাঁরা হলেন কালাম ও আজউদ্দিন। তাঁদের শ্রীমঙ্গল উপজেলা স্বাস্থ্য কমপ্লেক্সে ভর্তি করা হয়েছে।
ঘটনার সত্যতা নিশ্চিত করে বাহুবল উপজেলার মুছাই পুলিশ ফাঁড়ির উপপরিদর্শক (এসআই) দেলোয়ার হোসেন প্রথম আলো ডটকমকে জানান, লরিটি আটক করা হয়েছে। চালক পলাতক। 
