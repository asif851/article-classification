
অসুস্থ হয়ে চট্টগ্রামের ফৌজদারহাট-বন্দর সংযোগ সড়কের টোলপ্লাজা এলাকায় শুয়ে পড়ার ২৭ ঘণ্টা পর উঠে দাঁড়িয়েছে সেই হাতি। আজ শনিবার সন্ধ্যায় হাতিটি উঠে দাঁড়ায়। গতকাল শুক্রবার বিকেলে হাতিটি অসুস্থ হয়ে টোলপ্লাজায় শুয়ে পড়েছিল।
হাতিটির শুশ্রূষার দায়িত্বে থাকা চিকিৎসক দলের সদস্য সমরঞ্জন বড়ুয়া বলেন, মূলত ফোঁড়ার অসহনীয় ব্যথা ও দীর্ঘ সময় অভুক্ত থাকায় হাতিটি অসুস্থ হয়ে শুয়ে পড়েছিল। হাতিটির বয়সও হয়েছে। পরিশ্রম অনুপাতে প্রয়োজনীয় পুষ্টি না পাওয়ায় হাতিটি দুর্বল হয়ে পড়েছিল।
চট্টগ্রামের ভেটেরিনারি ও অ্যানিমেল সায়েন্স বিশ্ববিদ্যালয়ের মেডিসিন ও সার্জারি বিভাগের বিভাগীয় প্রধান মো. ইউসুফ ইলাহী চৌধুরী বলেন, অন্যান্য ওষুধের পাশাপাশি হাতিটিকে প্রচুর পরিমাণে স্যালাইন দেওয়া হয়েছে। এখনই উঠে দাঁড়ালেও পুরোপুরি সুস্থ হতে হাতিটির আরও কয়েক দিন লাগবে। এ জন্য হাতিটিকে পর্যবেক্ষণে রাখতে হবে।
চট্টগ্রামের ফৌজদারহাট-বন্দর সংযোগ সড়কের টোলপ্লাজা এলাকায় গতকাল সার্কাসের হাতিটি হঠাৎ মাটিতে শুয়ে পড়ে। গতকাল রাত থেকেই হাতিটির চিকিৎসার কাজ শুরু হয়। শনিবার বিকেলে অস্ত্রোপচার করে এর সামনের ডান পায়ে থাকা ফোঁড়া অপসারণ করা হয়। টোলপ্লাজা এলাকার এক পাশে হাতিটিকে সরিয়ে নেওয়ায় যানবাহন চলাচলের কোনো সমস্যা হচ্ছে না।
আরও পড়ুন: 
টোলপ্লাজায় শুয়ে পড়ল হাতি
