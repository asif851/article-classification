
নারায়ণগঞ্জের রূপগঞ্জে বখাটের উত্ত্যক্ত করার বিচার দেওয়ায় এক কলেজছাত্রীকে তুলে নিয়ে গিয়ে ধর্ষণের অভিযোগ উঠেছে। গতকাল বৃহস্পতিবার বিকেলে এ ঘটনা ঘটে।
আজ শুক্রবার বিকেলে এ ঘটনার সঙ্গে জড়িত থাকার অভিযোগে আলমাছ (২৬) নামের এক যুবককে গ্রেপ্তার করেছে পুলিশ।   রূপগঞ্জ থানার পরিদর্শক (তদন্ত) রফিকুল ইসলাম বলেন, কলেজে আসা-যাওয়ার পথে একাদশ শ্রেণির ওই ছাত্রীকে স্থানীয় বখাটে কাউসার, নুরে আলম ও জুলহাস প্রায় উত্ত্যক্ত করে আসছিল। বিষয়টি ওই ছাত্রী তার বাবাকে জানায়। ছাত্রীর বাবা কাউসারের বাবাকে বিষয়টি জানালে তিনি ক্ষিপ্ত হয়ে ওঠেন। পরে গতকাল বিকেলে ওই ছাত্রী কলেজ ছুটির পর বাড়িতে ফিরছিল। পথে নূর আলম, জুলহাস, মনির হোসেন, নয়ন ও আলমাছ ওই ছাত্রীর পথরোধ করে তাকে তুলে নিয়ে যায়। পূর্বাচল উপশহরে নিয়ে গিয়ে ওই ছাত্রীকে গণধর্ষণ করে পালিয়ে যায়। খবর পেয়ে পুলিশ ওই ছাত্রীকে উদ্ধার করে উপজেলা স্বাস্থ্য কমপ্লেক্সে ভর্তি করায়। তবে শারীরিক অবস্থার অবনতি হলে আজ সকালে তাকে ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) ভর্তি করা করা হয়।
রফিকুল ইসলাম বলেন, এ ঘটনায় ওই শিক্ষার্থীর বাবা বাদী হয়ে আজ দুপুরে রূপগঞ্জ থানায় মামলা করেছেন। বিকেলে ঘটনার সঙ্গে জড়িত থাকার অভিযোগে আলমাছকে গ্রেপ্তার করেছে পুলিশ।
বিষয়টির সত্যতা নিশ্চিত করে রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন বলেন, অন্য অভিযুক্ত ব্যক্তিদের গ্রেপ্তারে চেষ্টা চলছে।
