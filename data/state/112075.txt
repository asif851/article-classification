
রাজধানীর কলাবাগানের জোড়া খুনের মতো বিভিন্ন হত্যাকাণ্ডের জন্য বিএনপি-জামায়াত চক্রকে অভিযুক্ত করে প্রধানমন্ত্রী শেখ হাসিনা বলেছেন, দেশকে অস্থিতিশীল করতে এই চক্র ‘গুপ্ত হত্যাকাণ্ড’ চালিয়ে যাচ্ছে।গতকাল সোমবার সন্ধ্যায় প্রধানমন্ত্রী তাঁর সরকারি বাসভবন গণভবনে পৌরসভা ও ইউনিয়ন পরিষদ নির্বাচনে আওয়ামী লীগের মনোনয়ন বোর্ডের সভায় বক্তব্যে এসব কথা বলেন। সভা শেষে প্রধানমন্ত্রীর প্রেস সচিব ইহসানুল করিম এ ব্যাপারে সাংবাদিকদের অবহিত করেন।শেখ হাসিনা বলেন, এ ধরনের হত্যাকাণ্ডের পেছনে কারা রয়েছে, সবাই তা জানে। বিএনপি-জামায়াত চক্র ৫ জানুয়ারির নির্বাচনের আগে সমাজবিরোধী কর্মকাণ্ডে জড়িত ছিল। কিন্তু তাদের আন্দোলন নির্বাচন বানচাল করতে ব্যর্থ হয়। তাই তারা এ ধরনের গুপ্ত হত্যা চালিয়ে যাচ্ছে।প্রধানমন্ত্রী আরও বলেন, এটি শুধু আইনশৃঙ্খলা পরিস্থিতির বিষয় নয়, দেশ যখন এগিয়ে যাচ্ছে তখন অস্থিতিশীল পরিস্থিতি সৃষ্টির লক্ষ্যে পরিকল্পিতভাবে এ ধরনের হত্যাকাণ্ড চালানো হচ্ছে। যারা এ ধরনের হত্যাকাণ্ডের সঙ্গে জড়িত, তাদের পাকড়াও করে বিচারের আওতায় আনা হবে।ঐক্যবদ্ধভাবে এ ধরনের হত্যাকাণ্ড প্রতিরোধ এবং এ ব্যাপারে সতর্ক থাকার জন্য দেশবাসীর প্রতি আহ্বান জানান প্রধানমন্ত্রী। তথ্য প্রদান করে আইন প্রয়োগকারী সংস্থাগুলোকে সহযোগিতা করতে বলেন তিনি।
