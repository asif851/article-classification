
বগুড়ার শাজাহানপুরে আড়িয়া বাজারে দুর্ঘটনাকবলিত ডিপজল পরিবহনের যাত্রীবাহী একটি বাস আগুনে পুড়ে গেছে। ঢাকা-বগুড়া মহাসড়কের ওপর এ দুর্ঘটনায় তৈরি হয় দীর্ঘ যানজট। সংবাদ পেয়ে মহাসড়কের ওপর পুড়ে যাওয়া বাসের আগুন নিয়ন্ত্রণে আনেন শেরপুর ও বগুড়ার ফায়ার সার্ভিসের সদস্যরা। গতকাল শুক্রবার বিকেল সাড়ে চারটায় এ ঘটনা ঘটে।
প্রত্যক্ষদর্শী ও ফায়ার সার্ভিসের সদস্যদের সূত্রে জানা যায়, গতকাল বিকেল সোয়া চারটার দিকে জেলার শাজাহানপুরের নয়মাইল এলাকায় বগুড়াগামী ওই বাসটি শেরপুরগামী একটি মোটরসাইকেলকে ধাক্কা দেয়। এ সময় মোটরসাইকেল থেকে ছিটকে পড়েন সেটির আরোহী এক নারী ও এক পুরুষ। দুর্ঘটনাকবলিত মোটরসাইকেলটি বাসটির সঙ্গে আটকে গিয়ে ছেঁচড়াতে থাকে। এ সময় মোটরসাইকেলের সৃষ্ট ঘর্ষণে আগুনের সূত্রপাত হয়। পরে সেখান থেকে বাসটিতেও আগুন ছড়িয়ে পড়ে।
শেরপুর ফায়ার সার্ভিসের কর্মকর্তা সোহেল রানা বলেন, মোটরসাইকেলের আরোহী দুজন হলেন শেরপুর শহরের উলিপুর এলাকার মোফাজ্জল হোসেন (৫৫) ও তাঁর স্ত্রী সামছুন্নাহার (৫০)। তাঁদের উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে। এ ছাড়া দুর্ঘটনায় পুড়ে যাওয়া বাসযাত্রীরা সবাই আড়িয়া বাজারের কাছে বাসটি থামলে নিরাপদে নেমে যায়। তবে যাত্রীদের অনেক মালামাল পুড়ে গেছে।
শহীদ জিয়াউর রহমান মেডিকেল কলেজ হাসপাতাল পুলিশ ফাঁড়ির দায়িত্বরত উপপরিদর্শক (টিএসআই) শাহ আলম বলেন, ওই দুর্ঘটনায় মোটরসাইকেল আরোহী স্বামী-স্ত্রী চিকিৎসাধীন আছেন। দুর্ঘটনাকবলিত বাসের কোনো যাত্রী হাসপাতালে ভর্তি হয়নি। আর বাসের চালকও তাঁর সহকারীরা পালিয়েছেন।
