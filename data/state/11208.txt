
চট্টগ্রামে দুজনকে গলা কেটে হত্যার ঘটনায় বিস্ফোরক দ্রব্য আইনে করা মামলায় চারজন সাক্ষ্য দিয়েছেন। গতকাল মঙ্গলবার চট্টগ্রাম মহানগর দায়রা জজ মো. শাহেনূরের আদালতে এ সাক্ষ্য গ্রহণ করা হয়।
গত বছরের ৪ সেপ্টেম্বর চট্টগ্রাম নগরের আকবর টিলা এলাকায় ‘ল্যাংটা ফকিরের মাজার’ নামে পরিচিত এক কক্ষে গলা কেটে হত্যা করা হয় রহমত উল্লাহ ওরফে ল্যাংটা ফকির ও খাদেম আবদুল কাদেরকে। এ সময় জঙ্গিরা বোমা ফাটিয়ে চলে যায়। এই ঘটনায় অজ্ঞাতপরিচয় এক যুবককে আসামি করে কাদেরের ছোট ভাই নুরুল ইসলাম বায়েজিদ বোস্তামী থানায় হত্যা ও বিস্ফোরক দ্রব্য আইনে মামলা করেন। পুলিশ জানায়, এই মামলার তদন্ত চলাকালে ৫ অক্টোবর কর্ণফুলী থানার খোয়াজনগরে একটি বাসায় অভিযান চালিয়ে অস্ত্র-গুলি, গ্রেনেডসহ জেএমবির পাঁচজনকে গ্রেপ্তার করে নগর ডিবি পুলিশ। তাঁদের একজন সুজন ওরফে বাবু আদালতে দেওয়া স্বীকারোক্তিমূলক জবানবন্দিতে বলেন, তাঁদের নেতা ফারদিনের নির্দেশে ল্যাংটা ফকির ও তাঁর খাদেমকে খুন করা হয়।
চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী বলেন, গতকাল ফজলুল করিম, সাজ্জাদ কবির, মনির হোসেন ও রিনা বেগম সাক্ষ্য দেন। তাঁরা ঘটনাস্থলের আশপাশের বাসিন্দা। তাঁরা বলেছেন, ঘটনার দিন তাঁরা ককটেল বিস্ফোরণের শব্দ শুনতে পান। ঘটনাস্থলে গিয়ে তাঁরা এক যুবককে ধরার চেষ্টা করেন। কিন্তু তাঁদের কিলঘুষি মেরে ও বোমা ফাটিয়ে ওই যুবক পালিয়ে যান।
আদালত আগামী ৯ অক্টোবর এই মামলার পরবর্তী সাক্ষ্য গ্রহণের দিন ধার্য করেছেন।
