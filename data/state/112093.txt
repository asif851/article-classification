
খালেদা জিয়াকে সহানুভূতি জানাতে তাঁর গুলশান কার্যালয়ে প্রধানমন্ত্রী শেখ হাসিনার আসাটা নিছকই ছলনা ছিল বলে মন্তব্য করেছেন বিএনপির যুগ্ম মহাসচিব রুহুল কবির রিজভী। তিনি বলেছেন, খালেদা জিয়ার বিরুদ্ধে মামলা দায়ের করে সরকার ‘হিংস্র অমানবিকতার’ আরেকটি দৃষ্টান্ত স্থাপন করেছে।আজ রোববার এক বিবৃতিতে রিজভী এ মন্তব্য করেন।যাত্রাবাড়ীতে বাসে পেট্রলবোমা হামলার ঘটনায় খালেদা জিয়াকে হুকুমের আসামি করার ঘটনার নিন্দা জানিয়ে রিজভী বলেন, ‘কতখানি নিষ্ঠুর ও বিবেকশূন্য হলে একটি সরকার এই জঘন্য অপকর্মটি করতে পারে, তা দুনিয়াতে মনে হয় নজিরবিহীন। এই ভোটারবিহীন সরকার মনুষ্যত্বের সকল বৈশিষ্ট্যগুলোকে জলাঞ্জলি দিয়েছে।’
বিবৃতিতে রিজভী আরও বলেন, ‘কোকোর মৃত্যুতে দেশনেত্রী খালেদা জিয়ার সঙ্গে প্রধানমন্ত্রীর সাক্ষাৎ​ করতে আসাটাকে আমরা ইতিবাচক অর্থেই গ্রহণ করেছিলাম। রাজনীতির বাইরে সামাজিক দায়িত্ববোধের তাগিদেই প্রধানমন্ত্রী শেখ হাসিনা খালেদা জিয়াকে সমবেদনা জানাতে আসছেন বলে ধরে নিয়েছিলাম। কিন্তু খালেদা জিয়ার বিরুদ্ধে মামলা দায়েরের ঘটনায় এটা সুস্পষ্ট যে কোকোর মৃত্যুর সংবাদে বিএনপি চেয়ারপারসন খালেদা জিয়ার গুলশান কার্যালয়ে প্রধানমন্ত্রীর সহানুভূতি জানাতে আসাটা ছিল নিছকই ছলনা, একটি প্রহসনের মহড়ামাত্র। কোকোর জন্য প্রধানমন্ত্রীর সমবেদনা জানানোটা যেন কুমিরের কান্না।’চলমান আন্দোলনের বিরুদ্ধে নেতিবাচক দৃষ্টিভঙ্গি তৈরি করার জন্যই খালেদা জিয়াসহ নেতাদের নামে মিথ্যা মামলা দায়ের করা হয়েছে বলেও মন্তব্য করেন তিনি।
