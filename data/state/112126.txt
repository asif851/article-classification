
স্কুলে মুঠোফোন আনতে নিষেধ করায় গোপালগঞ্জ সদর উপজেলার উলপুর পূর্ণচরণ উচ্চবিদ্যালয়ের প্রধান শিক্ষক সন্তোষ কুমার বিশ্বাসকে গতকাল মঙ্গলবার সকালে পিটিয়ে আহত করেছে এক শিক্ষার্থী। গোপালগঞ্জ ২৫০ শয্যা জেনারেল হাসপাতালে চিকিৎসাধীন সন্তোষ কুমার বিশ্বাস বলেন, স্কুলের নিয়ম ভেঙে নবম শ্রেণির ছাত্র জামিল গত রোববার মুঠোফোন নিয়ে আসে। তিনি মুঠোফোন আনতে নিষেধ করেন এবং সেটি জব্দ করেন। এ সময় জামিল তাঁকে ঘুষি মারে। এ ঘটনায় ক্ষুব্ধ হয়ে অন্য শিক্ষার্থীরা জামিলকে মারধর করে স্কুল থেকে তাড়িয়ে দেয়। এ ঘটনার জের ধরে গতকাল সকালে স্কুলে আসার পথে উলপুর সেতুর দক্ষিণ পাশে প্রধান শিক্ষকের ওপর হামলা করে জামিল ও তার অভিভাবকেরা। 
