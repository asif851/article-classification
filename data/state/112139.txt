
প্রধানমন্ত্রীর ছবির ব্যঙ্গাত্মক কার্টুন পোস্ট করার দায়ে বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) সাবেক সভাপতি ও বিডি জবসের প্রধান নির্বাহী কর্মকর্তা (সিইও) এ কে এম ফাহিম মাসরুরকে (৪৮) গ্রেপ্তার করা হয়েছে।
৫৭ ধারায় তথ্যপ্রযুক্তি মামলায় ফাহিম মাসরুরকে গ্রেপ্তার করেছে ঢাকা মহানগর পুলিশের (ডিএমপি) কাউন্টার টেররিজম অ্যান্ড ট্রান্স ন্যাশনাল ক্রাইম ইউনিট।
ডিএমপির গণমাধ্যম শাখা জানিয়েছে, রাজধানীর কারওয়ান বাজারে প্রতিষ্ঠানটির প্রধান কার্যালয় থেকে আজ বুধবার সকালে ফাহিম মাসরুরকে গ্রেপ্তার করা হয়। তাঁর বিরুদ্ধে মামলা করেছেন ঢাকা বিশ্ববিদ্যালয় ছাত্রলীগের সাবেক গণশিক্ষা সম্পাদক মো. আল সাদিক।
২২ এপ্রিল কাফরুল থানায় আল সাদিকের করা মামলার এজাহারে বলা হয়েছে, ‘ফাহিম মাসরুরের ফেসবুক আইডি থেকে সামাজিক যোগাযোগমাধ্যমে মাননীয় প্রধানমন্ত্রীর ছবির ব্যঙ্গাত্মক কার্টুন আপলোড ও শেয়ারসহ উসকানিমূলকভাবে মিথ্যা ও অপমানমূলক স্ট্যাটাস ও তথ্য আপলোড করে অপপ্রচারের মাধ্যমে আইনশৃঙ্খলা পরিস্থিতির অবনতিসহ দেশে অরাজক পরিস্থিতি ও অস্থিতিশীল অবস্থা সৃষ্টি করেছে এবং একই ধরনের কর্মকাণ্ড অব্যাহত রেখেছে। সামাজিক যোগাযোগমাধ্যমে এরূপ মিথ্যা, মানহানিকর আইনশৃঙ্খলার অবনতি সৃষ্টিকারী রাষ্ট্র ও ব্যক্তি সরকারের ভাবমূর্তি ক্ষুণ্ন করেছে।’
এজাহারে মোট আটটি অভিযোগ উল্লেখ করে আল সাদিক বলেন, ‘বাংলাদেশ ছাত্রলীগের কেন্দ্রীয় নেতাদের সঙ্গে আলাপ–আলোচনা করে এজাহার দিতে সামান্য বিলম্ব হলো। উপরিউক্ত বিষয় বিবেচনা করে আইনগত ব্যবস্থা গ্রহণ করার জন্য অনুরোধ করছি।’
