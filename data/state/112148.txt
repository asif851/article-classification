
শ্রমিকদের বেতন দেওয়ার জন্য ব্যাংক থেকে টাকা নিয়ে কারখানায় ফিরছিলেন সোয়েটার কারখানার কর্মকর্তা মনির হোসেন। পথে ট্রাফিক সিগন্যালে তাঁর গাড়িতে হামলা চালিয়ে ও ফাঁকা গুলি ছুড়ে দুর্বৃত্তরা ৪০ লাখ ৩৮ হাজার টাকা ছিনিয়ে নিয়ে গেছে। ঢাকা-ময়মনসিংহ মহাসড়কে গাজীপুরের টঙ্গীর মিলগেট এলাকায় গতকাল বৃহস্পতিবার দুপুরে এ ঘটনা ঘটে।এলাকাবাসী, পুলিশ সূত্র এবং কারখানা কর্তৃপক্ষ জানায়, গাজীপুরের বড়বাড়ি খাইলকৈর এলাকার ওয়াল্টস ফ্যাশন লিমিটেড নামের সোয়েটার কারখানায় ৬২৫ জন শ্রমিক কাজ করেন। গতকাল তাঁদের বেতন দেওয়ার কথা ছিল। ওই কারখানার নির্বাহী পরিচালক মনির হোসেন আইএফআইসি ব্যাংকের উত্তরা শাখা থেকে ৪০ লাখ টাকা তোলেন। তাঁদের কাছে আরও ৩৮ হাজার টাকা ছিল। ওই টাকা নিয়ে কারখানার হিসাবরক্ষক মো. পারভেজ, মার্চেন্ডাইজার আজাদ মিয়া, অফিস সহকারী ইলিয়াস হোসেন ও মাইক্রোবাসের চালক মো. মিজানকে নিয়ে ফিরছিলেন মনির হোসেন। বেলা একটার দিকে টঙ্গীর মিলগেট এলাকায় গাড়িটি ট্রাফিক সিগন্যালে থামে। এ সময় পেছন থেকে তিনটি মোটরসাইকেলে চড়ে হেলমেট পরা ছয়জন দুর্বৃত্ত লাঠি দিয়ে গাড়িটির গ্লাস ভেঙে টাকার ব্যাগটি ছিনিয়ে নেওয়ার চেষ্টা করে। বাধা পেয়ে একপর্যায়ে তারা পাঁচ-ছয়টি ফাঁকা গুলি ছুড়ে ব্যাগটি নিয়ে পালিয়ে যায়। এ সময় ভাঙা কাচের টুকরায় গাড়ির আরোহীরা কম-বেশি আহত হন। স্থানীয় একটি ক্লিনিকে তাঁরা প্রাথমিক চিকিৎসা নিয়েছেন।মনির হোসেন প্রথম আলোকে বলেন, অন্য সময় টাকা ওঠাতে গেলে তাঁরা পুলিশের সহযোগিতা চাইলেও এবার সেটা করেননি।গাজীপুর শিল্প পুলিশের পরিদর্শক জাহাঙ্গীর আলম প্রথম আলোকে বলেন, কেউ এক লাখ টাকা তুলতে পুলিশের সহযোগিতা চাইলেও তা দেওয়া হয়। কিন্তু তারা (ওই কারখানা কর্তৃপক্ষ) ৪০ লাখ টাকা ওঠালেও পুলিশের সহযোগিতা চায়নি। এ ঘটনায় কারখানা কর্তৃপক্ষের অবহেলা রয়েছে।টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার বলেন, ছিনতাইয়ের ঘটনায় কারখানা কর্তৃপক্ষ একটি অভিযোগ দিয়েছে। অপরাধীদের খোঁজে পুলিশি অভিযান শুরু হয়েছে।
