
ঢাকা বিশ্ববিদ্যালয় শাখা ছাত্রলীগের সহসভাপতি আবদুল্লাহ আল যুবায়ের ভূঁইয়া গুলিবিদ্ধ হয়েছেন। গতকাল শনিবার দিবাগত রাত একটার দিকে ঢাকা বিশ্ববিদ্যালয়ের পলাশী মোড়ের কাছে ব্যক্তিগত একটি গাড়ি থেকে তাঁকে গুলি করা হয়। বর্তমানে তিনি ঢাকা মেডিকেল কলেজ হাসপাতালে চিকিৎসাধীন। ঘটনার সময় আবদুল্লাহ আল যুবায়ের ভূঁইয়ার সঙ্গে ছিলেন বিশ্ববিদ্যালয়ের মুহসীন হল শাখা ছাত্রলীগের সভাপতি জহিরুল ইসলাম ও একই হলের সাবেক সহসভাপতি এম এম সাঈদ। তাঁরা বলেন, রাত একটার দিকে পলাশী মোড় থেকে চা খেয়ে মোটরসাইকেলে করে তাঁরা তিনজন হলের দিকে যাচ্ছিলেন। ব্যানবেইসের কাছে পৌঁছালে একটি ব্যক্তিগত গাড়ি হঠাৎ তাঁদের সামনে এসে গতিরোধ করে। বিপদ আঁচ করতেই পেরে চালকের আসনে থাকা জহিরুল মোটরসাইকেল ঘুরিয়ে ফেলেন। তখন ওই গাড়ি থেকে গুলি করা হয়। এতে মোটরসাইকেলের পেছনে বসে থাকা যুবায়েরের ডান পায়ের উঁরুতে গুলি লাগে। কে বা কারা হামলা করতে পারেন, প্রাথমিকভাবে তাঁরা কিছুই বলতে পারছেন না। ইতিমধ্যে ঢাকা মেডিকেলে এসে প্রাথমিক তথ্য সংগ্রহ করেছেন পুলিশের রমনা জোনের অতিরিক্ত উপকমিশনার আজিম উল হক। তিনি সাংবাদিকদের বলেন, যে গাড়ি থেকে গুলি চালানো হয়েছে, তা শনাক্তের চেষ্টা চলছে।
