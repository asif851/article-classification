
অর্থ ও পরিকল্পনা প্রতিমন্ত্রী আবদুল মান্নান বলেছেন, ‘তদবিরের কারণে বড় ধরনের ঠেকায় আছি। আমার কাছে যত মানুষ আসেন তার ৯০ ভাগই তদবিরের কারণে আসেন। সেই তদবিরের ৮৯ ভাগ আবার অবৈধ (আন ফেয়ার) তদবির।’আজ সোমবার সচিবালয়ে বিশেষায়িত ব্যাংক ও আর্থিক প্রতিষ্ঠানগুলোর বার্ষিক কর্ম সম্পাদন সমঝোতা স্মারক সই অনুষ্ঠানে প্রধান অতিথির বক্তব্যে প্রতিমন্ত্রী এসব কথা বলেন। অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের সঙ্গে বিশেষায়িত ব্যাংক ও আর্থিক প্রতিষ্ঠানগুলোর এই সমঝোতা স্মারক সই হয়।আবদুল মান্নান বলেন, ‘দেখা গেছে কোনো ব্যাংকের ব্যবস্থাপনা পরিচালক (এমডি) বা চেয়ারম্যানের ফোন নম্বর আমার কাছে নেই। তদবিরকারীরাই সেই নম্বর নিয়ে আসেন। তাঁরা আর কিছু না জানুক, ডিও শব্দটি জানেন। তাঁরা এসে বলেন, দুই টন গমের জন্য একটি ডিও লেটার দেন। তাঁরা আমার প্যাড নিয়ে গিয়ে কম্পিউটারে লিখে আনেন।’অনুষ্ঠানে সভাপতিত্ব করেন ব্যাংক ও আর্থিক প্রতিষ্ঠান বিভাগের সচিব এম আসলাম আলম। এই অনুষ্ঠানে সাতটি ব্যাংক ও আর্থিক প্রতিষ্ঠানের সঙ্গে এক বছরের জন্য চুক্তি সই হয়।
