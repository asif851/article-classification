
ব্রাহ্মণবাড়িয়ার কসবা পৌর এলাকার শীতলপাড়া মহল্লায় দুর্বৃত্তরা শতাধিক আকাশমণি ও ১০টি পেঁপেগাছ কেটে দিয়েছে। গত বৃহস্পতিবার রাতে ঘটনাটি ঘটে।সরেজমিনে খোঁজ নিয়ে জানা গেছে, শীতলপাড়া মহল্লার খোকন দাস ও সুভাষ দাস তাঁদের পৈতৃক জমিতে পুকুর কেটে মাছের চাষ করেছেন। সেই পুকুরপাড়ে বছর দুয়েক আগে আকাশমণি, জামসহ বিভিন্ন ফলদ ও বনজ গাছের সাড়ে তিন শ চারা ও পেঁপেগাছের শতাধিক চারা রোপণ করেছিলেন। এর মধ্যে বৃহস্পতিবার রাতে শতাধিক আকাশমণি ও ১০টি পেঁপেগাছ কেটে ফেলে দুর্বৃত্তরা।পৌরসভার কাউন্সিলর জসিম উদ্দিন আহাম্মদ বলেন, এটি অমানবিক কাজ। রাতের আঁধারে দুর্বৃত্তরা শতাধিক গাছ গোড়া থেকে কেটে দিয়েছে।খোকন দাস বলেন, ‘আমাদের পৈতৃক সম্পত্তিতে সাড়ে তিন শ গাছ লাগিয়েছিলাম। রাতের আঁধারে শতাধিক গাছ কেটে দিয়েছে দুর্বৃত্তরা।’কসবা থানার পরিদর্শক (তদন্ত) মো. মফিজ উদ্দিন ভূঁইয়া বলেন, ‘এ বিষয়ে কোনো লিখিত অভিযোগ পাইনি। অভিযোগ পেলে আইনগত ব্যবস্থা নেওয়া হবে।’
