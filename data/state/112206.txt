
৫ জানুয়ারি নির্বাচনের দ্বিতীয় বর্ষপূর্তিতে আজ মঙ্গলবার রাজধানীর নয়াপল্টনে দলের কেন্দ্রীয় কার্যালয়ের সামনে বিএনপির সমাবেশ শুরু হয়েছে। সেখানে উপস্থিত হয়েছেন দলের চেয়ারপারসন খালেদা জিয়া।
দলের স্থায়ী কমিটির সদস্য গয়েশ্বর চন্দ্র রায়ের সভাপতিত্বে বেলা সোয়া দুইটার দিকে সমাবেশ শুরু হয়।সমাবেশের শুরুতে দলের বিভিন্ন পর্যায়ের নেতারা বক্তৃতা করেন। মঞ্চে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ দলটির জ্যেষ্ঠ নেতাদের দেখা যায়। বেলা আড়াইটার পর সমাবেশস্থলে আসেন খালেদা জিয়া।এক বছরের বেশি সময় পর উন্মুক্ত কোনো স্থানে বড় ধরনের রাজনৈতিক সমাবেশে যোগ দিলেন বিএনপির চেয়ারপারসন। সবশেষ ২০১৪ সালের ডিসেম্বরে নারায়ণগঞ্জের সোনারগাঁওয়ে ২০-দলীয় জোটের জনসভায় অংশ নেন তিনি।এরপর গত বছরের ৫ জানুয়ারি দলের কেন্দ্রীয় কার্যালয়ের সামনে সমাবেশে খালেদা জিয়ার যোগ দেওয়ার কথা ছিল। কিন্তু তিনি তাঁর গুলশানের কার্যালয় থেকে বের হতে পারেননি। সেখানে তাঁকে অবরুদ্ধ করে রাখা হয়।
নয়াপল্টনে দলের কেন্দ্রীয় কার্যালয়ের সামনে সমাবেশে সবশেষ ২০১২ সালে বক্তব্য দেন খালেদা জিয়া। অবশ্য গত বছর পয়লা বৈশাখে দলীয় কার্যালয়ের সামনের অনুষ্ঠানে যোগ দেন তিনি।৫ জানুয়ারি নির্বাচনের দ্বিতীয় বর্ষপূর্তিতে আজ রাজধানীতে আওয়ামী লীগও সমাবেশ করছে। বঙ্গবন্ধু অ্যাভিনিউ ও ধানমন্ডির ৩২ নম্বর সড়কের রাসেল স্কয়ারে দুটি সমাবেশ করছে ক্ষমতাসীন দলটি।গত বছর থেকে ৫ জানুয়ারি নির্বাচনের বর্ষপূর্তিকে আওয়ামী লীগ ‘গণতন্ত্রের বিজয় দিবস’ ও বিএনপি ‘গণতন্ত্র হত্যা দিবস’ হিসেবে পালন করছে।
আরও পড়ুন: 
আওয়ামী লীগ ও বিএনপির সমাবেশের প্রস্তুতি
দীর্ঘদিন পর বড় সমাবেশে যাচ্ছেন খালেদা জিয়া
