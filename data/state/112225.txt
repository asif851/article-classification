
নির্বাচন অনুষ্ঠানের আড়াই বছর পর আজ শনিবার বেলা ১১টার দিকে কক্সবাজার পৌরসভার একজন জন মেয়র ও ১৬ কাউন্সিলর শপথ নিলেন। ২০১১ সালের ২৭ জানুয়ারি ওই পৌরসভার নির্বাচন অনুষ্ঠিত হয়েছিল। কিন্তু উচ্চ আদালতে মামলা, নিষেধাজ্ঞাসহ বিভিন্ন আইনি জটিলতার কারণে মেয়র ও কাউন্সিলররা আড়াই বছর ধরে শপথ নিতে পারেননি। কাউন্সিলর রাজবিহারী দাশ ভারপ্রাপ্ত মেয়র হিসাবে এত দিন পৌরসভার কার্যক্রম পরিচালনা করে আসছিলেন। জেলা প্রশাসকের সম্মেলনকক্ষে আজ নির্বাচিত জনপ্রতিনিধিদের শপথ বাক্য পাঠ করান জেলা প্রশাসক মো. রুহুল আমিন। এরপর জনপ্রতিনিধিরা এক নাগরিক সমাবেশে কক্সবাজারকে মডেল পর্যটন শহরে উন্নয়নের শপথ নেন। এ সময় উপস্থিত লোকজন তাঁদের হাততালি দিয়ে অভিনন্দন জানান। নির্বাচিত জনপ্রতিনিধিরা হলেন মেয়র সরওয়ার কামাল, সংরক্ষিত মহিলা কাউন্সিলর হুমাইরা বেগম ( ওয়ার্ড নম্বর ১), চম্পা উদ্দিন (২), মনজুমান আরা বেগম ( ৩) ও কহিনুর ইসলাম (৪)। সাধারণ ওয়ার্ডের কাউন্সিলর আকতার কামাল (১), মিজানুর রহমান (২), মাহাবুবুর রহমান (৩), সিরাজুল হক (৪), ছালামত উল্লাহ (৫), ওমর ছিদ্দিক (৬), আশরাফুল হুদা ছিদ্দিকী (৭), রাজ বিহারী দাশ (৮), হেলাল উদ্দিন কবির (৯), সাইফুদ্দিন খালেদ (১০), রফিকুল ইসলাম (১১) ও জিসান উদ্দিন ( ১২)। এ সময় উপস্থিত ছিলেন কক্সবাজার-৩ (সদর-রামু) আসন থেকে নির্বাচিত বিএনপির সাংসদ লুত্ফুর রহমান, পুলিশ সুপার মো. আজাদ মিয়া, অতিরিক্ত জেলা প্রশাসক (রাজস্ব) মো. আবদুর রউফ, জেলা আওয়ামী লীগের সভাপতি (ভারপ্রাপ্ত) এ কে আহমদ হোসেন প্রমুখ।
