
বিরোধীদলীয় নেতা খালেদা জিয়ার নামে ‘ওয়াশিংটন টাইমস’ পত্রিকায় প্রকাশিত নিবন্ধ নিয়ে সাংবাদিকদের প্যাঁচানোর চেষ্টা না করতে বলেছেন বিএনপির যুগ্ম মহাসচিব রুহুল কবির রিজভী। আজ বুধবার রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রিজভী এ কথা বলেন।গাজীপুর সিটি করপোরেশন নির্বাচনকে কেন্দ্র করে বিএনপির পক্ষ থেকে এই সংবাদ সম্মেলন করা হয়। গত ৩০ জানুয়ারি ‘ওয়াশিংটন টাইমস’-এ ‘দ্য থ্যাঙ্কসলেস রোল ইন সেভিং ডেমোক্রেসি ইন বাংলাদেশ, করাপশন অ্যান্ড স্টেলিং থ্রেটেন আ ওয়ানস ভাইব্রেন্ট নেশন’ শীর্ষক একটি নিবন্ধ প্রকাশিত হয়।ওই নিবন্ধের নিচে লেখকের পরিচিতি হিসেবে লেখা ছিল, ‘বেগম খালেদা জিয়া, সাবেক প্রধানমন্ত্রী, বাংলাদেশ ও বর্তমানে সংসদের বিরোধীদলীয় নেতা’। গত শনিবার বিরোধীদলীয় নেতা খালেদা জিয়া জাতীয় সংসদে বাজেট আলোচনায় বলেন, ওই নিবন্ধ তাঁর নয়। একই দিন সংসদে প্রধানমন্ত্রী শেখ হাসিনা বলেন, নিবন্ধটি বিরোধীদলীয় নেতারই লেখা।
গতকাল মঙ্গলবার রাতে একাত্তর টিভিতে প্রচারিত একাত্তর জার্নাল অনুষ্ঠানে স্কাইপে মার্কিন দৈনিকটির নির্বাহী সম্পাদক ডেভিড এস জ্যাকসন দাবি করেন, নিবন্ধটি খালেদা জিয়ার—এ ব্যাপারে নিশ্চিত হয়েই তা ছাপা হয়েছে। মার্ক পার্সি নামের লন্ডনভিত্তিক একজন এজেন্টের মাধ্যমে ‘ওয়াশিংটন টাইমস’ নিবন্ধটি পেয়েছে।
আজ সংবাদ সম্মেলনে রিজভী দাবি করেন, খালেদা জিয়ার নামে ছাপা হওয়া ওই নিবন্ধটি ‘জালিয়াতি ও ষড়যন্ত্রমূলক’। খালেদা জিয়ার স্বাক্ষর নকল করা হয়েছে বলেও তিনি দাবি করেন।
সংবাদ সম্মেলনে রিজভীর কাছে সাংবাদিকেরা ওই নিবন্ধের বিষয়ে নানা প্রশ্ন করেন।সাংবাদিকেরা জানতে চান, প্রকাশিত হওয়ার পর বিএনপির একাধিক নেতা বিভিন্ন সময়ে নিবন্ধটির সমর্থনে বক্তব্য দিয়েছিলেন, এখন আবার এর বিরোধিতা করছেন কেন? এত দিন নিবন্ধটির বিরুদ্ধে বিএনপির পক্ষ থেকে কোনো আনুষ্ঠানিক প্রতিবাদ জানানো হয়নি কেন?
জবাবে রিজভী দাবি করেন, শুরু থেকে বিএনপি ওই নিবন্ধের প্রতিবাদ করে আসছে।এখনো করছে।সাংবাদিকদের উদ্দেশে তিনি বলেন, ‘এটা নিয়ে প্যাঁচানোর চেষ্টা করবেন না।’
যুক্তরাষ্ট্রে বাংলাদেশি পণ্যের অগ্রাধিকারমূলক বাজারসুবিধা (জিএসপি) স্থগিতের পর নিবন্ধটি নতুন করে আলোচনায় আসে। জিএসপি স্থগিত হওয়ার জন্য খালেদা জিয়ার ওই নিবন্ধকে দায়ী করেন আওয়ামী লীগের নেতারা।
নিবন্ধ প্রকাশিত হওয়ার পর এর পক্ষে যুক্তি দিয়ে গণমাধ্যমে বক্তব্য দিয়েছিলেন বিএনপির শীর্ষস্থানীয় নেতারা। তখন বিএনপির স্থায়ী কমিটির সদস্য মওদুদ আহমদ এই নিবন্ধের সমালোচনাকে ‘নিচু মানসিকতা ও অসহিষ্ণুতার’ পরিচায়ক বলে মন্তব্য করেছিলেন। গত শনিবারের আগ পর্যন্ত বিএনপির পক্ষ থেকে কখনো দাবি করা হয়নি যে নিবন্ধটি খালেদা জিয়ার নয়।
সংবাদ সম্মেলনে গাজীপুর সিটি করপোরেশন নির্বাচন প্রসঙ্গে রিজভী অভিযোগ করেন, ‘শাসক দল সেখানে কোনো ধরনের আইন মানছে না। তারা ক্ষিপ্র, ক্ষুব্ধ,  উন্মত্তের মতো ব্যবহার করছে।’
বিএনপির এই নেতা অভিযোগ করেন, গাজীপুর সিটি করপোরেশন নির্বাচন প্রভাবিত করতে প্রশাসনের বিভিন্ন স্তরের কর্মকর্তাদের ব্যবহার করা হচ্ছে।
গাজীপুরে আজমত উল্লার পক্ষে নারায়ণগঞ্জের মেয়র সেলিনা হায়াত্ আইভী প্রচারে অংশ নেওয়ার সমালোচনা করে রিজভী বলেন, দায়িত্বপালনরত একজন মেয়র এভাবে প্রচারে অংশ নিতে পারেন না।  নির্বাচন সুষ্ঠু করার জন্য সেখানে সেনা মোতায়েনের দাবি জানান তিনি। তিনি অভিযোগ করেন, একটি বিশেষ সংস্থার লোকজন ‘খালেদার হাত থেকে পোশাকশিল্প রক্ষা করো’ শিরোনামে একটি প্রচারপত্র বিলি করছে।
