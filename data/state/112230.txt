
২৬ মার্চ মহান স্বাধীনতা ও জাতীয় দিবস উপলক্ষে রাজধানীর কয়েকটি সড়কে যানবাহন চলাচল সাময়িক বন্ধ থাকবে। এ সময় ওই সড়কগুলো এড়িয়ে চলতে রাজধানীবাসীকে পরামর্শ দেওয়া হয়েছে ঢাকা মেট্রোপলিটন পুলিশের (ডিএমপি) পক্ষ থেকে। এদিন নাগরিকদের যানবাহন চলাচলে সাময়িকভাবে বিঘ্ন ঘটবে বলে আন্তরিকভাবে দুঃখ প্রকাশ করা হয়েছে ডিএমপির পক্ষ থেকে। ডিএমপির এক প্রেস বিজ্ঞপ্তিতে এসব কথা বলা হয়েছে।
বিজ্ঞপ্তিতে বলা হয়েছে, প্রধানমন্ত্রী শেখ হাসিনা, মন্ত্রিপরিষদ সদস্য, সামরিক, আধাসামরিক, দেশি-বিদেশি কূটনীতিক, খেতাবপ্রাপ্ত মুক্তিযোদ্ধাসহ বিশিষ্ট ব্যক্তিরা রাষ্ট্রপতি আবদুল হামিদের সঙ্গে সৌজন্য সাক্ষাতের জন্য ২৬ মার্চ বঙ্গভবনে যাবেন। ওই অনুষ্ঠানে আগত অতিথিদের যানবাহন সুষ্ঠুভাবে চলাচল ও যানজট পরিহারের লক্ষ্যে বঙ্গভবনের আশপাশ এলাকায় চলাচলরত গাড়িচালক ও গাড়ি ব্যবহারকারীদের ওই দিন দুপুর ১২টা থেকে অনুষ্ঠান শেষ না হওয়া পর্যন্ত বঙ্গভবনের যাওয়া-আসার পথ ব্যবহার না করার জন্য অনুরোধ করা হয়েছে। এ সময় বিকল্প সড়ক ব্যবহারের জন্য অনুরোধ করা হয়েছে।
বিজ্ঞপ্তিতে জানানো হয়, এ উপলক্ষে জিরো পয়েন্ট থেকে গুলিস্তান আন্ডারপাস-রাজউক ক্রসিং পর্যন্ত সব ধরনের বাণিজ্যিক যানবাহন চলাচল বন্ধ থাকবে। শুধু ফ্লাইওভার ব্যবহারকারী যানবাহনগুলো প্রবেশ করতে পারবে। এ ছাড়া আহাদ বক্স থেকে ইত্তেফাক মোড় পর্যন্ত সব ধরনের যানবাহন চলাচল বন্ধ থাকবে। আলিকো গ্যাপ থেকে দিলকুশা বাণিজ্যিক এলাকা ও রাজউক ক্রসিং পর্যন্ত সব ধরনের গাড়ি প্রবেশ নিষিদ্ধ থাকবে। পার্ক রোডের উত্তর মাথা থেকে ইত্তেফাক অভিমুখী কোনো প্রকার যানবাহন চলাচল করবে না। দৈনিক বাংলা থেকে রাজউক অভিমুখী ও ২৪তলা থেকে রাজউক অভিমুখী কোনো বাণিজ্যিক গাড়ি চলাচল করবে না। শাপলা চত্বর ও দৈনিক বাংলা থেকে রাজউক-গুলিস্তানগামী সব বাস দৈনিক বাংলা, ইউবিএল ক্রসিং, প্রেসক্লাব হয়ে চলাচল (আসা-যাওয়া) করবে কিংবা অন্য কোনো সুবিধাজনক বিকল্প রাস্তা ব্যবহারের জন্য অনুরোধ করা হলো।
উপরিউক্ত অনুষ্ঠানগুলো চলাকালীন যানবাহন চলাচলে শৃঙ্খলা রক্ষা ও যানজট এড়ানোর লক্ষ্যে ঢাকা মেট্রোপলিটন পুলিশ জনসাধারণের সর্বাত্মক সহযোগিতা কামনা করছে।
