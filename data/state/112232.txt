
বাংলাদেশিদের যুক্তরাজ্যের ভিসা আবেদনের প্রক্রিয়া ভারতের নয়াদিল্লিতে নেওয়ায় উদ্বেগ প্রকাশ করেছেন যুক্তরাজ্যের লেস্টার ইস্ট অঞ্চলের লেবার পার্টির এমপি কিথ ভাজ। দেশটির সবচেয়ে দীর্ঘ সময় দায়িত্ব পালন করা এশীয় বংশোদ্ভূত এই এমপি সিদ্ধান্ত পুনর্বিবেচনার দাবি জানিয়ে যুক্তরাজ্যের পার্লামেন্টে প্রস্তাব করেছেন।গতকাল মঙ্গলবার ইকোনমিক টাইমস-এর এক প্রতিবেদনে বলা হয়, যুক্তরাজ্যের পার্লামেন্টে এক অধিবেশনে কিথ ভাজ মুম্বাইয়ের ভিসাপ্রক্রিয়াকরণ অংশে লোক কমানো ও বাংলাদেশিদের যুক্তরাজ্যের ভিসা আবেদন নয়াদিল্লিতে প্রক্রিয়ার সিদ্ধান্ত পুনর্বিবেচনার দাবি জানিয়ে প্রস্তাব করেন।দুই দাবিতে কারি লাইফ ম্যাগাজিন ও এশিয়ান ভয়েস নামের দুটি সাময়িকীর চলমান আন্দোলন ও ই-পিটিশনের প্রতি কিথ ভাজ সমর্থন জানিয়েছেন।কিথ ভাজ বলেন, দুটি সিদ্ধান্তই নেওয়া হয়েছে খরচ কমানোর উদ্দেশ্যে। তবে সিদ্ধান্ত দুটিই অদূরদর্শী এবং যুক্তরাজ্যে বসবাসকারী ভারতীয় ও বাংলাদেশিদের জন্য উদ্বেগের। তাঁদের জন্য বিষয়টি মেনে নেওয়া অসম্ভব।কিথ ভাজ বলেন, ঢাকা থেকে ভিসার ব্যাপারে সিদ্ধান্ত নেওয়ার ক্ষমতা সরিয়ে নেওয়া বাংলাদেশিদের কাছে ও দুই দেশের ঐতিহাসিক সম্পর্কের জন্য অপমানজনক। আর মুম্বাইয়ের গুরুত্বপূর্ণ ভিসাপ্রক্রিয়াকরণ অংশে লোকবল কমানোর সিদ্ধান্ত বাস্তবসম্মত নয়।ঐতিহাসিক প্রেক্ষাপটের কথা টেনে কিথ ভাজ বলেন, ২০ বছর ধরে যুক্তরাজ্যের ভিসাপ্রক্রিয়া বিকেন্দ্রীকরণ করা হয়েছে। কিন্তু সাম্প্রতিক দুটি সিদ্ধান্ত এই নীতির উল্টো।কিথ ভাজ আরও বলেন, এসব সিদ্ধান্ত এমন সময়ে এল যখন নয়াদিল্লি ও মুম্বাইয়ে একই সঙ্গে ১০ হাজারের মতো আবেদন পড়ে এবং বছরে তিন লাখের বেশি ভিসা প্রতিবছর ভারত থেকে দেওয়া হয়। ইন্ডিয়া টাইমস।
