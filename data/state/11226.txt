
ঝিনাইদহের সদর উপজেলার কুমড়োবাড়ীয়া ইউনিয়নের লেবুতলা গ্রামের একটি বাড়ি জঙ্গি আস্তানা সন্দেহে ঘিরে রেখেছে পুলিশ। আজ সোমবার যেকোনো সময়ে সেখানে অভিযান শুরু হতে পারে।
এর আগে গতকাল রোববার রাতে ‘অপারেশন শাটল স্প্লিট’ নামের প্রথম অভিযান মহেশপুর উপজেলার বজরাপুরে শেষ হয়। ওই অভিযানে দুজন মারা গেছে এবং গ্রেপ্তার হয়েছে তিনজন। লেবুতলায় ‘অপারেশন শাটল স্প্লিট’ এর দ্বিতীয় অভিযান শুরুর সমস্ত প্রস্তুতি নেওয়া হয়েছে বলে জানিয়েছে পুলিশ।
১৭ দিনের ব্যবধানে গতকাল ঝিনাইদহে এটা পুলিশের দ্বিতীয় দফা অভিযান। এর আগে ২১ এপ্রিল জেলার পোড়াহাটি গ্রামের একটি আস্তানায় অভিযান চালানো হয়। তখন বিপুল অস্ত্র ও গোলাবারুদ উদ্ধার হলেও কেউ গ্রেপ্তার হননি। ৫ মে ঝিনাইদহ থেকে শামীম হোসেন নামের এক ব্যক্তিকে গ্রেপ্তার করা হয়। তাঁর কথার সূত্র ধরেই গতকাল অভিযান চালানো হয়।
এদিকে লেবুতলায় ঘিরে রাখা এই বাড়ি থেকে গতকাল আটটি বোমা, একটি নাইন এমএম পিস্তল উদ্ধার করেছে বলে দাবি করেছে পুলিশ। বাড়িটি গ্রেপ্তার হওয়া শামীম হোসেনের বাবার। পুলিশের খুলনা রেঞ্জ ডিআইজি দিদার আহমেদ গতকাল রাতে এক সংবাদ ব্রিফিংয়ে জানান, ‘মহেশপুরের বজরাপুর গ্রামে অপারেশন শাটল স্প্লিট শেষ করা হয়েছে। কাল (সোমবার) সকালে সদর উপজেলার লেবুতলা গ্রামের জঙ্গি আস্তানায় আবারও অভিযান শুরু করা হবে।’
