
সড়ক পরিবহন ও সেতুমন্ত্রী ওবায়দুল কাদের বলেছেন, সাবেক মন্ত্রী আবদুল লতিফ সিদ্দিকীকে নিজ দায়িত্বে দেশে ফিরতে হবে। তিনি বলেন, দেশে ফেরার দায়দায়িত্ব সরকার নেবে না। খবর বাসসের।আজ বৃহস্পতিবার বঙ্গবন্ধু সেতু-ঢাকা মহাসড়কের টাঙ্গাইলের কালিহাতীতে পুংলি নদীর ওপর নবনির্মিত সেতু উদ্বোধনকালে মন্ত্রী এ কথা বলেন।ওবায়দুল কাদের আরও বলেন, আবদুল লতিফ সিদ্দিকীকে মন্ত্রিপরিষদ ও আওয়ামী লীগের প্রেসিডিয়াম সদস্যপদ থেকে অপসারণ করা হয়েছে। সর্বশেষ তাঁকে কারণ দর্শানোর নোটিশ দেওয়া হয়েছে। জবাব যুক্তিযুক্ত ও গ্রহণযোগ্য না হলে লতিফ সিদ্দিকীর আওয়ামী লীগের প্রাথমিক সদস্যপদও থাকবে না বলে জানান মন্ত্রী।টাঙ্গাইলের জেলা প্রশাসক মাহবুব হোসেন, পুলিশ সুপার সালেহ মোহাম্মদ তানভীর, যোগাযোগ ও সেতু মন্ত্রণালয়ের বিভিন্ন পর্যায়ের কর্মকর্তারা এ সময় উপস্থিত ছিলেন।
