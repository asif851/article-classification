
যুবলীগ দক্ষিণের সাংগঠনিক সম্পাদক রিয়াজুল হক খান ওরফে মিল্কি হত্যাকাণ্ড ও হত্যাকাণ্ডের দায়ে আটক যুবলীগ দক্ষিণের যুগ্ম সম্পাদক জাহিদ সিদ্দিকী তারেকের ‘ক্রসফায়ারে’ নিহত হওয়ার ঘটনার সুষ্ঠু তদন্ত ও বিচারের দাবি করেছেন আওয়ামী যুবলীগের চেয়ারম্যান ওমর ফারুক চৌধুরী।
আজ শনিবার ধানমন্ডিতে তাঁর নিজ কার্যালয়ে কার্যালয়ে আয়োজিত সংবাদ সম্মেলনে এ দাবি জানান ওমর ফারুক চৌধুরী।
ওমর ফারুক চৌধুরী বলেন, মিল্কি হত্যাকাণ্ড এবং ক্রসফায়ারে তারেকের মৃত্যুর ঘটনা নিয়ে নিরপেক্ষ তদন্ত হওয়া দরকার। তদন্ত হলে প্রকৃত ঘটনা বেরিয়ে আসবে। মিল্কি হত্যা ও র‌্যাবের ‘ক্রসফায়ারে’ তারেক নিহতের ঘটনা সম্পূর্ণ অরাজনৈতিক বলে দাবি করেন যুবলীগের চেয়ারম্যান। তিনি বলেন, এ ঘটনাকে কোনোভাবেই রাজনীতির সঙ্গে জড়ানো যাবে না। এটি একটি বিচ্ছিন্ন ঘটনা।  ‘রাঘববোয়ালদের’ আড়াল করার জন্য তারেককে ক্রসফায়ারে দেয়া হয়েছে কি না, সাংবাদিকদের এমন প্রশ্নের জবাব তিনি এড়িয়ে যান। সাংবাদিকদের অন্য এক প্রশ্নের জবাবে তিনি বলেন, যুবলীগ এই হত্যাকাণ্ডের ঘটনায় উদ্বিগ্ন নয়। তবে এ রকম ঘটনার পুনরাবৃত্তি ঘটলে যুবলীগ ‘জিরো টলারেন্সে’ যাবে।
গত সোমবার রিয়াজুল হক খান মিল্কি গুলশানের একটি বিপণিবিতানের সামনে খুন হন। বিডিও ফুটেজ দেখে তাঁর দীর্ঘদিনের রাজনৈতিক সহযোদ্ধা জাহিদ সিদ্দিকী তারেককে গ্রেপ্তার করে র‌্যাব। বুধবার র‌্যাবের ‘ক্রসফায়ারে’ নিহত হন তারেক। র‌্যাব-১-এর অধিনায়ক লে কর্নেল কিসমত হায়াত জানান, তারেক একজন ‘সিরিয়াল কিলার’। রিয়াজুল হক খান মিল্কির বড় ভাই ঢাকা কলেজের জাসদ ছাত্রলীগের সাবেক সাধারণ সম্পাদক ও বর্তমানে যুক্তরাষ্ট্র প্রবাসী কায়ছার অভিযোগ করেন, মিল্কি হত্যাকাণ্ডে অনেক ‘রথী-মহারথী’ জড়িত। তথ্য ফাঁস হয়ে যেতে পারে—এ আশঙ্কায় তারেককে ক্রসফায়ার করা হয়েছে।

