
সুন্দরের পুনরুদ্ধার ও রাজনৈতিক অচলাবস্থার উত্তরণের প্রত্যয় ঘোষণার মধ্য দিয়ে গতকাল শনিবার কিশোরগঞ্জে তৃতীয় ছড়া সম্মেলন অনুষ্ঠিত হয়েছে। প্রতিবারের মতো এবারও কিশোরগঞ্জ ছড়াকার সংসদ এই সম্মেলনের আয়োজন করে। জেলা শিল্পকলা একাডেমীতে সম্মেলনে সারা দেশ থেকে তিন শতাধিক ছড়াকার অংশ নেন। শিশুসাহিত্যিক নূর হোসেন তালুকদার সম্মেলনের উদ্বোধন করেন। সকালে শিল্পকলা একাডেমী চত্বর থেকে বর্ণাঢ্য শোভাযাত্রা বের হয়ে আবার একাডেমীতে এসে শেষ হয়। সুবীর বসাকের সভাপতিত্বে উদ্বোধনী অনুষ্ঠানে শাহ আজিজুল হক, জাহাঙ্গীর আলম প্রমুখ বক্তব্য দেন। সম্মেলনে চার গুণীজনকে শহীদ সৈয়দ নজরুল ইসলাম স্মৃতিপদক দেওয়া হয়। 
