
লটারিতে ৩০ লাখ টাকার প্রথম পুরস্কার পাওয়ার দাবি করে বসলেন এক যুবক। বললেন, তাঁর নাম ‘কিং খান।’ দাবির স্বপক্ষে প্রমাণ হিসেবে পেশ করলেন, লটারির টিকিট।
‘কিং খানের’ এমন দাবিতে সমস্যায় পড়ল লটারির আয়োজক কর্তৃপক্ষ। কারণ, একই পুরস্কার দাবি করেছে কুমিল্লা ক্লাব কর্তৃপক্ষ। তাঁরাও টিকিট হাজির করেছেন। সমস্যা সমাধানে গঠন করা হলো কমিটি। কমিটিই যাচাই-বাছাই করে নিশ্চিত হলো, ‘কিং খানের’ লটারির টিকিটটি জাল। জানা গেল তাঁর নামটিও ভুয়া। পরে তাঁকে গ্রেপ্তার করেছে মতিঝিল থানার পুলিশ। তাঁর বিরুদ্ধে থানায় মামলাও করেছে লটারির আয়োজক প্রতিষ্ঠান বাংলাদেশ ফুটবল ফেডারেশন (বাফুফে)।পুলিশ বলছে, ওই যুবক কোনো জালিয়াত চক্রের সদস্য বলে ধারণা করা হচ্ছে।জানা গেছে, বাফুফে ফুটবল উন্নয়ন তহবিল সংগ্রহে লটারি প্রতিযোগিতার আয়োজন করে। কিছুদিন আগে পুরস্কার ঘোষণা করা হয়। প্রথম পুরস্কার ছিল ৩০ লাখ টাকা। কিন্তু ঘোষণার পর কুমিল্লা ক্লাব ও শরীয়তপুরের ‘কিং খান’ পরিচয়ে ওই যুবক প্রথম পুরস্কারের লটারির নম্বর মিলেছে দাবি করেন। বিষয়টি নিয়ে সমস্যার সৃষ্টি হলে বাফুফে একটি কমিটি গঠন করে। আজ সোমবার দুপুরে কমিটির বৈঠক হয়। সেখানে দুই দাবিদারকেই ডাকা হয়। দাবিদার কুমিল্লা ক্লাব কর্তৃপক্ষ বৈঠকে একজন প্রতিনিধি পাঠায়। বৈঠকে বাফুফের কর্মকর্তারা ছাড়াও কমিটিতে থাকা পুলিশের কয়েকজন ঊর্ধ্বতন কর্মকর্তা এবং লটারির টিকিট ছাপানো প্রতিষ্ঠানের কর্মকর্তাসহ অনেকেই উপস্থিত ছিলেন।
বৈঠক সূত্রে জানা গেছে, বৈঠকে দাবিদার দুজনকেই কমিটির কর্মকর্তারা বলেন, টিকিট একটিই সঠিক হবে। আরেকটি হবে জাল। কেউ দাবি তুলে নিতে চাইলে নেওয়ার সুযোগ আছে। কিন্তু পরীক্ষা করে যদি জাল প্রমাণিত হয়, তাহলে আইনানুগ ব্যবস্থা নেওয়া হবে। কিন্তু কুমিল্লা ক্লাবের প্রতিনিধি ও ওই যুবক দাবিতে অনড় থাকেন। তখন তাঁদের দুজনকে টিকিট দেখাতে বলা হয়। টিকিট ছাপাকারী প্রতিষ্ঠান পরীক্ষা-নিরীক্ষা করে দেখেন, যুবকের টিকিটটি জাল। এরপর তাঁকে মতিঝিল থানা পুলিশের কাছে সোপর্দ করা হয়।
মতিঝিল থানার পুলিশ জানায়, যুবকের টিকিটের একটি নম্বর কেটে পরে কম্পিউটারের মাধ্যমে তা সংশোধন করে প্রিন্ট করা হয়েছে।মতিঝিল থানার ভারপ্রাপ্ত কর্মকর্তা (ওসি) ফরমান আলী প্রথম আলোকে বলেন, ওই যুবকের বিরুদ্ধে বাফুফের এক কর্মকর্তা বাদী হয়ে মামলা করেছেন। ওই যুবক নিজের নাম কখনো ‘কিং খান’ আবার কখনো আল আমিন বলছেন। তাঁকে জিজ্ঞাসাবাদ করা হচ্ছে।
