
চট্টগ্রাম উন্নয়ন কর্তৃপক্ষ (চউক) নগরের নকশাবহির্ভূত ভবন চিহ্নিত ও অপসারণ করতে অভিযান শুরু করেছে। অভিযানের প্রথম দিন আজ মঙ্গলবার নগরের মেহেদীবাগ এলাকায় বিভিন্ন ভবন পরিদর্শন করে চউকের পরিদর্শক দল।এ সময় অবৈধভাবে নকশার বিচ্যুতি ঘটিয়ে ও সড়কের জায়গা দখল করে বহুতল ভবন নির্মাণ করায় অন্তত ১০টি ভবনের মালিককে নোটিশ দিয়েছে চউক। এসব ভবনের নকশাবহির্ভূত কিছু অংশ অপসারণ করা হয়। আর ভবনের অবৈধ অংশ পুরোপুরি অপসারণ করতে ২১ মে পর্যন্ত সময় বেঁধে দেয় পরিদর্শক দল। নোটিশ দেওয়া ভবনগুলোর মধ্যে ভিশন ইসলাম ও ভিশন শাহানা ভবন, কমপোর্ট হাইটস, মোহাম্মদ মনিরুজ্জামানের ছয়তলা ভবন রয়েছে।চউকের অনুমোদিত কর্মকর্তা-২ প্রকৌশলী মোহাম্মদ শামীম প্রথম আলোকে জানান, পাঁচটি কারণে এই অভিযান কার্যক্রম শুরু হয়েছে। এগুলো হচ্ছে রাস্তা দখল করে ভবন নির্মাণ, চউকের নকশা অবৈধভাবে বিচ্যুতি ঘটিয়ে স্থাপনা নির্মাণ, ভবনের ব্যবহার পরিবর্তন, ভবনের ঊর্ধ্বমুখী সম্প্রসারণ ও ঝুঁকিপূর্ণ ভবন চিহ্নিত করা।
মোহাম্মদ শামীম বলেন, নগরের অবৈধ ভবনগুলো চিহ্নিত করার জন্য এক মাস ধরে প্রাথমিকভাবে এই অভিযান চলবে। এরপর ভবনগুলো উচ্ছেদ করার জন্য বড় আকারের অভিযান পরিচালনা করা হবে।
ভিশন ইসলাম ও ভিশন শাহানা ভবনের মালিক আতাউল হক বলেন, কোনো ধরনের নোটিশ না দিয়ে ভবনের সামনের অংশ ভেঙে ফেলা হচ্ছে। ভবনটি চউকের নকশা অনুযায়ী নির্মাণ করা হয়েছে।
এদিকে আজকের অভিযানে উপস্থিত ছিলেন চউকের উপপ্রধান নগর পরিকল্পনাবিদ শাহীনুল ইসলাম খান, অনুমোদিত কর্মকর্তা মোহাম্মদ শামীম, নগর পরিকল্পনাবিদ মো. আবু ঈসা আনছারী প্রমুখ।
