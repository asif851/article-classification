
ঘূর্ণিঝড় রোয়ানুতে ক্ষতিগ্রস্ত কক্সবাজারের কুতুবদিয়া উপজেলাকে দুর্গত এলাকা ঘোষণা করে জরুরি ভিত্তিতে পর্যাপ্ত ত্রাণ বিতরণের দাবি জানিয়েছে চট্টগ্রামের কুতুবদিয়া সমিতি। একই সঙ্গে সেখানে পাথরের তৈরি স্থায়ী বেড়িবাঁধ নির্মাণেরও দাবি জানানো হয়।
আজ সোমবার সকাল সোয়া ১১টার দিকে চট্টগ্রাম প্রেসক্লাবে এক সংবাদ সম্মেলনে এসব দাবি জানান সমিতির নেতারা। সংবাদ সম্মেলনে ঘূর্ণিঝড় রোয়ানুর প্রভাবে কুতুবদিয়ায় ক্ষয়ক্ষতির বিবরণ তুলে ধরা হয়।
সংবাদ সম্মেলনে জানানো হয়, গত শনিবারের ঘূর্ণিঝড়ে কুতুবদিয়ায় চারজন নিহত ও ৫০ জন আহত হয়েছে। দ্বীপটির ৪৫ কিলোমিটার বেড়িবাঁধের মধ্যে ৩০ কিলোমিটার বাঁধ ক্ষতিগ্রস্ত হয়েছে। ১১ হাজার বাড়িঘর সম্পূর্ণ ধ্বংস হয়ে গেছে। শিক্ষা ও ধর্মীয় প্রতিষ্ঠানের মধ্যে ৫২টি সম্পূর্ণ ও ১১৫টি আংশিক ক্ষতিগ্রস্ত হয়েছে। দুই হাজার গবাদিপশু, ৪০ হাজার হাঁস-মুরগি ও এক হাজার মেট্রিকটন লবণ পানিতে ভেসে গেছে। ৫০০ একর শস্যখেত, মাছ ধরার নৌকা ধ্বংস হয়েছে। সব মিলে রোয়ানুর আঘাতে প্রত্যক্ষ ও পরোক্ষভাবে দ্বীপটিতে প্রায় ২০০ কোটি টাকার ক্ষতি হয়েছে।
সংবাদ সম্মেলনে সমিতির নেতারা বলেন, দ্বীপের অর্ধলক্ষ মানুষ ঘরবাড়ি হারিয়ে খোলা আকাশের নিচে ও আশ্রয়কেন্দ্রে অবস্থান করছে। তাঁরা অনাহারে, অর্ধাহারে দিনযাপন করছেন। ঘূর্ণিঝড়ের পরপর স্থানীয় প্রশাসন ও ব্যক্তি উদ্যোগে যে ত্রাণ তৎপরতা চালানো হচ্ছে তা খুবই সামান্য। জরুরি ভিত্তিতে সেখানে পর্যাপ্ত ত্রাণ বিতরণ প্রয়োজন।
সংবাদ সম্মেলনে বলা হয়, চট্টগ্রামের অর্থনৈতিক অঞ্চল বলে বিবেচিত আনোয়ারা, বাঁশখালী, পেকুয়া, মহেশখালীকে রক্ষা করতে হলে কুতুবদিয়ায় শক্তিশালী স্থায়ী বেড়িবাঁধের বিকল্প নেই। এই বাঁধ তৈরির জন্য আসন্ন বাজেটে বিশেষ বরাদ্দ দিতে হবে। এই বাঁধ তৈরির কাজ তত্ত্বাবধানের দায়িত্ব দিতে হবে নৌবাহিনীকে। এ ছাড়া আগামী পূর্ণিমার আগেই নৌবাহিনীর তত্ত্বাবধানে জরুরি ভিত্তিতে ক্ষতিগ্রস্ত বাঁধটি মেরামত করতে হবে। তা না হলে পূর্ণিমায় জোয়ারের পানিতে আবারও বিপর্যয়ের মুখে পড়বে দ্বীপবাসী।
এ ছাড়া বাড়িঘর পুনর্নির্মাণে সাহায্য করা, বিভিন্ন পেশার ক্ষতিগ্রস্ত বিশেষ করে মৎস্যজীবী, লবণচাষি ও কৃষকদের সহায়তা প্রদান ও বিনা সুদে ঋণ দেওয়ারও দাবি জানানো হয়। সংবাদ সম্মেলনে লিখিত বক্তব্য পড়ে শোনান সমিতির সাধারণ সম্পাদক মুজিবুল হক সিদ্দিকী। উপস্থিত ছিলেন, সমিতির প্রধান উপদেষ্টা শফিউল আলম, জ্যেষ্ঠ সহসভাপতি মো. শরীফ, যুগ্ম সম্পাদক ইসমাইল খান প্রমুখ।
