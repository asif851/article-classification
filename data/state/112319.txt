
কুমিল্লার দাউদকান্দি উপজেলার ঢাকা-চট্টগ্রাম মহাসড়কে গতকাল বৃহস্পতিবার রাতে একটি মাইক্রোবাসের চাপায় দেলোয়ার হোসেন (৫০) নামের পুলিশের একজন কনস্টেবল মারা গেছেন।
রাত সাড়ে ১০টার দিকে উপজেলার বলদাখাল এলাকায় মাইক্রোবাসটি দেলোয়ারকে চাপা দেয়। নিহত দেলোয়ার দাউদকান্দি মডেল থানার কনস্টেবল ছিলেন। তাঁর বাড়ি নোয়াখালীর সুধারামপুরে।
দাউদকান্দি হাইওয়ে পুলিশের ভারপ্রাপ্ত কর্মকর্তা (ওসি) মিজানুর রহমান জানান, সংবাদের ভিত্তিতে পুলিশ জানতে পারে, ওই মাইক্রোবাসটিতে অবৈধ মালামাল নিয়ে যাওয়া হচ্ছে। এর ভিত্তিতে দেলোয়ার বলদাখাল এলাকায় মাইক্রোবাসটিকে থামানোর চেষ্টা করেন। কিন্তু মাইক্রোবাসটি না থেমে দেলোয়ারকে চাপা দিয়ে পালিয়ে যায়। দেলোয়ারকে গুরুতর আহত অবস্থায় উদ্ধার করে প্রথমে উপজেলা স্বাস্থ্য কমপ্লেক্সে নিয়ে যাওয়া হয়। পরে উন্নত চিকিত্সার জন্য ঢাকা মেডিকেল কলেজ হাসপাতালে নিয়ে যাওয়ার পথে দেলোয়ারের মৃত্যু হয়।
মিজানুর রহমান জানান, এ ঘটনার পর দাউদকান্দি থানার পুলিশ মুন্সিগঞ্জের গজারিয়া উপজেলার জামালদি মর্নিং সান হোটেলের সামনে থেকে ওই মাইক্রোবাসটি আটক করেছে। তবে গাড়িটির চালক পলাতক।
