
ঢাকার হজরত শাহজালাল আন্তর্জাতিক বিমানবন্দরে চার্জার লাইটের ভেতর থেকে প্রায় দেড় কেজি সোনা উদ্ধার করা হয়েছে। এ ঘটনার সঙ্গে জড়িত থাকার অভিযোগে শাহাদত মিয়া নামের এক যাত্রীকে আটক করেছেন শুল্ক গোয়েন্দারা। গতকাল মঙ্গলবার দুপুর ১২টার দিকে এ ঘটনা ঘটে।শুল্ক গোয়েন্দা ও তদন্ত অধিদপ্তরের সহকারী পরিচালক তারেক মাহমুদ প্রথম আলোকে বলেন, শাহাদত মিয়া মঙ্গলবার সকাল ১০টার দিকে ফ্লাই দুবাইয়ের একটি ফ্লাইটে করে ঢাকায় আসেন। দুপুর ১২টার দিকে বিমানবন্দরের গ্রিন চ্যানেল পার হাওয়ার সময় তাঁর সঙ্গে থাকা মালামাল তল্লাশি করা হয়। এ সময় শাহাদতের সঙ্গে থাকা দুটি চার্জার লাইটের ব্যাটারির ভেতর ১২টি সোনার বার পাওয়া যায়। প্রতিটি বারের ওজন ১১৬ গ্রাম করে। এসব সোনার মূল্য ৭৫ লাখ টাকা। প্রাথমিক জিজ্ঞাসাবাদে শাহাদত মিয়া দাবি করেন, আটক হওয়া সোনার মালিক তিনি নিজে নন। দুবাইয়ে এক ব্যক্তি চার্জার লাইট দুটি ঢাকায় আরেক ব্যক্তির জন্য পাঠিয়েছিলেন। চার্জার লাইটের ভেতর সোনার বার থাকার বিষয়টিও শাহাদত জানতেন না। 
