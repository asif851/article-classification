
সমশের মবিন চৌধুরীর মতো বিএনপির অন্য নেতাদেরও দল থেকে সরে যাওয়ার পরামর্শ দিয়েছেন মহানগর আওয়ামী লীগের সাধারণ সম্পাদক ও ত্রাণমন্ত্রী মোফাজ্জল হোসেন চৌধুরী মায়া। তিনি বলেন, কেটে পড়ুন, নতুবা পার পাবেন না। বিএনপির এখন বিপর্যয়ের সময় উল্লেখ করে খাদ্যমন্ত্রী কামরুল ইসলামও বলেছেন, এই সময় শুভবুদ্ধির কেউ দলে থাকতে পারে না।আজ শনিবার রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে মহানগর আওয়ামী লীগের বর্ধিত সভায় তাঁরা এসব কথা বলেন। আগামী ২ নভেম্বরের সমাবেশের প্রস্তুতি হিসেবে ওই সভা হয়।মোফাজ্জল হোসেন বলেন, বিএনপি মুসলিম লীগ হয়ে যাবে। এ কথা তিনি আগেও বলেছেন। এখন পরিস্থিতি সেদিকেই যাচ্ছে। তিনি বলেন, সমশের মবিন চৌধুরী বিএনপিকে চিরতরে তালাক দিয়েছেন। যে দলের কাজ মানুষ হত্যা করা, সেখানে বিবেকবান লোক থাকতে পারে না। জনতা এই হত্যার প্রতিশোধ নেওয়ার আগে অন্যদেরও কেটে পড়ার পরামর্শ দেন তিনি। বলেন, নতুবা কেউ পার পাবেন না।প্রায় একই বক্তব্য দেন খাদ্যমন্ত্রী কামরুল ইসলাম। তিনি বলেন, জিয়া অরফানেজ ট্রাস্ট মামলায় বিএনপির চেয়ারপারসন খালেদা জিয়ার সাজা হবে। সে সম্ভাবনা বিএনপির নেতারাই দেখছেন। ২১ আগস্টের গ্রেনেড হামলা মামলায় তারেক রহমানের রক্ষা পাওয়ার সুযোগ নেই। এই বিপর্যয়ের সময় শুভবুদ্ধির কেউ বিএনপিতে থাকতে পারে না। এ জন্যই সমশের মবিন চৌধুরী কেটে পড়েছেন। তিনি বলেন, আওয়ামী লীগ বিএনপিকে ভাঙছে না। বিএনপির নেতারা আত্মতুষ্টির জন্য এ কথা বলছেন।
সভায় মহানগর আওয়ামী লীগের ভারপ্রাপ্ত সভাপতি এম এ আজিজ ও অন্যান্যরা উপস্থিত ছিলেন।
আরও  পড়ুন
বিএনপিকে নিয়ে চিন্তায় আ.লীগ
