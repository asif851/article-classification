
বাংলাদেশ ব্যাংকের রিজার্ভের অর্থ চুরি নিয়ে অর্থমন্ত্রী আবুল মাল আবদুল মুহিতের সংবাদ সম্মেলনের সময় পিছিয়েছে। মন্ত্রণালয় বলছে, প্রস্তুতিজনিত সমস্যার কারণে  আজ মঙ্গলবার ১১টার বদলে সংবাদ সম্মেলনটি বেলা আড়াইটায় হবে।
গতকাল সোমবার সকালে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে যোগ দেন অর্থমন্ত্রী। বৈঠক শেষে নিজ কার্যালয়ে ফেরার পথে সাংবাদিকদের প্রশ্নের জবাবে তিনি বলেন, বেলা দুইটা-তিনটার দিকে তিনি ‘কিছু একটা’ জানাবেন। কী জানাবেন, বড় ধরনের কোনো পরিবর্তন আসবে কি না বাংলাদেশ ব্যাংকে—এমন প্রশ্নের জবাব অর্থমন্ত্রী এভাবে দেন, ‘যত তাড়াতাড়ি সম্ভব পরিবর্তন একটা হবে। কারণ, নিশ্চিতভাবে এটা একটা বড় ঘটনা।’
গভর্নর ফিরে এলে বিবৃতি দেবেন বলেও সাংবাদিকদের জানিয়েছিলেন অর্থমন্ত্রী। এমন মন্তব্যও তিনি তখন করেন, ‘সে কখন আসবে—ঠিক নাই। আর প্রধানমন্ত্রীর সঙ্গে আমি আলোচনা করব বলেছিলাম, সে আলোচনা হয়েছে।’
এরপর অর্থ মন্ত্রণালয়ের পক্ষ থেকে গতকাল দুপুরে সাংবাদিকদের জানানো হয়, বিকেল চারটার পর কথা বলবেন অর্থমন্ত্রী। তার আগে গভর্নর ফিরলে তাঁর সঙ্গে বৈঠক করবেন তিনি। গভর্নর ভারতের দিল্লি থেকে গতকাল বিকেলে ঢাকায় ফেরেন।
