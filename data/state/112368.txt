

কাভার্ড ভ্যানের ওপরে লেখা ছিল ‘জরুরি ওষুধ সরবরাহ কাজে নিয়োজিত’। গোপন খবরের ভিত্তিতে গাড়িটি র‌্যাব জব্দ করার পর ভেতরে পাওয়া যায় সাত হাজার কেজি জাটকা। পরে জাটকা বহনের অভিযোগে কাভার্ড ভ্যানের চালক বাবুল মিয়াকে (৩৬) তিন মাসের কারাদণ্ডসহ এক লাখ টাকা জরিমানা করা হয়।
আজ রোববার দুপুরে জেলা প্রশাসনের নির্বাহী হাকিম মো. আল-মামুন এ দণ্ড দেন। দণ্ড পাওয়া বাবুল মিয়া পটুয়াখালীর তিতকাঠি গ্রামের বাসিন্দা।
র‌্যাব-৮–এর মাদারীপুর ক্যাম্পের কোম্পানি কমান্ডার মেজর মো. রাকিবউজ্জামান প্রথম আলোকে বলেন, পটুয়াখালী থেকে রাজধানীর উদ্দেশে জরুরি ওষুধ পরিবহনের স্টিকার লাগানো একটি কাভার্ড ভ্যানে জাটকা বহন করা হচ্ছে, এমন সংবাদের ভিত্তিতে অভিযান চালানো হয়। পরে ঢাকা-বরিশাল মহাসড়কের সদর উপজেলার মোস্তফাপুর থেকে সাত হাজার কেজি জাটকা ও কাভার্ড ভ্যান আটক করা হয়।
এরপর ভ্রাম্যমাণ আদালত পরিচালনা করে চালক বাবুল মিয়াকে এক লাখ টাকা জরিমানা ও তিন মাসের কারাদণ্ড দেওয়া হয়। জব্দ করা জাটকা বিভিন্ন এতিমখানা, মসজিদ ও মাদ্রাসায় বিতরণ করা হয়েছে।
