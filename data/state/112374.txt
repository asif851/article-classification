
বগুড়ার নন্দীগ্রাম উপজেলায় অপহরণের দুদিনের মাথায় রাকিবুল হাসান (৮) নামের এক স্কুলছাত্রকে উদ্ধার করেছে পুলিশ। গত মঙ্গলবার রাত ১০টার দিকে ঢাকা-রংপুর মহাসড়কের বগুড়া শহরতলির মাটিডালী বিমান মোড় এলাকায় রংপুরগামী একটি বাসে তল্লাশি চালিয়ে ওই ছাত্রকে উদ্ধার করা হয়। এ সময় অপহরণের সঙ্গে জড়িত থাকার অভিযোগে গ্রেপ্তার করা হয়েছে সিয়াম হোসেন (২২) নামের এক ব্যক্তিকে। রাকিবুল নন্দীগ্রাম উপজেলার আগপুর গ্রামের আশরাফ আলীর ছেলে ও স্থানীয় চৌমুহনী বাজারের আল-মদিনা একাডেমির দ্বিতীয় শ্রেণির ছাত্র। গত ১৫ ফেব্রুয়ারি স্কুল থেকে ফেরার পথে রাকিবুলকে অপহরণ করে তার পরিবারের কাছে মুঠোফোনে ৫০ হাজার টাকা দাবি করা হয়। 
