
নারায়ণগঞ্জের রূপগঞ্জ উপজেলার পূর্বাচল উপশহর থেকে দুই মাসের ব্যবধানে আরও ছয়টি এসএমজি উদ্ধার করেছে পুলিশ। 
আজ সোমবার বিকেলে সেক্টরে থাকা লেকের পাশে একটি ড্রেন থেকে পলিথিনে মোড়ানো অবস্থায় এগুলো উদ্ধার করা হয়।
রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন জানান, বিকেলে পূর্বাচল উপশহরে ৫ নম্বর সেক্টরের লেকের পাশে একটি ঝোপের ভেতরে খায়রুল ইসলাম (৩০) লেকের পাশে ড্রেনের মধ্যে প্লাস্টিকের কাগজে মোড়ানো অস্ত্র দেখতে পান। সঙ্গে সঙ্গে তিনি বিষয়টি তাঁর মামা ওই এলাকার স্বপন মিয়াকে জানান। এরপর স্বপন রূপগঞ্জ থানার পুলিশকে বিষয়টি জানান। বিকেল সাড়ে চারটার দিকে এএসপি আবদুল্লাহ আল মাসুদের নেতৃত্বে পুলিশের একটি দল ঘটনাস্থলে গিয়ে ড্রেন থেকে ছয়টি এসএমজি উদ্ধার করে নিয়ে যায়।
গত ৩০ মে রূপগঞ্জ উপজেলার দাউদপুর ইউনিয়নের বাগলা এলাকা থেকে একটি এসএমজি, গত ২ জুন সকালে পূর্বাচলের ৩ নম্বর সেক্টরের ব্লুসিটি নামে একটি আবাসন কোম্পানির বালুর নিচে পুঁতে রাখা অবস্থায় দুটি এসএমজি, পূর্বাচলের ৫ নম্বর সেক্টরের লেকের পানি থেকে ফায়ার সার্ভিসের সহায়তায় ৬২টি এসএমজি, ৩ জুন শীতলক্ষ্যা নদীর বাসুন্দা এলাকা থেকে ফায়ার সার্ভিসের ডুবুরিদের সহায়তায় পাঁচটি এসএমজি উদ্ধার করা করে জেলা গোয়েন্দা পুলিশ।
