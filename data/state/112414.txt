
দেশের ‘উন্নয়নবিরোধী অশুভ শক্তি’ দমনে পুলিশ বাহিনীর সদস্যদের আইনের কঠোর অনুশাসন নিশ্চিত করতে আহ্বান জানিয়েছেন প্রধানমন্ত্রী শেখ হাসিনা। পুলিশ বাহিনীর সদস্যদের পেশাগতভাবে দায়িত্বশীল হতেও বলেন তিনি। আজ রোববার রাজধানীতে পুলিশ সদর দপ্তর চত্বরে নবনির্মিত ন্যাশনাল ক্রাইম কন্ট্রোল অ্যান্ড অপারেশনস মনিটরিং (এনকম) ভবনের উদ্বোধনী অনুষ্ঠানে এ কথা বলেন প্রধানমন্ত্রী। খবর বাসসের।প্রধানমন্ত্রী বলেন, ‘আইনশৃঙ্খলা রক্ষাকারী বাহিনীর সদস্য হিসেবে আগামী নির্বাচন সুষ্ঠু ও সুন্দরভাবে সম্পন্ন করতে এই বাহিনীর গুরুত্বপূর্ণ দায়িত্ব রয়েছে। আমার বিশ্বাস আপনারা সততা ও নিরপেক্ষতার সঙ্গে সে দায়িত্ব পালন করবেন।’প্রধানমন্ত্রী  শেখ হাসিনা জনগণের আস্থা ও বিশ্বাস অর্জনের জন্য পুলিশ বাহিনীকে দায়িত্বের প্রতি মনোযোগী হওয়ার আহ্বান জানিয়ে বলেন, বিপদগ্রস্ত মানুষ যেন তাদের হয়রানি, দুর্ব্যবহার ও দুর্ভোগের শিকার না হয়। তিনি আশা প্রকাশ করেন, বাংলাদেশ পুলিশের প্রতিটি সদস্য ত্যাগ ও সেবার মন্ত্রে উদ্দীপ্ত হয়ে দেশ ও জনগণের সেবায় এগিয়ে আসবেন।
অনুষ্ঠানে স্বরাষ্ট্রমন্ত্রী মহীউদ্দীন খান আলমগীর, প্রধানমন্ত্রীর উপদেষ্টা এইচ টি ইমাম, স্বরাষ্ট্র প্রতিমন্ত্রী শামসুল হক টুকু, স্বরাষ্ট্রসচিব সি কিউ কে মুশতাক আহমেদ ও জাপানের রাষ্ট্রদূত শিরো স্যাডো শিমা অনুষ্ঠানে বক্তব্য দেন।
