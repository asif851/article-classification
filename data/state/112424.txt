
গত তিন দিনে আরও ১২ জেলা থেকে প্রায় ৬০ প্লাটুন বিজিবি মোতায়েনের অনুরোধ এসেছে ঢাকায়। এ নিয়ে চলতি মাসে প্রায় ৫৪ জেলার প্রশাসকেরা স্বরাষ্ট্র মন্ত্রণালয়ের কাছে বিজিবি চেয়ে চিঠি পাঠালেন।এ ছাড়া নারায়ণগঞ্জ ও চট্টগ্রাম থেকে আনসার মোতায়েনেরও অনুরোধ এসেছে। প্রত্নতত্ত্ব অধিদপ্তর থেকে সাতটি জাদুঘরের জন্য ১২০ জন আনসার চাওয়া হয়েছে।এর আগে ২১ জানুয়ারি পর্যন্ত ৩২ জেলায় ১২০ প্লাটুন বিজিবি মোতায়েন করা হয়। স্বরাষ্ট্র মন্ত্রণালয় সূত্রে এ তথ্য জানা গেছে। স্বরাষ্ট্র মন্ত্রণালয় ও মন্ত্রিপরিষদ বিভাগ সূত্রে জানা গেছে, জেলা প্রশাসকদের চাহিদা অনুযায়ী প্রয়োজনীয় ফোর্স নিয়োগের জন্য বর্ডার গার্ড বাংলাদেশকে (বিজিবি) গতকাল নির্দেশ দেওয়া হয়েছে।এ বিষয়ে জানতে চাইলে স্বরাষ্ট্র প্রতিমন্ত্রী আসাদুজ্জামান খান কামাল বলেন, জেলা প্রশাসকদের চাহিদা অনুযায়ী যেখানে প্রয়োজন, সেখানেই বিজিবি-আনসারসহ প্রয়োজনীয় সংখ্যক আইনশৃঙ্খলা বাহিনীর সদস্য মোতায়েনের নির্দেশ দেওয়া হয়েছে। এ ছাড়া যেসব স্থানে প্রয়োজন, যৌথ অভিযান শুরু করা হয়েছে। প্রতিদিনই জেলা প্রশাসকদের চাহিদাপত্র তদারক করা হচ্ছে। যেখানে নিরাপত্তা প্রয়োজন দেওয়া হবে। আতঙ্কিত হওয়ার কিছু নেই।কয়েকজন জেলা প্রশাসক পরিচয় প্রকাশ না করার শর্তে বলেন, পুলিশ ও স্থানীয় প্রশাসনসহ সরকারের বিভিন্ন সম্পদ ও স্থাপনা হামলাকারীদের লক্ষ্যবস্তুতে পরিণত হয়েছে। বিজিবির কড়া পাহারার মধ্যেও রাজশাহী ও গাইবান্ধায় বাস-ট্রাকে হামলা হয়েছে।নারায়ণগঞ্জের জেলা প্রশাসক আনিসুর রহমান মিঞা বলেন, ‘নারায়ণগঞ্জে চোরাগোপ্তা হামলা অনেক বেড়ে গেছে, অগ্নিসংযোগ বেড়েছে। আমরা যত পরিমাণে বিজিবি ও আনসার চাইছি, দেওয়া হচ্ছে না। অনসারের পক্ষ থেকে বলা হচ্ছে, অন্য দিকে আনসার পাঠিয়ে দেওয়া হয়েছে। আমরা কয়েকবার আনসার ও বিজিবি দেওয়ার জন্য চাহিদাপত্র দিয়েছি। কিন্তু ২৫ লাখ লোকের এই জেলায় মাত্র দুই প্লাটুন বিজিবি দেওয়া হয়েছে।’চট্টগ্রামের জেলা প্রশাসক মেজবাহ উদ্দিন বলেন, ‘আমাদের সীতাকুণ্ড, মীরসরাই, লোহাগাড়া আর সাতকানিয়া হচ্ছে স্পর্শকাতর এলাকা। পরিস্থিতি নিয়ন্ত্রণে গতকাল দুই স্থানে আনসার দেওয়া হয়েছে। এ ছাড়া পুলিশকে নিয়ে বিজিবি কাজ করছে।গাজীপুরের জেলা প্রশাসক নুরুল ইসলাম বলেন, গাজীপুরের অবস্থা আগের চেয়ে হঠাৎ করেই নাজুক হয়েছে। যদিও বিজিবি মোতায়েন করা হয়েছে। তিনি বলেন, প্রকাশ্য তো কিছু হচ্ছে না। তবে চোরাগোপ্তা হচ্ছে।মন্ত্রিপরিষদ সচিব মোহাম্মদ মোশাররাফ হোসাইন ভূইঞা গতকাল প্রথম আলোকে বলেন, মাঠ প্রশাসনকে ঠিক রাখার জন্য দেশের প্রচলিত আইন অনুযায়ী, যা যা করণীয় করা হচ্ছে। মাঠ প্রশাসনের কর্মকর্তারা প্রয়োজনীয় পদক্ষেপ নিচ্ছেন।চট্টগ্রাম থেকে পাঠানো চিঠিতে বলা হয়েছে, অবরোধ ও হরতালে আইনশৃঙ্খলা পরিস্থিতির অবনতি হতে পারে। এ জন্য জরুরি ভিত্তিতে বিজিবি মোতায়েন করা প্রয়োজন। কুষ্টিয়ার জেলা প্রশাসক জানিয়েছেন, রাষ্ট্রীয় সম্পদ ও রেল রক্ষায় সার্বিক সহায়তা করতে স্ট্রাইকিং ফোর্স হিসেবে তিন প্লাটুন বিজিবি দরকার। খুলনার জেলা প্রশাসক চার উপজেলায় চার প্লাটুন বিজিবি, ঝিনাইদহ চার প্লাটুন, নীলফামারী দুই প্লাটুন, চট্টগ্রামে ছয় প্লাটুন ও ঢাকায় ২০ প্লাটুন বিজিবি চাওয়া হয়েছে। এর আগে গত বুধবার আরও ছয়টি জেলায় ১৯ প্লাটুন বিজিবি চাওয়া হয়েছে। এ ছাড়া বিভিন্ন জেলা থেকে টেলিফোনেও বিশেষ সহায়তা চাওয়া হচ্ছে।
