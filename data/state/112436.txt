
কল্যাণপুরের ‘তাজ মঞ্জিল’ নামের বাড়ি থেকে আটক চারজনকে দুদিন করে রিমান্ডে নেওয়ার আদেশ দিয়েছেন আদালত। আজ বৃহস্পতিবার ঢাকার মহানগর হাকিম নূর নাহার ইয়াসমিন এ আদেশ দেন।
তাজ মঞ্জিল নামের বাড়ি থেকে আটক মাজহারুল ইসলাম, মাহফুজুল আলম, মোমিন উদ্দিন ও জাকির হোসেনকে ফৌজদারি কার্যবিধির ৫৪ ধারায় আজ গ্রেপ্তার দেখিয়ে পাঁচ দিন রিমান্ডে নেওয়ার আবেদন করেন মিরপুর থানার উপপরিদর্শক বজলার রহমান। শুনানি শেষে আদালত দুই দিন মঞ্জুর করেন।
এর আগে গতকাল বুধবার বাড়ির মালিক মমতাজ পারভীনকে দুদিনের রিমান্ডে নেওয়া হয়েছে।
আাদালতে দেওয়া রিমান্ড আবেদনে বলা হয়, ‘অপারেশন স্টর্ম-২৬’ নাম দিয়ে গত মঙ্গলবার ভোর ৫টা ৫১ মিনিট থেকে ৬টা ৫১ মিনিট পর্যন্ত জঙ্গিদের ভাড়া করা ওই বাসা বা আস্তানায় অভিযানটি চালানো হয়। ওই অভিযানে নয়জন নিহত ও একজন আহত হয়েছেন। নিহত ব্যক্তিরা সবাই ওই বাসার ভাড়াটে ছিলেন। এই আসামিরা ঘটনার সময় ওই ভবনেই ছিলেন। তাঁদের আচরণ সন্দেহজনক হওয়ায় তাঁদের জিজ্ঞাসাবাদ করা প্রয়োজন। শুনানি শেষে আদালত দুই দিনের রিমান্ড মঞ্জুর করেন।
এদিকে একই আদালতে গুলশানের হলি আর্টিজান বেকারিতে হামলাকারী জঙ্গিদের বাড়ি ভাড়া দেওয়া ও পুলিশের কাছে তথ্য গোপন করার অভিযোগে নর্থ সাউথ বিশ্ববিদ্যালয়ের শিক্ষক গিয়াস উদ্দিন আহসান (সাময়িক বরখাস্ত) জামিনের আবেদন নাকচ করে দিয়েছেন আদালত।
১৬ জুলাই গিয়াসউদ্দিন আহসানকে গ্রেপ্তার করে পুলিশ। পরদিন আট দিনের রিমান্ডে নেওয়া হয়। বর্তমানে তিনি কারাগারে আছেন। ১ জুলাই গুলশানে হলি আর্টিজান বেকারিতে সন্ত্রাসীরা হামলা চালিয়ে দুই পুলিশ কর্মকর্তা ও ১৭ বিদেশিসহ ২২ জনকে হত্যা করে। পরে যৌথ অভিযানে পাঁচ জঙ্গি মারা যায়।
