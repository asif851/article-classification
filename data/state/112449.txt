

বিএনপি নেতৃত্বাধীন ২০-দলীয় জোটের পক্ষ থেকে ফের হরতালের সময়সীমা বাড়ানোর কারণে আগামীকাল বুধবার অনুষ্ঠেয় এসএসসি, দাখিল ও এসএসসি (ভোকেশনাল) পরীক্ষা পেছানো হয়েছে। আগামীকালের এ পরীক্ষা ২৭ ফেব্রুয়ারি (শুক্রবার) সকাল নয়টা থেকে দুপুর ১২টা পর্যন্ত অনুষ্ঠিত হবে।
আজ মঙ্গলবার সিলেট সার্কিট হাউসে আয়োজিত জরুরি সংবাদ সম্মেলনে শিক্ষামন্ত্রী নুরুল ইসলাম নাহিদ এ ঘোষণা দেন। শিক্ষামন্ত্রী বর্তমানে সিলেটে অবস্থান করছেন।
এসএসসি ও সমমানের পরীক্ষা ২ ফেব্রুয়ারি শুরু হওয়া কথা থাকলেও ২০-দলীয় জোটের চলমান অবরোধ-হরতালের কারণে ৬ ফেব্রুয়ারি থেকে শুরু হয়। আজকেসহ এ পর্যন্ত এসএসসির ৭ দিনের পরীক্ষা পেছানো হলো। অনুষ্ঠিত হয়েছে কেবল চারটি পরীক্ষা। অনুষ্ঠিত চারটির পরীক্ষার মধ্যে একটিও পূর্বনির্ধারিত তারিখে হয়নি। শিক্ষামন্ত্রী নুরুল ইসলাম নাহিদ আগেই জানিয়েছিলেন, পরীক্ষার দিন হরতাল থাকলে তা পরিবর্তন করা হবে।
