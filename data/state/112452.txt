
৪২ দিন পর ছয় মাসের শিশুটি ফিরে পেল মায়ের কোল। পুলিশ ব্যুরো অব ইনভেস্টিগেশন (পিবিআই) শিশুটিকে উদ্ধার করে তাঁর মায়ের কোলে ফিরিয়ে দিয়েছে। গত ৩১ জানুয়ারি গাজীপুর থেকে শিশুটিকে অপহরণ করা হয়েছিল।
সোমবার বিকেলে কুষ্টিয়া শহরের কুমারগাড়া এলাকায় পিবিআই কুষ্টিয়া জেলা কার্যালয়ে সংবাদ সম্মেলন করে এসব তথ্য দেন কার্যালয়ের অতিরিক্ত পুলিশ সুপার ফারুক হোসেন। এ ব্যাপারে জয়দেবপুর থানায় অপহরণের মামলা হয়েছে। এক নারীসহ দুজনকে গ্রেপ্তারও করেছে পিবিআই।
উদ্ধার হওয়া শিশুটির নাম দীপায়ন সরকার। বয়স মাত্র ছয় মাস। তার বাবার নাম বরুণ সরকার ও মা দীপ্তি সরকার। তাঁদের বাড়ি বরিশালের আগৈলঝাড়া এলাকায়। কর্মসূত্রে গাজীপুরে থাকেন তাঁরা। বরুণ গাজীপুরে একটি পোশাক কারখানায় চাকরি করেন। দীপ্তিও একই কারখানায় চাকরি করতেন। কিন্তু সন্তানের জন্মের পর চাকরি ছেড়ে দেন তিনি।
গত ৩১ ডিসেম্বর প্রতিবেশী আঁখি আক্তারের (২৪) কাছে ছেলেকে রেখে সাংসারিক কাজে যান দীপ্তি। এরপর আর ছেলের খোঁজ পাননি তিনি। কোথাও না পেয়ে গত ১ জানুয়ারি জয়দেবপুর থানায় সাধারণ ডায়েরি (জিডি) করা হয়।
ফারুক হোসেন সংবাদ সম্মেলনে বলেন, গত বছরের ২৯ জানুয়ারি প্রথম আলোর অনলাইন সংস্করণে ‘আমার ছেলেকে এনে দ্যান’ শিরোনামে প্রকাশিত একটি সংবাদ পিবিআইয়ের সদর দপ্তরের নজরে আসে। এরপর শিশুটিকে উদ্ধারের উদ্যোগ নেওয়া হয়। কুষ্টিয়ার কুমারখালী উপজেলায় শিশুটি থাকার খবর পেয়ে গতকাল রোববার সেখানে অভিযান চালানো হয়। উপজেলার কাঞ্চনপুর গড়েরবাড়ী এলাকার এনামুল মিয়ার বাড়ি থেকে শিশুটিকে উদ্ধার করা হয়। এ সময় অপহরণের অভিযোগে এনামুল ও আঁখি খাতুনকে গ্রেপ্তার করা হয়।
সংবাদ সম্মেলনের পর পিবিআইয়ের অতিরিক্ত পুলিশ সুপার ফারুক হোসেন দীপায়নকে তার মায়ের কোলে তুলে দেন। ছেলেকে ফিরে পেয়ে এ সময় আবেগাপ্লুত হয়ে পড়েন মা ও বাবা। শিশুটির মা দীপ্তি সরকার প্রথম আলোকে বলেন, ‘মিডিয়া না হলে আজ আমি আমার দুধের শিশুটিকে ফিরে পাইতাম না। গাজীপুরে আর আমি থাকব না। দ্যাশে (বরিশাল) ফিরে যাব।’ এ সময় সংবাদমাধ্যম ও পিবিআইয়ের প্রতি কৃতজ্ঞতা জানান দীপায়নের বাবা বরুণ সরকার।
ফারুক হোসেন বলেন, গ্রেপ্তার এনামুল ও আঁখি খাতুন স্বামী-স্ত্রী। তাঁদের জয়দেবপুর থানায় পাঠানো হচ্ছে। আদালতের মাধ্যমে আনুষ্ঠানিকভাবে শিশু দীপায়নকে হস্তান্তর করা হবে।
