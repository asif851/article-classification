
চট্টগ্রামের বাঁশখালীর সাধনপুরে সংখ্যালঘু পরিবারের ১১ জনকে আগুনে পুড়িয়ে মারার হত্যা মামলার সাক্ষীকে জেরার দিন ধার্য থাকলেও আইনজীবীদের অনুপস্থিতির কারণে শুনানি হয়নি। গতকাল রোববার বিকেলে তৃতীয় অতিরিক্ত জেলা ও দায়রা জজ লা মংয়ের আদালতে শুনানির দিন ধার্য ছিল। আদালত ৯ মার্চ পরবর্তী শুনানির দিন ধার্য করেন।রাষ্ট্রপক্ষের কৌঁসুলি জেলা পাবলিক প্রসিকিউটর (পিপি) আবুল হাশেম বলেন,‘বাদীর ভাই নির্মল শীলকে আসামিপক্ষের আইনজীবীদের জেরার দিন ধার্য থাকলেও আইনজীবীরা অনুপস্থিত থাকায় গতকাল শুনানি হয়নি। পরে বিচারক এজলাস থেকে নেমে পরবর্তী দিন ধার্য করেছেন।’পিপি আরও বলেন, গত ২৪ ফেব্রুয়ারি সাক্ষ্যদানকালে বাদী আদালতকে জানিয়েছেন, আধিপত্য বিস্তার করতে তৎকালীন বিএনপি-জামায়াত জোট সরকারের আমলে সংখ্যালঘুদের সম্পত্তি গ্রাস করতে অভিযোগপত্রভুক্ত আসামিরা গানপাউডার দিয়ে আগুন ধরিয়ে দেন।২০০৩ সালের ১৮ নভেম্বর রাতে বাঁশখালীর সাধনপুর গ্রামের শীলপাড়ার তেজেন্দ্র লাল শীলের বাড়িতে আগুন দিয়ে একই পরিবারের ১১ জনকে পুড়িয়ে হত্যা করা হয়। এ ঘটনায় বেঁচে যাওয়া পরিবারের একমাত্র সদস্য বিমল শীল বাদী হয়ে থানায় মামলা করেন। আট বছর পর ২০১১ সালের ৯ জানুয়ারি আমিন চেয়ারম্যানসহ ৩৯ জনকে আসামি করে এবং ৫৭ জনকে সাক্ষী রেখে অভিযোগপত্র দেন সিআইডির এএসপি হ্লা চিং প্রু। ২০১১ সালের ১২ সেপ্টেম্বর আসামিদের বিরুদ্ধে অভিযোগ গঠন করেন আদালত। একই বছরের ১৫ মে সাক্ষ্য গ্রহণ শুরু হয়। বর্তমানে এ মামলায় গতকালসহ পাঁচজন সাক্ষীর সাক্ষ্য গ্রহণ করা হয়েছে।
