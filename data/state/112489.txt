
সিরাজগঞ্জের সলঙ্গায় পৃথক সড়ক দুর্ঘটনায় মসজিদের এক মুয়াজ্জিন নিহত ও মোটরসাইকেল আরোহীসহ তিনজন আহত হয়েছেন। নিহত মুয়াজ্জিন তসির উদ্দিন (৩৫) সলঙ্গা থানার পুকুরপাড় গ্রামের বাসিন্দা ছিলেন।হাটিকুমরুল হাইওয়ে থানার উপপরিদর্শক (এসআই) আশরাফুল ইসলাম জানান, গতকাল শুক্রবার বিকেল পৌনে তিনটার দিকে হাটিকুমরুল-বনপাড়া মহাসড়কে সলঙ্গা থানার হরিণচড়া এলাকায় মুয়াজ্জিন তসির উদ্দিন রাস্তা পার হচ্ছিলেন। এ সময় তাড়াশ থেকে হাটিকুমরুলগামী চালবোঝাই একটি ট্রাক পথচারী তসির উদ্দিনকে চাপা দেয়। এতে ঘটনাস্থলেই তিনি মারা যান।অপরদিকে বেলা সাড়ে ১১টার দিকে ঢাকা-বগুড়া মহাসড়কের ঘুড়কা আমবাগান এলাকায় বগুড়াগামী একটি প্রাইভেট কার বিপরীত দিক থেকে আসা একটি মোটরসাইকেলকে চাপা দিলে ঘুড়কা ইউনিয়ন ছাত্রলীগের সাবেক সাধারণ সম্পাদক মোক্তার হোসেনসহ (৩০) তিনজন গুরুতর আহত হন।
