
চট্টগ্রাম নগরে বন্ধুর ছুরিকাঘাতে মাকসুদ মিয়া (৩২) নামের এক যুবক খুন হয়েছেন বলে অভিযোগ পাওয়া গেছে। গতকাল রোববার দিবাগত রাত তিনটার দিকে চট্টগ্রাম মেডিকেল কলেজ হাসপাতালে চিকিৎসাধীন অবস্থায় তিনি মারা যান।
মাকসুদের বাড়ি সন্দ্বীপ উপজেলার মুছাপুর ইউনিয়নে। তিনি চট্টগ্রাম নগরের হালিশহরে একটি মেসে তাঁর বন্ধু মো. হোসেনের সঙ্গে এক কক্ষে থাকতেন। তিন মাস আগে চাকরির জন্য সন্দ্বীপ থেকে এসে তিনি এই বাসায় ওঠেন।
প্রাথমিকভাবে অর্থ লেনদেনকে কেন্দ্র করে এই হত্যাকাণ্ড ঘটে বলে ধারণা করছে পুলিশ। প্রত্যক্ষদর্শী ও পুলিশের ভাষ্য, মাকসুদ ও হোসেন বাসার একটি কক্ষে থাকতেন। হোসেন পেশায় টেম্পোচালক। গতকাল দিবাগত রাত আড়াইটার দিকে তাঁদের কক্ষে হইচই শুনে পাশের কক্ষের লোকজন ছুটে যান। এ সময় ঘরের ভেতর মাকসুদকে রক্তাক্ত অবস্থায় কাতরাতে দেখেন। তাঁরা ঘরে ঢুকতেই হোসেন দৌড়ে পালিয়ে যান। গুরুতর আহত অবস্থায় মাকসুদকে চট্টগ্রাম মেডিকেল কলেজ হাসপাতালে ভর্তি করা হলে কর্তব্যরত চিকিৎসা কর্মকর্তা তাঁকে মৃত ঘোষণা করেন। মৃত্যুর আগে মাকসুদ জানান, হোসেন তাঁকে ছুরিকাঘাত করেছেন।
হালিশহর থানার ভারপ্রাপ্ত কর্মকর্তা (ওসি) মাহফুজুর রহমান জানান, কী কারণে এ হত্যাকাণ্ড ঘটেছে, এর তদন্ত চলছে। প্রাথমিকভাবে ধারণা করা হচ্ছে, মাকসুদের কাছে কিছু টাকা ছিল। সেই টাকা নিতে না পারায় তাঁকে হত্যা করা হয়ে থাকতে পারে। তিনি জানান, মাকসুদের পিঠে ছুরির আঘাত ছিল। ময়নাতদন্তের জন্য লাশ হাসপাতালের মর্গে রয়েছে। এ ঘটনায় মাকসুদের পরিবারের পক্ষ থেকে মামলার প্রস্তুতি চলছে।
