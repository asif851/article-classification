
কারিগরি শিক্ষা ও প্রশিক্ষণ গ্রহণ করে কেউ বেকার নেই বলে জানিয়েছেন শিক্ষামন্ত্রী নুরুল ইসলাম নাহিদ। গতকাল শুক্রবার আগারগাঁওয়ে ঢাকা মহিলা পলিটেকনিক ইনস্টিটিউটে ‘জব ফেয়ার, ২০১৬’-এর উদ্বোধনী অনুষ্ঠানে তিনি এ কথা বলেন। স্কিল অ্যান্ড ট্রেনিং এনহান্সমেন্ট প্রজেক্টের (স্টেপ) সহযোগিতায় দিনব্যাপী এ মেলার আয়োজন করে ঢাকা মহিলা পলিটেকনিক ইনস্টিটিউট৷ এতে দেশের খ্যাতনামা বিভিন্ন শিল্পকারখানার পক্ষ থেকে ৩০টি স্টল করা হয়েছিল। অনুষ্ঠানের প্রথম পর্বে শিক্ষামন্ত্রীর উপস্থিতিতে একটি প্রতিষ্ঠান ‘স্পট ইন্টারভিউ’ নিয়ে দুজন শিক্ষার্থীকে চাকরির নিয়োগপত্র দেয়। পরে আরও তিনটি বাণিজ্যিক প্রতিষ্ঠান শিক্ষার্থীদের সাক্ষাৎকার নিয়ে আটজনকে চাকরির নিয়োগপত্র দেয়।শিক্ষামন্ত্রী বলেন, দক্ষতা অর্জন করলে কাউকে চাকরি খুঁজতে হবে না। চাকরিই তাঁকে খুঁজে নেবে। অনেক ক্ষেত্রে উচ্চশিক্ষা লাভ করে হাজারো তরুণ-তরুণী বেকার থাকেন। কিন্তু কারিগরি শিক্ষা যুবসমাজের চাকরি ও আত্মকর্মসংস্থানের অপূর্ব সুযোগ সৃষ্টি করছে। নুরুল ইসলাম নাহিদ বলেন, ২০০৮ সালে কারিগরি শিক্ষায় শিক্ষার্থী ভর্তির হার ছিল ১ দশমিক ২ শতাংশ। বর্তমানে তা বেড়ে দাঁড়িয়েছে ১৩ দশমিক ১১ শতাংশ। ২০২০ সালের মধ্যে এ হার ২০ শতাংশে উন্নীত করা হবে। তিনি বলেন, ২৩টি আন্তর্জাতিক মানের পলিটেকনিক ইনস্টিটিউটসহ দেশের প্রতিটি উপজেলায় একটি করে নতুন কারিগরি শিক্ষাপ্রতিষ্ঠান স্থাপন করা হচ্ছে। বিদ্যমান শিক্ষাপ্রতিষ্ঠানগুলোর অবকাঠামোগত উন্নয়নের মাধ্যমে নতুন আরও এক লাখ শিক্ষার্থী ভর্তির উদ্যোগ নেওয়া হয়েছে। এতে নারীদের অংশগ্রহণ বাড়াতে দেশের চারটি বিভাগীয় শহরে চারটি নারী পলিটেকনিক ইনস্টিটিউট স্থাপন করা হয়েছে। পলিটেকনিকে নারীদের ভর্তির ক্ষেত্রে ২০ শতাংশ কোটা সংরক্ষিত আছে। এক শ ভাগ নারী শিক্ষার্থীকে বৃত্তি প্রদান করা হয়।কারিগরি শিক্ষা অধিদপ্তরের মহাপরিচালক অশোক কুমার বিশ্বাসের সভাপতিত্বে উদ্বোধনী অনুষ্ঠানে শিক্ষাসচিব সোহরাব হোসাইন, উপসচিব সুবোধ চন্দ্র ঢালী, বাংলাদেশ কারিগরি শিক্ষা বোর্ডের চেয়ারম্যান মোস্তাফিজুর রহমান, বিশ্বব্যাংকের সিনিয়র অপারেশন অফিসার মোখলেছুর রহমান, ঢাকা মহিলা পলিটেকনিক ইনস্টিটিউটের অধ্যক্ষ মোজাহার হোসেন, স্টেপের প্রকল্প পরিচালক মো. ইমরান প্রমুখ বক্তব্য দেন।জব ফেয়ারে স্যামসাং বাংলাদেশ, জবস বিডি, প্রাণ গ্রুপ, আরএফএল গ্রুপ, ওয়ালটন, স্পেকট্রাম, রাশেদুল হাসান অ্যাসোসিয়েটস, টেকনোক্রেসি, এশিয়ান মেডিকেল কলেজ ও হাসপাতাল, বেঙ্গল সায়েন্টিফিক লিমিটেড, রেইনবো অটোমেশন, সতত আর্কিটেকচার ফর গ্রিন লিভিং, ত্রিমাত্রা, পান্থনীড়, ইউনাইটেড কনসালট্যান্টসহ মোট ৩০টি প্রতিষ্ঠান অংশগ্রহণ করছে।
