
আত্মহত্যার জন্য ট্রেন আসার আগমুহূর্তে চার বছরের ছেলেকে নিয়ে রেললাইনে শুয়ে পড়েন এক মা। ট্রেনের চালক দূর থেকে দেখতে পেয়ে দ্রুত ট্রেন থামিয়ে ফেলেন। এতে রক্ষা পায় ওই মা ও তাঁর ছেলের জীবন।নারায়ণগঞ্জ শহরের চাষাঢ়া রেলস্টেশন প্ল্যাটফর্মের কাছে গতকাল সোমবার বিকেলে ঘটে এ ঘটনা। ওই মায়ের নাম জোছনা বেগম (৩২)। চার বছর বয়সী তাঁর ছেলের নাম জাবির। পরে ছেলেসহ জোছনা বেগমকে তাঁর স্বামী দুলাল হোসেনের হাতে তুলে দেওয়া হয়।স্ত্রী-সন্তান নিয়ে দুলাল থাকেন ফতুল্লার হরিহরপাড়ার একটি ভাড়া বাসায়। তিনি একটি ছোটখাটো ব্যবসা করেন। গ্রামের বাড়ি সিরাজগঞ্জের উল্লাপাড়ায়। পারিবারিক কলহের জের ধরে তাঁর স্ত্রী জোছনা বেগম আত্মহত্যার চেষ্টা করেছিলেন বলে জানান দুলাল।চাষাঢ়া রেলস্টেশনের মাস্টার কামরুল ইসলাম খান বলেন, বিকেল সোয়া চারটার দিকে ঢাকাগামী একটি ট্রেন চাষাঢ়া স্টেশন থেকে নারায়ণগঞ্জ স্টেশনের উদ্দেশে ছেড়ে যাচ্ছিল। ট্রেনটি চাষাঢ়া রেলস্টেশনের সিগন্যাল পার হওয়ার সময় আকস্মিকভাবে ছেলে জাবিরকে কোলে নিয়ে মা জোছনা বেগম রেললাইনের ওপর শুয়ে পড়েন। ট্রেনের চালক গোলাম কিবরিয়া বিষয়টি দূর থেকে দেখতে পেয়ে তাৎক্ষণিকভাবে ট্রেনটি থামিয়ে দেন। এতে প্রাণে রক্ষা পায় মা ও ছেলের জীবন। এ সময় গেটম্যান আলাউদ্দিন ও আলমগীর দৌড়ে গিয়ে রেললাইনের ওপর থেকে জোছনা ও জাবিরকে উদ্ধার করে স্টেশনে নিয়ে আসেন। পরে দুজনকে স্টেশন মাস্টারের কক্ষে বসিয়ে রেখে মুঠোফোনে জোছনার স্বামী দুলালকে খবর দেওয়া হয়। বিকেল পাঁচটার দিকে দুলাল স্টেশনে এসে স্ত্রী ও ছেলেকে নিয়ে যান।
