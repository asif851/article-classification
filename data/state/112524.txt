
জাতির উদ্দেশে আজ সোমবার সন্ধ্যায় দেওয়া ভাষণে আগামী জাতীয় সংসদ নির্বাচনের তফসিল ঘোষণা করবেন প্রধান নির্বাচন কমিশনার (সিইসি) কাজী রকিবউদ্দীন আহমেদ। আজ সোমবার এক বৈঠক শেষে নির্বাচন কমিশনের পক্ষ থেকে সাংবাদিকদের এ কথা জানানো হয়। সন্ধ্যা সাড়ে সাতটার দিকে বাংলাদেশ টেলিভিশন ও বাংলাদেশ বেতারে ভাষণটি সম্প্রচার করা হবে।নির্বাচন কমিশন থেকে প্রথম আলো ডটকমের নিজস্ব প্রতিবেদক জানান, কমিশন সকাল ১০টার দিকে নির্বাচন কমিশনে বৈঠকে বসে। বেলা দুটো পর্যন্ত ওই বৈঠক চলে। নির্বাচন কমিশনার মোহাম্মদ শাহনেওয়াজ গত সপ্তাহের শেষ দিকে জানিয়েছিলেন, আজ দশম জাতীয় সংসদের তফসিল ঘোষণা হবে। এর মধ্যে আওয়ামী লীগ ও বিএনপির মধ্যে মহাসচিব পর্যায়ের বৈঠক অনুষ্ঠিত হয়।সূত্রগুলো বলছে, বিএনপি আজ তফসিল ঘোষণা না করার জন্য দাবি জানিয়েছে। আর গতকাল রোববার প্রধান নির্বাচন কমিশনার দুই দলের সমঝোতা চান বলে উল্লেখ করেন। নির্বাচন কমিশনার শাহনেওয়াজের বক্তব্যের সূত্র ধরে তাঁকে জিজ্ঞেস করা হয়েছিল, আজ তফসিল ঘোষণা হবে কি না। উত্তরে তিনি বলেন, শিগগিরই ঘোষণা হবে। তবে তিনি কোনো দিন-তারিখ উল্লেখ করেননি।সুষ্ঠু নির্বাচনের স্বার্থে প্রধান বিরোধী দল নির্বাচন কমিশন পুনর্গঠনের দাবি জানিয়ে আসছে।
