
বিএনপির ঢাকা মহানগরের আহ্বায়ক মির্জা আব্বাস বলেছেন, ‘তারেক রহমান যেদিন বাংলাদেশে আসতে চাইবেন, সেদিনই আসবেন, কোনো শক্তি নেই যে তাঁকে আটকে পারবে। ইনশাআল্লাহ তারেক রহমান ফিরে আসবেন। যে যত কথাই বলুন, সেদিন খুব বেশি দূরে নয়।’বিএনপির সিনিয়র ভাইস চেয়ারম্যান তারেক রহমানের সপ্তম কারামুক্তি দিবস উপলক্ষে এক আলোচনা সভায় মির্জা আব্বাস এসব কথা বলেন।আজ মঙ্গলবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে জাতীয়তাবাদী ছাত্রদল এ আলোচনা সভার আয়োজন করে।
সরকারের উদ্দেশে বিএনপির স্থায়ী কমিটির এই সদস্য বলেন, ‘সরকারের মধ্যে তাড়াহুড়া ভাব কেন? ক্ষমতায় টিকে থাকার আপ্রাণ চেষ্টা চলছে। কেন সন্দেহ হচ্ছে, আপনারা ক্ষমতায় থাকতে পারবেন না। এটা ঠিক, আপনারা ক্ষমতায় থাকতে পারবেন না। অবিলম্বে ভোটের অধিকার ফিরিয়ে দিন। তারেক রহমানের বিরুদ্ধে মামলা করে কোনো লাভ হবে না।’
এর আগে আলোচনা সভায় বক্তব্য দেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তারেক রহমানকে বাংলাদেশের একজন আস্থাভাজন নেতা অভিহিত করে তিনি বলেন, তাঁকে নিয়ে বাংলাদেশে তরুণেরা সমৃদ্ধ বাংলাদেশ গড়ার স্বপ্ন দেখেন। তারেক রহমান বাংলাদেশে অত্যন্ত আলোচিত একটি নাম। যাঁরা দেশকে ভালোবাসেন, একটি মেধাবী নেতৃত্ব চান, তাঁরা তারেক রহমানকে তাঁদের মাঝে ফিরে চান। তাঁরা আশা করেন, তিনি ফিরে এসে বাংলাদেশকে সমৃদ্ধ করতে অবদান রাখবেন। একটা শ্রেণি আছে তাঁরা চান না কোনো মতে তারেক রহমান ফিরে আসুক, হাল ধরুক।
মির্জা ফখরুল ইসলাম বলেন, জিয়াউর রহমানকে যারা হত্যা করেছে, সেই একই গোষ্ঠী ষড়যন্ত্রের মাধ্যমে ১/১১-এর অবৈধ সরকার গঠন করেছিল। তারাই তারেক রহমানকে গ্রেপ্তার করেছিল, মামলা দিয়েছিল। তারা এখন ট্রায়াল শুরু করেছে।
মির্জা ফখরুল ইসলাম বলেন, তারেক রাজনৈতিক সংস্কৃতির পরিবর্তন আনতে চেয়েছিলেন। তিনি সব সময় ইতবাচক কথা বলেন। যাঁরা তাঁর বিরুদ্ধে কথা বলেন, তাঁরা কি বলতে পারবেন, তার একটা বা কোনো বক্তব্য বানানো। তিনি ইতিহাসের ভিত্তিতে কথা বলেছেন।
ছাত্রদলের সভাপতি আবদুল কাদের ভূইয়ার সভাপতিত্বে আলোচনায় আরও বক্তব্য দেন শহীদ উদ্দীন চৌধুরী এ্যানি, হাবিব-উন-নবী খান সোহেল, আবুল খায়ের ভূইয়া, ছাত্রদলের হাবিবুর রশীদ, আজিজুল বারী হেলাল প্রমুখ।
