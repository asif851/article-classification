
বিএনপির স্থায়ী কমিটির সদস্য রফিকুল ইসলাম মিয়া বলেছেন, বিরোধীদলীয় নেতা নয়, সরকারের দুর্নীতির জন্য প্রধানমন্ত্রীর বিরুদ্ধেই মামলা হবে। আজ শনিবার জাতীয় প্রেসক্লাবে এক আলোচনা সভায় রফিকুল ইসলাম মিয়া এ কথা বলেন। সাংবিধানিক অধিকার ফোরাম নামের একটি সংগঠন ‘সন্ত্রাস দমন আইন (সংশোধন) জন-অধিকার সংরক্ষণের সহায়ক নয়’ শীর্ষক ওই আলোচনা সভার আয়োজন করে। আবার তত্ত্বাবধায়ক এলে দুই নেত্রীকেই জেলে যেতে হবে—প্রধানমন্ত্রীর এমন বক্তব্যের জবাবে রফিকুল ইসলাম মিয়া বলেন, খালেদা জিয়া শেয়ারবাজারের কোটি কোটি টাকা বিদেশে পাচার করেননি। পদ্মা সেতুর দুর্নীতি, হল-মার্ক, ডেসটিনি, কুইক রেন্টালের দুর্নীতির সঙ্গে সরকারই জড়িত। তাই মামলা হলে প্রধানমন্ত্রীর বিরুদ্ধে হবে, বিরোধীদলীয় নেত্রীর বিরুদ্ধে নয়।
বিরোধীদলীয় নেত্রী সম্পর্কে ‘আজেবাজে’ কথা বলে নিজের অবস্থান নাজুক না করতে প্রধানমন্ত্রীর প্রতি আহ্বান জানান রফিকুল ইসলাম মিয়া।
প্রধানমন্ত্রীর উদ্দেশে বিএনপির এই নেতা বলেন, প্রধানমন্ত্রীর কাছ থেকে অমার্জিত বক্তব্য জাতি আশা করে না। স্বামী ওয়াজেদ মিয়ার কথা ভেবে ‘রুচিহীন’ বক্তব্য দেওয়া থেকে নিজেকে সরিয়ে রাখতে প্রধানমন্ত্রীর প্রতি আহ্বান জানান বিএনপির এই নেতা।
সন্ত্রাসবিরোধী আইন সংশোধনের সমালোচনা করে রফিকুল ইসলাম মিয়া অভিযোগ করেন, বিরোধী দলকে দমন করতেই এই আইনে সংশোধনী আনা হয়েছে।
সাবেক সচিব মারগুব মোর্শেদের সভাপতিত্বে ঢাকা মহানগর বিএনপির সদস্য সচিব আবদুস সালাম অন্যদের মধ্যে বক্তব্য দেন।
 
 
