
ঢাকা ও চট্টগ্রাম সিটি করপোরেশন নির্বাচনকে কেন্দ্র করে সহিংসতা উসকে দেয় এমন কার্যক্রম থেকে সবাইকে বিরত থাকতে হবে। গতকাল শুক্রবার ইউরোপের দেশগুলোর জোট ইউরোপিয়ান ইউনিয়নের (ইইউ) মুখপাত্র এক বিবৃতিতে এ আহ্বান জানিয়েছে।
বিবৃতিতে আরও বলা হয়, বাংলাদেশের রাজনৈতিক নেতারা একটি শান্তিপূর্ণ, স্বচ্ছ এবং সব দলের কাছেই গ্রহণযোগ্য নির্বাচনের উপযুক্ত পরিবেশ নিশ্চিত করবে বলে তাদের বিশ্বাস। পাশাপাশি ভোটাররা যাতে স্বাধীনভাবে তাঁদের প্রতিনিধি নির্বাচনের গণতান্ত্রিক অধিকার প্রয়োগ করতে পারেন সে সুযোগ দেওয়া হবে।বাংলাদেশে গণতন্ত্রের সুষ্ঠু ধারা এবং দীর্ঘমেয়াদি স্থিতিশীল শান্তিপূর্ণ পরিবেশ বজায় রাখতে সহিংসতাকে উসকে দেয় এমন গণতন্ত্র পরিপন্থী যেকোনো ধরনের কার্যক্রম প্রতিরোধে পদক্ষেপ নেওয়ার জন্য সব রাজনৈতিক শক্তির প্রতি আহ্বান জানানো হয় বিবৃতিতে।
