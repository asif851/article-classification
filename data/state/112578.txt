
আচরণবিধি লঙ্ঘন করার অভিযোগে ঢাকা দক্ষিণ সিটি করপোরেশন নির্বাচনে আওয়ামী লীগ-সমর্থিত মেয়র প্রার্থী সাঈদ খোকন ও জাতীয় পার্টির মোহাম্মদ সাইফুদ্দিনকে কারণ দর্শানোর নোটিশ দেওয়া হয়েছে।আজ শনিবার সকালে ঢাকা দক্ষিণের রিটার্নিং কর্মকর্তা মিহির সারোয়ার মোর্শেদ স্বাক্ষরিত ওই নোটিশ পাঠানো হয়। আগামীকাল বেলা তিনটার মধ্যে সশরীরে হাজির হয়ে বা প্রতিনিধির মাধ্যমে তাঁদের এর উপযুক্ত জবাব দিতে বলা হয়েছে।এ বিষয়ে জানতে চাইলে সাঈদ খোকন প্রথম আলোকে বলেন, ‘গতকাল পুরান ঢাকায় হাজি সেলিম সাহেবের আমন্ত্রণে জুমার নামাজ আদায়ের পর মুসল্লিদের সঙ্গে হাত মেলানোর ঘটনায় কারণ দর্শানোর নোটিশ দেওয়া হয়েছে। সন্ধ্যার মধ্যে এর উত্তর নির্বাচন কমিশনকে লিখিতভাবে জানাব। এটা নিয়ে আমার আইনজীবীরা এখন কাজ করছেন।’
