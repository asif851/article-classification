
আগামী সংসদ নির্বাচন সামনে রেখে আজ সোমবার প্রথম দিনে সুশীল সমাজের প্রতিনিধিদের সঙ্গে সংলাপ শুরু করেছে নির্বাচন কমিশন (ইসি)।
বেলা ১১টার দিকে সংলাপ শুরু হয়েছে। শেষ খবর পাওয়া পর্যন্ত এতে সুশীল সমাজের প্রতিনিধি অজয় রায়, সৈয়দ আনোয়ার হোসেন, এম হাফিজউদ্দিন আহমেদ, রাশেদা কে চৌধূরী, দেবপ্রিয় ভট্টাচার্য, হোসেন জিল্লুর রহমান, আসিফ নজরুল, ইফতেখারুজ্জামান, সঞ্জীব দ্রং প্রমুখ অংশ নিয়েছেন।
ইসির সূত্র বলেছে, ৫৯ জনকে সংলাপে আমন্ত্রণ জানানো হয়েছে। সংলাপের জন্য আইনি কাঠামো সংস্কারসহ সাতটি বিষয় ইসি নির্ধারণ করেছে। তবে এগুলো সংলাপের জন্য নির্দেশনামূলক। আমন্ত্রিত ব্যক্তিরা আইনানুগ ও গ্রহণযোগ্য নির্বাচন অনুষ্ঠানের জন্য যেকোনো মতামত দিতে পারবেন।
সংলাপে আমন্ত্রিত কিছু বিশিষ্টজনের সঙ্গে কথা বলে জানা গেছে, সংলাপে ভোটার, দল ও প্রার্থীদের মধ্যে আস্থার পরিবেশ সৃষ্টির ওপর জোর দিতে চান সুশীল সমাজের প্রতিনিধিরা। এ ক্ষেত্রে কমিশন কী পদক্ষেপ নিচ্ছে, তা বুঝতে চান তাঁরা। পাশাপাশি কিছু সুপারিশও তাঁরা তুলে ধরবেন।
এরপর পর্যায়ক্রমে গণমাধ্যম, নিবন্ধিত রাজনৈতিক দল, পর্যবেক্ষক সংস্থা, নারীনেত্রী, নির্বাচন পরিচালনায় বিশেষজ্ঞদের সঙ্গে সংলাপ করবে ইসি।
 
