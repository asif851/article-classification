
যুদ্ধাপরাধী সালাউদ্দিন কাদের চৌধুরীর (সাকা চৌধুরী) ছোট ছেলে হুম্মাম কাদের চৌধুরীকে গ্রেপ্তার করেছে ধানমন্ডি থানা-পুলিশ। আজ শনিবার তাঁকে ধানমন্ডির বাসা থেকে গ্রেপ্তার করে পুলিশ আদালতে পাঠিয়েছে। আদালত তাঁকে কারাগারে পাঠানোর আদেশ দিয়েছেন। 
ধানমন্ডি থানা থেকে জানানো হয়েছে, গুলশান থানায় দণ্ডবিধির ৩২৩ ও ৩০৭ ধারায় একটি মামলায় হুম্মামের বিরুদ্ধে আদালত গ্রেপ্তারি পরোয়ানা জারি করে। সে কারণে পুলিশ তাঁকে গ্রেপ্তার করেছে। আদালত পুলিশের সাধারণ নিবন্ধন কর্মকর্তা (বনানী-গুলশান, জিআর) ফরিদ মিয়া প্রথম আলোকে বলেন, ঢাকার ৪ নম্বর অতিরিক্ত মুখ্য মহানগর হাকিমের আদালতে তাঁর বিরুদ্ধে মামলাটি বিচারাধীন আছে। ওই আদালত তাঁর বিরুদ্ধে গ্রেপ্তারি পরোয়ানা জারি করেন। আজ তাঁকে মহানগর হাকিম মেহের নিগার সূচনার আদালতে হাজির করলে আদালত তাঁকে কারাগারে পাঠিয়ে দেন।
