
হাজারীবাগের ভাগলপুর লেনের একটি চামড়ার কারখানায় গতকাল বৃহস্পতিবার সন্ধ্যায় অগ্নিকাণ্ডে দুই শিশুসহ চারজন দগ্ধ হয়েছে। তাদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। দগ্ধ ব্যক্তিরা হলো কারখানার মালিকের ছেলে তামজিদ (১০), মালিকের গৃহকর্মীর ছেলে হেদায়েত (১৬), কারখানার শ্রমিক সজীব (১৩) ও আসাদুজ্জামান (১৭)।  ভাগলপুর লেনের নিচতলায় তামজিদ লেদার নামের চামড়ার এই কারখানা অবস্থিত। কারখানার মালিক শাহ আলম। বার্ন ইউনিটে দগ্ধ ব্যক্তিরা জানায়, সন্ধ্যা সাড়ে ছয়টার দিকে শাহ আলমের ছেলে তামজিদ ও গৃহকর্মী জোছনার ছেলে হেদায়েত কারখানার ভেতরে খেলা করছিল। তখন গ্যাসের চুলা থেকে হঠাৎ আগুনের সূত্রপাত হয়। কারখানার ভেতরে দাহ্য পদার্থ থাকায় দ্রুত আগুন ছড়িয়ে পড়ে। এ সময় কারখানার শ্রমিক সজীব ও আসাদুজ্জামান দগ্ধ হয়। তাদের চিৎকার শুনে আশপাশের লোকজন ছুটে গিয়ে আগুন নেভান। পরে তাদের হাসপাতালে পাঠানো হয়। বার্ন ইউনিটের চিকিৎসকেরা বলেন, সজীবের শরীরের ৬১ শতাংশ পুড়ে গেছে। হেদায়েতের শরীরের ১৪ শতাংশ ও তামজিদের ১৫ শতাংশ এবং আসাদুজ্জামানের ৫ শতাংশ পুড়ে গেছে। ফায়ার সার্ভিস সূত্র জানায়, ফায়ার সার্ভিস ঘটনাস্থলে পৌঁছানোর আগেই স্থানীয় লোকজন আগুন নিভিয়ে ফেলেছে। ওই কারখানায় চামড়া থেকে ডায়েরি বইয়ের মোড়ক তৈরি করা হয়। সেখানে দাহ্য সলিউশনও (আঠা) ছিল। প্রাথমিকভাবে জানা গেছে, গ্যাসের লাইনের ছিদ্র থেকে বের হওয়া গ্যাসে আগুন ধরে গেছে।
