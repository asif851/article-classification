
রাজধানীর গুলশানে বিএনপি চেয়ারপারসন খালেদা জিয়ার কার্যালয়ে তল্লাশি শেষ করেছে পুলিশ। আজ শনিবার সকাল আটটা থেকে শুরু হওয়া তল্লাশি দেড় ঘণ্টার কিছু বেশি সময় ধরে চলে।
আদালতের পরোয়ানা থাকায় তল্লাশি হয়েছে বলে জানিয়েছেন পুলিশের গুলশান বিভাগের সহকারী কমিশনার আশরাফুল করিম। তল্লাশি চলাকালে গুলশান–২–এর ৮৮ নম্বর সড়কে দায়িত্ব পালনের সময় তিনি প্রথম আলোকে এ কথা জানান।
তল্লাশি চলার সময় কার্যালয়ের ভেতরে যান বিএনপির জ্যেষ্ঠ যুগ্ম মহাসচিব রুহুল কবির রিজভী ও যুগ্ম মহাসচিব হাবিবুন্নবী খান সোহেল। তল্লাশি শেষ হলে সকাল সাড়ে নয়টার কিছু পরে তাঁদের বেরিয়ে আসতে দেখা যায়।
কার্যালয়ের সামনের ব্যারিকেড সরিয়ে নিয়েছে পুলিশ। তল্লাশি চালিয়ে কিছু পাওয়া গেছে কি না, তা পুলিশের পক্ষ থেকে জানা যায়নি।
আরও পড়ুন:খালেদার গুলশানের কার্যালয়ে পুলিশের তল্লাশি
