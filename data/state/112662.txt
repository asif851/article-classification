
মৌলভীবাজারের বড়লেখা উপজেলার শাহবাজপুর বাজারের স্কুল মার্কেটে গতকাল শুক্রবার রাতে আগুনে ২১টি দোকান পুরোপুরি পুড়ে গেছে। এত ৫০ লাখ টাকার ক্ষতি হয়েছে বলে ধারণা করা হচ্ছে। ফায়ার সার্ভিসের তিনটি ইউনিট ঘটনাস্থলে গিয়ে আগুন নিয়ন্ত্রণে আনে। বড়লেখা ফায়ার সার্ভিস স্টেশন ও স্থানীয় সূত্রে জানা গেছে, গতকাল দিবাগত রাত দুইটার দিকে স্থানীয় লোকজন শাহবাজপুর হাইস্কুল অ্যান্ড কলেজের টিনশেডের আধা পাকা বিপণিকেন্দ্রে দাউ দাউ করে আগুন জ্বলতে দেখে। তাদের চিৎকার শুনে প্রথমে আশপাশের লোকজন ছুটে গিয়ে আগুন নিয়ন্ত্রণে আনার চেষ্টা চালায়। আগুনে ওই বিপণিকেন্দ্রের জয়নাল স্টোর, বিসমিল্লাহ স্টোর, মা ভ্যারাইটিজ স্টোর, রুবেল ভ্যারাইটিজ স্টোর, ইউনিভার্সেল স্টোর, ঝুমন ফ্যাশন, সেবা ফার্মেসি, হিমাচল কনফেকশনারি, সুমাইয়া বস্ত্রবিতান, রাসেল ক্লথ স্টোর, খালেদ অ্যান্ড শহিদ স্টোর, ফটো ডিজিটাল, আল-আমিন ফার্মেসি, ইমন স্টেশনারি, শাহজালাল ভ্যারাইটিজ স্টোর, শাহান ভ্যারাইটিজ স্টোর, লিজা ভ্যারাইটিজ স্টোর, মাহিন স্টোর, তামান্না স্টোর, আমিনা ভ্যারাইটিজ স্টোর ও হীরা পুষ্পালয় ভস্মীভূত হয়। খবর পেয়ে রাত তিনটার দিকে বড়লেখা ফায়ার সার্ভিসের দুটি ও পাশের জেলা সিলেটের বিয়ানীবাজার উপজেলার ফায়ার সার্ভিসের একটি ইউনিট ঘটনাস্থলে গিয়ে প্রায় তিন ঘণ্টা চেষ্টা চালিয়ে আগুন নেভায়। ক্ষতিগ্রস্ত ব্যবসায়ী জয়নাল আহমেদ, রুবেল আহমদ ও ছত্তার আলী বলেন, সামনে ঈদুল ফিতর। এ সময় বেচাকেনা বেশি হয়। দোকান পুড়ে যাওয়ায় তাঁরা একেবারে নিঃস্ব হয়ে পড়েছেন। ঘটনার সত্যতা নিশ্চিত করে বড়লেখা ফায়ার সার্ভিসের স্টেশন কর্মকর্তা হিমাংশু রঞ্জন সিংহ আজ শনিবার সকাল নয়টার দিকে প্রথম আলোকে বলেন, বৈদ্যুতিক শর্টসার্কিট থেকে আগুনের সূত্রপাত বলে প্রাথমিকভাবে ধারণা করা হচ্ছে। ২১টি দোকান পুরোপুরি পুড়ে গেছে। আগুনে অন্তত ৫০ লাখ টাকার ক্ষতি হয়েছে বলে ধারণা করা যাচ্ছে।
