
ক্যানসার চিকিৎসায় পরমাণু শক্তির যথাযথ ব্যবহার নিশ্চিত করার জন্য মেডিকেল ফিজিকস বিষয়ে বিভিন্ন হাসপাতালে পদ সৃষ্টি এবং এ বিষয়ে উচ্চতর প্রশিক্ষণপ্রাপ্ত শিক্ষক নিয়োগের সুপারিশ করেছে সংসদীয় কমিটি। আজ বুধবার বিজ্ঞান ও প্রযুক্তি মন্ত্রণালয় সম্পর্কিত সংসদীয় স্থায়ী কমিটির বৈঠকে এ সুপারিশ করা হয়।
বৈঠকে পরমাণু শক্তি গবেষণা প্রতিষ্ঠানের কার্যক্রম নিয়ে আলোচনা হয়। বৈঠকে জানানো হয়, পরমাণু শক্তি গবেষণা প্রতিষ্ঠান গত তিন বছরে ভূগর্ভস্থ পানি ও কয়লার স্তর এবং রূপপুর পারমাণবিক বিদ্যুৎকেন্দ্রের ভূতাত্ত্বিক অবস্থা নির্ণয়ে ৩০টি ভূপদার্থিক লগিং, চিকিৎসা শিল্প ও গবেষণা প্রতিষ্ঠানে ২৬০টি তেজস্ক্রিয় পরীক্ষণযন্ত্রের ক্যালিব্রেশন, ৬৭টি তেজস্ক্রিয় যন্ত্র উৎপাদন ও বিপণন করেছে। সরকারি বেসরকারি বিভিন্ন হাসপাতালে ক্যানসার চিকিৎসায় ৪৬টি রেডিও থেরাপির মান নিয়ন্ত্রণ করেছে এবং সংশ্লিষ্ট বিষয়ে ১ হাজার ৪২০ জনকে প্রশিক্ষণ দিয়েছে।
কমিটির সভাপতি আ ফ ম রুহুল হকের সভাপতিত্বে কমিটির সদস্য ইমরান আহমেদ, মো. আমান উল্লাহ, আয়েন উদ্দিন ও নুরুল ইসলাম বৈঠকে অংশ নেন। কমিটির বিশেষ আমন্ত্রণে বিজ্ঞান ও প্রযুক্তিমন্ত্রী স্থপতি ইয়াফেস ওসমান বৈঠকে উপস্থিত ছিলেন।
এদিকে জাতীয় গৃহায়ণ কর্তৃপক্ষ কর্তৃক বাস্তবায়নাধীন প্লট ও ফ্ল্যাট প্রকল্পগুলোর কাজ দ্রুত শেষ করার সুপারিশ করেছে গৃহায়ণ ও গণপূর্ত মন্ত্রণালয় সম্পর্কিত কমিটি। আজ কমিটির বৈঠকে এ সুপারিশ করা হয় বলে এক বিজ্ঞপ্তিতে জানানো হয়।
