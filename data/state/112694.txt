
ময়মনসিংহের ঈশ্বরগঞ্জ উপজেলায় জমি নিয়ে বিরোধের জের ধরে প্রতিপক্ষের হামলায় শরীফা আক্তার নামের ছয় মাসের এক শিশু নিহত হয়েছে। আহত হয়েছেন ওই শিশুটির মা বিউটি বেগমসহ চারজন। গতকাল শনিবার বিকেলে উপজেলার আশ্রবপুর গ্রামে এ ঘটনা ঘটে। পুলিশ ও স্থানীয় সূত্রে জানা গেছে, ওই গ্রামের নুর ইসলাম ও আজিজুর রহমানের মধ্যে দীর্ঘদিন ধরে জমি নিয়ে বিরোধ চলে আসছিল। ওই বিরোধের জের ধরে সম্প্রতি আজিজুর রহমানের ছোট ভাই রফিকুল ইসলামসহ কয়েকজন নুর ইসলামের পক্ষের সোহাগ মিয়ার তিন বছর বয়সের মেয়েকে অপহরণের চেষ্টা করেন। পরে গ্রামের লোকজন বাধা দিলে তাঁরা পালিয়ে যান। এ ঘটনায় ঈশ্বরগঞ্জ থানায় রফিকুল ইসলামসহ কয়েকজনের নামে মামলা করেন সোহাগ মিয়া। এ নিয়ে দুই পক্ষের মধ্যে উত্তেজনা চলছিল। গতকাল দুপুরে নুর ইসলামের পক্ষের আবু সাঈদ নিজের জমিতে সার দিচ্ছিলেন। এ সময় আজিজুর রহমানের পক্ষের ফারুক মিয়া ও সিদ্দিক মিয়া আবু সাঈদকে মারধর করেন। এতে আবু সাঈদ আহত হন। ঘটনাটি জানাজানি হলে বিকেলে নুর ইসলামের পক্ষের ১৫ থেকে ২০ জন নারী-পুরুষ দা, রামদা এবং বল্লম নিয়ে আজিজুর রহমানের বাড়িতে হামলা করেন। হামলাকারীরা আজিজুরের পরিবারের সদস্যদের এলোপাতাড়ি কোপাতে থাকেন। তখন আজিজুরের ছোট ভাই রফিকুল ইসলামের ছয় মাস বয়সের মেয়ে শরীফা আক্তারের পেটে ও বুকে রামদায়ের দুটি কোপ লাগে। ঘটনাস্থলেই সে মারা যায়। আহত হন শরীফার মা বিউটি বেগম, আজিজুর রহমানের মা আমেনা খাতুন, ছোট বোন নাজমা বেগম এবং ছোট ভাই লুৎফুর রহমান। তাঁদের ঈশ্বরগঞ্জ স্বাস্থ্য কমপ্লেক্সে ভর্তি করা হয়েছে। পরে ঈশ্বরগঞ্জ থানার পুলিশ ঘটনাস্থলে গিয়ে শিশুটির লাশ উদ্ধার করে এবং মিনা বেগম ও আবদুর রাজ্জাক নামের দুজনকে আটক করে। গতকাল সন্ধ্যায় ঈশ্বরগঞ্জ থানার ভারপ্রাপ্ত কর্মকর্তা (ওসি) এস আলম বলেন, ঘটনার পর দুই পক্ষের লোকজনই পলাতক রয়েছেন। থানায় এখন পর্যন্ত কোনো মামলা হয়নি।
