
মাঝরাতে বৃষ্টি হয়েছে। সকাল থেকেই ঘন কুয়াশা। সঙ্গে হাড়কাঁপানো শীত। তাতে কী? গণিত উৎসবে প্রতিযোগীদের ভিড় কমেনি একটুও। গরম পোশাক গায়ে চাপিয়ে ঠিক সময়ে রংপুর জিলা স্কুলের মাঠে হাজির সবাই।
আজ সোমবার সকাল নয়টার দিকে বেলুন ও জাতীয় পতাকা উড়িয়ে উৎসবের উদ্বোধন করেন জেলা প্রশাসক রাহাত আনোয়ার। আন্তর্জাতিক গণিত অলিম্পিয়াডের পতাকা উত্তোলন করেন ডাচ্‌–বাংলা ব্যাংকের রংপুর শাখার ব্যবস্থাপক শিষ মুহম্মদ আবু হানিফা। বাংলাদেশ গণিত অলিম্পিয়াডের পতাকা তোলেন রংপুর জিলা স্কুলের প্রধান শিক্ষক এ আর মিজানুর রহমান। উৎসবে জাতীয় সংগীত পরিবেশন করা হয়।
উৎসবে চার ক্যাটাগরিতে অংশ নিয়েছে রংপুর বিভাগের কয়েকটি জেলা থেকে বিভিন্ন শিক্ষাপ্রতিষ্ঠানের শিক্ষার্থীরা। ঠাকুরগাঁও, দিনাজপুর, পঞ্চগড়, নীলফামারী, কুড়িগ্রাম ও লালমনিরহাট জেলার বিভিন্ন শিক্ষাপ্রতিষ্ঠানের ১ হাজার ৫০৭ জন শিক্ষার্থী এতে অংশ নেয়। উদ্বোধন পর্বের পরে সারিবদ্ধভাবে বাদ্যযন্ত্রের তালে তালে শিক্ষার্থীরা ক্লাসে চলে যায়। সকাল ৯টা ৫০ মিনিটে শুরু হয় মূল্যায়ন পরীক্ষা। সোয়া ঘণ্টার পরীক্ষা শেষে প্রশ্নোত্তর পর্ব শুরু হওয়ার কথা।

উৎসবে বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান উপস্থিত ছিলেন।

