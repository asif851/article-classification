
ফেনীর পরশুরাম উপজেলা থেকে নাইজেরিয়ার তিন নাগরিককে গ্রেপ্তার করা হয়েছে। ভারত সীমান্ত দিয়ে বাংলাদেশে অনুপ্রবেশের অভিযোগে গত শুক্রবার রাতে পুলিশ তাঁদের গ্রেপ্তার করে। গতকাল শনিবার বিকেলে আদালতের মাধ্যমে তাঁদের কারাগারে পাঠানো হয়েছে।পরশুরাম থানার পুলিশ জানায়, শুক্রবার রাত সাড়ে নয়টার দিকে তিনজন বিদেশি নাগরিক উপজেলার ভারতীয় সীমান্তসংলগ্ন নিজকালিকাপুর-কাউতলী গ্রামে মুহুরী নদী অতিক্রম করছিলেন। স্থানীয় লোকজন তাঁদের নদী পার হতে দেখে পুলিশকে খবর দেন। পরশুরাম থানার পুলিশ দ্রুত সেখানে গিয়ে তাঁদের গ্রেপ্তার করে থানায় নিয়ে আসে। পুলিশের জিজ্ঞাসাবাদে তাঁরা নিজেদের নাইজেরিয়ার নাগরিক বলে পরিচয় দেন। তাঁদের নাম ডামিয়ান নাওয়াডুজে (৩৫), ভিক্টর (৩৩) ও আসটেনটাইন ইকতেপাকু (৪২)। তাঁদের কাছ থেকে তিনটি পাসপোর্ট ও ভিসা জব্দ করেছে পুলিশ।পরশুরাম থানার ওসি আবুল কাশেম চৌধুরী জানান, অনুপ্রবেশের অভিযোগে তাঁদের বিরুদ্ধে থানায় মামলা হয়েছে। তাঁদের পাসপোর্ট-ভিসা ঠিক আছে। কিন্তু তাঁরা বৈধভাবে ইমিগ্রেশন দিয়ে না ঢুকে রাতের অন্ধকারে গ্রামের মধ্য দিয়ে নদী পার হয়ে বাংলাদেশে কেন ঢুকছিলেন সেটা রহস্যজনক। গতকাল বিকেলে আদালতের মাধ্যমে তাঁদের কারাগারে পাঠানো হয়েছে।এর আগে ৩ আগস্ট পরশুরামের বিলোনিয়া সীমান্ত থেকে বাংলাদেশে অনুপ্রবেশের সময় ওবাউননি আইডু আবুদিনে (২৯) নামের নাইজেরিয়ার আরেক নাগরিককে আটক করেছিলেন বর্ডার গার্ড বাংলাদেশের সদস্যরা (বিজিবি)।
