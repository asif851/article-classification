
অপসারিত উপাচার্য হবেন সুপারনিউমারারি অধ্যাপক
দুর্নীতি ও অনিয়মের অভিযোগে সরকার ইসলামী বিশ্ববিদ্যালয়ের উপাচার্য আবদুল হাকিম সরকারকে অব্যাহতি দিয়েছে। ওই বিশ্ববিদ্যালয়ে উপাচার্য থাকাকালে ঢাকা বিশ্ববিদ্যালয় থেকে অবসরে যান তিনি। এখন তিনি ঢাকা বিশ্ববিদ্যালয়ের সুপারনিউমারারি অধ্যাপক হওয়ার আবেদন করেছেন।
ঢাকা বিশ্ববিদ্যালয় কর্তৃপক্ষও তাঁকে সম্মানজনক ওই পদে নিয়োগ দেওয়ার প্রক্রিয়া শুরু করেছে। গত ৮ আগস্ট নিয়োগ প্রস্তাবটি বিভাগীয় পরিকল্পনা কমিটিতে আলোচনা হয়। তবে তাতে নোট অব ডিসেন্ট (আপত্তি) দিয়েছেন ইনস্টিটিউটের অধ্যাপক আবদুস সামাদ। এরপর প্রস্তাবটি গেছে সিন্ডিকেটে। উপাচার্যের নেতৃত্বে সিন্ডিকেট একটি কমিটি গঠন করেছে।ঢাকা বিশ্ববিদ্যালয়ের সমাজকল্যাণ ও গবেষণা ইনস্টিটিউটের অধ্যাপক আবদুল হাকিম সরকার ২০১২ সালের ২৭ ডিসেম্বর পরবর্তী চার বছরের জন্য কুষ্টিয়ায় অবস্থিত ইসলামী বিশ্ববিদ্যালয়ের উপাচার্য পদে নিয়োগ পান। বিশ্ববিদ্যালয় মঞ্জুরি কমিশনের (ইউজিসি) কয়েক দফা তদন্তে তাঁর বিরুদ্ধে দুর্নীতির প্রমাণ মেলে। ইউজিসি ও শিক্ষা মন্ত্রণালয়ের সুপারিশে মেয়াদ শেষ হওয়ার আগেই এ বছরের ৩০ জুন রাষ্ট্রপতি তাঁকে অব্যাহতি দেন। জানতে চাইলে এই ইনস্টিটিউটের সাবেক পরিচালক আবদুস সামাদ ‘নোট অব ডিসেন্ট’ দেওয়ার কথা স্বীকার করে প্রথম আলোকে বলেন, দুর্নীতির অভিযোগে সরকার যাঁকে অব্যাহতি দিয়েছে, তাঁকে ছাত্রছাত্রীদের সামনে হাজির করাটা অন্যায় মনে হয়েছে। এত সব নৈতিক স্খলনের দায়ে সরকার তাঁকে অব্যাহতি দেওয়ার পর তাঁকে শিক্ষা কার্যক্রমে যুক্ত করাটা হবে অনৈতিক ও প্রচলিত রীতিনীতির পরিপন্থী। 
ইউজিসি সূত্র জানায়, আবদুল হাকিম সরকারের চার বছরের মেয়াদ চলতি বছরের ডিসেম্বরে পূর্ণ হওয়ার কথা ছিল। উপাচার্য পদে থাকা অবস্থায় তাঁর বিরুদ্ধে নিয়োগ–বাণিজ্য, উন্নয়নমূলক কাজে সম্পৃক্ত ঠিকাদারদের সঙ্গে অতি ঘনিষ্ঠতা, নিয়মবহির্ভূতভাবে মানহীন ফাজিল-কামিল মাদ্রাসাকে অধিভুক্তির অনুমোদন দিয়ে সুবিধা নেওয়াসহ বিভিন্ন অভিযোগ ওঠে। তদন্ত করে ইউজিসির তিন সদস্যের কমিটি বেশ কিছু অভিযোগের সত্যতা পেয়ে তাঁকে অপসারণের সুপারিশ করে।
গত বছর ২৩ নভেম্বর শিক্ষাসচিবের কাছে দেওয়া তদন্ত প্রতিবেদনে নয়টি অভিযোগের প্রমাণসহ অন্যান্য অভিযোগ সন্দেহাতীতভাবে প্রমাণিত হয়েছে বলে উল্লেখ করা হয়। প্রতিবেদনে বলা হয়, উপাচার্য একই সময়ে একাধিক বাড়ি ভাড়া নিয়েছেন। তিনি কুষ্টিয়া থেকে প্রতি মাসে ১৪ হাজার টাকা করে বাড়িভাড়া তোলেন; আবার ঢাকার বাসার জন্যও প্রতি মাসে ৫২ হাজার টাকা করে ভাড়া তোলেন। অথচ বিশ্ববিদ্যালয়ের চার কক্ষের একটি বাংলোতে বসবাস করতেন তিনি।সৌদি বাদশার আমন্ত্রণে আবদুল হাকিম সরকার ২০১৪ সালে হজে যান। আমন্ত্রিত অতিথি হিসেবে তাঁর সব খরচ সৌদি সরকার বহন করলেও সেখান থেকে ফিরে এসে এ ভ্রমণের জন্য উপাচার্য বিশ্ববিদ্যালয় তহবিল থেকে ৬৫ হাজার টাকা তোলেন। এ নিয়ে বিতর্ক উঠলে পরে এই টাকা ফেরত দেন।অনুসন্ধানে জানা যায়, ক্ষমতা ও স্বার্থের ভাগাভাগি নিয়ে বিশ্ববিদ্যালয়ের সহ-উপাচার্য শাহিনুর রহমানের সঙ্গে তাঁর মনস্তাত্ত্বিক দ্বন্দ্ব ছিল। উপাচার্যের সঙ্গে সহ–উপাচার্যের যেমন বিরোধ ছিল, তেমনি ওই দুজনের সঙ্গে ছাত্রলীগের দুই অংশের সখ্য ছিল। আবার মুক্তিযুদ্ধের পক্ষের শিক্ষকদের মধ্যে দুটি সংগঠন তৈরি হয় এবং উপাচার্য ও সহ–উপাচার্যের পক্ষে শিক্ষকেরা অবস্থান নেন।জানতে চাইলে আবদুল হাকিম প্রথম আলোকে বলেন, প্রচলিত নিয়ম হচ্ছে সহ–উপাচার্য নিয়োগ দেওয়ার আগে উপাচার্যের সঙ্গে আলোচনা করা। কিন্তু ইসলামি বিশ্ববিদ্যালয়ে তিনি যোগ দেওয়ার কিছুদিন পর তাঁর সঙ্গে আলোচনা না করে বিশ্ববিদ্যালয়ের একজন শিক্ষককে সহ–উপাচার্যকে নিয়োগ দেওয়া হয়, যিনি শুরু থেকে তাঁর বিপক্ষে অবস্থান নেন। তদন্তে বিভিন্ন অভিযোগ প্রমাণ হওয়া প্রসঙ্গে আবদুল হাকিম বলেন, তাঁর প্রতি অবিচার হয়েছে। তদন্ত নিরপেক্ষ হয়নি। কেউ কেউ নিজের স্বার্থে তদন্ত কমিটিকে ডেকে নিয়ে মনগড়া অভিযোগ উপস্থাপন করে তদন্ত করিয়েছে।
 
নয় বছর ধরে যাঁর দুর্নীতির অভিযোগ প্রমাণের চেষ্টা
মাওলানা ভাসানী বিজ্ঞান ও প্রযুক্তি বিশ্ববিদ্যালয়ের উপাচার্য খলিলুর রহমান অনিয়মকেই নিয়মে পরিণত করেন।তাঁর সময়ে ৬৬৫ জন ছাত্রছাত্রীর জন্য ছিলেন ৪৬১ জন শিক্ষক ও কর্মচারী। যদিও বিশ্ববিদ্যালয় মঞ্জুরি কমিশনের অনুমোদিত পদ ছিল ১৯৯। অননুমোদিত ও অতিরিক্ত শিক্ষক-কর্মচারীদের বেতন-ভাতা খাতে ২০০৬-০৭ শিক্ষাবর্ষে বাজেট–ঘাটতির পরিমাণ ছিল দুই কোটি পাঁচ লাখ টাকা।উপাচার্য খলিলুর রহমানের সময়ে ওই বিশ্ববিদ্যালয়ে শিক্ষকের নয়টি অনুমোদিত পদে ৩১ শিক্ষক নেওয়া হয়। ৩৮ কর্মকর্তা পদে নেওয়া হয় ৬৫ জন। তৃতীয় শ্রেণির ৭৪ কর্মচারীর জায়গায় ১৯৪ জন এবং চতুর্থ শ্রেণির কর্মচারী ৭৮ জনের জায়গায় ১৭১ জনকে নিয়োগ দেওয়া হয়।একসময় জাতীয় বিশ্ববিদ্যালয়ের সহ-উপাচার্য ছিলেন খলিলুর রহমান। সেখানেও তাঁর বিরুদ্ধে দুর্নীতির অভিযোগ ছিল। একজন সহ-উপাচার্য হয়ে তিনি ভুয়া বিলের মাধ্যমে পারিবারিক বিভিন্ন খরচের টাকা নেন বিশ্ববিদ্যালয়ের তহবিল থেকে, যা তদন্তে প্রমাণিত হয়।সড়ক দুর্ঘটনায় ভাসানী বিশ্ববিদ্যালয়ের উপাচার্য অধ্যাপক ইউসুফ শরীফ মারা যাওয়ার পর জোট সরকারের সঙ্গে অতি ঘনিষ্ঠতার সুবাদে ২০০৪ সালের সেপ্টেম্বরে খলিলুর রহমান সেখানকার উপাচার্য হন। তাঁর আর্থিক দুর্নীতি, প্রশাসনিক অনিয়মসহ বিভিন্ন অভিযোগের প্রতিবাদে বিশ্ববিদ্যালয়ের ছাত্র-শিক্ষকেরা আন্দোলন শুরু করেন। খলিলুর রহমান ক্যাম্পাসে যাওয়া থেকে বিরত থাকেন। অস্বাভাবিক জনবল নিয়োগ ছাড়াও তাঁর বিরুদ্ধে আর্থিক দুর্নীতির অভিযোগ অনুসন্ধান করে ২০০৭ সালের ১১ মার্চ প্রথম আলোয় ‘উপাচার্য খলিলুরের দুর্নীতি ও অনিয়মই এখানে নিয়ম’ শিরোনামে প্রতিবেদন প্রকাশ করা হয়। ওই দিনই খলিলুর রহমান ভীত হয়ে পদত্যাগ করেন। এই খবরে বিশ্ববিদ্যালয় ক্যাম্পাসে শিক্ষার্থীরা আনন্দ মিছিল করেন।
২০০৬-০৭ অর্থবছরের প্রথম ছয় মাসে উপাচার্য খলিল আপ্যায়ন ব্যয় করেন ১ লাখ ৭৫ হাজার টাকা।অর্থাৎ, প্রতি মাসে গড়ে তাঁর আপ্যায়ন ব্যয় প্রায় ৩০ হাজার টাকা। যদিও তিনি বলেন, কেনাকাটার খরচ ও আপ্যায়ন ব্যয় একত্রে দেখানো হয়েছিল। সরকারি ও স্বায়ত্তশাসিত বিশ্ববিদ্যালয়গুলোর মধ্যে তিনি সর্বোচ্চ ৪৫ হাজার টাকা বাড়ি ভাড়া নিতেন। নিয়ম অনুযায়ী যে এলাকায় বিশ্ববিদ্যালয় অবস্থিত, সে এলাকায় উপাচার্য বাসা নেবেন। কিন্তু খলিলুর রহমানের নিজের বাসা ছিল উত্তরায়, আর এ জন্য বিশ্ববিদ্যালয় থেকে প্রতি মাসে ভাড়া নেন ৪৫ হাজার টাকা।খলিলুর রহমান ওই বিশ্ববিদ্যালয়ে যোগ দেওয়ার পর ঢাকার উত্তরার ১২ নম্বর সেক্টরের ১২ নম্বর সড়কে ‘খলিল কটেজ’ নির্মাণ করেন। যদিও তিনি দাবি করেন, দেশের বাইরে চাকরি করে অর্জিত টাকায় ছয়তলা বাড়ি নির্মাণ করেছেন। বিশ্ববিদ্যালয়ে যোগ দেওয়ার আগে বাড়িটি ছিল একতলা, এটি তখন ছয়তলা ভবন করা হয়। দুর্নীতি দমন কমিশন (দুদক) ও বিশ্ববিদ্যালয় মঞ্জুরি কমিশন (ইউজিসি) বিশ্ববিদ্যালয়টির অনিয়মের তদন্ত শুরু করেছিল। কিন্তু তিনি পদত্যাগ করে চলে যাওয়ার পর এসব তদন্ত ধামাচাপা পড়ে যায়। খলিলুর রহমান ২০০৭ সালের মার্চে পদত্যাগ করে ঢাকা বিশ্ববিদ্যালয়ের প্রাণরসায়ন ও অণুপ্রাণ বিজ্ঞান বিভাগে যোগ দেন। গত জুলাইয়ে তিনি অবসরে গেছেন। তিনি এখন বিশ্ববিদ্যালয়ে নিউরোসায়েন্সের একটি কেন্দ্রের পরিচালকের দায়িত্বে আছেন। তাঁর বিরুদ্ধে ভাসানী বিশ্ববিদ্যালয় কর্তৃপক্ষের দায়ের করা একাধিক মামলা চলছে।শিক্ষা মন্ত্রণালয় ও ইউজিসি সূত্র জানায়, সাবেক ওই উপাচার্যের
