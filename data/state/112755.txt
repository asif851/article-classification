
নির্দলীয় সরকারের অধীনে নির্বাচনের দাবিতে আগামী সপ্তাহেও হরতাল দেওয়ার চিন্তা আছে বিএনপিতে। নির্বাচনের তফসিল ঘোষণার আগ পর্যন্ত প্রতি সপ্তাহে কয়েক দিনের হরতাল আর তফসিল ঘোষণার পর থেকে অবরোধে যাওয়ার চিন্তা আছে বিএনপির। দলের শীর্ষপর্যায়ের নেতাদের সঙ্গে কথা বলে এ তথ্য জানা গেছে।
নির্দলীয় সরকারের অধীনে নির্বাচনের দাবি ও নেতাদের গ্রেপ্তারের প্রতিবাদে গত রোববার থেকে শুরু হওয়া টানা ৮৪ ঘণ্টার হরতাল আজ সন্ধ্যায় শেষ হচ্ছে। এর আগে ৬০ ঘণ্টা করে দুই দফায় হরতাল পালন করে বিএনপির নেতৃত্বাধীন ১৮-দলীয় জোট।
জানা গেছে, পরবর্তী কর্মসূচি ঠিক করতে আজ বুধবার রাতে দলের নেতাদের সঙ্গে বসতে পারেন বিএনপির চেয়ারপারসন খালেদা জিয়া।
দলের স্থায়ী কমিটির একজন সদস্য প্রথম আলো ডটকমকে বলেছেন, বিএনপির চেয়ারপারসন আজ রাতে তাঁদের গুলশান কার্যালয়ে থাকতে বলেছেন। তিনি বলেন, আগামী সপ্তাহেও টানা তিন দিনের হরতাল আসতে পারে। এখনই অবরোধ দেওয়ার সিদ্ধান্ত নেই। তবে তফসিল ঘোষণার পরপরই রেলপথ, রাজপথ, নৌপথ অবরোধ করা হবে। যাতে নির্বাচনী কার্যক্রম সরকার চালাতে না পারে তার সব চেষ্টাই বিএনপি করবে।
কর্মসূচি সম্পর্কে জানতে চাইলে বিএনপির স্থায়ী কমিটির সদস্য আ স ম হান্নান শাহ প্রথম আলো ডটকমকে বলেন, তাঁদের চলমান আন্দোলন আরও বেগবান করা হবে।
শুক্র ও শনিবার দুই দিন সরকারি ছুটি। এর মধ্যে বিএনপির চেয়ারপারসন দলের নীতিনির্ধারকদের সঙ্গে এবং জোটের নেতাদের সঙ্গে বসে পরবর্তী কর্মসূচি ঠিক করবেন।
স্থায়ী কমিটির সদস্য নজরুল ইসলাম খান প্রথম আলো ডটকমকে বলেন, নেতারা একসঙ্গে বসার মতো পরিস্থিতি না থাকলে চেয়ারপারসন নিজেই কর্মসূচি ঠিক করবেন।
