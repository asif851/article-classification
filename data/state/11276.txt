
রাজধানীর গুলিস্তানে হকার উচ্ছেদের সময় ছাত্রলীগের দুই নেতার অস্ত্র উঁচিয়ে গুলি ছোড়ার মামলায় আগামী ২৪ জুলাই প্রতিবেদন দাখিলের নির্দেশ দিয়েছেন আদালত।
আজ রোববার এ মামলার তদন্ত প্রতিবেদন দাখিলের দিন ধার্য ছিল। কিন্তু পুলিশ তা না করায় আদালত নতুন তারিখ ধার্য করেন। ঢাকার মহানগর হাকিম গোলাম নবী এ তারিখ ধার্য করেন।
গত বছরের ২৭ অক্টোবর গুলিস্তান পাতাল মার্কেট এলাকার ফুটপাত থেকে অবৈধ দোকান উচ্ছেদের সময় হকারদের সঙ্গে সিটি করপোরেশনের কর্মচারীদের মধ্যে পাল্টাপাল্টি ধাওয়া এবং সংঘর্ষ হয়। এ সময় ছাত্রলীগের দুই নেতা অস্ত্র উঁচিয়ে ফাঁকা গুলি ছুড়ে আতঙ্ক সৃষ্টির চেষ্টা করেন। এ ঘটনায় শাহবাগ থানার উপপরিদর্শক (এসআই) আব্দুল মান্নান বাদী হয়ে হত্যাচেষ্টার অভিযোগে এ মামলা করেন। ঢাকা মহানগর (দক্ষিণ) ছাত্রলীগের সাধারণ সম্পাদক মো. সাব্বির হোসেন, ওয়ারী থানা ছাত্রলীগের সাধারণ সম্পাদক মো. আশিকুর রহমানসহ অজ্ঞাত ৫০ থেকে ৬০ জনকে আসামি করা হয়। পরে ছাত্রলীগের ওই দুই নেতাকে বহিষ্কার করা হয়। বর্তমানে তাঁরা দুজনেই জামিনে আছেন। আজ দুজনই আদালতে হাজির ছিলেন।
আরও পড়ুন... 
গুলিস্তানে হকার উচ্ছেদ, দফায় দফায় সংঘর্ষ
