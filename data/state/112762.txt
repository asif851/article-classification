
প্রধান বিচারপতি এস কে সিনহা বলেছেন, বিচার বিভাগ স্বাধীন হলেও অর্থনৈতিকভাবে এখনো স্বাধীন হয়নি। বিচার বিভাগের আর্থিক সহযোগিতার জন্য প্রশাসনের দিকে তাকিয়ে থাকতে হয়। এটি অনেকটা হাত-পা বেঁধে মানুষকে পানিতে ফেলে দেওয়ার মতো অবস্থা। গতকাল বৃহস্পতিবার রাতে নোয়াখালী সার্কিট হাউস মিলনায়তনে জুডিশিয়াল কনফারেন্সে প্রধান অতিথির বক্তব্যে তিনি এসব কথা বলেন।প্রধান বিচারপতি বলেন, একসময় বিচারক ও আইনজীবী একে অপরের পরিপূরক ছিলেন। আইনজীবীরাই বিচার বিভাগের স্বাধীনতা ও মর্যাদা রক্ষায় কাজ করেছেন।নোয়াখালী জেলা জজ আদালতের বিভিন্ন পুরোনো মামলা দীর্ঘদিনেও নিষ্পত্তি না হওয়ায় ক্ষোভ প্রকাশ করেন প্রধান বিচারপতি। তিনি বলেন, আগামী এক মাসের মধ্যে এসব মামলা নিষ্পত্তি করতে হবে।জেলা ও দায়রা জজ রেজা তারেক আহমদের সভাপতিত্বে কনফারেন্সে বক্তব্য দেন অ্যাটর্নি জেনারেল মাহবুবে আলম, বার কাউন্সিলের ভাইস চেয়ারম্যান আবদুল বাসেত মজুমদার, সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম, জেলা নারী ও শিশু নির্যাতন দমন ট্রাইব্যুনালের বিচারক মো. মাহতাব হোসেন, চিফ জুডিশিয়াল ম্যাজিস্ট্রেট মুরাদ এ মাওলা, জেলা প্রশাসক বদরে মুনির ফেরদৌস, পুলিশ সুপার ইলিয়াছ শরীফ প্রমুখ।
