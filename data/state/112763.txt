
রাজধানীর যাত্রাবাড়ী থেকে মো. রেজাউর রহমান নামের এক ব্যক্তিকে আটক করেছে র‍্যাপিড অ্যাকশন ব্যাটালিয়ন ১০ (র‍্যাব)। র‍্যাবের দাবি, রেজাউরের কাছ থেকে ২০টি ককটেল ও ২০টি পেট্রল বোমা উদ্ধার করা হয়েছে। তিনি বিএনপির কর্মী।
আজ শুক্রবার বেলা সোয়া একটার দিকে র‍্যাবের পক্ষ থেকে মুঠোফোনে পাঠানো খুদে বার্তায় এ দাবি করা হয়। র‍্যাবের দাবি, রেজাউর গুলশানে নৌমন্ত্রী শাজাহান খানের নেতৃত্বে শ্রমিক-কর্মচারী-পেশাজীবী-মুক্তিযোদ্ধা সমন্বয় পরিষদের ঘেরাও কর্মসূচিতে ককটেল বিস্ফোরণের ঘটনায় জড়িত।
গত ১৬ ফেব্রুয়ারি রাজধানীর গুলশানে বিএনপির চেয়ারপারসন খালেদা জিয়ার কার্যালয় ঘেরাও কর্মসূচি পালন করে শ্রমিক-কর্মচারী-পেশাজীবী-মুক্তিযোদ্ধা সমন্বয় পরিষদ। এই কর্মসূচিতে নেতৃত্ব দেন সংগঠনের আহ্বায়ক নৌপরিবহনমন্ত্রী শাজাহান খান।
দুপুর ১২টার দিকে গুলশান সেন্ট্রাল পার্ক থেকে মিছিল নিয়ে খালেদা জিয়ার কার্যালয় অভিমুখে রওনা হন সমন্বয় পরিষদের নেতা-কর্মীরা। মিছিলটি খালেদা জিয়ার কার্যালয় অভিমুখে যাওয়ার সময় দুপুর ১২টা ২০ মিনিটের দিকে গুলশান ২ নম্বর মোড়ের পাশে মেট্রোপলিটন শপিং প্লাজার সামনে একটি ককটেল বিস্ফোরিত হয়। মিছিলে থাকা এক ব্যক্তির পায়ের ওপর এসে ককটেলটি পড়ে। এ ঘটনায় উপস্থিত নেতা-কর্মীরা ক্ষুব্ধ হয়ে মেট্রোপলিটন শপিং প্লাজায় ভাঙচুর চালান।
বেলা দেড়টার দিকে গুলশান ২ নম্বর থেকে নতুন বাজারের দিকে যেতে সড়কে আবার দুটি ককটেল বিস্ফোরিত হয়। এতে ওই এলাকায় অবস্থানরত সরকারপন্থী নেতা-কর্মীদের মধ্যে উত্তেজনা ছড়িয়ে পড়ে।
আরও জানতে পড়ুন:খালেদা জিয়ার ঘুম ভাঙাতে এসেছি: নৌমন্ত্রী
