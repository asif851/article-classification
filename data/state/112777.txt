
ফেসবুকে পররাষ্ট্র প্রতিমন্ত্রী শাহরিয়ার আলমের বিরুদ্ধে ‘কটূক্তি’ করায় রাজশাহী মহানগর মহিলা লীগের নেত্রী শামীমা ইয়াসমিন ওরফে শিখার বিরুদ্ধে তথ্যপ্রযুক্তি আইনে মামলা হয়েছে। বাঘা উপজেলা যুবলীগের কর্মী শাহীন আলম গত বৃহস্পতিবার বাঘা থানায় মামলাটি দায়ের করেন।
শামীমা রাজশাহী মহানগর মহিলা লীগের আইনবিষয়ক সম্পাদক ও নগরের বোয়ালিয়া (পশ্চিম) থানা আওয়ামী লীগের আইনবিষয়ক সম্পাদক।
মামলার এজাহারে বলা হয়েছে, শামীমা ইয়াসমিন তাঁর ফেসবুকে লিখেছেন, ‘প্রতিমন্ত্রী শাহরিয়ার আলম দুর্নীতিপরায়ণদের রাজশাহী আদালতের জিপি ও পিপি নিয়োগ দিয়েছেন। রাজশাহীতে এলে তাঁকে... (অপমানজনক শব্দ) করা হবে।’মামলার এজাহারে আরও বলা হয়েছে, প্রতিমন্ত্রী এলাকায় একজন স্বনামধন্য ব্যক্তি। ফেসবুকের এই স্ট্যাটাসে তাঁর সুনাম ক্ষুণ্ন হয়েছে। এতে এলাকায় আইনশৃঙ্খলা পরিস্থিতির অবনতির আশঙ্কা দেখা দিয়েছে।
বাঘা থানার ভারপ্রাপ্ত কর্মকর্তা (ওসি) আমিনুর রহমান বলেন, মামলার এজাহারের সঙ্গে ফেসবুকের বক্তব্যের একটি প্রিন্ট কপি দেওয়া হয়েছে। এর জন্য আলাদা করে সাক্ষ্য-প্রমাণ খোঁজার দরকার নেই। তাঁর এই বক্তব্যে তথ্যপ্রযুক্তি আইনে অপরাধ হয়েছে। থানার উপপরিদর্শক (এসআই) আসাদুজ্জামান মামলাটি তদন্ত করছেন।
তবে শামীমা ইয়াসমিন ফেসবুকে ওই বক্তব্য দেওয়ার কথা অস্বীকার করেছেন। তিনি বলেন, এই পিপি ও জিপি দুর্নীতিপরায়ণ। তাঁদের নিয়োগ না দেওয়ার জন্য আগে তাঁরা আন্দোলন করেছেন। এ কারণে তাঁকে ফাঁসানোর জন্য কেউ ফেসবুক অ্যাকাউন্ট হ্যাক করে এ কাজ করে থাকতে পারেন। তিনি নিজেও এখন ফেসবুকের সেই স্ট্যাটাস দেখতে পাচ্ছেন না। সেটাও ‘হাইড’ করে দেওয়া হয়েছে।
