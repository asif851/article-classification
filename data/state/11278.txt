
চট্টগ্রাম দক্ষিণ জেলা জামায়াতের সেক্রেটারি নুর উল্লাহকে মুক্তির পর কারা ফটক থেকে আটক করেছে পুলিশ। আজ রোববার সন্ধ্যায় চট্টগ্রাম কেন্দ্রীয় কারা ফটক থেকে তাঁকে আটক করে সাতকানিয়া থানা পুলিশ।
চট্টগ্রাম কেন্দ্রীয় কারাগারের উপকারাধ্যক্ষ জাহেদুল আলম প্রথম আলোকে বলেন, উচ্চ আদালত ও নিম্ন আদালত থেকে জামিননামা আসায় নুর উল্লাহকে মুক্তি দেওয়া হয়। তাঁর বিরুদ্ধে নাশকতার ১৭টি মামলা রয়েছে।
সাতকানিয়া থানার ভারপ্রাপ্ত কর্মকর্তা (ওসি) খালিদ হোসেন জানান, নুর উল্লাহকে কারা ফটক থেকে আটক করা হয়েছে। তাঁকে সাতকানিয়া থানার ভাঙচুরসহ কয়েকটি মামলায় গ্রেপ্তার দেখিয়ে আদালতে পাঠানো হবে।
