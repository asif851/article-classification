
বিজয় দিবস উপলক্ষে রাজধানীতে বিজয় শোভাযাত্রা ও মুক্তিযোদ্ধা সমাবেশ করতে চায় বিএনপি। আজ বুধবার দুপুরে নয়াপল্টনে দলের কেন্দ্রীয় কার্যালয়ে এক যৌথসভা শেষে বিএনপির মহাসচিব মির্জা ফখরুল ইসলাম আলমগীর এ কথা জানান।
মির্জা ফখরুল বলেন, এই কর্মসূচি পালনে সংশ্লিষ্ট কর্তৃপক্ষের কাছে অনুমতি চাওয়া হবে। তাঁরা আশা করছেন যে এ ব্যাপারে তাঁরা সহযোগিতা পাবেন।  আজ আসন্ন স্বৈরাচার পতন দিবস, শহীদ বুদ্ধিজীবী দিবস ও বিজয় দিবস উপলক্ষে দলের কর্মসূচি ঘোষণা করেন মির্জা ফখরুল। তিনি বলেন, বিজয় দিবস উপলক্ষে দলীয় কার্যালয়ে দলীয় ও জাতীয় পতাকা উত্তোলন, সাভার জাতীয় স্মৃতিসৌধ ও শেরেবাংলা নগরে জিয়াউর রহমানের কবরে শ্রদ্ধা নিবেদন, আলোচনা সভা, বিজয় শোভাযাত্রার কর্মসূচি হাতে নেওয়া হয়েছে। এ ছাড়া বিজয় দিবস উপলক্ষে নয়াপল্টনে কেন্দ্রীয় কার্যালয়ে, গুলশানে চেয়ারপারসনের কার্যালয় ও সারা দেশের জেলা কার্যালয়গুলোতে আলোকসজ্জা করা হবে। আগামী ২৮ ডিসেম্বর মুক্তিযোদ্ধা সমাবেশের আয়োজন করবে বিএনপির অঙ্গসংগঠন মুক্তিযোদ্ধা দল। ১৪ ডিসেম্বর শহীদ বুদ্ধিজীবী দিবস উপলক্ষে বুদ্ধিজীবীদের স্মৃতির প্রতি শ্রদ্ধা নিবেদন ও আলোচনা সভার আয়োজন করা হবে। ৬ ডিসেম্বর স্বৈরাচার পতন দিবস উপলক্ষে আলোচনা সভার আয়োজন করবে বিএনপি। এই আলোচনা সভাগুলোর স্থান অনুমতি সাপেক্ষে পরে জানানো হবে।
বিএনপির মহাসচিব অভিযোগ করেন, তারেক রহমানকে রাজনীতি থেকে দূরে রাখতে তাঁর বিরুদ্ধে একের পর এক মামলা দেওয়া হচ্ছে।
