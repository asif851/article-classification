
ঢাকা বিশ্ববিদ্যালয়ের ছাত্রলীগে​র নেত্রীকে উত্ত্যক্ত করার অভিযোগে তিন ছাত্রকে পুলিশে দিয়েছে কর্তৃপক্ষ। আজ রোববার পুষ্টি ও খাদ্যবিজ্ঞান ইনস্টিটিউট থেকে তাঁদের আটক করা হয়। এর আগে তাঁদের তিনজনকে বেধড়ক মারধর করেন ইনস্টিটিউটের শিক্ষার্থীরা।
আটক শিক্ষার্থীরা হলেন ভূগোল ও পরিবেশবিজ্ঞান বিভাগের শিক্ষার্থী সাজু মিয়া, মাহবুবুর রহমান এবং সমাজবিজ্ঞান বিভাগের এনামুল হক।একাধিক প্রত্যক্ষদর্শী প্রথম আলোকে বলেন, পুষ্টি ও খাদ্যবিজ্ঞান ইনস্টিটিউটের সামনে আটক তিনজনসহ মোট চারজন ছাত্র ক্যানটিনের সামনে ওই নেত্রীকে নিয়ে বিভিন্ন ধরনের কটূক্তিমূলক মন্তব্য করেন। তাৎ​ক্ষণিকভাবে ওই ছাত্রী ঘটনার প্রতিবাদ করেন। একপর্যায়ে ইনস্টিটিউটের অন্য ছাত্ররা এসে তাঁদের মারধর করে ইনস্টিটিউটের পরিচালকের হাতে তুলে দেন। পরে প্রক্টরের মাধ্যমে তাঁদের পুলিশে সোপর্দ করা হয়।জানতে চাইলে কটূক্তির শিকার ছাত্রী প্রথম আলোকে বলেন, ‘আমি ক্যানটিন থেকে বের হওয়ার সময় ওরা আমাকে দেখে পেছন থেকে গান গাওয়া শুরু করে। আমি জিজ্ঞেস করলে আমাকে নিয়ে কটূক্তি করে। বিভিন্ন ধরনের উল্টাপাল্টা প্রশ্ন করে। পরে অন্যরা এসে তাঁদের ধরে প্রক্টরের মাধ্যমে পুলিশে দেয়।’বিশ্ববিদ্যালয়ের ভারপ্রাপ্ত প্রক্টর অধ্যাপক এম আমজাদ আলী ঘটনার সত্যতা নিশ্চিত করেছেন।
