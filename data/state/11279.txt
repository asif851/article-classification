
রাজধানীর চামেলীবাগে নিহত পুলিশ কর্মকর্তা মাহফুজুর রহমান ও তাঁর স্ত্রী স্বপ্না রহমানকে হত্যার ঘটনায় প্ররোচনা দেওয়ার অভিযোগে গ্রেপ্তার হওয়া আসাদুজ্জামান ওরফে জনির (২৭) পাঁচ দিনের রিমান্ড মঞ্জুর করেছেন আদালত।জনিকে জিজ্ঞাসাবাদের জন্য আজ বৃহস্পতিবার ১০ দিন রিমান্ডে নেওয়ার আবেদন করে ঢাকা মহানগর গোয়েন্দা পুলিশ (ডিবি)। পাঁচ দিনের রিমান্ড মঞ্জুর করেন মহানগর হাকিম।গতকাল বুধবার রাত ১০টার দিকে রাজধানীর মেরুল বাড্ডার ডিআইটি প্রজেক্ট এলাকা থেকে জনিকে গ্রেপ্তার করে ডিবি। জনি নিহত দম্পতির মেয়ে ঐশী রহমানের বন্ধু। আজ বৃহস্পতিবার বেলা ১১টায় ঢাকা মহানগর পুলিশের মিডিয়া সেন্টারে সংবাদ ব্রিফিংয়ে এ তথ্য জানানো হয়।ডিবির যুগ্ম কমিশনার মনিরুল ইসলাম বলেছেন, এ হত্যা ঘটনার প্রধান আসামি ঐশী রহমান তার বন্ধু জনির ব্যাপারে বেশ কিছু তথ্য দিয়েছিল। প্রাথমিক জিজ্ঞাসাবাদে জনি এসব তথ্যের কিছু স্বীকার করেছেন, কিছু অস্বীকার করেছেন।মনিরুল আরও জানান, ঐশী বলেছিল হত্যার ইন্ধনদাতা ছিলেন জনি। হত্যার ঘটনার আগে তিনি (জনি) ঐশীকে বিদেশে পাঠানোর প্রলোভন দেখিয়েছিলেন এবং হত্যাকাণ্ডের পর তিনি ঐশীকে আশ্রয় দেন। তবে জনি আশ্রয় দেওয়ার কথা স্বীকার করলেও প্ররোচনার কথা অস্বীকার করেছেন।
