
বঙ্গবন্ধুর হত্যাকারী নূর চৌধুরীর রাজনৈতিক আশ্রয়ের আবেদন বাতিল করে কানাডা থেকে বহিষ্কারের খবর অসত্য বলে জানিয়েছেন আইনমন্ত্রী আনিসুল হক।
আজ শনিবার সচিবালয়ে নিজ দপ্তরে সাংবাদিকদের প্রশ্নের জবাবে আইনমন্ত্রী এ তথ্য জানান।
আইনমন্ত্রী আনিসুল হক বলেন, দেশের পত্রিকাগুলোয় এ রকম খবর পাওয়ার পরে আমাকে নিউইয়র্ক থেকে পররাষ্ট্রমন্ত্রী ফোন করেছিলেন। আমাদের দুজনের আলোচনার পরিপ্রেক্ষিতে এই খবরের সত্যতা জানতে কানাডায় বাংলাদেশের হাইকমিশনের সঙ্গে যোগাযোগ করি। ওখানকার হাইকমিশনার বলেন, এ সংবাদটি অসত্য। তিনি তাঁর জায়গা থেকে নিশ্চিত করেছেন, এর কোনো সত্যতা পাওয়া যায়নি।
কানাডায় বাংলাদেশের হাইকমিশনার ওই দেশের সাংবাদিকদের পাশাপাশি নূর চৌধুরীর আইনজীবীর সঙ্গেও যোগাযোগ করেছেন বলে জানান আইনমন্ত্রী। তিনি বলেন, এ ছাড়া কানাডার পররাষ্ট্র মন্ত্রণালয়ের বাংলাদেশ ডেস্কেও হাইকমিশনের পক্ষ থেকে যোগাযোগ করে ওই সংবাদের কোনো সত্যতা পাওয়া যায়নি।
১৯৭৫ সালের ১৫ আগস্ট জাতির জনক বঙ্গবন্ধুকে সপরিবারে হত্যা করা হয়। ওই হত্যাকাণ্ডের পর পালিয়ে যাওয়া নূর চৌধুরী কানাডায় রয়েছেন। বঙ্গবন্ধু হত্যা মামলায় নূর চৌধুরীর মৃত্যুদণ্ডাদেশ হয়। নূর চৌধুরীসহ মৃত্যুদণ্ড পাওয়া কয়েকজন আসামি বিদেশে রয়েছেন।
আইনমন্ত্রী আনিসুল হক বলেন, নূর চৌধুরীকে ফেরত আনার ব্যাপারে সবচেয়ে বড় প্রতিবন্ধকতা হলো, কানাডার সংবিধানে বলা আছে, যেসব দেশে মৃত্যুদণ্ডাদেশ আছে, সেখানে মৃত্যুদণ্ড হতে পারে এমন আসামিকে ফেরত পাঠানো যাবে না। এই একটা পয়েন্টের ওপরই কিন্তু নূর চৌধুরী সেখানে এখনো টিকে আছেন। এই পয়েন্টার সুরাহা হলেই নূর চৌধুরীকে বাংলাদেশে ফেরত পাঠানো যাবে কি যাবে না, সে বিষয়ে সিদ্ধান্ত হবে।
আইনমন্ত্রী বলেন, ‘দণ্ডপ্রাপ্ত আসামি নূর চৌধুরী ও রাশেদ চৌধুরীর অবস্থান আমরা জানি। নূর চৌধুরী কানাডায় ও রাশেদ চৌধুরী যুক্তরাষ্ট্রে আছেন। তাঁদের আইনি প্রক্রিয়ায় ফেরত আনার ব্যাপারে সর্বোচ্চ চেষ্টা চালিয়ে যাচ্ছি।’
