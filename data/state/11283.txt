
প্রাথমিক ও গণশিক্ষা মন্ত্রণালয়-বিষয়ক সংসদীয় কমিটির সভাপতি মোতাহার হোসেন বলেছেন, প্রথম থেকে চতুর্থ শ্রেণির পরীক্ষার প্রশ্ন সরকার করে না। এসব পরীক্ষার প্রশ্ন হয় উপজেলা পর্যায়ে। তাই এসব পরীক্ষায় প্রশ্ন ফাঁসের দায় সরকারের না। 
আজ বুধবার সংসদীয় কমিটির বৈঠক শেষে সংসদ ভবনের মিডিয়া সেন্টারে এসব কথা বলেন মোতাহার হোসেন। তিনি বলেন, কীভাবে প্রথম থেকে চতুর্থ শ্রেণিতে প্রশ্ন ফাঁস হচ্ছে, তা তাঁরা জানেন না। এ বিষয়ে কার্যকর ব্যবস্থা নেওয়ার জন্য সংশ্লিষ্টদের নির্দেশ দিয়েছে কমিটি। মোতাহার হোসেন প্রাথমিক ও গণশিক্ষা মন্ত্রণালয়ের সাবেক প্রতিমন্ত্রী। দায়িত্বে থাকার সময়ের অভিজ্ঞতার কথা তুলে ধরে তিনি বলেন, প্রাথমিক সমাপনী পরীক্ষার (পিইসি) আগে তিনি কয়েক সেট প্রশ্ন কিনেছিলেন। কিন্তু এর একটিও মেলেনি। মোতাহার হোসেন বলেন, তিনি ১৯৬৫ সালে এসএসসি (ম্যাট্রিকুলেশন) পাস করেন। সে সময়ও প্রশ্ন ফাঁসের অভিযোগ উঠেছিল।
প্রাথমিক ও গণশিক্ষা মন্ত্রণালয়-বিষয়ক সংসদীয় কমিটির সদস্য আ খ ম জাহাঙ্গীর হোসাইন বলেন, প্রাথমিকে প্রথম থেকে চতুর্থ শ্রেণির প্রশ্নপত্র উপজেলা পর্যায়ের শিক্ষক সমিতি করে। এখানে মন্ত্রণালয়ের কোনো হাত নেই।
