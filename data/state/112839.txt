
ঢাকা দক্ষিণ সিটি করপোরেশন নির্বাচনের ১৮ নম্বর ওয়ার্ডের ভোটার মাসুম আল জাকী। দুপুরে তিনি আইডিয়াল কলেজ কেন্দ্রে গেলেন ভোট দিতে। কিন্তু তাঁকে জানানো হলো, কোনো ব্যালট নেই। ভোট দিতে পারবেন না। প্রিসাইডিং কর্মকর্তার সহায়তা চাইলেন তিনি। কিন্তু প্রিসাইডিং কর্মকর্তার অনুরোধের পরেও তাঁকে দেওয়ার মতো কোনো খালি ব্যালট ছিল না।
এই কেন্দ্রের একটি ভিডিওচিত্রে দেখা যায়, ক্ষমতাসীন লোকজন একের পর এক ব্যালটে সিল মারছে।কেন্দ্রের দায়িত্বরত কর্মকর্তারা জানান, সকাল থেকেই ক্ষমতাসীন দলের নেতা-কর্মীরা এখানকার ব্যালট ছিনিয়ে নিয়ে সিল মেরেছেন। দুপুরের পর তাঁরা আর কোনো ব্যালটই খালি রাখেননি। ফলে অনেককেই ভোট না দিয়ে ফিরে যেতে হয়েছে।এই কেন্দ্রের দায়িত্বে থাকা একজন বৃদ্ধ নারী পোলিং কর্মকর্তা কান্নাজড়িত কণ্ঠে প্রথম আলোকে বলেন, ‘সকালে শান্তিপূর্ণভাবে ভোট শুরু হয়েছিল। কিন্তু কিছুক্ষণ পর কিছু ছেলে এল। তারা সব ব্যালট জোর করে নিয়ে গেল। এরপর তারা ইলিশ প্রতীকের পক্ষে সিল মেরে যেতে থাকল। তবে ব্যালটের মুড়ির অংশেও ভোটের সিল থাকতে হয়। সেগুলোতে তারা সিল মারতে পারেনি। পরে তারা আমাদের বাধ্য করে সিল মারতে।’বিকেল পৌনে চারটার দিকে ওই কেন্দ্রে থাকা মাসুদ রানা নামের এক পুলিশ কর্মকর্তাকে দেখা গেল ব্যালটে সিল মারতে। ওই দৃশ্য ভিডিও করতে গেলে আওয়ামী লীগ-সমর্থিত কাউন্সিলর প্রার্থীর পক্ষের এক নেতা সামনে এসে দাঁড়ালেন। তাঁর নাম শহিদুল ইসলাম। তিনি বললেন, ‘ভাই কী ছবি তুলছেন দেখি।’ তাঁকে এই প্রতিবেদক বলেন, ‘না ভাই ছবি তো তুলতে পারিনি।’ এ সময় তিনি বলেন, ‘মান-সম্মান ডুবাইয়েন না।’ওই কেন্দ্রের দায়িত্বে থাকা কয়েকজন কর্মকর্তা বলেন, সকালের পর আওয়ামী লীগের লোকজন এই কেন্দ্র দখল করে নেয়। এরপর আর কারো কিছু করার ছিল না। তাঁরা বলেন, তাঁরা রিটার্নিং কর্মকর্তা, সহকারী রিটার্নিং কর্মকর্তা, র‌্যাবের এক মেজর, পুলিশ-সবার সাহায্য চেয়েছেন। কিন্তু কেউ কোনো সাহায্য করতে পারেনি।
