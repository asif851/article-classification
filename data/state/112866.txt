
বনানীতে এক নারীকে জন্মদিনের পার্টিতে ডেকে নিয়ে ধর্ষণের মামলায় দুই আসামির দুই দিনের রিমান্ড মঞ্জুর করেছেন আদালত। আজ রোববার ঢাকার মহানগর হাকিম দেবব্রত বিশ্বাস এই রিমান্ড মঞ্জুর করেন।
আসামি দুজন হলেন রাজীব আহম্মদ (২৮) ও রুবেল হোসেন (২৭)। এ তথ্য নিশ্চিত করেছেন আদালত পুলিশের সাধারণ নিবন্ধন কর্মকর্তা উপপরিদর্শক আবদুল মান্নান। এর আগে বনানী থানা-পুলিশ এই দুজনকে পাঁচ দিনের রিমান্ডে নেওয়ার আবেদন করেন।
জন্মদিনের পার্টিতে ডেকে নিয়ে ধর্ষণের অভিযোগে ওই নারী ৪ ফেব্রুয়ারি রাতে বনানী থানায় মামলা করেন। এরপরই দুজনকে গ্রেপ্তার করা হয়। পরদিন গ্রেপ্তার দুজনকে কারাগারে পাঠানো হয়। দুজনকে আদালতে হাজির করে পাঁচ দিনের রিমান্ড চাওয়া হয়। আজ শুনানি শেষে আদালত দুদিনের রিমান্ড মঞ্জুর করেছেন।
মামলার তথ্য সূত্রে জানা গেছে, মোবাইল ফোনে ওই নারীর সঙ্গে রাজীবের পরিচয়। এর সূত্র ধরে ৩ ফেব্রুয়ারি শনিবার রাতে ওই নারীকে জন্মদিনের পার্টির কথা বলে বনানীর একটি গেস্ট হাউসে আমন্ত্রণ জানান রাজীব। ওই নারী রাত সাড়ে আটটার দিকে গেস্ট হাউসে আসেন। সেখানে রাজীবের সঙ্গে তাঁর বন্ধু জয়ও ছিলেন। তাঁরা রাতভর সেখানে আটকে রেখে ওই নারীকে ধর্ষণ করেন বলে মামলায় অভিযোগ করা হয়। সেখান থেকে ছাড়া পেয়ে পরে মামলা করেন ওই নারী।
