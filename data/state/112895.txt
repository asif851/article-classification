
রামপালে কয়লাভিত্তিক তাপবিদ্যুৎকেন্দ্র নির্মাণের প্রতিবাদে কেন্দ্রীয় শহীদ মিনারে আয়োজিত সাইকেল শোভাযাত্রায় বাধা দিয়েছে ছাত্রলীগ। পরে শোভাযাত্রা বের হলে তাদের ওপর জলকামান নিয়ে ধাওয়া করে পুলিশ।
আজ শুক্রবার দুপুরে এ ঘটনা ঘটে। তবে ছাত্রলীগ এ ঘটনায় জড়িত থাকার কথা অস্বীকার করেছে।
প্রত্যক্ষদর্শীরা প্রথম আলোকে বলেন, ফেসবুকের একটি ইভেন্টে সাড়া দিয়ে সকাল সাড়ে ১০টা থেকে রাজধানীর বিভিন্ন জায়গা থেকে সাইকেল নিয়ে প্রায় ১০০ জন শহীদ মিনারে হাজির হন। তাঁরা শহীদ মিনারে অবস্থান নেন। কর্মসূচি উদ্বোধন করার জন্য আসেন তেল-গ্যাস, বিদ্যুৎ বন্দর ও খনিজ সম্পদ রক্ষা জাতীয় কমিটির সদস্যসচিব অধ্যাপক আনু মুহাম্মদ। এর কিছুক্ষণ পরই সাধারণ শিক্ষার্থীদের ব্যানার নিয়ে ছাত্রলীগের শতাধিক নেতা-কর্মী সেখানে উপস্থিত হন। তাঁরা শহীদ মিনারের চারপাশ ঘিরে মানববন্ধনে দাঁড়িয়ে পড়েন। তাঁদের ব্যানারে লেখা ছিল, ‘আমরা রামপাল বিদ্যুৎকেন্দ্র চাই’।
অংশগ্রহণকারী ছাত্র ইউনিয়নের সহসভাপতি লিটন নন্দী প্রথম আলোকে বলেন, মানববন্ধনের নাম করে তাঁরা আন্দোলনকারীদের বাধা দিচ্ছিলেন। শহীদ মিনারে কাউকে যেতে বা সেখান থেকে আসতে দিচ্ছিলেন না। একপর্যায়ে দুই পক্ষের মধ্যে হাতাহাতি ও ধাক্কাধাক্কির ঘটনা ঘটে। বেলা দেড়টার দিকে একটি পক্ষ সাইকেল শোভাযাত্রা করে প্রেসক্লাবের দিকে যাওয়ার সময় পেছন থেকে জলকামান নিয়ে ধাওয়া করে পুলিশ। দোয়েল চত্বরের সামনে থেকে দুজনকে আটক করা হয়।
শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক দুজনকে আটকের কথা স্বীকার করলেও তাদের পরিচয় নিশ্চিত করতে পারেননি। তিনি বলেন, এখানে দুই পক্ষই অনুমতি ছাড়া নিজ নিজ দাবি নিয়ে উপস্থিত হয়েছে। পুলিশের পক্ষ থেকে কাউকে বাধা দেওয়া হয়নি। কিন্তু বিশৃঙ্খলা সৃষ্টি করতে চাওয়ায় দুজনকে আটক করা হয়েছে।
আয়োজকেরা জানান, মিছিলটি কেন্দ্রীয় শহীদ মিনার থেকে শুরু হয়ে শহরের বিভিন্ন সড়ক ঘুরে মোহাম্মদপুর, সংসদ ভবন, ফার্মগেট, শাহবাগ হয়ে জাতীয় প্রেসক্লাবে গিয়ে শেষ হওয়ার কথা ছিল।
