
 
আইনমন্ত্রী শফিক আহমেদ বলেছেন, ‘যেকোনো সমাজ, বিশেষ করে গণতান্ত্রিক সমাজে দুর্নীতি একটি ব্যাধি বলে আমি মনে করি। আমি একটি কথা বিশ্বাস করি, বাংলাদেশ যদি আজ দুর্নীতিমুক্ত হতো, তাহলে পদ্মা সেতু কেন, অনেক সেতুই করতে পারতাম।’আজ রোববার রাজধানীর জাতীয় প্রেসক্লাবে একটি অনুষ্ঠানে‘জাতিসংঘ দুর্নীতিবিরোধী সনদ বাস্তবায়নে বাংলাদেশের অগ্রগতি’ শীর্ষক এক প্রতিবেদন তুলে ধরে টিআইবি। প্রতিবেদনটি উপস্থাপন করেন টিআইবির কর্মসূচি ব্যবস্থাপক (গবেষণা ও নীতি শাখার) শাম্মী লায়লা ইসলাম। অনুষ্ঠানে প্রধান অতিথির বক্তব্যে আইনমন্ত্রী এসব কথা বলেন।আইনমন্ত্রী দাবি করেন, বিচার বিভাগের ওপর নির্বাহী বিভাগের কোনো কর্তৃত্ব নেই।
বাজেটে কালোটাকা সাদা করার সুযোগ রাখার বিষয়ে আইনমন্ত্রী বলেন, এটা কর আদায়ের লক্ষ্যে করা হয়েছে। কিন্তু দুদক এই টাকার উত্স সম্পর্কে জানতে পারবে। সেখান থেকে মুক্তি নেই। কেউ যদি ঘুষ খেয়ে এসে বলে যে টাকা সাদা করলাম, তাহলে দুদক সেটা মানবে না।
টিআইবির ট্রাস্টি বোর্ডের চেয়ারম্যান সুলতানা কামালের সভাপতিত্বে অনুষ্ঠানে আরও বক্তব্য দেন দুদকের চেয়ারম্যান গোলাম রহমান, প্রধান তথ্য কমিশনার মোহাম্মদ ফারুক ও টিআইবির নির্বাহী পরিচালক ইফতেখারুজ্জামান।
