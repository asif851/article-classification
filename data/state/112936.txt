
মেয়েকে মারধরের প্রতিবাদ করায় শ্বশুরকে দা দিয়ে কুপিয়ে জামাই (মেয়ের স্বামী) হত্যা করেছেন বলে অভিযোগ পাওয়া গেছে। ব্রাহ্মণবাড়িয়ার আখাউড়া উপজেলার সীমান্তবর্তী আনোয়ারপুর গ্রামে গতকাল সোমবার রাত দুইটার দিকে এ ঘটনা ঘটেছে।
নিহত ব্যক্তির নাম ফিরোজ ভূঁইয়া (৬০)। তাঁর মেয়ের স্বামীর নাম জম্ভু ভূঁইয়া (৩৫)। ঘটনার পর থেকে তাঁকে খুঁজে পাওয়া যাচ্ছে না।
প্রতিবেশীদের বরাত দিয়ে আখাউড়া দক্ষিণ ইউনিয়ন পরিষদের এক নম্বর ওয়ার্ড সদস্য মো. আবদুল হান্নান বলেন, ফিরোজ ভূঁইয়ার প্রতিবেশী ও ভাতিজা জম্ভু ভূঁইয়ার (৩৫) সঙ্গে তাঁর মেয়ের বিয়ে হয়। জম্ভু মাদকাসক্ত ছিলেন। তিনি প্রায়ই স্ত্রীকে মারধর করতেন। গতকাল রাতে জম্ভু আবারও স্ত্রীকে মারধর করেন। এ সময় চিৎকার শুনে মেয়ের বাড়িতে যান ফিরোজ ভূঁইয়া।
আবদুল হান্নানের ভাষ্য, মেয়েকে মারধরের প্রতিবাদ করলে জম্ভু দা দিয়ে ফিরোজ ভূঁইয়াকে কুপিয়ে জখম করেন। পরে আত্মীয়স্বজন ও প্রতিবেশীরা আহত ফিরোজ ভূঁইয়াকে আখাউড়া স্বাস্থ্য কমপ্লেক্সে নিয়ে যান। তবে পথেই তিনি মারা যান।
আখাউড়া থানার ভারপ্রাপ্ত কর্মকর্তা (ওসি) হাম্মাদ হোসেন প্রথম আলোকে বলেন, ঘটনার পর থেকে জম্ভু ভূঁইয়াকে পাওয়া যাচ্ছে না। নিহত ফিরোজ ভূঁইয়ার লাশ ময়নাতদন্তের জন্য ব্রাহ্মণবাড়িয়া সদর হাসপাতাল মর্গে পাঠানো হবে। বেলা সোয়া ১১টায় এই প্রতিবেদন লেখা পর্যন্ত কোনো মামলা হয়নি বলে তিনি জানান।
