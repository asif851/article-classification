
রাজধানীর গুলিস্তানে ফুটপাতের দোকান উচ্ছেদের সময় ছাত্রলীগের বহিষ্কৃত দুই নেতার অবৈধ অস্ত্র দিয়ে গুলি ছোড়ার ঘটনায় করা মামলায় তদন্ত প্রতিবেদন দেয়নি পুলিশ।
আজ রোববার এ মামলায় তদন্ত প্রতিবেদন দাখিলের জন্য দিন ধার্য ছিল। পুলিশ প্রতিবেদন না দেওয়ায় ঢাকার মহানগর হাকিম খুরশিদ আলম আগামী ৮ ফেব্রুয়ারি নতুন তারিখ ধার্য করেন। মামলায় পলাতক দুই আসামি ঢাকা মহানগর দক্ষিণ ছাত্রলীগের বহিষ্কৃত সাধারণ সম্পাদক সাব্বির হোসেন ও ওয়ারী থানা ছাত্রলীগের বহিষ্কৃত সাধারণ সম্পাদক আশিকুর রহমানের বিরুদ্ধে গ্রেপ্তারি পরোয়ানা জারির বিষয়ে কোনো প্রতিবেদন দেয়নি পুলিশ।
আদালত সূত্র জানা যায়, গত বছরের ১৭ নভেম্বর ঢাকার মুখ্য মহানগর হাকিম আদালত থেকে জামিন নেন ছাত্রলীগের বহিষ্কৃত দুই নেতা। জামিনের বিষয় জানাজানি হওয়ার পর তাদের জামিন বাতিল করে ৪ ডিসেম্বর রিমান্ডে নেওয়ার আবেদন করে পুলিশ। ওই দিন শুনানিকালে আসামিদের হাজির না পাওয়ায় আদালত তাঁদের বিরুদ্ধে গ্রেপ্তারি পরোয়ানা জারি করেন।
গত বছরের ২৭ অক্টোবর গুলিস্তানের ফুটপাত থেকে অবৈধ দোকানপাট উচ্ছেদ করতে যায় ঢাকা দক্ষিণ সিটি করপোরেশন (ডিএসসিসি)। এ সময় ডিএসসিসির কর্মচারী ও একদল যুবকের সঙ্গে ওই এলাকার হকারদের পাল্টাপাল্টি ধাওয়া ও সংঘর্ষ হয়। একপর্যায়ে ওই যুবকদের মধ্যে সাব্বির হোসেন ও আশিকুর রহমানকে আগ্নেয়াস্ত্র থেকে ফাঁকা গুলিবর্ষণ করতে দেখা যায়। এই ছবি প্রথম আলোয় প্রকাশিত হওয়ার পর ছাত্রলীগের কেন্দ্রীয় কমিটি দুজনকে সংগঠন থেকে বহিষ্কার করে। এ ঘটনায় পুলিশ এবং একজন হকার ছাত্রলীগের দুই নেতার বিরুদ্ধে শাহবাগ ও পল্টন থানায় পৃথক মামলা করেন। মামলায় সাব্বির হোসেন, আশিকুর রহমানসহ অজ্ঞাত ৫০ থেকে ৬০ জনকে আসামি করা হয়।
আরও পড়ুন:বহিষ্কৃত অস্ত্রধারী দুই ছাত্রলীগ নেতার জামিন বাতিল, পরোয়ানা
