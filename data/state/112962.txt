
নেতাদের খুশি না করে আগামী নির্বাচনের জন্য প্রস্তুতি নিতে দলীয় নেতা-কর্মীর প্রতি আহ্বান জানিয়েছেন আওয়ামী লীগের সাধারণ সম্পাদক ওবায়দুল কাদের। এ জন্য দল গঠন করে বাড়ি বাড়ি গিয়ে ভোটারদের সমর্থন আদায় করতে বলেছেন সড়ক পরিবহন ও সেতুমন্ত্রী।আজ শুক্রবার বেলা সাড়ে ১১টার দিকে কুমিল্লার দাউদকান্দি উপজেলার ইলিয়টগঞ্জে এক পথসভায় অংশ নিয়ে এসব কথা বলেন ওবায়দুল কাদের।আওয়ামী লীগের সাধারণ সম্পাদক নির্বাচিত হওয়ায় ওবায়দুল কাদেরকে কুমিল্লা উত্তর জেলা আওয়ামী লীগ ও এর সহযোগী সংগঠনের পক্ষ থেকে শুভেচ্ছা জানানো হয়।দলীয় নেতা-কর্মীদের উদ্দেশে আওয়ামী লীগের সাধারণ সম্পাদক বলেন, অতীতে কী হয়েছে, তা নিয়ে ঘাঁটাঘাঁটি না করে সবাইকে ঐক্যবদ্ধ হয়ে সামনের দিকে এগিয়ে যেতে হবে।অন্যায়কারীকে কখনোই ছাড় দেওয়া হবে না বলে হুঁশিয়ারি দেন সেতুমন্ত্রী।ওবায়দুল কাদের বলেন, দলীয় সভানেত্রী তাঁর ওপর যে দায়িত্ব দিয়েছেন, তিনি তা মেধা ও প্রজ্ঞা দিয়ে যথাযথভাবে পালন করার চেষ্টা করবেন।
পথসভায় উপস্থিত ছিলেন কুমিল্লা উত্তর জেলা আওয়ামী লীগের সভাপতি আবদুল আউয়াল সরকার, সাধারণ সম্পাদক জাহাঙ্গীর আলম সরকার প্রমুখ।
