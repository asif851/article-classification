
আদালত থেকে বাসায় ফেরার অনুমতি পাওয়ার পরে আজ মঙ্গলবার সন্ধ্যার দিকে ফরহাদ মজহারকে রাজধানীর ইব্রাহিম কার্ডিয়াক হাসপাতালে ভর্তি করা হয়েছে। তিনি একটি কেবিনে রয়েছেন।
তবে তাঁর স্ত্রী ফরিদা আখতার বা বন্ধুরা তাঁর অসুস্থতা নিয়ে কিছু বলতে চাননি। শুধু জানিয়েছেন, তিনি অসুস্থ।ফরহাদ মজহারের বন্ধু ও শুভানুধ্যায়ীদের অনেকেই তাঁকে দেখতে ওই কেবিনে আসছেন। তাঁর শুভানুধ্যায়ীদের মধ্যে পিনাকী ভট্টাচার্য, নুরুল ইসলাম ভুঁইয়াসহ অনেকেই সন্ধ্যায় এসেছিলেন। তাঁরাই চিকিৎসক-সেবিকাদের সঙ্গে কথা বলা, ডাকাডাকি, প্রয়োজনীয় জিনিসপত্র সংগ্রহের কাজ করছেন।এদিকে দায়িত্বরত চিকিৎসকদের একজন জানিয়েছেন, কিছু পরীক্ষা-নিরীক্ষার জন্য মেডিসিন বিভাগের একজন অধ্যাপকের অধীনে ফরহাদ মজহারকে সেখানে ভর্তি করা হয়েছে। পরীক্ষার ফলাফল পেলে তাঁর শারীরিক অবস্থা নিয়ে বলা যাবে।সন্ধ্যায় তাঁকে স্বাভাবিক খাবার রুটি, মুরগির মাংস ও সবজি দেওয়া হয়েছে বলে জানান একজন চিকিৎসাকর্মী।
