
আবারও সুন্দরবনে বাঘ গণনা শুরু করতে যাচ্ছে বন বিভাগ। কাল সোমবার থেকে তারা ক্যামেরায় ছবি তোলা ও খালে বাঘের পায়ের ছাপ গুনে এই গণনা শুরু করবে। আর এ কাজে তাদের সহায়তা করবে বেসরকারি সংস্থা ওয়াইল্ড টিম। আগামী আড়াই মাস ধরে সুন্দরবনের ২৩৯টি স্থানে ৪৬৮টি ক্যামেরার মাধ্যমে এই জরিপ হবে। জরিপের প্রতিবেদন প্রকাশ করা হবে আগামী বছরের শুরুতে।
সুন্দরবনের বাঘ বিচরণ করে এমন এলাকাগুলোতে ওই ক্যামেরাগুলো স্থাপন করা হবে। ক্যামেরাগুলোর সামনে দিয়ে বাঘ হেঁটে গেলে স্বয়ংক্রিয়ভাবে ছবি উঠবে। ‘ক্যামেরা ফাঁদ’ নামের এই পদ্ধতি ছাড়াও যেসব খালে বাঘ পানি খেতে আসে, সেখানে তার পায়ের ছাপ গুনেও সংখ্যা গণনা হবে। সুন্দরবনের খুলনা বিভাগের হিরণ পয়েন্টের নীলকমল বন ফাঁড়ি থেকে আনুষ্ঠানিকভাবে গণনার কার্যক্রম শুরু হবে। ওই গণনায় বন বিভাগ ও ওয়াইল্ড টিমের মোট ৬০ জন কর্মী আড়াই মাস বনে অবস্থান করবেন।
এ ব্যাপারে বন বিভাগের খুলনা অঞ্চলের বন সংরক্ষক আমীর হোসেন চৌধুরী প্রথম আলোকে বলেন, ‘বাঘ জরিপের সব প্রস্তুতি আমরা শেষ করে এনেছি। কাল থেকে আমাদের দলটি কাজ শুরু করবে।’ এর আগে সর্বশেষ ২০১৫ সালে বন বিভাগ প্রথম ক্যামেরা পদ্ধতিতে বাঘ গণনা করে। ওই গণনা জরিপে বাঘের সংখ্যা পাওয়া যায় ১০৬টি। ২০০৪ সালে বন বিভাগ জাতিসংঘ উন্নয়ন কর্মসূচির (ইউএনডিপি) সহায়তায় বাঘের পায়ের ছাপ গুনে জরিপ করেছিল। এতে বাঘের সংখ্যা এসেছিল ৪৪০টি।
এর আগে ক্যামেরায় ছবি তুলে ২০০৬ সালে জাহাঙ্গীরনগর বিশ্ববিদ্যালয়ের প্রাণিবিদ্যা বিভাগের অধ্যাপক মনিরুল হাসান খান ব্রিটিশ জুয়োলজিক্যাল সোসাইটির সহায়তায় সুন্দরবনে বাঘ গণনা জরিপ করেন। তাতে বাঘের সংখ্যা ছিল ২০০টি। সেই হিসাবে সুন্দরবনে বাঘের সংখ্যা গত নয় বছরে প্রায় অর্ধেকে নেমে এসেছে। এ ছাড়া ২০১০ সালে বন বিভাগ ও ওয়াইল্ড লাইফ ট্রাস্ট অব বাংলাদেশ যৌথভাবে সুন্দরবনের খালে বাঘের বিচরণ পর্যবেক্ষণের ভিত্তিতে একটি জরিপ করে। এতে বাঘের সংখ্যা ৪০০ থেকে ৪৫০টি বলে উল্লেখ করা হয়।
এ ব্যাপারে বন বিভাগের বন্য প্রাণী ও প্রকৃতি সংরক্ষণ বিভাগের বন সংরক্ষক জাহিদুল কবীর প্রথম আলোকে বলেন, ‘দেশে বাঘের সংখ্যা নির্ণয়ের জন্য ক্যামেরা ফাঁদ এখন বিশ্বের সবচেয়ে সর্বাধুনিক পদ্ধতি। আশা করি, এই পদ্ধতি আমরা সুন্দরবনে বাঘের প্রকৃত সংখ্যা নির্ণয় করতে পারব।’
