
ফেসবুকসহ সামাজিক যোগাযোগমাধ্যমে ধর্মীয় উসকানিমূলক পোস্ট না দিতে আহ্বান জানিয়েছে পুলিশ। আজ বৃহস্পতিবার পুলিশ সদর দপ্তরের এক সংবাদ বিজ্ঞপ্তিতে এ আহ্বান জানানো হয়েছে।
সম্প্রতি ব্রাহ্মণবাড়িয়ার নাসিরনগরে ফেসবুক পোস্ট নিয়ে হিন্দুদের বাড়িঘরে হামলা ও মন্দির ভাঙচুরের পরে পুলিশ সদর দপ্তর থেকে এ আহ্বান এসেছে। ওই হামলার সময় পুলিশ সদস্যদের নির্লিপ্ততার অভিযোগও করেছেন ঘটনার শিকার অনেকেই। তবে স্বরাষ্ট্রমন্ত্রী আসাদুজ্জামান খান কামাল আজ বলেছেন, ওই ঘটনায় তিনি পুলিশের কোনো গাফিলতি দেখছেন না।পুলিশ সদর দপ্তরের সংবাদ বিজ্ঞপ্তিতে বলা হয়, একটি স্বার্থান্বেষী মহল ফেসবুকসহ সামাজিক যোগাযোগমাধ্যমে উসকানিমূলক পোস্ট ও আপত্তিকর ছবি এবং মন্তব্য পোস্ট করে মানুষের ধর্মীয় অনুভূতিতে আঘাত দিয়ে সাম্প্রদায়িক সম্প্রীতি নষ্ট করার চেষ্টা করছে। এ ধরনের কাজ করা আইনত দণ্ডনীয় অপরাধ। এ ধরনের কাজ থেকে বিরত থাকার জন্য বাংলাদেশ পুলিশ সবাইকে অনুরোধ জানাচ্ছে। কোনো ব্যক্তি যদি ধর্মীয় উসকানিমূলক ও ব্যঙ্গাত্মক ছবি এবং মন্তব্য পোস্ট করে, তাহলে তার বিরুদ্ধে কঠোর ব্যবস্থা নেওয়া হবে। কোনো ধরনের গুজবে বিভ্রান্ত না হয়ে সাম্প্রদায়িক সম্প্রীতি বজায় রাখার জন্য পুলিশ সদর দপ্তর সবার প্রতি আহ্বান জানাচ্ছে।
