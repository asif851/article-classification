
জয়পুরহাটে জেলা স্বেচ্ছাসেবক লীগের নেতা সিরাজুল ইসলামকে হত্যার দায়ে চারজনকে মৃত্যুদণ্ডের আদেশ দিয়েছেন আদালত। আজ মঙ্গলবার সকালে অতিরিক্ত জেলা ও দায়রা জজ মিজানুর রহমান এ রায় দেন।
দণ্ডপ্রাপ্ত চার আসামি হলেন সাফিন হোসেন, তসলিম উদ্দিন, হায়দার আলী ও ফরহাদ হোসেন। তাঁদের মধ্যে প্রথম দুজন পলাতক ও পরের দুজন হাজতে রয়েছেন। আদালত অন্য পাঁচজন আসামিকে বেকসুর খালাস দিয়েছেন।
মামলার সংক্ষিপ্ত বিবরণে জানা যায়, ২০০৫ সালের ৩০ নভেম্বর সন্ধ্যায় সদর উপজেলার তেঘর বিশা গ্রামের চারমাথা এলাকায় বাবার চায়ের স্টল ছিলেন সিরাজুল। এ সময় সন্ত্রাসীরা স্টলটি ঘিরে ধারালো অস্ত্র দিয়ে তাঁকে কুপিয়ে হত্যা করে। এর পর এ ঘটনায় ওই রাতেই সিরাজুলের বাবা মজিবুর রহমান বাদী হয়ে ১৩ জনের বিরুদ্ধে জয়পুরহাট সদর থানায় মামলা করেন। পুলিশ ১৩ জনের বিরুদ্ধেই অভিযোগপত্র দেন। রাষ্ট্রপক্ষে সাক্ষ্য দেন ১৬ জন।
এ মামলার ১৩ জন আসামির মধ্যে তিনজন পুলিশের সঙ্গে ‘বন্দুকযুদ্ধে’ ও একজন সন্ত্রাসীদের হাতে বিভিন্ন সময়ে নিহত হন।
