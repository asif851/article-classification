
স্বতন্ত্র সাংসদ হাজি সেলিমের নিরাপত্তারক্ষীদের গাড়িতে হামলা চালিয়েছেন জগন্নাথ বিশ্ববিদ্যালয়ের শিক্ষার্থীরা। আজ রোববার বিকেল সাড়ে চারটার দিকে পুরান ঢাকার নয়াবাজার মোড়ে এ ঘটনা ঘটে।প্রত্যক্ষদর্শীরা জানান, কর্তব্যরত ট্রাফিক পুলিশ আজ বিকেলে নয়াবাজার মোড়ে সিগন্যাল দিয়ে রাস্তা আটকে রেখে হাজি সেলিমের গাড়ি যাওয়ার জন্য রাস্তা খুলে দেয়। এ সময় ছয়টি দ্বিতল বাসে করে জগন্নাথ বিশ্ববিদ্যালয়ের শিক্ষার্থীরা ওই পথেই যাচ্ছিলেন। পুলিশের সড়ক আটকানোর কারণে এই ছয়টি বাস অনেকক্ষণ রাস্তায় দাঁড়িয়ে ছিল। এর প্রতিবাদ জানালে হাজি সেলিমের সঙ্গে থাকা তাঁর নিরাপত্তাকর্মীরা শিক্ষার্থীদের একজনকে লাঠি দিয়ে মাথায় আঘাত করেন। এর জেরে শিক্ষার্থীরা বাস থেকে নেমে নিরাপত্তাকর্মীদের গাড়িতে হামলা চালিয়ে গাড়ির কাচ ভাঙচুর করে। পরে হাজি সেলিম গাড়ি থেকে নেমে শিক্ষার্থীদের শান্ত করা চেষ্টা করেন। শিক্ষার্থীরা এ সময়ও শান্ত না হলে পুলিশের পাহারায় ঢাকা-৭ আসনের এই সাংসদ স্থান ত্যাগ করেন।
কোতোয়ালি থানার উপপরিদর্শক (এসআই) গোলাপ মাহমুদ ঘটনাস্থলে উপস্থিত সাংবাদিকদের বলেন, ‘জগন্নাথ বিশ্ববিদ্যালয়ের শিক্ষার্থীদের গাড়ি সাইড না দেওয়ায় তাঁরা সাংসদের নিরাপত্তারক্ষীদের গাড়ির কাচ ভাঙচুর করেছেন। পরে গোলযোগ সৃষ্টি হলে পরিস্থিতি নিয়ন্ত্রণে আনে পুলিশ।’
ঢাকা মহানগর আওয়ামী লীগের যুগ্ম সাধারণ সম্পাদক হাজি সেলিম দলের সিদ্ধান্ত না মেনে ৫ জানুয়ারি অনুষ্ঠিত দশম সংসদ নির্বাচনে স্বতন্ত্র প্রার্থী হিসেবে প্রতিদ্বন্দ্বিতা করে মোস্তফা জালাল মহিউদ্দিনকে হারান।
