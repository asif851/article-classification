
ফেনীর ফুলগাজী উপজেলা পরিষদের চেয়ারম্যান একরামুল হককে আজ মঙ্গলবার গাড়ির ভেতরে গুলি করে ও আগুনে পুড়িয়ে হত্যা করেছে দুর্বৃত্তরা।বেলা ১১টার দিকে ফেনী শহরে বিলাসী হোটেলের সামনে এ ঘটনা ঘটে। এ সময় গাড়িতে তাঁর সঙ্গে থাকা আরও তিনজন অগ্নিদগ্ধ হন।নিহত চেয়ারম্যান একরামুল হক ফুলগাজী উপজেলা আওয়ামী লীগের সভাপতি ছিলেন। অগ্নিদগ্ধ তিনজন হলেন ফুলগাজী সদর ইউনিয়ন পরিষদের (ইউপি) সাবেক চেয়ারম্যান মহিউদ্দিন (৬০), স্থানীয় পত্রিকা সাপ্তাহিক ফেনী সমাচার এর প্রকাশক ও সম্পাদক মহিবুল্লাহ ফরহাদ (৩২) ও গাড়িচালক মামুন (৩০)। তাঁদের ফেনী সদর হাসপাতালে ভর্তি করা হয়েছে।চিকিত্সাধীন মহিবুল্লাহ ফরহাদ জানান, চেয়ারম্যান একরামুল হকের সঙ্গে তাঁর গাড়িতে করে তাঁরা ফেনী সদর থেকে ফুলগাজী যাচ্ছিলেন। বিলাসী হোটেলের সামনে পৌঁছার পর তাঁদের গাড়ি লক্ষ্য করে দুই পাশ থেকে এলোপাতাড়ি গুলি ছোড়া হতে থাকে। এ সময় চেয়ারম্যান একরামুল হক গুলিবিদ্ধ হন। কিছু বুঝে ওঠার আগেই দুর্বৃত্তরা গাড়িতে আগুন লাগিয়ে দেয়। তাঁরা তিনজন গাড়ি থেকে নামতে পারলেও গুলিবিদ্ধ একরামুল হক বের হতে পারেননি। তিনি গাড়ির মধ্যেই আগুনে পুড়ে মারা যান।পুলিশ ও দমকল বাহিনী ঘটনাস্থলে গিয়ে আগুন নেভায়। গাড়ি থেকে একরামুল হকের পুড়ে যাওয়া লাশ উদ্ধার করা হয়েছে। দুর্বৃত্তরা সবাই পলাতক। প্রত্যক্ষদর্শীরা জানান, দুর্বৃত্তরা সংখ্যায় আট থেকে ১০ জন ছিল।ফেনীর পুলিশ সুপার পরিতোষ ঘোষ ঘটনার সত্যতা নিশ্চিত করেছেন। নিহত চেয়ারম্যান একরামুল হকের লাশ ফেনী সদর হাসপাতাল মর্গে পাঠানো হয়েছে।
