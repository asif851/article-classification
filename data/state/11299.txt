
ভোট দেওয়ার ক্ষেত্রে ভোটারদের জাতীয় পরিচয়পত্র প্রদর্শন বাধ্যতামূলক করার প্রস্তাব করেছেন অর্থমন্ত্রী আবুল মাল আবদুল মুহিত। এ বিষয়ে তিনি প্রধান নির্বাচন কমিশনার (সিইসি) কাজী রকিব উদ্দীনের কাছে লিখিত প্রস্তাব পাঠিয়েছেন। একই সঙ্গে অর্থমন্ত্রী কোনো ভুঁইফোড় সংগঠনকে নির্বাচন পর্যবেক্ষণের অনুমতি না দেওয়ার অনুরোধ জানিয়েছেন।নিজস্ব দাপ্তরিক প্যাডে ব্যক্তিগতভাবে মন্ত্রী সিইসিকে এই অনুরোধ জানিয়েছেন। নির্বাচন কমিশনও অর্থমন্ত্রীর প্রস্তাব গুরুত্বের সঙ্গে বিবেচনা করার জন্য সংশ্লিষ্ট কর্মকর্তাদের নির্দেশ দিয়েছে। ইসি সচিবালয় সূত্র জানায়, আবদুল মুহিত গত ২৯ সেপ্টেম্বর সিইসির কাছে ওই চিঠি পাঠান। ৩০ সেপ্টেম্বর সিইসি তা গ্রহণ করেন।অর্থমন্ত্রীর ওই চিঠিতে বলা হয়েছে, ‘গত মেয়র নির্বাচনের সময় আমি কয়েকটি বিষয়ে লক্ষ করি এবং একজন ভোটার হিসেবে আমার কিছু বলার আছে। তাই আমি কয়েকটি বিষয়ে নির্বাচন কমিশনের দৃষ্টি আকর্ষণ করছি। এই পত্রটি আমি মন্ত্রী হিসেবে লিখছি না, একজন নাগরিক হিসেবে দিচ্ছি। ভোট দেওয়ার সময় প্রতিটি ভোটারের ছবিসংবলিত পরিচয়পত্র হাতে থাকা বাধ্যতামূলক করা দরকার। কারণ, যদি কোথাও কোনো চ্যালেঞ্জ হয়, তাহলে তাকে তার পরিচয়পত্র দিয়েই সেই চ্যালেঞ্জের মোকাবিলা করতে হবে।’
অর্থমন্ত্রী বলেন, ‘ভোটকেন্দ্র পরিবর্তন এবং ভোটারদের অধিকার প্রদান বা অধিকার বাতিল অন্ততপক্ষে নির্বাচনের ১৫ দিন আগে চূড়ান্ত করা দরকার এবং মুদ্রিত ভোটার তালিকা প্রতিটি কেন্দ্রে দেওয়া উচিত। হাতে লেখা সংশোধিত ভোটার তালিকা নিষিদ্ধ করা উচিত।’
আবদুল মুহিত ভোটের তিন দিন আগে ভোটগ্রহণ কর্মকর্তাদের ভোট নেওয়ার প্রস্তাব দেন। তিনি বলেন, বর্তমানে ভোটগ্রহণ কর্মকর্তাদের জন্য পোস্টাল ব্যালটের ব্যবস্থা থাকলে এই নিয়মে কেউ ভোট দেন না। কর্মকর্তাদের ভোট গ্রহণের পর তা সিলগালা করে রিটার্নিং কর্মকর্তার তত্ত্বাবধানে থাকবে। ভোটের দিন গণনার সময় তা খোলা হবে। 
অর্থমন্ত্রী বলেন, নির্বাচন পর্যবেক্ষণের কাজটি বড় অগোছালো। অসংখ্য ভুঁইফোড় পর্যবেক্ষক নিজের দায়িত্ব পালন না করে কেন্দ্রে বিশেষ প্রার্থীর পক্ষে প্রচারণা চালায়। এটি রোধে পর্যবেক্ষক সংস্থাগুলোকে নিবন্ধন করতে হবে। শুধু প্রতিষ্ঠিত জাতীয় সংগঠন নিবন্ধন পাবে। এ প্রক্রিয়া কেন্দ্রীয়ভাবে নির্বাচন কমিশন নিয়ন্ত্রণ করবে। নিবন্ধিত প্রতিষ্ঠানের নাম, ঠিকানা ও পরিচয় যথাসময়ে প্রকাশ করে বিভিন্ন রাজনৈতিক দলকে তাদের যোগ্যতা সম্বন্ধে আপত্তি জানানোর সুযোগ দিতে হবে।
কমিশন সচিবালয় সূত্র জানায়, সিইসি দেশে ফেরার পর এ বিষয়ে কমিশনের সিদ্ধান্ত জানানো হবে।
