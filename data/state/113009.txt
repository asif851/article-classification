
হানাদার মুক্ত দিবস উপলক্ষে নওগাঁ শহরের এ-টিম মাঠে গতকাল রোববার আয়োজন করা হয় ঘোড়দৌড় প্রতিযোগিতার। এতে অংশ নিয়ে সবার দৃষ্টি কাড়ে ঘোড়সওয়ার কিশোরী তাসমিনা আক্তার। তার ঘোড়দৌড় দেখতে ভিড় করে হাজারো মানুষ।স্থানীয় সামাজিক-সাংস্কৃতিক সংগঠন একুশে পরিষদ আয়োজিত এই প্রতিযোগিতায় দুটি দলে ২৩টি ঘোড়া অংশ নেয়। ‘এ’ গ্রুপে তাসমিনা তার ঘোড়া ‘বিজলিকে’ নিয়ে প্রথম হয়। আর ‘বি’ গ্রুপে প্রথম হয় স্থানীয় আইনুল হকের ঘোড়া। উভয় গ্রুপের প্রথম স্থান অধিকারীদের একটি করে টেলিভিশন এবং বাকি দুজনকে একটি করে মুঠোফোন উপহার দেওয়া হয়।পুরস্কার বিতরণ অনুষ্ঠানে সভাপতিত্ব করেন একুশে পরিষদের সভাপতি ডি এম আবদুল বারী। তিনি বলেন, ‘১৯৭১ সালের ১৮ ডিসেম্বর নওগাঁ হানাদারমুক্ত হয়। এই আনন্দ সবাই একসঙ্গে উপভোগ করতে আনন্দ শোভাযাত্রা ও ঐতিহ্যবাহী ঘোড়দৌড় প্রতিযোগিতার আয়োজন করা হয়।’তাসমিনাকে নিয়ে গত বছরের ১৭ জুন ‘এক দুঃখী ঘোড়সওয়ারের গল্প’ শিরোনামে প্রথম আলোর ‘অধুনা’ পাতায় একটি প্রতিবেদন প্রকাশিত হয়। খবরটি প্রকাশের পর গাজীপুরের ঘোড়া খামারি উলফত কাদের তাকে ঘোড়া উপহার দেন। প্রথম আলোর পক্ষ থেকেও তাসমিনাকে ঘোড়া কিনে দেওয়ার উদ্যোগ নেওয়া হয়। পাশাপাশি তাকে নিয়ে নির্মাণ করা হয় প্রামাণ্যচিত্র। প্রামাণ্যচিত্রটি প্রথম আলো ডটকম, প্রথম আলো ফেসবুক পেজ ও ইউটিউব চ্যানেল এবং বিভিন্ন টিভি চ্যানেলে প্রদর্শিত হলে তাসমিনার পরিচিতি ছড়িয়ে পড়ে। তাসমিনা ধামইরহাট উপজেলার শঙ্করপুর উচ্চবিদ্যালয়ের ষষ্ঠ শ্রেণির ছাত্রী।
