
১৩ সেপ্টেম্বর থেকে নিউইয়র্কে শুরু হচ্ছে জাতিসংঘ সাধারণ পরিষদের ৭১তম অধিবেশন। অধিবেশনের সভাপতি নির্বাচিত হয়েছেন জাতিসংঘে ফিজির স্থায়ী প্রতিনিধি রাষ্ট্রদূত পিটার টমসন। ‘টেকসই উন্নয়ন লক্ষ্য: পৃথিবী বদলে দেওয়ার বৈশ্বিক উদ্যোগ’ শিরোনামে এবারের অধিবেশনের মূল আকর্ষণ সাধারণ বিতর্ক শুরু হবে ২০ সেপ্টেম্বর। এতে অংশগ্রহণের জন্য প্রধানমন্ত্রী শেখ হাসিনা নিউইয়র্ক আসছেন ১৮ সেপ্টেম্বর।জাতিসংঘ সূত্রে জানা গেছে, প্রধানমন্ত্রী শেখ হাসিনা ২১ সেপ্টেম্বর সাধারণ পরিষদের সান্ধ্য অধিবেশনে ভাষণ দেবেন। এর আগে ১৯ সেপ্টেম্বর প্রধানমন্ত্রী সাধারণ পরিষদ আয়োজিত উদ্বাস্তু ও অভিবাসীবিষয়ক এক শীর্ষ সম্মেলনে অংশ নেবেন।রাষ্ট্রপ্রধান ও সরকারপ্রধান পর্যায়ের ওই শীর্ষ বৈঠকে বিশ্বব্যাপী উদ্বাস্তু ও অভিবাসী সংকট নিরসনের লক্ষ্যে সমন্বিত কর্মসূচি গ্রহণ করা হবে। ২০ সেপ্টেম্বর মার্কিন প্রেসিডেন্ট বারাক ওবামার আমন্ত্রণে ‘বিশ্বজুড়ে উদ্বাস্তু–সংকট’ শীর্ষক রাষ্ট্রনেতাদের বৈঠকে শেখ হাসিনা অংশ নেবেন। একই দিন সন্ধ্যায় প্রেসিডেন্ট ওবামা জাতিসংঘের সাধারণ পরিষদে অংশগ্রহণকারী নেতাদের সম্মানে অভ্যর্থনার আয়োজন করবেন। প্রধানমন্ত্রী এই অনুষ্ঠানে থাকবেন বলে জানা গেছে।
