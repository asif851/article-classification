
মহাজোট ও জোট সরকারের বিকল্প হিসেবে বাম রাজনৈতিক দলগুলো ঐক্যবদ্ধ হয়েছে। এক সংবাদ সম্মেলনে তারা বলেছে, গণতান্ত্রিক অধিকার আদায়ের জন্য সংগ্রাম করবে। তাতে জনগণকে শামিল হতে আহ্বান জানিয়েছে তারা।
আজ মঙ্গলবার বেলা সাড়ে ১১টার দিকে ঢাকার পুরানা পল্টনের মুক্তি ভবনের মৈত্রী মিলনায়তনে এক সংবাদ সম্মেলনে এই আহ্বান জানানো হয়। বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ) ও গণতান্ত্রিক বাম মোর্চা এই সংবাদ সম্মেলনের আয়োজন করে।
বিপ্লবী ওয়ার্কার্স পার্টির সাধারণ সম্পাদক সাইফুল হক সংবাদ সম্মেলনে লিখিত বক্তব্য পড়ে শোনান। তিনি বলেন, ‘মহাজোট সরকারের দুর্নীতি আর দুঃশাসনে মানুষ আজ দিশেহারা। সংবিধানস্বীকৃত অধিকারগুলো এখন রুদ্ধ। ভোটাধিকারও কেড়ে নেওয়া হয়েছে। রাজনৈতিক স্বার্থের উদ্দেশে সাম্প্রদায়িকতাকে উসকে দেওয়া হচ্ছে। মহাজোট ও জোট কারও কাছেই ভোটাধিকারসহ গণতান্ত্রিক অধিকারসমূহ যেমন নিশ্চিত নয়, তেমনি দেশের সার্বভৌমত্ব, জাতীয় নিরাপত্তা, জাতীয় সম্পদও নিরাপদ নয়। তাই মুক্তিযুদ্ধের চেতনায় সমাজতন্ত্রের লক্ষ্যে জনগণের গণতান্ত্রিক রাষ্ট্র ও সরকার প্রতিষ্ঠার আন্দোলন জোরদার করতে আমরা বাম গণতান্ত্রিক শক্তি নেতৃত্বে সকল রাজনৈতিক দল, গোষ্ঠী ও দেশবাসীর প্রতি আহ্বান জানাচ্ছি।’
সংবাদ সম্মেলনে বাম রাজনৈতিক দলগুলোর নেতারা গণমাধ্যমকর্মীদের বিভিন্ন প্রশ্নের উত্তর দেন। কেন বাম দলগুলো এত দিন পর ঐক্যবদ্ধ হচ্ছে—এমন প্রশ্নের উত্তরে বাংলাদেশ কমিউনিস্ট পার্টির সভাপতি মুজাহিদুল ইসলাম সেলিম বলেন, ‘এর আগেও বিভিন্ন ইস্যুতে বাম দলগুলো একসঙ্গে আন্দোলন করেছে। সুন্দরবন ধ্বংসের বিরুদ্ধে, গ্যাস-বিদ্যুতের মূল্যবৃদ্ধির প্রতিবাদে নানান ইস্যুতে আমরা একসঙ্গে আন্দোলন করেছি, করছি।’
নির্বাচনকে ঘিরে বাম দলগুলো জোটবদ্ধ হচ্ছে কি না, এমন প্রশ্নের উত্তরে মুজাহিদুল ইসলাম সেলিম বলেন, ‘এটা নির্বাচনকে কেন্দ্র করে কোনো ঐক্য নয়। অবাধ ও নিরপেক্ষ নির্বাচন নিশ্চিত করার জন্য—এই লড়াইকে সামনে রেখে আমরা আন্দোলন করছি, সংগ্রাম করছি। আমরা আওয়ামী লীগ ও বিএনপির বাইরে বিকল্প জোট গড়ে তুলতে চাই।’
সিপিবি-বাসদসহ বাংলাদেশ বিপ্লবী ওয়ার্কার্স পার্টি, বাংলাদেশের সমাজতান্ত্রিক দল (মার্কসবাদী), গণসংহতি আন্দোলন, ইউনাইটেড কমিউনিস্ট লীগ, গণতান্ত্রিক বিপ্লবী পার্টি ও বাংলাদেশের সমাজতান্ত্রিক আন্দোলনের নেতা-কর্মীরা সংবাদ সম্মেলনে উপস্থিত ছিলেন।
 
