
ঢাকা সফররত চীনের কমিউনিস্ট পার্টির আন্তর্জাতিক সম্পর্ক বিভাগের ছয় সদস্যের একটি প্রতিনিধিদল আজ সোমবার বিকেলে বিএনপির চেয়ারপারসন খালেদা জিয়ার সঙ্গে তাঁর গুলশানের বাসভবনে সাক্ষাৎ করেছে। তাঁরা প্রায় এক ঘণ্টা কথা বলেন।
সাক্ষাৎ শেষে বিএনপির স্থায়ী কমিটির সদস্য আবদুল মঈন খান সাংবাদিকদের সঙ্গে কথা বলেন। এ সময় তিনি বলেন, বাংলাদেশের রাজনৈতিক পরিস্থিতি নিয়ে চীন তার আগের অবস্থান পুনর্ব্যক্ত করেছে। চীন আগেই বলেছে, বাংলাদেশের উন্নয়নে রাজনৈতিক স্থিতিশীলতা প্রয়োজন।আবদুল মঈন খান আরও বলেন, বিএনপির প্রতিষ্ঠাতা জিয়াউর রহমানের সময় চীনের সঙ্গে বাংলাদেশের সম্পর্ক ঘনিষ্ঠ হয়েছিল। এরই ধারাবাহিকতায় পরবর্তী সরকারগুলোর সঙ্গেও চীনের সম্পর্ক জোরালো হয়। তিনি বলেন, চীন জাতীয়তাবাদী রাজনীতি করে, বিএনপিও জাতীয়তাবাদের রাজনীতি করে। এ কারণে চীনের সঙ্গে বিএনপির সম্পর্ক আগে থেকেই নিবিড়।সাক্ষাতে ছয় সদস্যের প্রতিনিধিদলের নেতৃত্ব দেন চীনের কমিউনিস্ট পার্টির আন্তর্জাতিক সম্পর্ক বিভাগের উপমন্ত্রী কুও ইয়ে জো। তাঁরা সাংবাদিকদের সঙ্গে কথা বলেননি। সাক্ষাতের সময় বিএনপির পক্ষে আরও ছিলেন দলের স্থায়ী কমিটির সদস্য মাহবুবুর রহমান ও বিএনপির চেয়ারপারসনের উপদেষ্টা সাবিহ উদ্দিন আহমেদ।মাহবুবুর রহমান প্রথম আলোকে বলেন, এ বছর চীন-বাংলাদেশ কূটনৈতিক সম্পর্কের ৪০ বছর পূর্ণ হলো। এ উপলক্ষে প্রতিনিধিদলটি ঢাকায় এসেছে। তাঁরা আশা করেছেন, দুই দেশের সরকার ও জনগণের মধ্যে চলমান বন্ধুত্বপূর্ণ সম্পর্ক আরও গভীর হবে।
