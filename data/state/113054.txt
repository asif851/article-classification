
নীলফামারীর সৈয়দপুর শহরের ভ্রাম্যমাণ আদালত তিন প্রতিষ্ঠানে অভিযান চালিয়ে জরিমানা আদায় করেছেন। গতকাল বৃহস্পতিবার নীলফামারী জেলা প্রশাসনের নির্বাহী হাকিম লিটন আলী ওই অভিযানের নেতৃত্ব দেন। ভ্রাম্যমাণ আদালত নিম্নমানের ফল বিক্রি ও অস্বাস্থ্যকর পরিবেশের জন্য ওই দোকানগুলোকে জরিমানা করেন। এর মধ্যে বাদশা ফলভান্ডারকে ১০ হাজার, শাহ আলম ফলভান্ডারকে ১০ হাজার ও মোজাম্মেল হক মৃধার কলার আড়তকে এক হাজার টাকা জরিমানা করে তাৎক্ষণিকভাবে আদায় করা হয়। আদালত পরিচালনায় সহযোগিতা করে নীলফামারী শিল্প ও বণিক সমিতি, সৈয়দপুর বণিক সমিতি ও সৈয়দপুর থানার পুলিশ। সৈয়দপুর (নীলফামারী) প্রতিনিধি|
