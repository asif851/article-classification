
ঢাকার হাতিরঝিলের ওয়াটার ট্যাক্সি সেবার পরিধি বাড়ল। নতুন নৌপথ চালু করার পাশাপাশি ট্যাক্সির সংখ্যাও বাড়ানো হয়েছে। হাতিরঝিলে ঘুরতে ও বিনোদনের জন্য ওয়াটার ট্যাক্সি এরই মধ্যে বেশ জনপ্রিয়।
২০১৬ সালের ডিসেম্বরে চারটি ট্যাক্সি নিয়ে হাতিরঝিলে পারাপার শুরু হয়। যাত্রী পারাপারের পাশাপাশি বিনোদনের অন্যতম ব্যবস্থা এই ট্যাক্সি। এখন ট্যাক্সির সংখ্যা ১৩। গত ডিসেম্বরে নতুন তিনটি ট্যাক্সি যোগ হয়। এই তিনটি ট্যাক্সি অন্যগুলোর চেয়ে একটু আলাদা। চারদিক ঘেরা। এর মধ্যে একটি বেশ বড়। এটায় প্রায় ৮০ জন চড়তে পারে। অন্য দুটিতে ৫০ জন করে। যাত্রী চাহিদার কথা মাথায় রেখে আরও একটি নৌপথ চালু হয়েছে। পুলিশ প্লাজা থেকে রামপুরা পর্যন্ত। এ বছরই চালু হয়। ভাড়া ১৫ টাকা। হাতিরঝিলে এখন পাঁচটি ঘাট—রামপুরা, এফডিসি, গুলশান, বাড্ডা ও পুলিশ প্লাজা। হাতিরঝিলের এ ট্যাক্সি সেবা পরিচালনার দায়িত্ব পেয়েছে করিম গ্রুপ নামের একটি প্রতিষ্ঠান। এর জেটি ইনচার্জ মো. সাইফুল ইসলাম প্রথম আলোকে বলেন, প্রতিদিন আট হাজারের ওপর টিকিট বিক্রি হয়। শীত হওয়ায় যাত্রী কিছুটা কম। তবে ছুটির দিনে ভিড় থাকে বেশি।
গতকাল সোমবার এফডিসি ঘাটে একটি স্পিডবোট দেখা গেল। সাইফুল ইসলাম বলেন, এটিও বিনোদনের জন্য। স্পিডবোটে আটজনের প্যাকেজে পুরো হাতিরঝিল ঘুরতে খরচ পড়বে দুই হাজার টাকা। এ ছাড়া ঘণ্টা হিসাবেও ওয়াটার ট্যাক্সি ভাড়া নিয়ে ঘোরা যাবে। তবে সেটা সকাল ১০টার পর থেকে বিকেলের মধ্যে। সকাল ৭টা থেকে রাত ১০টা পর্যন্ত ট্যাক্সি সেবা চলে। প্রতি ১৫ মিনিটে একটি করে ট্যাক্সি ছাড়ে। হাতিরঝিলের পাশ দিয়ে হাঁটলে এখন পানি থেকে দুর্গন্ধ পাওয়া যায়। এফডিসি ঘাটে পানির ওপরে তেলও ভাসতে দেখা যায়। মাইশা রহমান রামপুরা থেকে এফডিসি ঘাটে এসেছিলেন। তিনি বলেন, নতুন অবস্থায় পানিতে কোনো গন্ধ ছিল না। কিন্তু এখন পাড় থেকেই গন্ধ পাওয়া যায়। আর ট্যাক্সিতে চললেও সেটা আরও তীব্র হয়। হাতিরঝিল সমন্বিত প্রকল্পের পরিচালক (রাজউক) জামাল আক্তার বলেন, যথেষ্ট সাড়া পাওয়ার কারণেই নতুন রুট চালু হয়েছে এবং ট্যাক্সিও বাড়ানো হয়েছে। সামনে ১৫ থেকে ২০ সিটের আরও কিছু ওয়াটার ট্যাক্সি নামানো হবে। পানিতে দুর্গন্ধের ব্যাপারে বলেন, এটা নিয়ে তাঁরা কাজ করছেন।
