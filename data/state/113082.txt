
খুলনা সিটি করপোরেশনের মেয়র মনিরুজ্জামানকে বরখাস্ত করা হচ্ছে। আজ সোমবার এ সংক্রান্ত প্রজ্ঞাপন জারি হতে পারে বলে স্থানীয় সরকার মন্ত্রণালয়ের কর্মকর্তারা জানিয়েছেন। তাঁরা বলেন, ইতিমধ্যে মনিরুজ্জামানকে বরখাস্ত করা সংক্রান্ত নথিতে স্বাক্ষর করেছেন স্থানীয় সরকার সচিব আবদুল মালেক।স্থানীয় সরকার (সিটি করপোরেশন) আইনের ১২ (১) ধারা অনুযায়ী খুলনার মেয়রকে বরখাস্ত করা হচ্ছে। মনিরুজ্জামানের নামে ফৌজদারি আইনে মামলা রয়েছে। ইতিমধ্যে পুলিশ মামলার অভিযোগপত্র আদালতে দাখিল করেছে।আইন অনুযায়ী, কোনো ফৌজদারি মামলায় জনপ্রতিনিধির নামে করা মামলায় অভিযোগপত্র দেওয়া হলে তাঁকে বরখাস্ত করার বিধান আছে।মনিরুজ্জামান ২০১৩ সালে অনুষ্ঠিত নির্বাচনে মেয়র পদে বিজয়ী হন। আইন অনুযায়ী ২০১৮ সালের জুন পর্যন্ত তাঁর মেয়াদ।
