
মশক নিধনে এ বছর ঢাকা উত্তর ও দক্ষিণ সিটি করপোরেশনের বরাদ্দ মোট সাড়ে ২৩ কোটি টাকা বলে জানিয়েছেন স্থানীয় সরকারমন্ত্রী সৈয়দ আশরাফুল ইসলাম। আজ মঙ্গলবার সংসদে লিখিত প্রশ্নের জবাবে তিনি এ কথা জানান। তিনি বলেন, এ খাতে ঢাকা দক্ষিণ সিটি করপোরেশনের বরাদ্দ ১৪ কোটি ৫০ লাখ টাকা এবং উত্তরের বাজেট নয় কোটি টাকা।
সংসদে হাজি সেলিম প্রশ্ন করেন, ঢাকার দুই সিটি করপোরেশনের বার্ষিক বাজেট ১০০ কোটি টাকা, কিন্তু মশক নিধনে নগর কর্তৃপক্ষের কোনো পদক্ষেপ নেই। এর জবাবে সৈয়দ আশরাফ বলেন, বর্তমানে ঢাকা দক্ষিণ সিটি করপোরেশনের মশক নিয়ন্ত্রণ কার্যক্রম অব্যাহত থাকায় মশার প্রকোপ নগরবাসীর সহনীয় পর্যায়ে রয়েছে।স্থানীয় সরকারমন্ত্রী বলেন, ঢাকা দক্ষিণ সিটি করপোরেশনে রাজস্ব বাজেট থেকে ৮৬ লাখ টাকা ছাড় করা হয়েছে। মশা নিয়ন্ত্রণ কার্যক্রমের অংশ হিসেবে শুক্রবার ছাড়া সপ্তাহের বাকি দিনগুলোতে করপোরেশনের পাঁচটি অঞ্চলে একযোগে সকাল আটটা থেকে বেলা ১১টা পর্যন্ত লার্ভিসাইডিং এবং বিকেল চারটা থেকে সূর্যাস্ত পর্যন্ত ফগিং কার্যক্রম চালানো হচ্ছে।ঢাকা উত্তর সিটি করপোরেশনের পাঁচটি অঞ্চলে ও বিভিন্ন ওয়ার্ডে মশা নিধনের জন্য লার্ভিসাইডিং ও এডাল্টিসাইডিং কাজ চলছে বলে জানান স্থানীয় সরকারমন্ত্রী। তিনি দাবি করেন, মশার উপদ্রব আগের চেয়ে অনেক নিয়ন্ত্রিত। মশার প্রজননক্ষেত্র ধ্বংস করার জন্য ঢাকা উত্তর সিটি করপোরেশন এলাকায় রাজউকের আওতাধীন জলাশয়ে কচুরিপানা নিয়মিত পরিষ্কার করা হচ্ছে।
