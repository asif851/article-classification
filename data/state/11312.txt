
প্রধানমন্ত্রী শেখ হাসিনা বাংলাদেশের উন্নয়নে জাহাজ নির্মাণসহ বিভিন্ন খাতে আরও সৌদি বিনিয়োগ ও সহযোগিতা কামনা করেছেন। তিনি বলেছেন, দুই ভ্রাতৃপ্রতিম দেশের পারস্পরিক স্বার্থে অন্যান্য ক্ষেত্রেও অর্থনৈতিক সহযোগিতার উপায় খুঁজে বের করতে হবে।সৌদি প্রিন্স তুর্কি বিন আবদুল্লাহ আল-সৌদ গতকাল সোমবার সন্ধ্যায় প্রধানমন্ত্রী শেখ হাসিনার সঙ্গে গণভবনে সাক্ষাৎকালে প্রধানমন্ত্রী একথা বলেন। সাক্ষাৎ শেষে প্রধানমন্ত্রীর প্রেস সচিব ইহসানুল করিম এ ব্যাপারে সাংবাদিকদের অবহিত করেন। খবর বাসসের।প্রিন্স তুর্কি বিন আবদুল্লাহ আল-সৌদ বাদশাহ আবদুল্লাহ মানবিক ও দাতব্য ফাউন্ডেশনের চেয়ারম্যানও। সাক্ষাতের সময় তাঁর ভাই প্রিন্স বদর বিন আবদুল্লাহ এবং ইসলামিক উন্নয়ন ব্যাংকের (আইডিবি) প্রেসিডেন্ট আহমদ মোহাম্মদ আলী আল-মাদানিও ছিলেন। বাদশাহ আবদুল্লাহ মানবিক ও দাতব্য ফাউন্ডেশন পরিচালিত ‘ফায়েল খায়ের’ কর্মসূচির ভূয়সী প্রশংসা করেন শেখ হাসিনা।
