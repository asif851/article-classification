
সড়ক পরিবহন ও সেতুমন্ত্রী ওবায়দুল কাদের সড়ক দুর্ঘটনা রোধে সব শ্রেণি-পেশার মানুষকে সচেতন হওয়ার পাশাপাশি ট্রাফিক আইন মেনে চলার আহ্বান জানিয়েছেন।মন্ত্রী আজ বুধবার সকালে রাজধানীর কাকরাইলে জাতীয় সড়ক নিরাপত্তা দিবস উপলক্ষে নিরাপদ সড়ক চাই আন্দোলনের শোভাযাত্রার উদ্বোধনকালে সাংবাদিকদের প্রশ্নের উত্তরে এ কথা বলেন।মন্ত্রী বলেন, ‘সড়ক দুর্ঘটনা রোধে জনসচেতনতা বাড়ানোর পাশাপাশি আইন মেনে চলতে হবে, না হলে দুর্ঘটনা রোধ করা সম্ভব নয়। যাত্রী ও চালক সবাইকে রাস্তায় চলাচলের ক্ষেত্রে আরও সচেতন হতে হবে।’
সড়ক পরিবহন ও সেতুমন্ত্রী নাটোরের বড়াইগ্রামে দুটি বাসের মুখোমুখি সংঘর্ষে বহু লোক হতাহতের ঘটনায় চালকের বেপরোয়া গতিতে গাড়ি চালানোকে দায়ী করেন। তিনি বলেন, এ ঘটনায় গাড়ির চালকও নিহত হয়েছেন। বেপরোয়া গতিতে গাড়ি চালালে চালকদের জীবনও যে নিরাপদ নয়, তাঁদের সেটা অন্তত বোঝা উচিত।
শিগগিরই সড়ক পরিবহন ও সেতু মন্ত্রণালয় স্কুল-কলেজ ও বিশ্ববিদ্যালয়ের শিক্ষার্থীদের সড়ক নিরাপত্তা ও সচেতনতার জন্য কাউন্সিলিং কর্মসূচি হাতে নেবে বলেও জানান মন্ত্রী। তিনি বলেন, ‘সড়ক দুর্ঘটনা রোধে কারিগরি ব্যবস্থা নেওয়া হবে। মহাসড়ক নির্মাণের কারিগরি ত্রুটি দূর করার জন্য আমরা চেষ্টা করে যাচ্ছি। দেশের সড়ক-মহাসড়কে ১৪৪টি ব্ল্যাক স্পট চিহ্নিত করা হয়েছে। শিগগিরই এসব স্থানের সংস্কার প্রকল্পের কাজ শুরু হবে।’
নিরাপদ সড়ক চাই আন্দোলনের প্রধান চিত্রনায়ক ইলিয়াস কাঞ্চনের নেতৃত্বে শোভাযাত্রাটি কাকরাইলে নিরাপদ সড়ক চাই কার্যালয়ের সামনে থেকে শুরু হয়ে শহীদ মিনারে গিয়ে শেষ হয়। বাসস
