
বাংলাদেশ ও সার্বিয়ার মধ্যে কূটনীতিক ও অফিশিয়াল পাসপোর্টধারীদের অন্য দেশ সফর বা ভ্রমণে এখন আর ভিসা লাগবে না। এ দুই দেশের মধ্যে কূটনীতিক ও অফিশিয়াল পাসপোর্টধারীদের ভিসা অব্যাহতি-সংক্রান্ত চুক্তি স্বাক্ষরের প্রস্তাব মন্ত্রিসভার বৈঠকে অনুমোদন দেওয়া হয়েছে। গতকাল সোমবার প্রধানমন্ত্রী শেখ হাসিনার সভাপতিত্বে সচিবালয়ে মন্ত্রিসভার নিয়মিত বৈঠকে এ অনুমোদন দেওয়া হয়।বৈঠক শেষে মন্ত্রিপরিষদ সচিব এম মোশাররাফ হোসাইন ভূইয়া জানান, ভিসা অব্যাহতিকরণ চুক্তিটি স্বাক্ষর হলে উভয় দেশে বাণিজ্যসুবিধা ও বিনিয়োগের অনুকূল পরিবেশ সৃষ্টি হবে। এ দুই দেশের যেসব নাগরিক বিভিন্ন আন্তর্জাতিক সংস্থায় কর্মরত রয়েছেন, তাঁরাও ভিসা অব্যাহতিকরণ সুবিধার আওতায় পড়বেন। উভয় দেশের সফরকারীরা ৯০ দিনের জন্য এ সুবিধা পাবেন।বস্ত্র খাতের পোষক কর্তৃপক্ষের দায়িত্ব বস্ত্র অধিদপ্তরের: মোশাররাফ হোসাইন ভূইয়া বলেন, বস্ত্র খাতের পোষক কর্তৃপক্ষের দায়িত্ব বস্ত্র ও পাট মন্ত্রণালয়ের অধীন বস্ত্র অধিদপ্তরে ন্যস্ত করার নিমিত্তে মন্ত্রিসভা বৈঠকে এর আগে গৃহীত সিদ্ধান্ত সংশোধনের প্রস্তাব অনুমোদন দেওয়া হয়েছে। মন্ত্রিপরিষদ সচিব বলেন, শিল্পনীতি অনুযায়ী বস্ত্র খাতের পোষক হয় বস্ত্র অধিদপ্তর, আবার মন্ত্রিসভার বৈঠকের সিদ্ধান্ত অনুযায়ী পোষক হয় বিনিয়োগ বোর্ড। এ জটিলতা নিরসনের জন্যই গতকালের মন্ত্রিসভার বৈঠকে ’৯২ সালের মন্ত্রিসভার সিদ্ধান্ত সংশোধনের প্রস্তাব অনুমোদন দেওয়া হয়।
