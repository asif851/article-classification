
দুর্নীতির মামলায় বিএনপির চেয়ারপারসন খালেদা জিয়ার সাজা হওয়াকে বর্তমান সরকারের সবচেয়ে বড় ভুল বলে মন্তব্য করেছেন লিবারেল ডেমোক্রেটিক পার্টির (এলডিপি) চেয়ারম্যান কর্নেল অলি আহমদ। তিনি বলেন, এই সাজার ফলে জনগণের মধ্যে খালেদা জিয়ার গ্রহণযোগ্যতা আরও বেড়েছে।
আজ শনিবার ঢাকা রিপোর্টার্স ইউনিটিতে ‘স্বাধীনতার ৪৭ বছর : গণতন্ত্রের সংকট’ শীর্ষক এক সেমিনারে প্রধান অতিথির বক্তব্যে এসব কথা বলেন। সেমিনারের আয়োজন করে ‘দেশ বাঁচাও, মানুষ বাঁচাও আন্দোলন’ নামের একটি সংগঠন।
অলি আহমদ বলেন, যে মামলায় খালেদা জিয়াকে সাজা দেওয়া হয়েছে, তাতে খালেদা জিয়ার দুর্নীতির প্রমাণ নেই। অভিজ্ঞতা, জানার অভাবে পদ্ধতিগত ভুল থাকতে পারে। এই মামলায় খালেদা জিয়া, তারেক রহমানের সাজা হতে পারে না।
সরকারকে প্রতিহিংসা, প্রতিশোধের রাজনীতি পরিহার করার অনুরোধ জানিয়ে এলডিপির চেয়ারম্যান বলেন, ২০০৭-০৮ সালে আওয়ামী লীগের নেতা-কর্মীদের বিরুদ্ধে যেসব মামলা হয়েছিল, পরে সেগুলো রাজনৈতিক বিবেচনায় পরিহার করা হয়েছে। অন্যদিকে বিএনপির নেতা-কর্মীদের বিরুদ্ধে রাজনৈতিক মামলা বহুগুণ বেড়েছে। তিনি দেশে গণতন্ত্র পুনঃপ্রতিষ্ঠায় ঐক্যবদ্ধ ও শান্তিপূর্ণভাবে জোরদার আন্দোলন গড়ে তোলার আহ্বান জানান।
সেমিনারে মূল বক্তা ছিলেন ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ। এতে আয়োজক সংগঠনের সভাপতি কে এম রকিবুল ইসলামের সভাপতিত্বে আরও বক্তব্য দেন বিএনপির ভাইস চেয়ারম্যান শওকত মাহমুদ, গণশিক্ষাবিষয়ক সম্পাদক মো. সেলিম ভূঁইয়া, সাংবাদিক নেতা কাদের গনি চৌধুরী প্রমুখ।
