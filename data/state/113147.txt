
‘ছয় মার্কিন কংগ্রেস সদস্যের ভুয়া বিবৃতি গণমাধ্যমে পাঠানো ছিল বিএনপির টোটালি মিথ্যা রাজনীতি’-এমন মন্তব্য করেছেন জাতিসংঘে নিযুক্ত বাংলাদেশের স্থায়ী প্রতিনিধি এ কে আবদুল মোমেন। তিনি বলেন, ‘যাঁদের নামে বিবৃতি পাঠানো হয়েছে, তাঁরা এখন কারেন্ট গভর্নমেন্টের গুড ফ্রেন্ড। বিএনপি সরকারকে ফাঁসাতে গিয়ে নিজেরাই ফেঁসে গেছে।’আজ শুক্রবার সন্ধ্যা পৌনে সাতটায় সিলেট সার্কিট হাউসে স্থানীয় সাংবাদিকদের সঙ্গে মতবিনিময় করতে গিয়ে আবদুল মোমেন এসব কথা বলেছেন। এ সময় সিলেট সিটি করপোরেশনের সাবেক মেয়র বদরউদ্দিন আহমদ কামরান, সাবেক সাংসদ শফিকুর রহমান চৌধুরী, সিলেট সদর উপজেলা চেয়ারম্যান আশফাক আহমদ, মহানগর আওয়ামী লীগের সাধারণ সম্পাদক আসাদ উদ্দিন প্রমুখ উপস্থিত ছিলেন।দেশের চলমান পরিস্থিতি সম্পর্কে জাতিসংঘের এই প্রতিনিধি বলেন, ‘দেশে এখন সন্ত্রাসী মুভমেন্ট চলছে, এটাকে গণতান্ত্রিক মুভমেন্ট বলে না। তাই এ ধরনের ধ্বংসাত্মক কর্মসূচি দেশ-বিদেশে কারও কাছেই সমর্থন পাচ্ছে না। সহিংস কার্যক্রম কখনোই ইতিবাচক ফলাফল নিয়ে আসে না। বাংলাদেশে যে অগ্রগতির ধারা সৃষ্টি হয়েছে, এসব কর্মসূচি এতে প্রতিবন্ধকতা তৈরি করছে।’
আবদুল মোমেন আরও বলেন, বাংলাদেশ নানা ক্ষেত্রে এখন বিশ্বের কাছে আদর্শ। তাই অনেক শত্রুও তৈরি হচ্ছে। তবে ক্রমাগত বাংলাদেশ এগিয়ে চলছে। বিদেশে দেশের ভাবমূর্তি দিন দিন উজ্জ্বল হচ্ছে। সারা বিশ্বের কাছে বাংলাদেশ এখন ইতিবাচক উদাহরণ। ২০২১ সালের আগেই এই দেশ মধ্যম আয়ের দেশে পরিণত হবে। ২০৪১ সালের মধ্যে বাংলাদেশ উন্নত দেশে পরিণত হবে।
