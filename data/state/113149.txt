
বিএনপির স্থায়ী কমিটির সদস্য এম কে আনোয়ার বলেছেন, বিলবোর্ডের মাধ্যমে সরকার অর্ধসত্য ও মিথ্যা প্রচার করছে। কিন্তু বিলবোর্ড দেখিয়ে জনগণকে বিভ্রান্ত করা যাবে না। আজ সোমবার রাজধানীর নয়াপল্টনে একটি হোটেলে ছাত্রদল আয়োজিত ইফতার অনুষ্ঠানে এম কে আনোয়ার এ কথা বলেন। এম কে আনোয়ার বলেন, আওয়ামী লীগের মিথ্যাচার জনগণ বিশ্বাস করে না। উন্নয়নের ধারাবাহিকতা রক্ষার জন্য প্রধানমন্ত্রীর নৌকায় ভোট চাওয়ার প্রসঙ্গে তিনি বলেন, উন্নয়ন নয়, হল-মার্ক, পদ্মা সেতু, ডেসটিনি ও ব্যাংক লুটের ধারাবাহিকতা রক্ষার জন্য আওয়ামী লীগ আবার ক্ষমতায় যেতে চায়। ছাত্রদলের সভাপতি আবদুল কাদের ভূঁইয়া জুয়েলের সভাপতিত্বে ইফতার অনুষ্ঠানে বিএনপির ছাত্রবিষয়ক সম্পাদক শহীদ উদ্দীন চৌধুরী, সহ-ছাত্রবিষয়ক সম্পাদক সুলতান সালাহউদ্দিন, ছাত্রদলের সাধারণ সম্পাদক হাবিবুর রশিদ, সিনিয়র সহসভাপতি বজলুল করিম চৌধুরী, সিনিয়র যুগ্ম সাধারণ সম্পাদক এস এম ওবায়দুল হকসহ কেন্দ্রীয় নেতারা উপস্থিত ছিলেন।
