
অবিলম্বে যশোরের ভবদহ অঞ্চলের জলাবদ্ধতা স্থায়ীভাবে নিরসনে ছয় দফা দাবি জানিয়েছে ‘ভবদহ পানি নিষ্কাশন সংগ্রাম কমিটি’। গতকাল বৃহস্পতিবার দুপুরে খুলনা বিভাগীয় পানি উন্নয়ন বোর্ডের তত্ত্বাবধায়ক প্রকৌশলীর কাছে দেওয়া এক স্মারকলিপিতে এ দাবি জানানো হয়।দাবিগুলো হলো তিনটি এক্সকাভেটর (খনকযন্ত্র) দিয়ে শ্রী ও হরি নদীর পলি অপসারণ, অবিলম্বে আমডাঙ্গা খাল প্রশস্ত করে সোজাসুজি রাজাপুর খালের সঙ্গে সংযোগ, মাঘী পূর্ণিমার আগেই বিল কপালিয়ায় টিআরএম (জোয়ারাধার) প্রকল্প চালু, টেকা ও মুক্তেশ্বরী নদীর সঙ্গে উজানে ভৈরব-মাথাভাঙার সংযোগ স্থাপন, ক্ষতিগ্রস্ত ব্যক্তিদের বাড়িঘর নির্মাণ ও খাদ্যনিরাপত্তা নিশ্চিত করা এবং পাউবোর দুর্নীতি-অনিয়ম বন্ধ ও দোষী ব্যক্তিদের বিরুদ্ধে ব্যবস্থা নেওয়া।সংগ্রাম কমিটি গতকাল সকাল ১০টা থেকে দুপুর সাড়ে ১২টা পর্যন্ত খুলনা শহরের নূরনগর এলাকায় পানি উন্নয়ন বোর্ড চত্বরে অবস্থান কর্মসূচিও পালন করে।
