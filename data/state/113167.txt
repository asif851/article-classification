
বিএনপির সিনিয়র যুগ্ম মহাসচিব রুহুল কবির রিজভী বলেছেন, ‘বিএনপি এবার নারায়ণগঞ্জ সিটি করপোরেশন নির্বাচন বর্জন করবে না। আগামীকাল দুঃশাসনের বিরুদ্ধে ঐতিহাসিক ভোট-বিপ্লব ঘটবে। গণতন্ত্র পুনরুদ্ধারের পক্ষে গণরায় দেবে নারায়ণগঞ্জবাসী। কোনো বাধায় ধানের শীষের জোয়ার ঠেকানো যাবে না।’আজ বুধবার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এসব কথা বলেন।রিজভী বলেন, নারায়ণগঞ্জে দৃশ্যত এখন পর্যন্ত নির্বাচনী পরিবেশ ভালো থাকলেও জনমন থেকে অস্বস্তি ও শঙ্কা দূর হয়নি। সাম্প্রতিক বিভিন্ন নির্বাচনের পরিস্থিতি বিবেচনায় নিয়ে এই নির্বাচনে ভোটারদের শঙ্কা থাকাটা স্বাভাবিক। তিনি দাবি করেন, ‘আমরা বিভিন্ন সূত্র থেকে জানতে পেরেছি যে সিটি করপোরেশন এলাকার আশপাশে শাসক দলের ক্যাডাররা অবস্থান করবে। প্রত্যক্ষ না হলেও পরোক্ষ কায়দায় নির্বাচনের দিন তারা বিভিন্নভাবে তাদের প্রভাব খাটানোর চেষ্টা করবে। ইতিমধ্যে কিছু কিছু এলাকায় তাদের আনাগোনার খবরও বিএনপি পেয়েছে।’
রিজভী আশা করেন, কাল ভোট গ্রহণের সময় সরকারের প্রভাব বিস্তারের কোনো অপতৎপরতা দেখা গেলে তার বিরুদ্ধে তাৎক্ষণিক ব্যবস্থা গ্রহণ করে ভোটকে শান্তিপূর্ণ করবে নির্বাচন কমিশন। ভোট নিয়ে কোনো ধরনের কারসাজি হলে নারায়ণগঞ্জের সাহসী ভোটাররা তা মোকাবিলা করবে। ঐতিহ্যগতভাবেই নারায়ণগঞ্জবাসী সন্ত্রাস, অনাচার, অত্যাচার ও নির্যাতনের বিরুদ্ধে ঐক্যবদ্ধ। যারা ন্যায় ও সত্যের পক্ষে থাকে, তাদের ভয় দেখিয়ে কোনো কাজ হয় না। ভোট-সন্ত্রাস বনাম সুষ্ঠু নির্বাচন দ্বন্দ্বে সুষ্ঠু নির্বাচনই চূড়ান্তভাবে বিজয় লাভ করে, যেখানে মানুষের ভোটাধিকার প্রয়োগ নিশ্চিত হবে। বিএনপি দৃঢ়ভাবে বিশ্বাস করে, সুষ্ঠু নির্বাচন নিশ্চিত করতে নির্বাচন কমিশন তাদের আগের অবস্থান থেকে সরে আসবে এবং মানুষকে নির্বিঘ্নে ভোট দেওয়ার পরিবেশ সৃষ্টি করবে।
বিএনপির এই নেতা বলেন, বিএনপি আশা করে যে নির্বাচন কমিশন শেষবেলায় একটা অবাধ, শান্তিপূর্ণ ও সুষ্ঠু নির্বাচনের দৃষ্টান্ত স্থাপন করবে। নির্বাচনের দিন প্রতিটি ভোটকেন্দ্রে আইনশৃঙ্খলা পরিস্থিতি সামলানোর জন্য পর্যাপ্ত ব্যবস্থা রাখা, সব প্রার্থীর পোলিং এজেন্টদের নির্বিঘ্নে দায়িত্ব পালনের ব্যবস্থা রাখা এবং ভোট গণনার সময় পোলিং এজেন্টদের উপস্থিতি নিশ্চিত করতে যথাযথ ব্যবস্থা নেওয়ার আহ্বান জানান তিনি।
