
রাজধানীর সোয়ারীঘাট এলাকায় অভিযান চালিয়ে চার হাজার কেজি জাটকা জব্দ করেছে কোস্টগার্ড পাগলা স্টেশন। আজ মঙ্গলবার সকালে অভিযান চালিয়ে জাটকাগুলো জব্দ করা হয়। তবে এ ঘটনায় কাউকে আটক করা যায়নি।
আজ দুপুরে কোস্টগার্ড পাগলা স্টেশনের কমান্ডার সায়ীদ এম কাসেদ সাংবাদিকদের জানান, মঙ্গলবার ভোর ছয়টার দিকে তাঁর তত্ত্বাবধানে টিম লিডার পেটি অফিসার এম এ হানিফের নেতৃত্বে একটি দল রাজধানীর সোয়ারীঘাট এলাকায় অভিযান চালিয়ে চার হাজার কেজি জাটকা জব্দ করে। পরে আইনানুগ ব্যবস্থা গ্রহণের জন্য নারায়ণগঞ্জ সদর উপজেলা নির্বাহী অফিসার ও নির্বাহী ম্যাজিস্ট্রেট তাসনিম জেবিন বিনতে শেখের উপস্থিতিতে উপজেলা পল্লী উন্নয়ন কর্মকর্তা বেলাল হোসেনের কাছে হস্তান্তর করা হয়। আটক জাটকার আনুমানিক মূল্য ১২ লাখ টাকা। আটক জাটকাগুলো ৪১টি মাদ্রাসা ও এতিমখানা এবং স্থানীয় গরিব ও দুস্থ মানুষের মধ্যে বিতরণ করা হয় বলে জানান তিনি।
