

রাজধানীতে গত রাতের বৃষ্টিপাতে বিভিন্ন এলাকায় জলাবদ্ধতার সৃষ্টি হয়েছে। এ কারণে আজ বুধবার সকালে দীর্ঘ যানজটের কবলে পড়ে চরম ভোগান্তিতে পড়তে হয় নগরবাসীকে।
আষাঢ়ের শেষ সময়ে এসে সারা দেশেই মুষলধারে বৃষ্টি হচ্ছে। তবে অন্য সব অঞ্চলের চেয়ে এবার রাজধানী ঢাকায় বেশি বৃষ্টি হচ্ছে। আবহাওয়া অধিদপ্তর জানায়, গতকাল মঙ্গলবার সন্ধ্যা ছয়টা থেকে আজ সকাল ছয়টা পর্যন্ত ঢাকায় ৬০ মিলিমিটার বৃষ্টি হয়েছে। আর গতকাল সকাল ছয়টা থেকে আজ সকাল ছয়টা পর্যন্ত ঢাকায় বৃষ্টিপাতের পরিমাণ ১০৩ মিলিমিটার। বৃষ্টিপাতের এই পরিমাণ অন্য সব বিভাগীয় শহরের চেয়ে বেশি।
মোহাম্মদপুর থেকে আজ সকালে কারওয়ান বাজার যাচ্ছিলেন বেসরকারি প্রতিষ্ঠানের কর্মী মিলন হোসেন। তিনি বললেন, সকাল সাড়ে সাতটায় মোহাম্মদপুর বাসস্ট্যান্ড থেকে বাসে ওঠেন কারওয়ান বাজারে যাওয়ার জন্য। পৌনে দুই ঘণ্টায় তিনি জাতীয় সংসদ ভবনের সামনে পৌঁছান। সংসদ ভবনের সামন থেকে ফার্মগেট মোড় পর্যন্ত জ্যাম থাকায় সেখান থেকে তিনি হেঁটেই কারওয়ান বাজারের দিকে রওনা দেন। তিনি বলেন, বাস থেকে নেমে হেঁটে যাওয়ারও উপায় নেই। কারণ, রাস্তার দুই পাশে জলাবদ্ধতার সৃষ্টি হয়েছে।
কারওয়ান বাজারে কাজী নজরুল অ্যাভিনিউয়ে পয়োনিষ্কাশন লাইনের কাজ চলতে থাকায় সেখানে প্রায় হাঁটুপানি জমে যায়। সেখানে ফুটপাত ভেঙে ফেলা হয়েছে। ইট-বালু রাখা হয়েছে রাস্তার ওপর। তাই হেঁটে চলাচলকারী লোকজনকে বাধ্য হয়ে মাঝপথ দিয়ে যেতে হচ্ছে। এ কারণে সড়কের ওই জায়গায় যানবাহনের গতি কমে যাচ্ছে। সৃষ্টি হচ্ছে ব্যাপক যানজট।
প্রত্যক্ষদর্শী ব্যক্তিরা জানান, মিরপুর, কাজীপাড়া, মালিবাগ মোড়, মগবাজার নয়াটোলা ও মৌচাক এলাকায় ভয়াবহ জলাবদ্ধতার সৃষ্টি হয়েছে। কারওয়ান বাজারে টিসিবি কার্যালয়ের সামনে প্রায় হাঁটুপানি পেরিয়ে গন্তব্যে যাচ্ছেন লোকজন। দক্ষিণ বনশ্রীর একজন বাসিন্দা জানান, ওই এলাকার ১০ তলা মার্কেট এলাকায় জলাবদ্ধতার কারণে সকালে যান চলাচল প্রায় বন্ধ হয়ে যায়। দক্ষিণ বনশ্রীর সি ব্লকেও জলাবদ্ধতার কারণে ভোগান্তিতে পড়েছেন স্থানীয় লোকজন। তেজকুনিপাড়ায় প্রায় কোমরসমান পানি জমেছে। ওই এলাকার বাসিন্দা সাইফুল ইসলাম এ কথা জানিয়ে বললেন, তিনি বহু কষ্টে বিকল্প পথ ব্যবহার করে তাঁর অফিসে পৌঁছান।
মালিবাগে প্রায় কোমরসমান পানি থাকায় সেখানকার একটি বেসরকারি স্কুল আজ বন্ধ ঘোষণা করা হয়েছে। অভিভাবক নাসরিন জাহান জানান, স্কুল কর্তৃপক্ষ মুঠোফোনে অভিভাবকদের কাছে বার্তা পাঠিয়ে স্কুল বন্ধের কথা জানিয়েছে।
একটি বেসরকারি প্রতিষ্ঠানের কর্মী মেহেদি হাসান বললেন, আজ যানজটের কারণে টেকনিক্যাল মোড় থেকে কারওয়ান বাজার পৌঁছাতে তাঁর প্রায় আড়াই ঘণ্টা সময় লেগেছে। স্বাভাবিক সময় তাঁর সময় লাগে ২০ মিনিটের মতো।
আবহাওয়া অধিদপ্তর জানায়, ঢাকার পরে সবচেয়ে বেশি বৃষ্টিপাত হচ্ছে রাজশাহীতে। গত ২৪ ঘণ্টায় রাজশাহীতে ৩০ মিলিমিটার বৃষ্টি হয়েছে। এ ছাড়া গত ২৪ ঘণ্টায় ময়মনসিংহে ২৮, সিলেটে ১৯, চট্টগ্রামে ৫, খুলনায় ৬, বরিশালে ৬ ও রংপুরে ৪ মিলিমিটার বৃষ্টি হয়েছে। বৃষ্টির এই ধারা আরও অন্তত তিন দিন থাকতে পারে।
আরও পড়ুন:ঢাকায় এক রাতে ৬০ মিলিমিটার বৃষ্টি
