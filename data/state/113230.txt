
১৪২০ বাংলা সনের বাংলাদেশি প্রকাশনা থেকে মননশীল শাখায় আহমদ রফিকের গবেষণাগ্রন্থ দেশবিভাগ: ফিরে দেখা এবং সৃজনশীল শাখায় রায়হান রাইনের উপন্যাস আগুন ও ছায়া ‘প্রথম আলো বর্ষসেরা বই’-এর পুরস্কার পেয়েছে। প্রথম আলোর উদ্যোগে ১১ বছর ধরে এ পুরস্কার দেওয়া হচ্ছে।বাংলা একাডেমির মহাপরিচালক শামসুজ্জামান খানের সভাপতিত্বে আবুল মোমেন, খালিকুজ্জামান ইলিয়াস, ভীষ্মদেব চৌধুরী ও লুভা নাহিদ চৌধুরীর সমন্বয়ে গঠিত বিচারকমণ্ডলী পুরস্কারের জন্য বই দুটো চূড়ান্তভাবে নির্বাচন করেন। পুরস্কার বিজয়ী এই দুই লেখকের প্রত্যেককে ক্রেস্ট ও প্রশংসাপত্র দিয়ে প্রথম আলো আনুষ্ঠানিকভাবে সম্মানিত করবে। এ বছর পুরস্কারটির অর্থমূল্য ৫০ হাজার টাকা থেকে বাড়িয়ে এক লাখ টাকা করা হয়েছে। অনুষ্ঠানে এ অর্থমূল্যের চেকও পুরস্কার বিজয়ী দুই লেখকের হাতে তুলে দেওয়া হবে।অনুষ্ঠানটি হবে বাংলা একাডেমির আবদুল করিম সাহিত্যবিশারদ মিলনায়তনে, ২৪ জানুয়ারি ২০১৫। প্রকাশনা সংস্থা অনিন্দ্য প্রকাশ আহমদ রফিকের বইটি প্রকাশ করেছে। রায়হান রাইনের বইটি বেরিয়েছে প্রথমা প্রকাশন থেকে।আহমদ রফিকের জন্ম ১৯২৯ সালের ১২ সেপ্টেম্বর কুমিল্লা জেলার শাহবাজপুরে। ঢাকা মেডিকেল কলেজের ছাত্র থাকাকালে তিনি ভাষা আন্দোলনে জড়িয়ে পড়েন। পরবর্তী সময়ে ভাষা আন্দোলন নিয়ে তিনি একাধিক গবেষণাগ্রন্থ লিখেছেন। প্রাবন্ধিক, গবেষক ও কবি আহমদ রফিক একাধিক সাহিত্য ও বিজ্ঞানপত্র সম্পাদনা করেছেন। তিনি রবীন্দ্রচর্চা কেন্দ্র ট্রাস্টের প্রতিষ্ঠাতা এবং এশিয়াটিক সোসাইটির জীবনসদস্য। তাঁর উল্লেখযোগ্য প্রবন্ধগ্রন্থের মধ্যে রয়েছে আরেক কালান্তরে, ভাষা আন্দোলন: ইতিহাস ও তাৎপর্য, রবীন্দ্রনাথের চিত্রশিল্প, রবীন্দ্রভুবনে পতিসর, মৃত্যুহীন বিপ্লবী চে গুয়েভারা, বাঙালির স্বাধীনতাযুদ্ধ প্রভৃতি। প্রকাশিত হয়েছে তাঁর নির্বাচিত কবিতা ও সিলেক্টেড পোয়েমস। সাহিত্যে অবদানের জন্য তিনি বাংলা একাডেমি সাহিত্য পুরস্কার ও অলক্ত সাহিত্য পুরস্কার পেয়েছেন। ভূষিত হয়েছেন রাষ্ট্রীয় একুশে পদকে। রবীন্দ্রচর্চার স্বীকৃতি হিসেবে টেগোর রিসার্চ ইনস্টিটিউট তাঁকে ‘রবীন্দ্র তত্ত্বাচার্য’ উপাধিতে ভূষিত করে।রায়হান রাইনের জন্ম ১৯৭১ সালের ৮ মার্চ সিরাজগঞ্জ জেলার সদর থানার খোর্দবয়রা গ্রামে। তিনি বিএল সরকারি উচ্চবিদ্যালয় থেকে এসএসসি ও রাজশাহী সরকারি কলেজ থেকে এইচএসসি পাস করেন। জাহাঙ্গীরনগর বিশ্ববিদ্যালয় থেকে স্নাতক ও স্নাতকোত্তর ডিগ্রি নেন দর্শন বিষয়ে। স্নাতকোত্তর পরীক্ষায় উত্তম ফলাফলের জন্য এম ইউ আহমেদ ট্রাস্ট থেকে স্বর্ণপদক পান। রায়হান রাইনের প্রকাশিত গল্পগ্রন্থ আকাশের কৃপাপ্রার্থী তরু, পাতানো মায়ের পাহাড়, স্বপ্নের আমি ও অন্যরা, কাব্যগ্রন্থ তুমি ও সবুজ ঘোড়া। সম্পাদনা করেছেন বাংলার ধর্ম ও দর্শন। মনসুর আল-হাল্লাজের কিতাব আল-তাওয়াসিন, পাবলো নেরুদার প্রশ্নপুস্তক তাঁর অনুবাদগ্রন্থ। আগুন ও ছায়া তাঁর প্রথম প্রকাশিত উপন্যাস। এ উপন্যাসের প্রথম ভাষ্য প্রথম আলোর ২০১২ সালের ঈদসংখ্যায় মিথুনের রাশিফল নামে প্রকাশিত হয়েছিল। এখন তিনি জাহাঙ্গীরনগর বিশ্ববিদ্যালয়ের দর্শন বিভাগের সহযোগী অধ্যাপক।
