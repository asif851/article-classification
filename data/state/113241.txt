
রাঙামাটির কাউখালী উপজেলায় দুই দল দুর্বৃত্তের মধ্যে গুলিবিনিময় হয়েছে। এতে এক পথচারী নারী নিহত হয়েছেন। আহত হয়েছেন একজন। আজ সোমবার এ ঘটনা ঘটে।নিহত নারীর নাম পিংগুলা চাকমা (৪৫)। আহত ব্যক্তি হরিধন চাকমা।পুলিশ ও স্থানীয় লোকজনের ভাষ্য, উপজেলার ঘাগড়া ইউনিয়নের চেলাছড়া নামক এলাকায় আজ বেলা সাড়ে ১১টার দিকে দুই দল দুর্বৃত্তের মধ্যে গুলিবিনিময় শুরু হয়। এ সময় ঘাগড়া বাজারের দিকে যাচ্ছিলেন পিংগুলা ও হরিধন। গুলিবিনিময়ের মাঝখানে পড়ে ঘটনাস্থলে নিহত হন পিংগুলা। গুলিবিদ্ধ হয়ে মারাত্মক আহত হন হরিধন।কাউখালী থানার ভারপ্রাপ্ত কর্মকর্তা (ওসি) নীলু বড়ুয়া বলেন, ‘জনসংহতি সমিতি ও ইউনাইটেড পিপলস ডেমোক্রেটিক ফ্রন্টের (ইউপিডিএফ) মধ্যে গুলিবিনিময় হয়েছে বলে শুনেছি। এ সময় মাঝখানে পড়ে এক নারী পথচারী নিহত ও একজন আহত হন। আহত ব্যক্তিকে উদ্ধার করে চট্টগ্রাম মেডিকেল কলেজ হাসপাতালে পাঠিয়েছেন স্থানীয় লোকজন।’গুলিবিনিময়ের ঘটনায় জড়িত থাকার কথা তাৎক্ষণিকভাবে অস্বীকার করেছে জনসংহতি সমিতি ও ইউপিডিএফ।
