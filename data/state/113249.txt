
নারায়ণগঞ্জের সাত খুনের মামলার রায়ে সমগ্র জাতি স্বস্তি পেয়েছে বলে মন্তব্য করেছেন অ্যাটর্নি জেনারেল মাহবুবে আলম। তিনি বলেছেন, এর মাধ্যমে ভিকটিমরা তাঁদের প্রত্যাশিত রায় পেয়েছেন।আজ সকালে আলোচিত সাত খুনের রায়ে ২৬ জনের ফাঁসির আদেশ দিয়েছেন নারায়ণগঞ্জের জেলা ও দায়রা জজ সৈয়দ এনায়েত হোসেন। এ রায়ের বিষয়ে প্রতিক্রিয়া জানাতে গিয়ে নিজ কার্যালয়ে মাহবুবে আলম কথাগুলো বলেন।রাষ্ট্রের প্রধান আইন কর্মকর্তা মাহবুবে আলম বলেন, জনগণ যে রায় প্রত্যাশা করেছিল তাই পেয়েছে। তিনি বলেন, এ রায়ে প্রমাণিত হলো কেউই আইনের ঊর্ধ্বে নয়। অনেকের শঙ্কা ছিল কেউ কেউ ছাড়া পেতে পারে। তবে এ মামলায় কেউ ছাড়া পায়নি।এক প্রশ্নের জবাবে মাহবুবে আলম বলেন, ‘আমার জানা মতে, এটি এ দেশের দ্বিতীয় বৃহত্তম মামলা, যেখানে ২৬ জনের ফাঁসি হলো।’
আরেক প্রশ্নের জবাবে অ্যাটর্নি জেনারেল বলেন, নিম্ন আদালতের দেওয়া ফঁসির রায় কার্যকর হয় না, যতক্ষণ না পর্যন্ত হাইকোর্ট তা কনফার্ম (অনুমোদন) করেন। বিচারিক আদালতের রায় নথিসহ হাইকোর্টে আসবে। তিনি বলেন, এ মামলার শুনানি দ্রুত শুরু করার জন্য চেষ্টা করা হবে।
