
পুলিশের উপপরিদর্শক (এসআই) পদে পরীক্ষা দেওয়ার সময় গতকাল মঙ্গলবার রাজধানীর তেজগাঁও কলেজ থেকে মোবাইল ফোনসহ গ্রেপ্তার হয়েছেন একজন পরীক্ষার্থী। আজ বুধবার ঢাকার মুখ্য মহানগর হাকিম আদালত তাঁকে জিজ্ঞাসাবাদের জন্য এক দিনের রিমান্ড মঞ্জুর করেছেন।
ওই পরীক্ষার্থীর নাম আবদুল্লাহ আল শাওন (২৬)। তাঁর বিরুদ্ধে অভিযোগ, তিনি পরীক্ষার হলে অ্যান্ড্রয়েড মোবাইল ফোন নিয়ে ঢোকেন। লুকিয়ে রাখেন মোজার ভেতর।
মামলায় বলা হয়েছে, পরীক্ষা শুরু হলে মেসেঞ্জারের মাধ্যমে প্রশ্নপত্র ফাঁস করেন আবদুল্লাহ। নিয়োগ পরীক্ষার প্রশ্ন পাঠানো হয় অপর আসামি রিফাত তালুকদারের কাছে। যিনি আবদুল্লাহর চাচাতো ভাই। প্রশ্ন পাওয়ার পর তা সমাধান করে আবার পরীক্ষার্থী আবদুল্লাহর কাছে পাঠানো হয়।
মামলার বাদী ও পরীক্ষাকেন্দ্রে কর্তব্যরত পুলিশ পরিদর্শক গাজী মিজানুর রহমান প্রথম আলোকে বলেন, এসআই পদের নিয়োগ পরীক্ষার প্রশ্নপত্র ফাঁস করেন পরীক্ষার্থী আবদুল্লাহ। মোজার ভেতরে মোবাইল ফোন নিয়ে তিনি হলে ঢোকেন। পরীক্ষা শুরু হওয়ার পর তিনি মোবাইল ফোন দিয়ে প্রশ্নপত্রের ছবি মেসেঞ্জারের মাধ্যমে তাঁর চাচাতো ভাইয়ের কাছে পাঠান। এরপর সেই প্রশ্নের উত্তর আসে তাঁর মোবাইলে।
বাদী মিজানুর আরও বলেন, পরীক্ষা শুরু হওয়ার ১০ থেকে ১৫ মিনিটের মধ্যে তাঁর আচরণ সন্দেহজনক মনে হয়। তখন তাঁর কাছ থেকে মোবাইল ফোন উদ্ধার করা হয়। মামলাটি তদন্ত করছে রাজধানীর শেরেবাংলা নগর থানার পুলিশ।
