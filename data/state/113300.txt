
চট্টগ্রামের সঙ্গে দক্ষিণ চট্টগ্রামের রেল চলাচল অনেকটা প্রকৃতিনির্ভর হয়ে পড়েছে। টানা বর্ষণে চন্দনাইশ উপজেলার দোহাজারী স্টেশনের রেললাইন ডুবে যাওয়া এবং স্টেশন এলাকার মাটি নরম হয়ে যাওয়ায় গত ২০ জুলাই থেকে চট্টগ্রাম-দোহাজারী রেলপথে সব ধরনের ট্রেন চলাচল বন্ধ রয়েছে। রেল কর্তৃপক্ষ বলছে, দুর্ঘটনা এড়াতে এই পদক্ষেপ নেওয়া হয়েছে।রেলওয়ে সূত্র জানায়, ঈদের আগে শুরু হওয়া মাঝারি থেকে ভারী বৃষ্টিপাতের কারণে দোহাজারী রেলস্টেশনে পানি জমে যায়। রেলস্টেশনটি শঙ্খ নদের তীরে অবস্থিত। চট্টগ্রাম থেকে দোহাজারী যাওয়ার পর আবার চট্টগ্রাম ফিরে আসার জন্য রেলের ইঞ্জিনের দিক পরিবর্তন (রিভার্স) করতে হয়। কিন্তু স্টেশনের রেললাইনে পানি জমে থাকায় ইঞ্জিনের দিক পরিবর্তন করা ঝুঁকিপূর্ণ হয়ে পড়েছে। এ কারণে গত ২০ জুলাই থেকে যাত্রী ও জ্বালানি তেলবাহী ট্রেন চলাচল বন্ধ রাখা হয়েছে।জানতে চাইলে রেলওয়ে পূর্বাঞ্চলের মহাব্যবস্থাপক মো. মোজাম্মেল হক প্রথম আলোকে বলেন, ‘গত ১৯ জুন একটি দুর্ঘটনার কারণে আমরা সতর্ক। কারণ, একটানা বৃষ্টিতে দোহাজারী স্টেশনের ইঞ্জিন রিভার্স করার জায়গায় পানি জমে গেছে। এর পাশে শঙ্খ নদের অবস্থান। ওই স্টেশনে মাটি নরম থাকায় আমরা আপাতত সব ধরনের ট্রেন চলাচল বন্ধ রেখেছি। তবে বৃষ্টিপাত বন্ধ হয়ে গেলে আবার ট্রেন চলাচল শুরু হবে।’গত ১৯ জুন দোহাজারী যাওয়ার পথে বোয়ালখালীর হারগেজি খালের সেতু ভেঙে জ্বালানি তেলবাহী ট্রেনের তিনটি ওয়াগন ও ইঞ্জিন লাইনচ্যুত হয়।রেলওয়ে সূত্র জানায়, প্রতিদিন ভোর ৪টা ৫০ মিনিটে দোহাজারী থেকে পাঁচটি বগি নিয়ে একটি যাত্রীবাহী ট্রেন চট্টগ্রামের উদ্দেশে যাত্রা করে। এই ট্রেনটি আবার সন্ধ্যা ছয়টায় চট্টগ্রাম থেকে দোহাজারী যায়। চট্টগ্রাম থেকে দোহাজারীর দূরত্ব ৪৭ কিলোমিটার। তা ছাড়া এই রেলপথে প্রতি সপ্তাহে চার থেকে পাঁচ দিন দোহাজারী বিদ্যুৎকেন্দ্রে জ্বালানি তেল পরিবহন করা হয়।রেলওয়ে আরও জানায়, বোয়ালখালীর হারগেজি খালের ওপর দুর্ঘটনার গত ৫ জুলাই থেকে চট্টগ্রাম-দোহাজারী পথে ট্রেন চলাচল আবার শুরু হয়।রেলওয়ে পূর্বাঞ্চলের চট্টগ্রাম বিভাগীয় ব্যবস্থাপক (ডিআরএম) মো. মফিজুর রহমান প্রথম আলোকে জানান, চট্টগ্রাম-দোহাজারী রেলপথে ঝুঁকিপূর্ণ সেতুগুলো অস্থায়ী ভিত্তিতে মেরামত করা হয়েছে। কিন্তু শঙ্খ নদের পানির উচ্চতা বেড়ে যাওয়ায় দোহাজারী স্টেশনে রেললাইনে পানি জমে থাকছে। এতে ট্রেন চলাচল ঝুঁকিপূর্ণ হয়ে পড়েছে।
