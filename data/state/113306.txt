
প্রধানমন্ত্রী শেখ হাসিনা তিন দিনের সফরে আজ রোববার সকালে কম্বোডিয়ার উদ্দেশে রওনা হয়েছেন।
সকাল সাড়ে আটটার দিকে বাংলাদেশ বিমানের একটি ফ্লাইটে কম্বোডিয়ার উদ্দেশে ঢাকা ছাড়েন প্রধানমন্ত্রী।
প্রধানমন্ত্রীর সফরের সময় দুই দেশের মধ্যে বাণিজ্য, যোগাযোগ, তথ্যপ্রযুক্তিসহ বিভিন্ন খাতে সহযোগিতা বাড়াতে নয়টি সমঝোতা স্মারক ও দুটি চুক্তি সই হবে।  কম্বোডিয়ার প্রধানমন্ত্রী হুনসেনের আমন্ত্রণে প্রধানমন্ত্রী শেখ হাসিনার এই সরকারি সফরটি হচ্ছে। সফরের সময় দুই দেশের প্রধানমন্ত্রী পর্যায়ে দ্বিপক্ষীয় বৈঠক ছাড়াও বাংলাদেশের প্রধানমন্ত্রী কম্বোডিয়ার রাজার সঙ্গে সৌজন্য সাক্ষাৎ করবেন।
প্রধানমন্ত্রীর সফর উপলক্ষে গত বৃহস্পতিবার পররাষ্ট্র মন্ত্রণালয়ে সংবাদ সম্মেলন করেন পররাষ্ট্রমন্ত্রী আবুল হাসান মাহমুদ আলী। সেখানে তিনি জানান, সফরে বেসরকারি বিমান চলাচল ও দুই দেশের শীর্ষ বাণিজ্যিক সংগঠনের মধ্যে সহযোগিতাসংক্রান্ত দুটি চুক্তির সম্ভাবনা রয়েছে। বিভিন্ন বিষয়ে নয়টি সমঝোতা স্মারক সইয়ের প্রসঙ্গ উল্লেখ করেন তিনি।
এ ছাড়া বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিআইআইএসএস) এবং রয়্যাল একাডেমি অব কম্বোডিয়ার (আরএসি) মধ্যে একাডেমিক পর্যায়ে সহযোগিতাসংক্রান্ত সমঝোতা স্মারক সই হওয়ার সম্ভাবনার কথা জানান পররাষ্ট্রমন্ত্রী।
দুই দেশ তাদের জাতির পিতার সম্মানে নিজেদের দেশের রাজধানীতে একটি গুরুত্বপূর্ণ সড়কের নামকরণ করার বিষয়টি উল্লেখ করে পররাষ্ট্রমন্ত্রী মাহমুদ আলী জানান, বারিধারা কূটনৈতিক এলাকার ‘পার্ক রোড’ রাস্তাটি কম্বোডিয়ার প্রয়াত রাজা নরোদম সিহানুকের নামে নামকরণের সিদ্ধান্ত হয়েছে। তেমনি কম্বোডিয়ার সরকার জাতির জনক বঙ্গবন্ধু শেখ মুজিবুর রহমানের নামে নমপেনের প্রধান সড়কের নামকরণ করবে।
