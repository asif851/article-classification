

বিদেশি চ্যানেলে দেশি বিজ্ঞাপন প্রচার বন্ধসহ পাঁচ দফা দাবিতে আজ বুধবার রাজধানীর কেন্দ্রীয় শহীদ মিনারে সমাবেশ করছেন টেলিভিশন শিল্পী ও কলাকুশলীরা। সকাল ১০টায় এ সমাবেশ শুরু হয়। বিকেল পাঁচটা পর্যন্ত চলবে। ‘টেলিভিশন শিল্পী ও কলা-কুশলী সমাবেশ’ ব্যানারে এই সমাবেশের আয়োজন করেছে ফেডারেশন অব টেলিভিশন প্রফেশনালস অর্গানাইজেশন (এফটিপিও)।
পাঁচ দফা দাবির মধ্যে রয়েছে দেশের বেসরকারি চ্যানেলে বাংলায় ডাব করা বিদেশি সিরিয়াল ও অনুষ্ঠান বন্ধ করা, টেলিভিশন অনুষ্ঠান নির্মাণ, ক্রয় ও প্রচারে ক্লায়েন্ট বা এজেন্সির ব্যতীত চ্যানেলের অনুষ্ঠান সংশ্লিষ্ট কর্তৃপক্ষ দ্বারা নিয়ন্ত্রিত হতে হবে, টেলিভিশন শিল্পের সর্বক্ষেত্রে আগাম আয়কর বা এআইটি পুনর্নির্ধারণ করতে হবে, টেলিভিশন শিল্পে বিদেশি শিল্পী ও কলা-কুশলীদের অবৈধভাবে কাজ করা বন্ধ করতে হবে এবং ডাউনলিংক চ্যানেলের মাধ্যমে বিদেশি চ্যানেলে দেশি বিজ্ঞাপন প্রচার বন্ধ করতে হবে।
এখন পর্যন্ত ওই সমাবেশে বক্তব্য ​দিয়েছেন এফটিপিওর আহ্বায়ক অভিনয়শিল্পী মামুনুর রশীদ, আবুল হায়াত, ড. ইনামুল হক, সৈয়দ হাসান ইমাম, এ টি এম শামসুজ্জামান, ডলি জহুর, আতাউর রহমান, নাদের চৌধুরী, জাহিদ হাসান, আজিজুল হাকিম, তৌকির আহমেদ, বিপাশা হায়াত, শহীদুজ্জামান সেলিম, পরিচালক মুশফিকুর রহমান গুলজার প্রমুখ।
