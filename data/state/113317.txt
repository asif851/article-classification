
রাজধানীর শ্যামলীতে পদচারী-সেতুর (ফুটওভারব্রিজ) নিচে বাসের ধাক্কায় গতকাল রোববার বিকেলে একজন মোটরসাইকেল আরোহী নিহত হয়েছেন। নিহত ইউনুস মিয়া (৩৫) পরিবহন ব্যবসায়ী। শেরেবাংলা নগর থানার পুলিশ জানায়, বিকেল সাড়ে চারটার দিকে ইউনুস মিয়া মোটরসাইকেলে তাঁর ছয় বছরের মেয়েকে নিয়ে কলেজগেটের দিকে যাচ্ছিলেন। এ সময় আশীর্বাদ পরিবহনের একটি বাস পেছন থেকে তাঁদের ধাক্কা দিলে শিশুটি ছিটকে দূরে গিয়ে পড়ে। আর ইউনুস মিয়াকে চাপা দিয়ে বাসটি চলে যায়। ঘটনাস্থলেই ইউনুসের মৃত্যু হয়। শিশুটিকে পরে স্বজনদের কাছে দিয়েছে পুলিশ। পুলিশ বাসটি আটক করেছে। লাশ ঢাকা মেডিকেল কলেজ হাসপাতালের মর্গে পাঠানো হয়েছে। মর্গে নিহত ইউনুসের চাচাতো ভাই হেলালউদ্দীন বলেন, নিহত ইউনুস স্ত্রী ও মেয়েকে নিয়ে পশ্চিম আগারগাঁওয়ের শাপলা হাউজিংয়ে থাকতেন। তিনি অটোরিকশার ব্যবসা করতেন। 
