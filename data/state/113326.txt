
বিএনপি একদিকে লেভেল প্লেয়িং ফিল্ড চায়, অন্যদিকে নিজেরাই বিদ্বেষপূর্ণ বক্তব্য দিয়ে রাজনৈতিক পরিবেশকে বিষাক্ত করছে বলে অভিযোগ করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘খালেদা জিয়া বিদেশ গেলেন, তাহলে কি তিনি ফিরে আসবেন না?’ তাঁর এই বক্তব্য ব্যক্তিগত আক্রমণ না, এটা রাজনৈতিক বক্তব্য।
আজ শনিবার দুপুরে নারায়ণগঞ্জের সোনারগাঁয়ে মেঘনা সেতুর টোল প্লাজায় এনআরবি ব্যাংকের সহায়তায় ‘ডিজিটাল টাচ অ্যান্ড গো’ পদ্ধতিতে যানবাহন থেকে টোল আদায় কার্যক্রম আনুষ্ঠানিকভাবে উদ্বোধন করেন মন্ত্রী। পরে সাংবাদিকদের প্রশ্নের জবাবে তিনি এসব কথা বলেন।
আওয়ামী লীগের সাধারণ সম্পাদক ওবায়দুল কাদের বলেন, ‘তাঁদের লিডার কয় বছর ধরে লন্ডনে আছে? ওয়ান-ইলেভেনের সাজানো গল্প বলছেন, আসল গল্পটা কি ভুলে গেলেন? সত্যটা কি ভুলে গেলেন? রাজনীতি করব না, এই মুচলেকা দিয়ে কে সেদিন লন্ডনে পাড়ি জমিয়েছিল? আজও ফিরে আসেনি।’
ওবায়দুল কাদের আরও বলেন, বিএনপির চেয়ারপারসন খালেদা জিয়া দেশে আসবেন কি আসবেন না, তা সামাজিক যোগাযোগের মাধ্যম ফেসবুক, টুইটারে ভাইরাল হয়েছে। অনেক ব্যবহারকারী মন্তব্য করেছেন, তিনি মামলার ভয়ে চলে গেছেন। এ নিয়ে জনমনে সন্দেহ রয়েছে।
মন্ত্রী বলেন, দেশে এর আগে ডিজিটাল পদ্ধতিতে টোল আদায় হয়নি। এই পদ্ধতির নাম টাচ অ্যান্ড গো। এতে টোল আদায়ে বাড়তি ঝামেলা, সংকট, ধীরগতি—এসব জটিলতার অবসান হবে। তিনি জানান, মেঘনা টোল প্লাজায় অতিরিক্ত টোল বুথ স্থাপন করা হবে। মোট বুথসংখ্যা হবে আট।  এ সময় মন্ত্রীর সঙ্গে উপস্থিত ছিলেন সড়ক বিভাগের সচিব এম এ এন সিদ্দিক, সড়ক ও জনপথ বিভাগের প্রধান প্রকৌশলী ইবনে আলম হাসান, অতিরিক্ত সচিব ফারুক জলিল, হাইওয়ে পুলিশের ঢাকা রেঞ্জের ডিআইজি আতিকুল ইসলাম প্রমুখ।
