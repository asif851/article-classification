
সুনামগঞ্জের জগন্নাথপুরে আওয়ামী লীগের দুই পক্ষের নেতা-কর্মীদের মধ্যে উত্তেজনা দেখা দেওয়ায় জগন্নাথপুর পৌর শহরে ১৪৪ ধারা জারি করা হয়েছে। আজ বৃহস্পতিবার দুপুর ১২টার দিকে উপজেলা প্রশাসনের জারি করা এই ১৪৪ ধারা আগামীকাল শুক্রবার দুপুর ১২টা পর্যন্ত বলবৎ থাকবে।
পুলিশ ও দলীয় সূত্রে জানা গেছে, জগন্নাথপুরে পৌর আওয়ামী লীগের কমিটি নিয়ে দ্বন্দ্ব রয়েছে। উপজেলা থেকে আবদুল আহাদকে পৌর আওয়ামী লীগের সভাপতি এবং ইকবাল হোসেনকে সাধারণ সম্পাদক ঘোষণা করে কমিটি দেওয়া হয়। আবার জেলা থেকে সুধাংশু শেখর রায়কে পৌর আওয়ামী লীগের আহ্বায়ক ও আবাব মিয়াকে সদস্যসচিব ঘোষণা করে আহ্বায়ক কমিটি দেওয়া হয়। আজ বেলা ১১টার দিকে আবদুল আহাদ ও ইকবাল হোসেনের নেতৃত্বে শহরে নেতা-কর্মীরা মিছিল করেন। এরপর পৌর শহরের আবদুল খালিক কমপ্লেক্সের সামনে সমাবেশ করেন তাঁরা। তাঁদের কর্মসূচি শেষে সুধাংশু শেখর রায় ও আবাব মিয়ার পক্ষের নেতা-কর্মীরা একই স্থানে সমাবেশ করার ঘোষণা দেন। এই পক্ষের সমাবেশ প্রতিহত করার ঘোষণা দেয় আহাদ-ইকবাল পক্ষের নেতা-কর্মীরা। এতে দুই পক্ষের নেতা-কর্মীদের মধ্যে উত্তেজনা দেখা দেয়।
এ অবস্থায় আজ দুপুর ১২টার দিকে উপজেলা প্রশাসনের পক্ষ থেকে পৌর শহরে ১৪৪ ধারা জারি করা হয়। পরে শহরের বিভিন্ন স্থানে পুলিশ মোতায়েন করা হয়। সন্ধ্যা সাতটা পর্যন্ত কোনো পক্ষই আর শহরে সভা-সমাবেশ করতে পারেনি।
জগন্নাথপুর থানার পরিদর্শক (তদন্ত) খান মোহাম্মদ মইনুল জাকির বলেন, শহরের ১৪৪ ধারা বলবৎ রয়েছে। পরিস্থিতি শান্ত আছে।
উপজেলা নির্বাহী কর্মকর্তা (ইউএনও) মোহাম্মদ হুমায়ুন কবির সন্ধ্যা সাতটার দিকে প্রথম আলোকে বলেন, ‘আইনশৃঙ্খলা পরিস্থিতি স্বাভাবিক রাখতেই ১৪৪ ধারা জারি করা হয়েছে। কাল শুক্রবার দুপুর ১২টা পর্যন্ত ১৪৪ ধারা বলবৎ থাকবে।’
