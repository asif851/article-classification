
রমজানে নিত্যপণ্যের দাম স্থিতিশীল পর্যায়ে রাখতে বাজার মনিটরিং করবে রংপুর চেম্বার অব কমার্স। সেই সঙ্গে পাইকারি ও খুচরা বাজারে পণ্যের মূল্যতালিকা টাঙানোর সিদ্ধান্ত হয়েছে।চেম্বার অব কমার্স নেতৃবৃন্দের সঙ্গে সরবরাহকারী, পাইকারি ও খুচরা ব্যবসায়ীদের মতবিনিময় সভায় এসব সিদ্ধান্ত হয়। গত সোমবার রাতে চেম্বার বোর্ডের সভাকক্ষে এ সভা হয়।রংপুর চেম্বারের জ্যেষ্ঠ সহসভাপতি মোজতোবা হোসেনের সভাপতিত্বে ওই সভায় অন্যদের মধ্যে চেম্বারের পরিচালক ফজলুল হক ও মোজাম্মেল হক, মাহিগঞ্জ বাজার ব্যবসায়ী সমিতির সভাপতি আজিজুল ইসলাম, ময়দা মিল মালিক সমিতির সাধারণ সম্পাদক ময়েন উদ্দিন, নবাবগঞ্জ বাজারের ভোজ্যতেল ব্যবসায়ী আজিজুল ইসলাম, হোটেল-রেস্তোরাঁ মালিক সমিতির সভাপতি আবদুল মজিদ, স্টেশন বাজার ব্যবসায়ী সমিতির আজিত মাহমুদ প্রমুখ বক্তব্য দেন। বক্তারা বলেন, রমজানে ভোগ্যপণ্যের দাম বাড়ার সম্ভাবনা নেই। দাম বাড়ানোর অপচেষ্টা চালালে ব্যবস্থা নেওয়া হবে।
