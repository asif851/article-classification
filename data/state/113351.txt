
রাজধানীর মিরপুরে একটি ফ্ল্যাট বাড়ি থেকে গতকাল মঙ্গলবার রাতে এক ব্যক্তির গলিত লাশ উদ্ধার করা হয়েছে।পুলিশ বলছে, লাশটি নিখোঁজ জমি ব্যবসায়ী হাফেজ মো. হাফিজুর রহমানের। তিনি আট দিন ধরে নিখোঁজ ছিলেন। কী কারণে তাঁকে হত্যা করা হয়েছে, সে বিষয়ে নিশ্চিত করে কিছু বলতে পারেনি পুলিশ।মিরপুর থানার পরিদর্শক (তদন্ত) মঈনুল ইসলাম জানান, পরিবারের সঙ্গে দারুস সালামের ছোট দিয়াবাড়ি এলাকার থাকতেন হাফিজুর রহমান। ২৪ নভেম্বর রাতে তিনি চট্টগ্রামে যাওয়ার কথা বলে বাসা থেকে বের হন। এর পর থেকে তাঁর কোনো খোঁজ মিলছিল না। সোমবার হাফিজুরের স্ত্রী আমেনা বেগমের মুঠোফোনে অচেনা নম্বর থেকে একটি এসএমএস আসে। তাতে একটি ঠিকানা দেওয়া ছিল। আর লেখা ছিল, মিরপুরের উত্তর পীরেরবাগের বাসায় হাফিজুরকে আটকে রাখা হয়েছে। এরপর পুলিশ ওই ফ্ল্যাটের তালা ভেঙে ভেতরে ঢুকে হাফিজুরের লাশ উদ্ধার করে।
