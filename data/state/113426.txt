
বাগেরহাটের রামপালে আওয়ামী লীগের এক স্থানীয় নেতাকে কুপিয়ে ও গলা কেটে হত্যা করেছে দুর্বৃত্তরা।
গতকাল সোমবার রাত পৌনে নয়টার দিকে উপজেলার রাজনগর ইউনিয়নের বুজবুনিয়া গ্রামে একটি চিংড়িঘেরের পাশে এ ঘটনা ঘটে।
নিহত ব্যক্তির নাম আব্দুল মাজেদ সরদার (৬৫)। তিনি রাজনগর ইউনিয়ন আওয়ামী লীগের আইনবিষয়ক সম্পাদক ছিলেন। উপজেলা আওয়ামী লীগের সভাপতি আবদুল ওয়াহাব এই তথ্যের সত্যতা নিশ্চিত করেছেন।
কারা কেন এই হত্যাকাণ্ড ঘটিয়েছে, এ ব্যাপারে প্রাথমিকভাবে কিছু জানাতে পারেনি পরিবার ও পুলিশ।
পরিবার ও পুলিশের ভাষ্য, গতকাল রাত সাড়ে আটটার দিকে মাজেদ তাঁর বুজবুনিয়া গ্রামের নতুন বাড়ি থেকে পাশের কালিকা প্রসাদ গ্রামে চিংড়িঘেরে যাচ্ছিলেন। পথে একটি চিংড়িঘেরের পাশে তাঁর ওপর দুর্বৃত্তরা হামলা করে। তারা তাঁকে কুপিয়ে ও গলা কেটে হত্যা করে।
স্থানীয় রাজনগর ইউনিয়ন পরিষদের (ইউপি) চেয়ারম্যান সরদার আব্দুল হান্নান বলেন, তাঁর চাচা মাজেদ চিংড়িচাষি ছিলেন। তিনি ইউনিয়ন আওয়ামী লীগের আইনবিষয়ক সম্পাদক ছিলেন। তাঁকে হত্যার কারণ বোঝা যাচ্ছে না।
খবর পেয়ে রাত সোয়া ১০টার দিকে ঘটনাস্থল থেকে মাজেদের লাশ উদ্ধার করে পুলিশ। পুলিশ জানায়, নিহত ব্যক্তির মাথা ও কপালে ধারালো অস্ত্রের অন্তত তিনটি আঘাত রয়েছে। তাঁর শ্বাসনালি কেটে ফেলা হয়েছে।
রামপাল থানার ভারপ্রাপ্ত কর্মকর্তা (ওসি) রফিকুল ইসলাম বলেন, এই হত্যাকাণ্ডের কোনো সূত্রও এখন পর্যন্ত পাওয়া যায়নি। হত্যাকারীদের শনাক্ত ও গ্রেপ্তার করার চেষ্টা করছে পুলিশ।
