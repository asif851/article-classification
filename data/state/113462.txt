
মিয়ানমার থেকে আসা রোহিঙ্গাদের আগামী তিন মাসের মধ্যে নিবন্ধিত করার সুপারিশ করেছে দুর্যোগ ব্যবস্থাপনা ও ত্রাণ মন্ত্রণালয় সম্পর্কিত স্থায়ী কমিটি। এ ছাড়া রোহিঙ্গা সমস্যার স্থায়ী সমাধানে আন্তর্জাতিকভাবে মিয়ানমারের ওপর চাপ সৃষ্টির সুপারিশও করা হয়েছে।
আজ বৃহস্পতিবার জাতীয় সংসদ ভবনে এক বৈঠকে এসব সুপারিশ করা হয়। সংসদ সচিবালয়ের বিজ্ঞপ্তিতে জানানো হয়, রোহিঙ্গারা বাংলাদেশের জন্য বোঝা হলেও মানবিক দিক বিবেচনায় তাদের অস্থায়ীভাবে আশ্রয় ও ত্রাণ দেওয়ার পক্ষে মত দেন কমিটির সদস্যরা।
বৈঠকে জানানো হয়, দেশে বন্যাকবলিত ৩৫টি জেলায় ৯ আগস্ট থেকে ৭ সেপ্টেম্বর পর্যন্ত ২৪ হাজার ৭৫০ মেট্রিক টন চাল, ৮ কোটি ৪২ লাখ টাকা ও ৪২ হাজার প্যাকেট শুকনো খাবার বরাদ্দ দেওয়া হয়। হাওরাঞ্চলের ছয় জেলার ৩ লাখ ৮০ হাজার পরিবারকে আগস্ট, সেপ্টেম্বর ও অক্টোবর—এই তিন মাসের জন্য ৩৪ হাজার ২০০ মেট্রিক টন চাল ও অন্যান্য সামগ্রী কেনার জন্য ৫৭ কোটি টাকা বরাদ্দ দেওয়া হয়েছে। ৬৪টি জেলায় বিভিন্ন প্রাকৃতিক দুর্যোগে ক্ষতিগ্রস্ত ব্যক্তিদের ঘর নির্মাণে ৫০ হাজার বান্ডিল ঢেউটিন ও ১৫ কোটি টাকা বরাদ্দ দেওয়া হয়েছে।
কমিটির সভাপতি ধীরেন্দ্র দেবনাথ শম্ভুর সভাপতিত্বে কমিটির সদস্য ত্রাণ ও দুর্যোগ ব্যবস্থাপনা মন্ত্রী মোফাজ্জল হোসেন চৌধুরী, আবদুর রহমান বদি, এস এম জগলুল হায়দার ও হ্যাপি বড়াল বৈঠকে অংশ নেন।
