
দেখতে দেখতে বইমেলার অর্ধেকটা কেটে গেল। উৎসবমুখর পরিবেশ ছিল গতকাল। আজ ১৭তম দিন শনিবার মেলার দ্বার খুলবে বেলা ১১টায়। ছুটির দিন বলে আজও অনেকে হয়তো আসবেন পরিবারের সদস্যদের নিয়ে। সবান্ধব আসবেন কেউ কেউ। প্রকাশকদের ধারণা, মেলায় উৎসবমুখর পরিবেশ আজও থাকবে। বাড়বে বেচাকেনা।বেশির ভাগ নতুন বই বেরিয়ে গেছে। ছাপাখানার ব্যস্ততাও এখন কমেছে। মূলত নতুন বইগুলো বিক্রিতে মনোযোগ দিচ্ছেন প্রকাশকেরা। গতকাল মেলায় ২৭৩টি নতুন বই এসেছে। সেখান থেকে কিছু বইয়ের খবর আজ মেলায় যাঁরা যাচ্ছেন, তাঁদের জন্য। নোবেলজয়ী কথাসাহিত্যিক আর্নেস্ট হেমিংওয়ে জগদ্বিখ্যাত হয়েছেন তাঁর স্বকীয় লেখনীশৈলীর কারণে। যিনি ঝরঝরে গদ্যে অল্প কথায় জীবনের জটিল সমস্যাগুলো বলে ফেলেন। মেলায় আলোঘর এনেছে আর্নেস্ট হেমিংওয়ে: নির্বাচিত ছোটগল্প, মোজাফফর হোসেন সম্পাদিত এই বইয়ের ২০টি গল্পের অনুবাদ করেছেন বাংলাদেশের বিখ্যাত লেখকেরা।প্রতিদিনই মেলায় আসা গ্রন্থানুরাগীদের আকর্ষণের কেন্দ্রে থাকে ‘প্রথমা’র প্যাভিলিয়ন। গতকাল শুক্রবারও এর অন্যথা হয়নি। প্রথমা মেলায় নতুন এনেছে সৈয়দ আবুল মকসুদের কাগমারী সম্মেলন: মওলানা ভাসানীর পূর্ব বাংলার স্বাধিকার ও সাম্রাজ্যবাদবিরোধী সংগ্রাম। প্রথমায় এবার অনন্য সংযোজন সাগুফতা শারমীন তানিয়ার উত্তর-দক্ষিণা। এটি বড়দের জন্য লেখা রূপকথার বই। লেখা হয়েছে দক্ষিণারঞ্জন মিত্রমজুমদারের সংগ্রহ করা গল্পগুলোর চিরায়ত সুর ও আদলে। এ ছাড়া রয়েছে সুমন রহমানের গল্প নিরপরাধ ঘুম। পাঠক সমাবেশ গতকালই এনেছে ‘জেমস টেইট ব্ল্যাক মেমোরিয়াল প্রাইজ ফর ফিকশন-২০১৪’ বিজয়ী জিয়া হায়দার রহমানের ইন দ্য লাইট অব হোয়াট উই নো। বইটির বাংলা অনুবাদ করেছেন শিবব্রত বর্মন। প্রকাশনা সংস্থা অনন্যায় আছে মুনতাসীর মামুনের উনিশ শতকের পূর্ববঙ্গ: সংবাদ-সাময়িকীপত্রের সঙ্গে রোমান্স, রাবেয়া খাতুনের রূপালি পর্দায় সোনালি লেখা। গতকাল সূচীপত্র মেলায় এনেছে মুনীর তৌসিফের মতবাদ কোষ এবং মাহমুদ শফিকের প্রমিত বাংলা বানান। যাঁরা লেখালেখি করেন, তাঁরা হাতের কাছেই রাখতে পারেন এই বইগুলো। রূপ প্রকাশনে পাওয়া যাবে চিকিৎসক প্রণব কুমার চৌধুরীর ভিন্নরকম গবেষণাধর্মী বই সন্তান! ছেলে না মেয়ে। কথা প্রকাশ এনেছে সনৎকুমার সাহার প্রবন্ধ একটু আধটু পড়া, কাকলী এনেছে কবি মাহাবুব বারির কাব্য সংগ্রহ মাহাবুব বারির কবিতা। জনান্তিক এনেছে সুনীল গঙ্গোপাধ্যায়ের বাংলাদেশ নিয়ে লেখা সুনীল বাংলাদেশ বইটি। জামিল বিন সিদ্দিক বইটির সম্পাদনা করেছেন।
