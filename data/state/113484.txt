
নাটোরের সিংড়ায় সরকারি জমি থেকে জামায়াতের নেতার কেটে ফেলা পুরোনো রেইনট্রি বিক্রির জন্য নিলামে তোলা হয়েছে। তবে জামায়াতের ওই নেতার বিরুদ্ধে কোনো আইনি ব্যবস্থা নেওয়া হয়নি।সিংড়া উপজেলা পরিষদ থেকে জানা যায়, সিংড়া পৌর জামায়াতে ইসলামীর সহসভাপতি রওশন আরেফিন গত সোমবার ৫ নম্বর ওয়ার্ডের খাসজমি থেকে ওই পুরোনো রেইনট্রি কেটে নেন। তিনি তথ্য ও যোগাযোগ প্রযুক্তিবিষয়ক প্রতিমন্ত্রী জুনাইদ আহমেদের ভগ্নিপতি।গত মঙ্গলবার প্রথম আলোয় এ ব্যাপারে ‘সরকারি জমির গাছ কাটলেন জামায়াত নেতা’ শিরোনামে একটি সংবাদ প্রকাশিত হয়। ওই দিনই গাছটি সরকারি হেফাজতে নেওয়া হয়।জেলা বন কর্মকর্তা আবদুল্লাহর হিসাবমতে, গাছটিতে ১২১ সিএফটি কাঠ রয়েছে। গত বৃহস্পতিবার সকালে উপজেলা প্রশাসন গাছটি নিলামে বিক্রির সিদ্ধান্ত নেয়। গাছটির প্রতি সিএফটি কাঠের দাম ধরা হয়েছে ৩০০ টাকা। অথচ স্থানীয় কাঠ ব্যবসায়ীদের মতে, এ কাঠের দাম প্রতি সিএফটি ৮০০ থেকে ৯০০ টাকা।
