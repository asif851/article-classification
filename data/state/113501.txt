
খাগড়াছড়ি সদর উপজেলার দেবতা পুকুরের থলিপাড়ায় বাড়িতে ঢুকে গুলি করে ও ধারালো অস্ত্র দিয়ে আঘাত করে বাবা-ছেলেকে হত্যা করা হয়েছে। আহত হয়েছেন ওই পরিবারের আরও দুই নারী সদস্য।
গতকাল বৃহস্পতিবার সন্ধ্যা সাতটার দিকে এ হত্যাকাণ্ড ঘটে।
নিহত বাবার নাম চিরঞ্জিত ত্রিপুরা (৫৫)। তাঁর ছেলের নাম কর্ণ ত্রিপুরা (৩০)। হামলায় আহত হয়েছেন, চিরঞ্জিতের স্ত্রী ভবেলক্ষী ত্রিপুরা (৪৫) ও কর্ণ ত্রিপুরার স্ত্রী বিজলী ত্রিপুরা (২৮)। তাঁরা খাগড়াছড়ি সদর হাসপাতালে চিকিৎসাধীন।
পরিবারের অভিযোগ, নিহত কর্ণ ত্রিপুরার সাত বছরের ছেলে যুবরাজ ত্রিপুরা নিখোঁজ রয়েছে।
এলাকাবাসীর অভিযোগ, স্থানীয় ইউপি সদস্য কালিবন্ধু ত্রিপুরার নেতৃত্বে ২৫ থেকে ৩০ জন লোক চিরঞ্জিত ত্রিপুরার বাড়িতে হামলা চালায়। এ সময় দুর্বৃত্তরা চিরঞ্জিত ও তাঁর ছেলে কর্ণ ত্রিপুরাকে ধরে নিয়ে ধারালো অস্ত্র দিয়ে আঘাত ও গুলি করে। এতে চিরঞ্জিত ত্রিপুরা ঘটনাস্থলেই নিহত হয়। আহত কর্ণ ত্রিপুরাকে সদর হাসপাতালে নেওয়ার পর চিকিৎসক মৃত ঘোষণা করে।
হামলার সময় বাধা দিতে গিয়ে গুরুতর আহত হয়েছেন, চিরঞ্জিতের স্ত্রী ভবেলক্ষী ত্রিপুরা (৪৫) ও পুত্রবধূ বিজলী ত্রিপুরা (২৮)।
আহত ভবেলক্ষী ত্রিপুরার অভিযোগ, সন্ধ্যার খাবার খাওয়ার সময় ৫ নম্বর ইউপি সদস্য কালিবন্ধু ত্রিপুরার নেতৃত্বে ২৫ থেকে ৩০ জন লোক অস্ত্র, দা, লাঠি নিয়ে আমার স্বামী ও ছেলের ওপর হামলা করে। এ সময় আমি ও আমার ছেলের বউ বাধা দিই। আমাদের ওপরও তাঁরা হামলা করে। হামলার পর থেকে আমার নাতিকে (কর্ণ ত্রিপুরার ছেলে) পাওয়া যাচ্ছে না।
খাগড়াছড়ি সদর থানার ভারপ্রাপ্ত কর্মকর্তা (ওসি) তারেক মোহাম্মদ আব্দুল হান্নানের ভাষ্য, ইউপি সদস্য কালিবন্ধু ত্রিপুরার সঙ্গে নিহত চিরঞ্জিত ত্রিপুরার গত ইউপি নির্বাচন ও ভূমিসহ এলাকার বিভিন্ন বিষয় নিয়ে বিরোধ ছিল। কালিবন্ধু ত্রিপুরা ও তাঁর ছেলে যতীন্দ্র ত্রিপুরা ২০১৬ সালে অস্ত্র নিয়ে গ্রেপ্তার হন। অভিযুক্ত কালিবন্ধু ত্রিপুরাসহ অন্যদের গ্রেপ্তার করতে অভিযান চালানো হচ্ছে। ঘটনার পরপরই অতিরিক্ত পুলিশ মোতায়েন করা হয়েছে।
 
