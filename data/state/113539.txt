
শরীরের রক্ত ঢেলে ক্লাস-পরীক্ষার দাবি জানিয়েছেন কুষ্টিয়ার ইসলামী বিশ্ববিদ্যালয়ের শিক্ষার্থীরা। আজ বুধবার বিশ্ববিদ্যালয়ের প্রশাসন ভবনের সামনে অবস্থান কর্মসূচি চলাকালে কয়েকজন শিক্ষার্থী এভাবে ক্লাস-পরীক্ষার দাবি জানান। পরে কর্তাব্যক্তিদের আশ্বাসে কর্মসূচি প্রত্যাহার করেন শিক্ষার্থীরা।প্রত্যক্ষদর্শীরা জানান, পূর্ব ঘোষিত কর্মসূচির অংশ হিসেবে আজ সকাল সাড়ে নয়টার দিকে শিক্ষার্থীরা বিশ্ববিদ্যালয়ের প্রধান ফটকের সামনে জড়ো হন। তাঁরা বিশ্ববিদ্যালয়ের প্রধান ফটক দিয়ে ভেতরে প্রবেশ করতে চাইলে পুলিশ তাঁদের বাধা দেয়। পরে বিশ্ববিদ্যালয় প্রশাসনের অনুমতিতে তাঁদের পরিচয়পত্র দেখিয়ে বিশ্ববিদ্যালয়ের ভেতরে ঢোকানো হয়।সকাল সোয়া ১০টার দিকে শিক্ষার্থীরা বিশ্ববিদ্যালয়ের প্রশাসন ভবনের সামনে অবস্থান কর্মসূচিতে অংশ নেন। শিক্ষার্থীরা অচলাবস্থার নিরসন চাই’, ‘অবিলম্বে ক্যাম্পাস খুলে দাও’, ‘আবাসন সংকট নিরসনে আবাসিক হল নির্মাণ কর’, ‘দ্রুত ক্লাস-পরীক্ষা চালু কর’ স্লোগান লেখা ব্যানার-ফেস্টুন নিয়ে প্রশাসন ভবনের সামনে অবস্থান নেন। এ সময় কয়েকজন শিক্ষার্থী সিরিঞ্জ দিয়ে নিজেদের শরীর থেকে রক্ত বের করে প্রশাসন ভবনের সামনে ঢেলে দিয়ে ক্যাম্পাস খোলার দাবিতে বিভিন্ন স্লোগান দেন।
পরে দুপুর ১২টায় বিশ্ববিদ্যালয়ের উপাচার্য আবদুল হাকিম সরকার ও সহ-উপাচার্য শাহিনুর রহমান অবস্থান স্থলে এসে শিক্ষার্থীদের সঙ্গে কথা বলেন। তাঁরা শিক্ষার্থীদের দ্রুত ক্যাম্পাস খুলে দেওয়ার আশ্বাস দেন। পরে শিক্ষার্থীরা বেলা দেড়টা পর্যন্ত সেখানে অবস্থান করেন। আন্দোলনরত শিক্ষার্থী মেহেদী হাসান জানান, উপাচার্য ও সহ-উপাচার্য ক্যাম্পাস খুলে দেওয়ার আশ্বাস দিয়েছেন। তাই অবস্থান কর্মসূচি প্রত্যাহার করা হয়েছে।বিশ্ববিদ্যালয়ের উপাচার্য আবদুল হাকিম সরকার বলেন, আজ সন্ধ্যায় বিশ্ববিদ্যালয় খোলা ও সার্বিক নিরাপত্তার বিষয়ে কুষ্টিয়া ও ঝিনাইদহ জেলার জেলা প্রশাসক ও পুলিশ সুপারদের সঙ্গে জরুরি বৈঠক রয়েছে। বৈঠকের মাধ্যমে বিশ্ববিদ্যালয় খোলার ব্যাপারে সিদ্ধান্ত নেওয়া হবে।গত বছরের ৩০ নভেম্বর বাসের চাপায় বিশ্ববিদ্যালয়ের এক ছাত্র নিহতের হওয়ার পর থেকে ক্যাম্পাসে অচলাবস্থা চলছে।
