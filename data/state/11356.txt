
সিলেটের বিয়ানীবাজার-গোলাপগঞ্জ উপজেলার চন্দরপুর-সুনামপুর সেতুর (অসম্পূর্ণ) নির্মাণকাজ আবার শুরু হয়েছে। গতকাল শুক্রবার এ সেতুর অসমাপ্ত কাজের উদ্বোধন করেন শিক্ষামন্ত্রী নুরুল ইসলাম নাহিদ।ভূমি অধিগ্রহণ জটিলতায় নয় বছর সেতুটির নির্মাণকাজ বন্ধ ছিল।সেতুর নির্মাণকাজের উদ্বোধন উপলক্ষে আয়োজিত সভায় প্রধান অতিথি ছিলেন শিক্ষামন্ত্রী। সভাপতিত্ব করেন শিক্ষক গোলাম সোবহান। বিশেষ অতিথি ছিলেন বিয়ানীবাজার উপজেলা পরিষদের চেয়ারম্যান রুমা চক্রবর্ত্তী, জেলা আওয়ামী লীগের যুগ্ম সম্পাদক নাসির উদ্দিন খান, বিয়ানীবাজার উপজেলা আওয়ামী লীগের সভাপতি আবদুল হাছিব, সাধারণ সম্পাদক আতাউর রহমান খান, গোলাপগঞ্জ উপজেলা আওয়ামী লীগের সাধারণ সম্পাদক রফিক আহমদ ও শিক্ষামন্ত্রীর সহকারী একান্ত সচিব দেওয়ান মাকসুদুল ইসলাম।এলাকাবাসী সূত্রে জানা গেছে, ২০০১ সালে চন্দরপুর-সুনামপুর সেতুর কাজ শুরু হয়। সে সময় ১৮৬ দশমিক ৭৬ মিটার দীর্ঘ ও ৭ দশমিক ৬ মিটার প্রস্থের এই সেতু নির্মাণের জন্য পাঁচ কোটি ৭৪ লাখ টাকার প্রকল্প হাতে নেওয়া হয়েছিল। ২০০৪ সাল পর্যন্ত সেতুর চারটি স্তম্ভ নির্মাণ করা হয়। এরপর এর নির্মাণকাজ বন্ধ হয়ে যায়।সড়ক ও জনপথ (সওজ) বিভাগ সূত্রে জানা গেছে, সেতু নির্মাণকাজে নয় কোটি ৭২ লাখ টাকা, সংযোগ সড়ক নির্মাণে চার কোটি ৫০ লাখ টাকা এবং ভূমি অধিগ্রহণ ও পুনর্বাসন বাবদ ছয় কোটি ৭২ লাখ টাকা ব্যয় হবে।শিক্ষামন্ত্রী নুরুল ইসলাম নাহিদ বলেন, বিএনপি-জামায়াত সরকার সেতুর টাকা নিজেরা খেয়ে জনগণকে কয়েকটি খুঁটি উপহার দিয়েছে। বর্তমান সরকার এ অসম্পূর্ণ কাজ সমাপ্ত করছে। এবার আর সেতুর কাজ বন্ধ থাকবে না। সেতু নির্মাণের টাকারও অভাব হবে না।
