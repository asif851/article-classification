
অবৈধ পার্কিংয়ের জন্য যে পরিমাণ জরিমানার বিধান রয়েছে, তা যথেষ্ট নয় বলে মন্তব্য করেছেন স্বরাষ্ট্রমন্ত্রী আসাদুজ্জামান খান কামাল। তিনি বলেছেন, এ জরিমানার পরিমাণ বাড়িয়ে আইন সংশোধনের জন্য স্বরাষ্ট্র মন্ত্রণালয় কাজ করছে।গতকাল বৃহস্পতিবার নিরাপদ সড়ক দিবস উপলক্ষে রাজধানীতে আয়োজিত শোভাযাত্রা উদ্বোধনের সময় স্বরাষ্ট্রমন্ত্রী এসব কথা বলেন। নিরাপদ সড়ক চাই (নিসচা) আয়োজিত এই শোভাযাত্রা শিল্পকলা একাডেমীর সামনে থেকে শুরু হয়ে কেন্দ্রীয় শহীদ মিনারে গিয়ে সমাবেশের মধ্য দিয়ে শেষ হয়। শোভাযাত্রা উদ্বোধনের সময় আরও উপস্থিত ছিলেন ঢাকা মহানগর পুলিশের (ডিএমপি) কমিশনার মো. আছাদুজ্জামান মিয়া এবং নিসচার চেয়ারম্যান চিত্রনায়ক ইলিয়াস কাঞ্চন।স্বরাষ্ট্রমন্ত্রী বলেন, ‘আমার মনে হয় অন্যান্য দেশের তুলনায় আমাদের দেশে অবৈধ পার্কিংয়ের জন্য জরিমানার পরিমাণ খুব কম। অবৈধ পার্কিংয়ের ব্যাপারে মানুষকে নিরুৎসাহিত করতে জরিমানার টাকা আরও বাড়ানো উচিত। এটা বাড়িয়ে আইন সংশোধনের জন্য স্বরাষ্ট্র মন্ত্রণালয় কাজ করছে।’ তিনি বলেন, সড়ক-মহাসড়কে দুর্ঘটনার কারণগুলো চিহ্নিত করে সে অনুসারে ব্যবস্থা নিতে স্বরাষ্ট্র মন্ত্রণালয় তৎপর রয়েছে। কেন্দ্রীয় শহীদ মিনারে সমাবেশে ইলিয়াস কাঞ্চন বলেন, ‘নিরাপদ সড়ক নিশ্চিত করার জন্য কারও একক প্রচেষ্টা যথেষ্ট নয়। এ জন্য চালক, মালিক, সাধারণ মানুষ—সবাইকে যার যার জায়গা থেকে কর্তব্য পালন করতে হবে। সবাইকে মনে রাখতে হবে, এ দেশ আমাদের, মানুষ আমাদের। একটা মানুষও যেন দুর্ঘটনায় পথে মারা না যায়।’সমাবেশে অন্যদের মধ্যে বক্তব্য দেন বাংলাদেশ টেলিভিশনের সাবেক মহাপরিচালক ম. হামিদ, নিসচার কেন্দ্রীয় কমিটির মহাসচিব শামীম আলম দীপেন, চলচ্চিত্র পরিচালক সোহানুর রহমান সোহান, জাতীয় নিরাপদ সড়ক দিবস উদ্যাপন কমিটির আহ্বায়ক সাদেক হোসেন প্রমুখ।শোভাযাত্রা ও সমাবেশে বিভিন্ন সামাজিক-সাংস্কৃতিক সংগঠনের কর্মী, মোটরযান চালকসহ নানা শ্রেণি-পেশার মানুষ অংশ নেন।সবার জন্য নিরাপদ সড়ক নিশ্চিত করার উদ্দেশ্যকে সামনে রেখে দীর্ঘদিন ধরে বিভিন্ন কার্যক্রম চালিয়ে আসছে নিসচা। এরই অংশ হিসেবে প্রতিবছর ২২ অক্টোবরকে নিরাপদ সড়ক দিবস হিসেবে পালন করে সংগঠনটি। এ বছর দিবসটির প্রতিপাদ্য নির্ধারণ করা হয়েছে, ‘চালক-মালিক, যাত্রী-পথচারী ভাই ভাই, সড়ক দুর্ঘটনামুক্ত বাংলাদেশ চাই’।
