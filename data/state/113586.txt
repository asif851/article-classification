
ইন্দোনেশিয়ায় অনুষ্ঠেয় ১৩তম আন্তর্জাতিক জুনিয়র সায়েন্স অলিম্পিয়াডে যোগ দেবে বাংলাদেশের ছয় খুদে বিজ্ঞানী। এতে যাবে সারা দেশ থেকে বাছাই করা ছয় কৃতী শিক্ষার্থী। আগামী ২ ডিসেম্বর উদ্বোধনী পর্বের মাধ্যমে শুরু হবে ১৩তম আন্তর্জাতিক জুনিয়র সায়েন্স অলিম্পিয়াড ২০১৬।অলিম্পিয়াডে অংশ নিতে যাওয়া এই শিক্ষার্থীরা হলো ফারদিম মুনির (স্যার জন উইলসন স্কুল অ্যান্ড কলেজ), তাহমিদ মোসাদ্দেক (নটর ডেম কলেজ), এ কে এম সাদমান মাহমুদ আবির (পাবনা জিলা স্কুল), নিহাল জুহায়ের পরশ মিয়াজী (কুমিল্লা জিলা স্কুল), আহমেদ নাফিস ফারহান (নাসিরাবাদ সরকারি উচ্চবিদ্যালয়), মিরাজ আহমেদ সাদি (বিএএফ শাহীন ইংলিশ স্কুল)।বাংলাদেশ বিজ্ঞান জনপ্রিয়করণ সমিতি খুদে এ বিজ্ঞানযোদ্ধাদের সবার সঙ্গে পরিচয় করিয়ে দিতে গতকাল মঙ্গলবার বিকেলে সোনারগাঁও হোটেলে সংবাদ সম্মেলনের আয়োজন করে। সংবাদ সম্মেলনে বাংলাদেশ ফ্রিডম ফাউন্ডেশনের ট্রাস্টি বোর্ডের চেয়ারম্যান ও ইউনিভার্সিটি অব এশিয়া প্যাসিফিকের উপাচার্য অধ্যাপক জামিলুর রেজা চৌধুরী খুদে শিক্ষার্থীদের সঙ্গে পরিচয় করিয়ে দেন।এ সময় উপস্থিত ছিলেন বিশিষ্ট বিজ্ঞানী রেজাউর রহমান, আল-আরাফাহ্ ইসলামী ব্যাংকের ব্যবস্থাপনা পরিচালক মো. হাবিবুর রহমান, উপব্যবস্থাপনা পরিচালক কাজী তৌহিদুল আলম, বাংলাদেশ ফ্রিডম ফাউন্ডেশনের নির্বাহী পরিচালক সাজ্জাদুর রহমানচৌধুরী, বিজ্ঞান জনপ্রিয়করণ সমিতির সহসভাপতি মুনির হাসান প্রমুখ।
