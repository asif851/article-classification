
চট্টগ্রামের সীতাকুণ্ড বিশ্ববিদ্যালয় কলেজে গতকাল মঙ্গলবার ছাত্রলীগের দুই পক্ষের বিবাদ মেটাতে গিয়ে দুই শিক্ষক লাঞ্ছিত হয়েছেন বলে অভিযোগ পাওয়া গেছে।কলেজের ভারপ্রাপ্ত অধ্যক্ষ এস এম ইকবাল প্রথম আলোকে বলেন, গতকাল দুপুরে কলেজ ছাত্রলীগের দুই পক্ষের মধ্যে বিবাদ শুরু হলে শিক্ষকেরা তা মেটানোর চেষ্টা করেন। এ সময় এক পক্ষের কয়েকজন গিয়ে ইংরেজি বিভাগের শিক্ষক সাইফুদ্দীন মোরশেদ ও একজন নারী শিক্ষককে লাঞ্ছিত করেন। তিনি আরও বলেন, ঘটনা নিয়ন্ত্রণের বাইরে চলে গেলে তিনি পুলিশে খবর দেন। পরে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। বিষয়টি কলেজের গভর্নিং বডির সভাপতিকে জানানো হয়েছে। এ ব্যাপারে সম্মানজনক সুরাহা না হলে শিক্ষকেরা ক্লাস বর্জনের মতো কঠিন কর্মসূচি দিতে বাধ্য হবেন।ভারপ্রাপ্ত অধ্যক্ষ জানান, এ ঘটনায় করণীয় ঠিক করতে আজ বুধবার স্টাফ কাউন্সিলের সভা ডাকা হয়েছে।এ ব্যাপারে বক্তব্য জানতে কলেজ ছাত্রলীগের সহসভাপতি জামসেদ উদ্দিনের মুঠোফোনে কয়েকবার যোগাযোগের চেষ্টা করা হলেও তিনি ফোন ধরেননি।সীতাকুণ্ড উপজেলা ছাত্রলীগের সভাপতি জাহেদ চৌধুরী ফারুক প্রথম আলোকে বলেন, কলেজটিতে গন্ডগোল হয়েছে বলে তিনি শুনেছেন। তবে কারা করেছে, তা তিনি জানেন না। তিনি বলেন, ছাত্রলীগ কখনো শিক্ষকদের লাঞ্ছিত করতে পারে না। ছাত্রলীগের সুনাম নষ্ট করার জন্য ছাত্রলীগ নামধারী জামায়াত-শিবিরের কেউ এ ঘটনা ঘটাতে পারে বলে তাঁর ধারণা।সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান বলেন, তিনি শুনেছেন ছাত্রলীগের দুই পক্ষের মধ্যে সংঘর্ষ হয়েছে। এ সময় একজন শিক্ষক লাঞ্ছনার শিকার হয়েছেন বলে তিনি শুনেছেন। পুলিশ ঘটনাস্থলে যাওয়ার আগে বিবাদকারীরা পালিয়ে যান। তিনি বলেন, এ ব্যাপারে এখনো লিখিত অভিযোগ দেওয়া হয়নি। অভিযোগ পেলে ব্যবস্থা নেওয়া হবে।
