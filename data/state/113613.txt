
বিএনপির যুগ্ম মহাসচিব রুহুল কবির রিজভী বলেছেন, ‘দেশের শান্তি ও মানুষের ভোটাধিকার নিশ্চিত করার জন্য যেকোনো সংলাপ বা আলোচনায় বিএনপি প্রস্তুত রয়েছে। কিন্তু শান্তি বজায় রাখতে এবং ভোটাধিকার নিশ্চিত করতে সরকার যে কিছু করবে, তা এখন বিশ্বাস করতে কষ্ট হয়।’রাজশাহী মহানগর বিএনপির কার্যালয়ে আজ শুক্রবার এক সংবাদ সম্মেলনে রুহুল কবির রিজভী এসব কথা বলেন।বিএনপির এই যুগ্ম মহাসচিব বলেন, সরকার একদিকে সংলাপের কথা বলছে, অন্যদিকে বিরোধী দলের কর্মসূচিতে বাধা দিয়ে দমনপীড়ন চালাচ্ছে। সংলাপ ও নিপীড়ন একসঙ্গে চলতে পারে না।রিজভী বলেন, ‘সরকার গণবিচ্ছিন্ন হয়ে গেছে বলে বিরোধী দলের ওপর দমনপীড়ন চালিয়ে ক্ষমতায় থাকতে চায়। আমরা আন্দোলনের মধ্যে আছি, সংগ্রামের মধ্যে আছি। বিএনপি ন্যায়নীতি প্রতিষ্ঠার জন্য জীবন দিতে জানে। অবাধ ও সুষ্ঠু নির্বাচনের মাধ্যমে মানুষের ভোটাধিকার প্রতিষ্ঠার জন্য নিজের জীবন দিয়ে হলেও বিজয় অর্জন করে আমরা ঘরে ফিরব।’
সংবাদ সম্মেলনে অন্যদের মধ্যে উপস্থিত ছিলেন বিএনপির নেতা ও রাজশাহী সিটি করপোরেশনের মেয়র মোসাদ্দেক হোসেন বুলবুল, মহানগর বিএনপির সাধারণ সম্পাদক শফিকুল হক মিলন প্রমুখ।
এদিকে, ৬০ ঘণ্টার হরতালে দেশের বিভিন্ন স্থানে নিহত ১৮-দলীয় জোটের নেতা-কর্মীদের আত্মার মাগফিরাত কামনা করে জুমার নামাজের পর নগরের সোনাদীঘি জামে মসজিদের সামনে গায়েবেনা জানাজা অনুষ্ঠিত হয়। বিএনপির নেতা রিজভীসহ ১৮-দলীয় জোটের নেতা-কর্মীরা এতে অংশ নেন।
