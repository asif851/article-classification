
সাতক্ষীরার কালিগঞ্জ উপজেলায় দুটি মোটরসাইকেলের মুখোমুখি সংঘর্ষে দুজন নিহত এবং দুজন আহত হয়েছেন। আজ মঙ্গলবার সকাল সোয়া ১০টার দিকে উপজেলার নতুন হাটের মোড়ে সাতক্ষীরা-কালিগঞ্জ মহাসড়কে এ দুর্ঘটনা ঘটে। আহত দুজনকে কালিগঞ্জ উপজেলা স্বাস্থ্য কমপ্লেক্সে ভর্তি করা হয়েছে।
নিহত ও আহত ব্যক্তিরা প্রত্যেকেই কালিগঞ্জ উপজেলার। নিহত ব্যক্তিরা হলেন উপজেলার নিজদেবপুর গ্রামের আবদুল মান্নান সরদার (৫২) ও সোনাতলা গ্রামের নূর হোসেন (২৪)।
আহত ব্যক্তিরা হলো বয়েরা গ্রামের মহব্বত আলী সরদারের মেয়ে ও কালিগঞ্জ কাজী আলাউদ্দিন কলেজের ছাত্রী মোসলেমা খাতুন (১৭) এবং সোনাতলা গ্রামের আশকার হোসেনের ছেলে তুহিন রেজা (১৫)।
প্রত্যক্ষদর্শী সূত্রে জানা গেছে, নিহত আবদুল মান্নান সরদার ভাড়ায় মোটরসাইকেল চালাতেন। কলেজছাত্রী মোসলেমা ছিল তাঁর যাত্রী। মোসলেমাকে নিয়ে তিনি শ্যামনগর উপজেলার দিকে যাচ্ছিলেন। ওই সময় বিপরীত দিক থেকে কালিগঞ্জ উপজেলা সদরের দিকে মোটরসাইকেল চালিয়ে আসছিলেন নিহত নূর হোসেন। সঙ্গে ছিল তাঁর চাচাতো ভাই তুহিন রেজা। পথে নতুন হাটের মোড়ে মোটরসাইকেল দুটির মুখোমুখি সংঘর্ষ হয়। এতে ঘটনাস্থলে মান্নান ও নূর হোসেন মারা যান। আহত হয় মোসলেমা ও তুহিন। কালিগঞ্জ ফায়ার স্টেশনের স্টেশন কর্মকর্তা আতিয়ার রহমান জানান, দুর্ঘটনার খবর শুনে তাঁরা ঘটনাস্থলে গিয়ে দেখেন, নিহত ও আহত ব্যক্তিরা সড়কের ওপর পড়ে রয়েছেন। তাঁদের উদ্ধার করে কালিগঞ্জ স্বাস্থ্য কমপ্লেক্সে নিয়ে এলে দুজনকে জরুরি বিভাগের চিকিৎসক জাহাঙ্গীর হোসেন মৃত ঘোষণা করেন। অন্য দুজনকে স্বাস্থ্য কমপ্লেক্সে ভর্তি করা হয়েছে। আহত দুজনের অবস্থা আশঙ্কাজনক বলে জানিয়েছেন চিকিৎসক।
কালিগঞ্জ থানার ভারপ্রাপ্ত কর্মকর্তা (ওসি) সুবীর দত্ত ঘটনার সত্যতা নিশ্চিত করেছেন।
