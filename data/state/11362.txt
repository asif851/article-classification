
স্বচ্ছ ভোটের মাধ্যমে সরকার প্রতিষ্ঠা, গণতন্ত্রের ভিত্তি মজবুত করা এবং রাষ্ট্রীয় সাংবিধানিক প্রতিষ্ঠানগুলো নিরপেক্ষভাবে পরিচালনার লক্ষ্যে ড. কামাল হোসেনকে আহ্বায়ক করে বিভিন্ন রাজনৈতিক দলের নেতা ও নাগরিক সমাজের প্রতিনিধিদের নিয়ে একটি কমিটি গঠন করা হয়েছে।
আজ শনিবার জাতীয় প্রেসক্লাবে এক সংবাদ সম্মেলনে ‘জাতীয় ঐক্য প্রক্রিয়া’ নাম দিয়ে এ কমিটির ঘোষণা দেওয়া হয়। আহ্বায়ক কমিটির সদস্যসচিব হয়েছেন আ ব ম মুস্তাফা আমিন। অন্য সদস্যরা হচ্ছেন অধ্যাপক অজয় রায়, প্রকৌশলী শেখ মো. শহীদুল্লাহ, জি এম কাদের, মেজর (অব.) আবদুল মান্নান, এস এম আকরাম, সুলতান মো. মনসুর আহমদ, শহীদ ডা. মিলনের মা সেলিনা আক্তার।
সংবাদ সম্মেলনে কমিটির নাম ঘোষণা করেন শেখ মো. শহীদুল্লাহ। লিখিত বক্তব্য পাঠ করেন আ ব ম মুস্তাফা আমিন। এ সময় আহ্বায়ক ড. কামাল হোসেন, সদস্য জি এম কাদের, সুলতান মো. মনসুর আহমদ ও সেলিনা আক্তার উপস্থিত ছিলেন।
‘জাতীয় মৌলিক গুরুত্বপূর্ণ বিষয়ে জাতিকে ঐক্যবদ্ধ করার লক্ষ্যে নাগরিক সংলাপ’ শিরোনামে সংবাদ সম্মেলনে লিখিত বক্তব্যে ১৪ দফা প্রস্তাব তুলে ধরা হয়েছে। এই ১৪ দফার মধ্যে রয়েছে স্বচ্ছ নির্বাচন, গণতন্ত্র প্রতিষ্ঠা, সাংবিধানিক প্রতিষ্ঠানের নিরপেক্ষতা নিশ্চিত করা, সামাজিক বৈষম্য দূর করা, সার্বভৌমত্ব নিশ্চিত করে নিরাপত্তা জোরদার এবং সর্বোপরি জনগণই যে সব ক্ষমতার উৎস, সেটা নিশ্চিত করা।
এ লক্ষ্যে আগামী নভেম্বরে সর্বস্তরের জনগণের অংশগ্রহণে একটি নাগরিক সংলাপের পরিকল্পনা করা হয়েছে বলে সংবাদ সম্মেলনে জানানো হয়। এ সময় বক্তারা বলেন, যে–কেউ তাঁদের সংলাপে অংশ নিতে পারবেন ও মতামত প্রকাশ করতে পারবেন।
এই আহ্বায়ক কমিটি পরবর্তী সময়ে কলেবর বাড়িয়ে জাতীয় কমিটি করা হবে বলে জানান তাঁরা। মূল কমিটির পাশাপাশি বিভিন্ন উপকমিটিও করা হবে। জেলা, উপজেলা বা তৃণমূল পর্যায়েও কমিটি করার উদ্যোগ নেওয়া হবে বলে সংবাদ সম্মেলনে জানানো হয়।
