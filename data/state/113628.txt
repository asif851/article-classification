
প্রথম আলোর ১৯তম প্রতিষ্ঠাবার্ষিকী উপলক্ষে আজ রোববার বন্ধুসভার আয়োজনে রংপুর পাবলিক লাইব্রেরি মিলনায়তনে পাঠক মেলা অনুষ্ঠিত হয়েছে। এর আগে একটি ভালো কাজের অংশ হিসেবে দৃষ্টিপ্রতিবন্ধী স্কুলের শিক্ষার্থীদের মাঝে সাদাছড়ি ও শিক্ষা উপকরণ বিতরণ করেছেন বন্ধুসভার সদস্যরা।
সকালে নগরের জি এল রায় রোডের দৃষ্টি ও বুদ্ধিপ্রতিবন্ধী বিদ্যালয়ের শিক্ষার্থীদের মাঝে এই সাদাছড়ি ও শিক্ষা উপকরণ বিতরণ করা হয়। এ সময় বিদ্যালয়ের প্রধান শিক্ষক আশিক ইকবালসহ বন্ধুসভার সদস্যরা উপস্থিত ছিলেন।  বিকেল চারটায় পাঠক মেলার শুরুতেই বন্ধুসভার বন্ধুদের পরিবেশনায় জাতীয় সংগীতের মাধ্যমে অনুষ্ঠান শুরু হয়। এরপর শুভেচ্ছা আলোচনার ফাঁকে ফাঁকে গান, কবিতা ও নৃত্য পরিবেশিত হয়।  বন্ধুসভার সদস্য প্রিয়াঙ্কা দাস ও গাউসুল টুটুলের যৌথ সঞ্চালনায় শুভেচ্ছা বক্তব্য দেন মহানগর মুক্তিযোদ্ধা সংসদের কমান্ডার সদরুল আলম, প্রবীণ শিক্ষাবিদ মলয় কিশোর ভট্টাচার্য, সরকারি বেগম রোকেয়া কলেজের সাবেক অধ্যাপক মোহাম্মদ শাহ আলম, বেগম রোকেয়া বিশ্ববিদ্যালয়ের শিক্ষক তুহিন ওয়াদুদ ও উমর ফারুক, সাহিত্যিক মফিজুল ইসলাম, আনোয়ারুল ইসলাম, সুশাসনের জন্য নাগরিকের (সুজন) জেলা কমিটির সাধারণ সম্পাদক আফতাব হোসেন, নাট্যব্যক্তিত্ব জি এম নজু, বন্ধুসভার সাধারণ সম্পাদক প্রিয়াঙ্কা ঘোষ প্রমুখ।
এরপর বন্ধুসভার সদস্যদের পরিবেশনা সাংস্কৃতিক অনুষ্ঠানে কবিতা, সংগীত ও নৃত্য পরিবেশন করেন নাঈমা আক্তার, রওশন আরা সোহেলী, মকসুদার রহমান, সোহানুর রহমান, পুতুল রাণী ও রেদওয়ানা প্রজ্ঞা।
