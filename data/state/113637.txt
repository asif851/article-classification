
চিকিৎসার জন্য বিদেশে থাকা এবং বন্যার্তদের কথা বিবেচনায় নিয়ে বিএনপি এবার খালেদা জিয়ার জন্মদিনের কেক কাটা অনুষ্ঠান করছে না বলে জানিয়েছেন দলের জ্যেষ্ঠ যুগ্ম মহাসচিব রুহুল কবির রিজভী। তিনি জানান, সারা দেশে খালেদা জিয়ার রোগমুক্তি কামনায় দোয়া ও মিলাদ মাহফিল এবং বন্যাদুর্গতদের মধ্যে ত্রাণসামগ্রী বিতরণ করা হচ্ছে।
আজ মঙ্গলবার নয়াপল্টনে দলের কেন্দ্রীয় কার্যালয়ে সংবাদ সম্মেলনে এক প্রশ্নের জবাবে রিজভী এ কথা বলেন।
১৯৯৬ সালের পর থেকে প্রতিবছর ১৫ আগস্ট খালেদা জিয়ার জন্মদিন পালন করা হয়। ১৫ আগস্টের প্রথম ক্ষণে নেতা-কর্মীদের নিয়ে কেকও কাটতেন খালেদা জিয়া। তাঁর এই জন্মদিন পালন করা নিয়ে রাজনৈতিক অঙ্গনে বিতর্ক আছে। তবে গতবছর এবং চলতি বছর অনুষ্ঠান করেননি খালেদা জিয়া।
বিএনপি নেতা রুহুল কবির রিজভী অভিযোগ করেন, ‘সংবিধানের ষোড়শ সংশোধনী বাতিলের রায় পরিবর্তনের জন্য আওয়ামী লীগের সাধারণ সম্পাদক ওবায়দুল কাদের অলিম্পিক প্রতিযোগিতার ন্যায় দৌড়ঝাঁপ শুরু করেছেন। রাষ্ট্রপতি ও প্রধান বিচারপতির সঙ্গে ওবায়দুল কাদেরের বৈঠক শুধু উদ্বেগের নয়, ন্যায়বিচারের ইতিহাসকে কলঙ্কিত করার অশুভ অপচেষ্টারই অংশ। আওয়ামী লীগ যেভাবে জোর করে রায় পাল্টিয়ে দেওয়ার জন্য উঠেপড়ে লেগেছে, তা বিচার বিভাগের স্বাধীনতায় সরাসরি হস্তক্ষেপের শামিল। আওয়ামী লীগ গণমাধ্যমকে নিয়ন্ত্রণ করে ম্যানুফ্যাকচার্ড জনমত তৈরির চেষ্টা চালাচ্ছে।’
বিএনপির এই নেতা আরও বলেন, ষোড়শ সংশোধনী বাতিলের রায়ের পর আওয়ামী লীগের নেতারা যেভাবে বিচারপতিদের হুমকি-ধমকি দিচ্ছেন, আবার বৈঠক করছেন, এটাকে দেশবাসী স্বাভাবিক ঘটনা বলে মনে করেন না। তাঁরা বিচার বিভাগকে বিতর্কিত করতে নিজেদের ঘুম হারাম করে ফেলেছেন।
রিজভী অভিযোগ করেন, ‘আওয়ামী লীগের নেতারা বন্যাদুর্গতদের পাশে না দাঁড়িয়ে গণভবন-বঙ্গভবনে দৌড়ঝাঁপ করছেন। দায়সারা একটি প্রেস রিলিজ দিয়ে ওবায়দুল কাদের সাহেবরা নিজেদের দায়িত্ব শেষ করছেন।’
