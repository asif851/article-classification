
পূর্ব সুন্দরবনের দুবলারচর এলাকায় কোস্টগার্ড ও বনদস্যুদের মধ্যে ‘বন্দুকযুদ্ধের’ ঘটনা ঘটেছে। আজ শুক্রবার ভোররাত থেকে সকাল পর্যন্ত দুই পক্ষের মধ্যে গুলিবিনিময় হয়। পরে ওই এলাকা থেকে ১১টি আগ্নেয়াস্ত্র ও অপহূত চার জেলেকে উদ্ধার করা হয়।
উদ্ধার হওয়া ব্যক্তিরা হলেন জাকির খান, বাবুল শেখ, এমদাদ শেখ ও হুমায়ুন শেখ। তাঁদের বাড়ি খুলনার কয়রা ও পাইকগাছা উপজেলায়। তাঁরা দুবলারচর এলাকায় মাছ ধরতে গেলে দস্যুরা তাঁদের অপহরণ করে।
কোস্টগার্ড সূত্রে জানা যায়, সাগর ও সুন্দরবনে মাছ ধরতে যাওয়া কয়েকজন জেলেকে সম্প্রতি অপহরণ করে জিম্মি করে রাখে বনদস্যু রেজাউলের দল, যা শীর্ষ বাহিনী বলে পরিচিত। জেলেদের আটক করে তারা মুক্তিপণ দাবি করে। অপহূত জেলেদের উদ্ধারে আজ ভোররাত তিনটার দিকে সুন্দরবনের শরণখোলা রেঞ্জের দুবলারচর ফরেস্ট ক্যাম্পসংলগ্ন চাপড়াখালী খালে অভিযান চালায় কোস্টগার্ড।
কোস্টগার্ডের সদস্যদের উপস্থিতি টের পেয়ে দস্যুরা গুলি ছুড়তে শুরু করে। এ সময় কোস্টগার্ডের সদস্যরাও পাল্টা গুলি ছোড়েন। সকাল সাতটা পর্যন্ত প্রায় চার ঘণ্টা দুই পক্ষের মধ্যে গুলিবিনিময় হয়। একপর্যায়ে দস্যুরা বনের মধ্যে পালিয়ে যায়। এ সময় ঘটনাস্থল থেকে একটি একনালা বন্দুক, আটটি পয়েন্ট টু টু বোর, দুটি শটগান, পাঁচটি গুলি, চারটি ধারালো অস্ত্র ও একটি ট্রলার উদ্ধার করেন কোস্টগার্ডের সদস্যরা। একই সঙ্গে সেখান থেকে চারজন জেলেকে উদ্ধার করেন তাঁরা।
মংলা কোস্টগার্ড পশ্চিম অঞ্চলের অপারেশন কর্মকর্তা এমদাদ হোসেন ঘটনার সত্যতা নিশ্চিত করেছেন।
