
রূপসী বাংলা হোটেলের সংস্কারকাজে বিলম্ব করায় ঠিকাদারি প্রতিষ্ঠানের কাছ থেকে জরিমানা আদায় করতে বলেছে বিমান পরিবহন ও পর্যটন মন্ত্রণালয়-সম্পর্কিত সংসদীয় কমিটি। গতকাল মঙ্গলবার সংসদ ভবনে অনুষ্ঠিত কমিটির বৈঠকে এ সুপারিশ করা হয়েছে।
রূপসী বাংলা হোটেলের সংস্কারকাজে ঠিকাদারি প্রতিষ্ঠান হিসেবে কাজ করছে চীনের নরিনকো এবং বাংলাদেশের চারুতা। এদের নিয়োগ দিয়েছে ইন্টারকন্টিনেন্টাল হোটেল গ্রুপ (আইএইচজি)।
বৈঠকের কার্যপত্র থেকে জানা যায়, সরকারের মালিকানাধীন রূপসী বাংলা হোটেলটি ১৯৬৬ সালে হোটেল ইন্টারকন্টিনেন্টাল নামে যাত্রা শুরু করে। ১৯৮৩ থেকে ২০১১ পর্যন্ত এর নাম ছিল হোটেল শেরাটন। ২০১১ থেকে ২০১৪ পর্যন্ত রূপসী বাংলা নামে পরিচালিত হয়।
২০১২ সালের ১৯ ফেব্রুয়ারি বিমান পরিবহন ও পর্যটন মন্ত্রণালয়ের অধীন বাংলাদেশ সার্ভিসেস লিমিডেটের (বিএসএল) সঙ্গে আইএইচজি ৩০ বছরের চুক্তি সই করে। চুক্তি অনুযায়ী সংস্কারকাজ শেষে এটি হোটেল ইন্টারকন্টিনেন্টাল হিসেবে পরিচালিত হবে।
সংস্কারকাজের জন্য আইএইচজি ঠিকাদারি প্রতিষ্ঠান নরিনকো ও চারুতাকে নিয়োগ দেয়। পরিকল্পনা অনুযায়ী ২০১৫ সালের মার্চে কাজ শুরু হয়। আগামী বছরের মার্চে কাজ শেষ হওয়ার কথা রয়েছে। কাজের যে অগ্রগতি, তাতে নির্ধারিত সময়ে কাজ শেষ হবে না বলে আশঙ্কা করা হচ্ছে।
জানতে চাইলে কমিটির সভাপতি ফারুক খান প্রথম আলোকে বলেন, কাজ করতে গিয়ে ঠিকদারি প্রতিষ্ঠান নানান টালবাহানা করছে। তারা কখনো গুলশানের হলি আর্টিজানে জঙ্গি হামলার অজুহাত দেখাচ্ছে, কখনো বলছে বেনাপোলের সরকারি গুদামে মালামাল পুড়ে গেছে। সংসদীয় কমিটি বলেছে, নির্ধারিত সময়ের মধ্যে কাজ শেষ করতে না পারলে যত দেরি হবে সে অনুযায়ী নির্দিষ্ট হারে ঠিকাদারি প্রতিষ্ঠানের কাছ থেকে জরিমানা আদায় করতে হবে।
বৈঠকে বিএসএলের পক্ষ থেকে উত্থাপিত নথি থেকে জানা যায়, প্রকল্প ব্যবস্থাপনা কোম্পানি গত ৩০ জুন প্রকল্প এলাকা থেকে জনবল প্রত্যাহার করায় ২ অক্টোবর বেনাপোল স্থলবন্দরের গুদামে স্যানিটারি মালামাল পুড়ে যাওয়ায় এবং পরামর্শক প্রতিষ্ঠান বারবার নকশা পরিবর্তন করায় সংস্কারকাজে বিলম্ব হচ্ছে।
ফারুক খানের সভাপতিত্বে অনুষ্ঠিত বৈঠকে কমিটির সদস্য আলী আশরাফ, তানভীর ইমাম, নজরুল ইসলাম চৌধুরী, আফতাব উদ্দীন সরকার ও সাবিহা নাহার অংশ নেন।
