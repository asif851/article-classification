
পাকিস্তানে হিন্দু নারীরা সবচেয়ে বেশি ধর্ষণের শিকার হয় বলে দাবি করেছে একটি স্বতন্ত্র মার্কিন গোষ্ঠী। ইউএস কমিশন অন ইন্টারন্যাশনাল রিলিজিয়াস ফ্রিডম নামের ওই গোষ্ঠীর প্রতিবেদনে সম্প্রতি এমন তথ্য উঠে এসেছে। খবর আইএএনএসের।‘পাকিস্তান রিলিজিয়াস ভায়োলেন্স প্রজেক্ট’ শীর্ষক ওই প্রতিবেদনে অন্যান্য ধর্মাবলম্বীর ওপর হামলার বিষয়ে আলোকপাত করা হয়েছে। এতে বলা হয়, পাকিস্তানে গত ১৮ মাসে সাতজন হিন্দু নারী ধর্ষণের শিকার হয়েছে। এ ছাড়া ১৬টি পৃথক হামলার ঘটনায় দুজন হিন্দু নিহত ও চারজন আহত হয়েছে। শিখসম্প্রদায়ের মানুষের ওপর তিনটি হামলার ঘটনা ঘটেছে। এতে একজন নিহত হয়েছে।প্রতিবেদনে বলা হয়, পাকিস্তানে সংখ্যার দিক দিয়ে দ্বিতীয় বৃহত্তম গোষ্ঠী হলো খ্রিষ্টান। তাদের ওপর ৩৭টি হামলার ঘটনা ঘটেছে। এসব হামলায় ১১ জন নিহত হয়েছে। পাঁচজন খ্রিষ্টান নারী ধর্ষণের শিকার হয়েছে।পাকিস্তানে হিন্দু, খ্রিষ্টান ও আহমদিয়া সম্প্রদায়ের অবস্থা আগে থেকেই খারাপ। দিন দিন এর আরও অবনতি ঘটছে। অন্য ধর্মাবলম্বী ও সম্প্রদায়ের মানুষের ওপর হামলা ছাড়াও দেশটিতে জাতিগত সংঘর্ষ দিন দিন বেড়েই চলেছে।
