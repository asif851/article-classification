
সরকারি চাকরিতে নিয়োগ ও ৫ জানুয়ারি নির্বাচন নিয়ে বিতর্কিত মন্তব্য প্রসঙ্গে প্রধানমন্ত্রী শেখ হাসিনার সঙ্গে তাঁর কথা হয়েছে বলে জানিয়েছেন প্রধানমন্ত্রীর রাজনৈতিক উপদেষ্টা এইচ টি ইমাম। তিনি বলেছেন, প্রধানমন্ত্রীর নির্দেশে আগামীকাল সোমবার এক সংবাদ সম্মেলন করে তিনি তাঁর বক্তব্য বিশদভাবে তুলে ধরবেন।
আজ রোববার বিবিসি বাংলার সঙ্গে একান্ত সাক্ষাৎকারে এইচ টি ইমাম এ কথা জানান।
‘লিখিত পরীক্ষায় ভালো করো, তারপরে আমরা দেখব’
প্রধানমন্ত্রীর এই উপদেষ্টা বলেন, সরকারি চাকরিতে নিয়োগ প্রসঙ্গে সম্প্রতি ঢাকা বিশ্ববিদ্যালয়ে ছাত্রলীগের এক সভায় যেসব মন্তব্য তিনি করেছেন, তার ‘অপব্যাখ্যা’ করা হচ্ছে। কোনো কোনো মহল এই বিষয়টিকে কেন্দ্র করে ধূম্রজাল সৃষ্টির চেষ্টা করছে এবং তাঁর বিরুদ্ধে ষড়যন্ত্র করছে বলেও মন্তব্য করেন তিনি।ঢাকা বিশ্ববিদ্যালয়ের টিএসসি মিলনায়তনে গত ১২ নভেম্বর এক আলোচনা সভায় এইচ টি ইমাম ছাত্রলীগের নেতা-কর্মীদের উদ্দেশে বলেন, ‘লিখিত পরীক্ষায় ভালো করো, তারপরে আমরা দেখব।’সরকারি চাকরিপ্রার্থী ছাত্রলীগের নেতা-কর্মীদের প্রতি এইচ টি ইমামের এই ‘আশ্বাস’ রাজনৈতিক মহলে তীব্র বিতর্ক তৈরি করেছে।সাক্ষাৎকারে এইচ টি ইমাম জোর দিয়ে বলেন, তাঁর প্রতি প্রধানমন্ত্রীর পূর্ণ আস্থা রয়েছে। তিনি এমন কিছু বলেননি যাতে সরকারের ভাবমূর্তি নষ্ট হয় কিংবা সরকার বিব্রত হতে পারে।
এইচ টি ইমাম বলেন, ছাত্রলীগের সদস্যদের প্রতি তাঁর বক্তব্য ছিল মূলত উপদেশমূলক। পাবলিক সার্ভিস কমিশনে (পিএসসি) মৌখিক পরীক্ষার প্রস্তুতি নিয়ে শিক্ষার্থীদের মধ্যে যে দুর্বলতা তিনি লক্ষ করেছেন, সেই পরিপ্রেক্ষিতেই তিনি বক্তব্য দিয়েছেন বলে প্রধানমন্ত্রীর প্রভাবশালী এই উপদেষ্টা জানান।পিএসসির পরীক্ষার পদ্ধতি এখন এতটাই স্বচ্ছ যে এ ধরনের কোনো প্রতিশ্রুতি দেওয়ার কোনো সুযোগ নেই বলেও তিনি মন্তব্য করেন।
‘নির্বাচনী অনিয়ম খোলাসা’ করলেন এইচ টি ইমাম!
