
বাংলাদেশ স্বাধীন হলেও একাত্তরের পরাজিত শক্তি এখনো নানা ষড়যন্ত্রে লিপ্ত। আশার কথা হলো, একাত্তরের মানবতাবিরোধী অপরাধীদের বিচার চলমান রাখার মধ্য দিয়ে বাংলাদেশ দায়মুক্তির পথে হাঁটছে।স্থানীয় সময় বৃহস্পতিবার সন্ধ্যায় বাংলাদেশি অধ্যুষিত জ্যাকসন হাইটসের জুইস সেন্টারে বাংলাদেশের বিজয় দিবস উপলক্ষে আয়োজিত আলোচনা সভায় বক্তারা এসব কথা বলেন। মুক্তিযোদ্ধা ফাউন্ডেশন যুক্তরাষ্ট্র, বাংলাদেশ মুক্তিযোদ্ধা সংসদ যুক্তরাষ্ট্র কমান্ড ও মুক্তিযুদ্ধ সংহতি পরিষদ যুক্তরাষ্ট্র শাখা এ অনুষ্ঠানের আয়োজন করে। অনুষ্ঠানে নিউইয়র্কের কনসাল জেনারেল শামীম আহসান প্রধান অতিথি ছিলেন।মুক্তিযোদ্ধা ফাউন্ডেশন যুক্তরাষ্ট্র শাখার সভাপতি রাশেদ আহমদের সভাপতিত্বে অনুষ্ঠানে স্বাধীন বাংলা বেতার কেন্দ্রের শিল্পী রথীন্দ্রনাথ রায় ও শহীদ হাসানকে ক্রেস্ট দিয়ে সম্মানিত করা হয়। অনুষ্ঠানে অন্যদের মধ্যে বক্তব্য দেন বীর প্রতীক মহসিন মিয়া, মুক্তিযোদ্ধা রেজাউল বারী, মুক্তিযোদ্ধা খুরশীদ আনোয়ার বাবলু। আলোচনা সভার শুরুতে ১৯৭১ সালের মুক্তিযুদ্ধের শহীদদের প্রতি শ্রদ্ধা জানিয়ে অস্থায়ীভাবে নির্মিত স্মৃতিসৌধে শ্রদ্ধা নিবেদন করা হয়। শহীদদের উদ্দেশে অভিবাদন প্রদান করেন মুক্তিযোদ্ধা মোস্তফা খান মিরাজ।অনুষ্ঠান শেষে স্বাধীন বাংলা বেতার কেন্দ্রের শিল্পী রথীন্দ্রনাথ রায় ও শহীদ হাসান সংগীত পরিবেশন করেন। অনুষ্ঠানে বক্তারা বলেন, ‘প্রবাসে থাকলেও আজকের এই দিনটি এলে আমরা গর্ববোধ করি, স্মৃতিতে ফিরে যাই। একই সঙ্গে ক্ষোভও বাড়ে, কারণ অনেক স্থানে এখনো মুক্তিযোদ্ধারা তাঁদের প্রকৃত সম্মানটুকু পাচ্ছেন না। অনেকে নানা স্থানে হামলা এমনকি হত্যার শিকার হচ্ছেন।’ সরকার মুক্তিযোদ্ধাদের কল্যাণে আরও আন্তরিক হবে বলে প্রত্যাশা করেন বক্তারা।
