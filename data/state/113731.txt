
সদ্য বিলুপ্ত ছিটমহলের বাসিন্দাদের জন্য প্রকল্পসহ নয়টি উন্নয়ন প্রকল্প জাতীয় অর্থনৈতিক পরিষদের নির্বাহী কমিটির (একনেক) সভায় অনুমোদন দেওয়া হয়েছে। ৩ হাজার ৩৬৮ কোটি টাকার এসব প্রকল্পের মধ্যে সরকার নিজস্ব উৎস থেকে জোগান দেবে ২ হাজার ৩৭৯ কোটি টাকা। প্রকল্প সাহায্য বাবদ পাওয়া যাবে ৯৫৭ কোটি টাকা। আর বাস্তবায়নকারী সংস্থা দেবে ৩২ কোটি টাকা।
আজ মঙ্গলবার একনেক সভায় প্রকল্পগুলো অনুমোদন করা হয়। প্রধানমন্ত্রী ও একনেকের চেয়ারপারসন শেখ হাসিনা এতে সভাপতিত্ব করেন। পরিকল্পনা কমিশনের এনইসি সম্মেলনকক্ষে সভাটি অনুষ্ঠিত হয়।সভা সূত্রে জানা গেছে, প্রধানমন্ত্রী শেখ হাসিনা সদ্য বিলুপ্ত ছিটমহলবাসীর মৌলিক চাহিদা পূরণে কিছু প্রকল্প নেওয়ার নির্দেশ দিয়েছেন। তাঁদের জন্য রাস্তাঘাট, শিক্ষাপ্রতিষ্ঠান, উপাসনালয় ও কমিউনিটি ক্লিনিক স্থাপন এবং বিদ্যুৎ সরবরাহের ব্যবস্থা করার নির্দেশ দেন প্রধানমন্ত্রী।একনেকের সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের অনুমোদিত প্রকল্প সম্পর্কে অবহিত করেন। এর মধ্যে আটটি নতুন ও একটি সংশোধিত প্রকল্প। এসব প্রকল্প হলো ১ হাজার ৩০০ কোটি টাকার অগমেন্টেশন অব গ্যাস প্রডাকশন আন্ডার ফাস্ট ট্র্যাক প্রোগ্রাম, ৪২০ কোটি টাকায় সিটি করপোরেশন ও পৌরসভার জন্য বেলারুশ থেকে মেশিনারিজ ও যন্ত্রপাতি সংগ্রহ, ৭৯৬ কোটি টাকায় বাংলাদেশ-চীন মৈত্রী প্রদর্শনী কেন্দ্র নির্মাণ (সেখানে ঢাকা আন্তর্জাতিক বাণিজ্য মেলাসহ বড় ধরনের প্রদর্শনী হবে), ১০৭ কোটি টাকায় পীরগঞ্জ টেক্সটাইল ইঞ্জিনিয়ারিং কলেজ স্থাপন, ১১ কোটি টাকায় জামালপুর টেক্সটাইল ইঞ্জিনিয়ারিং কলেজ স্থাপন।এ ছাড়া রয়েছে ১৯৫ কোটি টাকায় বছরব্যাপী ফল উৎপাদনের মাধ্যমে পুষ্টি উন্নয়ন; ১৩৬ কোটি টাকায় ভূগর্ভস্থ সেচ নালা নির্মাণের মাধ্যমে সেচ দক্ষতা বৃদ্ধি; ৮৩ কোটি টাকায় কুষ্টিয়া জেলার দৌলতপুর উপজেলাধীন ফিলিপনগর, আবেদের ঘাট ও ইসলামপুর এলাকায় পদ্মানদীর ডান তীর সংরক্ষণ এবং ২১৮ কোটি টাকায় বৃহত্তর কুমিল্লা জেলায় মৎস্য উন্নয়ন প্রকল্প।
আরও পড়ুন:
পূর্বাচলে ৮০০ কোটি টাকায় প্রদর্শনী কেন্দ্র নির্মিত হচ্ছে
