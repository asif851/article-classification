
রাজধানীর তেজগাঁও রেল কলোনি বস্তিতে গতকাল রোববার সন্ধ্যায় আগুনে কয়েকটি ঘর পুড়ে গেছে। এতে কেউ হতাহত হননি।ফায়ার সার্ভিসের নিয়ন্ত্রণকক্ষ থেকে জানানো হয়, গতকাল সন্ধ্যা ছয়টার দিকে তেজগাঁও রেল কলোনি বস্তিতে আগুন লাগে। ফায়ার সার্ভিসের আটটি ইউনিট গিয়ে কিছুক্ষণের মধ্যেই আগুন নিয়ন্ত্রণে আনে।ঘটনাস্থলে গিয়ে দেখা যায়, চারপাশ অন্ধকার। কাদা-পানি মাড়িয়ে লোকজন ছোটাছুটি করছে। তেজগাঁও রেল কলোনির শেখ রাসেল ক্লাবের সামনে বাসা-বাড়ির তৈজসপত্র জড়ো করে রাখা হয়েছে।মো. আরিফ নামে এক বাসশ্রমিক জানান, সন্ধ্যায় বস্তির মাঝামাঝি একটি ঘর থেকে ধোঁয়া দেখে হইচই শুরু হয়। বস্তির লোকজন তখন কেবল কাজ থেকে ঘরে ফিরেছেন। ধোঁয়া আর আগুন দেখে অনেক মানুষ তা নেভানোর জন্য ছুটে আসেন। যে টিনের ঘরগুলোতে আগুন লেগেছিল, তার আশপাশের কয়েকটি ঘর ভেঙে দেওয়া হয়। যার কারণে আগুন বেশি ছড়াতে পারেনি। পরে ফায়ার সার্ভিস এসে আগুন পুরোপুরি নিভিয়ে ফেলে।এর আগে গত শুক্রবার রাজধানীর কল্যাণপুরের পোড়া বস্তিতে আগুনে বেশ কিছু ঘর পুড়ে যায়। পোড়া বস্তির বাসিন্দাদের অভিযোগ, তাঁদের ওই জায়গা থেকে উচ্ছেদের জন্য আগুন লাগিয়ে দেওয়া হয়েছে।
