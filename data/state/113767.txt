
সিলেটের দক্ষিণ সুরমার গোটাটিকর এলাকার একটি কলোনিতে বসতঘর। দরজা বন্ধ ছিল। বেলা হয়ে যাওয়ার পরও এ অবস্থা দেখে প্রতিবেশীরা বন্ধ দরজায় কড়া নাড়তেই খুলে যায়। ভেতরে বিছানায় শোয়া দেখেন স্ত্রীর নিথর দেহ। স্বামীর খোঁজ পাওয়া যায়নি।গতকাল মঙ্গলবার সকালের ঘটনা এটি। খবর পেয়ে সকাল সাড়ে ১০টার দিকে পুলিশ লাশ উদ্ধার করে ময়নাতদন্তের জন্য সিলেট ওসমানী মেডিকেল কলেজ হাসপাতালের মর্গে পাঠায়।পুলিশসহ প্রতিবেশীদের ধারণা, রাতে স্ত্রীকে হত্যা করে পালিয়েছেন স্বামী। এ ঘটনায় বিকেলে সিলেট মহানগর পুলিশের মোগলাবাজার থানায় স্বামীকে আসামি করে একটি হত্যা মামলা করা হয়েছে।পরিবারের বরাত দিয়ে পুলিশ জানায়, নিহত গৃহবধূর নাম স্বরূপা আক্তার (২৫)। তাঁর বাড়ি কিশোরগঞ্জের অষ্টগ্রাম উপজেলার আবদুল্লাহপুর গ্রামে। সম্প্রতি নেত্রকোনা সদর উপজেলার ওয়ারিপাড়ার আউয়াল মিয়া ওরফে মজুনুর সঙ্গে বিয়ে হয়। বিয়ের পর তাঁরা দুজন সিলেটের গোটাটিকর এলাকার আনা মিয়ার কলোনির একটি ঘরে ভাড়া থাকতেন।মোগলাবাজার থানার আলমপুর পুলিশ ফাঁড়ি ইনচার্জ জয়ন্ত কুমার দে জানান, প্রাথমিকভাবে ধারণা করা হচ্ছে, গৃহবধূকে শ্বাসরোধে হত্যা করা হয়েছে।
