
সিলেট শাহজালাল বিজ্ঞান ও প্রযুক্তি বিশ্ববিদ্যালয়ের অফিশিয়াল ওয়েবসাইট হ্যাকারের কবলে পড়েছে। গতকাল বুধবার রাতে একজন হ্যাকার সাইটটি তাঁর নিজের নিয়ন্ত্রণে নিয়ে নেয়।
গতকাল গভীর রাতে সামাজিক যোগাযোগমাধ্যম ফেসবুকে লুলয সেক নামে একটি আইডি থেকে ইংরেজিতে পোস্ট দেওয়া হয়। বাংলায় তাঁর অর্থ দাঁড়ায়, ‘নিরাপত্তা? এটা একটা বিভ্রম! সাস্টের অফিশিয়াল ওয়েবসাইট ডাউন করা হয়েছে। আমি কে? সফটওয়্যার ইঞ্জিনিয়ারিং বিভাগের ২০১৭-১৮ শিক্ষাবর্ষের।’
ওয়েবসাইটটিতে অনেকে ঢুকে দেখেন, হোমপেজে বিভিন্ন কথাবার্তা লেখা। পাশাপাশি ওয়েবসাইটটিতে ঢুকলে কিছুক্ষণ পর বাজনা বাজছে। সকাল সাড়ে আটটার দিকে মুঠোফোনে যোগাযোগ করা হলে বিশ্ববিদ্যালয়ের কম্পিউটার ও তথ্যকেন্দ্রের তথ্যপ্রযুক্তি ব্যবস্থাপক এস এম খায়রুল আক্তার চৌধুরী প্রথম আলোকে জানান, তাঁরা বিষয়টি খেয়াল করেননি। কিছু সময় পরে তিনি তা দেখে জানাবেন।
সকাল পৌনে নয়টার দিকে এই প্রতিবেদন লেখা পর্যন্ত ওয়েবসাইটটি হ্যাক অবস্থায় ছিল।
