
মহান বিজয় দিবস উদ্যাপন উপলক্ষে ২০০ মুক্তিযোদ্ধাকে সম্মাননা জানিয়েছে খুলনা সিটি করপোরেশন (কেসিসি)। গতকাল শনিবার বেলা ১১টায় নগর ভবনের শহীদ আলতাফ মিলনায়তনে খুলনা নগরের বীর মুক্তিযোদ্ধাদের আনুষ্ঠানিকভাবে এই সংবর্ধনা জানানো হয়।সংবর্ধনা অনুষ্ঠানে প্রধান অতিথির বক্তৃতায় সিটি মেয়র মোহাম্মদ মনিরুজ্জামান বলেন, মুক্তিযোদ্ধাদের অবদানের স্বীকৃতিস্বরূপ রাষ্ট্রের পক্ষ থেকে সম্মান প্রদর্শন করা হচ্ছে। রাষ্ট্রের পাশাপাশি খুলনা সিটি করপোরেশনের পক্ষ থেকেও এ অঞ্চলের মুক্তিযোদ্ধাদের সম্মান প্রদর্শনের জন্য এ অনুষ্ঠানের আয়োজন করা হয়েছে।সিটি মেয়র মুক্তিযুদ্ধের স্মৃতিচারণা করে বলেন, এই অঞ্চলের মুক্তিযুদ্ধের ইতিহাস সমুন্নত রাখতে যুদ্ধক্ষেত্রসমূহ চিহ্নিতকরণ এবং শহীদ মুক্তিযোদ্ধাদের নামফলক স্থাপন করা দরকার।কেসিসির সমাজকল্যাণ ও কমিউনিটি সেন্টার স্থায়ী কমিটির সভাপতি কাউন্সিলর মো. আলী আকবরের সভাপতিত্বে সংবর্ধনা অনুষ্ঠানে বিশেষ অতিথি হিসেবে উপস্থিত ছিলেন প্যানেল মেয়র রুমা খাতুন। অনুষ্ঠানে মুক্তিযুদ্ধের স্মৃতিচারণা করেন যুদ্ধকালীন বৃহত্তর খুলনার ডেপুটি কমান্ডার শেখ ইউনুস আলী, বাংলাদেশ মুক্তিযোদ্ধা সংসদ খুলনা জেলা ইউনিটের কমান্ডার সরদার মাহবুবার রহমান, মহানগর ইউনিট কমান্ডার আলমগীর কবির, পাইকগাছা উপজেলা পরিষদের চেয়ারম্যান মুক্তিযোদ্ধা স ম বাবর আলী প্রমুখ।
