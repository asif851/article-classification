
চাঁপাইনবাবগঞ্জ জেলা পরিষদ নির্বাচনে চেয়ারম্যান প্রার্থী বিএনপির সাবেক নেতা আবদুল ওয়াহেদের পক্ষে প্রস্তাবকারী ও সমর্থনকারী হওয়ায় বিএনপির দুই নেতাকে স্থায়ীভাবে দল থেকে বহিষ্কার করা হয়েছে।তাঁরা হলেন জেলা বিএনপির সদস্য ও নয়ালাভাঙ্গা ইউনিয়ন পরিষদের চেয়ারম্যান আশরাফুল হক এবং জেলা বিএনপির সদস্য ও মোবারকপুর ইউপির চেয়ারম্যান তৌহিদুর রহমান। গতকাল বুধবার চাঁপাইনবাবগঞ্জ জেলা বিএনপির দপ্তর সম্পাদক রবিউল ইসলাম স্বাক্ষরিত এক চিঠিতে এ দুজনকে বহিষ্কারের কথা জানানো হয়েছে।বহিষ্কারের বিষয়টি নিশ্চিত করে রবিউল ইসলাম জানান, কেন্দ্রীয় সিদ্ধান্ত অনুযায়ী জেলা পরিষদ নির্বাচনে বিএনপি অংশ নিচ্ছে না। কিন্তু আশরাফুল হক ও তৌহিদুর রহমান কেন্দ্রীয় সিদ্ধান্ত উপেক্ষা করে আবদুল ওয়াহেদের পক্ষে নির্বাচনে অংশ নিয়েছেন। দলীয় শৃঙ্খলা ভঙ্গের অভিযোগে কেন্দ্রীয় বিএনপির সিদ্ধান্ত মোতাবেক তাঁদের বহিষ্কার করা হয়েছে। তবে এ নিয়ে জেলা কমিটির কোনো সভা হয়নি। জেলা কমিটির সভাপতি ও সাধারণ সম্পাদকের সঙ্গে আলোচনা সাপেক্ষে এ দুজনকে বহিষ্কার করা হয়। এর আগে তাঁদের কারণ দর্শানোর নোটিশ দেওয়া হয়েছিল। কিন্তু তাঁরা এর কোনো জবাব দেননি।এ ব্যাপারে তৌহিদুর রহমান বলেন, ‘আবদুল ওয়াহেদ বিএনপির কেউ নন। তাঁর সঙ্গে ব্যক্তিগত সম্পর্কের কারণেই নির্বাচনে তাঁর প্রস্তাবকারী হয়েছি। কারণ দর্শানো ও বহিষ্কারের কোনো চিঠি এখনো হাতে পাইনি।’আশরাফুল হকের সঙ্গে মুঠোফোনে একাধিকবার যোগাযোগের চেষ্টা করেও তাঁকে পাওয়া যায়নি।
