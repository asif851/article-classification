
শিক্ষামন্ত্রী নুরুল ইসলাম নাহিদ বলেছেন, শিক্ষার্থীদের সঠিকপথে পরিচালিত করতে শিক্ষকদের আন্তরিক হতে হবে। কোনো প্রতিষ্ঠানে শিক্ষার্থী অনুপস্থিত হলে তার কারণ চিহ্নিত করে পদক্ষেপ নিতে হবে।গতকাল শনিবার সকালে সিলেটের গোলাপগঞ্জ উপজেলা পরিষদ মিলনায়তনে স্থানীয় প্রশাসন আয়োজিত জঙ্গিবাদ, সন্ত্রাস ও নাশকতা প্রতিরোধ সমাবেশে প্রধান অতিথির বক্তৃতায় শিক্ষামন্ত্রী এসব কথা বলেন। সমাবেশে সভাপতিত্ব করেন উপজেলা নির্বাহী কর্মকর্তা (ইউএনও) আশরাফুল আলম খান।শিক্ষামন্ত্রী বলেন, কোনোভাবেই যেন কোমলমতি ছেলেমেয়েরা বিপথগামী না হয়। শিক্ষার্থীরা যেন সুশিক্ষিত হয়ে মানুষের মতো মানুষ হতে পারে, সেদিকে শিক্ষকদের পাশাপাশি অভিভাবকদেরও মনোযোগী হতে হবে।প্রধান অতিথির বক্তৃতায় নুরুল ইসলাম নাহিদ আরও বলেন, ইসলামের নামে যারা নৈরাজ্য ও সন্ত্রাসী কর্মকাণ্ড চালাচ্ছে, তারা দেশ ও ইসলামের শত্রু। ইসলাম শান্তির ধর্ম। এ ধর্মে জঙ্গিবাদ ও সন্ত্রাসের কোনো স্থান নেই।উপজেলা প্রাথমিক শিক্ষা কর্মকর্তা মো. আবদুল মুস্তাকিমের সঞ্চালনায় সমাবেশে অন্যদের মধ্যে বক্তব্য দেন উপজেলা আওয়ামী লীগের সাধারণ সম্পাদক রফিক আহমদ, সহসভাপতি আবদুর রহমান, জেলা আওয়ামী লীগ নেতা সৈয়দ মিছবাহ উদ্দিন, কেন্দ্রীয় যুবলীগ নেতা আব্বাছ উদ্দিন, সদর ইউনিয়ন পরিষদের চেয়ারম্যান লুৎফুর রহমান প্রমুখ।
