
প্রথম বাংলাদেশি এভারেস্ট বিজয়ী মুসা ইব্রাহীম তাঁর সেভেন সামিট অভিযানের অংশ হিসেবে মাউন্ট কার্সটেনজ অভিযানে যাচ্ছেন। পর্বতটি অস্ট্রেলিয়া এবং ওশেনিয়া মহাদেশের মাঝে পাপুয়া নিউগিনিতে অবস্থিত।
আজ বৃহস্পতিবার রাজধানীর বনানীর এক রেস্তোরাঁয় সংবাদ সম্মেলনে এসব তথ্য জানানো হয়। ‘নীলসাগর গ্রুপ মাউন্ট কার্সটেনজ পিরামিড অভিযান’ শিরোনামে এ সম্মেলনের আয়োজন করে এভারেস্ট একাডেমি। এতে জানানো হয়, এই অভিযানটি বাংলাদেশ-ভারত ফ্রেন্ডশিপ এক্সপেডিশন টু মাউন্ট কার্সটেনজ হিসেবে পরিচালিত হবে। এতে মুসা ইব্রাহীমসহ (দলনেতা) আরও দুই ভারতীয় এভারেস্টজয়ী পর্বতারোহী অংশ নিচ্ছেন।২৯ মে মুসা ইব্রাহীম ইন্দোনেশিয়া হয়ে পাপুয়াগিনি যাবেন। সেখানকার নাবির থেকে অস্ট্রেলেশিয়ার সর্বোচ্চ এই পর্বতের মূল অভিযান শুরু হবে।সম্মেলনে মুসা ইব্রাহীম বলেন, ১৬ হাজার ২৩ ফুট উঁচু মাউন্ট কার্সটেন্জ জয় করতে বেস ক্যাম্প থেকে পাঁচ-ছয় দিন সময় লাগতে পারে। সবকিছু ঠিকঠাক থাকলে জুনের প্রথম বা দ্বিতীয় সপ্তাহের মধ্যেই পর্বতটিতে বাংলাদেশের লাল-সবুজের পতাকা উড়বে।স্থানীয় ক্ষুদ্র নৃগোষ্ঠী এবং পর্বতটির গাঠনিক ধরনকে চ্যালেঞ্জ উল্লেখ করে মুসা আরও বলেন, পর্বতটি পাথুরে। এতে কোনো তুষার নেই। ফলে ট্রাকিংয়ে বেশ কৌশলী হতে হবে। এ ছাড়া পর্বতের এক পাশ থেকে অন্য পাশে যেতে ‘রিভার ক্রসিং’ ব্যবহার করতে হবে, যা বেশ বিপজ্জনক এবং ঝুঁকিপূর্ণ।এ সময় নেপালের এভারেস্টজয়ী লাল বাহাদুর জিরেল বলেন, মুসা বাংলাদেশের একজন গুরুত্বপূর্ণ পর্বতারোহী; যাঁর সঙ্গে ২০১০ সাল থেকে পর্বতারোহণ করছি। ঝুঁকিপূর্ণ এ পর্বতে তাঁর নিরাপদ অভিযান কামনা করছি।বিশ্বের সাতটি মহাদেশের সাতটি সর্বোচ্চ চূড়া জয়ের যে অভিযান, এটি মুসা ইব্রাহীমের পঞ্চম অভিযান। এর আগে তিনি মাউন্ট এভারেস্ট, মাউন্ট কিলিমানজারো, মাউন্ট এলব্রুস, মাউন্ট ডেনালি জয় করেন। এতে আরও বক্তব্য দেন নীলসাগর গ্রুপের নির্বাহী পরিচালক আরমান হাবিব, পর্বতারোহী ও বিশ্ববিদ্যালয় শিক্ষক নিয়াজ মোরশেদ পাটওয়ারী। সম্মেলন শেষে মুসা ইব্রাহীমের হাতে অভিযানের পতাকা তুলে দেন আরমান হাবিব।
