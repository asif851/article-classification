
স্বরাষ্ট্রমন্ত্রী আসাদুজ্জামান খান বলেছেন, ‘জঙ্গিবাদ শুধু বাংলাদেশের নয়, সারা বিশ্বের সমস্যা। সারা বিশ্বই জঙ্গিবাদে আক্রান্ত। আমরা জঙ্গিবাদ নিয়ন্ত্রণ করতে সক্ষম হয়েছি।’
আজ বুধবার দুপুর ১২টায় ময়মনসিংহ পুলিশ সুপারের কার্যালয়ের মিডিয়া সেন্টারে আয়োজিত ময়মনসিংহ রেঞ্জের পুলিশ কর্মকর্তাদের বিফ্রিংয়ে প্রধান অতিথির বক্তব্যে স্বরাষ্ট্রমন্ত্রী এসব কথা বলেন। তিনি বলেন, জঙ্গিদের কোনো দল নেই। তারা বাংলাদেশকে ব্যর্থ রাষ্ট্রে পরিণত করতে চায়। ইসলামকে ধ্বংস করতে চায়।
বিফ্রিংয়ে সভাপতিত্ব করেন পুলিশের ময়মনসিংহ রেঞ্জের উপমহাপরিদর্শক (ডিআইজি) চৌধুরী আবদুল্লাহ আল মামুন। বিশেষ অতিথি হিসেবে উপস্থিত ছিলেন ময়মনসিংহ বিভাগের বিভাগীয় কমিশনার জি এম সালেহ উদ্দিন।
এদিন স্বরাষ্ট্রমন্ত্রী ময়মনসিংহ পুলিশ সুপারের কার্যালয়ে কয়েক মাস আগে নির্মিত মিডিয়া সেন্টার ও উচ্চক্ষমতা সম্পন্ন সিসি ক্যামেরার নিয়ন্ত্রণকক্ষ পরিদর্শন করেন।
 
