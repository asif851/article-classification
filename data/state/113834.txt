
চলমান নাশকতার অজুহাতে নিরীহ মানুষকে হয়রানি না করতে তৃণমূল নেতাদের বিশেষ নির্দেশনা দিয়েছেন নড়াইলের লোহাগড়া উপজেলা আওয়ামী লীগের নেতারা। গত বৃহস্পতিবার সন্ধ্যায় রামনারায়ণ পাবলিক লাইব্রেরিতে অনুষ্ঠিত জরুরি বৈঠকে এ নির্দেশনা দেওয়া হয়।বৈঠকে সভাপতিত্ব করেন উপজেলা আওয়ামী লীগের সভাপতি শিকদার আবদুল হান্নান। এতে অন্যান্যের মধ্যে উপস্থিত ছিলেন উপজেলা আওয়ামী লীগের সাধারণ সম্পাদক ও উপজেলা পরিষদের চেয়ারম্যান সৈয়দ ফয়জুল আমীর, পৌর আওয়ামী লীগের সভাপতি কাজী বনি আমীন, সাধারণ সম্পাদক মো. জাকির হোসেনসহ সব ইউনিয়ন আওয়ামী লীগের সভাপতি ও সাধারণ সম্পাদক।দলীয় সূত্রে জানা গেছে, সম্প্রতি কোটাকোল ইউনিয়নের ভূমি কার্যালয়, দীঘলিয়া ইউনিয়ন আওয়ামী লীগের কার্যালয় ও জয়পুর ইউনিয়নের ওয়ার্ড আওয়ামী লীগ কার্যালয়ে আগুন দেয় দুর্বৃত্তরা। এসব ঘটনায় তাৎক্ষণিক কয়েকজনকে আটক করে পুলিশ। পৃথক তিনটি মামলা হয়। বেশ কয়েকজন নিরীহ ব্যক্তিকে আটক করে মামলার আসামি করা হয়েছে—এমন অভিযোগ উপজেলা আওয়ামী লীগ নেতাদের। এরই পরিপ্রেক্ষিতে চলমান নাশকতা নিয়ে করণীয় বিষয়ে ওই বৈঠক করা হয়।বৈঠকে আওয়ামী লীগ নেতা সলিমুল্লাহ পাপ্পু বলেন, গত মঙ্গলবার দেলোয়ার শিকদার (৩৭) নামের চরকরফা গ্রামের এক ব্যক্তিকে আটক করা হয়। তিনি মুক্তিযোদ্ধার সন্তান। রাজনীতির সঙ্গে জড়িত নন, নিরীহ ব্যক্তি। মহিষাপাড়া গ্রামের সাহাবুল ইসলাম (৪৫) একজন চাকরিজীবী। তাঁকেও আটক করে নাশকতা মামলায় আসামি করা হয়েছে। সৈয়দ ফয়জুল আমীর বলেন, ‘নিরীহ ব্যক্তিরা গ্রেপ্তার আতঙ্কে ভুগছেন। আমরা সাধারণ জনগণের বিপক্ষ শক্তি হতে চাই না।’শিকদার আবদুল হান্নান তৃণমূল নেতাদের বিশেষ নির্দেশনা দিয়ে বলেন, ‘ব্যক্তিগত স্বার্থ ও প্রতিহিংসা চরিতার্থ করতে পুলিশ বাহিনীকে ব্যবহার করা যাবে না। এতে দলের ভাবমূর্তি ক্ষুণ্ন হবে। দলও পিছিয়ে পড়বে।’শিকদার আবদুল হান্নান প্রথম আলোকে বলেন, চলমান নাশকতার বিরুদ্ধে সতর্ক থাকতে এবং নাশকতার অজুহাতে সাধারণ মানুষ যেন হয়রানির শিকার না হয়, সেদিকে খেয়াল রাখতে ওই বৈঠকে তৃণমূল নেতাদের বিশেষ নির্দেশনা দেওয়া হয়েছে। এ ছাড়া বিষয়টি নিয়ে উপজেলা আওয়ামী লীগের পক্ষ থেকে পুলিশের সঙ্গেও আলোচনার সিদ্ধান্ত নেওয়া হয়।লোহাগড়া থানার পরিদর্শক (তদন্ত) বিপ্লব কুমার সাহা বলেন, ওই সব নাশকতার ঘটনায় বিভিন্ন তথ্যের ভিত্তিতে তাৎক্ষণিকভাবে কয়েকজনকে আটক করা হয়। এ বিষয়ে তদন্তের ভিত্তিতে প্রয়োজনীয় ব্যবস্থা নেওয়া হবে।
