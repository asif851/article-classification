
উপজেলা পরিষদ নির্বাচনে প্রার্থী বাছাই নিয়ে সাবেক জ্বালানি প্রতিমন্ত্রী ও জেলা দক্ষিণ বিএনপির সভাপতির বাসভবনে ময়মনসিংহের গৌরীপুর উপজেলা বিএনপির দুই পক্ষের মধ্যে সংঘর্ষে পাঁচজন আহত হয়েছেন। আহত ব্যক্তিদের ময়মনসিংহ মেডিকেল কলেজ হাসপাতালে প্রাথমিক চিকিৎসা দেওয়া হয়। গতকাল সোমবার দুপুরে এ ঘটনা ঘটে।প্রত্যক্ষদর্শী ও গৌরীপুর উপজেলা থেকে আসা বিএনপির নেতা-কর্মীদের সঙ্গে কথা বলে জানা যায়, গৌরীপুর উপজেলা পরিষদ নির্বাচনে বিএনপির সমর্থনপ্রত্যাশী সাতজন প্রার্থী মনোনয়ন জমা দিয়েছেন। কেন্দ্রের নির্দেশে একজন প্রার্থী বাছাই করার জন্য সাতজন প্রার্থীকেই জরুরি বৈঠকের জন্য এ কে এম মোশাররফ হোসেন তাঁর বাসভবনে ডাকেন। মোশাররফ হোসেন বাসভবনের ভেতর প্রার্থীদের সঙ্গে বৈঠক শুরু করে দেন। এ সময় বাড়ির সামনে খোলা জায়গায় সমর্থনপ্রত্যাশী আহম্মদ তায়েবুর রহমান ও মকবুল হোসেনের পক্ষে স্লোগান দেন নেতা-কর্মীরা। একপর্যায়ে ওই দুই প্রার্থীর সমর্থকদের মধ্যে সংঘর্ষ শুরু হয়। তাঁরা ইটপাটকেল নিক্ষেপ করলে দুই পক্ষের কমপক্ষে পাঁচজন আহত হন।মোশাররফ হোসেনের মুঠোফোনে ফোন করা হলে তিনি ফোন ধরেননি। ময়মনসিংহ কোতোয়ালি থানার ভারপ্রাপ্ত কর্মকর্তা (ওসি) গোলাম সারোয়ার জানান, এ ঘটনার পর অতিরিক্ত পুলিশ মোতায়েন করা হয়েছে। কোনো পক্ষই মামলা করেনি।
