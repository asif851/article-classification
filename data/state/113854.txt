
একাদশ শ্রেণির ছাত্র জহিরুল ইসলাম। বিকেল চারটার দিকে কলেজ থেকে ফেরার পর বাবা আব্দুল জলিল তাকে খেতে যেতে বলেন। মেজাজ খিঁচড়ে যায় জহিরুলের। শুরু হয় বাবা-ছেলের কথা-কাটাকাটি। একপর্যায়ে জহিরুল বাবাকে দা দিয়ে কুপিয়ে জখম করতে থাকেন। এ সময় মা ও প্রতিবেশী দুজন এগিয়ে এলে তাঁরাও দায়ের কোপে আহত হন। কিছুক্ষণের মধ্যেই মারা যান আব্দুল জলিল। এ ঘটনার কিছু সময় পর পাশের গ্রামে গাছে ঝুলতে দেখা যায় জহিরুলের লাশ।
আজ সোমবার বিকেল চারটা থেকে সাড়ে পাঁচটার মধ্যে পিরোজপুরের মঠবাড়িয়া উপজেলার মিরুখালী ইউনিয়নের নাপিতখালী গ্রামে এ ঘটনা ঘটে।
নিহত আব্দুল জলিল উত্তর মিরুখালী সরকারি প্রাথমিক বিদ্যালয়ের শিক্ষক হিসেবে অবসরে গিয়েছিলেন। জহিরুলের ধারালো অস্ত্রের কোপে তার মা ফিরোজা বেগম (৪৫), প্রতিবেশী সেতারা বেগম (৪৫) ও মো. হারুন (৫০) গুরুতর জখম হন। ফিরোজা ও সেতারা বেগমকে বরিশাল শের-ই-বাংলা মেডিকেল কলেজ হাসপাতালে ভর্তি করা হয়েছে।
সেতারা বেগম জানান, আব্দুল জলিলের বাড়ি মিরুখালী ইউনিয়নের নাগ্রাভাঙ্গা গ্রামে। তিনি একাধিক বিয়ে করেছেন। স্ত্রী ফিরোজা বেগম ও তাঁর ছেলে জহিরুল ইসলামকে নিয়ে আব্দুল জলিল নাপিতখালী গ্রামে বসবাস করতেন। আজ বিকেলে জহিরুল কলেজ থেকে বাড়ি ফেরার পর আব্দুল জলিল তাকে খেতে ধানের চারা রোপণ করতে যেতে বলেন। কিন্তু ছেলে যেতে না চাওয়ায় এ নিয়ে বাবা-ছেলের কথা-কাটাকাটি হয়। একপর্যায়ে জহিরুল দা দিয়ে তার বাবাকে কোপায়। এ ঘটনার আধা ঘণ্টা পর বাড়ি থেকে এক কিলেমিটার দূরে পার্শ্ববর্তী মিরুখালী গ্রামের একটি গাছের সঙ্গে গলায় ফাঁস লাগিয়ে জহিরুল আত্মহত্যা করে।  মিরুখালী ইউনিয়ন পরিষদের ৮ নম্বর ওয়ার্ডের সদস্য আফজাল হোসেন বলেন, একাধিক বিয়ের কারণে আব্দুল জলিলের পরিবারে কলহ লেগেই থাকত। পারিবারিক অশান্তির কারণে জহিরুল বাবার প্রতি বীতশ্রদ্ধ হয়ে এ হত্যাকাণ্ড ঘটিয়েছে বলে ধারণা করা হচ্ছে।  মঠবাড়িয়া থানার ভারপ্রাপ্ত কর্মকর্তা (ওসি) খন্দকার মোস্তাফিজুর রহমান সন্ধ্যা সাড়ে সাতটার দিকে ঘটনাস্থল থেকে বলেন, পুলিশ দুটি লাশ উদ্ধার করেছে। সন্দেহ করা হচ্ছে পারিবারিক কলহ থেকে এ হত্যাকাণ্ড সংঘটিত হতে পারে। এ ঘটনায় একটি হত্যা ও একটি অপমৃত্যু মামলা দায়ের করা হবে।
