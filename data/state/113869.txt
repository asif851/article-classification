
আন্তর্দেশীয় যাত্রীবাহী ট্রেন মৈত্রী এক্সপ্রেস-২ কলকাতার উদ্দেশে খুলনা ছেড়েছে। আজ শনিবার সকাল ৮টা ১০ মিনিটে খুলনা স্টেশন থেকে পরীক্ষামূলকভাবে ট্রেনটি ছাড়া হয়।
সকালে খুলনা স্টেশনে গিয়ে শত শত মানুষের ভিড় দেখা যায়। সবার মধ্যে উচ্ছ্বসিত ভাব ছিল। ফুল ও রঙিন কাপড় দিয়ে সাজানো ট্রেনটির সঙ্গে সেলফি তুলেছেন অনেকে। ট্রেনটি পরীক্ষামূলকভাবে চালু করা হয়। এটি দ্রুত নিয়মিতভাবে চালু করার দাবি জানান অনেকে। খুলনা রেলস্টেশনের স্টেশনমাস্টার কাজী আমিরুল ইসলাম প্রথম আলোকে জানান, পাঁচটি বগি ও একটি ইঞ্জিন নিয়ে কলকাতার উদ্দেশে ট্রেনটি সকাল ৮টা ১০ মিনিটে খুলনা ছেড়েছে। সকাল ১০টায় ট্রেনটি বেনাপোল পৌঁছাবে। এরপর আনুষ্ঠানিক উদ্বোধনের পর সেখান থেকে সীমানা পাড়ি দিয়ে কলকাতা যাবে। ট্রেনে কোনো সাধারণ যাত্রী ওঠেনি। স্থানীয় জনপ্রতিনিধি ও অতিথিরা ট্রেনটির যাত্রী হয়েছেন। আগামীকাল রোববার সকাল ৮টা ৫ মিনিটে কলকাতা থেকে ট্রেনটি আবার দেশের উদ্দেশে রওনা দেবে। তবে কবে নাগাদ ট্রেনটি নিয়মিত চলবে, সে ব্যাপারে স্টেশনমাস্টার কাজী আমিরুল ইসলাম কিছু জানাতে পারেননি। তিনি বলেন, ‘এ-সংক্রান্ত কোনো কাগজ এখনো হাতে পাইনি। আগামী সপ্তাহের মধ্যে এ-সংক্রান্ত কাগজপত্র হাতে পাওয়ার সম্ভাবনা আছে। তখন জানাতে পারব।’
রেলওয়ে সূত্রে জানা যায়, ব্রিটিশ আমলে খুলনা থেকে কলকাতা ট্রেন সার্ভিস ছিল। ১৯৬৫ সালে পাকিস্তান-ভারত যুদ্ধের পর সেই ট্রেন সার্ভিস বন্ধ হয়ে যায়। ৫২ বছর পর এ রুটে আবার ট্রেন চালু হলো।
