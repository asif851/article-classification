
তিন মহাসড়কে আজ শুক্রবার সকালে শেষ খবর পাওয়া পর্যন্ত বড় ধরনের যানজট নেই। তবে যানবাহন চলছে ধীর গতিতে। ঢাকা-টাঙ্গাইল মহাসড়ক ও ঢাকা-ময়মনসিংহ মহাসড়কের বিভিন্ন জায়গায় ঘরমুখী যাত্রীরা যানবাহনের অপেক্ষায় রয়েছেন। যানবাহন চলছে ধীর গতিতে। ঢাকা-আরিচা মহাসড়কের জাহাঙ্গীরনগর বিশ্ববিদ্যালয় থেকে নবীনগর পর্যন্ত যানবাহন ধীর গতিতে চলছে।
ঢাকা-টাঙ্গাইল মহাসড়কের চন্দ্রার মোড়ে সকালে যানজট ছিল না। গাজীপুরের কালিয়াকৈর উপজেলার খাড়াজোড়া থেকে বুটগড় এলাকা দিয়ে যানবাহন ধীর গতিতে চলছে। চন্দ্রা ও আশপাশের বাসস্ট্যান্ডগুলোতে ভোর থেকে শত শত যাত্রী যানবাহনের অপেক্ষায় রয়েছেন। বাসের ছাদেও তিলধারণের জায়গা নেই।
কোনাবাড়ী হাইওয়ে পুলিশের ভারপ্রাপ্ত কর্মকর্তা (ওসি) হোসেন সরকারের ভাষ্য, গতকাল বৃহস্পতিবারের মতো আজ সকালেও ঢাকা-টাঙ্গাইল মহাসড়কে যান চলাচল স্বাভাবিক। কোনাবাড়ি, চন্দ্রার পর কিছু এলাকায় ধীর গতিতে যান চলছে। গাড়ির বেশি চাপের কারণে এমনটা হয়েছে বলে তিনি দাবি করেন। তাঁর ভাষ্য, আবহাওয়া ঠিক থাকলে ঘরমুখী মানুষ নির্বিঘ্নে যেতে পারবে। দুপুরের পর থেকে যাত্রীদের চাপ কিছুটা বাড়বে।
কালিয়াকৈর থানার পরিদর্শক (তদন্ত) মাসুদ আলম বলেন, মহাসড়কগুলোতে এক হাজারের বেশি পুলিশ ও কমিউনিটি পুলিশ নিয়োজিত আছে। তাঁরা গুরুত্বপূর্ণ পয়েন্টে দায়িত্বপালন করছেন। তাঁর দাবি, এ কারণে যাত্রা নির্বিঘ্নে হচ্ছে।
ঢাকা-ময়মনসিংহ মহাসড়কের টঙ্গী থেকে গাজীপুরের ভোগড়া পর্যন্ত যানবাহনের ধীর গতি রয়েছে। তবে কোথাও দীর্ঘ যানজট নেই।
গাজীপুরের নাওজোর হাইওয়ে থানার ভারপ্রাপ্ত কর্মকর্তা (ওসি) আব্দুল হাই সকাল সাড়ে আটটার দিকে জানান, মহাসড়কে যান চলাচল স্বাভাবিক।
এদিকে ঢাকা-আরিচা মহাসড়কের জাহাঙ্গীরনগর বিশ্ববিদ্যালয় থেকে নবীনগর পর্যন্ত যানবাহন চলছে ধীর গতিতে। সাভার ট্রাফিকের পরিদর্শক আবুল হোসেনের দাবি, সকাল ছয়টা থেকে আটটা পর্যন্ত জাহাঙ্গীরনগর বিশ্ববিদ্যালয়, বিশমাইল, সাভার সেনানিবাস এলাকায় তিনটি যানবাহন বিকল হয়। এ কারণে যানজট সৃষ্টি হয়েছে। তিনি আরও জানান, ঢাকা-টাঙ্গাইল মহাসড়কের বিকল্প সড়ক আবদুল্লাহপুর বাইপাইলে যানজট নেই।
