
মুঠোফোনের সিম নিবন্ধনে আঙুলের ছাপ সংরক্ষণ করা হচ্ছে না বলে জানিয়েছেন ডাক ও টেলিযোগাযোগ প্রতিমন্ত্রী তারানা হালিম।
আজ রোববার সচিবালয়ে এক সংবাদ সম্মেলনে প্রতিমন্ত্রী সাংবাদিকদের এ তথ্য জানান। আঙুলের ছাপ পদ্ধতিতে সিম নিবন্ধনের অগ্রগতি ও সৃষ্ট বিভ্রান্তি সম্পর্কে জানাতেই এই সংবাদ সম্মেলনের আয়োজন করা হয়।তারানা হালিম বলেন, ‘বায়োমেট্রিক পদ্ধতিতে সিম নিবন্ধনে আঙুলের যে ছাপটি নেওয়া হয় সেটা একটি বাইনারি ডিজিটাল কোড। এটা কোনোভাবে অন্য কোথাও ব্যবহার করা যায় না। মোবাইল অপারেটরদের বায়োমেট্রিক সিম নিবন্ধন যন্ত্রে আঙুলের ছাপ সংরক্ষণেরও কোনো ব্যবস্থা নেই।’এ সংবাদ সম্মেলনে ডাক ও টেলিযোগাযোগ সচিব ফয়জুর রহমান চৌধুরী, বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) কমিশনার জহুরুল হক ও মহাপরিচালক ব্রিগেডিয়ার জেনারেল এমদাদ উল বারী, নির্বাচন কমিশনের জাতীয় পরিচয়পত্র অনুবিভাগের মহাপরিচালক ব্রিগেডিয়ার জেনারেল সুলতান জামান মোহাম্মদ সালেহ উদ্দিন, মোবাইল অপারেটরদের সংগঠন অ্যামটবের মহাসচিব টিআইএম নুরুল কবিরসহ বিভিন্ন গোয়েন্দা সংস্থা এবং আইনশৃঙ্খলা বাহিনীর সংশ্লিষ্ট কর্মকর্তারা উপস্থিত ছিলেন।উল্লেখ্য, গত বছরের ১৬ ডিসেম্বর থেকে বায়োমেট্রিক পদ্ধতিতে আঙুলের ছাপ নিয়ে সিম নিবন্ধন শুরু হয়।
