
মৌলভীবাজারের কুলাউড়া উপজেলায় চিকিৎসার নামে ফাঁদে ফেলে এক ভুয়া কবিরাজ এক কিশোরীকে ধর্ষণ করেছেন বলে অভিযোগ পাওয়া গেছে। গত বৃহস্পতিবার ওই কিশোরীকে স্থানীয় একটি চা-বাগান থেকে উদ্ধার করে পরিবার।
ওই কিশোরীর পারিবারিক সূত্রে জানা গেছে, ওই কিশোরী (১৩) দীর্ঘদিন ধরে অসুস্থ। বুধবার বিকেল সাড়ে পাঁচটায় এক প্রতারক তাদের বাসায় এসে নিজেকে কবিরাজ দাবি করে তাকে চিকিৎসাসেবা দিতে আগ্রহ প্রকাশ করেন। মা-বাবা কবিরাজের প্রস্তাব অনুযায়ী মেয়েটিকে তাঁর সঙ্গে পাঠালে এ ঘটনা ঘটে।
ওই কিশোরীর মা বলেন, ভুয়া কবিরাজ তাঁর মেয়েকে চিকিৎসা দেওয়ার জন্য স্থানীয় একটি চা-বাগানের নির্জন স্থানে নিয়ে যেতে বলেন। তিনি তাঁকে জানান, সেখানে পূজা দিয়ে চিকিৎসা শুরু করতে হবে। আর এ জন্য তাঁর মেয়ের একা যেতে হবে। তবে শেষ পর্যন্ত তাঁর ভাই পঞ্চম বউরীকে কবিরাজের সঙ্গে যেতে দিতে রাজি হয়েছেন। চা-বাগানে নিয়ে কবিরাজ তাঁর মেয়ে ও ভাইকে জুস খেতে দেন। জুস খেয়ে ঘুম আসতে শুরু করলে কবিরাজ তাঁর ভাইয়ের মাথায় আঘাত করে মেয়েকে পাশের একটি স্থানে নিয়ে ধর্ষণ করেন। পরে পরিবারের লোকজন বৃহস্পতিবার ভোর ছয়টায় পাশের একটি চা-বাগান থেকে তাকে উদ্ধার করে। দুপুরে তাকে মৌলভীবাজার জেলা সদর হাসপাতালে চিকিৎসার জন্য পাঠানো হয়।
 
