
নেত্রকোনার দুর্গাপুরে নানা কর্মসূচির মধ্য দিয়ে গত শনিবার তিন দিনব্যাপী ৪৪তম সনাতন ধর্মীয় মহাসম্মেলন শেষ হয়েছে। উপজেলার চণ্ডীগড়ে নয়ন যোগী আশ্রম, বাংলাদেশ হরিনাম প্রচার সংঘ, বাংলাদেশ মানবসেবা সংঘ ও মানবকল্যাণকামী অনাথালয়—এই চারটি প্রতিষ্ঠানের প্রতিষ্ঠাবার্ষিকী উপলক্ষে ধর্মীয় মহাসম্মেলনের আয়োজন করা হয়। বৃহস্পতিবার সন্ধ্যায় মঙ্গলপ্রদীপ জ্বালিয়ে অনুষ্ঠানের উদ্বোধন করেন স্থানীয় সাংসদ ছবি বিশ্বাস। সংগঠনগুলোর প্রতিষ্ঠাতা নিত্যানন্দ গোস্বামীর সভাপতিত্বে অনুষ্ঠানের উদ্বোধক ছাড়াও প্রধান অতিথি হিসেবে বক্তব্য দেন জেলা পরিষদের চেয়ারম্যান প্রশান্ত কুমার রায়। অনুষ্ঠানে ধর্মীয় আলোচনা সভা, অধিবাস কীর্তন, ভাগবত পাঠ, হরিনাম মহাযজ্ঞ, গৌরকীর্তন, কবি সমাবেশ, দীক্ষা প্রদান, সাংস্কৃতিক অনুষ্ঠান, ধর্মীয় নাটক, লালনসংগীত ও বাউলগান পরিবেশন করা হয়। 
 
