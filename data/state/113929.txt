
পত্রিকার নিবন্ধন বাতিলের ক্ষমতা জেলা প্রশাসকদের (ডিসি) দেওয়ার জন্য যে প্রস্তাব উঠেছে, তা নিয়ে সরকার মাথা ঘামাচ্ছে না বলে মন্তব্য করেছেন তথ্যমন্ত্রী হাসানুল হক ইনু। আজ বুধবার সচিবালয়ে নিজ মন্ত্রণালয়ে আয়োজিত সংবাদ ব্রিফিংয়ে এক প্রশ্নের জবাবে মন্ত্রী এ কথা বলেন।তথ্যমন্ত্রী ইনু বলেন, ‘প্রতিবারই জেলা প্রশাসকেরা ডিসি সম্মেলন সামনে রেখে মাঠপর্যায়ের বিভিন্ন সমস্যা নিয়ে প্রস্তাব করেন। এবারও কেউ হয়তো এমন প্রস্তাব করেছেন। কিন্তু এই মুহূর্তে এ নিয়ে কোনো আলোচনাই করছি না। দ্য প্রিন্টিং প্রেসেস অ্যান্ড পাবলিকেশনস (ডিক্লারেশন অ্যান্ড রেজিস্ট্রেশন) অ্যাক্ট ১৯৭৩ নিয়ে সরকার মাথা ঘামাচ্ছে না।’প্রসঙ্গত, ডিসি সম্মেলন সামনে রেখে ঢাকার জেলা প্রশাসক লিখিতভাবে এই প্রস্তাব দিয়েছিলেন। এ খবর গণমাধ্যমে প্রকাশিত হওয়ার পর সাংবাদিকদের মধ্যে তীব্র সমালোচনা শুরু হয়। গতকাল মঙ্গলবার তথ্য মন্ত্রণালয়-সম্পর্কিত স্থায়ী কমিটিও বলেছে, এটা করা ঠিক হবে না। আজ তথ্যমন্ত্রীও এ ব্যাপারে নিজের অবস্থান জানালেন।সংবাদ সম্মেলনে তথ্যমন্ত্রী অভিযোগ করেন, সমুদ্র-সংক্রান্ত বিরোধ নিয়ে বিএনপি মিথ্যাচার করছে। তারা তথ্য না দিয়ে মনগড়া কথা বলছে। এ জন্য বিএনপির বন্ধুদের মিথ্যাচারের রাজনীতি ছাড়ার আহ্বান জানান তিনি।
বিএনপির নেতাদের অভিযোগের বিষয়ে প্রশ্ন করা হলে তথ্যমন্ত্রী বলেন, ‘বিএনপির নেত্রীকে পৃথিবী থেকে বিদায় নয়, রাজনীতি থেকে বিদায়ের কথা বলেছি। আবারও বলছি, খালেদা জিয়া যদি জামায়াত, জঙ্গি ও হেফাজতিদের ত্যাগ না করেন, তাহলে অবশ্যই তাঁকে রাজনীতি থেকে বিদায় নিতে হবে।’
সংবাদপত্রের কণ্ঠরোধে ​ফিরছে বাতিল আইন!
পত্রিকার প্রকাশনা বাতিলের প্রসঙ্গ নিয়ে সংসদে আলোচনা
ডিসিদের পত্রিকার বন্ধের ক্ষমতা দেওয়া যাবে না
