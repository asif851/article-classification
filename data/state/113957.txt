

বিএনপির ভারপ্রাপ্ত মহাসচিব মির্জা ফখরুল ইসলাম আলমগীর প্রধানমন্ত্রী শেখ হাসিনার তথ্য ও প্রযুক্তিবিষয়ক উপদেষ্টা সজীব ওয়াজেদ জয়কে উদ্দেশ করে বলেছেন, ‘একটা শিশু বলে স্বৈরাচার। বিএনপির জন্ম স্বৈরাচারে। আগে নিজের চেহারা আয়নাতে দেখো।’ আজ শনিবার জাতীয় প্রেসক্লাবে ‘বিপ্লব ও সংহতি দিবস’ উপলক্ষে সম্মিলিত পেশাজীবী পরিষদ আয়োজিত আলোচনা সভায় ফখরুল এ কথা বলেন। সজীব ওয়াজেদ জয়কে অর্বাচীন বালকের মতো কথা না বলার পরামর্শ দিয়ে মির্জা ফখরুল বলেন, ‘তাঁর বয়স অনেক কম। ব্যক্তিগতভাবে আমি তাঁকে নিয়ে কিছু বলতে চাই না। তবে তাঁদের (আওয়ামী লীগ) নেতাদের ভাষায় বলতে চাই অর্বাচীন বালকের মতো কথা বলা বন্ধ করুন। বিএনপির প্রতিষ্ঠাতা জিয়াউর রহমানকে নিয়ে কটূক্তি করলে শিকড়কে অস্বীকার করবেন। জিয়াউর রহমান ৭৫ পরবর্তীতে আওয়ামী লীগের পুনর্জন্ম দিয়েছেন।’বিএনপি সত্যিকার অর্থে রাজাকারদের দল: জয়বাংলাদেশের কমিউনিস্ট পার্টির (সিপিবি) সাবেক সভাপতি কমরেড মণি সিংহ, সম্মিলিত সাংস্কৃতিক জোটের সভাপতি নাসির উদ্দীন ইউসুফ, ঘাতক দালাল নির্মূল কমিটির নির্বাহী সভাপতি শাহরিয়ার কবির সবাই জিয়াউর রহমানের সময় বিএনপিকে সমর্থন করেছিলেন দাবি করে ফখরুল বলেন, বিএনপি একটি উদারনৈতিক গণতান্ত্রিক দল। জনগণই বিএনপির একমাত্র শক্তি। বক্তব্যে আবারও জয়ের প্রসঙ্গ এনে ফখরুল বলেন, আওয়ামী লীগের সাবেক নেতা লতিফ সিদ্দিকী বলেছিলেন জয়কে সরকার থেকে প্রতি মাসে দুই লাখ ডলার করে দেওয়া হয়। এটি সত্য কি না জনগণ জানতে চায়। শুধু হজ নিয়ে কথা বলায় লতিফ সিদ্দিকীকে চাকরি হারাতে হয়েছে, না জয়ের বিরুদ্ধে কথা বলার জন্য চাকরি গেছে তাও জনগণ জানতে চায়। ৫ জানুয়ারির নির্বাচন নিয়ে প্রধানমন্ত্রীর রাজনৈতিক উপদেষ্টা এইচ টি ইমাম সত্য কথা বলেছেন দাবি করে তাঁকে ধন্যবাদ জানান ফখরুল।
