
ফিলিস্তিনসহ সারা বিশ্বে যুদ্ধের নামে আগ্রাসন, নারী, শিশু ও সাধারণ মানুষ হত্যার প্রতিবাদে আজ শুক্রবার সকালে শেরপুরে মানববন্ধন হয়েছে। সন্ত্রাস ও আগ্রাসনবিরোধী মঞ্চ শেরপুর শাখার উদ্যোগে শহরের নিউমার্কেট মোড়ে এ কর্মসূচি পালন করা হয়।সকাল সাড়ে ১০টা থেকে বেলা সাড়ে ১১টা পর্যন্ত ঘণ্টাব্যাপী এ মানববন্ধন হয়। মানববন্ধনে বক্তারা নিরীহ ফিলিস্তিনিদের ওপর ইসরায়েলের নৃশংস আক্রমণ ও হত্যাকাণ্ডের তীব্র নিন্দা ও প্রতিবাদ জানান। মানববন্ধন থেকে অবিলম্বে এ হত্যাযজ্ঞ বন্ধের দাবি জানান তাঁরা।
মানববন্ধনে বক্তব্য দেন সংগঠনের আহ্বায়ক মো. আবুল কালাম আজাদ, মানবাধিকার কমিশনের শেরপুর জেলা শাখার সভাপতি প্রদীপ দে কৃষ্ণ, উদীচী শিল্পী গোষ্ঠীর কেন্দ্রীয় সংসদের সদস্য কমল চক্রবর্তী, প্রাথমিক সহকারী শিক্ষক ফোরামের সাধারণ সম্পাদক সাইফুল ইসলাম, শেরপুর প্রেসক্লাবের সাধারণ সম্পাদক সাবিহা জামান প্রমুখ।শেরপুর রেড ক্রিসেন্ট সোসাইটি, নবারুণ পাবলিক স্কুল, পাতাবাহার খেলাঘর আসর, বিপ্লবী রবি নিয়োগী সভাকক্ষ, ছাত্র বন্ধু পরিষদ, প্রথম আলো বন্ধুসভাসহ শেরপুরের ১৬টি সামাজিক ও সাংস্কৃতিক সংগঠনের সদস্যরা মানববন্ধনে অংশ নেন।
