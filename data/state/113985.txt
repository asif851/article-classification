
বিরোধী দলের উদ্দেশে স্বরাষ্ট্রমন্ত্রী মহীউদ্দীন খান আলমগীর বলেছেন, ‘কোনো ভীতিকর পরিবেশ সৃষ্টি করে আমাদের আলোচনায় বসানো যাবে না। কোনো অন্যায় দাবি আমরা গ্রহণ করব না।’আজ বৃহস্পতিবার দুপুরে চাঁদপুরের কচুয়া উপজেলায় সাংবাদিকদের তিনি এসব কথা বলেন।স্বরাষ্ট্রমন্ত্রী বলেন, ‘সরকারের পক্ষ থেকে সুস্পষ্টভাবে বলতে চাই, গণতান্ত্রিক শক্তি হিসেবে গণতান্ত্রিক প্রক্রিয়ার পদ্ধতি হিসেবে আমরা  গণতান্ত্রিক পদ্ধতি অনুযায়ী নির্বাচন অনুষ্ঠানের ব্যাপারে যেকোনো সময় যাদের প্রয়োজন, তাদের সঙ্গে আলোচনায় বসতে উদগ্রীব। কিন্তু আলোচনা কোনো ভীতিকর পরিবেশে অনুষ্ঠিত হবে—এটা আমাদের কাম্য নয়। আলোচনায় গণতান্ত্রিক দল হিসেবে আমরা ভীত নই।’মন্ত্রী আরও বলেন, সাম্প্রতিককালে এই আলাপ-আলোচনার মোড়কে বিরোধী দল তাদের ধ্বংসাত্মক কর্মকাণ্ড চালিয়ে যাওয়ার যে অপচেষ্টা করছে, দেশবাসী তা বুঝতে পেরেছে।এর আগে মন্ত্রী কচুয়া উপজেলার সাচার প্রাথমিক বিদ্যালয়ে প্রাথমিক শিক্ষকদের সঙ্গে মতবিনিময় করেন।
