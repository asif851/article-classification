
ঢাকার হজরত শাহজালাল আন্তর্জাতিক বিমানবন্দরে ৪ কেজি ৮৭০ গ্রাম ওজনের ৪২টি সোনার বার জব্দ করেছে শুল্ক কর্তৃপক্ষ। গত রোববার রাত ১১টার দিকে বিমানবন্দরের গ্রিন চ্যানেল এলাকায় বারগুলো জব্দ করা হয়। এ ঘটনায় এক যাত্রীকেও আটক করা হয়েছে। আটক যাত্রীর নাম জহিরুল ইসলাম। তিনি দুবাই থেকে ঢাকায় এসেছিলেন। ঢাকা কাস্টম হাউসের সহকারী কমিশনার (প্রিভেনটিভ) এইচ এম আহসানুল কবীর বলেন, দুবাই থেকে আসা যাত্রী জহিরুল ইসলামকে গ্রিন চ্যানেলে চ্যালেঞ্জ করে প্রিভেনটিভ টিম। তাঁর দেহ তল্লাশি করে অন্তর্বাসের ভেতরে ৪২টি সোনার বার পাওয়া যায়। বারগুলোর ওজন ৪ কেজি ৮৭০ গ্রাম। এর আনুমানিক বাজারমূল্য ২ কোটি ৪০ লাখ টাকা।
