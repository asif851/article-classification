
রেলে নিয়োগ দুর্নীতির সাতটি মামলায় দায়মুক্তি পেলেও অধিকতর তদন্ত শেষে অভিযোগপত্রে এসেছে রেলওয়ে পূর্বাঞ্চলের বরখাস্ত হওয়া মহাব্যবস্থাপক (জিএম) ইউসুফ আলী মৃধার নাম। গতকাল মঙ্গলবার একটি মামলায় মৃধার বিরুদ্ধে অভিযোগপত্র অনুমোদন দিয়েছে দুর্নীতি দমন কমিশন (দুদক)।এ তথ্যের সত্যতা নিশ্চিত করে দুদকের প্রধান কার্যালয় সূত্র প্রথম আলোকে বলেছে, রেকর্ডকিপার পদে নিয়োগ দুর্নীতি মামলার অধিকতর তদন্তে ইউসুফ আলী মৃধা আসামির তালিকায় এসেছেন।সূত্র জানায়, ইউসুফ আলী মৃধার বিরুদ্ধে করা সাত মামলার নথি অধিকতর তদন্তের জন্য গত বছরের ৩ জানুয়ারি দুদকে ফেরত পাঠান চট্টগ্রাম মহানগর দায়রা জজ মো. শাহেনূর। সহকারী লোকোমাস্টার (ট্রেনচালক), গুডস সহকারী, রেকর্ডকিপার, সিনিয়র ডেটা এন্ট্রি কন্ট্রোল অপারেটর, কার্পেন্টার, কোর্ট ইন্সপেক্টরসহ নিয়োগে অনিয়ম, জালিয়াতি ও দুর্নীতির অভিযোগে করা মোট সাতটি মামলায় এজাহারভুক্ত আসামি হলেও মৃধাকে ওই সব মামলার অভিযোগপত্র থেকে অব্যাহতি দেয় দুদক।দুদকের সূত্র বলছে, রেলে রেকর্ডকিপার পদে নিয়োগ দুর্নীতির অভিযোগে ২০১৩ সালে মামলা করে দুদক। ওই মামলার তদন্ত করেন সহকারী পরিচালক মোস্তাফিজুর রহমান। তদন্ত শেষে মৃধাকে অব্যাহতি দিয়ে আসামি করা হয় রেলওয়ের পূর্বাঞ্চলের সিনিয়র ওয়েলফেয়ার অফিসার (সাময়িক বরখাস্ত) গোলাম কিবরিয়া ও রেকর্ডকিপার সারওয়ার হোসেনকে। অধিকতর তদন্তের জন্য আদালতের নির্দেশে নথি ফেরত আসার পর উপপরিচালক সৈয়দ আহমেদকে তদন্ত কর্মকর্তা হিসেবে নিয়োগ দেওয়া হয়। তদন্ত শেষে এজাহারভুক্ত ২ নম্বর আসামি ইউসুফ আলী মৃধার বিরুদ্ধে সম্পূরক অভিযোগপত্র দেওয়ার সুপারিশ করেন তিনি। সে পরিপ্রেক্ষিতে কমিশন গতকাল অভিযোগপত্র অনুমোদন দেয়। অভিযোগপত্রে বলা হয়েছে, জাল রেকর্ড তৈরির মাধ্যমে নিয়োগের সুপারিশ ও অনুমোদন করেছেন অভিযুক্ত ব্যক্তিরা।অন্য মামলাগুলোর অধিকতর তদন্ত ইতিমধ্যে শেষ হয়েছে বলে দুদক সূত্র নিশ্চিত করেছে। যেকোনো সময় এসব মামলার বিষয়ে কমিশনের সিদ্ধান্ত জানা যাবে।২০১২ সালের ৯ এপ্রিল তৎকালীন রেলমন্ত্রী সুরঞ্জিত সেনগুপ্তের বাসায় যাওয়ার পথে টাকার বস্তাসহ আটক হন পূর্বাঞ্চল রেলওয়ের মহাব্যবস্থাপক ইউসুফ আলী মৃধা। এ ঘটনায় দেশজুড়ে আলোড়ন সৃষ্টি হয়। পরে তাঁর বিরুদ্ধে অনুসন্ধান শুরু করে দুদক। মৃধা পূর্বাঞ্চলের মহাব্যবস্থাপক থাকার সময় রেলের ১৩টি ক্যাটাগরিতে ১ হাজার ৬৯ জন কর্মী নিয়োগের প্রক্রিয়া শুরু হয়। এ নিয়ে অনিয়মের অভিযোগ ওঠে। মৃধা এখন কারাগারে রয়েছেন।
