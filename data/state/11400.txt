
সামাজিক যোগাযোগমাধ্যমে অপরাধ কমাতে ফেসবুকের সাহায্য চেয়েছে বাংলাদেশের পুলিশ। বিশেষ করে অ্যাকাউন্ট খোলার সময় যেন ব্যক্তিকে জাতীয় পরিচয়পত্র বা পাসপোর্ট প্রদর্শন বাধ্যতামূলক করে, সে বিষয়ে ফেসবুককে প্রস্তাব করেছে পুলিশ।
তিন দিনব্যাপী চিফস অব পুলিশ কনফারেন্সের দ্বিতীয় দিনে আজ সোমবার ফেসবুকের সেফটি ম্যানেজার বিক্রম লেংগেহর সঙ্গে দ্বিপক্ষীয় বৈঠকে বাংলাদেশের পুলিশের পক্ষ থেকে এ প্রস্তাব জানানো হয়।ফেসবুকের সঙ্গে আলোচনা শেষে পুলিশ সদর দপ্তরের সহকারী মহাপরিদর্শক মনিরুজ্জামান বলেন, সাইবার অপরাধ তদন্তের ক্ষেত্রে ফেসবুক যেন সহায়তা দেয়, এ বিষয়টি বলা হয়েছে। ফেসবুকের অ্যাকাউন্ট করতে গেলে পাসপোর্ট, জাতীয় পরিচয়পত্র বা ওই ব্যক্তিকে পরে শনাক্ত করা যায়—এমন কোনো পরিচয়পত্র প্রদর্শন বাধ্যতামূলক করার প্রস্তাব দিয়েছে পুলিশ। এ ছাড়া নারী নির্যাতন ও ধর্মীয় বিষয়ে কোনো প্রচারণা যেন ফেসবুক পুলিশের নজরে আনে, সে জন্য বলা হয়েছে। আর ভাষাগত সমস্যার কারণে ফেসবুক কর্তৃপক্ষ বিষয়টি না বুঝতে পারলে পুলিশ যদি ফেসবুককে জানায়, তারা যেন বিষয়টি বিবেচনায় নেয়। ফেসবুকের সঙ্গে সরাসরি যোগাযোগের জন্য পুলিশ সদর দপ্তরে একজন কর্মকর্তাকে মুখপাত্র হিসেবে রাখা হবে। যিনি ফেসবুকের সঙ্গে যোগাযোগ রক্ষা করবেন। মনিরুজ্জামান জানান, জবাবে ফেসবুকের প্রতিনিধি বিক্রম বলেছেন, তাঁদের নিজস্ব নীতিমালায় সাংঘর্ষিক না হলে তাঁরা সব রকম সহযোগিতা করবেন। ফেসবুক পরিচালনা বোর্ড আছে, সেই বোর্ডের সঙ্গে তিনি কথা বলে বাংলাদেশ পুলিশকে নিজেদের অবস্থান জানাবেন।
