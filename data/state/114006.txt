
আগামী জাতীয় সংসদ নির্বাচনের বিষয়ে বিএনপিকে ইঙ্গিত করে আওয়ামী লীগের সাধারণ সম্পাদক ওবায়দুল কাদের বলেন, আসুন, শক্তি পরীক্ষা করুন। মানুষ পুড়িয়ে মারা দলকে এ দেশের জনগণ ক্ষমতায় চায় না। বিএনপির কার্যক্রম প্রমাণ করেছে যে এরাই জঙ্গিবাদের পৃষ্ঠপোষক। 
টাঙ্গাইল জেলা আওয়ামী লীগ আয়োজিত কর্মিসভায় প্রধান অতিথির বক্তব্যে এ কথা বলেন সড়ক পরিবহন ও সেতুমন্ত্রী ওবায়দুল কাদের। টাঙ্গাইল শহরের পৌর স্মৃতি উদ্যানে আজ বুধবার দুপুরে এ সমাবেশের আয়োজন করা হয়।
ওবায়দুল কাদের বলেন, ‘দেখতে দেখতে নয় বছর, আন্দোলন হবে কোন বছর?’ গত নয় বছরে নয় মিনিটও আন্দোলন করতে পারেনি বিএনপি। কারণ, জনগণ বিএনপির ডাকে সাড়া দেয়নি। সাম্প্রদায়িকতা ও জঙ্গিবাদের পৃষ্ঠপোষকতার কারণে আগামী নির্বাচনেও বাংলাদেশের জনগণ বিএনপিকে প্রত্যাখ্যান করবে। তিনি বলেন, বিএনপির আত্মঘাতী ও নেতিবাচক রাজনীতির কারণে তারা নিজেরাই দেউলিয়া হয়েছে। আওয়ামী লীগ বিএনপিকে দেউলিয়া করেনি। বিএনপি নেত্রী দুর্নীতির দায়ে দণ্ডিত হয়েছে। অথচ বিএনপি বলছে, আওয়ামী লীগ তাঁকে জেলে পাঠিয়েছে।
আয়োজিত কর্মিসভায় কর্মীদের উদ্দেশে তিনি আরও বলেন, কর্মীরা বাঁচলে আওয়ামী লীগ বাঁচবে। কারণ, কর্মীরা আওয়ামী লীগের প্রাণ। কর্মীদের ত্যাগ-তিতিক্ষার বদৌলতেই দল শক্তিশালী অবস্থানে রয়েছে। যেকোনোভাবে দলের নেতা-কর্মীদের ঐক্যবদ্ধ থাকতে হবে। নেতা-কর্মীরা ঐক্যবদ্ধ থাকলে কোনো নির্বাচনেই আওয়ামী লীগকে পরাজিত করা যাবে না। মনোনয়নের ব্যাপারে বিভ্রান্তি না ছড়ানোর আহ্বান জানিয়ে তিনি বলেন, মনোনয়নের ব্যাপারে এখনো দলীয়ভাবে কোনো সিদ্ধান্ত নেওয়া হয়নি। ব্যানার, বিলবোর্ড ও পোস্টার লাগালেই মনোনয়ন পাওয়া যায় না।নেতা-কর্মীদের সতর্ক করে বলেন, আদর্শ নিয়ে চলবেন। ক্ষমতা চিরকাল থাকে না। এই সময় সময় না, আরও সময় আছে। ক্ষমতার অপব্যবহার করলে দুঃসময়ে দল দুর্বল হয়ে যায়।
ঢাকা টাঙ্গাইল মহাসড়ক চার লেনে উন্নীত করার কাজ চলছে। এখন এই পথে তীব্র যানজট হয় প্রতিদিনই। সেতুমন্ত্রী কাদের বিষয়টি উল্লেখ করে বলেন, ঈদের আগেই ঢাকা-টাঙ্গাইল মহাসড়কের ৫০ কিলোমিটার চার লেন সম্পন্ন হবে। এ সময় তিনি বলেন, ৬০টি কালভার্ট, ২৬টির মধ্যে ২৪টি ব্রিজের কাজ সম্পন্ন ও তিনটি ফ্লাইওভারের ৭০ ভাগ কাজ সম্পন্ন হয়েছে। আগামী ঈদের আগে এ সড়ক যানজটমুক্ত থাকবে। জেলা আওয়ামী লীগের সভাপতি ফজলুর রহমান খান কর্মিসভায় সভাপতিত্ব করেন। সভা পরিচালনা করেন আওয়ামী লীগের সাধারণ সম্পাদক জোয়াহেরুল ইসলাম। বক্তব্য দেন আওয়ামী লীগের সভাপতিমণ্ডলীর সদস্য আবদুর রাজ্জাক, যুগ্ম সাধারণ সম্পাদক দীপু মনি, শিক্ষা ও মানবসম্পদবিষয়ক সম্পাদক শামসুন্নাহার চাঁপা, তথ্য প্রতিমন্ত্রী তারানা হালিম, সংসদ সদস্য ছানোয়ার হোসেন, টাঙ্গাইল সদর উপজেলা আওয়ামী লীগ সভাপতি খোরশেদ আলম, বাসাইল উপজেলা আওয়ামী লীগের সভাপতি কাজী অলিদ ইসলাম, ধনবাড়ী উপজেলা আওয়ামী লীগের সাধারণ সম্পাদক মীর ফারুক আহম্মেদ প্রমুখ। কর্মিসভাকে কেন্দ্র করে টাঙ্গাইলের আটটি আসনের আওয়ামী লীগের মনোনয়নপ্রত্যাশীরা তাঁদের সমর্থকদের নিয়ে পৌর উদ্যানে কর্মিসভায় যোগ দেন।
