
গ্রামীণ ব্যাংক ভেঙে ১৯ বা ততোধিক টুকরা করার সুপারিশের তীব্র নিন্দা ও প্রতিবাদ জানিয়েছেন ব্যাংকটির পরিচালনা পর্ষদের নারী সদস্যরা। গতকাল রোববার পরিচালনা পর্ষদের সভায় অনির্ধারিতভাবে এই বিষয়ে আলোচনা উঠলে এই নিন্দা জানান তাঁরা। প্রসঙ্গত, সম্প্রতি সরকার গঠিত গ্রামীণ ব্যাংক কমিশন ব্যাংকটি টুকরা করাসহ সরকারের মালিকানা বাড়ানোর সুপারিশ করেছে। এ নিয়ে বিশিষ্ট ব্যক্তিদের মতামত নেওয়ার জন্য আগামী ২ জুলাই একটি কর্মশালার আয়োজন করেছে কমিশন।  গতকাল বিকেলে চেয়ারম্যান খন্দকার মোজাম্মেল হকের সভাপতিত্বে মিরপুরের গ্রামীণ ব্যাংক ভবনে এই বৈঠক অনুষ্ঠিত হয়। পরিচালনা পর্ষদের নির্বাচিত সব নারী সদস্যই প্রথমে বিষয়টি নিয়ে আলোচনা শুরু করেন। বৈঠক সূত্রে জানা গেছে, দরিদ্র নারীদের ভাগ্য উন্নয়নে গ্রামীণ ব্যাংকের অখণ্ডতা ধরে রাখার দাবি জানান নারী সদস্যরা। গ্রামীণ ব্যাংক কমিশন তথা সরকারের কোনো সুপারিশই এই সদস্যরা মানবেন না। এমনকি সরকারের মালিকানা বাড়ানোর সুপারিশেও তাঁরা আপত্তি করেন। বৈঠক সূত্রে আরও জানা গেছে, গ্রামীণ ব্যাংক চেয়ারম্যান এ সময় আশ্বস্ত করেন যে নতুন সুপারিশ পরিচালনা পর্ষদে পাস করাতে হবে। গ্রামীণ ব্যাংক পরিচালনা পর্ষদের সদস্য মোছাম্মৎ তাহসিনা প্রথম আলোকে বলেন, গ্রামীণ ব্যাংক যেভাবে চলছে, সেভাবেই চলতে দিতে হবে। বর্তমান কাঠামোতেই গ্রামীণ ব্যাংক ভালো চলছে বলে তিনি মনে করেন। প্রসঙ্গত, ১৩ সদস্যবিশিষ্ট পরিচালনা পর্ষদের নয়জনই প্রত্যন্ত অঞ্চলের নির্বাচিত নারী সদস্য। গতকালের পর্ষদ বৈঠকে বিভিন্ন নিরীক্ষা ও লভ্যাংশ নিয়ে আলোচনা হয় বলে জানা গেছে। এদিকে আজ সোমবার গ্রামীণ ব্যাংকের পরিচালনা পর্ষদের নির্বাচিত নারী সদস্যরা সংবাদ সম্মেলন করে তাঁদের প্রতিক্রিয়া জানাবেন।
