
বাংলাদেশ বিমানের লন্ডন অফিসে হানা দিয়েছে চোর। গতকাল বৃহস্পতিবার সকালে অফিসে গিয়ে কর্মকর্তারা বিষয়টি টের পান। অফিসের জিনিসপত্র তছনছ করা হলেও কোনো কিছু চুরি যায়নি বলে জানা গেছে।
লন্ডনে বিমান অফিসের একজন কর্মকর্তা প্রথম আলোকে বলেন, সকাল নয়টার দিকে তাঁরা অফিসে গিয়ে দেখেন কাচের দরজা ভাঙা। এ ছাড়া কার্যালয়ের ভেতরে সব জিনিসপত্র এলোমেলো, লকারগুলোও ভাঙা। নাম প্রকাশে অনিচ্ছুক ওই কর্মকর্তা বলেন, কোনো জিনিসপত্র খোয়া যায়নি। কোনো কাগজপত্রও নষ্ট হয়নি। কেবল সবকিছু ওলট-পালট করে রাখা। তাঁদের ধারণা, চোররা নগদ অর্থ খুঁজতে গিয়ে এমন করেছে। তিনি জানান, সব লেনদেন ব্যাংকের মাধ্যমে হয় বলে অফিসে কোনো নগদ অর্থ ছিল না।
ওই কর্মকর্তা জানান, বিষয়টি সঙ্গে সঙ্গে পুলিশকে জানানো হয়। পুলিশ আলামত সংগ্রহ করার পর বিমান অফিসের কার্যক্রম শুরু হয়।
সেন্ট্রাল লন্ডনের ম্যাফেয়ারে অবস্থিত বাংলাদেশ বিমানের অফিস। নিচ তলার এই অফিসের সামনের অংশ পুরোটাই কাচের ঘেরা। দরজাও কাচের। সংরক্ষণের জন্য সরকারি নিবন্ধিত ভবন (লিস্টেড বিল্ডিং) হওয়ার কারণে সামনে শাটার লাগানোর সুযোগ নেই বলে জানালেন ওই কর্মকর্তা।
এ বিষয়ে কথা বলতে যুক্তরাজ্যে নিযুক্ত বিমানের ব্যবস্থাপক শফিকুল ইসলামের মোবাইলে বারবার চেষ্টা করেও তিনি ফোন ধরেননি।
