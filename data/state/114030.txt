
সড়ক দুর্ঘটনা মহামারি আকার ধারণ করেছে—এমন মন্তব্য করে সড়ক দুর্ঘটনা প্রতিরোধে সর্বস্তরের মানুষকে নিয়ে জাতীয় ঐক্য গড়ে তোলার দাবি জানিয়েছে যাত্রী কল্যাণ সমিতি।গতকাল মঙ্গলবার দুপুরে ঢাকায় জাতীয় প্রেসক্লাবের সামনে আয়োজিত মানববন্ধন কর্মসূচিতে এ দাবি জানানো হয়। যাত্রী কল্যাণ সমিতির মহাসচিব মো. মোজাম্মেল হক চৌধুরী এই মানববন্ধনে সভাপতিত্ব করেন। তিনি বলেন, সড়ক দুর্ঘটনায় প্রতিবছর পাঁচ হাজার কোটি টাকার সম্পদহানি ঘটে। মারা যায় ৮ থেকে ১০ হাজার মানুষ। আহত হয় ১৫ থেকে ২০ হাজার মানুষ।মানববন্ধনে উপস্থিত ছিলেন কলাম লেখক ও গবেষক সৈয়দ আবুল মকসুদ, সিপিবির কেন্দ্রীয় কমিটির সদস্য রুহিন হোসেন, বাসদের কেন্দ্রীয় কমিটির সদস্য রাজেকুজ্জামান, নাগরিক সংহতির সভাপতি শরিফুজ্জামান, নিরাপদ নৌপথ বাস্তবায়ন আন্দোলনের আহ্বায়ক আমিনুর রসুল, বাংলাদেশ অনলাইন অ্যাকটিভিস্ট ফোরামের (বোয়াফ) সভাপতি কবীর চৌধুরী প্রমুখ।মানববন্ধনে বক্তারা বলেন, সারা দেশে তিন লাখ অবৈধ নছিমন, করিমন, ভটভটি, ইজিবাইক চলছে। ঢাকা মহানগরের ১ লাখ ২২ হাজার যানবাহনের মধ্যে ৩৪ শতাংশ ফিটনেসবিহীন। ৮২ শতাংশ চালক ঘুষ দিয়ে, ১০ শতাংশ চালক ইউনিয়ন বা রাজনৈতিক প্রভাব খাটিয়ে লাইসেন্স পাচ্ছেন। এগুলো সড়ক দুর্ঘটনার প্রধান কারণ।যাত্রী কল্যাণ সমিতির পক্ষ থেকে সড়ক দুর্ঘটনা কমাতে লাইসেন্স নবায়ন পদ্ধতির পরিবর্তন, ফিটনেস পদ্ধতি ডিজিটাল করা, আইনের যথাযথ প্রয়োগ, রাস্তা নির্মাণ ত্রুটিমুক্ত করা, বেপরোয়া গতি বন্ধ করাসহ বিভিন্ন দাবি জানানো হয়।
