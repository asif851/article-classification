
গাজীপুরে বাংলাদেশ সেনাবাহিনী পরিচালিত বিএমটিএফ লিমিটেড ক্যাম্পাসে অবস্থিত ট্রাস্ট টেকনিক্যাল ট্রেনিং ইনস্টিটিউট (টিটিটিআই) কর্তৃপক্ষ সামরিক ও বেসামরিক নারী-পুরুষকে বিনা মূল্যে প্রশিক্ষণ, ভাতা প্রদান ও চাকরির সংস্থান করে দিচ্ছে।গতকাল রোববার সকালে ১৫তম সেশনের কোর্স সম্পন্নকারীদের সনদ ও পুরস্কার বিতরণী অনুষ্ঠানের প্রধান অতিথির বক্তব্যে বাংলাদেশ মেশিন টুলস ফ্যাক্টরি লিমিটেডের ব্যবস্থাপনা পরিচালক মেজর জেনারেল মো. জাহাঙ্গীর আল মুস্তাহিদুর রহমান এসব কথা বলেন। অনুষ্ঠানে স্বাগত বক্তব্য দেন টিটিটিআইয়ের অধ্যক্ষ লে. কর্নেল মো. আছয়াদুর রহমান।আছয়াদুর রহমান বলেন, ২০০৯ সালের ১ জুন টিটিটিআই যাত্রা শুরুর পর থেকে এ পর্যন্ত বিভিন্ন ট্রেড কোর্সে প্রায় ছয় হাজার নারী-পুরুষকে বিনা টিউশন ফিতে প্রশিক্ষণ ও মাসিক ৭০০ টাকা করে বৃত্তি দেওয়া হয়েছে। পরবর্তী সময়ে তাঁদের দেশ-বিদেশে চাকরির সংস্থান করা হয়েছে। বর্তমান সেশনে (১ জুলাই থেকে ৩১ ডিসেম্বর) ৮৮৮ জন শিক্ষার্থী আটটি বিভিন্ন ট্রেড কোর্স শেষ করেছেন। তাঁদের মধ্যে ২৬৩ জন সামরিক, ২৭ জন বিজিবি, ১০ জন ভিডিপি ও ৫৮৮ জন বেসামরিক ছাত্রছাত্রী। এ সেশনে একজন নারীসহ ১৩১ জন প্রশিক্ষণার্থী সেনাবাহিনীতে চাকরির সুযোগ পেয়েছেন। এ ছাড়া ৮৫ জন বিভিন্ন বেসরকারি প্রতিষ্ঠানে চাকরি পেয়েছেন এবং আরও ২০০ জনের চাকরি প্রক্রিয়াধীন।
