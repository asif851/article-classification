
প্রধান বিচারপতি সুরেন্দ্র কুমার সিনহা বলেছেন, ‘মামলা নিষ্পত্তির ক্ষেত্রে যার যার অবস্থান থেকে দায়িত্বশীলতার পরিচয় দিতে হবে। সাক্ষী না এলে মামলা আইন অনুযায়ী চালাতে হবে। যথাসময়ে সাক্ষীদের আদালতে হাজির করার ব্যাপারে আদালত (কোর্ট) পুলিশ, আইনজীবীসহ সংশ্লিষ্ট সবাইকে আন্তরিক হতে হবে। নাহয় মামলাজট লেগেই থাকবে। আমি এ অবস্থা দেখতে চাই না।’গতকাল বৃহস্পতিবার সকালে কুমিল্লায় নিম্ন আদালতের বিচার কার্যক্রম পরিদর্শন শেষে জেলা আইনজীবী সমিতির সম্মেলনকক্ষে আয়োজিত মতবিনিময় সভায় প্রধান অতিথির বক্তব্যে প্রধান বিচারপতি এসব কথা বলেন। এ সময় কুমিল্লা জেলা ও দায়রা জজ মো. নুরুল ইসলাম কুমিল্লা আদালতের বিচারব্যবস্থার বিভিন্ন দিক তুলে ধরেন।প্রধান বিচারপতি বলেন, ‘আমার শরীরে একবিন্দু রক্ত থাকতেও বিচার বিভাগের স্বাধীনতা ও আইনের শাসনের প্রশ্নে কারও সঙ্গে আপস নেই। বিচারপ্রার্থীরা দিনের পর দিন আদালতের দুয়ারে এসে হয়রানির শিকার হয়ে ফিরে যাবেন, এটা হতে দেওয়া যায় না।’
