
রাজধানীর যাত্রাবাড়ীতে ঝরনা আক্তার নামের এক নারী হত্যার ঘটনায় দুজনকে গ্রেপ্তার করেছে পুলিশ। গতকাল বুধবার রাতে ঢাকা ও মুন্সিগঞ্জে অভিযান চালিয়ে ওই দুজনকে গ্রেপ্তার করা হয়েছে। অর্থ লেনদেন নিয়ে বিরোধের জের ধরে এ হত্যাকাণ্ড ঘটেছে বলে জানিয়েছে পুলিশ।
গ্রেপ্তার হওয়া দুজন হলেন জেসমিন আক্তার (৪০) ও মিলন (৩০)। তাঁদের আজ বৃহস্পতিবার আদালতে পাঠানো হয়েছে।
গত ২৮ এপ্রিল শনির আখড়া ব্রিজের পশ্চিম পাশের ঢাল থেকে ঝরনা আক্তারের লাশ উদ্ধার করা হয়। পুলিশ লাশ উদ্ধার করে সলিমুল্লাহ মেডিকেল কলেজ হাসপাতালে পাঠায়। ঘটনার দিন ঝরনার ভাই নাসিরউদ্দিন বাদী হয়ে জেসমিন, মামুন হোসেন, দেলোয়ার ও অজ্ঞাতনামা কয়েকজনকে আসামি করে একটি মামলা করেন। নিহত ঝরনার বাড়ি কুমিল্লার নাঙ্গলকোট থানার ব্রহ্মদিয়া গ্রামে।
যাত্রাবাড়ী থানার ভারপ্রাপ্ত কর্মকর্তা (ওসি) আনিছুর রহমান আজ বলেন, প্রাথমিক জিজ্ঞাসাবাদে গ্রেপ্তার দুজন হত্যার সঙ্গে জড়িত থাকার কথা স্বীকার করেছেন। যাত্রাবাড়ীর ছনটেক এলাকায় একটি বাসার নিচতলার একটি রুমে ঝরনা ও জেসমিন সাবলেট থাকতেন। ঝরনা স্থানীয় একটি ক্লিনিকের নার্স ছিলেন। স্বামীর সঙ্গে দাম্পত্য কলহ থাকায় তিনি জেসমিনের সঙ্গে ওই রুমে ভাড়া থাকতেন। জেসমিন বেসরকারি একটি প্রতিষ্ঠানে কাজ করেন। অর্থ লেনদেন নিয়ে দুজনের মধ্যে বেশ কিছুদিন ধরে বিরোধ চলছিল। এর জের ধরে জেসমিন ভাড়াটে খুনি মিলনকে সঙ্গে নিয়ে ওই কক্ষেই ঝরনাকে শ্বাসরোধে হত্যা করেন। পরে লাশ শনির আখড়া ব্রিজে ফেলে দেন।
ওসি আরও জানান, জেসমিন ও মিলনকে আজ আদালতে পাঠানো হয়েছে। আদালতে স্বীকারোক্তিমূলক জবানবন্দি দিলে তাঁদের রিমান্ডে আনা হবে না। মামলার অপর আসামি মামুন ও দেলোয়ারের সম্পৃক্ততাও খতিয়ে দেখা হচ্ছে। তবে কত টাকা নিয়ে জেসমিন ও ঝরনার মধ্যে বিরোধ চলছিল, সে সম্পর্কে কিছু জানাননি ওসি।
