
সংস্কৃতিমন্ত্রী আসাদুজ্জামান নূর বলেছেন, বাল্যবিবাহ আমাদের উন্নয়নের জন্য বড় বাধা। অপ্রাপ্ত বয়সে বিয়ে হওয়ায় মেয়েরা স্বাস্থ্যঝুঁকিতে পড়ছে। আবার এ বিয়ে অনেকের মৃত্যুর কারণ হয়ে দাঁড়াচ্ছে।গতকাল শনিবার দুপুরে নীলফামারী জেলা সদরের লক্ষ্মীচাপ ইউনিয়নকে বাল্যবিবাহ, যৌতুক ও মাদকমুক্ত ঘোষণা উপলক্ষে আয়োজিত এক গণসমাবেশে মন্ত্রী এসব কথা বলেন। লক্ষ্মীচাপ ইউনিয়ন পরিষদ মাঠে আয়োজিত ওই গণসমাবেশে তিনি প্রধান অতিথি হিসেবে উপস্থিত ছিলেন।মন্ত্রী বাল্যবিবাহ, যৌতুক ও মাদকের কুফল তুলে ধরে বলেন, ‘ছেলেমেয়ের কোনো তফাত নেই। মেয়েদের যেমন ১৮ বছরের আগে বিয়ে দেওয়া যাবে না, তেমনি ছেলেদেরও ২১ বছর বয়সের আগে বিয়ে করা যাবে না। এ দায়িত্বটা উভয়কে নিতে হবে, তাহলে আমাদের এ উদ্দেশ্য সফল হবে। সবকিছু মেয়েদের ওপর চাপালে চলবে না, পুরুষদেরও দায়িত্ব নিতে হবে।’
