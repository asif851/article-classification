
কিশোরগঞ্জের নিকলী উপজেলায় সিকলু মিয়া (২৫) ও সাইদুর মিয়া (২৭) নামের দুই মাদক ব্যবসায়ীকে গতকাল মঙ্গলবার দুপুরে তিন মাসের কারাদণ্ড দিয়েছেন ভ্রাম্যমাণ আদালত। আদালতের নেতৃত্ব দেন নির্বাহী হাকিম ও উপজেলা নির্বাহী কর্মকর্তা (ইউএনও) মো. মাহবুব আলম। নিকলী থানার ভারপ্রাপ্ত কর্মকর্তা (ওসি) এ কে এম মাহবুবুর আলম জানান, সোমবার রাত ১০টার দিকে কারপাশা ইউনিয়নের মুচিবাড়ি থেকে দুই মাদক ব্যবসায়ী ১০ লিটার মদ নিয়ে বিক্রির উদ্দেশ্যে নিকলীতে আসছিলেন। এ সময় কারপাশা পুকুরপাড় এলাকার একটি মুদিদোকানের সামনে থেকে পুলিশ সাইদুর মিয়া ও সিকলু মিয়াকে গ্রেপ্তার করে থানায় নিয়ে আসে। গতকাল দুপুরে ভ্রাম্যমাণ আদালত তাঁদের এই শাস্তি দেন।
