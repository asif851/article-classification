
ক্লাস পরীক্ষা চালু ও সাধারণ ছাত্রদের নামে মিথ্যা মামলা প্রত্যাহারসহ পাঁচ দফা দাবিতে আজ বুধবার থেকে ইসলামী বিশ্ববিদ্যালয়ে অনির্দিষ্টকালের ছাত্র ধর্মঘটের ডাক দিয়েছে ‘ছাত্রছাত্রী অধিকার রক্ষামঞ্চ’ নামের একটি সংগঠন।গত ৩০ নভেম্বর ক্যাম্পাসের নিজস্ব একটি বাসের চাপায় মারা যান বিশ্ববিদ্যালয়ের ছাত্র তৌহিদুর রহমান। ছাত্ররা বিক্ষুব্ধ হয়ে ৩৪টি বাসে ও বিশ্ববিদ্যালয়ের বিভিন্ন স্থাপনায় ভাঙচুর চালান। এ ঘটনায় বিশ্ববিদ্যালয় থানায় বিশ্ববিদ্যালয় প্রশাসন হয়ে দুটি ও পুলিশ বাদী হয়ে একটি মামলা করেছে। এসব মামলায় অজ্ঞাতপরিচয় প্রায় আড়াই হাজার শিক্ষার্থীকে আসামি করা হয়েছে। এ ঘটনায় কর্তৃপক্ষ অনির্দিষ্টকালের জন্য বিশ্ববিদ্যালয় বন্ধ ঘোষণা করে।মঙ্গলবার সন্ধ্যা ছয়টায় ‘ছাত্রছাত্রী অধিকার রক্ষামঞ্চ’ এক সংবাদ বিজ্ঞপ্তির মাধ্যমে এ ধর্মঘটের ডাক দেয়। পাঁচ দফা দাবিগুলো হলো ক্যাম্পাস সচল করে ক্লাস পরীক্ষা চালু রাখা, সাধারণ ছাত্রদের নামে দায়ের করা হয়রানিমূলক মামলা প্রত্যাহার, বাসচাপায় নিহত ছাত্র তৌহিদুর রহমান টিটুর পরিবারকে ক্ষতিপূরণ প্রদান, ঘাতক চালকের বিরুদ্ধে মামলা, গ্রেপ্তার ও বিশ্ববিদ্যালয়কে সম্পূর্ণ আবাসিকীকরণ করা।সংগঠনটির আহ্বায়ক ইমতিয়াজ উদ্দিন শিমুল বলেন, ‘বিশ্ববিদ্যালয় প্রশাসন শিক্ষার্থীদের জীবন নিয়ে ছিনিমিনি খেলছে। মিথ্যা মামলা দিয়ে শিক্ষার্থীদের হয়রানি করছে। বিশ্ববিদ্যালয় প্রশাসন এ দাবি না মেনে নেওয়া পর্যন্ত আমাদের শান্তিপূর্ণ ধর্মঘট চলবে।’
