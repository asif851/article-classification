
গুলশানের হোলি আর্টিজান বেকারিতে জঙ্গি হামলার মামলায় গ্রেপ্তার রাশেদকে ছয় দিনের রিমান্ডে নেওয়ার অনুমতি দিয়েছেন আদালত। আজ শনিবার ঢাকার মহানগর হাকিম নুরুন নাহার ইয়াসমীন এ আদেশ দেন।
এর আগে মামলার তদন্তকারী কর্মকর্তা কাউন্টার টেররিজম বিভাগের পরিদর্শক হুমায়ূন কবির তাঁকে আদালতে হাজির করে ১০ দিনের রিমান্ড চান। আবেদনে বলা হয়, এ হামলার অন্যতম পরিকল্পনাকারীদের একজন তিনি। ঘটনার রহস্য উদ্‌ঘাটনের জন্য তাঁকে রিমান্ডে নিয়ে জিজ্ঞাসাবাদ করা জরুরি।
শুনানি শেষে আদালত ছয় দিনের রিমান্ড মঞ্জুর করেন। আদালত সূত্র বলছে, আসামির পক্ষে আদালতে কোনো আইনজীবী ছিলেন না।
শুক্রবার ভোরে নাটোরের সিংড়া থানা এলাকা থেকে গ্রেপ্তার হন আসলাম হোসেন ওরফে রাশেদ ওরফে আবু জাররা।
বগুড়া জেলা পুলিশের অতিরিক্ত সুপার (গণমাধ্যম) সনাতন চক্রবর্তী বলেন, গুলশান হামলার মূল সমন্বয়ক তামিম চৌধুরীর ঘনিষ্ঠ সহযোগী ছিলেন রাশেদ (২৪)। তিনি এই হামলার অন্যতম পরিকল্পনাকারী। তাঁর বাড়ি নওগাঁর মান্দা উপজেলায়। বাবার নাম আবদুস সালাম।
গত বছরের ১ জুলাই রাতে হোলি আর্টিজান বেকারিতে সশস্ত্র হামলা চালায় পাঁচ জঙ্গি। জঙ্গিরা নয়জন ইতালিয়ান, সাতজন জাপানি, একজন ভারতীয় নাগরিক এবং বাংলাদেশের ফারাজ আইয়াজ হোসেন, অবিন্তা কবীর, ইশরাত আখান্দ এবং দুজন পুলিশ কর্মকর্তাসহ ২২ জনকে নির্মমভাবে হত্যা করে। পরদিন সকালে সেখানে যৌথ বাহিনী অভিযান চালায়। অভিযানে নিহত হয় পাঁচ জঙ্গি।
হোলি আর্টিজান বেকারিতে হামলার মূল পরিকল্পনাকারীসহ বিভিন্ন পর্যায়ে নব্য জেএমবির ২১ জন জড়িত থাকার তথ্য-উপাত্ত পেয়েছেন তদন্তকারীরা। তাদের মধ্যে ১৫ জন গত এক বছরে আইনশৃঙ্খলা রক্ষাকারী বাহিনীর বিভিন্ন অভিযানে নিহত হন। ৪ জন কারাগারে আছেন। হাদিসুর রহমান সাগর নামের একজনকে ধরার বাকি আছে।
