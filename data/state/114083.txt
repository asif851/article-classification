
ঢাকা শহরে দেয়ালে পোস্টার লাগানোকে মানসিক বৈকল্য বলে মন্তব্য করেছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। আজ শনিবার ঐতিহাসিক ৭ মার্চ সামনে রেখে সোহরাওয়ার্দী উদ্যানে বিশেষ পরিচ্ছন্নতা অভিযানের উদ্বোধনকালে তিনি এ কথা বলেন।
নগরের দেয়ালে পোস্টার লাগানোর বিষয়ে এক সাংবাদিকের প্রশ্নের জবাবে মেয়র বলেন, ‘নগরীর দেয়ালে অনুমতি ছাড়া ব্যানার-পোস্টার-ফেস্টুন লাগাতে দেওয়া হয় না। কিন্তু তারপর অনেকে পোস্টার লাগাচ্ছেন, এটা তাদের মানসিক বৈকল্য। এ ছাড়া অনেক অভিভাবক ছেলের জন্মদিনেও পোস্টার লাগায়। এতে পুরো নগরীকে নোংরা হয় যায়। তাই নগরে পোস্টার লাগানোর বিরুদ্ধে ব্যবস্থা নিতে সিদ্ধান্ত নেওয়া হবে।’
পরিচ্ছন্নতা অভিযানের উদ্বোধন অনুষ্ঠানে ডিএসসিসির মেয়র বলেন, ‘ইউনেসকো কর্তৃক বঙ্গবন্ধুর ৭ মার্চের ভাষণটির স্বীকৃতি দেশের সব মানুষের জন্য বড় পাওয়া। এই ভাষণের মাধ্যমে বঙ্গবন্ধু শেখ মুজিবুর রহমান আমাদের ভৌগোলিক স্বাধীনতা এনে দিয়েছিলেন। অন্যদিকে তাঁর কন্যা প্রধানমন্ত্রী শেখ হাসিনা আমাদের অর্থনৈতিক স্বাধীনতার সূচনা এনে দিয়েছেন। আমরা এখন মধ্যম আয়ের দেশ। এই উন্নয়ন অগ্রগতি ধরে রাখতে সব রাজনৈতিক দলের সহিংসতা পরিহার করা দরকার।’ তিনি আরও বলেন, এবার ৭ মার্চ সোহরাওয়ার্দী উদ্যানে দিকনির্দেশনামূলক বক্তব্য দেবেন প্রধানমন্ত্রী। এ জনসভায় সর্বস্তরের জনগণ আসবেন। এ অনুষ্ঠান উপলক্ষে রোলার দিয়ে মাঠ সমান করা হবে এবং পুরো উদ্যানটি পরিষ্কার করা হবে। আগতদের জন্য পর্যাপ্ত টয়লেট ও সুপেয় পানির ব্যবস্থাও করা হবে।
ঢাকা শহরে মশার উপদ্রব সম্পর্কে সাঈদ খোকন বলেন, ‘মশা নিধনে আমাদের কার্যক্রম অব্যাহত আছে। তারপরও গত বৃহস্পতিবার টানা দুই সপ্তাহব্যাপী “স্পেশাল ক্রাশ প্রোগ্রাম” চালু করেছি। এতে মশা নিধন কার্যক্রম আরও জোরালো হয়েছে। পুরো বর্ষা মৌসুম ধরে আমাদের কার্যক্রম অব্যাহত থাকবে। তবে এমনিতেই ঢাকার দুই সিটি করপোরেশনের মধ্যে ডিএসসিসি এলাকায় মশার উপদ্রব কম।’
অনুষ্ঠানে ডিএসসিসির প্রধান নির্বাহী খান মোহাম্মদ বিল্লাল, ডিএসসিসির ২৩ নম্বর ওয়ার্ড কাউন্সিলর হ‌ুমায়ূন কবির, ২৪ নম্বর ওয়ার্ডের কাউন্সিলর মোশাররফ হোসেন, এক নম্বর ওয়ার্ড কাউন্সিলর ওয়াহিদুল হাসান, ২৬ নম্বর ওয়ার্ডের কাউন্সিলর হাসিবুর রহমান, ৪১ নম্বর ওয়ার্ড কাউন্সিলর সারোয়ার হাসান, ৫৬ নম্বর ওয়ার্ড কাউন্সিলর মোহাম্মদ হোসেন প্রমুখ উপস্থিত ছিলেন।
