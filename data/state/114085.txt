
চট্টগ্রামের রাঙ্গুনিয়া উপজেলায় আজ মঙ্গলবার ভোরে মোহাম্মদ মহসিন (৪০) নামের এক ব্যক্তিকে কুপিয়ে হত্যা করেছে দুর্বৃত্তরা। মহসিনকে নিজেদের কর্মী দাবি করে আওয়ামী লীগের বিদ্রোহী প্রার্থীর অভিযোগ, প্রতিপক্ষের লোকজন তাঁকে হত্যা করেছে। তবে পুলিশ বলছে, তিনি কৃষক।
উপজেলার ইসলামপুর ইউনিয়নের খতিবনগর এলাকায় এ ঘটনা ঘটে।
ইসলামপুর ইউনিয়নে আওয়ামী লীগের বিদ্রোহী চেয়ারম্যান প্রার্থী সিরাজদ্দৌলা দুলালের অভিযোগ, নিহত মহসিন তাঁর কর্মী ছিলেন। নির্বাচনী পোস্টার লাগানোর সময় আওয়ামী লীগের চেয়ারম্যান প্রার্থী ইকবাল হোসেন চৌধুরীর সমর্থকেরা তাঁকে হত্যা করে।
সিরাজদ্দৌলার আরও অভিযোগ, এক সপ্তাহ আগে প্রতিপক্ষ ইকবাল হোসেনের লোকজন নিহত মহসিনসহ তাঁকে আসামি করে চাঁদাবাজির একটি মামলা করেন। এই মামলায় হাইকোর্ট থেকে জামিন নিতে তিনি ঢাকায় এসেছেন।
তবে এসব অভিযোগ অস্বীকার করেছেন ইকবাল হোসেন চৌধুরী।
রাঙ্গুনিয়া থানার ভারপ্রাপ্ত কর্মকর্তা (ওসি) হুমায়ুন কবির বলেন, স্থানীয় লোকজনের কাছে খবর পেয়ে পুলিশ মহসিনের লাশ উদ্ধার করে। তাঁর শরীরে ধারালো অস্ত্রের আঘাতের চিহ্ন রয়েছে। এ ঘটনায় তদন্ত চলছে। মহসিন কৃষিকাজ করতেন। ময়নাতদন্তের জন্য মহসিনের লাশ চট্টগ্রাম মেডিকেল কলেজের মর্গে পাঠানো হয়েছে।
