
রূপসা ও ভৈরব নদের তীর ঘেঁষে শহর রক্ষা বাঁধ, পরিকল্পিত রাস্তা এবং পার্ক নির্মাণসহ খুলনা তথা দক্ষিণ-পশ্চিমাঞ্চলে যোগাযোগব্যবস্থা আধুনিকায়নে বিভিন্ন গুরুত্বপূর্ণ প্রকল্প গ্রহণ ও বাস্তবায়নের দাবি জানানো হয়েছে। গতকাল রোববার খুলনা প্রেসক্লাবে সংবাদ সম্মেলন করে এসব দাবি জানায় বৃহত্তর খুলনা উন্নয়ন সংগ্রাম সমন্বয় কমিটি।সংবাদ সম্মেলনে লিখিত বক্তব্য পাঠ করেন বৃহত্তর খুলনা উন্নয়ন সংগ্রাম সমন্বয় কমিটির মহাসচিব শেখ আশরাফ-উজ-জামান। তিনি বলেন, পদ্মা সেতু চালু হলে খুলনাসহ দক্ষিণ-পশ্চিমাঞ্চলে ব্যাপক কর্মযজ্ঞ শুরু হবে, যার বেশির ভাগ হবে খুলনা শহর ঘিরে। এ জন্য শত বছরের পুরোনো বড় বাজারকে আধুনিকায়ন করা, রেলওয়ের অব্যবহৃত জমির পূর্ণ ব্যবহার এবং আধুনিক বাণিজ্যকেন্দ্র তৈরি করতে হবে। পাশাপাশি যানজট নিরসন ও যাতায়াতব্যবস্থার ব্যাপক আধুনিকায়নের লক্ষ্যে রূপসা ও ভৈরব নদের তীর ঘেঁষে শহর রক্ষা বাঁধ নির্মাণসহ পরিকল্পিত রিভারভিউ সড়ক ও দৃষ্টিনন্দন পার্ক নির্মাণ করতে হবে। এ জন্য আসন্ন বাজেটে বৃহত্তর খুলনায় পর্যাপ্ত অর্থ বরাদ্দের দাবি জানান তিনি।এ ছাড়া সংবাদ সম্মেলনে খুলনা-যশোর সড়ক ছয় লেনে উন্নীত করা, খুলনা-বটিয়াঘাটা-দাকোপ-নলিয়ান আঞ্চলিক সড়ক দ্রুত বাস্তবায়ন, ঢাকা-মাওয়া-খুলনা-মোংলা মহাসড়ক ছয় লেনে উন্নীত করা, খুলনা-বাগেরহাট (সাইনবোর্ড)-মোরেলগঞ্জ- শরণখোলা সাউথখালী পর্যন্ত আঞ্চলিক সড়ক দ্রুত উন্নয়ন, ভৈরব নদীর তলদেশে জেলখানা ঘাটস্থলে টানেল, খুলনা রেলস্টেশন পাওয়ার হাউস মোড় থেকে শের-এ-বাংলা রোড ও খুলনা বিশ্ববিদ্যালয় জিরো পয়েন্ট পর্যন্ত রোড ডিভাইডারসহ ছয় লেনে উন্নীত করার দাবি জানানো হয়।সংবাদ সম্মেলনে অন্যান্যের মধ্যে উন্নয়ন কমিটির সভাপতি শেখ মোশাররফ হোসেন, সহসভাপতি নিজামউর রহমান, সাবেক অধ্যক্ষ মোহাম্মাদ জাফর ইমাম প্রমুখ উপস্থিত ছিলেন।
