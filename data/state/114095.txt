
‘টেন মিনিট স্কুল’এর একটি অনুষ্ঠান থেকে বের করে দেওয়ার অভিযোগে রাজশাহীর নিউ গভ. ডিগ্রি কলেজে ব্যাপক ভাঙচুর করেছেন ছাত্রলীগের নেতা-কর্মীরা। এ জন্য বৃহস্পতিবার অনুষ্ঠানের অতিথি ও ‘টেন মিনিট স্কুলে’র উদ্যোক্তা আয়মান সাদিক প্রায় এক ঘণ্টা কলেজের অধ্যক্ষের ব্যক্তিগত কক্ষে অবরুদ্ধ ছিলেন।
এ ঘটনায় টেন মিনিট স্কুলের সদস্য রুয়েটের একজন ছাত্রীসহ হুড়োহুড়ির মধ্যে পড়ে গিয়ে প্রায় ২০ ছাত্রী আহত হয়েছেন। একজন শিক্ষকের হাত কেটে গেছে। পরিস্থিতি নিয়ন্ত্রণের পরে পুলিশ পাহারায় আয়মান সাদিককে রাজশাহী বিশ্ববিদ্যালয় ক্যাম্পাসে পৌঁছে দেওয়া হয়। কলেজ সূত্রে জানা যায়, সকালে রাজশাহীর নিউ গভ. ডিগ্রি কলেজ মিলনায়তনে কলেজের ডিবেটিং ক্লাব আয়োজিত ‘মধ্যপ্রাচ্যে শান্তি প্রতিষ্ঠায় পশ্চিমা বিশ্বই প্রধান অন্তরায়’ শিরোনামে বিতর্ক প্রতিযোগিতা এবং ‘বার্ষিক কর্মশালার পুরস্কার বিতরণ অনুষ্ঠান ছিল। এরপরই ‘টেন মিনিট স্কুলে’র উদ্যোগে ‘এইচএসসি ক্রাশ কোর্স ও মাস্টার ক্লাস’-এর আয়োজন ছিল। অনুষ্ঠানে প্রায় তিনটা পর্যন্ত চলে। অনুষ্ঠানে নিউ ডিগ্রি কলেজসহ শহরের বিভিন্ন কলেজের প্রায় এক হাজার শিক্ষার্থী উপস্থিত ছিলেন।
কলেজের অধ্যক্ষ জার্জিস কাদির প্রথম আলোকে বলেন, অনুষ্ঠান সুন্দরভাবে শিক্ষার্থীরা উপভোগ করেছেন। তিনিও সেখানে বক্তব্য দিয়েছেন। এরপর আয়মান সাদিকের সঙ্গে ছেলেমেয়েরা সেলফি তোলার জন্য ভিড় করছিলেন। এরই মধ্যে ছাত্রলীগের কয়েক জন নেতা এসে অভিযোগ করেন যে কলেজের দর্শন বিভাগের একজন শিক্ষক তাঁদের গালি দিয়ে অনুষ্ঠান থেকে বের করে দিয়েছেন। তাঁর বিচার করতে হবে।’
ছাত্রলীগের নেতা-কর্মীদের আশ্বাস দিয়ে অধ্যক্ষ বলেন, ‘যেভাবে বিচার করলে তোমরা খুশি হবে, আমি সেইভাবে বিচার করব। আমাকে পাঁচটা মিনিট সময় দাও।’ এ কথায় তাঁরা আশ্বস্ত হয়ে চলে যান।
এরপর অধ্যক্ষ আয়মান সাদিককে নিয়ে তাঁর কার্যালয়ে এসে নাশতার ব্যবস্থা করেন। এমন সময় ছাত্রলীগের সভাপতি মাইনুল ইসলাম বাপ্পি ক্যাম্পাসে আসেন। মোবাইলে তিনি অধ্যক্ষের সঙ্গে উত্তেজিত ভাষায় কথা শুরু করেন। অধ্যক্ষ বিচারের জন্য পাঁচ মিনিট সময় চান। কিন্তু সভাপতি তাঁকে দুই মিনিট সময় দেন। তা ছাড়া কলেজের উন্নয়ন শেষ করে দেওয়ার হুমকি দেন।
অধ্যক্ষ বলেন, এ কথা শুনে তিনি নিচে গিয়ে বাপ্পিকে বুঝিয়ে অত্যন্ত আন্তরিকভাবে তাঁর কার্যালয়ে নিয়ে আসছিলেন। কিন্তু তাঁর কার্যালয়ে সামনের বারান্দায় ঢুকেই তিনি একজন ছাত্রকে থাপ্পড় দিয়ে ফুলের টব ও ডাস্টবিন ভাঙচুর শুরু করেন।
প্রত্যক্ষদর্শী লোকজন জানান, এ সময় কলেজে ছাত্রলীগের সাধারণ সম্পাদক বাইতুল হোসেন তরুণ, ছাত্রলীগের নেতা ইমন, শুভ, সুকান্ত, ফাহিম বখতিয়ার, হাফিজুল ইসলামসহ ২০/২৫ জন বহিরাগত ব্যাপক ভাঙচুর শুরু করেন। তাঁরা কলেজের অধ্যক্ষের কার্যালয়ে ঢুকে চেয়ার ভাঙচুর করেন। অধ্যক্ষের টেবিলে সাজানো ক্রেস্ট ছুড়ে ফেলে দেন। আয়মান সাদিককে খুঁজতে থাকেন। এ সময় আয়মান সাদিককে কলেজের অধ্যক্ষের ব্যক্তিগত কক্ষে দরজা বন্ধ করে রাখা হয়েছিল। সেখানে গিয়েও তাঁরা দরজায় ধাক্কাধাক্কি করেন। করিডরে বঙ্গবন্ধুর সাতই মার্চের ভাষণের ছবিসংবলিত একটি ও মুজিবনগর সরকারের শপথ গ্রহণ অনুষ্ঠানের ছবির ব্যানার টাঙানো ছিল। সেগুলোও তাঁরা ছিঁড়ে মাটিতে ফেলে দেন। অনুষ্ঠানস্থলে চেয়ার ভাঙচুর করা হয়। কলেজ শাখা ছাত্রলীগের সভাপতি মাইনুল ইসলাম বাপ্পি প্রথম আলোকে বলেন, একজন শিক্ষকের কারণে অতিউৎসাহী কিছু ছেলে এ ঘটনা ঘটিয়েছে। আয়মান সাদিক আসছে এ জন্য কলেজের অধ্যক্ষ আগের দিনই তাঁকে এবং তাঁর সাধারণ সম্পাদক বাইতুল হোসেন তরুণকে ডেকে বলেছিলেন যেন কোনো ঝামেলা না হয়। সংগঠনের কিছু উচ্ছৃঙ্খল ছেলে থাকে। তাঁদের সেইভাবে বলে রাখা হয়েছিল। কিন্তু দর্শন বিভাগের একজন শিক্ষক ছাত্রলীগের বহিষ্কার করা তিনজন ছাত্রকে গালি ও ধাক্কা দিয়ে অনুষ্ঠান থেকে বের করে দিয়েছেন। তারপর জায়গা না পেয়ে বাইরে হাইবেঞ্চে বসা সম্মান শ্রেণির কয়েকজন ছাত্রকেও ওখানে বসার জন্য অপমান করেছেন। এরপর সংগঠনের অতিউৎসাহী ছাত্ররা ভাঙচুরের ঘটনা ঘটিয়েছেন।
ছাত্রলীগের নেতা দাবি করেন, তিনি পরে গিয়ে সবাইকে ডেকে নিয়ে এসেছেন। স্বীকার করেছেন এই ঘটনায় রাজশাহীর বদনাম হলো। কিন্তু তিনি নিজের ভাঙচুরে কথা অস্বীকার করেন। একজন স্বেচ্ছাসেবককে চড় দেওয়ার অভিযোগ স্বীকার করে তিনি বলেন, যাঁকে চড় দিয়েছেন তিনি তাঁদের সংগঠনের ছেলে। তাঁর নাম আজিজুল। ছাত্রলীগ থাকতে কেন এমন হলো, এ জন্যই চড় দিয়েছেন।
নগরের রাজপাড়া থানার ভারপ্রাপ্ত কর্মকর্তা (ওসি) হাফিজুর রহমান বলেন, অনুষ্ঠান শেষে চা-চক্র চলছিল। এ সময় অনুষ্ঠানের সামনে বসার জায়গা না দেওয়ার অভিযোগে ছাত্রলীগ নামধারী কিছু ছেলে ফুলের টব ও চেয়ার ভাঙচুর করেছেন। কাউকে মারেননি। কলেজের পক্ষ থেকে কোনো অভিযোগও দেওয়া হয়নি।
