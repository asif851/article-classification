
বিদ্যালয় ভবনের ছাদ ভেঙে পড়ার আশঙ্কা। এ কারণে বাঁশের খুঁটি ও কাঠের তক্তা দিয়ে ঠেকনা দিয়ে রাখা হয়েছে। কক্ষসংকটের কারণে ঝুঁকি নিয়ে সেখানে কোমলমতি শিক্ষার্থীদের পড়ানো (ক্লাস) হচ্ছে। এ চিত্র পটুয়াখালীর বাউফল উপজেলার ৯ নম্বর উত্তর-পূর্ব মদনপুরা সরকারি প্রাথমিক বিদ্যালয়ের। গত মঙ্গলবার সরেজমিনে দেখা যায়, ভবনটিতে মোট চারটি কক্ষ রয়েছে। একটি কক্ষ প্রধান শিক্ষক ও সহকারী শিক্ষকদের কার্যালয়। অন্য তিনটিতে চলছে ক্লাস। ভবনটির সামনের ছয়টি খাম্বার (পিলার) ইট-সুরকি খসে পড়েছে। রড বেরিয়ে আছে। ছাদের পলেস্তারা খসে পড়ছে। ছাদ ভেঙে পড়ার আশঙ্কায় চারটি কক্ষের ভেতরে ছাদের সঙ্গে যুক্ত বিমে কাঠের তক্তা ও বাঁশ দিয়ে ঠেকনা দিয়ে রাখা হয়েছে।চতুর্থ শ্রেণির সানজিতা নামের এক ছাত্রী বলে, ‘ছাদের নিচে চাপা পড়ে মরতে চাই না। আমাগো নতুন ভবন কইরা দেন।’ অভিভাবক আবদুল মালেক সরদার বলেন, ‘পোলাপাইন স্কুলে যাওনের পর খুব ডরে থাহি। কহন না জানি আবার কোনো দুর্ঘটনা ঘটে।’বিদ্যালয় সূত্রে জানা গেছে, স্থানীয় সরকার প্রকৌশল অধিদপ্তর (এলজিইডি) ১৯৯৩-৯৪ অর্থবছরে বিদ্যালয়ের একতলা ওই ভবন নির্মাণ করে। বিদ্যালয়টির প্রধান শিক্ষক রাশেদ খান মেনন প্রথম আলোকে বলেন, ‘কক্ষসংকটের কারণে ঝুঁকিপূর্ণ ভবনটিতে পড়াতে হচ্ছে। এতে আমরা (শিক্ষক ও শিক্ষার্থী) ঝুঁকির মধ্যে আছি।’ তিনি আরও বলেন, বিদ্যালয়টিতে বর্তমানে মোট ছাত্রসংখ্যা ১৬০। কয়েকবার এই বিদ্যালয় ভবনের ছাদের পলেস্তারা খসে পড়ে বেশ কয়েকজন শিক্ষার্থী আহত হয়েছে।বাংলাদেশ প্রাথমিক শিক্ষক সমিতির বাউফল উপজেলা শাখার সাধারণ সম্পাদক কামরুজ্জামান খান ফিরোজ বলেন, কীভাবে ২০-২২ বছরে একটি ভবনের ছাদের ও খাম্বার পলেস্তারা খসে পড়ে—এ বিষয়ে তদন্ত করে ঠিকাদারি প্রতিষ্ঠান ও সংশ্লিষ্ট ব্যক্তিদের বিরুদ্ধে ব্যবস্থা নেওয়া দরকার।উপজেলা শিক্ষা কর্মকর্তা মো. রিয়াজুল হক বলেন, ‘সম্প্রতি যোগ দিয়েছি। খোঁজ নিয়ে এ বিষয়ে ঊর্ধ্বতন কর্তৃপক্ষকে অবহিত করা হবে।’ ইউএনও মোহাম্মদ আবদুল্লাহ আল মাহমুদ জামান বলেন, খুব শিগগির এ ব্যাপারে প্রয়োজনীয় ব্যবস্থা নেওয়া হবে।
