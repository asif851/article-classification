
 
বাংলাদেশের চলমান ‘রাজনৈতিক অচলাবস্থা’ নিরসনের জন্য বিরোধী দলের প্রতি প্রধানমন্ত্রী শেখ হাসিনার আলোচনার প্রস্তাবের উচ্ছ্বসিত প্রশংসা করেছেন জাতিসংঘ মহাসচিব বান কি মুন।পাশাপাশি এই উদ্যোগকে তিনি ‘সাহসী ও মহত্’ হিসেবেও বর্ণনা করেছেন।
বাসসের খবরে বলা হয়, সফররত জাতিসংঘের রাজনীতিবিষয়ক সহকারী সেক্রেটারি জেনারেল অস্কার ফার্নান্দেজ তারানকো আজ শনিবার প্রধানমন্ত্রীর সঙ্গে তাঁর সরকারি বাসভবন গণভবনে সৌজন্য সাক্ষাত্ করেন।এ সময় তিনি জাতিসংঘ মহাসচিবের এই বক্তব্য প্রধানমন্ত্রী শেখ হাসিনার কাছে পৌঁছে দেন।
বৈঠকের পরে এক ব্রিফিংয়ে প্রধানমন্ত্রীর প্রেস সচিব আবুল কালাম আজাদ বলেন, জাতিসংঘের মহাসচিব বাংলাদেশে সাম্প্রতিক সহিংসতার নিন্দা এবং দেশে শান্তিপূর্ণ পরিবেশ বজায় রাখতে সবার প্রতি আহ্বান জানিয়েছেন।
অবাধ, স্বচ্ছ ও নিরপেক্ষ নির্বাচন অনুষ্ঠানের জন্য সহায়ক পরিবেশ নিশ্চিত করার প্রতি গুরুত্ব আরোপ করে বান কি মুন বলেন, এ ক্ষেত্রে সংলাপের জন্য কোনো পূর্ব শর্ত থাকতে পারে না।
তারানকো বলেন, জাতিসংঘ ও অন্যান্য সদস্য দেশগুলোর মধ্যে বাংলাদেশ হচ্ছে একটি সহযোগিতার প্রতীক।তিনি সাভারে ধসে পড়া ভবনের ধ্বংসস্তূপের ভেতর থেকে হতাহতদের উদ্ধারে সরকারের উদ্ধার অভিযানের ভূয়সী প্রশংসা করেন।
সংলাপের প্রশ্নে প্রধানমন্ত্রী বলেন, বিরোধী দলের আলটিমেটাম ও সহিংস কার্যক্রম সত্ত্বেও তাঁর আলোচনার প্রস্তাব এখনো অব্যাহত রয়েছে।
‘গণতন্ত্রের স্বার্থে আলোচনার মাধ্যমে আমরা সকল সমস্যার সমাধান করতে চাই’ উল্লেখ করে প্রধানমন্ত্রী বলেন, গণতন্ত্রের ধারাবাহিকতা ছাড়া দেশের উন্নয়নের লক্ষ্যে পৌঁছানো সম্ভব নয়।
প্রধানমন্ত্রী আরও বলেন, জনগণের ক্ষমতায়ন ও ভোটাধিকার নিশ্চিত করতে সরকার নির্বাচন কমিশনকে শক্তিশালী করেছে।সব রাজনৈতিক দলের সঙ্গে আলোচনার পর একটি সার্চ কমিটি গঠনের মাধ্যমে রাষ্ট্রপতি প্রধান নির্বাচন কমিশনার (সিইসি) এবং অন্যান্য কমিশনারদের নিয়োগ দিয়েছেন।
শেখ হাসিনা উল্লেখ করেন, জাতীয় সংসদের ১৬টি আসনে উপনির্বাচনসহ পাঁচ হাজার ৬৩৬টির বেশি নির্বাচন অবাধ, স্বচ্ছ ও নিরপেক্ষভাবে অনুষ্ঠিত হয়েছে এবং এসব নির্বাচনের ফলাফল নিয়ে কোনো প্রশ্ন ওঠেনি।
শেখ হাসিনা জাতিসংঘের সহকারী সেক্রেটারি জেনারেলকে বলেন, এখানকার পরিস্থিতি পর্যবেক্ষণে জাতিসংঘ পর্যবেক্ষকদের বাংলাদেশ সব সময়ই স্বাগত জানায়।
প্রধানমন্ত্রীর উপদেষ্টা গওহর রিজভী, অ্যাম্বাসেডর অ্যাট লার্জ এম জিয়াউদ্দিন এবং আবুল কালাম আজাদ এ সময় উপস্থিত ছিলেন।
