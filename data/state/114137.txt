
বাংলাদেশ ব্যাংকের রিজার্ভের অর্থ চুরি নিয়ে অর্থমন্ত্রী আবুল মাল আবদুল মুহিতের সংবাদ সম্মেলন বাতিল করা হয়েছে। এক দফা সময় পেছানোর পর আজ বেলা আড়াইটায় সচিবালয়ে তাঁর কার্যালয়ে এই সংবাদ সম্মেলন হওয়ার কথা ছিল। এর আগে গতকাল সোমবার গণমাধ্যমকে জানানো হয়েছিল সংবাদ সম্মেলনটি হবে সকাল ১১টায়। 
অর্থ মন্ত্রণালয়ের জ্যেষ্ঠ তথ্য কর্মকর্তা শাহেদুর রহমান বেলা সোয়া ১২টার দিকে সাংবাদিকদের কাছে সংবাদ সম্মেলন হবে না বলে জানান। তিনি এ জন্য কোনো কারণ উল্লেখ করেননি। বাংলাদেশ ব্যাংকের রিজার্ভ চুরির ঘটনায় গভর্নর আতিউর রহমান প্রধানমন্ত্রী শেখ হাসিনার সঙ্গে দেখা করে পদত্যাগপত্র দেওয়ার কারণে অর্থমন্ত্রী এই সংবাদ সম্মেলন বাতিল করেছেন বলে ধারণা করা হচ্ছে। অবশ্য মন্ত্রণালয়ের কোনো কর্মকর্তাও সংবাদ সম্মেলন বাতিলের কারণ সম্পর্কে কিছু বলতে চাননি। গতকাল সোমবার সকালে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে যোগ দেন অর্থমন্ত্রী। বৈঠক শেষে নিজ কার্যালয়ে ফেরার পথে সাংবাদিকদের প্রশ্নের জবাবে তিনি বলেন, বেলা দুইটা-তিনটার দিকে তিনি ‘কিছু একটা’ জানাবেন। কী জানাবেন, বড় ধরনের কোনো পরিবর্তন আসবে কি না বাংলাদেশ ব্যাংকে—এমন প্রশ্নের জবাব অর্থমন্ত্রী এভাবে দেন, ‘যত তাড়াতাড়ি সম্ভব পরিবর্তন একটা হবে। কারণ, নিশ্চিতভাবে এটা একটা বড় ঘটনা।’
গভর্নর ফিরে এলে বিবৃতি দেবেন বলেও সাংবাদিকদের জানিয়েছিলেন অর্থমন্ত্রী। এমন মন্তব্যও তিনি তখন করেন, ‘সে কখন আসবে—ঠিক নাই। আর প্রধানমন্ত্রীর সঙ্গে আমি আলোচনা করব বলেছিলাম, সে আলোচনা হয়েছে।’
এরপর অর্থ মন্ত্রণালয়ের পক্ষ থেকে গতকাল দুপুরে সাংবাদিকদের জানানো হয়, বিকেল চারটার পর কথা বলবেন অর্থমন্ত্রী। তার আগে গভর্নর ফিরলে তাঁর সঙ্গে বৈঠক করবেন তিনি। গভর্নর ভারতের দিল্লি থেকে গতকাল বিকেলে ঢাকায় ফেরেন।
আরও পড়ুন: 
অর্থমন্ত্রীর সংবাদ সম্মেলন পেছাল
