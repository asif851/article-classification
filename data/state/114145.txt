
সিরাজগঞ্জ-৬ আসনের আওয়ামী লীগের সংসদ সদস্য হাসিবুর রহমানের বিরুদ্ধে সামাজিক যোগাযোগ মাধ্যম ফেসবুকে কটূক্তি করার অভিযোগে তথ্য প্রযুক্তি আইনে মামলা করা হয়েছে। 
গতকাল সোমবার সন্ধ্যায় শাহজাদপুর থানা যুবলীগের সাবেক প্রচার সম্পাদক রাজিব শেখসহ সাতজনকে আসামি করে স্থানীয় যুবলীগ নেতা আশিকুর রহমান ওরফে দিনার মামলাটি করেন।
মামলায় অন্য আসামিরা হলেন রাজিব শেখের ছোট ভাই মিশন শেখ, চাচাতো ভাই মামুন শেখ, সহযোগী ফখরুল ইসলাম, রাসু মিয়া, মৃদুল হোসেন ও শান্ত ইসলাম।
শাহজাদপুর থানার ভারপ্রাপ্ত কর্মকর্তা (ওসি) রেজাউল করিম বলেন, গত ১৪ আগস্ট থেকে ১ সেপ্টেম্বর পর্যন্ত রাজিব শেখ সহযোগীদের নিয়ে তাঁর ফেসবুক পেজে দেওয়া স্ট্যাটাসে সাংসদ হাসিবুর রহমানের বিরুদ্ধে মানহানিকর মন্তব্য লিখে ছড়িয়ে দেন। এ কারণে তথ্য প্রযুক্তি আইনে মামলা করা হয়েছে। আসামিদের গ্রেপ্তার পুলিশের অভিযান চলছে। এ ব্যাপারে রাজিব শেখ প্রথম আলোকে মুঠোফোনে বলেন, ‘এমপি সাহেব বিভিন্ন অনিয়মতান্ত্রিক কাজে জড়িত থাকায় আমরা তাঁকে বর্জন করেছি। তাঁর কাছে আমরা যাই না। ফেসবুকে এমপির এসব কাজের আমরা তীব্র বিরোধিতা করেছি, কিন্তু কোনো খারাপ মন্তব্য করিনি। আজকের মামলার বাদী দিনারের বিরুদ্ধে আমাদের একটি মামলা আছে। সেই মামলায় দিনার এখনো জামিন পাননি। তাই ওই মামলার সমঝোতার করাতেই মিথ্যাভাবে আমাদের জড়িয়ে মামলা দেওয়া হয়েছে।’
