
প্রধানমন্ত্রী শেখ হাসিনা বলেছেন, তাঁর সরকার গ্রামীণ অর্থনীতিকে আরও মজবুত এবং গ্রামের দরিদ্র মানুষের জন্য সামাজিক নিরাপত্তা বলয় গড়ে তোলাকে অগ্রাধিকার দিচ্ছে।বাংলাদেশে বেলজিয়ামের অনাবাসিক রাষ্ট্রদূত পিয়েরে ভিসেন আজ বুধবার সকালে প্রধানমন্ত্রীর সঙ্গে তাঁর কার্যালয়ে বিদায়ী সাক্ষাতে গেলে প্রধানমন্ত্রী তাঁকে এ কথা বলেন। খবর বাসসের।বৈঠক শেষে প্রধানমন্ত্রীর বিশেষ সহকারী মাহবুবুল হক শাকিল সাংবাদিকদের এ কথা জানান। তিনি বলেন, প্রধানমন্ত্রী স্বাস্থ্য, শিক্ষা ও আইটি খাতে তাঁর সরকারের নেওয়া বিভিন্ন পদক্ষেপে গ্রামের জনগণ সরাসরি উপকৃত হচ্ছেন বলে উল্লেখ করেন। তৈরি পোশাক শ্রমিকদের কল্যাণে তাঁর সরকার গত পাঁচ বছরে মজুরি ২২৬ শতাংশ বৃদ্ধি করেছে।
বেলজিয়ামের অনাবাসী রাষ্ট্রদূত বলেন, গত ১০ বছরে বাংলাদেশের বিস্ময়কর উন্নয়নে তিনি অভিভূত। এ সময়কালে বাংলাদেশের আর্থ-সামাজিক ও অবকাঠামোগত ক্ষেত্রে অনেক অগ্রগতি হয়েছে বলেও তিনি উল্লেখ করেন। এ প্রসঙ্গে তিনি দৃঢ় আশাবাদ ব্যক্ত করেন যে, বাংলাদেশের কঠোর পরিশ্রমী মানুষ দেশকে আরও সামনের দিকে এগিয়ে নিয়ে যাবে।
