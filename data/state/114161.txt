
 
নারায়ণগঞ্জ নগরের ডনচেম্বার এলাকায় শনিবার রাতে একটি ওষুধের ফার্মেসিতে গিয়ে ম্যাজিস্ট্রেট পরিচয় দিয়ে প্রতারণা করে টাকা হাতিয়ে নেওয়ার অভিযোগে এক প্রতারককে আটক করে পুলিশে সোপর্দ করেছে জনতা। তিনি নরসিংদী জেলার রায়পুরা থানার জসিম উদ্দিনের ছেলে।
নারায়ণগঞ্জ সদর মডেল থানার উপপরিদর্শক (এসআই) নওশেদ আলী জানান, মো. রাসেল নামের ওই ব্যক্তি নিজেকে নির্বাহী ম্যাজিস্ট্রেট পরিচয় দিয়ে আল মদিনা নামের একটি ওষুধের দোকানে গিয়ে ড্রাগ লাইসেন্সসহ মেয়াদোত্তীর্ণ ওষুধ সম্পর্কে জানতে চায়। দোকানের মালিক মিজানুর রহমান এর জবাব দিতে ব্যর্থ হলে তাঁকে ৩০ হাজার টাকা জরিমানার নাটক সাজায়। একপর্যায়ে দোকান মালিক টাকা দিতে অনীহা প্রকাশ করলে নানা দেন দরবারের পর ৫ হাজার টাকায় তিনি রাজি হন। টাকা দেওয়ার পর দোকানি রসিদ দাবি করলে রাসেল রসিদ দিতে ব্যর্থ হন। এতে দোকানির সন্দেহ হয়। একপর্যায়ে আশপাশের লোকজনকে সঙ্গে নিয়ে দোকানি মিজানুর আটক করেন রাসেলকে। পরে তাঁকে পুলিশে সোপর্দ করে।
এসআই নওশেদ আলী জানান, রাসেলের বিরুদ্ধে সংশ্লিষ্ট আইনে যথাযথ ব্যবস্থা গ্রহণ করা হবে।
