
রংপুরে দুর্বৃত্তদের গুলিতে নিহত জাপানি নাগরিক কুনিও হোশির মরদেহ দাফন করা হয়েছে। আজ মঙ্গলবার ভোর সাড়ে চারটার দিকে রংপুরের মুন্সিপাড়া কবরস্থানে তাঁকে দাফন করা হয় বলে নিশ্চিত করেছেন জেলা প্রশাসক রাহাত আনোয়ার।
দুপুর পৌনে ১২টার দিকে জেলা প্রশাসক এ তথ্যের সত্যতা নিশ্চিত করেন। এর আগে সকালে প্রথম আলোকে কুনিওর মরদেহ দাফনের তথ্যের সত্যতা নিশ্চিত করেন স্বরাষ্ট্রমন্ত্রী আসাদুজ্জামান খান।
রংপুর সিটি করপোরেশনের মেয়র সরফুদ্দীন আহমেদ ঝন্টু প্রথম আলোকে জানান, কুনিও হোশির মরদেহ দাফন করার জন্য গতকাল সোমবার দিবাগত রাত দুইটার দিকে তাঁর কাছ থেকে অনুমতি নেয় স্থানীয় প্রশাসন।
গত ৩ অক্টোবর নগরের উপকণ্ঠে দুর্বৃত্তদের গুলিতে নিহত হন কুনিও হোশি। এরপর থেকে তাঁর লাশ রংপুর মেডিকেল কলেজের হিমঘরে রাখা হয়। কিন্তু কুনিও হোশির স্বজনদের পক্ষ থেকেও তাঁর লাশ নেওয়ার ব্যাপারে আগ্রহ প্রকাশ করা হয়নি। আবার বাংলাদেশে দাফন করার ব্যাপারে জাপান সরকারের কোনো আপত্তি নেই বলে জানিয়েছে। তাই রংপুরের স্থানীয় প্রশাসনকে জাপান দূতাবাসের সঙ্গে কথা বলে দ্রুত ব্যবস্থা নেওয়ার নির্দেশ দিয়েছিল স্বরাষ্ট্র মন্ত্রণালয়।
গতকাল সোমবার স্বরাষ্ট্র মন্ত্রণালয় থেকে এ-সংক্রান্ত চিঠি রংপুরের বিভাগীয় কমিশনারকে পাঠানো হয়। কুনিও হোশি মুসলমান হয়েছিলেন বলে নিশ্চিত হয়েছে জাপান ও বাংলাদেশ সরকার। তাই তাঁকে মুসলিম রীতিতে দাফন করতে জাপান দূতাবাস আগ্রহ প্রকাশ করেছে। তাঁর ইসলাম ধর্ম গ্রহণের সপক্ষে অঙ্গীকারনামা জমা দেন স্থানীয় একটি মসজিদের মুয়াজ্জিন তাজুল ইসলাম। সেই অঙ্গীকারনামা অনুযায়ী কুনিওর বর্তমান নাম গোলাম মোহাম্মদ কিবরিয়া। সেখানে বলা হয়, গত ২৭ রোজার দিন জাপানি নাগরিক তাঁর (মুয়াজ্জিন) সম্মুখে ইসলাম ধর্ম গ্রহণ করেন।
পুলিশের দেওয়া তথ্য অনুযায়ী, কুনিও হোশি (৬৬) গত ৮ আগস্ট ভারত থেকে বুড়িমারী স্থলবন্দর দিয়ে বাংলাদেশে আসেন। আগামী বছরের ১৩ এপ্রিল পর্যন্ত তাঁর ভিসার মেয়াদ ছিল। তিনি রংপুর শহরের মুন্সিপাড়ায় এ কে এম জাকারিয়া নামের এক ব্যক্তির বাড়িতে ভাড়া থাকতেন।
আরও পড়ুন :
এবার জাপানি নাগরিক হত্যাকুনিওকে এ দেশে দাফনে আপত্তি নেই জাপানেরজাপানি গণমাধ্যমে ব্যাপক আলোচিত কুনিও হত্যাকুনিও হত্যা: বেসরকারি ব্যাংকের দুই কর্মকর্তা আটকতথ্য দিতে পারেনি পুলিশ, ২ ব্যাংক কর্মকর্তা মুক্তকুনিওকে আপন করে নিয়েছিল মুন্সিপাড়াকুনিওকে রংপুরে দাফন নিয়ে নানা আলোচনা
