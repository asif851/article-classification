
মঞ্চে বক্তৃতা দিচ্ছিলেন একজন। হঠাৎ ভেঙে পড়ল মঞ্চ। হুড়মুড় করে পড়ে গেলেন অতিথিরা। আজ শুক্রবার বিকেলে চট্টগ্রাম মহিলা দলের কর্মিসভা চলাকালে এ ঘটনা ঘটে।
আজ বিকেলে দলীয় কার্যালয় নাসিমন ভবন চত্বরে নগর মহিলা দল এই কর্মিসভার আয়োজন করে। নগর মহিলা দলের সভানেত্রী মনোয়ারা বেগমের সভাপতিত্বে কর্মিসভার উদ্বোধন করেন কেন্দ্রীয় মহিলা দলের সভানেত্রী আফরোজা আব্বাস। এতে প্রধান অতিথি ছিলেন বিএনপির স্থায়ী কমিটির সদস্য আমীর খসরু মাহমুদ চৌধুরী। অনুষ্ঠানে বিশেষ অতিথি ছিলেন কেন্দ্রীয় মহিলা দলের সাধারণ সম্পাদক সুলতানা আহমেদ। বেলা সাড়ে তিনটায় কর্মিসভা শুরু হয়। বৃষ্টির কারণে নাসিমন ভবন চত্বরে প্যান্ডেল টাঙানো ছিল। কিন্তু বিকেল ৪টা ৪০ মিনিটে কেন্দ্রীয় সাংগঠনিক সম্পাদক মাহবুবুর রহমান বক্তৃতা করার সময় মঞ্চ ভেঙে পড়ে। এতে কেন্দ্রীয় ও স্থানীয় নেতা-নেত্রীরা ধপাস করে পড়ে যান। অনেকে এ সময় ব্যথা পান। মিনিট দুয়েক পরে আবার সভা শুরু হলে বিদ্যুৎ চলে যায়। এতে আরও এক ঘণ্টা সভা বন্ধ থাকে।
