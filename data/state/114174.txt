
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেছেন, আইনমন্ত্রী আনিসুল হক এখতিয়ারের বাইরে গিয়ে অনেক কথা বলছেন, কাজ করেছেন। তিনি বলেন, আইনমন্ত্রীর কর্মকাণ্ড দেখে মনে হচ্ছে, তিনি নিজেকে প্রধান বিচারপতি ভাবছেন।
আজ রোববার সকালে কেন্দ্রীয় কার্যালয়ে সংবাদ সম্মেলনে রিজভী এ কথা বলেন। এর আগে সংবাদ সম্মেলনে লিখিত বক্তব্য পাঠ করেন।
রিজভী বলেন, আইনমন্ত্রী বিচার বিভাগ নিয়ে নানা সময়ে নানা মন্তব্য করছেন। উচ্চ আদালত কীভাবে চলবে, তা যেন তিনিই ঠিক করছেন। এসব দেখে মনে হয়, তিনি যেন প্রধান বিচারপতি।
প্রধান বিচারপতি সুরেন্দ্র কুমার সিনহা ছুটি নিয়ে গত ১৩ অক্টোবর অস্ট্রেলিয়া গেছেন। ১০ নভেম্বর তাঁর ছুটি শেষ হবে। ছুটি শেষ হলেও তিনি কাজে যোগ দিতে পারবেন কি না, তা নিয়ে আইনমন্ত্রীর বক্তব্যেরও সমালোচনা করেন রিজভী।
এর আগে লিখিত বক্তব্যে রিজভী বলেন, দেশের সরকারি-বেসরকারি ৫৭ ব্যাংকের মধ্যে ৫৬ ব্যাংকেই সরকারের কালো থাবা পড়েছে। ক্ষমতাসীন দলের নেতা-কর্মীদের লুটপাটরে সুযোগ করে দিতে যে ঋণ-জালিয়াতির ঘটনা এসব ব্যাংকে ঘটছে, তা রীতিমতো আঁতকে ওঠার মতো। তারা ঋণের নামে হাজার হাজার কোটি টাকা নিয়ে বিদেশে পাচার করছে। সেখানে বাড়ি বানাচ্ছে। গতকালও এক মন্ত্রী বলেছেন, মন্ত্রীরা এখন বিদেশে বাড়ি বানাচ্ছেন।
