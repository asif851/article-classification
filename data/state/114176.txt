
 
 
সুনামগঞ্জের জগন্নাথপুর পৌর শহরের ইকড়ছই এলাকার বাসিন্দা নজরুল ইসলাম (২৯) মাত্র চার বছর আগেও পরিবার ও এলাকাবাসীর কাছে ভদ্র ছেলে হিসেবে পরিচিত ছিলেন। হঠাৎ করে হেরোইনে আসক্ত বন্ধুর পাল্লায় পড়ে পরিবার থেকে তিনি বিচ্ছিন্ন হয়ে পড়েন। একপর্যায়ে নজরুল হেরোইনের টাকার জন্য অপরাধজনক কাজে জড়িয়ে পড়েন।
গত ৩০ জুন জগন্নাথপুর বাজারে একটি চুরির ঘটনায় পুলিশ নজরুলের সম্পৃক্ততার অভিযোগ পেয়ে তাঁকে খুঁজতে থাকেন। শুক্রবার রাতে পুলিশের ভয়ে পালাতে গিয়ে তিনি নদীতে ঝাঁপ দেন। পরে তিনি মারা যান।
নজরুলের বাবা ছরকুম উল্যা বলেন, ‘হেরোইন আমার ছেলেটিকে অকালে কেড়ে নিল। ছেলেটি নেশাগ্রস্ত হওয়ার আগে পরিবারের ভরণপোষণের দায়িত্ব পালন করত। ২০০৯ সালে রঙের কাজ করতে গিয়ে নজরুল এক হেরোইনসেবীর সঙ্গে মিশে আসক্ত হয়ে পড়ে। অনেক বুঝিয়ে তাকে এ পথ থেকে ফেরাতে না পেরে আমরা তার আশা ছেড়ে দিই। শুক্রবার রাতে তার মায়ের সঙ্গে দেখা করতে গিয়ে মোটরসাইকেলের শব্দ শুনে পুলিশ এসেছে মনে করে নজরুল দৌড় দিয়ে বাড়ির পাশের নদীতে ঝাঁপ দেয়। পরে নদী থেকে তার মৃতদেহ উদ্ধার করা হয়।’
নজরুলের প্রতিবেশী শিক্ষক সাইফুল ইসলাম বলেন, ‘নজরুল শান্ত স্বভাবের ছেলে ছিল। কিন্তু হেরোইনের নেশায় আসক্ত হয়ে শেষ পর্যন্ত সে মারা গেল। এ নেশা থেকে তরুণ সমাজকে রক্ষায় প্রশাসনের কঠোরতার পাশাপাশি সামাজিক আন্দোলন জোরদার করা দরকার।
