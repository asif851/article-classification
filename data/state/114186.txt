
নোয়াখালী বিজ্ঞান ও প্রযুক্তি বিশ্ববিদ্যালয়ের ভাষা শহীদ আবদুস সালাম হলে হামলা-ভাঙচুরের ঘটনায় বহিষ্কৃত ছয় ছাত্র আটজনের নাম উল্লেখ করে থানায় মামলা হয়েছে। আজ সোমবার সন্ধ্যায় বিশ্ববিদ্যালয়ের নিরাপত্তা কর্মকর্তা মো. সায়েম বাদী হয়ে সুধারাম থানায় এ মামলা দায়ের করেন।
থানা-পুলিশ সূত্রে জানা গেছে, মামলার এজাহারে সাময়িকভাবে বহিষ্কৃত ছয় ছাত্র ও বহিরাগত দুই জনের নাম উল্লেখ করা হয়েছে। এ ছাড়া আরও ৩০-৩৫ জনকে অজ্ঞাত আসামি হিসেবে দেখানো হয়েছে।
মামলার বিষয়টি নিশ্চিত করেছেন সুধারাম থানার ভারপ্রাপ্ত কর্মকর্তা (ওসি) আনোয়ার হোসেন। আজ রাত সাড়ে আটটার দিকে প্রথম আলোকে তিনি বলেন, এর আগে গ্রেপ্তার হওয়া তিন আসামি পাভেল, মুন্না ও রিয়াদকে এই মামলায় গ্রেপ্তার দেখানো হবে। এ ছাড়া মামলার বাকি আসামিদেরও গ্রেপ্তারের চেষ্টা চলছে।
গত শুক্রবার রাতে বিজয় দিবস উপলক্ষে বিশ্ববিদ্যালয়ের ভাষা শহীদ আবদুস সালাম হলে বিশ্ববিদ্যালয়ের পক্ষ থেকে দেওয়া বিশেষ খাবার নিয়ে হলে অবস্থানকারী ছাত্রলীগ সমর্থক দুইটি গ্রুপের মধ্যে বাকবিতণ্ডা ও হাতাহাতি হয়। এর জের ধরে শনিবার দুপুরে প্রায় এক শ বহিরাগত যুবক অস্ত্র নিয়ে হলে তাণ্ডব চালান।
শিক্ষার্থীরা জানান, ক্যাম্পাসে ছাত্র রাজনীতি নিষিদ্ধ থাকায় বিশ্ববিদ্যালয়ে ছাত্রলীগের কোনো কমিটি নেই। নতুন করে কমিটি গঠনের বিষয়ে আলোচনা চলায় দুই পক্ষের মধ্যে কয়েক দিন ধরে চাপা উত্তেজনা বিরাজ করছিল। হামলার সঙ্গে কমিটি গঠন নিয়ে সৃষ্ট উত্তেজনাও কাজ করছে বলে ধারণা করা হচ্ছে।
