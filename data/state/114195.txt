
আঙুলের ছাপ (বায়োমেট্রিক) পদ্ধতিতে প্রায় ১০ কোটি ৮২ লাখ সিম পুনর্নিবন্ধিত হয়েছে। পুনর্নিবন্ধিত হয়নি প্রায় ২ কোটি ৩৭ লাখ সিম। গতকাল মঙ্গলবার ছিল সিম পুনর্নিবন্ধনের শেষ দিন।বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) একটি সূত্র আজ বুধবার সকালে প্রথম আলোকে সিম পুনর্নিবন্ধনের এই পরিসংখ্যান জানিয়েছে।বিভিন্ন মুঠোফোন অপারেটররা জানিয়েছে, পুনর্নিবন্ধনের বাইরে থাকা প্রায় আড়াই কোটি সিম গতকাল রাত ১২টার পর থেকে বন্ধ হওয়া শুরু হয়েছে। বন্ধ হওয়া সিম থেকে কল করা (আউট গোয়িং) যাবে না। তবে কয়েক দিন কল আসতে (ইনকামিং) পারে। পর্যায়ক্রমে তাও বন্ধ হয়ে যাবে। সিম পুরোপুরি বন্ধ করতে কয়েক দিন সময় লাগবে।গত সোমবার বিটিআরসির এক নির্দেশনায় বলা হয়েছে, বন্ধ হয়ে যাওয়া সিম আবার চালু করতে নতুন সিম কেনার নিয়ম অনুসরণ করতে হবে। বর্তমানে বায়োমেট্রিক পদ্ধতিতে একটি নতুন সিম কিনতে অপারেটরভেদে ১৫০ থেকে ২০০ টাকা দাম রাখা হয়। এর মধ্যে সরকার সিমকর হিসেবে পায় ১০০ টাকা।বিটিআরসির নিয়ম অনুযায়ী, একটি সিম একটানা ১৮ মাস বা ৫৪০ দিন বন্ধ থাকলে এর মালিকানা গ্রাহকের থাকে না। এর মধ্যে ১৫ মাস বা ৪৫০ দিন পার হলে মুঠোফোন অপারেটররা একটি বিজ্ঞপ্তি প্রকাশ করে নিষ্ক্রিয় সংযোগটি পরের ৯০ দিনের মধ্যে চালু করার জন্য গ্রাহককে অনুরোধ করে। এভাবে মোট ১৮ মাস সময়ে সিমটি চালু করা না হলে এর মালিকানা বর্তমান ব্যবহারকারীর থাকে না। আজ থেকে বন্ধ হওয়া সংযোগের ক্ষেত্রেও একই নিয়ম প্রযোজ্য হবে।
আরও পড়ুন:বন্ধ সিম টাকা দিয়ে নিবন্ধন করা যাবে
