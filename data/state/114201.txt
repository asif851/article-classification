
আজ ৩০ আগস্ট আন্তর্জাতিক গুম প্রতিরোধ দিবস। দিবসটি উপলক্ষে আজ ঢাকায় ‘স্বজনদের ব্যথা: গুম, খুন, অপহরণ আর না’ প্রতিপাদ্য নিয়ে সম্মেলনের আয়োজন করা হয়েছে।জাতীয় প্রেসক্লাব মিলনায়তনে এ সম্মেলনের আয়োজন করেছে মৌলিক অধিকার সুরক্ষা কমিটি। কমিটির পক্ষ থেকে শাহদীন মালিকের সই করা এক বিজ্ঞপ্তিতে বলা হয়, এই সম্মেলনে দেশের বিভিন্ন স্থান থেকে অপহরণ ও গুম-খুন হওয়া ব্যক্তিদের স্বজনেরা অংশ নেবেন। তাঁরা তাঁদের দুরবস্থার কথা তুলে ধরবেন। দেশের মানবাধিকারকর্মী, পেশাজীবী ও নাগরিক সমাজের নেতারা ক্ষতিগ্রস্ত পরিবারগুলোর প্রতি সংহতি ও সমবেদনা জানাবেন। আয়োজকেরা জানিয়েছেন, ‘গুম হতে সকলের সুরক্ষাসংক্রান্ত আন্তর্জাতিক সনদ’-এ বাংলাদেশের অনুস্বাক্ষরের পক্ষে জনমত তৈরি করাও এই সম্মেলনের অন্যতম লক্ষ্য। এ পর্যন্ত ৪৩টি দেশ সনদটি গ্রহণ করেছে, ৯৩টি দেশ অনুস্বাক্ষর করেছে। বাংলাদেশ এখনো এ সনদে স্বাক্ষর করেনি। আন্তর্জাতিক গুম প্রতিরোধ দিবস উপলক্ষে গতকাল এক বিবৃতিতে দেশে গুম-অপহরণ বন্ধে একটি স্বাধীন তদন্ত কমিশন প্রতিষ্ঠা ও সব নাগরিকের নিরাপত্তার দাবি জানিয়েছে বেসরকারি মানবাধিকার সংগঠন আইন ও সালিশ কেন্দ্র (আসক)।প্রসঙ্গত, জাতিসংঘ ২০০২ থেকে কাজ শুরু করে ২০০৬ সালের মাঝামাঝি নাগাদ গুমবিরোধী আন্তর্জাতিক সনদ রচনা করে। ইংরেজিতে নাম ‘ইন্টারন্যাশনাল কনভেনশন ফর প্রটেকশন অব অল পারসন্স অ্যাগেইনস্ট এনফোর্সড ডিসঅ্যাপিয়ারেন্স’। ২০১০ সালের ডিসেম্বরে এই আন্তর্জাতিক সনদ কার্যকর হয় তাতে ৩০ আগস্টকে আন্তর্জাতিক গুম-প্রতিরোধ দিবস ঘোষণা করা হয়। এরপর ২০১১ সাল থেকে বিভিন্ন দেশে দিবসটি পালিত হচ্ছে। 
