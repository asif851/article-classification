
ঢাকার হজরত শাহজালাল আন্তর্জাতিক বিমানবন্দরে ইউরোপীয় ইউনিয়নের (ইইউ) এক প্রতিনিধির প্রটোকল কর্মকর্তার অস্ত্র পরীক্ষার সময় ঢাকা কাস্টমসের একজন রাজস্ব কর্মকর্তা গুলিবিদ্ধ হয়েছেন।
আজ রোববার ইইউ প্রতিনিধি মিসেস ফেদেরিকার প্রটোকল কর্মকর্তা সানকোয়েস্তের কাছে থাকা একটি পিস্তল পরীক্ষার সময় গুলির ঘটনাটি ঘটে।
ঢাকা কাস্টমস হাউসের সহকারী কমিশনার সাইদুল ইসলাম ও আর্মড পুলিশ ব্যাটালিয়নের (এপিবিএন) সহকারী পুলিশ সুপার তারিক আহমেদ গুলির ঘটনার বিষয়টির সত্যতা নিশ্চিত করেছেন।
ঢাকা কাস্টমস সূত্রে জানা গেছে, আজ সকাল পৌনে নয়টার দিকে ইইউ প্রতিনিধি মিসেস ফেদেরিকা তাঁর তিনজন প্রটোকল কর্মকর্তা নিয়ে ঢাকায় আসেন। নিরাপত্তাতল্লাশির সময় ইইউ প্রতিনিধির প্রথম প্রটোকল কর্মকর্তা সানকোয়েস্ত নিজেই বিমানবন্দরের কর্মকর্তাদের অস্ত্রটি পরীক্ষার জন্য দেখাচ্ছিলেন। এ সময় একটি গুলি কাস্টমসের রাজস্ব কর্মকর্তা রবিউল ইসলামের ডান পায়ে বিদ্ধ হয়। এরপর গুলিবিদ্ধ রবিউল ইসলামকে ঢাকার কুর্মিটোলা হাসপাতালে ভর্তি করা হয়। এ ঘটনায় পিস্তলটি জব্দ করা হয়েছে। ঢাকার ইইউ দূতাবাসের কাছ থেকে একটি স্বীকারোক্তি নিয়ে ওই প্রটোকল কর্মকর্তাকে ছেড়ে দেওয়া হয়েছে। বিমানবন্দরে গুলির ঘটনাটি পররাষ্ট্র ও স্বরাষ্ট্র মন্ত্রণালয়কে অবহিত করা হয়েছে।
