
স্বরাষ্ট্রমন্ত্রী আসাদুজ্জামান খান কামাল বলেছেন, ‘আমরা একাত্তরে মুক্তিযুদ্ধের সময় যাদের পরাজিত করেছিলাম, তারাই একের পর এক কখনো শিবির, কখনো জেএমবি, কখনো হরকাতুল জিহাদ বা আনসারুল্লাহ বাংলা টিম নাম নিয়ে আমাদের বিপর্যস্ত করছে। এই জঙ্গিরা তাদেরই নতুন নমুনা।’
আজ শুক্রবার রাজধানীর বেইলি রোডের মহিলা সমিতি কমপ্লেক্সে ‘বীর নারী সম্মাননা-২০১৭’ শীর্ষক অনুষ্ঠান শেষে সাংবাদিকদের প্রশ্নের জবাবে স্বরাষ্ট্রমন্ত্রী এসব কথা বলেন। এ অনুষ্ঠানের আয়োজন করে ’৭১ ফাউন্ডেশন।
স্বরাষ্ট্রমন্ত্রী বলেন, ‘আমি সব সময়ই বলি, এটা দেশীয় ও আন্তর্জাতিক চক্রান্ত। আমাদের ধর্ম সর্বশ্রেষ্ঠ মানবতার ধর্ম, সেখানে এর স্থান নেই। সেখানে স্পষ্ট করে লেখা আছে, কাউকে হত্যা করা যাবে না। তাহলে জঙ্গিরা কেন মানুষ হত্যা করছে?’ এক প্রশ্নের জবাবে আসাদুজ্জামান খান বলেন, ‘সারা বিশ্বেই জঙ্গি হামলা চলছে। আমরা বলব না জঙ্গি হামলা একদম নিশ্চিহ্ন করে দিয়েছি। তবে আমাদের নিরাপত্তা বাহিনী, আমাদের গোয়েন্দা বাহিনী জনতার শক্তি সঙ্গে নিয়ে জঙ্গি দমন করে চলছে। একের পর এক জঙ্গি আস্তানা আমরা দখল করে ফেলছি। এগুলো করতে গিয়ে বেশ কয়েকজন পুলিশ কর্মকর্তা, র‍্যাবের কর্মকর্তা নিহত হয়েছেন।’
স্বরাষ্ট্রমন্ত্রী বলেন, ‘এই কিছুক্ষণ আগে জানাজা করে এলাম র‍্যাবের গোয়েন্দা প্রধান লেফটেন্যান্ট কর্নেল আবুল কালাম আজাদের। তিনি অত্যন্ত চৌকস ছিলেন। দেশপ্রেমে উদ্বুদ্ধ হয়ে তিনি কাজ করতেন। আমরা তাঁকে হারিয়েছি।’ স্বরাষ্ট্রমন্ত্রী বলেন, জঙ্গিদের আত্মঘাতী বলব না। আত্মঘাতী তখনই বলা যায়, যখন তারা সামনে এসে চ্যালেঞ্জ করে। কিন্তু এরা লুকিয়ে থাকে; সুযোগ পেলে বোমা বিস্ফোরণ ঘটায়। এরা আড়ালে-আবডালে থেকে হঠাৎ আত্মপ্রকাশ করে। আমাদের নিরাপত্তা বাহিনী তাদের দমনে কাজ করছে, জনগণের সহায়তায় আমরা জঙ্গি নিয়ন্ত্রণ করেছি। আর এরা নিয়ন্ত্রণেই থাকবে।
