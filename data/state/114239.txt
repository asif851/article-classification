
জাতীয়করণের দাবিতে জাতীয় প্রেসক্লাবের সামনে আমরণ অনশনরত স্বতন্ত্র ইবতেদায়ি মাদ্রাসার শিক্ষকদের দাবিদাওয়ার বিষয়টি নিয়ে শিক্ষামন্ত্রী নুরুল ইসলাম নাহিদ এবং কারিগরি ও মাদ্রাসা বিভাগের প্রতিমন্ত্রী কাজী কেরামত আলীর সঙ্গে বৈঠকে বসেছেন আন্দোলনরত শিক্ষকনেতারা।
আজ রোববার বেলা ১টায় কারিগরি ও মাদ্রাসা বিভাগে মন্ত্রীর কক্ষে এই বৈঠকে শিক্ষকদের পক্ষে অংশ নিয়েছেন স্বতন্ত্র ইবতেদায়ি মাদ্রাসা শিক্ষক সমিতির সভাপতি কাজী রুহুল আমিন চৌধুরী ও মহাসচিব কাজী মোখলেসুর রহমান।
মন্ত্রণালয় সূত্রে জানা গেছে, আজ এই বৈঠকের আগে শিক্ষকনেতারা প্রতিমন্ত্রী কাজী কেরামত আলীর সঙ্গে আলাদা বৈঠক করেন। এখন যৌথভাবে এই সভাটি হচ্ছে।
এদিকে আজ ষষ্ঠ দিনের মতো প্রেসক্লাবের সামনে আমরণ অনশন করছেন ওই সব শিক্ষক। মাদ্রাসা শিক্ষা বোর্ডের নিবন্ধিত সব স্বতন্ত্র ইবতেদায়ি মাদ্রাসা জাতীয়করণের দাবিতে ১ জানুয়ারি থেকে লাগাতার অবস্থান কর্মসূচি শুরু করেছিলেন ওই সব শিক্ষক। কিন্তু দাবি পূরণ না হওয়ায় ৯ জানুয়ারি থেকে তাঁরা আমরণ অনশন শুরু করেন।
আজ দুপুর সোয়া ১২টার দিকে অনশনস্থলে গিয়ে দেখা যায়, প্রচণ্ড শীতের মধ্যে শিক্ষকেরা খোলা আকাশের নিচে অনশন পালন করছেন। অসুস্থ অনেককে স্যালাইন নিয়ে সেখানে শুয়ে থাকতে দেখা গেছে। আরেক পাশে পুরো শিক্ষা জাতীয়করণের দাবিতে অবস্থান কর্মসূচি পালন করছেন এমপিওভুক্ত বেসরকারি শিক্ষাপ্রতিষ্ঠানের শিক্ষক–কর্মচারীরা। বেসরকারি শিক্ষা জাতীয়করণ লিয়াজু ফোরামের ডাকে পঞ্চম দিনের মতো এই কর্মসূচি পালিত হচ্ছে। সংগঠনটির নেতারা জানিয়েছেন, আজকের মধ্যে দাবি পূরণের ঘোষণা না এলে আগামীকাল থেকে তাঁরাও আমরণ অনশন শুরু করবেন।
