
সুনামগঞ্জের দিরাই উপজেলায় একরাম মিয়া (৩৫) নামের এক ব্যক্তি তাঁর মা ও আড়াই মাস বয়সী ছেলেকে কুপিয়ে হত্যা করেছেন। গতকাল বৃহস্পতিবার রাতে উপজেলার সরমঙ্গল ইউনিয়নের ধনপুর গ্রামে এ ঘটনা ঘটে।পুলিশ জানায়, একরাম মিয়া গতকাল রাত আটটার দিকে নিজের ঘরে মা আমেনা বেগম (৫৫), মেয়ে মাহমুদা বেগম (৩) ও আড়াই মাস বয়সী ছেলে অনিককে দা দিয়ে কোপান।এতে ঘটনাস্থলেই আমেনা বেগম ও অনিক মারা যায়। এ সময় তাঁর স্ত্রী অন্য সন্তানদের নিয়ে দৌড়ে ঘর থেকে বের হয়ে চিৎকার শুরু করেন। চিৎকার শুনে প্রতিবেশীরা সেখানে গিয়ে ঘটনাস্থলে পৌঁছে আমেনা বেগম ও অনিকের মৃতদেহ দেখতে পান। তাঁরা আহত মাহমুদাকে সরিয়ে নেন। পরে ঘরের মধ্যে একরাম মিয়াকে আটকে রেখে পুলিশকে খবর দেওয়া হয়। পুলিশ রাত ১০টার দিকে ওই গ্রামে গিয়ে একরাম মিয়াকে আটক করে।দিরাই থানার ভারপ্রাপ্ত কর্মকর্তা (ওসি) মো. রায়েছ আলম বলেন, একরাম মিয়া এলাকায় চুরি-ডাকাতির সঙ্গে জড়িত। ১৫ দিন আগে তিনি একটি ডাকাতির মামলায় জেল খেটে জামিনে ছাড়া পেয়েছেন। পারিবারিক কলহের জের ধরে তিনি এ ঘটনা ঘটিয়ে থাকতে পারেন। পুলিশ তাঁকে আটক করেছে।
