
আগামীকাল শনিবার মন্ত্রিসভা থেকে পদত্যাগ করতে প্রধানমন্ত্রী শেখ হাসিনা বরাবর পদত্যাগপত্র জমা দেবেন দপ্তরবিহীন মন্ত্রী সুরঞ্জিত সেনগুপ্ত।আজ শুক্রবার রাজধানীর সেগুনবাগিচায় খাজা নিজামুদ্দিন মিলনায়তনে আয়োজিত এক আলোচনা সভায় তিনি এ কথা জানান।সুরঞ্জিত সেনগুপ্ত বলেন, ‘প্রধানমন্ত্রী ঘোষিত সর্বদলীয় সরকার গঠনে সহায়তা করতেই পর্যায়ক্রমে সব মন্ত্রীরাই পদত্যাগ করবেন। এরই অংশ হিসেবে আমি পদত্যাগপত্র জমা দেব।’আওয়ামী লীগের এই নেতা বলেন, বিরোধী দল কোন কোন মন্ত্রণালয় চায় সেটা সর্বদলীয় সরকার গঠনের আগেই বলতে হবে। তা না হলে তাদেরকে আর অন্তর্ভুক্ত করা সম্ভব হবে না।গত বুধবার রাতে প্রথম পদত্যাগপত্র জমা দেন মুক্তিযুদ্ধবিষয়ক মন্ত্রণালয়ের প্রতিমন্ত্রী এ বি তাজুল ইসলাম। দুই-এক দিনের মধ্যে দেবেন যোগাযোগমন্ত্রী ওবায়দুল কাদের।একজন জ্যেষ্ঠ মন্ত্রী গতকাল প্রথম আলোকে জানান, বর্তমান মন্ত্রিসভার ৫২ সদস্যের অধিকাংশই ১৪ নভেম্বর প্রধানমন্ত্রী শেখ হাসিনার শ্রীলঙ্কা সফরের আগে পদত্যাগপত্র জমা দেবেন। তবে নির্বাচনকালীন সর্বদলীয় সরকারে নিশ্চিতভাবে থাকবেন—এমন তিন-চারজন মন্ত্রী পদত্যাগ নাও করতে পারেন।
পদত্যাগপত্র জমা দেওয়ার পরও পদে বহাল আছেন জানিয়ে এ বি তাজুল ইসলাম বলেন, পদত্যাগপত্রগুলো রাষ্ট্রপতির কাছে উপস্থাপনের আগ পর্যন্ত সবাই পদে বহাল থাকবে।
সংবিধান অনুযায়ী, রাষ্ট্রপতির কাছে পেশ করার জন্য কোনো মন্ত্রী, প্রতিমন্ত্রী কিংবা উপমন্ত্রী প্রধানমন্ত্রীর কাছে পদত্যাগপত্র জমা দিলেই তাঁর পদ শূন্য বলে বিবেচিত হবে।
এদিকে প্রধানমন্ত্রী পদত্যাগ করছেন না বলে তাঁর উপদেষ্টাদের পদ থাকছে। জানতে চাইলে একজন উপদেষ্টা নাম প্রকাশ না করার শর্তে বলেন, প্রধানমন্ত্রী চাইলে যেকোনো সময় উপদেষ্টাকে বাদ দিতে পারেন। কিন্তু তাঁদের এখনো পদত্যাগ করতে বলেননি প্রধানমন্ত্রী। বর্তমানে প্রধানমন্ত্রীর ছয়জন উপদেষ্টা রয়েছেন।
 
