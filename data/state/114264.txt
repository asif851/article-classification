
নাটোর শহরের তেবাড়িয়া এলাকায় কলেজছাত্রীর অশ্লীল ছবি তুলে ইন্টারনেটে ছড়িয়ে দেওয়ার অভিযোগে নাটোর পৌরসভার কাউন্সিলর শেখ রুবেলকে গ্রেপ্তারের দাবিতে গত দুই দিন এলাকাবাসী বিক্ষোভ করেছে।
গতকাল শনিবার বিকেল চারটায় শহরের তেবাড়িয়া এলাকা থেকে মিছিলটি বের হয়ে স্টেশনবাজারে এসে শেষ হয়। মিছিল থেকে রুবেলকে গ্রেপ্তারের দাবিতে স্লোগান দেওয়া হয়। তেবাড়িয়ার আবুল হোসেন বলেন, কাউন্সিলরকে গ্রেপ্তার করা না হলে আরও কঠোর কর্মসূচি দেওয়া হবে।
গত শুক্রবার বেলা ১১টায় একই দাবিতে এলাকাবাসী বিক্ষোভ করে। শহরের একতা মোড়ে তিন ব্যক্তি মিছিলটি পণ্ড করার চেষ্টা করেন। এ সময় বিক্ষুব্ধ জনতার পিটুনিতে শাহীন হোসেন নামের একজন আহত হন। শাহীনের সহযোগীদের লাঠির আঘাতে রায়হান নামের এলাকাবাসীর একজনও আহত হন।
নাটোর থানার ভারপ্রাপ্ত কর্মকর্তা (ওসি) আসলাম হোসেন বলেন, রুবেল পলাতক থাকায় তাঁকে গ্রেপ্তার করা সম্ভব হয়নি। কলেজছাত্রীর অশ্লীল ছবি তুলে ইন্টারনেটে ছড়িয়ে দেওয়ার সময় পুলিশ ৫ জুন মিতু খাতুন নামে রুবেলের এক বান্ধবীকে আটক করে। এ ব্যাপারে ওই ছাত্রীর মা রুবেল ও মিতু খাতুনের বিরুদ্ধে নাটোর সদর থানায় মামলা করেন।
