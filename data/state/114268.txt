
সাতক্ষীরার কলারোয়া উপজেলার জামায়াত-অধ্যুষিত মানিকনগর জামে মসজিদের কার্নিশ (শেড) থেকে  বোমাসদৃশ ১৩টি বস্তু উদ্ধার করেছে পুলিশ। গতকাল বুধবার রাত ১০টায় এগুলো উদ্ধার করা হয়।
কলারোয়া থানার ভারপ্রাপ্ত কর্মকর্তা (ওসি) মুন্সী মোফাজ্জেল হোসেন জানান, গোপন সংবাদের ভিত্তিতে সরসকাটি পুলিশ ফাঁড়ির উপপরিদর্শক সাফুরা আহম্মেদের নেতৃত্বে একটি দল মসজিদের কার্নিশ থেকে বস্তুগুলো উদ্ধার করে।
সাফুরা আহম্মেদ জানান, পরীক্ষা না করে বলা যাচ্ছে না এটি কী ধরনের বোমা। তবে প্রাথমিকভাবে মনে হচ্ছে উদ্ধার করা বোমাগুলো পেট্রলবোমা। বোমাগুলো ক্যাম্পে বালুভর্তি একটি বালতিতে ডুবিয়ে রাখা  হয়েছে। বিষয়টি তদন্ত চলছে। এ বিষয়ে একটি সাধারণ ডায়েরি করা হয়েছে।
