
চাকরিতে প্রবেশের বয়স ৩৫ বছরে উন্নীতকরণের দাবিতে জাতীয় প্রেসক্লাবের সামনে মানববন্ধন করেছেন বিভিন্ন বিশ্ববিদ্যালয়ের শিক্ষার্থীরা। আজ শুক্রবার সকালে সাধারণ ছাত্র পরিষদের ব্যানারে এই মানববন্ধন হয়। মানববন্ধনে ছাত্র পরিষদের সভাপতি ঢাকা বিশ্ববিদ্যালয়ের ছাত্র আল আমিন রাজু বলেন, ‘সংসদের চলতি অধিবেশনে চাকরিতে প্রবেশের বয়সসীমা ৩৫ বছর করা নিয়ে ইতিবাচক ভূমিকায় না এলে আমরা আমাদের ন্যায্য অধিকার আদায়ে বিকল্প পথ খুঁজব।’ পরিষদের সিনিয়র সহসভাপতি সঞ্জয় দাস বলেন, বাংলাদেশকে উন্নত রাষ্ট্রে পরিণত করতে হলে যুবসমাজকে কাজে লাগাতে হবে। সংগঠনের সাধারণ সম্পাদক সবুজ ভূঁইয়া বলেন, উন্নত দেশে চাকরিতে প্রবেশের নির্দিষ্ট কোনো বয়সসীমা নেই, শুধু অবসরের আছে। ভারতে চাকরিতে প্রবেশের বয়স ৩৯, শ্রীলঙ্কায় ৪৫, মালয়েশিয়ায় ৩৫, ইন্দোনেশিয়ায় ৪৫, সিঙ্গাপুরে ৪০, সুইডেনে ৪৭, কাতারে ৩৫, নরওয়েতে ৩৫, ফ্রান্সে ৪০, যুক্তরাষ্ট্রে ৫৯, কানাডায় ৫৯, দক্ষিণ আফ্রিকায় ৪০। উন্নত বিশ্বের সঙ্গে তাল মিলিয়ে চলার জন্য চাকরিতে প্রবেশের বয়স ৩৫ বছর করা প্রয়োজন। জগন্নাথ বিশ্ববিদ্যালয়ের ছাত্র মোহাম্মদ হাসান মোল্লা বলেন, বর্তমান রাষ্ট্রপতি স্পিকার থাকা অবস্থায় ৩১ জানুয়ারি ২০১২ সালে সংসদে চাকরিতে প্রবেশের বয়স ৩৫ বছর করার জন্য প্রধানমন্ত্রীর দৃষ্টি আকর্ষণ করলে যুবসমাজ আশার আলো দেখে। কিন্তু এখনো সেটি হয়নি। সরকারের কাছে অনুরোধ, দ্রুত যেন এটা করা হয়।সংগঠনের নেতা নিত্যানন্দ সরকার বলেন, বাংলাদেশ সাধারণ ছাত্র পরিষদ চাকরিতে বয়স বাড়ানোর দাবিতে পাঁচ বছর ধরে অহিংস পদ্ধতিতে আন্দোলন করে আসছে। জনপ্রশাসন মন্ত্রণালয়ের সংসদীয় স্থায়ী কমিটি ২১তম বৈঠকে ৩২ বছর করার সুপারিশ করে। নবম জাতীয় সংসদে ১৪তম অধিবেশনে ৩৫ বছরের প্রস্তাবটি প্রথম প্রস্তাব হিসেবে গৃহীত হয়। ৩৮তম বিসিএস সার্কুলারের আগেই বয়স বাড়ানো উচিত।মানববন্ধনে আরও বক্তব্য দেন শিব্বির আহমেদ, সেলিম হোসেন, আলী রেজা, হারুন অর-রশিদ, রাকিবুল হাসান, শাহদাত হোসেন, ইউসুফ ইলিয়াস, শাখাওয়াত শামিম, বিনয় বিশ্বাস ও সুমি আক্তার।
