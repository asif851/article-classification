
কুমিল্লার চৌদ্দগ্রাম উপজেলায় যাত্রীবাহী বাসে দুর্বৃত্তদের পেট্রলবোমা হামলায় সাতজন নিহত হওয়ার ঘটনায় বিএনপির চেয়ারপারসন খালেদা জিয়াকে হুকুমের আসামি করে দুটি মামলা হয়েছে।গতকাল মঙ্গলবার বিকালে চৌদ্দগ্রাম থানায় মামলা দুটি করা হয়। উভয় মামলার বাদী চৌদ্দগ্রাম থানার উপপরিদর্শক (এসআই) নুরুজ্জামান হাওলাদার।চৌদ্দগ্রাম থানার পুলিশ পরিদর্শক (তদন্ত) আবদুল্লাহ আল মাহফুজ প্রথম আলোকে বলেন, আগুনে পুড়িয়ে সাতজনকে হত্যা করার অভিযোগে একটি মামলা হয়েছ। অপর মামলাটি হয়েছে বিস্ফোরক দ্রব্য নিয়ন্ত্রণ আইনে।পেট্রলবোমায় পুড়ে অঙ্গার সাতজনউভয় মামলায় চট্টগ্রাম এলাকার জামায়াতের সাবেক সাংসদ ও কেন্দ্রীয় নেতা সৈয়দ আবদুল্লাহ মোহাম্মদ তাহের, কেন্দ্রীয় যুবদলের সদস্য কামরুল হুদা, চৌদ্দগ্রাম উপজেলা জামায়াতের সভাপতি সাহাবউদ্দিন ও সাধারণ সম্পাদক শাহ মো. মিজানুর রহমানসহ ৫৬ জনের নাম উল্লেখ করা হয়েছে। অজ্ঞাতনামা আসামি করা হয়েছে ১৫-২০ জনকে।দুটি মামলাতেই হুকুমের আসামি করা হয়েছে খালেদা জিয়াকে। হুকুমের আসামি হিসেবে বিএনপির যুগ্ম মহাসচিব রুহুল কবীর রিজভী, সালাউদ্দিন আহমেদ, স্থায়ী কমিটির সদস্য রফিকুল ইসলাম মিয়ার নামও রয়েছে।উপজেলার জগমোহনপুর এলাকায় ঢাকা-চট্টগ্রাম মহাসড়কে সোমবার দিবাগত রাত সাড়ে তিনটার দিকে যাত্রীবাহী আইকন পরিবহনের বাসে পেট্রলবোমা ছোড়া হয়। বাসটি কক্সবাজার থেকে ঢাকা যাচ্ছিল।পেট্রলবোমার আগুনে পুড়ে ঘটনাস্থলেই মারা যান বাবা-মেয়ে, মা-ছেলেসহ সাতজন নিরীহ বাসযাত্রী। আহত হন আরও অন্তত ২৮ জন বাসযাত্রী।পেট্রলবোমায় নিহত ব্যক্তিরা হলেন যশোর শহরের সেন্ট্রাল রোডের বাসিন্দা নুরুজ্জামান পপলু ও তাঁর মেয়ে যশোর পুলিশ লাইনস মাধ্যমিক বিদ্যালয়ের দশম শ্রেণির শিক্ষার্থী মাইশা তাসনিম; কক্সবাজারের চকরিয়ার আবু তাহের ও আবু ইউসুফ; নরসিংদীর পলাশ উপজেলার বালুচরপাড়া গ্রামের আসমা বেগম ও তাঁর ছেলে মো. শান্ত এবং ঢাকার কাপ্তানবাজার এলাকার মো.ওয়াসিম।
