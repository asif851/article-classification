
রাজধানীর রামপুরা এলাকায় ১২ বছরের এক মেয়েশিশুকে আটকে রেখে একাধিকবার ধর্ষণের অভিযোগ পাওয়া গেছে। গতকাল বৃহস্পতিবার রাতে শিশুটিকে ঢাকা মেডিকেল কলেজ হাসপাতালে ভর্তি করা হয়েছে।
র‍্যাপিড অ্যাকশন ব্যাটালিয়নের (র‍্যাব-১) অধিনায়ক লেফটেন্যান্ট কর্নেল তুহিন মোহাম্মদ মাসুদ প্রথম আলোকে বলেন, শিশুটির বাড়ি দক্ষিণখান এলাকায়। গত সোমবার প্রতিবেশী শিমলা নামের এক নারী শিশুটিকে রামপুরা এলাকায় নিয়ে যায়। সেখানে একটি বাড়িতে তাঁকে আটকে রাখা হয়। ওই বাড়িতে শিশুটিকে শাহরিয়ার রিয়ন নামের এক যুবক ধর্ষণ করে। এর পর আরও তিনজন তাকে ধর্ষণ করে। শিশুটির বাবার অভিযোগের ভিত্তিতে গত বুধবার রাতে র‍্যাব ওই বাড়িতে অভিযান চালায়। পরে শিশুটিকে উদ্ধার করে গতকাল বৃহস্পতিবার রাতে ঢাকা মেডিকেলে ভর্তি করা হয়। ওই বাসা থেকে শাহরিয়ারকে গ্রেপ্তার করা হয়েছে।
র‍্যাব কর্মকর্তা তুহিন মোহাম্মদ মাসুদ বলেন, রামপুরার ওই বাসায় শিমলা মাঝে মধ্যে শাহরিয়ারের সঙ্গে থাকত। তাঁরা গত বুধবার শিশুটির বাবাকে ফোন করে মুক্তিপণ দাবি করে। শিশুটির বাবা ওই দিনই র‍্যাবের কাছে অভিযোগ করেন।
শিশুটির বাবা দক্ষিণখান থানায় গণধর্ষণের অভিযোগে ছয়জনকে আসামি করে মামলা করেছেন। শাহরিয়ার ছাড়া অন্য আসামিরা হলো ফাতেমা আক্তার, জুলিয়া আক্তার, নাসির, জুয়েল ও ইমন। শাহরিয়ারকে দক্ষিণখান থানায় রাখা হয়েছে।
শিশুটির বাবা গাড়িচালক ও মা সেবিকা বলে র‍্যাব জানিয়েছে। মা ও বাবা দীর্ঘ সময় বাসায় না থাকার সুযোগে প্রতিবেশী শিমলা শিশুটি ও তার এক বান্ধবীর সঙ্গে সখ্য গড়ে তোলে।
