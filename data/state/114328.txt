
স্বামী মির্জা আব্বাসের জয়ের ব্যাপারে শতভাগ নিশ্চিত আফরোজা আব্বাস। তিনি বলেছেন, ‘যেখানেই যাচ্ছি, আলহামদুলিল্লাহ জনগণের ব্যাপক সাড়া পাচ্ছি। আমি মির্জা আব্বাসের বিজয়ের ব্যাপারে শতভাগ নিশ্চিত।’
আজ রোববার নির্বাচনী প্রচার চালানোর সময় রাজধানীর বেইলি রোডে সাংবাদিকদের সঙ্গে আলাপকালে তিনি এ আশার কথা বলেন। ঢাকা দক্ষিণ সিটি করপোরেশন নির্বাচনে বিএনপি সমর্থিত মেয়র পদপ্রার্থী মির্জা আব্বাসের হয়ে পঞ্চম দিনের মতো প্রচার চালাচ্ছেন তাঁর স্ত্রী। আফরোজা আব্বাস আজ রাজধানীর মালিবাগ মোড়, মৌচাক, সিদ্ধেশ্বরী, ভিকারুননিসা নূন স্কুল, বেইলি রোড, সার্কিট হাউস রোড হয়ে শান্তিনগর এলাকায় সকাল থেকে দুপুর পর্যন্ত গণসংযোগ করেন।
আফরোজা আব্বাস বলেন, ‘আমাদের নেতা-কর্মীরা বেশির ভাগই কারাবন্দী অথবা মামলায় এলাকাছাড়া হয়ে আছেন। যাঁরা সুযোগ পাচ্ছেন, তাঁরা অত্যন্ত আন্তরিকভাবে আমাদের সঙ্গে নির্বাচনী ক্যাম্পেইন করছেন।’
সাংবাদিকদের এক প্রশ্নের জবাবে আফরোজা বলেন, ‘বিএনপিতে সাদেক হোসেন খোকা-মির্জা আব্বাস গ্রুপ বলে কিছু নেই। এ দলে তাঁদের কোনো অনুসারীও নেই। এ দলে সবাই শহীদ জিয়ার অনুসারী।’ তিনি বলেন, ‘সাবেক কমিশনার যাঁরা, তাঁদের অনেকেই প্রার্থী। তাঁরাও মামলার কারণে আত্মগোপনে রয়েছেন। নিজেদের ক্যাম্পেইন করতে পারছেন না। তবে আমি তাঁদের প‌ক্ষে, তাঁরা আমাদের প‌ক্ষেÿ প্রচার চালাচ্ছেন। এখানে কোনো ভেদাভেদ নেই।’
প্রচারে আফরোজা আব্বাসের সঙ্গে ছিলেন, ১৯ নম্বর (সাবেক ৫৩) ওয়ার্ডের সাবেক কমিশনার আরিফুল ইসলাম, ওলামা দলের সভাপতি হাফেজ আবদুল মালেক, সাবেক সাংসদ বিলকিস ইসলাম, তাঁতী দলে​র সহসভাপতি জাহাঙ্গীর আলম, ১৯ নম্বর ওয়ার্ডের বিএনপির আহ্বায়ক তোফাজ্জল হোসেন ও সদস্য সচিব সোহরাব হোসেনসহ অনেকেই।
আফরোজা আব্বাসের সঙ্গে বেশ কয়েকজন মহিলা দলের নেতা-কর্মী জনসংযোগে সহায়তা করছেন। আজকের জনসংযোগের সমন্বয়কারী স্বেচ্ছাসেবক দলের নেতা ওয়াহিদ বিন ইমতিয়াজ। বিকেলে আফরোজা আব্বাস তাঁর স্বামীর পক্ষে হোসনী দালান, নাজিমউদ্দিন রোডসহ পুরান ঢাকার বিভিন্ন এলাকায় গণসংযোগ করবেন।
