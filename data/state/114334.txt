
নরসিংদী সদর উপজেলার মাধবদী পৌর এলাকার একটি বেসরকারি হাসপাতালে কর্তৃপক্ষের অবহেলায় গতকাল মঙ্গলবার মো. ইউনুছ আলী (৫০) নামের এক রোগীর মৃত্যু হয়েছে বলে অভিযোগ পাওয়া গেছে। এ ঘটনায় রোগীর স্বজন ও স্থানীয় লোকজন হাসপাতাল ভবনে ভাঙচুর চালিয়েছেন।তবে হাসপাতাল কর্তৃপক্ষ বলছে, হাসপাতালে আনার পর রোগীকে ভর্তি না করে ঢাকায় নেওয়ার পরামর্শ দেওয়া হয়। এর কিছুক্ষণ পর রোগী মারা যায়।হাসপাতাল কর্তৃপক্ষ, পুলিশ ও স্থানীয় লোকজনের সঙ্গে কথা বলে জানা গেছে, সকাল ১০টার দিকে ইউনুছ আলী মাধবদী বাজারে হঠাৎ বমি করেন। এ সময় স্থানীয় লোকজন তাঁকে প্রাইম জেনারেল হাসপাতালে নিয়ে যান। তবে অবস্থা গুরুতর হওয়ায় হাসপাতাল কর্তৃপক্ষ তাঁকে ভর্তি না করে উন্নত চিকিৎসার জন্য ঢাকায় নিয়ে যাওয়ার পরামর্শ দেন। এ সময় স্বজনেরা ঢাকায় নেওয়ার জন্য অ্যাম্বুলেন্স আনতে গেলে ইউনুছ আলী মারা যান। পরে ইউনুছের স্বজনেরা উত্তেজিত হয়ে হাসপাতালের ব্যবস্থাপক জাহাঙ্গীর আলম, দায়িত্বরত চিকিৎসক ও কয়েকজন সেবিকাকে অবরুদ্ধ করে হাসপাতালে ভাঙচুর চালান। ঘটনাস্থলে গিয়ে পরিস্থিতি নিয়ন্ত্রণে আনে পুলিশ। ইউনুছ আলী জেলা আওয়ামী লীগের সহসভাপতি প্রকৌশলী শওকত আলীর ছোট ভাই।শওকত আলী অভিযোগ করেন, হাসপাতালে নেওয়ার পর কর্তৃপক্ষ ইউনুছকে এক ঘণ্টা ফেলে রাখে। এরপর একটা ইনজেকশন দেওয়া হয়। এর কয়েক মিনিটের মধ্যেই তাঁর মৃত্যু হয়।হাসপাতালের চেয়ারম্যান ও চিকিৎসক এহতেশামুল হক প্রথম আলোকে বলেন, ‘রোগীর হার্ট অ্যাটাক হয়েছে। আর এর চিকিৎসা আমাদের হাসপাতালে নেই। তাই রোগীকে ভর্তি না করে ঢাকায় নেওয়ার পরামর্শ দেওয়ার কিছুক্ষণের মধ্যেই তাঁর মৃত্যু হয়।’মাধবদী পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) জাহাঙ্গীর বিকেলে বলেন, ওই ঘটনায় এখনো কেউ অভিযোগ করেননি।
 
