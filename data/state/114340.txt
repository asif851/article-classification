
টাঙ্গাইলের মির্জাপুর উপজেলায় টিনবোঝাই একটি ট্রাক খাদে পড়ে তিনজন নিহত হয়েছেন। আহত হয়েছেন দুজন।
আজ বুধবার ভোররাতে উপজেলার আছিমতলা এলাকায় ঢাকা-টাঙ্গাইল মহাসড়কে এ দুর্ঘটনা ঘটে।
নিহত ব্যক্তিরা হলেন—শরীয়তপুরের রতন, ঢাকার কেরানীগঞ্জের শাহজাহান ও বিক্রমপুরের রফিক। তাঁদের বয়স ৩৫-৪৫ বছরের মধ্যে।
নিহত তিনজনের লাশ উদ্ধার করেছে মির্জাপুরের গোড়াই হাইওয়ে থানার পুলিশ। আহত দুজনকে স্থানীয় একটি হাসপাতালে ভর্তি করা হয়েছে।
গোড়াই হাইওয়ে থানা-পুলিশের ভারপ্রাপ্ত কর্মকর্তা (ওসি) হুমায়ুন কবিরের ভাষ্য, ঢেউটিন বোঝাই ট্রাকটি ঢাকার কেরানীগঞ্জ থেকে সিরাজগঞ্জ যাচ্ছিল। মির্জাপুরের আছিমতলা এসে ট্রাকের চালক নিয়ন্ত্রণ হারান। এতে ট্রাকটি মহাসড়কের পাশে ২৫-৩০ ফুট গভীর খাদে পড়ে যায়। হতাহত হওয়া ব্যক্তিরা ট্রাকের পেছনের অংশে যাত্রী হয়ে উঠেছিলেন।
পুলিশ জানিয়েছে, দুর্ঘটনার পর ট্রাকের চালক ও তাঁর সহকারী পালিয়েছেন। এ ঘটনায় মামলা হবে।
