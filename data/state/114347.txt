
বিএনপির স্থায়ী কমিটির সদস্য গয়েশ্বর চন্দ্র রায় বলেছেন, প্রধানমন্ত্রী শেখ হাসিনার আসন্ন সফরে কী চুক্তি হচ্ছে তা স্পষ্ট নয়। তবে অন্য কোনো নতুন চুক্তির আগে তিস্তা চুক্তি সম্পাদনের জন্য ভারতকে শর্ত দেওয়ার দাবি জানান তিনি। ভারতের দিকে ইঙ্গিত করে তিনি বলেন, বিনা ভোটে নির্বাচিত সরকার যাদের করুণায় ক্ষমতায় আছে, তাদের সব আবদার রক্ষা করাই সরকারের দায়িত্ব। সে কারণে সরকার স্পষ্ট কিছু বলতে পারছে না।
আজ শুক্রবার দুপুরে জাতীয় প্রেসক্লাবে এক স্মরণসভায় গয়েশ্বর রায় এসব কথা বলেন। বিএনপির প্রয়াত মহাসচিব খোন্দকার দেলোয়ার হোসেনের মৃত্যুবার্ষিকীতে স্বাধীনতা ফোরাম নামের একটি সংগঠন এই অনুষ্ঠানের আয়োজন করে।গয়েশ্বর রায় দাবি করেন, বঙ্গোপসাগরের কর্তৃত্ব নিয়ে সরকারের সঙ্গে ভারতের মনোমালিন্য হয়েছে। বাংলাদেশ সাবমেরিন কার বিরুদ্ধে ব্যবহার করবে, এমন প্রশ্ন করলে জবাব, সবার বিরুদ্ধে আবার কারও বিরুদ্ধে না। অর্থাৎ যে আক্রমণ করবে তার বিরুদ্ধে। এই সহজ কথা সরকার বলতে পারছে না। কারণ তারা প্রভুকে সামলাতে পারছে না।
তিস্তা চুক্তির অপেক্ষায় মানুষ: আমীর খসরুজাতীয় প্রেসক্লাবে আরেক আলোচনা সভায় বিএনপির স্থায়ী কমিটির সদস্য আমীর খসরু মাহমুদ চৌধুরী বলেন, পত্র-পত্রিকায় ভারতের সঙ্গে সামরিক চুক্তির কথা লেখা হচ্ছে। কিন্তু এখনো সরকার কিছু জানায়নি। সরকারের পক্ষ থেকে বলা হচ্ছে না কী চুক্তি হচ্ছে। কিন্তু মানুষ অধীর আগ্রহে অপেক্ষা করছে তিস্তা চুক্তির জন্য।বিএনপির এই নেতা অভিযোগ করেন, সরকার আবারও বিএনপিকে বাইরে রেখে একতরফা নির্বাচন করতে চায়। তিনি হুঁশিয়ারি দিয়ে বলেন, আবার ৫ জানুয়ারির মতো নির্বাচন করে কেউ পার পাবে ভাবলে ভুল করবে। নিবন্ধন নিয়ে বিএনপির কোনো চিন্তা নেই।
রিজভী বললেনএদিকে আজ সকালে নয়াপল্টনে দলের কেন্দ্রীয় কার্যালয়ে এক ব্রিফিংয়ে বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেন, সরকার ক্ষমতায় থাকার জন্য মরিয়া হয়ে উঠেছে। এ জন্য জনগণের সম্মতি নয়, নিজেরা টিকে থাকতে চক্রান্ত-ষড়যন্ত্রের ওপর নির্ভর করছে।রিজভী বলেন, ‘বাংলাদেশের স্বাধীনতা ও নিরাপত্তাকে ভারতের জিম্মায় সঁপে দিতে আওয়ামী শাসকগোষ্ঠী ক্ষমতার-আমলকী জবরদস্তিমূলকভাবে করতলগত করে রেখেছে।’বিএনপির এই নেতা আরও অভিযোগ করেন, বাংলাদেশের অভ্যন্তরীণ বিষয়ে পার্শ্ববর্তী দেশের হস্তক্ষেপ এতই বেড়ে গেছে যে, ভারতের সঙ্গে বাংলাদেশের প্রতিরক্ষা চুক্তির বিষয় নিয়ে গুরুতর শঙ্কা ও সন্দেহ দেশবাসীর মনকে আচ্ছন্ন করে রেখেছে। দেশের স্বাধীনতা বিপন্ন হতে চলেছে কি না, তা নিয়ে মানুষের দুশ্চিন্তার শেষ নেই। দেশের মানুষ স্বাধীনতা দিল্লির কাছে হস্তান্তর করতে দেবে না।আওয়ামী লীগের সাধারণ সম্পাদক ওবায়দুল কাদেরের বক্তব্যের জবাবে রিজভী বলেন, ‘ভারতের সঙ্গে অতীতে দেশবিরোধী ট্রানজিট, করিডর ছাড়াও আপনারা আরও গোপনীয় ৫০টি চুক্তি সম্পাদন করেছিলেন, যেটি আজও জনগণ জানতে পারেনি। তবে দেশবাসী মনে করে, যেনতেনভাবে ক্ষমতা আঁকড়ে রাখতে দেশবিরোধী এতসব কর্মতৎপরতা দেখাচ্ছে বর্তমান শাসকগোষ্ঠী।’
