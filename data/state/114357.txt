
চলন্ত বাসের জানালা দিয়ে মাথা বের করার ঘটনায় প্রাণ গেছে এক স্কুলছাত্রের। তার মাথা একটি গাছের সঙ্গে ধাক্কা খেলে মারা যায় স্কুলছাত্র শাকিল আহমেদ (১৭)। আজ বুধবার ঢাকা জেলার ধামরাই উপজেলায় এ দুর্ঘটনা ঘটে।
শাকিল ধামরাইয়ের শৈলান সুরমা উচ্চবিদ্যালয়ের দশম শ্রেণির ছাত্র ছিল। সে ধামরাইয়ের সোমবাড় ইউনিয়নের দেপশাইয়ের আমতলী গ্রামের কৃষক মফিজুল ইসলামের ছেলে।
নিহত ছাত্রের স্বজন, সহপাঠী ও হাসপাতাল সূত্রে জানা গেছে, আওয়ামী লীগের আয়োজনে রাজধানী ঢাকার সোহরাওয়ার্দী উদ্যানে ৭ মার্চের সমাবেশে যোগ দিতে যাচ্ছিল শাকিল। আজ সকাল ১০টায় আওয়ামী লীগের স্থানীয় নেতা-কর্মী ও সহপাঠীদের সঙ্গে বাসে দেপশাই থেকে রওনা দেয় সে। অন্যদের সঙ্গে বাসের ভেতর থেকে মাথা বের করে হইচই করার সময় গাছের সঙ্গে তার মাথায় আঘাত লাগে। অচেতন অবস্থায় তাকে ধামরাই থানা স্বাস্থ্য কমপ্লেক্সে নেওয়া হলে চিকিৎসক তাকে মৃত ঘোষণা করেন। চিকিৎসক আশা আক্তার জানান, শাকিলের মাথায় আঘাতের চিহ্ন ছিল। নাক দিয়ে রক্ত ঝরছিল। মাথায় আঘাতের কারণে অতিরিক্ত রক্তক্ষরণে তাঁর মৃত্যু হয়।
শাকিলের মৃত্যুসংবাদ শুনে হাসপাতালে আসেন ঢাকা-২০ আসনের সাবেক সংসদ সদস্য বেনজীর আহমদ, উপজেলা আওয়ামী লীগের সাধারণ সম্পাদক সাখাওয়াত হোসেন, ধামরাই পৌর মেয়র গোলাম কবীর, উপজেলা নির্বাহী কর্মকর্তা (ইউএনও) আবুল কালাম, উপজেলা সহকারী কমিশনার (ভূমি) ও নির্বাহী ম্যাজিস্ট্রেট নাহিদ হাসানসহ স্থানীয় আওয়ামী লীগের নেতা-কর্মীরা।
নিহত শাকিলের মামাতো ভাই মো. জসিমউদ্দিন প্রথম আলোকে বলেন, ৭ মার্চের সমাবেশে যোগ দিতে ঢাকা যাচ্ছিল শাকিল। সকালে সে বাসা থেকে বের হয়ে ১০-১২ জন সহপাঠীর সঙ্গে ভাড়া করা বাসে করে রওনা দেয়। তার সহপাঠীদের কাছ থেকে জানা গেছে, সে অন্যদের সঙ্গে বাসের জানালা দিয়ে মাথা বের করে হইচই করছিল। একপর্যায়ে একটি গাছের সঙ্গে তার মাথা ধাক্কা খায়।
