
তথ্যমন্ত্রী হাসানুল হক ইনুর দাবি, বিএনপিকে একটি সন্ত্রাসী দলে পরিণত করেছেন দলটির চেয়ারপারসন খালেদা জিয়া। তিনি সন্ত্রাসী নেত্রী হিসেবে রাজনৈতিক আত্মহত্যার পথ বেছে নিয়েছেন।আজ সোমবার সচিবালয়ে তথ্য অধিদপ্তরে এক সংবাদ সম্মেলনে তথ্যমন্ত্রী এসব কথা বলেন। এ সময় তিনি খালেদা জিয়াকে ‘আগুন সন্ত্রাসী’, ‘জঙ্গিবাদের পৃষ্ঠপোষক’সহ বিভিন্ন অভিযোগে অভিযুক্ত করেন।যেহেতু খালেদা জিয়াকে সন্ত্রাসী নেত্রী বলছেন, তাহলে তাঁকে দেশে ফিরতে বাধা দেবেন কি না—সাংবাদিকদের এমন প্রশ্নের জবাবে তথ্যমন্ত্রী বলেন, ‘দেশে আসাতে কোনো বাধা দেব না, স্বাগত জানাব। কারণ, বাংলাদেশি নাগরিকদের দেশে আসাই বাঞ্ছনীয়।’সব গণতান্ত্রিক রাজনৈতিক সংগঠনের মধ্যে ঐক্যের যে ডাক বিএনপি নেতা মওদুদ আহমদ দিয়েছেন, তা প্রত্যাখ্যান করে তথ্যমন্ত্রী বলেন, ‘এই বক্তব্যের মধ্য দিয়েই তিনি বিএনপির সঙ্গে জামায়াত-জঙ্গিবাদ-মৌলবাদের রাজনৈতিক সন্ধিকে হালাল করতে চাইছেন। হালাল করার এই দর-কষাকষির হাতিয়ার বানানোর অপচেষ্টাও সফল হবে না।’সাংবাদিকদের আরেক প্রশ্নের জবাবে তথ্যমন্ত্রী বলেন, বাংলাদেশ প্রশ্নে মাঝেমধ্যেই পশ্চিমা বিশ্ব দ্বৈতনীতি গ্রহণ করে থাকে।নীতিমালার আগেই অনলাইন গণমাধ্যমের নিবন্ধন কার্যক্রম শুরু করার ব্যাপারে জানতে চাইলে তথ্যমন্ত্রী ইনু বলেন, ‘অনলাইন গণমাধ্যমে যাতে শৃঙ্খলা ও পবিত্রতা থাকে, সে জন্যই নিবন্ধন কার্যক্রম শুরু হয়েছে।
