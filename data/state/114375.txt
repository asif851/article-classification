
পাট খাতে প্রয়োজনীয় অর্থ বরাদ্দ, বকেয়া মজুরি পরিশোধ ও ২০ শতাংশ মহার্ঘ ভাতাসহ পাঁচ দফা দাবিতে খুলনা-যশোর অঞ্চলের রাষ্ট্রায়ত্ত আটটি পাটকলের শ্রমিকদের বিক্ষোভ অব্যাহত রয়েছে। গতকাল বুধবার তাঁরা দ্বিতীয় দিনের মতো বিক্ষোভ করেন।শ্রমিকেরা বিক্ষোভ চালিয়ে গেলেও বিজেএমসি থেকে এখনো পর্যন্ত কোনো সাড়া পাওয়া যায়নি। এতে শ্রমিকেরা ক্ষুব্ধ। প্লাটিনাম জুট মিল এমপ্লয়িজ ইউনিয়নের সাধারণ সম্পাদক খলিলুর রহমান বলেন, বিজেএমসি দাবিগুলো আমলে না নিলে তাঁরা কঠোর কর্মসূচি দিতে বাধ্য হবেন।গতকাল সকাল থেকে শ্রমিকেরা কারখানার ভেতরে পালা করে বিক্ষোভ মিছিলে অংশ নেন। তাঁরা অবিলম্বে দাবি বাস্তবায়নের জন্য বিজেএমসি কর্তৃপক্ষের প্রতি আহ্বান জানান। কর্মসূচির তৃতীয় দিনে খালিশপুর বিআইডিসি রোডে ক্রিসেন্ট জুট মিলের সামনে শ্রমিক সভা করা হবে।এ অঞ্চলের রাষ্ট্রায়ত্ত জুট মিলস সিবিএ-নন সিবিএ ঐক্য পরিষদ এই বিক্ষোভ করে যাচ্ছে। আন্দোলনরত পাটকলগুলো হচ্ছে খালিশপুরের ক্রিসেন্ট, প্লাটিনাম ও খালিশপুর জুট মিল, দীঘলিয়ার স্টার, আটরা শিল্প এলাকার আলীম, ইস্টার্ন এবং নওয়াপাড়া শিল্প এলাকার জেজেআই ও কার্পেটিং জুট মিল। খুলনা-যশোর অঞ্চলের রাষ্ট্রায়ত্ত নয়টি পাটকলে কর্মরত মোট শ্রমিকের সংখ্যা ৩০ হাজারের কাছাকাছি। এর মধ্যে ১৮ হাজারের মতো স্থায়ী শ্রমিক রয়েছেন। বাকিরা বদলি হিসেবে কাজ করছেন।
