
আটকে থাকা কুমিল্লা সিটি করপোরেশন নির্বাচন আগামী ৩০ মার্চ অনুষ্ঠিত হবে। একইদিন আওয়ামী লীগ নেতা সুরঞ্জিত সেনগুপ্তের সুনামগঞ্জ ২ আসনে উপনির্বাচন অনুষ্ঠিত হবে। তাঁর মৃত্যুর পর থেকে ওই আসন শূন্য রয়েছে।
আজ সোমবার নির্বাচন কমিশনে দুই নির্বাচনের তফশিল ঘোষণা করেন প্রধান নির্বাচন কমিশনার (সিইসি) কে এম নুরুল হুদা।
সিইসি আরও জানান, কুমিল্লা সিটি নির্বাচনে মনোনয়নপত্র জমা দেওয়া যাবে ২ মার্চ পর্যন্ত। ৫ ও ৬ মার্চ মনোনয়নপত্র বাছাই করা হবে। প্রত্যাহারের শেষদিন ১৪ মার্চ।
সুনামগঞ্জ ২ আসনের উপনির্বাচনেও ২ মার্চ পর্যন্ত মনোনয়নপত্র জমা দেওয়া যাবে। ৫ মার্চ মনোনয়নপত্র যাচাই-বাছাই হবে। প্রার্থিতা প্রত্যাহার করা যাবে ১৩ মার্চ পর্যন্ত।
সীমানা সম্প্রসারণ নিয়ে আইনি জটিলতার কারণে কুমিল্লা সিটি করপোরেশনের নির্বাচন আটকে ছিল।
