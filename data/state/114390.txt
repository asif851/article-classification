
নওগাঁর সাপাহার সীমান্তে হত্যাকাণ্ডের শিকার বাংলাদেশি গরু ব্যবসায়ী জিয়াউর রহমানের (৩৫) লাশ ফেরত দিয়েছে ভারতীয় সীমান্তরক্ষী বাহিনী (বিএসএফ)। গত মঙ্গলবার রাত আটটায় আদাতলা চেকপোস্ট দিয়ে এই লাশ হস্তান্তর করা হয়।নওগাঁর ১৪ বাংলাদেশ বর্ডার গার্ড (বিজিবি) ব্যাটালিয়নের কমান্ডিং অফিসার লে. কর্নেল রফিকুল হাসান জানান, ভারতীয় পুলিশ সীমান্তের ২৪২/১০আর পিলারের কাছে অবস্থিত চেকপোস্টে বাংলাদেশের পুলিশের কাছে লাশটি হস্তান্তর করে। এ সময় ভারতীয় বামনগোলা থানা-পুলিশের ওসি আশুতোষ পাল, ৩১ বিএসএফের রাঙামাটি ক্যাম্পের কমান্ডার ইন্সপেক্টর কে কে দাশ, বাংলাদেশ পুলিশের পক্ষে সাপাহার থানার এসআই মামুনুর রশিদ উপস্থিত ছিলেন। রাতেই লাশটি পরিবারের কাছে হস্তান্তর করা হয়। সোমবার রাতে ভারত থেকে গরু আনতে গিয়ে বিএসএফের গুলিতে জিয়াউর নিহত হন। ঘটনার প্রতিবাদ জানিয়ে ওই দিনই বিএসএফকে চিঠি দেয় বিজিবি। জিয়াউর রহমানের বাড়ি সাপাহার উপজেলার দক্ষিণ পাতাড়ি গ্রামে।
