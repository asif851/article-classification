
ভারী বৃষ্টিতে পাহাড়ি ঢলের পানির স্রোতে হবিগঞ্জের ইটাখোলা রেলওয়ে স্টেশন এলাকায় রেলসেতুর একটি খুঁটির নিচের মাটি সরে গেছে। এতে সেতুর ওপর দিয়ে ট্রেন চলাচল ঝুঁকিপূর্ণ হয়ে পড়েছে। তাই আজ বৃহস্পতিবার সকাল ১০টা থেকে সিলেটের সঙ্গে ঢাকা ও চট্টগ্রামের ট্রেন চলাচল বন্ধ রয়েছে। আজ ভোর থেকে সেখানে একটানা বৃষ্টি হচ্ছে।
আখাউড়া-সিলেট রেলপথের মৌলভীবাজারের কমলগঞ্জ উপজেলাধীন শমশেরনগর রেলওয়ে স্টেশনমাস্টার কবির আহমদ বলেন, সেতুটি সংস্কার না করা পর্যন্ত ট্রেন চলাচল বন্ধ থাকবে।
শ্রীমঙ্গলস্থ রেলওয়ের গণপূর্ত বিভাগের ঊর্ধ্বতন উপসহকারী প্রকৌশলী আলী আজম বলেন, পাহাড়ি ঢলের পানির স্রোতের রেলসেতুর খুঁটির নিচ থেকে বালু ও মাটি সরে গেলে সেতুটি ঝুঁকিপূর্ণ হয়ে পড়ে। গণপূর্ত বিভাগের কর্মীরা সেখানে সেতু সংস্কার করছেন।
