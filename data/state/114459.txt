
চট্টগ্রাম নগরের খাল সংরক্ষণে সিটি করপোরেশন ব্যর্থ হয়েছে বলে অভিযোগ করেছেন চট্টগ্রাম উন্নয়ন কর্তৃপক্ষের (সিডিএ) চেয়ারম্যান আবদুচ ছালাম।গতকাল শুক্রবার সকালে চট্টগ্রাম নগরের হামজারবাগ এলাকায় আয়োজিত এক মতবিনিময় সভায় আবদুচ ছালাম এ অভিযোগ করেন। নগরের জলাবদ্ধতা নিরসন, খাল ভরাট ও খাল দখল প্রতিরোধ বিষয়ে এলাকাবাসীর সঙ্গে এই মতবিনিময় সভার আয়োজন করেন সিডিএর চেয়ারম্যান। এতে সভাপতিত্ব করেন স্থানীয় বাসিন্দা নুরুল ইসলাম। উপস্থিত ছিলেন সিডিএর নগর পরিকল্পনাবিদ মো. আবু ঈসা আনছারী।মতবিনিময় সভার আগে আবদুচ ছালাম ত্রিপুরা খাল ও হামজা খাল পরিদর্শন করেন।মতবিনিময় সভায় সিডিএর চেয়ারম্যান আবদুচ ছালাম বলেন, নগরের খাল সংরক্ষণ, খনন ও দখলমুক্ত করার দায়িত্ব সিটি করপোরেশনের। কিন্তু সিটি করপোরেশন এদিকে নজর দেয়নি। ফলে খাল ভরাট করে মানুষ অপরিকল্পিত আবাসন গড়ে তুলেছে। এমন কী খালের জায়গায় রাস্তা নির্মাণ করা হয়েছে। এ ক্ষেত্রে সিডিএও দায় এড়াতে পারে না। সিডিএর নকশা নিয়েই মানুষ বাড়ি নির্মাণ করেছেন। সিটি করপোরেশন, সিডিএ ও কিছু মানুষের অসচেতনতার কারণে জলাবদ্ধতা সমস্যা প্রকট আকার ধারণ করেছে।
