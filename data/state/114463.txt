
আইনমন্ত্রী আনিসুল হক বলেছেন, উচ্চ আদালতের বিচারপতিদের অভিশংসন বা অপসারণের ক্ষমতা সংসদের হাতে ফিরিয়ে দেওয়ার লক্ষ্যে মন্ত্রিসভায় অনুমোদিত সংবিধান সংশোধন আইনের বিল আসন্ন সংসদ অধিবেশনেই উত্থাপন করা হবে।আইনমন্ত্রী বলেন, ‘আগামী ১ সেপ্টেম্বর থেকে জাতীয় সংসদ অধিবেশন বসছে। আশা করি, ওই অধিবেশনেই বিলটি পাস হবে।’আজ সোমবার সচিবালয়ে নিজ কার্যালয়ে আইনমন্ত্রী সাংবাদিকদের এসব কথা বলেন।মন্ত্রী বলেন, ওই সংশোধনীর আলোকে একটি আইন করা হবে। যেখানে একজন বিচারপতিকে কীভাবে অভিশংসন করা হবে তার বিস্তারিত উল্লেখ থাকবে। এই আইনটি করতে তিন মাসের মতো সময় লাগতে পারে। ওই আইনে উভয় পক্ষের অধিকার রক্ষা করা হবে।
আজ মন্ত্রিসভায় সংবিধানের ষোড়শ সংশোধনী আইনের খসড়া অনুমোদিত হয়েছে। এতে করে উচ্চ আদালতের বিচারপতিদের অভিশংসন বা অপসারণের ক্ষমতা জাতীয় সংসদের হাতে আবার ফিরে আসছে।
