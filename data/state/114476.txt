
ব্রাহ্মণবাড়িয়ার আখাউড়া উপজেলায় ‘বন্দুকযুদ্ধে’ জালাল উদ্দিন (৩২) নামের এক ব্যক্তি নিহত হয়েছেন। গতকাল শুক্রবার রাতে এ ঘটনা ঘটে।
আখাউড়া থানার পুলিশ জানায়, জালাল উদ্দিনের বিরুদ্ধে মাদক ও চুরির ঘটনায় পাঁচটি মামলা রয়েছে। তিনি কিছুদিন ধরে এলাকা ছেড়ে পালিয়ে ছিলেন। গতকাল সকালে এলাকার লোকজন তাঁকে ধরে পুলিশের হাতে তুলে দেন। সন্ধ্যা পর্যন্ত তাঁকে আখাউড়া থানায় পুলিশি হেফাজতে রাখা হয়।
আজ শনিবার সকালে থানার ভারপ্রাপ্ত কর্মকর্তা (ওসি) মোশার হোসেন তরফদার ও উপপরিদর্শক (এসআই) নাজমুল হাসান জানান, হেফাজতে থাকাকালে জিজ্ঞাসাবাদে জালাল কিছু তথ্য দেন। পরে তাঁকে নিয়ে রাতে অস্ত্র উদ্ধারের অভিযানে বের হয় পুলিশ। নূরপুর এলাকায় পৌঁছালে জালালের সহযোগীরা তাঁকে ছিনিয়ে নিতে পুলিশের ওপর গুলি ছোড়ে। পুলিশও পাল্টা গুলি ছোড়ে। এতে জালাল গুলিবিদ্ধ হন। আখাউড়া স্বাস্থ্য কমপ্লেক্সে নেওয়া হলে চিকিৎসক তাঁকে মৃত ঘোষণা করেন। এ ঘটনায় আহত হন আখাউড়ার থানার সহকারী উপপরিদর্শক (এএসআই) মো. সেলিম ও কনস্টেবল নয়ন বিকাশ চাকমা। তাঁদের প্রাথমিক চিকিৎসা দেওয়া হয়েছে। ঘটনাস্থল থেকে একটি পাইপগান, চাপাতিসহ বেশ কিছু দেশীয় অস্ত্র উদ্ধার করা হয়েছে। জালাল উপজেলার সীমান্তবর্তী বাউতলা গ্রামের দারু মিয়ার ছেলে।
ওসি জানান, সহযোগীদের গুলিতে জালাল নিহত হয়েছেন বলে ধারণা করা হচ্ছে। লাশটি ময়নাতদন্তের জন্য ব্রাহ্মণবাড়িয়া সদর হাসপাতালে পাঠানো হয়েছে। এ ঘটনায় মামলা দায়েরের প্রস্তুতি চলছে।
