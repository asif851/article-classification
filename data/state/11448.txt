
মাদ্রাসায় যারা পড়ে, তারাই শুধু জঙ্গি তৎপরতায় জড়িত নয়। বিশেষ দলের সঙ্গে সম্পৃক্ত মাদ্রাসা শিক্ষার্থীরা সেখান থেকে বেরিয়ে জঙ্গি হয়েছে। আজ শনিবার বিকেলে গাজীপুরের রাজবাড়ী মাঠে জেলা পুলিশ কর্তৃক আয়োজিত জঙ্গিবাদ নাশকতা ও মাদকবিরোধী ওলামা মাশায়েখ ও সুধী সমাবেশে প্রধান অতিথির বক্তব্যে এ কথা বলেন পুলিশের মহাপরিদর্শক (আইজিপি) এ কে এম শহীদুল হক।
মাদ্রাসাপড়ুয়া সবাই জঙ্গি তৎপরতার সঙ্গে যুক্ত নয় উল্লেখ করে তিনি বলেন, জঙ্গি তামিমেরা মাদ্রাসায় পড়েননি। তাঁরা অতি আধুনিক সংস্কৃতিতে চলাফেরা করেছেন। গুলশান ও শোলাকিয়ায় হামলাকারীরা আধুনিক সংস্কৃতিতে বেড়ে ওঠা তরুণ। তাই মাদ্রাসায় যারা পড়ে, তারাই শুধু জঙ্গি তৎপরতায় জড়িত নয়। যারা মাদ্রাসায় পড়ে, বিশেষ কোনো দলের সঙ্গে সম্পৃক্ত, তারা মাদ্রাসা থেকে বেরিয়ে এসে জঙ্গিতে যুক্ত হয়েছিল। ইসলাম শান্তির ধর্ম, কিন্তু কিছু স্বার্থান্বেষী ইসলামের নামে বদনাম করছে। তারা ইসলাম জানে না, এক আধটু সুরা মুখস্থ করে মানুষকে জিহাদের পথে ডাকছে, মানুষ হত্যা করছে।আইজিপি বলেন, জঙ্গিরা গ্রেপ্তারের পর বলে, তারা ইসলাম বাঁচাতে মানুষ হত্যা করেছে, এতে মৃত্যুর পর তারা বেহেশতে যাবে। নারী জঙ্গিরাও একই কথা বলেছেন। তাঁরা সবাই ইসলামের ভুল ব্যাখ্যা পেয়েছেন। জঙ্গিবাদের সঙ্গে এভাবে ইসলামকে মেলানো হয়েছে। তাই ইসলামকে বদনাম থেকে বাঁচাতে শিক্ষক, আলেম, ওলামা-মাশায়েখসহ সব শ্রেণির মানুষকে এগিয়ে আসতে হবে।গাজীপুরের পুলিশ সুপার (এসপি) মোহাম্মদ হারুন অর রশীদের সভাপতিত্বে সমাবেশে বক্তব্য দেন গাজীপুর জেলা প্রশাসক এস এম আলম, কাপাসিয়া বঙ্গতাজ কলেজের অধ্যক্ষ পীরে কামেল মাওলানা মীযানুর রহমান চৌধুরী, বাংলাদেশ ইউনাইটেড ইসলামী পার্টির চেয়ারম্যান মাওলানা ইসমাইল হোসেন, মাওলানা আবদুল মান্নান বাজিতপুরী, হজরত মাওলানা মুফতি লেহাজ উদ্দিন ভূঁইয়া, গাজীপুর মহানগর আওয়ামী লীগের সভাপতি আজমত উল্লাহ খান ও সাধারণ সম্পাদক মো. জাহাঙ্গীর আলম প্রমুখ।
