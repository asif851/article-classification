
বঙ্গবন্ধু শেখ মুজিবুর রহমানকে ‘ব্যর্থ’ রাজনীতিক বলায় বিএনপির সিনিয়র ভাইস চেয়ারম্যান তারেক রহমানকে উন্মাদ ও গণ্ডমূর্খ বলেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ।আজ বৃহস্পতিবার দুপুরে রাজধানীর কারওয়ান বাজারে বাংলাদেশ ট্রেডিং করপোরেশন ভবনে নিজ কার্যালয়ে হানিফ এ মন্তব্য করেন।মাহবুব উল আলম হানিফ ক্ষোভ প্রকাশ করে বলেন, ‘জিয়ার পুত্র হিসেবে ২০০১-২০০৬ সাল পর্যন্ত তিনি হাওয়া ভবন সৃষ্টি করেছেন। দুর্নীতির সাম্রাজ্য গড়েছেন। এখন তিনি হঠাৎ হঠাৎ এ ধরনের উদ্ভট, গণ্ডমূর্খ ও উন্মাদের মতো কথা বলছেন। গণমাধ্যমে সেগুলো প্রকাশ হওয়ায় তিনি আরও উত্সাহিত হচ্ছেন। গণমাধ্যমে তাঁর খবর প্রকাশ না পেলে এসব মন্তব্য বন্ধ হয়ে যাবে।’ তিনি মনে করেন, তারেক রহমানের মামলার কর্মকাণ্ড শেষ হলেই তাঁকে দেশে ফিরিয়ে আনার ব্যবস্থা করা হবে।মুন্সিগঞ্জে খালেদা জিয়ার বক্তব্যের সমালোচনা করে হানিফ বলেন, মুন্সিগঞ্জের জনসভায় খালেদা জিয়া অভিযোগ করেছেন—তাঁকে জনসভা করতে দেওয়া হচ্ছে না। তাহলে তিনি সেখানে জনসভা করেছেন কীভাবে? বিএনপির নেত্রী আরও অভিযোগ করেছেন—তাঁকে পর্যাপ্ত নিরাপত্তা দেওয়া হচ্ছে না। তাঁর কাছে প্রশ্ন—মুন্সিগঞ্জে যাওয়া এবং আসার সময় তাঁকে কে নিরাপত্তা দিয়েছে।
বিএনপির ভারপ্রাপ্ত মহাসচিব ও দলটির চেয়ারপারসনের বক্তব্যের মিল নেই দাবি করে হানিফ বলেন, ‘মির্জা ফখরুল বলেছেন—যখন চাইবেন, তখনই ঢাকায় সমাবেশ করতে পারবেন বিএনপির নেত্রী। আর খালেদা জিয়া বলেছেন, তাঁকে সমাবেশ করতে দেওয়া হচ্ছে না। এখন আমরা কোনটা বিশ্বাস করব? আমার অনুরোধ, বিষয়টা তাঁরা জাতির কাছে পরিষ্কার করবেন।’
খালেদা জিয়ার আবারও র‌্যাপিড অ্যাকশন ব্যাটালিয়ন (র‌্যাব) বিলুপ্তির প্রসঙ্গে হানিফ বলেন, ‘তিনি (খালেদা জিয়া) প্রেসক্লাবের জনসভায় প্রকাশ্যে বলেছেন আওয়ামী লীগকে শায়েস্তা করার জন্য র‌্যাব গঠন করা হয়েছিল। আমরা তাঁকে ধন্যবাদ জানাই এ সত্যটা বলার জন্য। এখন সবাই বুঝতে পারছে র‌্যাবকে প্রথম রাজনৈতিক উদ্দেশে ব্যবহার করেছিল বিএনপি।’ তিনি মনে করেন, আওয়ামী লীগ জন-আতঙ্কে ভুগছে কি না—সেটা নির্বাচন এলে বোঝা যাবে।
শেখ মুজিব ব্যর্থ রাজনীতিক: তারেক রহমান
