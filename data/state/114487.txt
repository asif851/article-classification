
চলমান নৈরাজ্য, সন্ত্রাস ও বোমা মেরে মানুষ হত্যার প্রতিবাদে ব্যবসায়ীদের শীর্ষ সংগঠন বাংলাদেশ শিল্প ও বণিক সমিতির (এফবিসিসিআই) ডাকে দেশের বিভিন্ন স্থানে মানববন্ধন হয়েছে। গতকাল রোববার দুপুর ১২টায় এ মানববন্ধন হয়। ব্যবসায়ী সংগঠনের ডাকে এ প্রতিবাদ কর্মসূচি পালিত হলেও এতে ব্যবসায়ী ছাড়াও অন্যান্য শ্রেণি-পেশার মানুষ অংশ নেন। আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো সংবাদ: সুনামগঞ্জ: শহরের স্টেশন রোড এলাকায় জাতীয় পতাকা হাতে মানববন্ধন করেন ব্যবসায়ীরা। ১৫ থেকে ২০ মিনিটের এ মানববন্ধনে ব্যবসায়ী ছাড়াও মুক্তিযোদ্ধা, সামাজিক ও রাজনৈতিক সংগঠনসহ বিভিন্ন শ্রেণি ও পেশার মানুষ অংশ নেন। জাতীয় সংগীত পরিবেশনের মাধ্যমে কর্মসূচি শুরুর পর বক্তব্য দেন সুনামগঞ্জ শিল্প ও বণিক সমিতির সভাপতি খায়রুল হুদা। তিনি বলেন, দেশে চলমান রাজনৈতিক পরিস্থিতিতে সবচেয়ে বেশি ক্ষতিগ্রস্ত হচ্ছে দেশের অর্থনীতি। কিন্তু সহিংসতা ও হরতাল-অবরোধের মতো ধ্বংসাত্মক কার্যক্রম অর্থনীতি পঙ্গু করে দিচ্ছে। মানববন্ধন শেষে দেশে শান্তির দাবিতে মিছিল নিয়ে শহর প্রদক্ষিণ করেন ব্যবসায়ীরা। চাঁদপুর: শিল্প ও বণিক সমিতি ভবনের সামনে শহরের পুরান বাজার এলাকায় ১৫ মিনিটের মানববন্ধন হয়। ব্যবসায়ী সংগঠনের ডাকে এ মানববন্ধন হলেও বিভিন্ন শ্রেণি-পেশার লোকজন এতে অংশ নেন। জাতীয় পতাকা হাতে নীরবে দাঁড়িয়ে দেশে চলমান সহিংসতার বিরুদ্ধে প্রতিবাদ জানান তাঁরা। চেম্বার সভাপতি জাহাঙ্গীর আখন্দের সভাপতিত্বে সাধারণ মানুষের সঙ্গে একাত্মতা প্রকাশ করে সাবেক পররাষ্ট্রমন্ত্রী ও সাংসদ ডা. দীপু মনিও মানববন্ধনে অংশ নেন। জামালপুর: দুপুর ১২টা থেকে বেলা একটা পর্যন্ত শহরের তমালতলা, সকাল বাজার, দয়াময়ী মোড়, গেটপাড়, লম্বাগাছসহ দশটি স্থানে মানববন্ধন হয়। ব্যবসায়ীদের সঙ্গে বিভিন্ন শ্রেণি-পেশার মানুষও এতে অংশ নেন। মানববন্ধনে বক্তব্য দেন এফবিসিসিআই পরিচালক ও জামালপুর শিল্প ও বণিক সমিতির সভাপতি রেজাউল করিম, সহসভাপতি একরামুল হক, পরিচালক আনিছুর রহমান, জেলা ব্যবসায়ী সমন্বয় পরিষদের সভাপতি এ এ কে এম শফিকুল ইসলাম প্রমুখ।শেরপুর: শেরপুর শিল্প ও বণিক সমিতির উদ্যোগে শহরে ব্যবসায়ীরা নিজ নিজ ব্যবসাপ্রতিষ্ঠানের সামনে ১৫ মিনিটের এ কর্মসূচি পালন করেন। শহরের কালীরবাজার এলাকায় শেরপুর চেম্বার কার্যালয়ের সামনে বিপুলসংখ্যক ব্যবসায়ী জাতীয় পতাকা ও ফেস্টুন হাতে মানববন্ধনে অংশ নেন। এ সময় জাতীয় সংগীত বাজানো হয়। এখানে মানববন্ধনে উপস্থিত ছিলেন চেম্বার সভাপতি মো. মাসুদ, সহসভাপতি আসাদুজ্জামান রওশন ও হায়দার আলী, পরিচালক অজয় চক্রবর্তী প্রমুখ।নালিতাবাড়ী: পৌর শহরে স্থানীয় ব্যবসায়ীদের অংশগ্রহণে শহরের তারাগঞ্জ মধ্য বাজারে মানববন্ধন হয়। এ সময় সংক্ষিপ্ত আলোচনায় বক্তব্য দেন ব্যবসায়ী মোস্তাফিজুর রহমান, নুরল আমিন, কিরণ দত্ত, হাকাম হীরা, সরকার গোলাম ফারুক, শামছুল আলম সওদাগর প্রমুখ। পরে একটি মিছিল শহরের প্রধান প্রধান সড়ক প্রদক্ষিণ করে।
