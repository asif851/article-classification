
৪৫৯ আসনের মৈত্রী এক্সপ্রেস ট্রেন আজ মাত্র একজন যাত্রী নিয়ে ঢাকা থেকে কলকাতায় গেছে। মৈত্রী এক্সপ্রেসের বাড়তি ট্রিপটি আজই চালু করা হয়। ইডেন বিশ্ববিদ্যালয় কলেজের ছাত্রী রিনা আক্তার আজ এ ট্রেনের একমাত্র যাত্রী ছিলেন।
রেলমন্ত্রী মো. মুজিবুল হক আজ সোমবার সকাল সাতটায় ঢাকা ক্যান্টনমেন্ট স্টেশনে ট্রেনটির আনুষ্ঠানিক উদ্বোধন করেন। বেলা ১টা ৫০ মিনিটে চুয়াডাঙ্গার দর্শনা আন্তর্জাতিক রেলওয়ে স্টেশনে পৌঁছে অভিবাসন ও শুল্ক প্রক্রিয়া শেষে ট্রেনটি আবার ভারতের উদ্দেশে ছেড়ে যায়।
একমাত্র যাত্রী হিসেবে অনুভূতি কেমন, জানতে চাইলে রিনা প্রথম আলোকে বলেন, ‘আজ এই ট্রেন যাত্রার মধ্য দিয়ে ইতিহাসের অংশ হয়ে যাওয়ার সুযোগ হলো। এটি গিনেস ওয়ার্ল্ড বুকে রেকর্ড হয়ে থাকার মতো বিষয়।’ তবে একা ভ্রমণে কিছুটা ভয়ের কথাও বলেন তিনি।দর্শনা রেলওয়ে স্টেশনের স্টেশন মাস্টার মীর মো. লিয়াকত আলী জানান, মৈত্রী ট্রেন চালু হওয়ার পর গত সাত বছরে এটিই সর্বনিম্ন যাত্রীর রেকর্ড। তিনি আরও বলেন, হঠাৎ করে চালু হওয়ায় যাত্রীরা ট্রেনটির কথা জানতেন না, তাই যাত্রী কম।গত বছরের ২০ সেপ্টেম্বর ভারতের নয়াদিল্লিতে বাংলাদেশ ও ভারতের পররাষ্ট্রমন্ত্রী পর্যায়ের বৈঠকে মৈত্রী এক্সপ্রেসের একটি বাড়তি ট্রেন চলাচলের বিষয়ে সিদ্ধান্ত হয়, যার পরিপ্রেক্ষিতে গতকাল রোববার প্রথমবারের মতো কলকাতা থেকে ট্রেনটি ঢাকায় আসে, আজ সোমবার আবার ফিরে যায়।এখন থেকে বৃহস্পতিবার ছাড়া সপ্তাহে ছয় দিন ট্রেনটি চলাচল করবে।
