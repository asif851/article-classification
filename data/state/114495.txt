
বিশ্বজিৎ দাস হত্যা মামলার দ্বিতীয় তদন্ত কর্মকর্তা ডিবির পরিদর্শক তাজুল ইসলামের সাক্ষ্য গ্রহণ আজ বৃহস্পতিবার শেষ হয়েছে। তিনি আদালতে ২১ আসামির কে, কীভাবে বিশ্বজিৎ দাসকে মেরে ও পিটিয়ে জখম করেছিলেন, তার বর্ণনা দেন। গণমাধ্যমে বিশ্বজিৎ দাসকে মারধরের ও পেটানোর প্রকাশিত ছবি ও ভিডিও আদালতে উপস্থাপন করেন তিনি।আদালত আসামিপক্ষের সাক্ষ্য ও জেরার পরবর্তী দিন ধার্য করেছেন আগামী ১ অক্টোবর। ঢাকার দ্রুত বিচার ট্রাইব্যুনাল-৪-এর ভারপ্রাপ্ত বিচারক মো. নুরুজ্জামান আজ বৃহস্পতিবার এ দিন ধার্য করেন। এ মামলায় আট আসামি কারাগারে আটক আছেন। তাঁরা হলেন রফিকুল ইসলাম, মাহফুজুর রহমান, এমদাদুল হক, জিএম রাশেদুজ্জামান, এইচ এম কিবরিয়া, কাইউম মিয়া, সাইফুল ইসলাম ও রাজন তালুকদার।
পলাতক ১৩ আসামি হলেন ইউনুস আলী, তারিক বিন জোহর, গোলাম মোস্তফা, আলাউদ্দিন, ওবায়দুর কাদের, ইমরান হোসেন, আজিজুর রহমান, মীর মো. নূরে আলম, আল-আমিন শেখ, রফিকুল ইসলাম, মনিরুল হক, কামরুল হাসান ও মোশারফ হোসেন।
গত বছরের ৯ ডিসেম্বর বিরোধী দলের অবরোধ কর্মসূচি চলাকালে পুরান ঢাকার বাহাদুর শাহ পার্কের সামনে জগন্নাথ বিশ্ববিদ্যালয় শাখা ছাত্রলীগের কর্মীরা কুপিয়ে ও পিটিয়ে নিরীহ পথচারী বিশ্বজিৎ দাসকে হত্যা করেন। এ মামলায় ৫ মার্চ ছাত্রলীগের ২১ জন কর্মীর বিরুদ্ধে অভিযোগপত্র দেয় ডিবি।
