
সিরাজগঞ্জ ও চলনবিল-অধ্যুষিত তাড়াশে শ্রীপঞ্চমী তিথিতে বিদ্যার দেবী সরস্বতী পূজা উপলক্ষে গতকাল বুধবার দিনব্যাপী দইয়ের মেলা অনুষ্ঠিত হয়েছে। জেলা শহরের মুজিব সড়ক ও তাড়াশের ঈদগাহ মাঠে এই দইমেলা হয়।মেলা উপলক্ষে সকাল থেকে বিভিন্ন রকমের বাহারি দই আসতে থাকে। শহরের মুজিব সড়কের হৈমবালা বালিকা বিদ্যালয়ের সামনে প্রায় অাধা কিলোমিটারজুড়ে এবং তাড়াশের ঈদগাহ মাঠজুড়ে বসে দইয়ের পসরা। এনায়েতপুরের কেজির মোড় থেকে রনি মিষ্টান্ন ভান্ডারের দই, ক্ষীরসা দই, রাজাপুরের দই, শেরপুরের দই, বগুড়ার দই, টক দই, শ্রীপুরি দইসহ হরেক রকমের দই মেলায় স্থান পায়। এর সঙ্গে খই, চিড়া, মুড়ি, মুড়কি, বাতাসা, কদমা, মিষ্টিসহ বিভিন্ন মিষ্টান্নও বেচাকেনা হয়। এই দইমেলা উপলক্ষে মুসলিম-হিন্দু দুই সম্প্রদায়ের পরিবারের জামাই, বউদের নায়রে আনাসহ আত্মীয়স্বজনদের দাওয়াত করা হয়। বিভিন্ন প্রকার দই দিয়ে চলে তাঁদের আপ্যায়ন।তাড়াশ উপজেলা পূজা উদ্যাপন পরিষদের সভাপতি প্রশান্ত ঘোষ ও সনাতন সংস্থার সভাপতি তপন কুমার গোস্বামী বলেন, তাড়াশের তৎকালীন জমিদার বনোয়ারী লাল রায়বাহাদুর প্রথম দইমেলার আয়োজন করেন। জনশ্রুতি আছে, জমিদার রায়বাহাদুর দই ও মিষ্টান্ন পছন্দ করতেন। এ ছাড়া জমিদারবাড়িতে আসা অতিথিদের আপ্যায়নে এ অঞ্চলে ঘোষদের তৈরি দই পরিবেশন করা হতো। সে থেকেই জমিদারবাড়ির সামনে রশিক লাল রায় মন্দিরের পাশের মাঠে সরস্বতী পূজা উপলক্ষে তিন দিনব্যাপী দইমেলার আয়োজন শুরু হয়। প্রতিবছর মাঘ মাসে শ্রীপঞ্চমী তিথিতে দইমেলায় বগুড়া, সিরাজগঞ্জ, পাবনা, নাটোর থেকে ঘোষেরা দই এনে পসরা সাজান। তবে এখন তিন দিন নয়, এক দিন বসে দইয়ের মেলা।শহরের দইমেলায় দই নিয়ে আসা এনায়েতপুরের রণজিত ঘোষ ও রাজাপুর গ্রামের সুধীর ঘোষ বলেন, ‘৫০ বছর ধরে এই মেলায় দই বিক্রি করে থাকি। এবার ৪০০ হাঁড়ি দই আনা হয়েছিল। কিন্তু দুপুর ১২টার মধ্যেই সব দই বিক্রি হয়ে যায়। গত বছরের চেয়ে এবার দইয়ের চাহিদাও ছিল বেশি।’দই কিনতে আসা শহরের দত্তবাড়ির আইয়ুব আলী বলেন, প্রতিবছর দইমেলা সামনে রেখে পরিবারের সদস্যরা দই খাওয়ার জন্য উদ্গ্রীব থাকেন। কারণ এই মেলায় বিভিন্ন স্বাদের দই পাওয়া যায়। এবারও চার রকমের দই কিনেছেন বলে জানান আইয়ুব আলী।
