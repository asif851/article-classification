
ঐক্য ন্যাপের সভাপতি পঙ্কজ ভট্টাচার্য সরকারকে প্রতারক বলে মন্তব্য করেছেন। তিনি বলেন, ‘এ সরকার প্রতারক সরকার, প্রতারক রাষ্ট্র।’আজ সোমবার দিনাজপুরের পার্বতীপুরে সাঁওতাল আদিবাসী লোকজনের ওপর হামলার প্রতিবাদে জাতীয় জাদুঘরের সামনে বাংলাদেশ আদিবাসী ফোরাম কর্তৃক আয়োজিত এক মানববন্ধনে পঙ্কজ ভট্টাচার্য এ কথা বলেন। পঙ্কজ ভট্টাচার্য বলেন, পার্বত্য চট্টগ্রাম চুক্তি ১৭ বছরেও বাস্তবায়িত হয়নি। সমতলের আদিবাসী লোকজনের জন্য পৃথক ভূমি কমিশন গঠনের কথা সরকারি দলের নির্বাচনী ইশতেহারে থাকলেও তা বাস্তবায়িত হয়নি। তিনি বলেন, ‘আদিবাসীদের কান্না থামছে না। বারবার তাঁদের ওপর নির্যাতনের ঘটনা ঘটছে। বিচারহীনতা দুর্বৃত্তদের আরও বেশি প্রণোদনা দেয়।’ মানববন্ধনে আদিবাসীবিষয়ক সংসদীয় ককাস-এর সভাপতি ফজলে হোসেন বাদশা বলেন, সমতল থেকে পাহাড়ে সংখ্যালঘু জাতিদের ওপর নির্যাতন, নিপীড়ন চলছে। আদিবাসীদের স্বীকৃতি দেওয়া হলো না, এটা অন্যায়। ২৪ জানুয়ারি জমিসংক্রান্ত বিরোধের জের ধরে সাঁওতাল ও বাঙালিদের মধ্যে সংঘর্ষ হয়। আদিবাসীদের লাঠি ও তিরের আঘাতে শাফিউল ইসলাম (২০) নামের এক তরুণ নিহত হন। এ ঘটনার পর হাজারো নারী-পুরুষ আদিবাসীদের বাড়িঘরে ব্যাপকভাবে অগ্নিসংযোগ করে ও লুটপাট চালায়। 
