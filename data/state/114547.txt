
যোগাযোগমন্ত্রী ওবায়দুল কাদের বলেছেন, জাতীয় সংসদ নির্বাচনে বিএনপির অংশগ্রহণ না করা ছিল একটি মারাত্মক ভুল। তাদের আন্দোলন ও রাজনীতি ভুলের চোরাবালিতে হারিয়ে গেছে। গতকাল শুক্রবার দুপুরে ময়মনসিংহের ত্রিশালে ঢাকা-ময়মনসিংহ মহাসড়কে চারলেনের প্রথম সেতু উদ্বোধনকালে মন্ত্রী এসব কথা বলেন।উপজেলা নির্বাচনে অংশ নেওয়ায় বিএনপিকে স্বাগত জানান যোগাযোগমন্ত্রী। মধ্যবর্তী নির্বাচন প্রসঙ্গে তিনি বলেন, সময় ও পরিস্থিতিই তা বলে দেবে।ওবায়দুল কাদের বলেন, জয়দেবপুর-ময়মনসিংহ চারলেন সড়কে পাঁচটি সেতুর মধ্যে একটির উদ্বোধন হলো, বাকি চারটি মার্চের মধ্যে উদ্বোধন হবে। এ ছাড়া মহাসড়কের ২৪ কিলোমিটার সড়কের কাজ শেষ হয়েছে।ত্রিশাল সদরে সুতিয়া নদীর ওপর পাঁচ কোটি ২০ লাখ টাকা ব্যয়ে ৬০ মিটার দীর্ঘ সেতুটির উদ্বোধনী অনুষ্ঠানে সাবেক সাংসদ আবদুল মতিন সরকার, চারলেন সড়কের প্রকল্প পরিচালক হাফিজুর রহমান, ময়মনসিংহের অতিরিক্ত জেলা প্রশাসক সুবাস চন্দ্র বিশ্বাস প্রমুখ উপস্থিত ছিলেন।
