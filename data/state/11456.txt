
শেখ হাসিনার নেতৃত্বাধীন সরকারকে অবিলম্বে পদত্যাগ করে সব দলের অংশগ্রহণে একটি গ্রহণযোগ্য নির্বাচন অনুষ্ঠানের পথ সুগম করার আহ্বান জানিয়েছেন বিগত নবম জাতীয় সংসদের বিরোধী দলের ২৯ জন সাংসদ। এঁরা সবাই বিএনপি, জামায়াতে ইসলামী, এলডিপি ও বিজেপির সাবেক সাংসদ। গতকাল বুধবার সাবেক বিরোধীদলীয় চিফ হুইপ জয়নুল আবদিন ফারুকের সই করা এই বিবৃতি গণমাধ্যমে পাঠানো হয়। দেশের চলমান সংকটজনক পরিস্থিতিতে উদ্বেগ প্রকাশ করে বিবৃতিতে বলা হয়, গত বছরের ৫ জানুয়ারি ‘ভুয়া নির্বাচনকে’ কেন্দ্র করে দেশে যে রাজনৈতিক সংকট সৃষ্টি হয়, তা বর্তমানে ভয়াবহ রূপ ধারণ করেছে। এতে নিরাপত্তাহীনতা, অনিশ্চয়তা ও শঙ্কা গোটা জাতিকে গ্রাস করেছে।বিবৃতিতে বিএনপির নেতৃত্বাধীন ২০-দলীয় জোটের চলমান অবরোধ-হরতালের কথা তুলে ধরে বলা হয়, সরকার চলমান আন্দোলনকে প্রচণ্ড দমন-পীড়ন চালিয়ে স্তব্ধ করার চেষ্টা চালাচ্ছে। ফলে গোটা দেশে সৃষ্টি হয়েছে এক সহিংস পরিস্থিতি। জনজীবনে শান্তি হারিয়ে গেছে।গ্রেপ্তার, নির্যাতন, ক্রসফায়ার-সংক্রান্ত বিভিন্ন তথ্য তুলে ধরে বিবৃতিতে বলা হয়, দেশে আজ যে পরিস্থিতি বিরাজ করছে তার মূলে রয়েছে ৫ জানুয়ারির নির্বাচন। ‘একতরফা’ নির্বাচন থেকে উদ্ভূত সংকট কেবল গ্রহণযোগ্য নির্বাচনের মাধ্যমেই সুরাহা সম্ভব।বিবৃতিতে যে ২৯ সাবেক সাংসদের নাম রয়েছে তাঁদের মধ্যে রয়েছেন মওদুদ আহমদ, অলি আহমদ, জমির উদ্দিন সরকার, এম কে আনোয়ার, জয়নুল আবদিন ফারুক, আন্দালিব রহমান পার্থ, হামিদুর রহমান আজাদ, শহীদ উদ্দিন চৌধুরী এ্যানি প্রমুখ। বিজ্ঞপ্তি।
