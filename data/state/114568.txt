
নেত্রকোনাবাসীর দীর্ঘদিনের দাবির মুখে অবশেষে নেত্রকোনার মোহনগঞ্জ থেকে ঢাকা রেলপথে ‘মোহনগঞ্জ এক্সপ্রেস’ নামে আরেকটি আন্তনগর ট্রেন চালু হতে যাচ্ছে। ৮ সেপ্টেম্বর আনুষ্ঠানিকভাবে এর উদ্বোধন করা হবে।
মোহনগঞ্জ রেলস্টেশন ও জেলা প্রশাসকের কার্যালয় সূত্রে জানা গেছে, চলতি বছরের ফেব্রুয়ারিতে নেত্রকোনার উন্নয়ন কর্মকাণ্ড নিয়ে অনুষ্ঠিত এক সভায় প্রধানমন্ত্রীর একান্ত সচিব-১ (অতিরিক্ত সচিব) সাজ্জাদুল হাসানের কাছে এলাকাবাসী মোহনগঞ্জ-ঢাকা রেলপথে আরেকটি আন্তনগর ট্রেন চালুর দাবি জানান। রেলওয়ের মহাপরিচালক মে মাসে ঢাকা-মোহনগঞ্জ রেলপথ পরিদর্শন করেন। তিনি রেলপথ মন্ত্রণালয়কে এ পথে নতুন একটি আন্তনগর ট্রেন চালুর প্রয়োজনীয়তা জানিয়ে প্রস্তাব পেশ করেন। পরে রেলপথ মন্ত্রণালয়ের এ-সংক্রান্ত প্রস্তাবে অনুমোদন দেন প্রধানমন্ত্রী।
আন্তনগর ট্রেন মোহনগঞ্জ এক্সপ্রেসে ১৪টি বগি থাকবে। ট্রেনটি প্রতিদিন বেলা ২টা ২০ মিনিটে কমলাপুর থেকে ছেড়ে রাত ৮টা ৪০ মিনিটে মোহনগঞ্জ স্টেশনে পৌঁছাবে। সেখান থেকে রাত সাড়ে ১১টায় ছেড়ে সকাল ৬টা ২০ মিনিটে কমলাপুর স্টেশনে পৌঁছাবে। ট্রেনটিতে ৫৮ আসনের শীতাতপ নিয়ন্ত্রিত একটি বগি যুক্ত করা হয়েছে।
মোহনগঞ্জ স্টেশনমাস্টার মো. গোলাম রব্বানী জানান, আগামী বৃহস্পতিবার থেকে মোহনগঞ্জ এক্সপ্রেস ট্রেনটি আনুষ্ঠানিকভাবে চালু হবে। প্রধানমন্ত্রীর তা উদ্বোধন করার কথা রয়েছে।
