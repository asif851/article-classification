
চুয়াডাঙ্গার সদর উপজেলার ডিঙ্গেদহ বাজারে দুর্বৃত্তদের গুলি ও বোমা হামলায় যুবলীগের এক কর্মী নিহত হয়েছেন। আহত হন আওয়ামী লীগের একজন কর্মী। আজ সোমবার সন্ধ্যা পৌনে সাতটার দিকে এ ঘটনা ঘটে।
জেলা যুবলীগের আহ্বায়ক কমিটির সদস্য গোলাম মোস্তফার ভাষ্য, যুবলীগের কর্মী আজিজুল ইসলাম ও আওয়ামী লীগের কর্মী বুদো মণ্ডল ডিঙ্গেরদহ বাজারে একটি চায়ের দোকানে বসে ছিলেন। এ সময় একদল দুর্বৃত্ত সেখানে হামলা চালায়। তারা যুবলীগের কর্মীকে কুপিয়ে, বোমা মেরে ও গুলি করে হত্যা করে।তাদের ধারালো অস্ত্রের কোপে আওয়ামী লীগের কর্মী আহত হন।
চুয়াডাঙ্গা সদর থানার পরিদর্শক (তদন্ত) এ এইচ এম কামরুজ্জামান বলেন, ঘটনার পর পুলিশ আজিজুলের লাশ উদ্ধার করেছে। আহত বুদো মণ্ডলকে চুয়াডাঙ্গা সদর হাসপাতালে চিকিৎসা দেওয়া হচ্ছে।
