
আওয়ামী লীগের নেতা জাহিদ চৌধুরী আদালতে দেওয়া জবানবন্দিতে বলেছেন, তিনি দলের অপর দুই নেতা জাহাঙ্গীর কবির ওরফে আদেল ও জিয়াউল আলম ওরফে মিষ্টারসহ বসে ফেনীর ফুলগাজী উপজেলা চেয়ারম্যান একরামুল হক হত্যার পরিকল্পনা করেছিলেন৷  একরাম হত্যার ঘটনায় জড়িত থাকার কথা স্বীকার করে জাহিদ চৌধুরী গত বৃহস্পতিবার রাতে ফেনীর বিচারিক হাকিম মোহাম্মদ খাইরুল আমীনের আদালতে জবানবন্দি দেন। তাতে তাঁর সঙ্গে পরিকল্পনাকারী হিসেবে আদেল ও মিষ্টারের নাম বলেছেন বলে সংশ্লিষ্ট একটি সূত্র থেকে জানা গেছে৷এর মধ্যে জাহিদ চৌধুরী ফুলগাজী উপজেলা আওয়ামী লীগের যুগ্ম সম্পাদক, জাহাঙ্গীর আদেল ফেনী জেলা আওয়ামী লীগের যুগ্ম সাধারণ সম্পাদক এবং জিয়াউল আলম মিষ্টার ফেনী পৌর যুবলীগের সদস্য৷ আর নিহত একরাম ছিলেন ফুলগাজী উপজেলা আওয়ামী লীগের সভাপতি৷ফেনীর পুলিশ সুপার পরিতোষ ঘোষ বলেন, জাহাঙ্গীর আদেল ও জিয়াউল আলম মিষ্টার পলাতক রয়েছেন৷ তাঁদের গ্রেপ্তারের চেষ্টা অব্যাহত আছে৷ ইতিমধ্যে সম্ভাব্য বিভিন্ন স্থানে অভিযান চালানো হয়েছে৷
