
নাটোরের লালপুর উপজেলার গোপালপুরে জাসদের (ইনু) পয়লা বৈশাখের অনুষ্ঠানে আওয়ামী লীগ ও যুবলীগের নেতা-কর্মীরা হামলা চালিয়েছেন বলে অভিযোগ উঠেছে। শনিবার দুপুরে এ হামলার পাঁচজন আহত হয়েছেন। রাত নয়টার দিকে নাটোর প্রেসক্লাবে আয়োজিত এক সংবাদ সম্মেলনে জাসদের পক্ষ থেকে এ হামলার অভিযোগ করা হয়েছে। জাসদ কেন্দ্রীয় কমিটির সদস্য ও নাটোর-১ (লালপুর-বাগাতিপাড়া) আসনে মনোনয়নপ্রত্যাশী মোয়াজ্জেম হোসেন সংবাদ সম্মেলনে লিখিত বক্তব্য দেন। এতে তিনি উল্লেখ করেন, শনিবার দুপুরে লালপুরের আজিমনগর রেলওয়ে প্ল্যাটফর্মে জাসদ লালপুর উপজেলার কমিটির পক্ষ থেকে পয়লা বৈশাখের অনুষ্ঠান চলছিল। এ সময় পৌর আওয়ামী লীগ ও যুবলীগের নেতা–কর্মীরা তাঁদের ওপর সশস্ত্র হামলা চালান। এতে জাসদ লালপুর থানার আহ্বায়ক আবদুল হালিম, আবদুল কুদ্দুস ও আব্দুল্লাহ হেল বাকিসহ পাঁচ নেতা–কর্মী গুরুতর আহত হন। তাঁদের প্রথমে লালপুর উপজেলা স্বাস্থ্য কমপ্লেক্সে, পরে নাটোর সদর হাসপাতালে ভর্তি করা হয়।
মোয়াজ্জেম হোসেন আরও অভিযোগ করেন, হামলায় উপজেলা যুবলীগের ভারপ্রাপ্ত সভাপতি নাজমুল ইসলাম, পৌর আওয়ামী লীগের সাংগঠনিক সম্পাদক শাহজাহান আলী, পৌর যুবলীগের সাধারণ সম্পাদক মোস্তাক হোসেন দলবল নিয়ে হামলা চালান। তিনি তাৎক্ষণিক ঘটনাটি লালপুর থানার ভারপ্রাপ্ত কর্মকর্তাকে (ওসি) অবহিত করলে প্রায় আধা ঘণ্টা পর পুলিশ ঘটনাস্থলে আসে। তিনি অবিলম্বে হামলায় জড়িত ব্যক্তিদের দৃষ্টান্তমূলক শাস্তি দাবি করেন।
যুবলীগের ভারপ্রাপ্ত সভাপতি নাজমুল ইসলাম হামলার অভিযোগ অস্বীকার করেছেন। লালপুর থানার ওসি আবু ওবায়েদ জানান, তিনি মৌখিক অভিযোগ পেয়ে ঘটনাস্থলে পুলিশ পাঠিয়েছিলেন। এ ব্যাপারে লিখিত অভিযোগ করা হয়নি। অভিযোগ পেলে আইনানুগ ব্যবস্থা নেওয়া হবে।
