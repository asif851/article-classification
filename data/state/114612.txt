
ভাঙচুর, কেন্দ্র দখলের চেষ্টা, ব্যালট পেপার ছিনতাই, পুলিশের গুলি, পোলিং এজেন্টদের বের করে দেওয়াসহ বিভিন্ন সহিংসতার মধ্য দিয়ে উপজেলা নির্বাচনের তৃতীয় ধাপে আজ শনিবার ভোট গ্রহণ শেষ হয়েছে। ভোট চলাকালে সহিংসতায় বাগেরহাট সদর উপজেলায় ইসলামী ছাত্রশিবিরের এক কর্মী নিহত হয়েছেন। শরীয়তপুর জেলার নড়িয়া উপজেলায় একটি কেন্দ্রে গুলিবিদ্ধ হয়ে নিহত হয়েছেন রিপন মাঝি নামের একজন পোলিং এজেন্ট। গোলযোগের কারণে কুমিল্লার তিতাস উপজেলার একটি, যশোরের মনিরামপুর উপজেলার একটি, ফেনীর দাগনভূঞা উপজেলার দুটি কেন্দ্রে ভোট স্থগিত করা হয়েছে। এ ছাড়া কিশোরগঞ্জের কুলিয়ারচর উপজেলার একটি কেন্দ্রে ভোট গ্রহণ বন্ধ করে ১৪৪ ধারা জারি করা হয়েছে। কুড়িগ্রাম সদর উপজেলার ও কিশোরগঞ্জের কুলিয়ারচরের একটি করে কেন্দ্রে এবং যশোরের মনিরামপুরে পুলিশ গুলি চালিয়ে পরিস্থিতি নিয়ন্ত্রণে আনে। দেশের ৮১টি উপজেলায় সকাল আটটা থেকে শুরু হয়ে বিকেল চারটা পর্যন্ত ভোট গ্রহণ চলে।
আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর
শরীয়তপুরে গুলিতে পোলিং এজেন্ট নিহতশরীয়তপুর জেলার নড়িয়া উপজেলা নির্বাচনে ভূমখাড়া সরকারি প্রাথমিক বিদ্যালয় কেন্দ্রে বেলা আড়াইটার দিকে ব্যালট বাক্স ছিনতাইয়ের চেষ্টা চালায় দুর্বৃত্তরা। পরিস্থিতি নিয়ন্ত্রণে কেন্দ্রে ১৮টি গুলি ছুড়েছে পুলিশ। এ সময় গুলিবিদ্ধ হয়ে রিপন মাঝি (২৬) নামের একজন পোলিং এজেন্ট নিহত হন। তিনি আওয়ামী লীগ সমর্থিত ভাইস চেয়ারম্যান পদপ্রার্থী জাকির হোসেনের পোলিং এজেন্ট ছিলেন। জেলার অতিরিক্ত পুলিশ সুপার এহসান সাহার দাবি, রিপন পুলিশের গুলিতে নিহত হননি।বাগেরহাটে শিবিরের কর্মী নিহতবাগেরহাট সদর উপজেলার কাড়াপাড়া ইউনিয়ন পরিষদ (ইউপি) কার্যালয় কেন্দ্রের কাছে সকালে প্রতিপক্ষের হামলায় মাঞ্জারুল ইসলাম নামের ইসলামী ছাত্রশিবিরের এক কর্মী নিহত হয়েছেন। সদর থানার ভারপ্রাপ্ত কর্মকর্তা (ওসি) মো. আলী আজম খান ঘটনার সত্যতা নিশ্চিত করেছেন। বাগেরহাট জেলা জামায়াতে ইসলামীর সেক্রেটারি শেখ আবদুল ওয়াদুদ অভিযোগ করে বলেন, ১৯ দলের প্রার্থীদের পক্ষে কাজ করায় আওয়ামী লীগের কর্মীরা মাঞ্জারুলকে হত্যা করেছেন।কুড়িগ্রামে ব্যালট ছিনতাই, পুলিশের গুলিকুড়িগ্রাম সদর উপজেলা পরিষদ নির্বাচনে হলোখানা দ্বিমুখী উচ্চবিদ্যালয় কেন্দ্রে ভাঙচুর ও ব্যালট পেপার ছিনতাইয়ের ঘটনা ঘটেছে। এ সময় পুলিশ দুটি ফাঁকা গুলি ছোড়ে। ওই কেন্দ্রে বেলা ১১টা থেকে দুপুর ১২টা পর্যন্ত এক ঘণ্টা ভোট গ্রহণ বন্ধ ছিল।
মনিরামপুরে ব্যালট বাক্স ছিনতাই, পুলিশের গুলি, ভোট স্থগিতযশোর জেলার মনিরামপুর উপজেলার হাজরাকাঠি সরকারি প্রাথমিক বিদ্যালয় কেন্দ্রে আজ শনিবার দুপুর সাড়ে ১২টা থেকে ভোট গ্রহণ স্থগিত করা হয়েছে। কয়েকজন দুর্বৃত্ত হামলা চালিয়ে ব্যালট বাক্স ছিনতাই করার পর ওই কেন্দ্রে ভোট নেওয়া স্থগিত করা হয়। পরিস্থিতি নিয়ন্ত্রণে আনতে ৪৭টি গুলি ছোড়ে পুলিশ।
বরিশালের বাবুগঞ্জে কেন্দ্র দখল, সংঘর্ষবরিশালের বাবুগঞ্জ সদর উপজেলায় কেন্দ্র দখল, প্রকাশ্যে ব্যালট পেপারে সিল মারা, আওয়ামী লীগ ও বিএনপি-সমর্থিত প্রার্থীদের কর্মী-সমর্থকদের মধ্যে পাল্টাপাল্টি ধাওয়া, ককটেল বিস্ফোরণ ও পুলিশের গুলি বর্ষণের ঘটনা ঘটেছে। এতে পাঁচজন গুলিবিদ্ধ হয়েছে বলে খবর পাওয়া গেছে। কেন্দ্রের সহকারী প্রিসাইডিং অফিসার নুরুল হক জানিয়েছেন, তাঁদের বুথ থেকে ৬৬টি ব্যালটে সিল মেরে ব্যালট বাক্সে ঢুকিয়েছে সন্ত্রাসীরা।এছাড়াও বিশৃঙ্খলার কারণে হিজলা উপজেলার তিনটি কেন্দ্র স্থগিত করা হয়েছে।
চন্দনাইশে জোট প্রার্থীর গাড়িতে হামলাচট্টগ্রাম জেলার চন্দনাইশ উপজেলায় ১৯-দলীয় জোটের প্রার্থী মোহাম্মদ আবদুল জব্বারের গাড়িতে সকালে হামলা হয়েছে। এতে গাড়ির চালকসহ সাতজন আহত হয়।তিতাসে একটি কেন্দ্রে ভোট গ্রহণ স্থগিতকুমিল্লার তিতাস উপজেলার কালাই গোবিন্দপুর সরকারি প্রাথমিক বিদ্যালয় ভোটকেন্দ্রে ভোট গ্রহণ স্থগিত করা হয়েছে। দুপুর সাড়ে ১২টার দিকে কিছু লোক কেন্দ্রে ঢুকে ব্যালট পেপারে জোর করে সিল মারার পর এ সিদ্ধান্ত নেওয়া হয়। নাম প্রকাশ না করার শর্তে ওই কেন্দ্রের সহকারী প্রিসাইডিং কর্মকর্তা বলেন, উপজেলা নির্বাচনে আওয়ামী লীগ-সমর্থিত চেয়ারম্যান পদপ্রার্থী পারভেজ হোসেন সরকারের পক্ষের লোকজন এসে ব্যালট পেপারে সিল মেরে তা বাক্সে ঢোকাচ্ছিলেন।
ফেনীর দাগনভূঞায় পুনর্নির্বাচনের দাবিফেনীর দাগনভূঞা উপজেলা নির্বাচনের তিন চেয়ারম্যান পদপ্রার্থী প্রহসনের নির্বাচন বাতিল করে পুনর্নির্বাচনের দাবি করেছেন। একই দাবি ছয়জন ভাইস চেয়ারম্যান পদপ্রার্থী ও দুজন নারী ভাইস চেয়ারম্যান পদপ্রার্থীর। পৃথক সংবাদ সম্মেলনে তাঁদের অভিযোগ, বহিরাগত সন্ত্রাসী দিয়ে ভোটকেন্দ্র দখল, ভোট ডাকাতি, লুট ও ব্যাপক বোমাবাজি, পথে পথে ভোটারদের বাধাদান এবং আইনশৃঙ্খলা বাহিনীসহ প্রশাসনের নিষ্ক্রিয়তার ঘটনা ঘটেছে এই নির্বাচনে। গোলযোগের কারণে পূর্ব চন্দ্রপুর ইউনিয়নের দরাবপুর সরকারি প্রাথমিক বিদ্যালয় ও সিন্দুরপুর ইউনিয়নের অলাতলী সরকারি প্রাথমিক বিদ্যালয় ভোটকেন্দ্রে ভোট গ্রহণ স্থগিত করা হয়েছে।
কুলিয়ারচরে একটি কেন্দ্রে ভোট বন্ধ, ১৪৪ ধারাউপজেলা নির্বাচন চলাকালে কিশোরগঞ্জের কুলিয়ারচরের বড়চারা সরকারি প্রাথমিক বিদ্যালয় কেন্দ্রে ১৪৪ ধারা জারি করেছে স্থানীয় প্রশাসন। এছাড়াও ভোট কেন্দ্রও স্থগিত করা হয়েছে। ওই কেন্দ্রে ব্যালট বাক্স ও ব্যালট পেপার ছিনতাইয়ের ঘটনাকে কেন্দ্র করে আজ শনিবার বেলা সোয়া দুইটার দিকে এই সিদ্ধান্ত নেয় প্রশাসন।সেনবাগে কেন্দ্র দখলের চেষ্টা, ভোট বন্ধনোয়াখালীর সেনবাগ উপজেলার পশ্চিম ছাতারফাইয়া দারুল উলুম কওমি মাদ্রাসা কেন্দ্রে আজ একটি ভোটকেন্দ্র দখলের চেষ্টা করেছে একদল দুর্বৃত্ত। দুপুর পৌনে ১২টার দিকে ২৫-৩০ জনের একটি দল লাঠিসোঁটা ও ধারালো অস্ত্র নিয়ে কেন্দ্র দখল করতে যায়। এ সময় তারা বেশ কিছু ব্যালট পেপার ও ভোট দেওয়ার সিল ছিনিয়ে নিয়ে যায়। এরপর থেকে ওই কেন্দ্রে ভোট গ্রহণ বন্ধ রয়েছে।শরণখোলায় বিএনপি প্রার্থীর ভোট বর্জনবাগেরহাটের শরণখোলা উপজেলা নির্বাচনে ভোট বর্জন করে নির্বাচন থেকে সরে দাঁড়ানোর ঘোষণা দিয়েছেন বিএনপি-সমর্থিত চেয়ারম্যান পদপ্রার্থী মতিয়ার রহমান খান। পোলিং এজেন্টদের কোনো ভোটকেন্দ্রে ঢুকতে না দেওয়া এবং আওয়ামী লীগ-সমর্থিত চেয়ারম্যান পদপ্রার্থীর সমর্থকদের জাল ভোট দেওয়ার প্রতিবাদে এবং নিরাপত্তাহীনতার অভিযোগ তুলে তিনি এ ঘোষণা দেন।
সীতাকুণ্ডে সহিংসতা-ভাঙচুর-আগুনচট্টগ্রামের সীতাকুণ্ড উপজেলার তেরিয়াল বাজার এলাকায় বিএনপি ও জামায়াতের তিনজন কর্মীর বাসা ভাঙচুর করেছে দুর্বৃত্তরা। আগুন দিয়েছে একটি কারখানায়। ক্ষতিগ্রস্ত ব্যক্তিদের দাবি, উপজেলা নির্বাচনকে কেন্দ্র করে আওয়ামী লীগ-সমর্থিত চেয়ারম্যান পদপ্রার্থীর সমর্থকেরা এ ঘটনা ঘটিয়েছে।
শরীয়তপুর সদরে দুই প্রার্থীর ভোট বর্জনশরীয়তপুর সদর উপজেলা নির্বাচনে আজ শনিবার ভোট বর্জনের ঘোষণা দিয়েছেন বিএনপি-সমর্থিত চেয়ারম্যান ও ভাইস চেয়ারম্যান পদপ্রার্থী। আওয়ামী-সমর্থিত প্রার্থী আবুল হাসেম তফাদারের বিরুদ্ধে উপজেলার ৫৮টি কেন্দ্রে নিজেদের এজেন্টদের মারধর করে বের করে দেওয়ার অভিযোগ এনেছেন বিএনপি-সমর্থিত ওই দুই প্রার্থী।দেওয়ানগঞ্জে আ.লীগ-বিএনপির সমর্থকদের সংঘর্ষজামালপুরের দেওয়ানগঞ্জ উপজেলার বাহাদুরবাদ উচ্চবিদ্যালয় কেন্দ্রে আওয়ামী লীগ ও বিএনপি-সমর্থিত চেয়ারম্যান পদপ্রার্থীর সমর্থকদের মধ্যে পাল্টাপাল্টি ধাওয়া ও সংঘর্ষের ঘটনা ঘটেছে। এতে দুই পক্ষের অন্তত ১০ জন আহত হন। এ কারণে ওই ভোটকেন্দ্রে আধা ঘণ্টা ভোট গ্রহণ স্থগিত রাখা হয়।বরিশালে ভোট বর্জন দুই প্রার্থীরবরিশালের মুলাদী উপজেলা নির্বাচনে আজ শনিবার বিএনপি-সমর্থিত ও বিদ্রোহী চেয়ারম্যান প্রার্থী ভোট বর্জনের ঘোষণা দিয়েছেন। আওয়ামী লীগ-সমর্থিত চেয়ারম্যান পদপ্রার্থীর বিরুদ্ধে কেন্দ্র দখল ও কেন্দ্র থেকে এজেন্টদের বের করে দেওয়ার অভিযোগ এনেছেন তাঁরা।
এছাড়াও লক্ষীপুরের কমলনগরে একটি, রাজশাহীর চারঘাটের একটি এবং ময়মনসিংহের একটি কেন্দ্রের ভোট স্থগিত করা হয়েছে।
