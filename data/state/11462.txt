
দুই বেয়াই মো. মোসলেহ উদ্দিন ও বজলে কাদিরের মুক্তিযোদ্ধা সনদ বাতিল করেছে জাতীয় মুক্তিযুদ্ধ কাউন্সিল। একই সঙ্গে তাঁরা কীভাবে মুক্তিযুদ্ধ সনদ পেয়েছেন, কোন সরকারি কর্মকর্তা এই সনদের গেজেট করেছেন এবং যাঁরা এই সনদ নিয়েছেন, তাঁদের বিরুদ্ধে তদন্ত করে ব্যবস্থা নেওয়ার সিদ্ধান্ত নেওয়া হয়েছে।জামুকার সহকারী পরিচালক শাহ আলম ক্ষমতার অপব্যবহার করে বাবা (মোসলেহ উদ্দিন) ও শ্বশুরকে সনদ পাইয়ে দেওয়ায় তাঁর বিরুদ্ধে ব্যবস্থা নিতে বলা হয়েছে বলে মুক্তিযুদ্ধ মন্ত্রণালয় সূত্রে জানা গেছে।জামুকা সূত্র জানায়, গতকাল সোমবার জামুকার বৈঠকে মো. মোসলেহ উদ্দিন ও বজলে কাদিরের বিষয়টি উত্থাপন করা হয়। সেখানে বলা হয়, তাঁরা মুক্তিযোদ্ধা হিসেবে নাম অন্তর্ভুক্তির জন্য আবেদন করেননি।মুক্তিযুদ্ধবিষয়ক মন্ত্রী আ ক ম মোজাম্মেল হক গতকাল প্রথম আলোকে বলেন, শুনানিতে এই দুজন নিজেরাই স্বীকার করে নিয়েছেন তাঁরা মুক্তিযোদ্ধা নন। কিন্তু স্বীকার করে নিয়েছেন বলে তো তাঁদের ছাড় দেওয়া হবে, তা নয়। তাঁদের তো শাস্তি হবেই। এ ছাড়া শাহ আলমের বিচার হবে। তিনি বলেন, গেজেটে নাম তোলার ক্ষেত্রে শাহ আলমই ভূমিকা রেখেছেন। সরকারি কর্মকর্তা হয়ে যে অপরাধ করেছেন, সে অনুযায়ী তদন্তের পর তাঁকে বরখাস্ত করা হবে। এত বড় অন্যায়ের জন্য ফৌজদারি মামলা হবে।গত ৭ সেপ্টেম্বর প্রথম আলোয় ‘দুই বেয়াই ভুয়া মুক্তিযোদ্ধা!’ শিরোনামে প্রতিবেদন প্রকাশিত হয়। এর পর তদন্ত করে তাঁদের সনদ বাতিল করা হয় বলে জানান মন্ত্রী।
