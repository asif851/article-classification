
বাংলাদেশ কৃষি ব্যাংকে (বিকেবি) বঙ্গবন্ধু পরিষদের দুই পক্ষের সংঘর্ষ হয়েছে। সংঘর্ষে গুরুতর আহত একজনকে হাসপাতালে ভর্তি করা হয়েছে।
ব্যাংক সূত্রে জানা যায়, বিকেবি বঙ্গবন্ধু পরিষদের এক পক্ষ আজ বৃহস্পতিবার দুপুরে ব্যাংকের প্রধান কার্যালয়ে বিকেবির চেয়ারম্যান মোহাম্মদ ইসমাইল ও ব্যবস্থাপনা পরিচালককে (এমডি) এম এ ইউসুফকে ফুল দিয়ে শুভেচ্ছা জানাতে যায়। এ সময় অপর পক্ষ বাধা দিলে সংঘর্ষ হয়।
প্রত্যক্ষদর্শী সূত্রে জানা যায়, সংঘর্ষের সময় হাতাহাতি ও কক্ষ ভাঙচুরের ঘটনা ঘটে। এতে অন্তত তিনজন আহত হন। তাঁদের মধ্যে সুদর্শন চৌধুরী নামের একজন কর্মকর্তাকে গুরুতর অবস্থায় ঢাকা মেডিকেল কলেজ হাসপাতালে ভর্তি করা হয়েছে।জানতে চাইলে বিকেবি এমডি এম এ ইউসুফ মুঠোফোনে প্রথম আলোকে বলেন, ‘আমি এ ব্যাপারে কিছুই জানি না।’বিকেবি সূত্রে জানা গেছে, ২০ বছর ধরে বিকেবি বঙ্গবন্ধু পরিষদের সভাপতির পদে আছেন ব্যাংকের মহাব্যবস্থাপক (জিএম) লিয়াকত হোসেন মোড়ল। সম্প্রতি কেন্দ্রীয় বঙ্গবন্ধু পরিষদের সাধারণ সম্পাদক এস এ মালেকের কাছ থেকে নিজেকে সভাপতি দেখিয়ে আবার একটি কমিটি অনুমোদন করিয়ে নেন জনাব মোড়ল। বৃহস্পতিবার তাঁর নেতৃত্বাধীন কমিটিই ব্যাংকের চেয়ারম্যান ও এমডিকে ফুলের তোড়া দিতে যাচ্ছিল।এর আগে ব্যাংকের সহকারী মহাব্যবস্থাপক (এজিএম) মাহমুদ হাসান চৌধুরীকে আহ্বায়ক করে গঠিত হয় বিকেবি বঙ্গবন্ধু পরিষদের আরেকটি কমিটি। দুই কমিটির মধ্যে গত রমজানেও মারামারি হয়েছে বলে ব্যাংকের কর্মকর্তারা জানান।জানতে চাইলে লিয়াকত হোসেন মোড়ল প্রথম আলোকে বলেন, ‘আমার কমিটিকে তাঁরা মানতে পারেনি বলেই হামলা চালিয়েছে।’নতুন কমিটি না করে একই পদ ধরে রাখছেন কেন—এমন প্রশ্নের জবাবে জনাব মোড়ল বলেন, ‘কোনো অসুবিধা নেই, এটা অরাজনৈতিক সংগঠন।’অপর কমিটির আহ্বায়ক মাহমুদ হাসান চৌধুরী বলেন, ‘অন্যায় ও অনৈতিকভাবে লিয়াকত হোসেন মোড়ল বিকেবি বঙ্গবন্ধু পরিষদের সভাপতি। তাঁর বিরুদ্ধে সবারই অনাস্থা রয়েছে।’
