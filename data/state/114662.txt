
আগামী বাজেটের পরে কোটা সংস্কারে হাত দেওয়া হবে বলে জানিয়েছেন অর্থমন্ত্রী আবুল মাল আবদুল মুহিত। আজ মঙ্গলবার রাজধানীতে সচিবালয়ে ইনভেস্টমেন্ট করপোরেশন অব বাংলাদেশের (আইসিবি) লভ্যাংশ প্রদান অনুষ্ঠানে তিনি এ কথা জানান।
অর্থমন্ত্রী আবুল মাল আবদুল মুহিত বলেন, ‘কোটা এখন যা আছে, তা বোধহয় অনেক বেশি হয়ে গেছে। এটা সংস্কার করা উচিত। তবে কোটা থাকতেই হবে। সমাজে যারা পশ্চাৎপদ, তাদের জন্য কোটা থাকা উচিত। প্রশ্ন হচ্ছে কত শতাংশ থাকবে? আগামী বাজেটের পরে কোটা সংস্কারে হাত দেওয়া হবে।’
সবচেয়ে বেশি মুক্তিযোদ্ধা কোটা। কোটা অনুযায়ী যত পদ আছে, তত লোক পাওয়া যায় না বলেও মন্তব্য করেন অর্থমন্ত্রী।
