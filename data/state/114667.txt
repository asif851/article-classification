
কৃষিমন্ত্রী মতিয়া চৌধুরী বলেছেন, ডাক, টেলিযোগাযোগ ও তথ্যপ্রযুক্তি মন্ত্রী আবদুল লতিফ সিদ্দিকী হজ ও তাবলিগ জামাত নিয়ে যে বক্তব্য দিয়েছেন, এর দায় তাঁর ব্যক্তিগত, শেখ হাসিনার সরকার তাঁর বক্তব্যের দায় নেবে না।আজ বৃহস্পতিবার দুপুরে শেরপুরের নালিতাবাড়ী উপজেলার মরিচপুরান ইউনিয়ন পরিষদ চত্বরে ঈদুল আজহা উপলক্ষে গ​রিব ও দুস্থদের ভিজিএফের চাল বিতরণকালে কৃষিমন্ত্রী এসব কথা বলেন।মতিয়া চৌধুরী বলেন, তাঁর (লতিফ সিদ্দিকী) বক্তব্যের পর প্রধানমন্ত্রী সঙ্গে সঙ্গে তাঁকে মন্ত্রিপরিষদ থেকে সরিয়ে নিয়েছেন। এ ব্যাপারে তিনি বিন্দুমাত্র দ্বিধা করেননি। তিনি বলেন, ‘লতিফ সিদ্দিকীর বক্তব্য মুসলমানেরা অব্শ্যই ঘৃণা করবে, আমার মনে হয়, অন্য ধর্মের লোকও এটা সমর্থন করবে না। তিনি যা করেছেন, তাঁর জন্য তাঁকেই মাশুল দিতে হবে। এর দায়দায়িত্ব শেখ হাসিনার সরকার বা আওয়ামী লীগ গ্রহণ করবে না।’
কৃষিমন্ত্রী বলেন, ‘বঙ্গবন্ধু তাবলিগ জামাতের জন্য কাকরাইল মসজিদে জায়গা দিয়েছিলেন। আর আমাদের নেত্রী শেখ হাসিনা বিশ্ব ইজতেমার জন্য টঙ্গিতে জায়গা দিয়েছেন। ইসলামের বিরুদ্ধে এই সমস্ত বাজে কথা কেউ গ্রহণ করবে না। কোনো সুস্থ মস্তিষ্কের লোক এটা করতে পারে না।’
এ সময় জেলা প্রশাসক মোহাম্মদ জাকীর হোসেন, পুলিশ সুপার মেহেদুল করীম, উপজেলা চেয়ারম্যান এ কে এম মুখলেছুর রহমান, উপজেলা নির্বাহী কর্মকর্তা (ইউএনও) মোহাম্মদ আবু সাঈদ মোল্লা, উপজেলা আওয়ামী লীগের ভারপ্রাপ্ত সভাপতি জিয়াউল হকসহ সংগঠনের নেতা-কর্মীরা উপস্থিত ছিলেন।
কৃষিমন্ত্রী আজ দিনব্যাপী পৌরসভাসহ উপজেলার পাঁচটি ইউনিয়নের ৯ হাজার ৮১ পরিবারের মধ্যে ১০ কেজি করে চাল বিতরণ করেন।
