
পৌরসভা নির্বাচনের মনোনয়নপত্র দাখিলের সময় ১০ দিন পেছানোর দাবি জানিয়েছে জাতীয় সংসদের প্রধান বিরোধী দল জাতীয় পার্টি (জাপা)। এ ছাড়া নির্বাচনী প্রচারে সাংসদদের অংশগ্রহণের সুযোগ রাখারও দাবি দলটির।
আজ রোববার সকালে রাজধানীর আগারগাঁওয়ে নির্বাচন কমিশন (ইসি) সচিবালয়ে প্রধান নির্বাচন কমিশনার (সিইসি) কাজী রকিবউদ্দিন আহমেদের সঙ্গে সাক্ষাৎ করে দলের পক্ষ থেকে এই দাবি জানায় জাপা।
ইসির সঙ্গে এই সাক্ষাতে জাপার পক্ষে নেতৃত্ব দেন দলের মহাসচিব জিয়াউদ্দিন আহমেদ বাবলু।
সাক্ষাৎ শেষে বাবলু সাংবাদিকদের বলেন, তাঁরা ইসিকে বলেছেন, প্রার্থী মনোনয়নসহ অনেক প্রক্রিয়া শেষ করতে সময় প্রয়োজন। এর পরিপ্রেক্ষিতে ৩০ ডিসেম্বরের মধ্যে ভোটগ্রহণের বাধ্যবাধকতার কথা জানিয়েছে ইসি।
পৌরসভা নির্বাচনে সাংসদদের প্রচার চালানোর সুযোগ দেওয়ার দাবির বিষয়ে জানতে চাইলে জাপা মহাসচিব বলেন, এ ব্যাপারে তাঁরা জাতীয় সংসদে কথা বলেছেন। এখন ইসিকেও বলছেন।
বাবলু বলেন, নির্বাচনকে প্রভাবমুক্ত রাখতে ব্যবস্থা নেওয়ার জন্য ইসিকে বলেছেন তাঁরা। এ ছাড়া বিগত সিটি করপোরেশন নির্বাচন সুষ্ঠু হয়নি বলেও তাঁরা কমিশনের কাছে অভিযোগ করেছেন।
জাপা মহাসচিব বলেন, জাতীয় পার্টির প্রতিনিধিদের আশ্বস্ত করে কমিশন বলেছে, নির্বাচন সুষ্ঠু করতে সবকিছুই করবে ইসি।
জাপা প্রতিনিধি দলের অন্য সদস্যরা হলেন—সাংসদ কাজী ফিরোজ রশিদ, সৈয়দ আবু হোসেন বাবলা, তাজুল ইসলাম ও সালমা ইসলাম।
