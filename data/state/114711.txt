
হজরত শাহজালাল আন্তর্জাতিক বিমানবন্দর থেকে ২১টি সোনার বার উদ্ধার করা হয়েছে। আজ মঙ্গলবার প্রায় আড়াই কেজি ওজনের সোনা উদ্ধার করা হয়। এ ঘটনায় সিভিল এভিয়েশন অথোরিটির কর্মচারীসহ দুজনকে আটক করা হয়েছে।
আটক দুজনের মধ্যে একজন হলেন সিভিল এভিয়েশন অথোরিটি বাংলাদেশের (সিএএবি) এক নিরাপত্তারক্ষী। তাঁর নাম মুহাম্মদ আবু তালেব। অন্যজন হলেন রিয়াদ হতে ঢাকায় আসা এসভি ৮০৮ নম্বর ফ্লাইটের মোহাম্মদ বাসেদ নামের এক যাত্রী।
শুল্ক গোয়েন্দা দপ্তরের পাঠানো এক সংবাদ বিজ্ঞপ্তিতে বলা হয়েছে, গোপন সংবাদের ভিত্তিতে শুল্ক গোয়েন্দারা জানতে পারেন যে মঙ্গলবার রিয়াদ থেকে ঢাকায় আসা একটি ফ্লাইটে সোনা চোরাচালান হবে। এর পরিপ্রেক্ষিতে দুপুরে শুল্ক গোয়েন্দাদের দল বিমানবন্দরের বিভিন্ন পয়েন্টে অবস্থান নেয়। একপর্যায়ে সন্দেহজনক যাত্রী মোহাম্মদ বাসেদকে জিজ্ঞাসাবাদ করা হয়। জিজ্ঞাসাবাদে তিনি জানান, বিমানবন্দরে কর্মরত একজনের কাছে ২১টি সোনার বার দেওয়ার কথা ছিল। তাঁর ব্যাগ তল্লাশি করে ২১টি স্বর্ণবার উদ্ধার করা হয়। পরে বাসেদের তথ্যের ভিত্তিতে সিভিল এভিয়েশনের এক নিরাপত্তারক্ষীকে আটক করা হয়। সংবাদ বিজ্ঞপ্তিতে আরও বলা হয়েছে, মোহাম্মদ বাসেদের বাড়ি শরীয়তপুরে। অন্যদিকে মুহাম্মদ আবু তালেব সিভিল এভিয়েশনের নিরাপত্তারক্ষী হিসেবে ৩৪ বছর ধরে কাজ করছেন। উদ্ধার করা প্রতিটি সোনার বারের ওজন ১১৬ গ্রাম। ২১টি সোনার বারের মোট ওজন ২ হাজার ৪৪০ গ্রাম। এগুলোর আনুমানিক বাজারমূল্য প্রায় ১ কোটি ২৫ লাখ টাকা।
এ ঘটনায় আইনি ব্যবস্থা নেওয়া হয়েছে। চোরাচালানের অভিযোগে আটক দুই ব্যক্তিকে বিমানবন্দর থানায় সোপর্দ করা হবে। উদ্ধার করা সোনার বারগুলো রাষ্ট্রীয় গুদামে জমা দেওয়া হবে বলে জানিয়েছে শুল্ক গোয়েন্দা দপ্তর।
