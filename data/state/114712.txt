
সুন্দরবনে র‌্যাপিড অ্যাকশন ব্যাটালিয়নের (র‌্যাব-৬) সঙ্গে বন্দুকযুদ্ধে বনদস্যু জোনাব বাহিনীর দ্বিতীয় প্রধান (সেকেন্ড ইন কমান্ড) নান্নু মোল্লা (৪৭) নিহত হয়েছেন। এ সময় তিনটি পাইপগান, একটি বন্দুক, একটি একনলা বন্দুক ও ২৬টি গুলি উদ্ধার হয়েছে।
আজ মঙ্গলবার সকাল আটটার দিকে সুন্দরবন সাতক্ষীরা রেঞ্জের চুনকুড়ি খালে এ বন্দুকযুদ্ধের ঘটনা ঘটে।
র‌্যাব-৬–এর লে. কমান্ডার জাহিদ বলেন, সকালে গোপন সংবাদের ভিত্তিতে সুন্দরবনে অভিযানে গেলে বনদস্যুরা র‌্যাবের উপস্থিতি টের পেয়ে অতর্কিত গুলিবর্ষণ করে। এ সময় র‌্যাব সদস্যরাও পাল্টা গুলি ছুড়লে বনদস্যুরা পালিয়ে যায়। পরে ঘটনাস্থল থেকে নান্নু মোল্লাকে গুলিবিদ্ধ অবস্থায় শ্যামনগর হাসপাতালে পাঠালে সেখানেই তাঁর মৃত্যু হয়।
সাতক্ষীরার শ্যামনগর থানার ভারপ্রাপ্ত কর্মকর্তা (ওসি) সৈয়দ আবদুল মান্নান আলী বলেন, উপপরিদর্শক (এসআই) আকবর হোসেন লাশের সুরতহাল প্রতিবেদন তৈরি করেছেন। লাশ ময়নাতদন্তের জন্য সাতক্ষীরা সদর হাসপাতালের মর্গে পাঠানো হবে। নিহত নান্নু মোল্লা বাড়ির ঠিকানা জানা যায়নি।
