
মানবিক গুণাবলিতে শিশুদের বিকশিত করার লক্ষ্য নিয়ে গতকাল বৃহস্পতিবার বরিশালে শিশু সংগঠন খেলাঘরের দিনব্যাপী কর্মশালা অনুষ্ঠিত হয়েছে। তার আগে সাম্প্রতিক সময়ে সংঘটিত শিশুহত্যা ও নির্যাতনকারীদের শাস্তির দাবিতে মানববন্ধন করে শিশুরা।নগরের ফকিরবাড়ি সড়কের শিক্ষক ভবনের তৃতীয় তলায় বেলা ১১টায় শুরু হয় এ কর্মশালার। এর শিরোনাম ছিল ‘আজকের খেলাঘর আগামী দিনের বাংলাদেশ’।কর্মশালায় চারটি পর্বে চারটি বিষয় উপস্থাপন করা হয়। এগুলো পরিচালনা করেন শিশু সংগঠক শুভংকর চক্রবর্তী, জেলা শিশু-বিষয়ক কর্মকর্তা পংকজ রায় চৌধুরী, সংগঠক নজমুল হোসেন আকাশ ও প্রকৌশলী কমল কৃষ্ণ মিত্র। কর্মশালা শেষে অনুষ্ঠিত হয় সাংস্কৃতিক অনুষ্ঠান। এর আগে সকাল ১০টায় নগরের অশ্বিনী কুমার হল চত্বরে শিশুদের অংশগ্রহণে অনুষ্ঠিত হয় মানববন্ধন। শিশুহত্যা ও নির্যাতনের প্রতিবাদে এ কর্মসূচি পালিত হয়। শিশুহত্যা ও নির্যাতনের সঙ্গে জড়িত ব্যক্তিদের দৃষ্টান্তমূলক শাস্তির দাবি জানিয়ে বিভিন্ন লেখাসংবলিত ব্যানার ও ফেস্টুন বহন করে শিশুরা।
