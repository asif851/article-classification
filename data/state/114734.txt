
নওগাঁর সাপাহারে ও বগুড়ার শেরপুরে সড়ক দুর্ঘটনায় দুজনের মৃত্যু হয়েছে। আহত হয়েছে আরও তিনজন।
সাপাহারে নিহত জব্বার হোসেন (৩৪) উপজেলার হুজুরাপুর ফেপড়াডাঙ্গা গ্রামের আবুল হোসেনের ছেলে। আর শেরপুরে নিহত আসলাম হোসেন (২৮) উপজেলার খেজুরতলা পল্লীবাস গ্রামের বাসিন্দা।
সাপাহারের স্থানীয় বাসিন্দাদের সূত্রে জানা যায়, গতকাল বেলা তিনটার দিকে উপজেলার দীঘিরহাট-হাঁপানিয়া সড়কের দীঘিরহাট এলাকায় ধানবোঝাই ট্রাকটির চাকা বিস্ফোরিত হয়। এতে সেটি নিয়ন্ত্রণ হারিয়ে উল্টে যায়। এ সময় ট্রাকের ওপর বসা জব্বারসহ দুই শ্রমিক ধানের বস্তার নিচে চাপা পড়েন। এতে ঘটনাস্থলেই জব্বার মারা যান। গুরুতর আহত অপর শ্রমিক ও ট্রাকের চালককে সাপাহার হাসপাতালে ভর্তি করা হয়েছে।
এদিকে শেরপুরে গত শনিবার রাত ১০টায় ঢাকা-বগুড়া মহাসড়কের উপজেলার মহিপুর এলাকায় যাত্রীবাহী বাসের সঙ্গে সংঘর্ষে সিএনজিচালিত অটোরিকশার যাত্রী আসলাম নিহত হয়েছেন। আহত হয়েছেন অটোরিকশার চালক।
