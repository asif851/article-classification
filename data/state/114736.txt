
ঢাকা-১৪ আসনের সাংসদ আসলামুল হকের বিরুদ্ধে মিথ্যা সংবাদ পরিবেশনের অভিযোগ এনে এর প্রতিবাদে গতকাল বৃহস্পতিবার বিকেলে কল্যাণপুর এলাকায় ‘নাগরিক কমিটি ঢাকা-১৪’ ব্যানারে মানববন্ধন করেছেন শতাধিক ব্যক্তি।কল্যাণপুরে সড়কের এক পাশে শতাধিক নারী-পুরুষ ব্যানার ও প্ল্যাকার্ড হাতে মানববন্ধনে অংশ নেন। এ ছাড়া আশপাশের কয়েকটি স্থানে কিছু যুবক আসলামুল হকের পক্ষ নিয়ে আলোচনা করছিলেন। কয়েকজন যুবককে দেখা যায় পথচারীদের হাতে প্রচারপত্র বিলি করতে। এতে লেখা, ‘দুইটি টিভি চ্যানেল ও একটি প্রথম শ্রেণীর জাতীয় পত্রিকায় সাংসদ আসলামুল হক আসলামের বিরুদ্ধে অসত্য, মিথ্যা, ভিত্তিহীন, বানোয়াট ও রাজনৈতিক উদ্দেশ্যপ্রণোদিত প্রচারিত সংবাদের প্রতিবাদে মানববন্ধন।’মানববন্ধনে অংশ নেওয়া এক ব্যক্তি বলেন, ‘সাংসদের বিরুদ্ধে কিছু না থাকলে মিডিয়াওয়ালারা কি এমনি লিখেছে?’ তাহলে মানববন্ধন করছেন কেন এ প্রশ্নের জবাবে তিনি বলেন, ‘নেতারা আসতে বলেছেন, তাই এসেছি।’ একই ধরনের উত্তর দেন কয়েকজন নারী।
 
