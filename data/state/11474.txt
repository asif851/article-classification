
বিশ্বজুড়ে রাজনীতিতে নারীদের অংশগ্রহণ বাড়তে থাকলেও শীর্ষ পদগুলোতে অবস্থানরত নারীদের ক্ষেত্রে এখনো একটি অদৃশ্য বাধা রয়ে গেছে। ইন্টার পার্লামেন্টারি ইউনিয়ন (আইপিইউ) ও জাতিসংঘের নারীবিষয়ক সংস্থা ইউএন ওমেনের ‘দ্য ওমেন ইন পলিটিক্স ম্যাপ-২০১৪’ গতকাল মঙ্গলবার এ তথ্য প্রকাশ করেছে। আইপিইউর এক বিজ্ঞপ্তিতে এ কথা বলা হয়।
সরকারে কিংবা সংসদে কতসংখ্যক নারী আছেন, তার সর্বশেষ তথ্য উল্লেখ করা হয় এই তথ্যচিত্রে। এতে দেখা যাচ্ছে, উত্তর ও দক্ষিণ আমেরিকা, ইউরোপ ও আফ্রিকার নারীরা আরব, এশিয়া ও প্রশান্ত মহাসাগরীয় অঞ্চলের নারীদের চেয়ে ভালো করছেন। সরকারের নির্বাহী পদগুলোতে বর্তমানে নারীর সংখ্যা ২০০৮ সালের তুলনায় বেড়েছে। ওই বছর ছিল ১৬.১ শতাংশ। এখন তা দাঁড়িয়েছে ১৭.২ শতাংশে। ২০১৪ সালের ১ জানুয়ারির মধ্যে ৩৬টি দেশে ৩০ শতাংশ বা তারও বেশি মন্ত্রী হয়েছেন নারীরা, যা ২০১২ সালে ছিল ২৬ শতাংশ।
