
টাঙ্গাইলে চলন্ত বাসে ধর্ষণের পর হত্যার শিকার রুপা খাতুনের ছোট বোন পপি খাতুন চাকরিতে যোগ দিয়েছেন। আজ বৃহস্পতিবার এসেনশিয়াল ড্রাগ কোম্পানি লিমিটেডের বগুড়া কার্যালয়ে অফিস সহকারী পদে তিনি যোগ দেন।
পপির যোগদানের বিষয়টি প্রশাসনিক কর্মকর্তা মোহাম্মদ আহসান নিশ্চিত করেছেন।
পপি খাতুন জানান, গত মাসের শেষ দিকে এসেনশিয়াল ড্রাগস কোম্পানি লিমিটেডের প্রধান কার্যালয় থেকে নিয়োগপত্র পান তিনি। নিয়োগপত্রে বগুড়া অফিসে যোগদানের কথা উল্লেখ করা হয়। সেই মোতাবেক আজ বৃহস্পতিবার যোগদান করেছেন। প্রশাসনিক কর্মকর্তা মোহাম্মদ আহসান তাঁর যোগদানপত্র গ্রহণ করেছেন।
পপি আরও বলেন, ‘চাকরিতে যোগ দিতে পেরে নিজের কাছে ভালো লাগছে। বিশেষ করে স্বাস্থ্যমন্ত্রী মোহাম্মদ নাসিম স্যার আমার চাকরির ব্যবস্থা করে দিয়েছেন। যে কারণে তাঁর প্রতি আমি এবং আমার পরিবার কৃতজ্ঞ।’ উল্লেখ্য, গত ২৫ আগস্ট টাঙ্গাইলের মধুপুর এলাকায় চলন্ত বাসে শ্রমিকেরা রুপাকে ধর্ষণের পর হত্যা করে। এ ঘটনার পর স্বাস্থ্যমন্ত্রী মোহাম্মদ নাসিম তাঁদের বাড়িতে সমবেদনা জানাতে গিয়ে রুপার বোন পপিকে চাকরির প্রতিশ্রুতি দেন। সেই মোতাবেক পপি চাকরিতে যোগ দিলেন।
