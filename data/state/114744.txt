
বেসরকারি বিশ্ববিদ্যালয়ের ছাত্র মহিউদ্দীন মিশু (২০) হত্যা মামলায় পাঁচজনের ফাঁসির দণ্ড দিয়েছেন আদালত। একই সঙ্গে তিনজনকে যাবজ্জীবন কারাদণ্ড দেওয়া হয়েছে। আজ সোমবার ঢাকার বিশেষ জজ-১–এর বিচারক আতাউর রহমান এ আদেশ দেন।
নিহত মিশু বেসরকারি পিপলস ইউনিভার্সিটির প্রথম বর্ষের ছাত্র ছিলেন। তাঁর বাবা নূর উদ্দীন পরিকল্পনা মন্ত্রণালয়ের সাবেক যুগ্ম সচিব।
ফাঁসির দণ্ডপ্রাপ্ত আসামিরা হলেন হুমায়ূন কবির, আবুল কালাম, তরিকুল ইসলাম, ইসহাক ও কালাম ওরফে নমো কালাম। যাবজ্জীবন কারাপ্রাপ্ত আসামিরা হলেন হাশেম দেও, রাজা ও বাদশা। এই আসামিদের মধ্যে নমো কালাম ও রাজা কারাগারে আছেন। বাকিরা পলাতক। অভিযোগপত্রভুক্ত তিন আসামি খালাস পেয়েছেন। তাঁরা হলেন শুভ, হেকমত ও বাবু। আসামিদের মধ্যে মারা গেছেন সাজ্জাদুল আওয়াল, শাহাবুদ্দিন ও মনা ডাকাত। আসামি আশরাফ, লুৎফুর ও সিদ্দিকের বিরুদ্ধে অভিযোগ প্রত্যাহার করে নেয় রাষ্ট্রপক্ষ।
মামলার সংক্ষিপ্ত বিবরণ অনুযায়ী, ২০০৬ সালের ১৯ মে নানির বাড়ি যাওয়ার কথা বলে রাজধানীর কাফরুলের নিজ বাসা থেকে বের হন মহিউদ্দীন মিশু। আসামি হুমায়ূন কবির মহিউদ্দীন মিশুর পূর্বপরিচিত ছিলেন। তাঁকে দুলাভাই বলে ডাকতেন। সেদিন সন্ধ্যায় তাঁকে পাবনায় বেড়াতে নিয়ে যাওয়ার কথা বলে ডেকে নেন হুমায়ূন কবির। পরে একটি মাইক্রোবাসযোগে আসামিরা মিশুকে পাবনায় নিয়ে যান। তাঁকে আটকে রেখে হুমায়ূন কবির মুক্তিপণ হিসেবে মিশুর বাবার কাছে ৬০ লাখ টাকা দাবি করেন। কিন্তু টাকা দিতে রাজি না হওয়ায় মিশুকে হত্যা করা হয়।এ ঘটনায় নিহত মিশুর বাবা নূর উদ্দীন বাদী হয়ে ২০০৬ সালের ১৩ জুলাই হত্যা মামলা করেন। পুলিশের তদন্তে এ হত্যাকাণ্ডের পুরো রহস্য বেরিয়ে আসে। পুলিশ ২০০৭ সালের ৪ এপ্রিল গোয়েন্দা পুলিশের পরিদর্শক মঞ্জিল হোসেন আদালতে অভিযোগপত্র দেন।
