
প্রধানমন্ত্রী শেখ হাসিনার সঙ্গে গণভবনে আজ বৃহস্পতিবার সকালে যুক্তরাজ্যের সাবেক প্রধানমন্ত্রী ডেভিড ক্যামেরন সাক্ষাৎ করেছেন। পরে তিনি যুক্তরাজ্যভিত্তিক গবেষণা প্রতিষ্ঠান ইন্টারন্যাশনাল গ্রোথ সেন্টারের (আইজিসি) এক গোলটেবিল আলোচনায় যোগ দেবেন।
ওই প্রতিষ্ঠান উন্নয়নশীল দেশগুলোর টেকসই প্রবৃদ্ধির সহায়তায় নীতিমালা তৈরিতে সহায়তা করে থাকে।
যুক্তরাজ্যের ফ্র্যাগিলিটি, গ্রোথ অ্যান্ড ডেভেলপমেন্ট-বিষয়ক আইজিসি কমিশনের চেয়ারম্যান ক্যামেরন গতকাল বুধবার রাত ১১টা ৫ মিনিটে হজরত শাহজালাল আন্তর্জাতিক বিমানবন্দরে পৌঁছান।
২০১০ থেকে ২০১৬ সাল পর্যন্ত যুক্তরাজ্যের প্রধানমন্ত্রী হিসেবে দায়িত্ব পালন করেন ক্যামেরন। তিনি যুক্তরাজ্যের ডিপার্টমেন্ট ফর ইন্টারন্যাশনাল ডেভেলপমেন্টের (ডিএফআইডি) অর্থায়নে পরিচালিত প্রকল্প ও একটি পোশাক কারখানা পরিদর্শন করবেন।
