
ঢাকা বিশ্ববিদ্যালয়ে দ্বিতীয়বার ভর্তির সুযোগ বাতিলের সিদ্ধান্তের প্রতিবাদে কর্মসূচি পালন করতে এসে আটক হওয়া পাঁচ শিক্ষার্থীকে ছেড়ে দিয়েছে পুলিশ। দাবি আদায়ে আন্দোলনকারীরা বিশ্ববিদ্যালয় প্রশাসনকে স্মারকলিপি ও আলটিমেটাম দেওয়ার কর্মসূচি দিয়েছেন।
চলতি বছর প্রথমবার ভর্তি পরীক্ষায় অংশ নেওয়া শিক্ষার্থীরা পূর্বঘোষণা অনুযায়ী আজ রোববার সকালে বিশ্ববিদ্যালয় ক্যাম্পাসের সামনে জড়ো হন। বিক্ষোভ করতে রাজু ভাস্কর্য এলাকা এলে পাঁচ শিক্ষার্থীকে আটক করে পুলিশ। বাকিদের সরিয়ে দেয়। পরে আন্দোলনকারী শিক্ষার্থীরা আবার একত্র হয়ে বিক্ষোভ ও সমাবেশ করে কর্মসূচি ঘোষণা করেন।
প্রত্যক্ষদর্শী, আন্দোলনকারী ও পুলিশ জানায়, আন্দোলনকারী শিক্ষার্থীরা আজ সকাল সাড়ে নয়টার দিকে বিশ্ববিদ্যালয়ের রাজু ভাস্কর্যের সামনে জড়ো হন। এ সময় পুলিশ তাঁদের বাধা দেয়। সেখান থেকে পাঁচ শিক্ষার্থীকে আটক করে পুলিশ। তাঁরা হলেন রাসেল আহমেদ, মো. মামুন হাসান, আরমান আহমেদ, আহসান হাবিব ও মাহবুব হাসান। রাজু ভাস্কর্যের সামনে জড়ো হওয়া বাকি শিক্ষার্থীদের সরিয়ে দেয় পুলিশ। এরপর শিক্ষার্থীরা বিক্ষিপ্তভাবে ছড়িয়ে পড়েন।
সকালে পাঁচ শিক্ষার্থীকে আটক করার তথ্যের সত্যতা নিশ্চিত করেন শাহবাগ থানার ভারপ্রাপ্ত কর্মকর্তা (ওসি) সিরাজুল ইসলাম।
সকাল সাড়ে ১০টার দিকে আন্দোলনকারী শিক্ষার্থীরা আবার একত্র হন। শতাধিক শিক্ষার্থী রাজু ভাস্কর্যের সামনে জড়ো হয়ে বিক্ষোভ করতে থাকেন। এ সময় আন্দোলনকারীরা ‘আটককৃত পাঁচজনের মুক্তি চাই’, ‘অনৈতিক সিদ্ধান্ত মানি না, মানব না’, ‘দাবি মোদের একটাই, দ্বিতীয়বার সুযোগ চাই’ প্রভৃতি স্লোগান দেন। এ সময় নীলক্ষেত থানার উপপরিদর্শক (এসআই) সাহেব আলী প্রথম আলোকে বলেন, শান্তিপূর্ণভাবে বিক্ষোভ করার জন্য শিক্ষার্থীদের আধঘণ্টা সময় দেওয়া হয়েছে।
রাজু ভাস্কর্য এলাকা থেকে বেলা সাড়ে ১১টার দিকে আন্দোলনকারী শিক্ষার্থীরা মিছিল নিয়ে অপরাজেয় বাংলার সামনে আসেন। সেখানে তাঁরা বিক্ষোভ সমাবেশ করেন। সমাবেশ থেকে পরবর্তী কর্মসূচি ঘোষণা করা হয়।
সিদ্ধেশ্বরী গার্লস কলেজ থেকে উচ্চ মাধ্যমিক পাস করা মাগরুবা তাবাসসুম আন্দোলনকারীদের পক্ষে কর্মসূচি ঘোষণা করেন। তিনি বলেন, ২১ অক্টোবর রাজু ভাস্কর্যের সামনে থেকে মিছিল নিয়ে তাঁরা ঢাকা বিশ্ববিদ্যালয়ের উপাচার্য বরাবর স্মারকলিপি দেবেন। দাবি মেনে নিতে বিশ্ববিদ্যালয় প্রশাসনকে ২২-২৪ অক্টোবর পর্যন্ত সময় দেওয়া হবে। এই সময়সীমার মধ্যে দাবি পূরণ না হলে ২৫ অক্টোবর কেন্দ্রীয় শহীদ মিনারে ছাত্র-শিক্ষক-অভিভাবকদের গণজমায়েত কর্মসূচি হবে।
আটক হওয়া পাঁচ শিক্ষার্থীকে বেলা একটার দিকে ছেড়ে দেয় পুলিশ। এরপর তাঁরা অপরাজেয় বাংলার সামনে চলা আন্দোলনকারীদের বিক্ষোভ সমাবেশে যোগ দেন।
ঢাকা বিশ্ববিদ্যালয়ের প্রক্টর এম আমজাদ আলী বলেন, আন্দোলনকারীরা এখনো এই বিশ্ববিদ্যালয়ের শিক্ষার্থী নন। সেই হিসেবে তাঁরা বিশ্ববিদ্যালয় ক্যাম্পাসে আন্দোলন করতে পারেন না। এ কারণে পুলিশ তাঁদের সরিয়ে দিয়েছে। পুলিশের আহ্বান অগ্রাহ্য করায় পাঁচজনকে আটক করে পুলিশ।
ঢাকা বিশ্ববিদ্যালয়ে ২০১৫-১৬ শিক্ষাবর্ষ থেকে দ্বিতীয়বার ভর্তি পরীক্ষার সুযোগ বন্ধ করে দেওয়ার ঘোষণা দিয়েছে কর্তৃপক্ষ। এ নিয়ম পরের বছর থেকে কার্যকর করার দাবি জানিয়েছেন চলতি বছর প্রথমবার ভর্তি পরীক্ষায় অংশ নেওয়া শিক্ষার্থীরা।
দ্বিতীয়বার ভর্তি পরীক্ষায় অংশ নেওয়ার সুযোগ বাতিলের সিদ্ধান্তের প্রতিবাদে ‘ছাত্র অধিকার’-এর ব্যানারে শিক্ষার্থীরা গত শুক্রবার বেলা ১১টা থেকে দুপুর সাড়ে ১২টা পর্যন্ত ঢাকা বিশ্ববিদ্যালয়ের রাজু ভাস্কর্যের সামনে মানববন্ধন ও পরে বিক্ষোভ করেন। ওই দিনই বিক্ষোভকারীরা আজ (রোববার) নতুন কর্মসূচি পালন করবেন বলে জানান।
