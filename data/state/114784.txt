
নিবন্ধিত রোহিঙ্গার সংখ্যা আজ মঙ্গলবার বিকেল পর্যন্ত দাঁড়িয়েছে ১০ লাখ ৪ হাজার ৭৮২ জনে। প্রথম আলোকে এ তথ্য নিশ্চিত করেছেন বহিরাগমন বিভাগ ও পাসপোর্ট অধিদপ্তরের উপপরিচালক আবু নোমান মোহাম্মদ জাকির হোসেন।
আবু নোমান মোহাম্মদ জাকির হোসেন বলেন, বহিরাগমন বিভাগ ও পাসপোর্ট অধিদপ্তরের তত্ত্বাবধানে বাংলাদেশ সেনাবাহিনী, বিজিবি, আনসার এবং ইউএনএইচসিআরের কর্মীরা রোহিঙ্গাদের নিবন্ধনের কাজ করছেন। উখিয়া ও টেকনাফে ১২টি আশ্রয়কেন্দ্রে বসবাসকারী রোহিঙ্গাদের ৬টি ক্যাম্পে গত ১১ সেপ্টেম্বর থেকে রোহিঙ্গাদের বায়োমেট্রিক পদ্ধতিতে নিবন্ধনের কাজ শুরু করা হয়। এ পর্যন্ত (মঙ্গলবার) ১০ লাখ ৪ হাজার ৭৮২ জন রোহিঙ্গাকে নিবন্ধনের আওতায় আনা সম্ভব হয়েছে।
গত ২৫ আগস্টের পর থেকে নির্যাতনের মুখে কক্সবাজারের উখিয়া ও টেকনাফ সীমান্তের বিভিন্ন পয়েন্ট দিয়ে রোহিঙ্গারা আশ্রয়ের খোঁজে মিয়ানমার থেকে বাংলাদেশে পালিয়ে আসছেন। এখনো থেমে থেমে রোহিঙ্গাদের অনুপ্রবেশ ঘটছে।
