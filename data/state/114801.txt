
শিক্ষাব্যবস্থা জাতীয়করণের দাবি আদায়ে অনশনের পাশাপাশি দেশের সব এমপিওভুক্ত বেসরকারি শিক্ষাপ্রতিষ্ঠানে আজ রোববার ধর্মঘট আহ্বান করেছেন আন্দোলনকারী শিক্ষক-কর্মচারীরা। কর্মবিরতির পাশাপাশি তাঁরা ঢাকায় এসে অনশন কর্মসূচিতে যোগ দেবেন জানিয়েছেন আন্দোলনকারী শিক্ষকেরা।
শিক্ষা জাতীয়করণের এক দফা দাবিতে গতকাল শনিবার ষষ্ঠ দিনের মতো আমরণ অনশন কর্মসূচি পালন করেছেন এমপিওভুক্ত বেসরকারি শিক্ষাপ্রতিষ্ঠানের শিক্ষক-কর্মচারীরা। বেসরকারি শিক্ষা জাতীয়করণ লিয়াজোঁ ফোরামের আহ্বানে এই অনশন চলছে। অনশনকারী শিক্ষকেরা বলছেন, জাতীয়করণের দাবি আদায় না হওয়া পর্যন্ত তাঁরা আমরণ অনশনের কর্মসূচি চালিয়েই যাবেন।
বেসরকারি শিক্ষা জাতীয়করণ লিয়াজোঁ ফোরামের ডাকে ১০ জানুয়ারি থেকে জাতীয় প্রেসক্লাবের সামনে প্রথমে লাগাতার অবস্থান কর্মসূচি করেছেন শিক্ষকেরা। এরপর গত সোমবার থেকে আমরণ অনশনে যান তাঁরা।
লিয়াজোঁ ফোরামের আহ্বায়ক মো. আবদুল খালেক প্রথম আলোকে বলেন, ‘আমরা অনশন করছি, অনশন চালিয়েই যাব। যত দিন সরকারের পক্ষ থেকে সুনির্দিষ্ট কোনো বক্তব্য না আসবে, তত দিন আমাদের অনশন চলবে। তবে প্রধানমন্ত্রীর কাছে অনুরোধ, তিনি যেন আগামী দুই দিনের মধ্যে এই বিষয়টি সুরাহা করার ব্যবস্থা নেন।’
শিক্ষকেরা জানিয়েছেন, ছয় দিন ধরে আমরণ অনশন করলেও সরকারের পক্ষ থেকে এখনো কোনো আশ্বাস পাননি। তাই আশ্বাস বা ইতিবাচক সাড়া না পাওয়া পর্যন্ত তাঁরা এই আন্দোলন চালিয়ে যাবেন। তাঁদের আশা, প্রধানমন্ত্রী দ্রুত তাঁদের এই দাবি মেনে নেবেন। দাবি আদায় না করা পর্যন্ত তাঁরা আর বাড়িতে ফিরবেন না।
শিক্ষকেরা বলেছেন, বেসরকারি শিক্ষক-কর্মচারীরা নানাভাবে বঞ্চিত। তাঁরা জাতীয় স্কেলে বেতন পেলেও বিভিন্ন ভাতা থেকে বঞ্চিত। এই বঞ্চনার একমাত্র সমাধান শিক্ষাব্যবস্থার জাতীয়করণ।
গতকাল সন্ধ্যা সাতটার দিকে অনশনস্থলে গিয়ে দেখা যায়, প্রেসক্লাবের মূল ফটকের পূর্ব পাশের সড়কের সামনে ও ফুটপাতে খোলা আকাশের নিচে বিভিন্ন বেসরকারি শিক্ষাপ্রতিষ্ঠানের শিক্ষক ও কর্মচারীরা শুয়ে, বসে আছেন। কয়েকজন অসুস্থ হয়ে পড়ায় সেখানেই তাঁদের স্যালাইন দেওয়া হয়েছে। এসবের মধ্যেও মাইক দিয়ে অনশনে বক্তব্য ও স্লোগান দেওয়া চলছে।
এই শীতের রাতে হাতে ‘এক দফা এক দাবি, জাতীয়করণ প্রাণের দাবি’ শীর্ষক ব্যানার নিয়ে দাঁড়িয়ে আছেন কেরানীগঞ্জের চড়াইল নুরুল হক উচ্চবিদ্যালয়ের সহকারী শিক্ষক মো. সিদ্দিকুর রহমান। তিনি ১০ জানুয়ারি থেকে এই আন্দোলনের সঙ্গে আছেন। তিনি প্রথম আলোকে বললেন, ‘দাবি আদায়ে আমরা আমৃত্যু এখানে থাকব।’
লিয়াজোঁ ফোরামের দাবি, গতকাল একজন নারীসহ তিনজন শিক্ষক অসুস্থ হলে তাঁদের জরুরি ভিত্তিতে হাসপাতালে ভর্তি করা হয়। এর মধ্যে দুজন প্রাথমিক চিকিৎসা নিয়ে আবার অনশনস্থলে এসে যোগ দেন। এ নিয়ে এখন পর্যন্ত ৭২ জন শিক্ষক-কর্মচারী অসুস্থ হয়েছেন বলে জানিয়েছেন তাঁরা।
