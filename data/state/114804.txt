
সিলেটে জঙ্গিবিরোধী অভিযান চলাকালে বোমা বিস্ফোরণে গুরুতর আহত র‌্যাবের গোয়েন্দা শাখার পরিচালক লেফটেন্যান্ট কর্নেল আবুল কালাম আজাদ মারা গেছেন। তিনি ঢাকার সম্মিলিত সামরিক হাসপাতালের (সিএমএইচ) নিবিড় পরিচর্যা কেন্দ্রে (আইসিইউ) চিকিৎসাধীন ছিলেন। র‌্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান গতকাল বৃহস্পতিবার দিবাগত রাত একটার দিকে প্রথম আলোকে বলেন, রাত ১২টার পরে সিএমএইচের চিকিৎসকেরা র‌্যাবের গোয়েন্দাপ্রধান আবুল কালাম আজাদকে মৃত ঘোষণা করেন।গত শনিবার সিলেটের দক্ষিণ সুরমায় জঙ্গি আস্তানার কাছে বোমা বিস্ফোরণে গুরুতর আহত হন আবুল কালাম আজাদ। তাঁর মাথাসহ সারা শরীরে স্প্লিন্টারের আঘাত লাগে। সিলেট ওসমানী মেডিকেল কলেজ হাসপাতালে তাঁর কয়েক দফা অস্ত্রোপচার করা হয়। সেখান থেকে ঢাকায় সিএমএইচে নেওয়া হয়। অবস্থার উন্নতি না হওয়ায় গত রোববার রাতে এয়ার অ্যাম্বুলেন্সে করে তাঁকে সিঙ্গাপুরে নেওয়া হয়। সেখানে তিনি মাউন্ট এলিজাবেথ হাসপাতালে চিকিৎসাধীন ছিলেন। ওই হাসপাতালের চিকিৎসকদের পরামর্শে গত বুধবার রাতে এয়ার অ্যাম্বুলেন্সে করে তাঁকে ঢাকায় এনে সিএমএইচের আইসিইউতে ভর্তি করা হয়।সিলেটে অভিযানের সময় বোমা বিস্ফোরণে এ নিয়ে মোট সাতজন মারা গেলেন। তাঁদের মধ্যে ওই দিনই দুই পুলিশ কর্মকর্তা এবং চারজন বেসামরিক ব্যক্তি বিস্ফোরণে মারা যান।
