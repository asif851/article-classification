
সফররত ভারতের পররাষ্ট্রসচিব সুজাতা সিং আজ বুধবার দুপুরে প্রধানমন্ত্রী শেখ হাসিনার সঙ্গে তাঁর কার্যালয়ে সৌজন্য সাক্ষাৎ করেছেন। এ সময় পারস্পরিক স্বার্থসংশ্লিষ্ট বিভিন্ন বিষয়ের আলোচনা হয়েছে বলে জানিয়েছেন প্রধানমন্ত্রীর প্রেস সচিব আবুল কালাম আজাদ। এ সময় প্রধানমন্ত্রী দারিদ্র্যমুক্ত দক্ষিণ এশিয়া গড়তে দক্ষিণ এশিয়ার নেতাদের একসঙ্গে কাজ করার ওপর গুরুত্বারোপ করেন।বৈঠকে উপস্থিত ছিলেন অ্যাম্বাসেডর অ্যাট লার্জ মোহাম্মদ জিয়াউদ্দিন, প্রধানমন্ত্রীর মুখ্য সচিব শেখ ওয়াহিদুজ্জামান, প্রধানমন্ত্রীর কার্যালয়ের সচিব মোল্লা ওয়াহিদুজ্জামান, ঢাকায় ভারতীয় হাইকমিশনার পঙ্কজ সরণ প্রমুখ।এর আগে আজ সকালে দুই দিনের সফরে ঢাকায় পৌঁছেন সুজাতা সিং। সকালে ঢাকায় এসেই তিনি পররাষ্ট্রমন্ত্রী এ এইচ মাহমুদ আলীর সঙ্গে সৌজন্য সাক্ষাত্ করেন। এরপর দুপুরে ঢাকায় নিযুক্ত ভারতীয় হাইকমিশনার পঙ্কজ সরণের বাসায় বিশিষ্ট নাগরিকদের সঙ্গে মধ্যাহ্নভোজে মিলিত হন। বিকেল চারটায় জাতীয় পার্টির চেয়ারম্যান এইচ এম এরশাদের সঙ্গেও সৌজন্য সাক্ষাত্ করেন ভারতীয় পররাষ্ট্রসচিব।বিকেলে বিএনপির চেয়ারপারসন ও বিরোধীদলীয় নেতা খালেদা জিয়ার সঙ্গে সৌজন্য সাক্ষাত্ শেষে সন্ধ্যা ছয়টায় রাজধানীর একটি হোটেলে কয়েকজন জ্যেষ্ঠ গণমাধ্যম ব্যক্তিত্বের সঙ্গে মতবিনিময় করবেন সুজাতা সিং। সন্ধ্যা সাড়ে সাতটায় পররাষ্ট্রসচিব মো. শহীদুল হকের সঙ্গে আনুষ্ঠানিক বৈঠক করবেন ভারতের পররাষ্ট্রসচিব।
আগামীকাল বৃহস্পতিবার সকাল আটটায় সুজাতা সিংয়ের ঢাকা ত্যাগ করার কথা রয়েছে।
