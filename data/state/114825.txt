
তিন মাসের জামিন পেয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। বিচারপতি মো. রেজাউল হক ও বিচারপতি মো. খসরুজ্জামান সমন্বয়ে গঠিত হাইকোর্ট বেঞ্চ আজ মঙ্গলবার এ জামিন মঞ্জুর করেন।
আদালতে মির্জা ফখরুলের পক্ষে আইনজীবী ছিলেন জয়নুল আবেদিন, সগীর হোসেন ও এহসানুর রহমান। রাষ্ট্রপক্ষে ছিলেন ডেপুটি অ্যাটর্নি জেনারেল ফজলুর রহমান খান।
আইনজীবী এহসানুর রহমান প্রথম আলোকে বলেন, মির্জা ফখরুলের জামিনের বিষয়ে হাইকোর্ট যে রুল দিয়েছিলেন তা নিষ্পত্তি করে আদালত এই আদেশ দিয়েছেন।
পল্টন থানায় নাশকতার তিন মামলায় বিএনপির এই নেতার জামিনের বিষয়ে দেওয়া রুলের ওপর আজ আদেশের দিন ছিল। নিম্ন আদালতে আত্মসমর্পণ করে মির্জা ফখরুল ওই তিন মামলায় জামিনের আবেদন করেন ৩ নভেম্বর। কিন্তু আদালত সেই আবেদন নামঞ্জুর করে তাঁকে কারাগারে পাঠান।
২০১৪ সালের ৫ জানুয়ারির জাতীয় সংসদ নির্বাচনের বর্ষপূর্তিকে কেন্দ্র করে চলতি বছরের শুরুতে আন্দোলনের কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ সময় রাজধানীর বিভিন্ন এলাকায় গাড়ি ভাঙচুর ও অগ্নিসংযোগসহ নাশকতার ঘটনা ঘটে। ৬ জানুয়ারি মির্জা ফখরুলকে গ্রেপ্তার করে আইনশৃঙ্খলা রক্ষাকারী বাহিনী। পরে নাশকতার অভিযোগে পল্টন থানায় ছয়টি ও মতিঝিল থানায় একটি মামলায় তাঁকে গ্রেপ্তার দেখানো হয়।
