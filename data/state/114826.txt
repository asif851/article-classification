
রাজধানীর পল্লবীতে ভাবিকে হত্যার দায়ে দেবরকে মৃত্যুদণ্ড দিয়েছেন আদালত। আজ রোববার ঢাকার দ্রুত বিচার ট্রাইব্যুনাল-৪ এর বিচারক আবদুর রহমান সরদার এই আদেশ দেন। দণ্ডপ্রাপ্ত আসামি হলেন রাব্বি হোসেন মনা।
রায় ঘোষণার সময় আসামিকে কারাগার থেকে আদালতে হাজির করা হয়। মামলার নথি থেকে জানা যায়, ২০১৩ সালের ৬ সেপ্টেম্বর পল্লবীর আব্বাস উদ্দিন স্কুলের কাছে সায়রা খাতুনের লাশ পাওয়া যায়। পরে নিহত নারীর ভাই শাহ জালাল বাদী হয়ে হত্যা মামলা করেন।
এই মামলায় দেবর রাব্বি হোসেনকে পুলিশ গ্রেপ্তার করলে আদালতে খুনের দায় স্বীকার করে জবানবন্দি দেন তিনি। সেখানে তিনি বলেন, নিহত নারীর স্বামী শাহ জালাল সোহেলের কারখানায় কাজ করতেন তিনি। পরে ভাবি তাঁকে কারখানা থেকে বের করে তাঁর জায়গায় ভাবির ভাইকে আনার চেষ্টা করেন। তাঁদের এমন আচরণে তিনি খুব কষ্ট পান।
ঘটনার দিন পল্লবীর আব্বাস উদ্দিন স্কুলের কাছে ভাবিকে অল্প দামে সোনা কেনার প্রলোভন দেখিয়ে ডেকে নিয়ে আসেন রাব্বী। সোনার দোকানে না নিয়ে স্কুলের কাছেই তিনি ভাবিকে এলোপাতাড়িভাবে ছুরিকাঘাত করেন। সেখানেই তিনি মারা যান।
এ ঘটনার তদন্ত করে ২০১৪ সালের ৩০ এপ্রিল আসামির বিরুদ্ধ অভিযোগপত্র দেয় পুলিশ। আদালত ওই বছরের ১৫ জুলাই আসামির বিচার শুরু করেন। সাতজনের সাক্ষ্য নিয়ে আজ আদালত এই রায় ঘোষণা করলেন।
