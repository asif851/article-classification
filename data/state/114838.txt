

দুই দিনের সফরে প্রথমবারের মতো বাংলাদেশে এসে বাংলায় টুইট করেছেন ভারতের প্রধানমন্ত্রী নরেন্দ্র মোদি।
মোদিকে বহন করা ভারতীয় বিমানবাহিনীর বিশেষ ফ্লাইট ‘রাজদূত’ আজ শনিবার সকাল ১০টা ১০ মিনিটের দিকে ঢাকার হজরত শাহজালাল আন্তর্জাতিক বিমানবন্দরে অবতরণ করে। ১০টা ২৫ মিনিটের দিকে বিমান থেকে বেরিয়ে আসেন তিনি। সবার উদ্দেশে হাত নাড়েন, নমস্কার জানান।
বিমানের সিঁড়ি থেকে নেমে লাল গালিচায় পা রাখেন মোদি। তাঁকে স্বাগত জানান প্রধানমন্ত্রী শেখ হাসিনা। ফুল দিয়ে মোদিকে বরণ করা হয়। এরপর ভারতের প্রধানমন্ত্রীকে গার্ড অব অনার দেওয়া হয়।
এসব আনুষ্ঠানিকতা শেষ হতে না হতে টুইটারে প্রথমে বাংলায় একটি টুইট করেন মোদি। ঢাকায় এসে প্রথম টুইটে তিনি লিখেছেন, ‘বাংলাদেশ, আমি আমার সাথে ভারতের মানুষের ভালবাসা এবং শুভেচ্ছা নিয়ে আসছি।’
একই বিষয়ে ইংরেজিতে পৃথক টুইট করেন ভারতের প্রধানমন্ত্রী।
এক মিনিটের মাথায় বাংলায় দ্বিতীয় টুইট করেন মোদি। তিনি লিখেছেন, ‘প্রধানমন্ত্রী শেখ হাসিনা, উষ্ণ অভ্যর্থনার জন্য ধন্যবাদ। আমি একটি সুন্দর সফর আশা করছি, যা ভারত ও বাংলাদেশের সম্পর্ককে সুদৃঢ় করবে।’
প্রথমটির মতো দ্বিতীয়টিরও পৃথক ইংরেজি টুইট করেন মোদি।
সকালে ঢাকায় রওনা দেওয়ার প্রাক্কালে বাংলাদেশ সফর নিয়ে আরেকটি টুইট করেন মোদি। সেখানে তিনি লেখেন, ‘বাংলাদেশে যাচ্ছি। এই সফর দুই জাতির বন্ধন সুদৃঢ় করবে, আমাদের দুই দেশ ও অঞ্চলের জনগণের জন্য সুফল বয়ে আনবে।’
ভারতের প্রধানমন্ত্রী মোদি প্রথমবারের মতো বাংলাদেশে এলেন। তাঁর এই সফর ঘিরে দুই দেশে উচ্চাশা সৃষ্টি হয়েছে।
