
ক্ষমতার অপব্যবহারের মাধ্যমে রাজধানীর দিলকুশায় একটি বাণিজ্যিক ভবন নির্মাণ করে ঢাকা সিটি করপোরেশনকে (ডিসিসি) আর্থিকভাবে ক্ষতিগ্রস্ত করার অভিযোগে সাবেক মেয়র সাদেক হোসেন খোকাসহ চারজনের বিরুদ্ধে অভিযোগপত্র অনুমোদন করেছে দুর্নীতি দমন কমিশন (দুদক)।আজ মঙ্গলবার এ অভিযোগপত্র অনুমোদন দেওয়া হয় বলে জানিয়েছেন সংস্থাটির উপপরিচালক (জনসংযোগ) প্রণব কুমার ভট্টাচার্য।২০১২ সালের ২৯ মার্চ একই অভিযোগে সাতজনের বিরুদ্ধে রাজধানীর শাহবাগ থানায় মামলা দায়ের করেছিল দুদক। প্রায় দুই বছরের বেশি সময় তদন্ত করে অভিযোগ প্রমাণিত হওয়ায় খোকাসহ চারজনের বিরুদ্ধে অভিযোগপত্র অনুমোদন দেওয়া হয়। অভিযুক্ত অপর তিনজন হলেন: ঢাকার সিটি করপোরেশনের অঞ্চল-১০-এর নির্বাহী প্রকৌশলী মনসুর আহমেদ, ডিসিসির ভারপ্রাপ্ত নির্বাহী প্রকৌশলী ‌(কেইস প্রজেক্ট) মো. মফিজুর রহমান ও ডিসিসির অঞ্চল-৮-এর উপসহকারী প্রকৌশলী মো. আমিনুর রহমান চৌধুরী। তদন্তে অভিযোগ প্রমাণিত না হওয়ায় তিনজনকে মামলা থেকে অব্যাহতি দেওয়া হয়েছে। এঁরা হলেন: ঢাকা সিটি করপোরেশনের সাবেক প্রধান নির্বাহী কর্মকর্তা মো. নুরুল হক, ডিসিসির সাবেক তত্ত্বাবধায়ক প্রকৌশলী মো. শেহাব উল্লাহ এবং এমআর ট্রেডিংয়ের স্বত্বাধিকারী মো. ‌মিজানুর রহমান।
অভিযোগপত্রে বলা হয়, রাজধানীর ৩৭ দিলকুশা ভবনটির ৫ শতাংশ জায়গা খালি রাখার কথা ছিল। তা না রেখে বাণিজ্যিকভাবে বরাদ্দ দেওয়া হয়। সংশ্লিষ্ট ব্যক্তিদের বিরুদ্ধে অভিযোগ তদন্তে প্রমাণিত হওয়ায় এ অভিযোগপত্রের অনুমোদন দেওয়া হয়েছে বলে দুদক জানিয়েছে।
