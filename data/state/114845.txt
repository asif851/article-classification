
বিরোধীদলীয় নেতা-কর্মীদের বিরুদ্ধে ধরপাকড় এবং চলমান সহিংসতা বন্ধ করতে সরকার ও বিরোধী রাজনৈতিক দলগুলোর প্রতি আহ্বান জানিয়েছে হিউম্যান রাইটস ওয়াচ (এইচআরডব্লিউ)। গত শুক্রবার এক বিবৃতিতে সংগঠনটি এ আহ্বান জানায়।নিউইয়র্কভিত্তিক আন্তর্জাতিক এ মানবাধিকার সংগঠন বিবৃতিতে বাংলাদেশ সরকারের প্রতি ধরপাকড় বন্ধের পাশাপাশি অবাধ ও নিরপেক্ষ নির্বাচন অনুষ্ঠানের পরিবেশ সৃষ্টিরও আহ্বান জানিয়েছে। সংগঠনটি বিরোধী দলের উদ্দেশে বলেছে, তাদের উচিত নিজেদের কর্মীদের সহিংসতার নিন্দা জানানো এবং তা থেকে তাঁদের নিবৃত্ত করা।বিএনপি নেতৃত্বাধীন ১৮ দলের নির্বাচন বর্জনের ফলে বিনা প্রতিদ্বন্দ্বিতায় ১৫৩ জন সাংসদ নির্বাচিত হওয়ার বিষয়টি উল্লেখ করে বিবৃতিতে অভিযোগ করা হয়, সরকার বিরোধীদলীয় নেতা-কর্মীদের খেয়াল মাফিক গ্রেপ্তার ও তাঁদের বিরুদ্ধে বাছবিচারহীন শক্তি প্রয়োগ করছে।
