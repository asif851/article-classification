
ময়মনসিংহের গৌরীপুর উপজেলায় দুস্থ ও এতিমদের জন্য আসা দুম্বার গোশত স্থানীয় প্রভাবশালী ব্যক্তি ও সরকারি কর্মকর্তা-কর্মচারী এবং পুলিশ সদস্যরা নিয়ে গেছেন বলে অভিযোগ পাওয়া গেছে।
প্রত্যক্ষদর্শী কয়েকজন জানান, আজ শুক্রবার সকালে উপজেলা প্রশাসনের কার্যালয়ের সামনে দুম্বার গোশত বিতরণ করা হবে—এমন সংবাদ পেয়ে কয়েক শ দুস্থ মানুষ কার্যালয়ের সামনে জড়ো হন। কিন্তু দুস্থদের জন্য বিতরণ শুরু হওয়ার আগে সরকারি কর্মকর্তা, পুলিশ সদস্য এবং স্থানীয় প্রভাবশালী ব্যক্তিরা ট্রাক থেকে নামিয়ে গোশতের প্যাকেট নিয়ে যেতে থাকেন। গোশতের প্যাকেট যখন শেষ হওয়ার পথে, তখন দুস্থ ব্যক্তিরা সংঘবদ্ধভাবে ওই ট্রাক থেকে গোশত ছিনিয়ে নিতে শুরু করে। ওই সময় প্রশাসনের কর্মকর্তাদের সঙ্গে দুস্থ মানুষদের বাগ্‌বিতণ্ডা ও ধস্তাধস্তির ঘটনা ঘটে।
উপজেলা প্রকল্প বাস্তবায়ন কর্মকর্তার (পিআইও) কার্যালয় সূত্রে জানা গেছে, দুর্যোগ ব্যবস্থাপনা অধিদপ্তর সৌদি আরব থেকে আসা দুম্বার মাংসের ১৫০ প্যাকেট ময়মনসিংহ জেলা প্রশাসকের মাধ্যমে গৌরীপুর উপজেলার দুস্থ ব্যক্তিদের জন্য বরাদ্দ দেয়। ওই মাংস বিতরণের জন্য শুক্রবার সকালে উপজেলা পরিষদের সামনে নিয়ে যাওয়া হয়। পিআইও আলমগীর হোসেন বলেন, ‘প্রভাবশালী বা সরকারি কোনো কর্মকর্তা বা কর্মচারী গোশত নিয়েছেন বলে আমার জানা নেই। তবে আমাদের গোশতের পরিমাণের চেয়ে দুস্থ মানুষের সংখ্যা অনেক বেশি থাকায় তারা (দুস্থ) জোর করে গোশতের প্যাকেট নিয়ে যায়। ওই সময় কিছুটা হট্টগোল হয়েছে।’
গৌরীপুর থানার ভারপ্রাপ্ত কর্মকর্তা (ওসি) দেলোয়ার আহমেদ বলেন, ‘দুম্বার গোশত নিয়ে কোনো অপ্রীতিকর ঘটনা ঘটেছে কি না, সেটা আমার জানা নেই।’
গৌরীপুর উপজেলা নির্বাহী কর্মকর্তা (ইউএনও) মর্জিনা আক্তার বলেন, ‘বিসিএস পরীক্ষার দায়িত্ব থাকায় আমি গৌরীপুরে ছিলাম না। তবে শুনেছি দুম্বার গোশত নিয়ে অনাকাঙ্ক্ষিত ঘটনা ঘটেছে।’
