
সিরাজগঞ্জে বিএনপির জাতীয় নির্বাহী কমিটির সদস্য ও জেলা শাখার সাবেক যুগ্ম আহ্বায়ক মো. হানিফের গাড়ি নিজ দলের নেতা-কর্মীরা ভাঙচুর করেছেন বলে অভিযোগ পাওয়া গেছে। গত রোববার রাতে জেলা শহরের এসএস সড়কে এ ঘটনা ঘটে।
প্রত্যক্ষদর্শী ও দলীয় সূত্রে জানা গেছে, রোববার রাতে মো. হানিফ ঢাকা থেকে সিরাজগঞ্জ পৌঁছান। শহরের এসএস সড়কের জামে মসজিদ এলাকায় পৌঁছালে জেলা যুবদল ও ছাত্রদলের কয়েকজন নেতা-কর্মী তাঁকে উদ্দেশ করে গালাগাল এবং পাঁচ মিনিটের মধ্যে শহর ত্যাগ করার নির্দেশ দেন। পরিস্থিতি বেগতিক দেখে মো. হানিফ ওই সড়কে তাঁর এক আত্মীয়ের বাড়িতে ঢুকে পড়েন। পরে নেতা-কর্মীরা ওই বাড়িতে ঢুকে তাঁর গাড়ি ভাঙচুর করেন। খবর পেয়ে পুলিশ গিয়ে পরিস্থিতি নিয়ন্ত্রণে আনে।
মো. হানিফ অভিযোগ করেন, সিরাজগঞ্জ সদর আসনে দলীয় মনোনয়নকে কেন্দ্র করে তাঁর ওপর এই হামলা চালানো হয়েছে। বিএনপি চেয়ারপারসনের উপদেষ্টা এবং জেলা বিএনপির সভাপতি সাবেক বিদ্যুৎ প্রতিমন্ত্রী ইকবাল হাসান মাহমুদের নির্দেশেই তাঁর ওপর এ হামলা হয়েছে।
অভিযোগ অস্বীকার করে ইকবাল হাসান মাহমুদ বলেন, ঘটনাটি সাজানো নাটক।
সদর থানার ওসি রফিকুল ইসলাম বলেন, ঘটনাটি শোনার পর তাৎক্ষণিকভাবে পুলিশের একটি দল ঘটনাস্থলে পাঠানো হয়। পরে পুলিশের পাহারায় মো. হানিফকে তাঁর নিজ বাসায় পৌঁছে দেওয়া হয়।
