

সিরাজগঞ্জের শাহজাদপুর উপজেলায় গতকাল বৃহস্পতিবার আওয়ামী লীগের দুই পক্ষে সংঘর্ষ ও গোলাগুলির সময় গুলিবিদ্ধ দৈনিক সমকাল-এর স্থানীয় প্রতিনিধি আবদুল হাকিম মারা গেছেন। আজ শুক্রবার বেলা একটার দিকে বগুড়া থেকে ঢাকায় নেওয়ার পথে তিনি মারা যান।
গতকাল আহত হওয়ার পর আবদুল হাকিমকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়। উন্নত চিকিৎসার জন্য আজ তাঁকে সেখান থেকে ঢাকায় পাঠানো হচ্ছিল। পথে তাঁর অবস্থার অবনতি হলে সিরাজগঞ্জ-ঢাকা মহাসড়কের শাখাওয়াত মেমোরিয়াল হাসপাতালে নেওয়া হয়। সেখানে বেলা একটার দিকে তিনি মারা যান বলে নিশ্চিত করেছেন হাসপাতালের কর্তব্যরত চিকিৎসা কর্মকর্তা দিলীপ কুমার।  গতকাল দুপুরে শাহজাদপুরের আওয়ামী লীগ-সমর্থিত পৌর মেয়র হালিমুল হকের ছোট ভাই পিন্টু পৌর শহরের কালীবাড়ি মোড়ে কলেজ ছাত্রলীগের সভাপতি কান্দাপাড়া মহল্লার বাসিন্দা বিজয় মাহমুদকে (১৮) বেদম মারধর করেন। এ খবর ছড়িয়ে পড়লে বিজয়ের সমর্থনে মহল্লার লোকজন ও আওয়ামী লীগের একাংশ এবং কলেজের ছাত্ররা এক জোট হয়ে বেলা তিনটার দিকে মেয়রের বাড়িতে হামলা চালান। এ সময় গোলাগুলি ও বেশ কয়েকটি ককটেল বিস্ফোরণের ঘটনা ঘটে। এ সময় ঘটনাস্থলে থাকা সাংবাদিক আবদুল হাকিম গুলিবিদ্ধ হন।
আবদুল হাকিমকে গুরুতর অবস্থায় প্রথমে শাহজাদপুর স্বাস্থ্য কমপ্লেক্সে নেওয়া হয়। অবস্থার অবনতি হলে তাঁকে শহীদ জিয়াউর রহমান মেডিকেল কলেজ হাসপাতাল স্থানান্তর করা হয়।
সাংবাদিক হত্যার প্রতিবাদে শাহজাদপুর উপজেলায় কাল শনিবার অর্ধদিবস হরতাল ডেকেছে উপজেলা ছাত্রলীগ ও আওয়ামী লীগ। সকাল ৬টা থেকে দুপুর ১২টা পর্যন্ত হরতাল পালনে সর্বস্তরের জনগণের প্রতি আহ্বান জানানো হয়েছে। এ হরতালে সমর্থন জানিয়েছেন সাংবাদিকেরা। একই সঙ্গে এ ঘটনার সুষ্ঠু তদন্ত ও দোষীদের শাস্তির দাবিতে আজ দুপুরে বিক্ষোভ মিছিল করেছেন সাংবাদিকেরা।
আরও পড়ুন: আ.লীগের সংঘর্ষ, সাংবাদিক গুলিবিদ্ধ
