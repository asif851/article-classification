
আজ ভয়াল ১২ নভেম্বর। ১৯৭০ সালের এই দিনে প্রলয়ংকরী ঘূর্ণিঝড় ও জলোচ্ছ্বাস উপকূলীয় অঞ্চলসহ ভোলার ওপর দিয়ে বয়ে যায়। ধারণা করা হয়, ওই ঝড়ে প্রায় ১০ লাখ মানুষ প্রাণ হারিয়েছিলেন। এর মধ্যে ভোলায় লক্ষাধিক মানুষের প্রাণহানি ঘটে।দিনটি স্মরণে আজ বৃহস্পতিবার আলোচনা সভা, সেমিনার, কোরআনখানি, মিলাদ মাহফিলসহ দোয়া ও মোনাজাতের আয়োজন করেছে ভোলার বিভিন্ন সামাজিক ও সাংস্কৃতিক সংগঠন।কালীবাড়ি রোডের বাসিন্দা খোরশেদ আলম বলেন, মনপুরা, চরফ্যাশন, লালমোহন, তজুমদ্দিন, দৌলতখানসহ সমগ্র জেলায় মানুষ আর গবাদিপশু বঙ্গোপসাগরের উত্তাল পানিতে ভেসে গেছে। ঝড়ের তিন-চার দিন পর সরকারের লোকজন আসে।স্বজনহারানো পরিবারের একজন ভোলা প্রেসক্লাবের সদস্য জহিরুল ইসলাম বলেন, ‘আমার মাসহ পরিবারের লোকজনকে জলোচ্ছ্বাস ভাসিয়ে নিয়ে গিয়েছিল। প্রতিবছর এই দিন এলেই সেই শোকে দিশেহারা হয়ে পড়ি।’
