
কুমিল্লার হোমনা উপজেলায় বিশ্বজিত চন্দ্র (৫০) নামের এক ব্যক্তিকে তাঁর কাকাতো ভাইয়েরা পিটিয়ে হত্যা করেছে বলে অভিযোগ পাওয়া গেছে। গত শনিবার রাতে ভাসানিয়া ইউনিয়নের পূর্ব কাপাসিয়া গ্রামে এ ঘটনা ঘটে।
ঘটনায় জড়িত থাকার অভিযোগে পুলিশ দুই ব্যক্তিকে গ্রেপ্তার করেছে।
পুলিশ ও নিহত ব্যক্তির পরিবারের সদস্যদের সঙ্গে কথা বলে জানা গেছে, শনিবার সকালে ওই গ্রামের বিশ্বজিতের স্ত্রী হরিমতি রানী বাড়ির উঠানে ধানের খড় মেলে দেন। সন্ধ্যায় তিনি খড় গোছাতে যান। এ সময় বিশ্বজিতের কাকাতো ভাই জয়রাম চন্দ্র উঠানে খড় শুকানোয় হরিমতিকে গালাগাল করে। বিশ্বজিত এর প্রতিবাদ করেন। এ সময় বিশ্বজিতকে লাঠি দিয়ে পিটিয়ে আহত করে জয়রাম ও তার অন্য ভাইয়েরা। হোমনা স্বাস্থ্য কমপ্লেক্সে নিয়ে যাওয়া হলে বিশ্বজিতকে মৃত ঘোষণা করেন চিকিৎসক। এ ঘটনায় হরিমতি রানী বাদী হয়ে জয়রামসহ সাতজনের বিরুদ্ধে হোমনা থানায় হত্যা মামলা করেছেন।
হোমনা থানার ভারপ্রাপ্ত কর্মকর্তা (ওসি) মো. আবদুল জলিল প্রথম আলোকে বলেন, পুলিশ শনিবার রাতে জয়রাম চন্দ্রের ভাই উত্তম চন্দ্র ও তার মা ঝর্না রানীকে গ্রেপ্তার করেছে। গতকাল রোববার আদালতের মাধ্যমে তাদের কারাগারে পাঠানো হয়েছে। অন্য আসামিদের গ্রেপ্তারের জোর চেষ্টা চলছে।
