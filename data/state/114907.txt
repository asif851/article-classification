
রাজবাড়ীর বালিয়াকান্দি উপজেলায় বাংলা সাহিত্যের অন্যতম দিকপাল মীর মশাররফ হোসেনের ১০৪তম মৃত্যুবার্ষিকী পালন করা হয়েছে। ১৯১২ সালের ১৯ ডিসেম্বর উপজেলার নবাবপুর ইউনিয়নের পদমদী গ্রামে তিনি মৃত্যুবরণ করেন। পরে পদমদীতে তাঁকে দাফন করা হয়। মৃত্যুবার্ষিকী উপলক্ষে গতকাল সোমবার সকালে পদমদীতে মীর মশাররফ হোসেনের সমাধিতে ফুল দেওয়া হয়। এ সময় উপজেলা নির্বাহী কর্মকর্তা (ইউএনও) এইচ এম রকিব হায়দার, উপজেলা সমাজসেবা কর্মকর্তা এহিয়াতুজ্জামান, উপজেলা মুক্তিযোদ্ধা কমান্ডার আবদুল মতিন ফেরদৌস, মীর মশাররফ হোসেন সাহিত্য পরিষদের সভাপতি বিনয় কুমার চক্রবর্তী উপস্থিত ছিলেন। পরে মীর মশাররফ হোসেন স্মৃতি কমপ্লেক্স চত্বরে মিলাদ ও দোয়ার আয়োজন করা হয়। মীর মশাররফ হোসেন ১৮৪৭ সালের ১৩ নভেম্বর কুষ্টিয়ার কুমারখালী উপজেলার লাহিনীপাড়া গ্রামের মাতুলালয়ে জন্মগ্রহণ করেন। তিনি গল্প, উপন্যাস, নাটক, কবিতা, আত্মজীবনী, প্রবন্ধ ও ধর্মবিষয়ক ৩৭টি বই রচনা করেছেন। সাহিত্যচর্চার পাশাপাশি কিছুদিন সাংবাদিকতাও করেছেন। মীর মশাররফ হোসেনের রচনাসমগ্রের মধ্যে উপন্যাস বিষাদ-সিন্ধু সবচেয়ে আলোচিত। তাঁর অন্যান্য সৃষ্টিকর্মের মধ্যে বসন্তকুমারী, জমিদারদর্পণ, উদাসীন পথিকের মনের কথা, মদিনার গৌরব, গাজী মিয়াঁর বস্তানী, বাঁধা খাতা, নিয়তি কি অবনতি, তহমিনা প্রভৃতি উল্লেখযোগ্য।
