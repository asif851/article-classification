
দশম জাতীয় সংসদ নির্বাচনে পিরোজপুর-৩ (মঠবাড়িয়া) আসনে বিএনপির সাবেক সাংসদ মো. রুস্তম আলী ফরাজী মনোনয়নপত্র সংগ্রহ করেছেন। আওয়ামী লীগের নেতা এম নজরুল ইসলামও এই আসন থেকে মনোনয়নপত্র সংগ্রহ করেছেন।
আজ বৃহস্পতিবার উপজেলা নির্বাচন কর্মকর্তার কার্যালয় থেকে তাঁদের দুজনের পক্ষে দুটি মনোনয়নপত্র সংগ্রহ করা হয়।
এদিকে, গতকাল বুধবার কুষ্টিয়া-১ দৌলতপুর আসন থেকে মনোনয়নপত্র তোলায় দৌলতপুর উপজেলা বিএনপির যুগ্ম সাধারণ সম্পাদক নুরুজ্জামান হাবলু মোল্লাকে দল থেকে বহিষ্কার করা হয়েছে।
এম নজরুল ইসলাম মঠবাড়িয়া উপজেলা আওয়ামী লীগের সদস্য ও স্বাধীনতা চিকিত্সক পরিষদের (স্বাচিপ) কেন্দ্রীয় নেতা। রুস্তম আলী ফরাজী অষ্টম জাতীয় সংসদে বিএনপির সাংসদ ছিলেন। বিএনপির সংস্কারপন্থী সাবেক এই সাংসদ নবম সংসদ নির্বাচনে দলের মনোনয়নবঞ্চিত হয়ে স্বতন্ত্র প্রার্থী হিসেবে নির্বাচনে অংশ নেন। গত জুলাইতে তিনি চরমোনাই পীরের রাজনৈতিক দল ইসলামী শাসনতন্ত্র আন্দোলনে যোগ দেন।
জানতে চাইলে এম নজরুল ইসলাম মুঠোফোনে প্রথম আলো ডটকমকে বলেন, ‘আমি আওয়ামী লীগের হয়ে মনোনয়নপত্র সংগ্রহ করেছি। দল মনোনয়ন দিলে প্রার্থী হব। না দিলে মনোনয়নপত্র প্রত্যাহার করে নিব।’
রুস্তম আলী ফরাজীর মনোনয়নপত্র তাঁর পক্ষে সংগ্রহ করেন এনামুল হক। তিনি বলেন, ‘হুজুর (চরমোনাই পীর) নির্বাচন এলে রুস্তম আলী ফরাজী ইসলামী শাসনতন্ত্র আন্দোলনের প্রার্থী হবেন। আর ইসলামী শাসনতন্ত্র আন্দোলন নির্বাচনে না এলে তিনি স্বতন্ত্র প্রার্থী হবেন।’ রুস্তম আলী ফরাজীর সঙ্গে মুঠোফোনে যোগাযোগের চেষ্টা করেও তাঁর সঙ্গে কথা বলা যায়নি।
উপজেলা নির্বাচন কর্মকর্তা এ বি এম আজমল হোসেন জানান, আজ পর্যন্ত দুজন প্রার্থী মনোনয়নপত্র সংগ্রহ করেছেন।
