
৫২ ঘণ্টা পর আজ শুক্রবার ভোর ছয়টায় লালমনিরহাট-বুড়িমারী রেলপথে ট্রেন চলাচল শুরু হয়েছে। গত মঙ্গলবার রাতে দুর্বৃত্তরা ওই পথের তুষভান্ডার-কাকিনা স্টেশনের মাঝামাঝি ১২৬ ফুট রেললাইন তুলে ফেললে লালমনিরহাটগামী একটি ডাউন ট্রেনের ইঞ্জিন লাইনচ্যুত হয়।
এরপর থেকে লালমনিরহাট-বুড়িমারী রেলপথে ট্রেন চলাচল বন্ধ হয়ে পড়ে।
এ ব্যাপারে লালমনিরহাট রেল বিভাগীয় সহকারী পরিবহন তত্ত্বাবধায়ক (এ টি এস) সাজ্জাদ হোসেন জানান, গতকাল বৃহস্পতিবার রাতে ক্ষতিগ্রস্ত রেললাইনের মেরামতকাজ সম্পন্ন হয় ও লাইনচ্যুত ইঞ্জিনটি তোলা সম্ভব হয়। এতে আজ ভোর ছয়টার দিকে দুর্ঘটনাকবলিত ট্রেনটি গন্তব্যের উদ্দেশে ছেড়ে যায়।
স্থানীয় লোকজন জানায়, বিএনপির নেতৃত্বাধীন ১৮-দলীয় জোটের হরতালে গত মঙ্গলবার দিবাগত রাতে লালমনিরহাট-বুড়িমারী রুটের ১২৬ ফুট রেললাইন তুলে ফেলে দুর্বৃত্তরা। রাত আড়াইটার দিকে বুড়িমারী থেকে লালমনিরহাটগামী কমিউটার ৭২ নম্বর ডাউন ট্রেনটি দুর্ঘটনার কবলে পড়ে। এতে ট্রেনের ইঞ্জিনসহ দুটি বগি লাইনচ্যুত হয়। দুর্ঘটনায় কমপক্ষে ১৮ জন যাত্রী আহত হন। এ ঘটনায় গত বুধবার দুপুরে তিনজনকে আটক করেছে কালীগঞ্জ থানার পুলিশ।
