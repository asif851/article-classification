
দিনাজপুরের নবাবগঞ্জ উপজেলার কুশদহ ইউনিয়নে অবৈধভাবে তৈরি একটি রাস্তা গতকাল শুক্রবার ধ্বংস করেছে বন বিভাগ। বনের গাছ চুরির জন্য বন বিভাগের জায়গা দখল করে রাস্তাটি তৈরি করা হয়েছিল।
বন বিভাগ সূত্র জানায়, কুশদহ বিটের গাছ চুরির জন্য ইউনিয়নের দাড়কামাড়ি এলাকায় দুর্বৃত্তরা প্রায় আধা কিলোমিটার রাস্তা তৈরি করেছিল। নবাবগঞ্জ থানার পুলিশের সহযোগিতায় রাস্তাটি ধ্বংস করা হয়েছে।
কুশদহ বিটের বিট কর্মকর্তা মো. গোলাম কাওসার প্রথম আলোকে বলেন, কুশদহ বিটে মোট বন বিভাগের জায়গা আছে ১ হাজার ২০৬ দশমিক ২৮ একর। এর মধ্যে ৬৪৭ একর বনভূমির গাছ কেটে চুরি করে জমি বেদখল করে রেখেছে দুর্বৃত্তরা। তারা প্রথমে বনভূমির গাছ কেটে নিয়ে যায়। পরে সেই জায়গা জবরদখল করে চাষাবাদ শুরু করে।
বন বিভাগের স্থানীয় বিট কার্যালয় সম্প্রতি টের পায়, দুর্বৃত্তরা দাড়কামাড়িতে বিটের ১০৮৪ ও ১৫০৪ দাগের এলাকায় একটি রাস্তা তৈরি করেছে। ১০৮৪ দাগে ১৯১ দশমিক ১৮ একর এবং ১৫০৪ দাগে ১২১ দশমিক ২১ একর বনভূমি রয়েছে। এরপর তারা বিষয়টি ঊর্ধ্বতন কর্তৃপক্ষকে জানায়।
দিনাজপুর বিভাগীয় বন কার্যালয়ের সহকারী বন সংরক্ষক মো. রফিকুজ্জামান শাহ প্রথম আলোকে জানান, তিনি খবর পেয়ে গতকাল দুপুরে বন বিভাগের লোকজনসহ স্থানীয় আফতাবগঞ্জ পুলিশ ফাঁড়ির একটি দল নিয়ে রাস্তাটি ধ্বংস করেন। বনের গাছ চুরি করে নিরাপদে নিয়ে যাওয়া এবং পরবর্তী সময়ে সেই জমি জবরদখল করে চাষাবাদের জন্য রাতের আঁধারে অবৈধভাবে রাস্তাটি তৈরি করা হয়েছিল। এ ঘটনায় জড়িত ব্যক্তিদের বিরুদ্ধে আইনানুগ ব্যবস্থা নেওয়া হবে।
 
