
ডাক ও টেলিযোগাযোগ প্রতিমন্ত্রী তারানা হালিম মোবাইলের সিম নিবন্ধনের জন্য গ্রাহকদের প্রতি অনুরোধ জানিয়ে বলেছেন, ৩০ এপ্রিল সিম নিবন্ধনের শেষ দিন। নিবন্ধনের সময় বৃদ্ধির কোনো সিদ্ধান্ত নেওয়া হয়নি। এর মধ্যে নিবন্ধন না করলে সিম বন্ধ হয়ে যাবে। 
আজ মঙ্গলবার বিকেলে রংপুর টেলিফোন ভবন ও প্রধান ডাকঘর পরিদর্শনে টেলিফোন ভবন মিলনায়তনে সাংবাদিকদের সঙ্গে মতবিনিময়কালে প্রতিমন্ত্রী এসব কথা বলেন। তারানা হালিম বলেন, টেলিটকের ১০ মাসে ১০ লাখ গ্রাহক বৃদ্ধি পেয়েছে। নেটওয়ার্ক বাড়ানোর জন্য ৬০০ কোটি টাকার পরিকল্পনা হাতে নেওয়া হয়েছে। তিনি বলেন, পিছিয়ে পড়া বিটিসিএল ফোন লাভজনক করতে দেশের জেলা-উপজেলায় অপটিক্যাল ফাইবারের কাজ জুন মাসের মধ্যে শেষ হয়ে যাবে। এতে করে উচ্চক্ষমতার ইন্টারনেট গ্রামগঞ্জের মানুষ ব্যবহার করতে পারবে। তখন এ প্রতিষ্ঠান লাভজনক প্রতিষ্ঠানে পরিণত হবে। এ সময় প্রতিমন্ত্রীর সঙ্গে ছিলেন বিটিসিএলের ব্যবস্থাপনা পরিচালক গোলাম ফখরুদ্দীন আহমেদ চৌধুরী, মহাব্যবস্থাপক মোয়াজ্জেম হোসেন ভূঁইয়া, রংপুর বিভাগীয় টেলিযোগাযোগ অঞ্চলের বিভাগীয় প্রকৌশলী মোস্তাফি মাহমুদ শাহ, ডাকঘরের মহাব্যবস্থাপক রাকিব হোসেন চৌধুরী প্রমুখ।
