
প্রথম আলোর ১৯তম প্রতিষ্ঠাবার্ষিকী উপলক্ষে পাবনায় পাঠক মেলা অনুষ্ঠিত হয়েছে। এর আগে ভালো কাজের অংশ হিসেবে পাবনা প্রতিবন্ধী ও অটিস্টিক বিদ্যালয়ের শিক্ষার্থীদের নিয়ে ক্রীড়া ও সাংস্কৃতিক প্রতিযোগিতার আয়োজন করে বন্ধুসভার সদস্যরা।
গত রোববার জেলা প্রেসক্লাব মিলনায়তনে এই পাঠক মেলার আয়োজন করে পাবনা বন্ধুসভা। এতে প্রথম আলোর পাঠক, শুভানুধ্যায়ী, পত্রিকা পরিবেশক, সরবরাহকারীরা, সুধীজনসহ বিভিন্ন শ্রেণি-পেশার মানুষ অংশ নেন।

পাবনা বন্ধুসভার সাবেক সভাপতি স্বাধীন মজুমদারের সঞ্চালনায় পাঠক মেলায় পাবনা প্রতিবন্ধী ও অটিস্টিক বিদ্যালয়ের শিক্ষার্থীরা নৃত্য পরিবেশন করে। এ ছাড়া বন্ধুসভার সদস্য জুয়েল কুমার ও আনোয়ার হোসেন কবিতা আবৃত্তি, শেখ তোজা ফাহমিদা, হাসান মাহমুদ ও অনামিকা গোস্বামী গান এবং বর্ষা নৃত্য পরিবেশন করেন।
পাবনা প্রতিবন্ধী ও অটিস্টিক বিদ্যালয়ে ক্রীড়া ও সাংস্কৃতিক প্রতিযোগিতা উপলক্ষে রঙিন সাজে সেজে ওঠে প্রতিষ্ঠানটি। খেলাধুলা, নৃত্য, গান, আবৃত্তি ও ছবি আঁকাসহ নানা আয়োজনের মধ্য দিয়ে শিক্ষার্থীরা দিনটি কাটিয়েছে। প্রতিযোগিতা শেষে বিজয়ীদের হাতে পুরস্কারসহ স্কুলের প্রায় ৭০ জন প্রতিবন্ধী শিশুর হাতে বিভিন্ন উপহার তুলে দেওয়া হয়। এ ছাড়া প্রতিদিন তাদের খেলাধুলার জন্য স্কুল কর্তৃপক্ষের কাছে ক্রীড়াসামগ্রীও তুলে দেওয়া হয়।
পাঠক মেলায় শুভেচ্ছা জানান পাবনা জেলা পরিষদের চেয়ারম্যান রেজাউল রহিম, পাবনা প্রেসক্লাবের সভাপতি শিবজিত নাগ, পাবনা চেম্বার অব কমার্স অ্যান্ড ইন্ডাস্ট্রিজের জ্যেষ্ঠ সহসভাপতি আলী মুর্তুজা বিশ্বাস, পাবনা সরকারি এডওয়ার্ড কলেজের শিক্ষক পরিষদের সাধারণ সম্পাদক এ কে এম শওকত আলী খান, রানা গ্রুপের চেয়ারম্যান রুহুল আমিন বিশ্বাস, চিকিৎসক ক্যাপ্টেন (অব.) সরওয়ার জাহান, চিকিৎসক রাম দুলাল ভৌমিক ও আইনজীবী মাসুদ খোন্দকারসহ সুধীজনেরা।
শুভেচ্ছা বিনিময় শেষে প্রথম আলোর ১৯তম প্রতিষ্ঠাবার্ষিকী উপলক্ষে পাঠকদের নিয়ে কেক কাটা হয়। এ সময় বন্ধুসভার সদস্যরা তাঁদের হাঁড়ির রসগোল্লা, জিলাপি, খাঁগরাই, নিমকি, বাতাসা, লোকন দানা, তিলে মটকা, খোরমাসহ হারিয়ে যেতে বসা গ্রামবাংলার ১৯ প্রকার খাবার দিয়ে সবাইকে আপ্যায়ন করেন।
