

আওয়ামী লীগকে যেকোনো সময়ের চেয়ে শক্তিশালী রাজনৈতিক দল অভিহিত করে আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, তিনি দুই দুইবার আওয়ামী লীগের সাধারণ সম্পাদক ছিলেন। দলের সভানেত্রীর উপদেশে দলকে পরিচালনা করেছেন। এ সময় আওয়ামী লীগের মধ্যে কোনো ভাঙন ধরেনি, কোনো স্কিজম (বিভেদ) তৈরি হয়নি। 
আজ শনিবার দুপুরে রাজধানীর সোহরাওয়ার্দী উদ্যানে আওয়ামী লীগের ২০তম জাতীয় সম্মেলনে সাধারণ সম্পাদকের রিপোর্ট পেশের সময় সৈয়দ আশরাফ এসব কথা বলেন। তিনি বক্তৃতা দিতে মঞ্চে দাঁড়ালে মুহুর্মুহু করতালি দিয়ে সম্মেলনে আগত কাউন্সিলর, ডেলিগেট ও অতিথিরা স্বাগত জানান।সৈয়দ আশরাফুল ইসলাম বলেন, ‘গত দুইবার রাষ্ট্রীয় ক্ষমতায় আছে আওয়ামী লীগ। এই আওয়ামী লীগ গতানুগতিক কোনো রাজনৈতিক দল নয়। পৃথিবীতে অনেক দল আছে। কিন্তু আওয়ামী লীগের আত্মত্যাগের সঙ্গে তাদের তুলনা হয় না। এত বিপর্যয়ের মধ্যে আওয়ামী লীগ টিকে আছে এবং পৃথিবীর মধ্যে শ্রেষ্ঠ রাজনৈতিক দলে পরিণত হয়েছে।’ তিনি আরও বলেন, ‘আমি দুই দুইবার আওয়ামী লীগের সাধারণ সম্পাদক ছিলাম। শেখ হাসিনার উপদেশে আমি দলকে পরিচালনা করেছি। আওয়ামী লীগের মধ্যে কোনো ভাঙন ধরেনি, কোনো বিভেদ তৈরি হয়নি। আমরা সবাই শেখ হাসিনার নেতৃত্বে, আওয়ামী লীগের লাখ লাখ নেতা-কর্মী শেখ হাসিনার পক্ষে গত কয়েক বছর কাজ করেছি। আমাদের দল যেকোনো সময়ের থেকে এখন শক্তিশালী।’ সৈয়দ আশরাফ বলেন, ‘আওয়ামী লীগকে ধ্বংস করার জন্য এ দেশে অনেক ষড়যন্ত্র হয়েছে। বঙ্গবন্ধু, সৈয়দ নজরুল ইসলাম, ক্যাপ্টেন মনসুর আলী, তাজউদ্দীন, কামরুজ্জামানসহ হাজার হাজার নেতা-কর্মীকে হত্যা করা হয়েছে। তারপরও আওয়ামী লীগকে নিঃশেষ করতে পারেনি এবং কোনো দিনই পারবে না। জননেত্রী যত দিন আছেন, উনিই নেতৃত্ব দেবেন। এই জননেত্রী শেখ হাসিনা যদি না থাকেন, আওয়ামী লীগ কিন্তু মরবে না। আওয়ামী লীগ অজেয় রাজনৈতিক সংগঠন।’ জাতীয় চার নেতার অন্যতম সৈয়দ নজরুল ইসলামের সন্তান সৈয়দ আশরাফ আরও বলেন, ‘আওয়ামী লীগের আমি সন্তান। আওয়ামী লীগের ঘরেই আমরা জন্ম। আওয়ামী লীগ যখন ব্যথা পায়, আমারও কিন্তু হৃদয়ে ব্যথা লাগে। আওয়ামী লীগের একটা কর্মী যদি ব্যথা পায়, সেই ব্যথা আমিও পাই। আপনারা এখানে এসেছেন, আপনাদের রক্ত আমার রক্ত, একই রক্তে কোনো পার্থক্য নেই। আজকের সম্মেলন ঐতিহাসিক সম্মেলন। শেখ হাসিনার নেতৃত্বে দেশ এগিয়ে যাচ্ছে, আওয়ামী লীগ এগিয়ে যাচ্ছে। আসুন, আমরা সবাই ঐক্যবদ্ধ হই। বঙ্গবন্ধুর আদর্শ নিয়ে সবাই ঐক্যবদ্ধ হই।’
আরও পড়ুন:আ.লীগ মরবে না, স্তব্ধ হবে না: সৈয়দ আশরাফ
