
রাজশাহী বিশ্ববিদ্যালয়ের ম্যানেজমেন্ট স্টাডিজ বিভাগের সান্ধ্যকালীন এমবিএ পরীক্ষা প্রশ্নপত্র ফাঁসের ঘটনা ঘটেছে। বিষয়টি নিশ্চিত হওয়ার পর কোর্সের সমন্বয় কমিটি গত শনিবার জরুরি সভা করেছে। এ ছাড়া আজ সোমবার বিভাগের একাডেমিক কমিটির সভা আহ্বান করা হয়েছে।
বিশ্ববিদ্যালয় সূত্রে জানা গেছে, গত শনিবার বিকেল পাঁচটায় ম্যানেজমেন্ট স্টাডিজ বিভাগের ১৬তম ব্যাচের সান্ধ্য এমবিএ প্রোগ্রামের দ্বিতীয় সেমিস্টারের ‘প্রিন্সিপলস অব অ্যাকাউন্টিং’ বিষয়ের চূড়ান্ত পরীক্ষা ছিল। এই প্রোগ্রামের সমন্বয়কারী হিসেবে রয়েছেন বিভাগের অধ্যাপক এ এন এম জাহাঙ্গীর কবির। বেলা সাড়ে ১১টার দিকে অজ্ঞাত একটি নম্বর থেকে তাঁর কাছে ফোন আসে। অপর প্রান্তের ব্যক্তিটি বলেন, তাঁর কাছে ওই পরীক্ষার হুবহু প্রশ্নপত্র রয়েছে। পরিচয় গোপন রাখার শর্তে তিনি সেটি সমন্বয়কারীকে সরবরাহ করতে রাজি আছেন। নিশ্চয়তা পেয়ে তিনি ই-মেইলের মাধ্যমে জাহাঙ্গীরকে প্রশ্নের কপি পাঠান। এরপর সেটি ওই কোর্সের শিক্ষক সাইফুল ইসলামের কম্পিউটারে সংরক্ষিত প্রশ্নের সঙ্গে মিলিয়ে দেখা যায়, হুবহু মিল রয়েছে। পরে নতুন প্রশ্ন তৈরি করে ওই পরীক্ষা নেওয়া হয়।
বিষয়টি নিয়ে ওই দিনই এ এন এম জাহাঙ্গীর কবিরের সভাপতিত্বে জরুরি সভা করে কোর্স সমন্বয় কমিটি। এতে অংশগ্রহণকারীরা প্রশ্নপত্র ফাঁসের ঘটনায় গভীর উদ্বেগ প্রকাশ করেন। পাশাপাশি বিভাগ ও বিশ্ববিদ্যালয়ের ভাবমূর্তির সঙ্গে জড়িত বিধায় প্রয়োজনীয় ব্যবস্থা গ্রহণের জন্য বিষয়টি বিভাগের একাডেমিক কমিটিতে পাঠানোর সিদ্ধান্ত হয়।
এ এন এম জাহাঙ্গীর কবির মুঠোফোনে ঘটনার সত্যতা স্বীকার করেছেন। কোর্স শিক্ষক সাইফুল বলেন, তিনি বুঝতে পারছেন না কীভাবে ঘটনাটি ঘটল। আজ সোমবার এ নিয়ে বিভাগের একাডেমিক কমিটির বৈঠক হবে।
ম্যানেজমেন্ট স্টাডিজ বিভাগের সভাপতি জিন্নাত আরা বেগম বলেন, ‘আমরা একটা সভা ডেকেছি। সভায় আলোচনা করলে বোঝা যাবে কীভাবে প্রশ্নটি ফাঁস হয়েছে। সেখানেই একটা সিদ্ধান্ত নেওয়া হবে যে এ ব্যাপারে কোনো তদন্ত কমিটির প্রয়োজন আছে কি না।’
 
