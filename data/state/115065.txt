
শিক্ষামন্ত্রী নুরুল ইসলাম নাহিদ বলেছেন, ‘আমরা বিশ্বমানের শিক্ষা চাই। শিক্ষার মান আগে ছিলই না, এখন মানসম্পন্ন শিক্ষা হচ্ছে। তাই মান নিয়ে আলোচনা হচ্ছে। শিক্ষার এই মানকে আরও উন্নত করে বিশ্বমানের করে তুলতে চাই।’আজ মঙ্গলবার বেলা দুইটার দিকে সিলেটের ঐতিহ্যবাহী এমসি কলেজের ছাত্রাবাস উদ্বোধন করে সাংবাদিকদের তিনি এ কথা বলেন।এমসি কলেজে ছাত্রলীগ-শিবির সংঘর্ষ, ৪২ কক্ষে আগুনশত বছরের ঐতিহ্যবাহী এই কলেজের ছাত্রাবাসটি ২০১২ সালের ৮ জুলাই ছাত্রশিবির ও ছাত্রলীগের সংঘর্ষের জের ধরে পুড়িয়ে দেওয়া হয়। এ ঘটনায় দেশে-বিদেশে প্রতিবাদের ঝড় ওঠে। শিক্ষামন্ত্রী ওই ছাত্রাবাসের বাসিন্দা ছিলেন। ঘটনার পর তিনি পোড়া ছাত্রাবাস দেখে কেঁদে ফেলেছিলেন।ঐতিহ্য সুরক্ষায় পুরোনো কাঠামোয় ছাত্রাবাস পুনর্নির্মাণের দাবির পরিপ্রেক্ষিতে ছাত্রাবাসটি আবার গড়া হয়। আজ আনুষ্ঠানিক উদ্বোধনের পর ছাত্রদের আবাসিক কার্যক্রম শুরু করা হয়।পোড়া ছাত্রাবাস দেখে কাঁদলেন শিক্ষামন্ত্রীছাত্রাবাস পোড়ানোর সঙ্গে জড়িত দুর্বৃত্তদের শনাক্ত করে গ্রেপ্তার করার বিষয়ে শিক্ষামন্ত্রী বলেন, ‘আমার প্রতিশ্রুতি ছিল আগের কাঠামোয় ছাত্রাবাস পুনর্নির্মাণ করে দেওয়া। সেটি আমি করে দিয়েছি। ছাত্রাবাসটি যে রকম ছিল, দেখতে সে রকমই হয়েছে। শিক্ষার পরিবেশ বজায় রাখতে আগে সেটি করা হয়েছে, এখন পোড়ানোর ঘটনায় জড়িতদের শনাক্ত করে আইনের আওতায় আনা হবে।’ছাত্রাবাস উদ্বোধন করে মন্ত্রী স্থানীয় সাংবাদিকদের মুখোমুখি হন। এ সময় তিনি শিক্ষাব্যবস্থা নিয়ে কথা বলেন। শিক্ষামন্ত্রী বলেন, ‘অনেকে মনে করছেন আমাদের ছেলে-মেয়েরা ভালো করছে না। আমি আগেও বলেছি, এখনো বলছি, আমাদের ছেলে-মেয়েরা আগের চেয়ে অনেক গুণ বেশি এগিয়েছে। শিক্ষকেরাও এগিয়েছেন। শিক্ষার্থীর সংখ্যা পাঁচ বছরের তুলনায় এখন দ্বিগুণের চেয়ে বেশি হয়েছে। শিক্ষায় আজকের মান যা ছিল, অতীতে তা ছিল না।’আধুনিক তথ্যপ্রযুক্তিনির্ভর শিক্ষাব্যবস্থা প্রসঙ্গে তিনি বলেন, ‘যে যা-ই বলুক, আমরা যে শিক্ষা দিচ্ছি, সেটা আগের যেকোনো সময়ের চেয়ে অনেক উন্নত। বিশ্বমানে পৌঁছাতে হলে আধুনিক ও তথ্যপ্রযুক্তির ব্যবহার বাড়াতে হবে। সব কলেজে ডিজিটাল শ্রেণিকক্ষ চালু করা হয়েছে। বাংলাদেশে এখন ২০ হাজার ৫০০ ডিজিটাল ক্লাসরুম রয়েছে। আরও সাড়ে তিন হাজার শিক্ষাপ্রতিষ্ঠানে ডিজিটাল ক্লাস রুম করা হবে।’
