
গাজীপুরে পৃথক দুটি সড়ক দুর্ঘটনায় নটর ডেম কলেজের এক শিক্ষার্থীসহ দুজন নিহত হয়েছেন। আজ বুধবার সকালে ও গতকাল মঙ্গলবার রাতে জেলার টঙ্গী ও নাওজোর এলাকায় এই দুর্ঘটনা দুটি ঘটে।
নিহত মো. জাকির হোসেন (১৭) নটর ডেম কলেজের প্রথম বর্ষের ছাত্র এবং আহসান উল্লাহ সরকার (৫৩) গাজীপুর সদর উপজেলার ভবানীপুর এলাকার ইউনিয়ন পরিষদের (ইউপি) সাবেক সদস্য।
টঙ্গী থানার উপপরিদর্শক (এসআই) মো. নাজমুল হক বলেন, আজ সকাল সাড়ে ছয়টার দিকে টঙ্গী কলেজ গেট এলাকায় রাস্তা পারাপারের সময় গাজীপুরগামী বসুমতী পরিবহনের একটি বাস জাকির হোসেনকে চাপা দেয়। স্থানীয় জনতা তাকে প্রথমে উত্তরার বাংলাদেশ মেডিকেল কলেজ হাসপাতালে নিয়ে যায়। সেখানে অবস্থার অবনতি হলে জাকিরকে ঢাকার ইউনাইটেড হাসপাতালে নিলে কর্তব্যরত চিকিৎসক তাকে মৃত ঘোষণা করেন। চালক ও বাসটিকে আটক করা হয়েছে।
অপরদিকে গতকাল রাত সাড়ে ১১টার দিকে ঢাকা-ময়মনসিংহ মহাসড়কের ভবানীপুর এলাকায় ময়মনসিংহগামী একটি ট্রাক আহসান উল্লাহ সরকারকে চাপা দিলে তিনি গুরুতর আহত হন। পরে স্থানীয়রা তাঁকে গাজীপুরে শহীদ তাজউদ্দীন আহমদ মেডিকেল কলেজ হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
ঘটনার সত্যতা নিশ্চিত করে নাওজোর মহাসড়ক পুলিশ ফাঁড়ির উপপরিদর্শক (এসআই) মো. কাওসার বলেন, নিহত আহসান উল্লাহ সরকার ইউপির সাবেক সদস্য।
