
সড়ক দুর্ঘটনায় বাসচালকের সাজার প্রতিবাদে খুলনা বিভাগের ১০ জেলায় শুরু হওয়া অনির্দিষ্টকালের পরিবহন ধর্মঘটের প্রথম দিনে যাত্রী ভোগান্তি ছিল চরমে। বাংলাদেশ সড়ক পরিবহন শ্রমিক ফেডারেশন খুলনা বিভাগীয় আঞ্চলিক কমিটির ডাকে গতকাল রোববার সকাল ছয়টা থেকে এ ধর্মঘট শুরু হয়েছে।এদিকে সড়ক দুর্ঘটনায় মৃত্যুর মিছিল থামছেই না। গতকালও আট জেলায় নয়জন নিহত হয়েছেন। এ নিয়ে গত ১৭ দিনে প্রাণ হারালেন অন্তত ১৮১ জন।পুলিশ, প্রত্যক্ষদর্শী ও সংশ্লিষ্ট সূত্রের বরাত দিয়ে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর: ধর্মঘটে ভোগান্তি২০১১ সালে মানিকগঞ্জে সড়ক দুর্ঘটনায় চলচ্চিত্রকার তারেক মাসুদ, সাংবাদিক মিশুক মুনীরসহ পাঁচজন নিহতের ঘটনায় গত বুধবার বাসচালক জামির হোসেনকে আদালত যাবজ্জীবন কারাদণ্ড দেওয়ার প্রতিবাদে এ ধর্মঘট ডাকা হয়েছে। সাতক্ষীরায় ধর্মঘটে ভোমরা বন্দর থেকে কোনো পণ্য দেশের কোথাও নিয়ে যাওয়া যায়নি। ভোমরা কাস্টমসের যুগ্ম কমিশনার কাজী ফরিদউদ্দিন জানান, ভারত থেকে পণ্য আসছে। ধর্মঘটের কারণে সেগুলো দেশের অন্যত্র পাঠাতে পারছেন না ব্যবসায়ীরা।সাতক্ষীরা শহরে ঢাকাগামী পরিবহনের টার্মিনালে সকালে আবদুর রহমান নামের একজন বলেন, তিনি ছেলে ফয়সালকে ডাক্তার দেখাতে যাবেন ঢাকায়। বাড়ি থেকে টার্মিনালে এসে শোনেন ধর্মঘটের কথা। তিনি বললেন, ‘আমার বাচ্চাকে জরুরি ডাক্তার দেখাতে না পারলে ক্ষতি হবে। এ অভিযোগ কাকে বলব।’বাগেরহাটে ধর্মঘট পালনকারীরা সড়কের বিভিন্ন স্থানে বিআরটিসির বাস, মাইক্রোবাস ও প্রাইভেট কার চলাচলে বাধা দেয়। শহরের খারদ্বার এলাকার বাসিন্দা সরদার নিয়ামুল হক বলেন, ‘আমার বাবা অসুস্থ। তাঁকে জরুরি চিকিৎসার জন্য ভারতে নিয়ে যেতে হবে। সকালে বাগেরহাট থেকে বেনাপোলগামী বিআরটিসির বাসে যাওয়ার জন্য টিকিট কেটেছিলাম। বাসস্ট্যান্ডে এসে জানতে পারি শ্রমিকেরা বিআরটিসির বাসও চলতে দিচ্ছে না।’খুলনায় পরিবহন ধর্মঘটের কারণে চাপ পড়ে ট্রেনে। সকাল ও দুপুরে খুলনা রেলস্টেশনে যাত্রীদের স্বাভাবিক সময়ের চেয়ে অনেক বেশি ভিড় দেখা গেছে। বিভাগের সবচেয়ে বড় বাস টার্মিনাল সোনাডাঙ্গা বাসস্ট্যান্ডে অপেক্ষা করছিলেন সায়লা আহমেদ নামের এক নারী। তিনি প্রথম আলোকে বলেন, ‘মা খুব অসুস্থ, বাগেরহাটের মোল্লাহাটে তাঁকে দেখতে যাব। কিন্তু বাচ্চা আর ব্যাগ নিয়ে বড় বিপদে পড়েছি।’খুলনা জেলা বাস মিনিবাস কোচ মালিক সমিতির সাধারণ সম্পাদক মো. আনোয়ার হোসেন প্রথম আলোকে বলেন, খুলনা বিভাগের ১০ জেলার কোথাও থেকে যাত্রী বা পণ্যবাহী কোনো পরিবহন ছেড়ে যায়নি।মেহেরপুর থেকে আন্তজেলা ও দূরপাল্লার কোনো বাস ছেড়ে যায়নি। যাত্রীদের অসহায়ের মতো দাঁড়িয়ে থাকতে দেখা গেছে। কুষ্টিয়ায় দূরপাল্লার পরিবহনসহ সব যান চলাচল বন্ধ ছিল। ভোগান্তিতে পড়েছেন দেশের দ্বিতীয় বৃহত্তম চালের মোকাম কুষ্টিয়ার খাজানগর এলাকার চাল ব্যবসায়ীরা। সকাল থেকে সেখানে কোনো ট্রাকে চাল বোঝাই হয়নি। এতে ওই এলাকার শতাধিক চাল ব্যবসায়ী বিপাকে পড়েছেন।বাংলাদেশ অটো মেজর অ্যান্ড হাসকিং মিল মালিক সমিতি কুষ্টিয়া শাখার সাধারণ সম্পাদক জয়নাল আবেদীন প্রধান প্রথম আলোকে জানান, প্রতিদিন খাজানগর থেকে প্রায় ১০০ ট্রাকে ঢাকা, চট্টগ্রামসহ দেশের বিভিন্ন জেলায় চাল যায়। ধর্মঘটের কারণে সকালে সেখান থেকে একটি ট্রাকও কোথাও যেতে পারেনি।যশোরেও কোনো ধরনের যানবাহন চলেনি। সকালে অভয়নগর উপজেলার বগুড়াতলা গ্রামের ইনছার আলী বিশ্বাস (৫৫) নামের এক ব্যক্তিকে মুমূর্ষু অবস্থায় খুলনা মেডিকেল কলেজ হাসপাতালে নেওয়ার জন্য নওয়াপাড়া শহরে আনা হয়। শহরে গিয়ে স্বজনেরা জানতে পারেন পরিবহন ধর্মঘট। বাধ্য হয়ে তাঁকে বাড়ি ফিরিয়ে নিয়ে যান স্বজনেরা।নড়াইল জেলায় বাস ও ট্রাক চলাচল বন্ধ থাকায় দুর্ভোগে পড়েন যাত্রীরা। শহরের বিভিন্ন স্থানে সকাল থেকে শ্রমিকেরা পিকেটিং করেন। এ সময় তাঁরা বিভিন্ন সড়কে টেম্পো ও ইজিবাইক থেকে যাত্রীদের নামিয়ে দেন বলে অভিযোগ পাওয়া গেছে। চুয়াডাঙ্গা থেকে দূরপাল্লা ও অভ্যন্তরীণ পথে কোনো যান ছেড়ে যায়নি। পরিবহন কাউন্টারগুলো বন্ধ ছিল। ধর্মঘটের কারণে ট্যাংকলরি চলাচল বন্ধ থাকায় চুয়াডাঙ্গায় জ্বালানি তেলের সংকট দেখা দিয়েছে।দুর্ঘটনায় প্রাণ গেল নয়জনেরসড়ক দুর্ঘটনায় গতকালও নয়জন নিহত হয়েছেন। পাবনা সদর উপজেলার নূরপুর এলাকায় দুপুরে একটি বালুবোঝাই ট্রাকের চাপায় শহিদুল ইসলাম (৪২) নামের এক সাইকেল আরোহীর মৃত্যু হয়েছে। তাঁর বাড়ি জেলা শহরের পৈলানপুর মহল্লায়।বাগেরহাটে ট্রলি, টেম্পো ও ভ্যানের ত্রিমুখী সংঘর্ষে এক যাত্রী নিহত হয়েছেন। নিহত আবদুল জলিল শেখ জেলার কচুয়া উপজেলার চন্দ্রপাড়া গ্রামের মেসের আলী শেখের ছেলে। টাঙ্গাইল শহর বাইপাস সড়কে সকালে দুটি ট্রাকের সংঘর্ষে অজ্ঞাত এক ব্যক্তি নিহত হয়েছেন। তাঁর লাশ টাঙ্গাইল মেডিকেল কলেজ হাসপাতালের মর্গে রাখা হয়েছে।সাতক্ষীরার তালা-কেশবপুর সড়কের বাবুর পুকুর নামক স্থানে দুপুরে সড়ক দুর্ঘটনায় দুবাইপ্রবাসী এক ব্যক্তি নিহত হয়েছেন। নিহতের নাম বুলু সরদার (৩০)। বগুড়ার ধুনট উপজেলায় নলডাঙ্গা গ্রামের সাইফুল ইসলামের ছেলে এলাঙ্গী সরকারি প্রাথমিক বিদ্যালয়ের প্রথম শ্রেণির ছাত্র মাসুদ রানা (৯) সড়ক দুর্ঘটনায় নিহত হয়েছে। দিনাজপুরের ফুলবাড়ী উপজেলার লক্ষ্মীপুর বাজারে যাত্রীবাহী একটি বাস নিয়ন্ত্রণ হারিয়ে খাদে পড়ে এক পথচারীসহ দুজন নিহত হয়েছেন। তাঁদের একজন পরশুরাম রায় (৫৫), অন্যজন বাসের হেলপার (২৫)। তাঁর পরিচয় জানা যায়নি। লক্ষ্মীপুর পৌরসভার সিটি হাসপাতাল এলাকায় বিকেলে ইটবোঝাই পিকআপ ভ্যানের চাপায় মো. শোভন (২৫) নামের এক যুবকের মৃত্যু হয়েছে। তিনি স্থানীয় নুর বেকারির ম্যানেজার ও পৌর শহরের সমসেরাবাদ গ্রামের তোফায়েল আহম্মদের ছেলে। বগুড়ার শেরপুরের কাঁঠালতলা এলাকায় বিকেলে ট্রাকের চাপায় নিহত হন শাজাহান আলী (৪০) নামের এক মোটরসাইকেল আরোহী।
