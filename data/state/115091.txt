
সেনানিবাস এলাকায় নতুন একটি আঞ্চলিক পাসপোর্ট অফিসের উদ্বোধন করা হয়েছে। গতকাল বৃহস্পতিবার সেনাপ্রধান জেনারেল আবু বেলাল মোহাম্মদ শফিউল হক পাসপোর্ট কার্যালয়ের উদ্বোধন করেন। রাজধানীর আগারগাঁও, যাত্রাবাড়ী ও উত্তরায় তিনটি আঞ্চলিক পাসপোর্ট অফিস রয়েছে। সেনানিবাস এলাকার কার্যালয়টি ঢাকায় চতুর্থ। চিকিত্সা, চাকরি কিংবা শিক্ষার প্রয়োজনে যাঁরা বিদেশে যেতে পাসপোর্টের আবেদন করেছেন কিংবা নবায়ন করতে চান, তাঁদের ভোগান্তি কমাতে ঢাকায় আরও তিনটি পাসপোর্ট অফিস খোলা হচ্ছে বলে গতকাল অনুষ্ঠানে জানানো হয়।প্রধান অতিথির বক্তব্যে সেনাপ্রধান আবু বেলাল মোহাম্মদ শফিউল হক বলেন, জাতিসংঘ শান্তিরক্ষা মিশন, খেলাধুলা, চিকিৎসা ও শিক্ষার প্রয়োজনে সশস্ত্র বাহিনীর সদস্য ও তাঁদের পরিবারের সদস্য মিলিয়ে প্রতিদিন ১৫০ থেকে ২০০ জনের পাসপোর্ট অফিসে কাজ করাতে হয়। এই পাসপোর্ট অফিস সশস্ত্র বাহিনীর সদস্য ও তাঁদের পরিবারের সদস্যদের পাসপোর্ট-সংক্রান্ত কাজ সহজ করবে। স্বরাষ্ট্র মন্ত্রণালয়ের জ্যেষ্ঠ সচিব মো. মোজাম্মেল হক খান বলেন, এই পাসপোর্ট অফিসের উদ্বোধন সশস্ত্র বাহিনীর জন্য এক যুগান্তকারী পদক্ষেপ। সেনাবাহিনীর পক্ষ থেকে অফিসটি সুসজ্জিত করায় তাদের ধন্যবাদ। পাসপোর্ট ও বহিরাগমন অধিদপ্তরের মহাপরিচালক ব্রিগেডিয়ার জেনারেল মাসুদ রেজওয়ান বলেন, ঢাকার তিনটি পাসপোর্ট অফিস দিয়ে চাহিদা মেটানো যায় না। সেনানিবাসের এই অফিসটি খুব জরুরি ছিল। এই অফিস ছাড়াও রাজধানীর বনশ্রী, আমিনবাজার ও সচিবালয় এলাকায় আরও তিনটি পাসপোর্ট অফিস হবে।
