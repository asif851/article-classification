
নরসিংদীর পলাশে ছাত্রলীগের বিরুদ্ধে গত বৃহস্পতিবার বিএনপির অনুষ্ঠানের প্যান্ডেল ভেঙে দেওয়ার অভিযোগ পাওয়া গেছে। এতে গতকাল শুক্রবার দলটির পূর্বনির্ধারিত ইফতার মাহফিল পণ্ড হয়ে যায়। এদিকে যুবলীগের সভায় হামলার অভিযোগে বিএনপির ১৬ নেতা-কর্মীর বিরুদ্ধে মামলা করা হয়েছে।গতকাল শুক্রবার সন্ধ্যায় পলাশ উপজেলার জিনারদী ইউনিয়ন যুবলীগের সাধারণ সম্পাদক তরিকুল ইসলাম বাদী হয়ে দ্রুত বিচার আইনে মামলাটি করেন। মামলার উল্লেখযোগ্য আসামিরা হলেন পলাশ উপজেলা পরিষদের ভাইস চেয়ারম্যান আলম মোল্লা, জিনারদী ইউনিয়ন বিএনপির সাধারণ সম্পাদক মোস্তফা কামাল, সাংগঠনিক সম্পাদক নাসির উদ্দিন মাস্টার, উপজেলা যুবদলের সাধারণ সম্পাদক মো. হুমায়ুন, সাংগঠনিক সম্পাদক বখতিয়ার, উপজেলা ছাত্রদলের যুগ্ম সম্পাদক মাছুম খান, ইউনিয়ন যুবদলের সাধারণ সম্পাদক খোরশেদ আলম।স্থানীয় ব্যক্তিদের সঙ্গে কথা বলে জানা গেছে, জিনারদী ইউনিয়ন বিএনপির আয়োজনে গতকাল ইফতার মাহফিল হওয়ার কথা ছিল। এ জন্য দুই দিন ধরে স্থানীয় চরনগরদী বাজার মাঠে প্যান্ডেল নির্মাণ করা হচ্ছিল। বিএনপির পক্ষ থেকে অভিযোগ করা হয়, বৃহস্পতিবার দুপুরে ছাত্রলীগের নেতৃত্বে কয়েক শ লোক এসে প্যান্ডেল ভেঙে দেয়। জিনারদী ইউনিয়ন বিএনপির সভাপতি ফিরুজ মোল্লা বলেন, হামলায় নেতৃত্ব দেন পলাশ উপজেলা ছাত্রলীগের সাধারণ সম্পাদক আপেল মাহমুদ। তবে আপেল মাহমুদ অভিযোগ অস্বীকার করেন।এদিকে জিনারদী ইউনিয়ন যুবলীগের পক্ষ থেকে পাল্টা অভিযোগ করা হয়, বৃহস্পতিবার দুপুরে সংগঠনটির সভা চলাকালে বিএনপির নেতা-কর্মীরা হামলা চালান। এতে সভাটি পণ্ড হয়ে যায়।ইউনিয়ন যুবলীগের সাধারণ সম্পাদক তরিকুল ইসলাম বলেন, ‘চরনগরদী বাজার এলাকায় ইউনিয়ন আওয়ামী লীগের কার্যালয়। বৃহস্পতিবার ওই কার্যালয়ে যুবলীগের সভা চলছিল। সভা চলাকালীন মামলার ওই আসামিরা লাঠিসোঁটা নিয়ে আমাদের নেতা-কর্মীদের ওপর হামলা চালান।
 
