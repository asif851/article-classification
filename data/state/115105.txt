
চট্টগ্রামে কুকুর লেলিয়ে দিয়ে মেধাবী ছাত্র হিমাদ্রী মজুমদার হত্যা মামলায় ছয় মাসের জন্য স্থগিতাদেশ দিয়েছেন উচ্চ আদালত। মামলার আসামি শাহাদাত হোসেনের আবেদনের পরিপ্রেক্ষিতে বিচারপতি নাঈমা হায়দার ও জাফর আহমেদ এ স্থগিতাদেশ দেন।গত ২১ জুলাই এ আদেশ দিলেও গতকাল সোমবার চট্টগ্রাম আদালতে এসে পৌঁছায় আদেশটি। বর্তমানে চট্টগ্রাম বিভাগীয় দ্রুত বিচার ট্রাইব্যুনালে মামলাটি সাক্ষ্য গ্রহণের পর্যায়ে রয়েছে।বিষয়টির সত্যতা নিশ্চিত করে অতিরিক্ত চট্টগ্রাম মহানগর পিপি অনুপম চক্রবর্তী জানান, মামলাটি চতুর্থ অতিরিক্ত চট্টগ্রাম মহানগর দায়রা জজ আদালতে বিচারাধীন ছিল। জুলাই মাসের শেষের দিকে দ্রুত বিচার ট্রাইব্যুনালে পাঠানো হয় বিচারের জন্য। সেখানে আজ মঙ্গলবার সাক্ষ্য গ্রহণের দিন ধার্য রয়েছে। এ অবস্থায় মামলার কার্যক্রম ছয় মাসের স্থগিতাদেশের একটি আদেশ আসে উচ্চ আদালত থেকে।২০১২ সালের ২৭ এপ্রিল নগরের পাঁচলাইশ এলাকায় হিমাদ্রীকে কুকুর লেলিয়ে দিয়ে ছাদ থেকে ফেলে হত্যার চেষ্টা করা হয়। ২৬ দিন মৃত্যুর সঙ্গে লড়ে ২৩ মে ঢাকার একটি হাসপাতালে তিনি মারা যান।
