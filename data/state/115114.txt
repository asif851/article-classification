
বাসের চাপায় অবসরপ্রাপ্ত এক সরকারি কর্মকর্তা নিহত হওয়ার ঘটনায় করা মামলায় সোহাগ পরিবহনের চালক জামাল হোসেনকে তিন বছরের কারাদণ্ডাদেশ দিয়েছেন আদালত। ঢাকার মুখ্য মহানগর হাকিম বিকাশ কুমার সাহা গতকাল সোমবার এ রায় ঘোষণা করেন।একই সঙ্গে বাসচালক জামালকে পাঁচ হাজার টাকা জরিমানা করেছেন আদালত। জরিমানার এই টাকা অনাদায়ে আরও দুই মাসের কারাদণ্ড ভোগ করতে হবে বলে রায়ে উল্লেখ করা হয়।আদালত সূত্রে জানা যায়, ২০১০ সালের ১৫ ফেব্রুয়ারি রাজধানীর মানিক মিয়া অ্যাভিনিউয়ে সোহাগ পরিবহনের বাসের চাপায় নিহত হন বাংলাদেশ টেক্সটাইল মিলস করপোরেশনের (বিটিএমসি) সাবেক মহাপরিচালক মনোয়ার হোসেন। এ ঘটনায় ওই দিনই নিহত মনোয়ারের ছোট ভাই শেরেবাংলা নগর থানায় একটি মামলা করেন। শেরেবাংলা নগর থানার পুলিশ তদন্ত করে দণ্ডবিধির ৩০৪(ক) ধারায় জামালের বিরুদ্ধে আদালতে অভিযোগপত্র দেয়।জামিনে থাকা আসামি জামাল হোসেন গতকাল আদালতে হাজির ছিলেন। রায়ে বলা হয়, আসামির বিরুদ্ধে আনীত অভিযোগ প্রমাণ করতে রাষ্ট্রপক্ষ আটজন সাক্ষীকে উপস্থাপন করেছে। সাক্ষ্যপ্রমাণে আসামির বিরুদ্ধে অবহেলাজনিত দুর্ঘটনার অপরাধ প্রমাণিত হয়েছে। তাই আসামি জামালকে দণ্ডবিধির ৩০৪(ক) ধারায় তিন বছরের কারাদণ্ড দেওয়া হলো। আদালত আসামির বিরুদ্ধে সাজা পরোয়ানা জারি করে তাঁকে কারাগারে পাঠানোর আদেশ দেন।
