
প্রধানমন্ত্রী শেখ হাসিনার সঙ্গে ব্যবসায়ী প্রতিনিধিদের একটি দল কাল বৃহস্পতিবার বৈঠক করবে। প্রধানমন্ত্রীর কার্যালয়ে বেলা ১১টার দিকে এ বৈঠক হবে।
নির্বাচনকালীন সরকার নিয়ে প্রধান দুই রাজনৈতিক দলের মধ্যে সমঝোতায় জন্য ব্যবসায়ীরা এ উদ্যোগ নিয়েছেন।
ব্যবসায়ীদের শীর্ষ সংগঠন এফবিসিসিআইয়ের সভাপতি কাজী আকরামউদ্দিন আহমেদ প্রতিনিধিদলের নেতৃত্বে থাকবেন। এই দলটি রাজনৈতিক সংকট নিরসনে বিএনপি চেয়ারপারসন খালেদা জিয়ার সঙ্গেও বৈঠক করেছে।
এ ব্যাপারে এফবিসিসিআইয়ের সহসভাপতি হেলাল উদ্দিন প্রথম আলো ডটকমকে বলেন, ‘ব্যবসায়ীদের প্রতিনিধিদলটি বিরোধীদলীয় নেতা খালেদা জিয়ার সঙ্গে বৈঠকে যেসব বিষয় নিয়ে আলোচনা করেছিল, প্রধানমন্ত্রীর সঙ্গেও সেসব ব্যাপারে আলোচনা হবে। এ ছাড়া রাজনৈতিক সংকট নিয়ে খালেদা জিয়া ব্যবসায়ী প্রতিনিধিদলকে যে বিষয় বলেছেন, তাও কাল প্রধানমন্ত্রীকে জানানো হবে।’
