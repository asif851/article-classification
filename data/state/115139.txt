
বরগুনার আমতলী উপজেলার চাওড়া ইউনিয়নে গত রোববার রাতে এক গৃহবধূ (১৮) গণধর্ষণের শিকার হয়েছেন। এ ঘটনায় জড়িত থাকার অভিযোগে পুলিশ তন্ময় গাজী (২৩) নামের একজনকে গ্রেপ্তার করেছে।পুলিশ ও স্থানীয় সূত্রে জানা গেছে, রোববার বিকেলে পটুয়াখালীর কলাপাড়া উপজেলার চাকামাইয়া ইউনিয়নের ওই গৃহবধূ ঢাকায় তাঁর স্বামীর কাছে যাওয়ার জন্য প্রতিবেশী এক যুবকের সঙ্গে বাড়ি থেকে আমতলীর উদ্দেশে রওনা হন। তাঁরা আমতলী লঞ্চঘাট এলাকায় পৌঁছালে কয়েকজন যুবক তাঁদের মোটরসাইকেলে করে তুলে নিয়ে যান। পরে উপজেলার চাওড়া ইউনিয়নের একটি গ্রামের এক বাড়িতে নিয়ে গৃহবধূকে ধর্ষণ করেন। এ সময় প্রতিবেশী যুবককে মারধর করে গাছের সঙ্গে বেঁধে রাখা হয়। এদিকে ওই বাড়ির মালিক সন্ধ্যায় বাড়িতে এসে এ দৃশ্য দেখে চিৎকার দিলে তাঁকেও মারধর করা হয়। পরে তাঁর চিৎকারে প্রতিবেশীরা ছুটে এসে তন্ময় গাজীকে ধরে ফেলেন।খবর পেয়ে পুলিশ এসে গৃহবধূ ও তাঁর প্রতিবেশীকে উদ্ধার করে এবং তন্ময় গাজীকে গ্রেপ্তার করে। গতকাল সকালে গৃহবধূকে আলামত পরীক্ষার জন্য আমতলী উপজেলা স্বাস্থ্য কমপ্লেক্সে ভর্তি করা হয়েছে।
