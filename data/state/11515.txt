
মন্ত্রীদের জন্য আচরণবিধি প্রণয়ন করতে সরকারের প্রতি আহ্বান জানিয়েছেন আইন, বিচার ও সংসদবিষয়ক সংসদীয় স্থায়ী কমিটির সভাপতি সুরঞ্জিত সেনগুপ্ত। তিনি বলেন, ‘মন্ত্রীরা হঠাৎ হঠাৎ করে এমন সব বক্তব্য দেন যাতে প্রধানমন্ত্রী, সরকারসহ জাতিকে বিব্রতকর পরিস্থিতিতে পড়তে হয়। এ থেকে বাঁচার উপায় হিসেবে মন্ত্রীদের জন্য কোড অব কন্ডাক্ট চালু করা যায় কি না, তা ভেবে দেখতে হবে।’রাজধানীর সেগুনবাগিচায় খাজা নাজিমুদ্দিন মিলনায়তনে গতকাল শনিবার এক আলোচনা সভায় সুরঞ্জিত এসব কথা বলেন। নৌকা-সমর্থক গোষ্ঠী নামের একটি সংগঠন এ আলোচনা সভার আয়োজন করে।সুরঞ্জিত সেনগুপ্ত বলেন, সবকিছু নিয়ন্ত্রণের বিধি থাকে। বিচারকদেরও আচরণবিধি রয়েছে। একজন মন্ত্রী রাষ্ট্রের প্রতিনিধিত্ব করেন। তাঁর আচরণ অনুসরণীয় হতে হয়। তাঁর পদের রাজনৈতিক ও সামাজিক গুরুত্ব রয়েছে। তাঁরা যা ইচ্ছা বলতে পারেন না, যেকোনো আচরণ করতে পারেন না। বিব্রতকর পরিস্থিতি অতীতে হয়েছে, ভবিষ্যতেও হবে। এর থেকে বাঁচার জন্য আচরণবিধি করা যায় কি না, ভাবতে হবে। তাঁর মতে, সমস্যটা দল বা সরকারের নয়, এটাকে জাতীয়ভাবে দেখতে হবে।সাবেক মন্ত্রী সুরঞ্জিত সেনগুপ্ত বলেন, ‘মন্ত্রীদের শিষ্টাচার বজায় রাখতে হবে।’
