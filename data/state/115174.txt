

প্রধানমন্ত্রী শেখ হাসিনা ধ্বংসাত্মক রাজনীতি ও নির্বাচন বয়কটের সংস্কৃতি পরিহার করে পৌরসভা নির্বাচনে অংশ নেওয়ায় বাংলাদেশ জাতীয়তাবাদী দলের (বিএনপি) প্রশংসা করেছেন। তিনি আজ বৃহস্পতিবার বলেন, ‘অন্তত তারা এবার আগের মতো অগ্নিসংযোগ ও তাণ্ডব সৃষ্টির পথে যায়নি। তারা নির্বাচনের পথে এসেছে, তারা নির্বাচনমুখী হয়েছে। এ জন্য আমি তাদের অভিনন্দন জানাই।’চলতি বছরের প্রাথমিক শিক্ষা সমাপনী (পিইসি), জুনিয়র স্কুল সার্টিফিকেট (জেএসসি) এবং সমমানের পরীক্ষার ফলাফল আনুষ্ঠানিকভাবে গ্রহণকালে প্রধানমন্ত্রী এ কথা বলেন। তিনি বলেন, বিএনপি এবার সচেতন হয়েছে এবং তারা ধ্বংসাত্মক কার্যক্রমের মাধ্যমে শিক্ষার্থীদের ভবিষ্যৎ বিনষ্ট করার চেষ্টা করেনি।আজ সকালে প্রধানমন্ত্রীর সরকারি বাসভবন গণভবনে এক অনাড়ম্বর অনুষ্ঠানের মাধ্যমে শিক্ষামন্ত্রী নুরুল ইসলাম নাহিদ, প্রাথমিক ও গণশিক্ষা মন্ত্রী মোস্তাফিজুর রহমান প্রধানমন্ত্রীর কাছে ওই ফলাফল হস্তান্তর করেন। একই অনুষ্ঠানে প্রধানমন্ত্রী দেশব্যাপী পাঠ্যপুস্তক বিতরণ কার্যক্রম উদ্বোধন করেন।এ বছরের শুরুতে বিএনপি-জামায়াতের কর্মকাণ্ডের কথা উল্লেখ করে প্রধানমন্ত্রী বলেন, তাদের ধ্বংসাত্মক কার্যক্রমে দেশের জনগণ চলতি বছরের প্রথম তিন মাস ভয়াবহ ও বেদনাদায়ক জীবন কাটিয়েছে। বিএনপি-জামায়াত এ সময় মানুষ পুড়িয়ে হত্যা ও বাসে অগ্নিসংযোগের ঘটনা ঘটিয়েছে। ‘এ সময় শিশুরা স্কুলে যেতে পারেনি এবং ঘনঘন পরীক্ষার সময়সূচি পরিবর্তনের জন্য পরীক্ষা দিতে পারেনি’—উল্লেখ করে তিনি এই পরিস্থিতিকে অত্যন্ত দুঃখজনক হিসেবে বর্ণনা করেন।
প্রধানমন্ত্রী আশা করেন, ভবিষ্যতে এ ধরনের ঘটনা ঘটবে না এবং ছাত্র-ছাত্রীরা তাদের পড়াশোনা অব্যাহত রাখতে সক্ষম হবে। তিনি বলেন, ‘আমি আশা করি ভবিষ্যতে আন্দোলনের নামে কেউ ধ্বংসাত্মক কার্যক্রমের পথ অবলম্বন করবে না। সরকার চায় শিক্ষার্থীরা শান্তিপূর্ণভাবে তাদের পরীক্ষার আসনে বসতে পারবে এবং পরীক্ষায় পাস করবে।’ বাসস
