
খুলনার ফুলতলা উপজেলায় এক যুবককে গুলি করে ও বোমা ছুড়ে হত্যা করেছে দুর্বৃত্তরা। আজ শুক্রবার রাত সাড়ে সাতটার দিকে উপজেলার বেজেরডাঙ্গা রেলস্টেশনের পাশে তরুণ সংঘ নামের একটি ক্লাবের বারান্দায় এ ঘটনা ঘটে।
নিহত যুবকের নাম জনি মোল্লা (৩০)। স্থানীয় লোকজন বলছে, ঢাকুরিয়া গ্রামের ইউসুফ মোল্লার ছেলে জনি যুবলীগের রাজনীতির সঙ্গে জড়িত। তবে ফুলতলা উপজেলা যুবলীগের সাধারণ সম্পাদক শহীদুল্লাহ প্রিন্স বলেন, জনি যুবলীগের কোনো কমিটিতে ছিলেন না। তবে সংগঠনের বিভিন্ন কার্যক্রমে অংশ নিতেন। সংগঠনকে ঢাল হিসেবে ব্যবহার করেছেন তিনি।
পুলিশ বলছে, নিহত জনি সর্বহারা সালাম বাহিনীর সদস্য ছিলেন। তিনি পুলিশের তালিকাভুক্ত সন্ত্রাসী। তাঁর বিরুদ্ধে ফুলতলা থানায় কমপক্ষে ছয়টি মামলা রয়েছে। মাসখানেক আগেও তাঁকে একটি মামলায় গ্রেপ্তার করে আদালতের মাধ্যমে কারাগারে পাঠানো হয়। কিছুদিন আগে তিনি জামিনে ছাড়া পান।
ফুলতলা থানার ভারপ্রাপ্ত কর্মকর্তা (ওসি) মো. আসাদুজ্জামান মুন্সি বলেন, রাত সাড়ে সাতটার দিকে জনি ওই ক্লাবের বারান্দায় দাঁড়িয়ে ছিলেন। এ সময় দুর্বৃত্তরা তাঁকে লক্ষ্য করে গুলি ছুড়ে ও বোমা মেরে পালিয়ে যায়। স্থানীয় লোকজন জনিকে উদ্ধার করে প্রথমে উপজেলা স্বাস্থ্য কমপ্লেক্সে নিয়ে যান। পরে সেখান থেকে তাঁকে খুলনা মেডিকেল কলেজ হাসপাতালে নেওয়া হলে চিকিৎসকেরা তাঁকে মৃত ঘোষণা করেন। লাশ কলেজের মর্গে নেওয়া হয়েছে।
ওসি আরও বলেন, পূর্ব শত্রুতার জের ধরে ওই হামলার ঘটনা ঘটতে পারে বলে পুলিশ ধারণা করছে। তবে হামলাকারীদের ধরতে পুলিশ বিভিন্ন এলাকায় অভিযান চালাচ্ছে।
