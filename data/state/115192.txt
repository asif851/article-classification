
যে ঘটনায় পাঁচ মাস আগে জামায়াতে ইসলামীর কেন্দ্রীয় নায়েবে আমিরের পদ থেকে অব্যাহতি পেয়েছিলেন, সে ঘটনায় এবার মামলার মুখোমুখি হলেন রাজশাহী মহানগর জামায়াতের সাবেক আমির আতাউর রহমান। তাঁর স্ত্রী দাবি করে রশিদা বেগম (৫২) নামের এক নারী গতকাল মঙ্গলবার রাজশাহীর মুখ্য মহানগর হাকিমের আদালতে মামলা করেন।
বাদী অভিযোগ করেন, ২০১৬ সালের ১১ এপ্রিল আতাউর রহমানের সঙ্গে দুই লাখ টাকা দেনমোহর ধার্য করে তাঁর বিয়ে হয়। নগরের রাজপাড়া থানার ৫ নম্বর ওয়ার্ডের বিবাহ রেজিস্ট্রার ও কাজী আবদুস সাত্তারের কাছে দুই লাখ টাকা দেনমোহরে তাঁদের কাবিন (নম্বর ০৬/২০১৬) হয়। এরপর তাঁরা গোপনে বসবাসও করেন। পরে দেশের রাজনৈতিক পরিস্থিতির পরিবর্তন হলে তিনি প্রকাশ্য হন, কিন্তু তাঁকে স্ত্রী হিসেবে অস্বীকার করেন। তিনি কাবিননামা নিয়ে বিভিন্ন স্থানে দেনদরবার করলে উল্টো তাঁকে ভয়ভীতি দেখানো হয়।
অভিযোগে বলা হয়, একপর্যায়ে আতাউর রহমান দাবি করেন, তাঁর সঙ্গে ঘর-সংসার করতে হলে পাঁচ লাখ টাকা যৌতুক দিতে হবে। সর্বশেষ গত ২ জুন ভাইদের নিয়ে রশিদা বেগম শহরের তেরখাদিয়া এলাকায় আতাউর রহমানের বাড়িতে যান। কিন্তু আতাউর রহমান তাঁকে ঘরে তুলে নেননি।
আইনজীবী মোমিনুল ইসলাম বাদীর পক্ষে আদালতে মামলাটি দায়ের করেন। শুনানি শেষে মুখ্য মহানগর হাকিম মাহবুবুর রহমান আগামী ৪ সেপ্টেম্বরের মধ্যে আসামি আতাউর রহমানকে হাজির হওয়ার জন্য সমন জারি করেন।
জামায়াতের দায়িত্বশীল সূত্র জানায়, রশিদা বেগম রাজশাহী মহানগরের লক্ষ্মীপুর শাখা ইসলামী ব্যাংক মেডিকেল কলেজ হাসপাতালের আয়া। তাঁর আগের পক্ষের দুই মেয়ে আছে। এক মেয়েকে নিয়ে তিনি এখন নগরের বসুয়া এলাকায় থাকেন। আতাউর রহমানের বয়স ৬৫ বছর। তাঁর স্ত্রী ও পাঁচ সন্তান আছে। রশিদা একসময় আতাউর রহমানের বাসায় কাজ করতেন। সেই সূত্রে পারিবারিকভাবে তাঁদের পরিচয়। বিগত সরকারবিরোধী আন্দোলনের সময় গ্রেপ্তার এড়াতে অনেক দিন আত্মগোপনে ছিলেন আতাউর রহমান। তখন তিনি রাজশাহী মহানগরীর আমির ছিলেন।
সংশ্লিষ্ট সূত্রে জানা গেছে, একবার আতাউর রহমান পুলিশি অভিযানে রশিদা বেগমের বাসা থেকে গ্রেপ্তার হন। তখন ওই বাসায় তাঁর আত্মগোপনে থাকা নিয়ে দলে প্রশ্ন ওঠে। পরে স্থানীয় নেতাদের মধ্যেও এ নিয়ে বিতর্ক উঠলে কেন্দ্রীয়ভাবে এ ঘটনার তদন্ত হয়।
ওই সূত্রের দাবি, তদন্তে আতাউর রহমানের নৈতিক স্খলনের প্রমাণ পাওয়া যায়। এরপর তাঁকে ডেকে এনে দলের রুকনিয়াত (সদস্যপদ) স্থগিত করার সিদ্ধান্ত জানানো হয়। একই সঙ্গে তাঁকে দলের কেন্দ্রীয় নায়েবে আমিরের পদ থেকে অব্যাহতি নিতে পরামর্শ দেওয়া হয়। একপর্যায়ে তিনি অব্যাহতি নেন।
যোগাযোগ করা হলে আতাউর রহমান বিয়ের কথা অস্বীকার করেন। তিনি বলেন, বিয়ে করতে হলে মানুষের একটা শক্তি থাকতে হয়। তিনি অসুস্থ মানুষ। এটা সাজানো ঘটনা।
এ বিষয়ে জানতে চাইলে রশিদা বেগম বলেন, বিয়ের কথা অস্বীকার করার সুযোগ নেই। কাবিননামায় তাঁর (আতাউর রহমানের) স্বাক্ষর রয়েছে, সাক্ষীরাও আছেন। এখন তিনি তাঁর জীবন নিয়ে শঙ্কায় আছেন বলে জানান।
