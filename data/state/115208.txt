
পটুয়াখালীর কলাপাড়ায় নিরবচ্ছিন্ন বিদ্যুৎ সরবরাহ নিশ্চিত করা, পল্লী বিদ্যুৎ সমিতির ‘দুর্নীতিগ্রস্ত’ কর্মকর্তা-কর্মচারীদের অপসারণের দাবিতে উপজেলা সদরে আগামীকাল রোববার অর্ধদিবস হরতাল ডাকা হয়েছে। কলাপাড়া নাগরিক অধিকার সংগ্রাম কমিটি এই হরতালের ডাক দিয়েছে।
খোঁজ নিয়ে জানা গেছে, এক মাস ধরে কলাপাড়া উপজেলা সদরে বিদ্যুৎ প্রায়ই থাকে না। বিদ্যুৎ এলেও আবার চলে যায়। প্রচণ্ড গরমে জনজীবন অতিষ্ঠ হয়ে উঠেছে। এ নিয়ে গ্রাহকেরা কয়েক দফা সমাবেশ এবং বিক্ষোভ মিছিল করেছে। সর্বশেষ গত বৃহস্পতিবার রাতে বিক্ষুব্ধ গ্রাহকেরা মিছিল করে পল্লী বিদ্যুৎ সমিতির কার্যালয়ে হামলা চালায়। এ ছাড়া কলাপাড়া নাগরিক অধিকার সংগ্রাম কমিটির ব্যানার থেকে বিদ্যুৎ বিভাগকে আল্টিমেটাম দিলেও গত দুদিনেও বিদ্যুৎ পরিস্থিতির কোনো উন্নতি হয়নি।এই পরিস্থিতিতে কলাপাড়া নাগরিক অধিকার সংগ্রাম কমিটি আজ মাইকিং করে হরতালের ডাক দেয়। রোববার সকাল ছয়টা থেকে দুপুর ১২টা পর্যন্ত হরতাল পালনের আহ্বান জানানো হয়।কলাপাড়া নাগরিক অধিকার সংগ্রাম কমিটির চেয়ারম্যান এবং কলাপাড়া মুক্তিযোদ্ধা সংসদের সাবেক ডেপুটি কমান্ডার হাবিবুল্লাহ রানা বলেন, ‘বিদ্যুৎ নিয়ে সরকারের সফলতা পল্লী বিদ্যুৎ সমিতির কতিপয় কর্মকর্তা-কর্মচারীদের কারণে ম্লান হয়ে যাচ্ছে। বারবার বলার পরও বিদ্যুৎ বিভাগ কোনো ধরনের পদক্ষেপ নিচ্ছে না। যার ফলে বাধ্য হয়েই হরতালের মতো কর্মসূচি দিতে হয়েছে।’কলাপাড়া পল্লী বিদ্যুৎ সমিতির উপ মহাব্যবস্থাপক (ডিজিএম) লিয়াকত আলী খান প্রথম আলোকে বলেন, ‘কাপ্তাই জলবিদ্যুৎ কেন্দ্রসহ দেশের ১৮টি বিদ্যুৎকেন্দ্রে উৎপাদন কমে যাওয়ায় এই পরিস্থিতি হয়েছে। উৎপাদন বৃদ্ধি পেলে পরিস্থিতির উন্নতি হয়ে যাবে।’
