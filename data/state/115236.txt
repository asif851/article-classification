
নির্ধারিত সময়ে সম্পদ বিবরণী দাখিল না করার মামলায় সোনালী ব্যাংকের প্রধান কার্যালয়ের সাময়িক বরখাস্ত মহাব্যবস্থাপক (জিএম) ননীগোপাল নাথের বিরুদ্ধে অভিযোগপত্র দিচ্ছে দুর্নীতি দমন কমিশন (দুদক)। আজ রোববার কমিশন মামলার অভিযোগপত্র অনুমোদন দেয় বলে দুদকের জনসংযোগ বিভাগ জানিয়েছে।
দুদক সূত্র জানায়, সোনালী ব্যাংকের সাময়িক বরখাস্ত হওয়া জিএম ননীগোপাল হল-মার্ক গ্রুপের অর্থ আত্মসাতের ঘটনায় করা মামলারও আসামি। ২০১২ সালে ননীগোপাল নাথের বিরুদ্ধে অবৈধ সম্পদ অর্জনের অভিযোগ অনুসন্ধানে নামে দুদক। প্রাথমিক অনুসন্ধানের পর নির্ধারিত সময়ের মধ্যে তাঁর নিজের, স্ত্রী ও নির্ভরশীল ব্যক্তিদের স্বনামে-বেনামে অর্জিত যাবতীয় সম্পদের হিসাব চেয়ে তাঁকে সম্পদ বিবরণী নোটিশ দেওয়া হয়। কিন্তু নির্ধারিত সময়ের মধ্যে কমিশনে সম্পদের হিসাব দেননি তিনি।দুদকের সহকারী পরিচালক মো. মুজিবুর রহমানের অনুসন্ধানের সুপারিশের পরিপ্রেক্ষিতে দুর্নীতি দমন কমিশন আইন ২০০৪-এর ২৬ (২) ধারায় চলতি বছরের ৩১ জানুয়ারি রমনা থানায় মামলা করে সংস্থাটি। মামলার তদন্তও করেন মুজিবুর রহমান। তদন্ত শেষে ননীগোপাল নাথের বিরুদ্ধে অভিযোগপত্র দেওয়ার সুপারিশ করলে কমিশন তা অনুমোদন দেয়। শিগিগরই বিচারিক আদালতে অভিযোগপত্র জমা দেওয়া হবে বলে সূত্র জানিয়েছে।
