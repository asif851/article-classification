
বনানীতে বাসায় ডেকে এনে ধর্ষণের অভিযোগে করা মামলায় ব্যবসায়ী বোরহান উদ্দিনের ছেলে বাহাউদ্দিন ইভানের বিরুদ্ধে অভিযোগপত্র দিয়েছে পুলিশ। বৃহস্পতিবার ঢাকার মুখ্য মহানগর হাকিম আদালতে বনানী থানা-পুলিশ অভিযোগপত্র দাখিল করে।
মামলায় বনানীর ন্যাম ভিলেজে বসবাসকারী ব্যবসায়ী বোরহান উদ্দিনের ছেলেকে আসামি করা হয়েছে। অভিযোগপত্রে বলা হয়, আসামি পার্টির কথা বলে বাসায় ডেকে এনে ধর্ষণ করেন। আসামির বিরুদ্ধে সাক্ষ্য-প্রমাণ পাওয়ায় নারী ও শিশু নির্যাতন দমন আইনের ৯ক ধারায় অভিযোগপত্র দেওয়া হলো। আদালত সূত্রে জানা গেছে, বাহাউদ্দিন ওরফে ইভান গত বছরের ৪ জুলাই রাতে বনানীর ন্যাম ভিলেজে নিজের অ্যাপার্টমেন্টে ডেকে এনে ধর্ষণ করেন এক তরুণীকে। এ ঘটনায় ওই তরুণী ৫ জুলাই বনানী থানায় নারী ও শিশু নির্যাতন দমন আইনে মামলা করেন। মামলা করার পর বাহাউদ্দিন পালিয়ে যান। পরে নারায়ণগঞ্জের একটি বাসা থেকে বাহাউদ্দিন ইভানকে গ্রেপ্তার করে র‌্যাব।
