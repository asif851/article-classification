
আওয়ামী লীগ সরকারকে কেউ স্বীকৃতি দেয়নি বলে নীলফামারীর জনসভায় দেওয়া বিএনপির চেয়ারপারসন খালেদা জিয়ার মন্তব্যকে ‘বালখিল্য’ ও ‘দায়িত্বজ্ঞানহীন’ বলে অভিহিত করেছেন পররাষ্ট্রমন্ত্রী এ এইচ মাহমুদ আলী।
আজ শুক্রবার পররাষ্ট্রমন্ত্রী এ এইচ মাহমুদ আলী তাঁর দপ্তরে আয়োজিত সংবাদ সম্মেলনে এ মন্তব্য করেন। প্রধানমন্ত্রী শেখ হাসিনার সংযুক্ত আরব আমিরাত সফর উপলক্ষে এ সংবাদ সম্মেলনের আয়োজন করা হয়।
এ এইচ মাহমুদ আলী বলেন, বর্তমান সরকারকে বিভিন্ন দেশ স্বীকৃতি না দিলে বাংলাদেশ কমনওয়েলথ পার্লামেন্টারি অ্যাসোসিয়েশন (সিপিএ) ও ইন্টার পার্লামেন্টারি ইউনিয়নের (আইপিইউ) সভাপতি পদে ও জাতিসংঘ মানবাধিকার কাউন্সিলের সদস্য পদে নির্বাচিত হতো না।
পররাষ্ট্রমন্ত্রী বলেন, ‘আমি খুব দুঃখের সঙ্গে বলছি, একটা কাগজে প্রধানমন্ত্রী শেখ হাসিনার সংবাদ সম্মেলনের খবর আর খালেদা জিয়ার জনসভার খবর পাশাপাশি ছেপেছে। এটা কি পাশাপাশি দেওয়ার মত হলো! উনি তো এখন আর সংসদে নেই, বিএনপি চেয়ারপারসন নীলফামারীর জনসভায় যেটা বললেন, উনার ভাষায় এই অবৈধ সরকারকে কোনো সরকার স্বীকৃতি দেয়নি। সেই খবরের পাশে ছাপা হয়েছে প্রধানমন্ত্রীর সংবাদ সম্মেলনের খবর। এটা কী হলো! কারণ উনি (খালেদা জিয়া) যে কথাটা বলেছেন, এটা তো একেবারে বালখিল্য। এটা কী ধরনের কথা বলেন তিনি! দায়িত্বজ্ঞানহীন। কেউ স্বীকৃতি দেয়নি। কেউ স্বীকৃতি না দিলে আমরা জিতলাম কী করে!’
পররাষ্ট্রমন্ত্রী বিএনপির চেয়ারপারসনকে উদ্দেশ করে বলেন, ‘জাতিসংঘের মানবাধিকার কাউন্সিলে বাংলাদেশ যে সর্বোচ্চ ভোট পেয়ে সদস্য নির্বাচিত হলো, তাহলে এগুলো কীভাবে হচ্ছে। তাহলে আমরা কী ধরে নেব, তিনি একেবারেই কোনো খবর রাখছেন না!’
বর্তমান সরকার স্বীকৃতি আদায়ের জন্য বিদেশের দুয়ারে দুয়ারে ঘুরছে—খালেদা জিয়ার এ মন্তব্যের ব্যাপারে জানতে চাইলে মাহমুদ আলী বলেন, ‘মন্তব্য নিষ্প্রয়োজন।’
