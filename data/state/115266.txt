
একই সঙ্গে সরকার ও বিরোধী দলে থাকা জাতীয় পার্টির (জাপা) চেয়ারম্যান এইচ এম এরশাদ বলেছেন, সরকার মানুষের নিরাপত্তা দিতে চরমভাবে ব্যর্থ হচ্ছে। খুনির বিচার হচ্ছে না বলে হত্যা, খুনের ঘটনা বেড়েই চলছে।
আজ রোববার গণমাধ্যমে পাঠানো এক বিবৃতিতে তিনি এসব কথা বলেন।
এরশাদ বলেন, ‘আমি গভীর উদ্বেগের সঙ্গে লক্ষ্য করছি যে, সরকার যেন অসহায় হয়ে পড়েছে। নিহতের স্বজনরা বলছেন-“আমরা কোনো বিচার চাই না।” বিচার ব্যবস্থার ওপর মানুষ কতখানি আস্থা হারালে একজন নিহত পুত্রের পিতা এমন কথা বলতে পারেন-তা ভাবতেও বিস্ময় জাগে।’
এরশাদ বলেন, দেশে ক্রমাগত খুনের ঘটনা বেড়েই চলছে। রাজধানীর প্রাণকেন্দ্র শাহবাগে আজিজ সুপার মার্কেটে একজন প্রকাশককে দিবালোকে প্রকাশ্যে হত্যা করা হয়েছে। এখন দেখা যাচ্ছে খুনিরা নিরাপদ এবং সাধারণ মানুষ আতঙ্কগ্রস্ত। জনমনে বিরাজ করছে ভীতি আর নিরাপত্তাহীনতা। হত্যা-খুন-জখম-হামলা সন্ত্রাসের ঘটনা ঘটেই যাচ্ছে। কিন্তু অপরাধীরা ধরা পড়ছে না আর ভুক্তভোগীরা বিচার পাচ্ছে না।
নৃশংস জোড়া হামলা চালিয়ে ঢাকায় গতকাল শনিবার এক প্রকাশককে হত্যা এবং আরেক প্রকাশকসহ দুই কবি ও ব্লগারকে গুরুতর আহত করেছে দুর্বৃত্তরা। বেলা আড়াইটায় লালমাটিয়ায় প্রকাশনা প্রতিষ্ঠান শুদ্ধস্বরের কার্যালয়ে হামলা চালানো হয়। সেখান থেকে তিনজনকে হাসপাতালে নিয়ে যখন চিকিৎসা চলছিল, তখন জানা গেল, শাহবাগে আজিজ কো-অপারেটিভ সুপার মার্কেটে আরেক প্রকাশনা প্রতিষ্ঠান জাগৃতির কার্যালয়ের ভেতরে রক্তাক্ত অবস্থায় পড়ে আছেন প্রতিষ্ঠানের মালিক ফয়সাল আরেফিন দীপন। দুটি ক্ষেত্রেই হামলার পর কার্যালয়ের দরজায় তালা ঝুলিয়ে দিয়ে যায় দুর্বৃত্তরা।
আরও পড়ুন: 
‘আমি কোনো বিচার চাই না’
