
বৃহত্তর চট্টগ্রামে বছরে প্রায় পাঁচ হাজার নারী স্তন ক্যানসারে আক্রান্ত হন। সচেতনতার অভাবে তাঁদের অনেকই সঠিক সময়ে চিকিৎসা নেন না। দেরিতে চিকিৎসকের শরণাপন্ন হওয়ায় রোগ নিরাময় কঠিন হয়ে পড়ে। গতকাল শুক্রবার চট্টগ্রামে অনুষ্ঠিত স্তন ক্যানসার সম্মেলনে এ তথ্য তুলে ধরা হয়।চট্টগ্রাম নগরের র্যা ডিসন ব্লু হোটেলের মেজবান হলে দিনব্যাপী এ সম্মেলনের উদ্বোধন করেন সিটি মেয়র আ জ ম নাছির উদ্দীন। স্তন ক্যানসার বিষয়ে সচেতনতা তৈরি এবং এর ঝুঁকি প্রতিরোধে চট্টগ্রাম মেডিকেল কলেজ হাসপাতালের রেডিওথেরাপি বিভাগ এ সম্মেলনের আয়োজন করে। সম্মেলনে সারা দেশ থেকে চার শতাধিক চিকিৎসক অংশ নেন।সম্মেলনে ক্যানসার ও এর চিকিৎসা বিষয়ে ২০টি প্রবন্ধ উপস্থাপন করা হয়। এসব প্রবন্ধের ওপর আলোচনায় অংশ নেন অধ্যাপক এম শরীফুল আলম, অধ্যাপক মো. কামরুজ্জামান, অধ্যাপক শেখ গোলাম মোস্তফা, অধ্যাপক মাহবুবুর রহমান, অধ্যাপক মোফাজ্জেল হোসেন, অধ্যাপক সৈয়দ আকরাম হোসেন প্রমুখ।সম্মেলনে মেয়র আ জ ম নাছির বলেন, চিকিৎসকদের কাছে সাধারণ মানুষের প্রত্যাশা অনেক বেশি। অনেক সময় দেখা যায় মানুষ প্রত্যাশা অনুযায়ী সেবা পায় না। রোগীদের প্রত্যাশী অনুযায়ী সেবা নিশ্চিত করতে চিকিৎসকদের প্রতি আহ্বান জানান তিনি। চট্টগ্রাম মেডিকেল কলেজ (চমেক) হাসপাতালের জন্য রেডিওথেরাপি মেশিনের ব্যবস্থা করার বিষয়ে স্বাস্থ্যমন্ত্রী ও সচিবের কাছে চাহিদাপত্র (ডিও লেটার) পাঠানোরও আশ্বাস দেন তিনি।আলোচনায় অংশ নিয়ে বিশেষজ্ঞ চিকিৎসকেরা বলেন, নোয়াখালী থেকে শুরু করে কক্সবাজার পর্যন্ত বৃহত্তর চট্টগ্রামে প্রতিবছর ৫০ হাজার নতুন ক্যানসার রোগী চিকিৎসার জন্য আসেন। এঁদের মধ্যে অর্ধেক নারী। চিকিৎসা নিতে আসা নারীদের মধ্যে চার থেকে পাঁচ হাজার স্তন ক্যানসারে আক্রান্ত। তাঁরা বলেন, জনসচেতনতা ক্যানসার প্রতিরোধে ভূমিকা রাখতে পারে। যদি রোগ না লুকিয়ে প্রাথমিক অবস্থায় চিকিৎসা নেওয়া হয়, তা হলে স্তন ক্যানসার নিরাময় সম্ভব। এ জন্য নারীদের সচেতন করে তুলতে হবে।বিশেষজ্ঞরা আরও বলেন, ব্যয়বহুল এই চিকিৎসার জন্য সরকারি বিভিন্ন সুযোগও দরকার। বিশেষ করে রেডিওথেরাপি মেশিন বেশি জরুরি। কিন্তু চট্টগ্রাম মেডিকেলে এখন রেডিওথেরাপি মেশিন নষ্ট রয়েছে।অধ্যাপক মো. মোখলেছ উদ্দিনের সভাপতিত্বে অনুষ্ঠিত সম্মেলনের উদ্বোধনী অনুষ্ঠানে বক্তব্য দেন বিএমএ সভাপতি মুজিবুল হক খান, সাধারণ সম্পাদক মোহাম্মদ শরীফ, যুগ্ম সম্পাদক ফয়সাল ইকবাল চৌধুরী, বিশ্বজিৎ দত্ত প্রমুখ।
