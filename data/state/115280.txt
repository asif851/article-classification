
জগন্নাথ বিশ্ববিদ্যালয়ের তিব্বত হল উদ্ধারে বিক্ষোভ মিছিল করেছেন বিশ্ববিদ্যালয় শাখা ছাত্রলীগ ও সাধারণ শিক্ষার্থীরা। শিক্ষার্থীদের অভিযোগ, স্বতন্ত্র সাংসদ হাজি সেলিম ওই হল দখল করে রেখেছেন।
দাবি আদায়ে আগামীকাল বৃহস্পতিবার সকালে বিক্ষোভ মিছিল ও পুরান ঢাকার রায়ের শাহ বাজার মোড় অবরোধ করার কর্মসূচি দিয়েছেন ওই বিশ্ববিদ্যালয়ের শিক্ষার্থীরা।
শিক্ষার্থীরা অভিযোগ করেন, ওই হলটি প্রায় দুই যুগ ধরে স্বতন্ত্র সাংসদ হাজি মো. সেলিম দখল করে রেখেছেন।
বিশ্ববিদ্যালয়ের শিক্ষার্থীরা জানান, দুপুর সাড়ে ১২টার দিকে বিশ্ববিদ্যালয় শাখা ছাত্রলীগের সভাপতি শরিফুল ইসলাম ও সাধারণ সম্পাদক সিরাজুল ইসলামের নেতৃত্বে ছাত্রলীগের কর্মী ও সাধারণ শিক্ষার্থীরা হল উদ্ধারে শহীদ মিনার থেকে বিক্ষোভ মিছিল বের করেন। মিছিলটি ক্যাম্পাস প্রদক্ষিণ করে প্রধান ফটকের সামনে গিয়ে শেষ হয়। এরপর সেখানে এক সংক্ষিপ্ত সমাবেশ করেন তাঁরা।
সমাবেশে শরিফুল ইসলাম বলেন, বিশ্ববিদ্যালয়ের শিক্ষার্থীদের আবাসনসংকট থাকা সত্ত্বেও বিশ্ববিদ্যালয়-সংলগ্ন তিব্বত হল দখল করে রেখেছেন হাজি সেলিম। হলের জমিতে ১০তলা মার্কেট (গুলশান আরা সিটি) করে ব্যবসা করছেন তিনি। অথচ বিশ্ববিদ্যালয় প্রশাসন ও সরকারের পক্ষ থেকে এ বিষয়ে উদ্যোগ নেওয়া হচ্ছে না। তাই দাবি আদায়ে কাল কর্মসূচিসহ শিক্ষা, ভূমি ও স্বরাষ্ট্র মন্ত্রণালয়ে পর্যায়ক্রমে স্মারকলিপি দেওয়া হবে। দাবি আদায় না হওয়া পর্যন্ত এ কর্মসূচি চলবে।
বিশ্ববিদ্যালয়ের প্রক্টর অশোক কুমার সাহা সাংবাদিকদের বলেন, হলটি উদ্ধারে বিভিন্ন কার্যক্রম চলছে।
হাজি সেলিম হল দখল বিষয়ে প্রথম আলোকে বলেন, হাইকোর্টের অনুমতিতেই তিনি জমির দখল পেয়েছেন। ওই জমি অন্য কোনো ব্যক্তি বা প্রতিষ্ঠানের নয়।
জগন্নাথ বিশ্ববিদ্যালয় কলেজ থাকা অবস্থায় ১৯৮৭ সালে শিক্ষার্থীদের সঙ্গে এলাকাবাসীর সংঘর্ষ হওয়ার পর থেকে হলটি আবাসহীন হয়ে পড়ে। দীর্ঘদিন ধরে এভাবে থাকার পর হলটির দখল নেন হাজি সেলিম।
