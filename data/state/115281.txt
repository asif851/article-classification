
গোপালগঞ্জের কাশিয়ানীতে বারুণী স্নান উৎসবে পদদলিত হয়ে এক পুণ্যার্থী মারা গেছেন। গতকাল রোববার সকাল সোয়া আটটার দিকে উপজেলার ওড়াকান্দিতে বারুণী স্নান উৎসবস্থলে ঢোকার পথে একটি সেতুর ওপর পুণ্যার্থীদের ভিড়ের চাপে পদদলিত হয়ে তিনি মারা যান। মারা যাওয়া ওই পুণ্যার্থীর নাম সতীশ চন্দ্র মধুর (৬০)। তাঁর বাড়ি গোপালগঞ্জের কোটালীপাড়া উপজেলার কান্দি গ্রামে। ঘটনার সত্যতা নিশ্চিত করে কাশিয়ানী থানার ওসি এ কে এম আলী নূর বলেন, নিহত সতীশ চন্দ্রের লাশ স্বজনেরা গ্রামের বাড়ি নিয়ে গেছেন। গোপালগঞ্জের কাশিয়ানী উপজেলার ওড়াকান্দিতে শ্রীশ্রী হরিচাঁদ ঠাকুরের ২০৬তম জন্মতিথি উপলক্ষে গত শনিবার থেকে শুরু হয়েছে বারুণী স্নানোৎসব। এ উপলক্ষে বসেছে তিন দিনব্যাপী মেলা। 
 
