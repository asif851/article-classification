
অভিবাসন খাতের অনিয়ম ও দুর্নীতি নিয়ে ট্রান্সপারেন্সি ইন্টারন্যাশনাল বাংলাদেশের (টিআইবি) গবেষণা প্রতিবেদনকে সঠিক নয় বলে মন্তব্য করেছেন প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম। এ প্রতিবেদনের বিরুদ্ধে মন্ত্রণালয় শিগগিরই তাদের অবস্থান লিখিতভাবে জানাবে বলেও উল্লেখ করেন মন্ত্রী।
৯ মার্চ টিআইবি একটি গবেষণা প্রতিবেদন প্রকাশ করে সংবাদ সম্মেলনে জানায়, বাংলাদেশ থেকে বিদেশগামী পুরুষদের ৯০ শতাংশই দুর্নীতি ও অনিয়মের শিকার হচ্ছেন। দেশে বিদেশে ভিসা কেনাবেচা আর স্তরে স্তরে মধ্যস্বত্বভোগীদের কারণে ৩ থেকে ১২ লাখ টাকা পর্যন্ত খরচ করতে হয় বিদেশগামীদের। এই ভিসা বা চাহিদাপত্র কিনতে শুধু ২০১৬ সালেই ৫ হাজার ২৩৪ কোটি টাকা পাচার হয়েছে।
আজ মঙ্গলবার প্রবাসীকল্যাণ মন্ত্রণালয়ে সাংবাদিকদের সঙ্গে মতবিনিময় সভার প্রশ্নের জবাবে মন্ত্রী এ কথা বলেন। অভিবাসনবিষয়ক প্রতিবেদকদের সংগঠন রিপোর্টারস ফর বাংলাদেশি মাইগ্রেন্টস (আরবিএম) তাদের নবগঠিত কমিটির সঙ্গে এই মতবিনিময় সভার আয়োজন করে।
মন্ত্রীর পাশাপাশি প্রবাসীকল্যাণ মন্ত্রণালয়ের সচিব বেগম শামছুন্নাহারও এই প্রতিবেদন নিয়ে কথা বলেন। সচিব জানান, টিআইবির প্রতিবেদনটি মন্ত্রণালয়ের সব বিভাগীয় প্রধানদের কাছে পাঠিয়েছি। তাঁরা যাচাই-বাছাই করে মতামত দেওয়ার পরে টিআইবিকে লিখিতভাবে মন্ত্রণালয়ের অবস্থান জানানো হবে।
মালয়েশিয়ার বাজারে মাত্র ১০ রিক্রুটিং এজেন্সি দিয়ে কর্মী পাঠানোর বিষয়ে মন্ত্রী বলেন, ‘আমরা সব সময় সিন্ডিকেটের বিপক্ষে। আমি কোনো সিন্ডিকেট করতে দিইনি। মালয়েশিয়া কাদের মাধ্যমে লোক নেবে, সেটা তারাই ঠিক করেছে।’ নতুন শ্রমবাজার খোলার বিষয়ে মন্ত্রী বলেন, ‘সংযুক্ত আরব আমিরাতে শিগগিরই কর্মী পাঠানো শুরু হবে বলে আমরা আশাবাদী। জাপান নতুন কর্মী নেওয়ার বিষয়ে প্রস্তাব দিয়েছে।’
সাংবাদিকদের সব ধরনের সহযোগিতার আশ্বাস দিয়ে মন্ত্রী বলেন, ‘সাংবাদিকেরা ভিন্ন দৃষ্টি নিয়ে সবকিছু দেখেন। তাদের চোখ দিয়ে অসংগতিগুলো দেখা যায়। আর সাংবাদিকেরা প্রবাসীদের কল্যাণেই কাজ করছেন। আমরা একসঙ্গে কাজ করতে চাই। আপনাদের দরজা সব সময় খোলা।’
জনশক্তি, কর্মসংস্থান ও প্রশিক্ষণ ব্যুরোর (বিএমইটি) মহাপরিচালক সেলিম রেজা বলেন, ‘যাঁরা বিদেশে যান, তাঁরা নানা সময়ে প্রতারিত হন, কারণ সচেতনতার অভাব। সাংবাদিকেরা এ ক্ষেত্রে সহায়ক শক্তি। তবে সব সময় সঠিক তথ্য দিতে হবে।’
অনুষ্ঠানে আরবিএমের পূর্ণাঙ্গ কমিটির সভাপতি ফিরোজ মান্না, সাধারণ সম্পাদক মাসউদুল হক বক্তব্য দেন।
