
পাহাড়ি ঢলের পানি নেমে যাওয়ায় শেরপুরের নালিতাবাড়ী উপজেলায় ৫০০ একর জমির পাকা ও আধা পাকা ধানগাছ জেগে উঠেছে। কিন্তু ধানগাছে পলিমাটির আস্তরণ পড়েছে। প্রায় তিন একর জমির ধান বালুচাপা পড়েছে। কৃষকেরা ফসলের ব্যাপক ক্ষতির আশঙ্কা করছেন।স্থানীয় জনপ্রতিনিধি ও কৃষকদের সূত্রে জানা গেছে, পাহাড়ি ঢলে ২১ ডিসেম্বর উপজেলার বাঘবেড় ইউনিয়নের উত্তর সন্ন্যাসীভিটা এলাকায় চেল্লাখালী নদীর ৬৫ ফুট ফসল রক্ষা বাঁধ ভেঙে যায়। ওই অংশ সংস্কার না করায় গত বুধ, বৃহস্পতি, শুক্র ও শনিবার পাহাড়ি ঢলের পানি ঢুকে উত্তর, দক্ষিণ ও পূর্ব সন্ন্যাসীভিটা এলাকায় ৫০০ একর ধানের খেত ডুবে যায়। দেড় শতাধিক পরিবারের বাড়ি ও আঙিনায় পানি ওঠে। গত শনিবার দিবাগত রাতে নদীর পানি কমে যাওয়ায় ফসলের খেত জেগে উঠেছে। কিন্তু ভাঙন অংশে তিন একর বোরো ফসলের খেতে বালু ও পলিমাটির আস্তরণ পড়েছে।গতকাল রোববার সকালে সরেজমিনে উত্তর সন্ন্যাসীভিটা এলাকায় ভাঙন অংশে দেখা গেছে, নদীর পানি কমে গেছে। বাঁধটি ভাঙা অবস্থায় পড়ে আছে। তিনটি গ্রামের ৫০০ একর ফসল জেগে উঠেছে। কিন্তু ধানগাছে পলিমাটির আস্তরণ রয়েছে। এ ছাড়া ভাঙন অংশের সামনে প্রায় তিন একর জমির ধানখেত বালুচাপা পড়েছে।উত্তর সন্ন্যাসীভিটা গ্রামের আবদুর রাজ্জাক প্রথম আলোকে বলেন, ঢলের পানিতে তাঁর এক একরের বেশি জমির ধানখেত বালুর নিচে চাপা পড়েছে। ফসল পাওয়া তো দূরের কথা, এই বালু না সরানো পর্যন্ত জমিতে কোনো চাষই করতে পারবেন না।একই গ্রামের কৃষক মো. সাইফুল ইসলাম বলেন, নদীর বাঁধটি শিগগির সংস্কার করা দরকার। তা না হলে আবার ঢলের পানিতে তাঁদের ফসলের খেত ডুবে যাবে। তাঁর দেড় একর জমির ধানে পলিমাটি ও সারা জমিতে পাহাড়ি বালু জমেছে।বাঘবেড় ইউনিয়ন পরিষদের (ইউপি) চেয়ারম্যান মো. আবদুস সবুর বলেন, বাঁধটি সংস্কার না হওয়ায় পাহাড়ি ঢলের পানিতে চার দফায় এলাকার কৃষকের ফসলে ক্ষতি হয়েছে। দ্রুত বাঁধটি সংস্কার করা না গেলে ব্যাপক ক্ষতির আশঙ্কা রয়েছে।উপজেলা কৃষি কর্মকর্তা মো. শরিফ ইকবাল বলেন, ফসলি জমি থেকে পানি নেমে গেছে। ফসলে যে পলিমাটির আস্তরণ পড়েছে, এতে ফসলের গুণগত মানে কিছুটা সমস্যা হতে পারে। তবে পরিমাণগত কোনো সমস্যা হবে না।উপজেলা নির্বাহী কর্মকর্তা (ইউএনও) তরফদার সোহেল রহমান বলেন, সংশ্লিষ্ট ব্যক্তিদের সঙ্গে আলোচনা করে দ্রুত বাঁধ সংস্কারের ব্যবস্থা নেওয়া হবে।
 
