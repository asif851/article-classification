
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, বর্তমান প্রধান নির্বাচন কমিশনার (সিইসি) আওয়ামী সরকারের কৃপাধন্য। ওবায়দুল কাদেরের বক্তব্যের সঙ্গে সঙ্গে সিইসিরও একই সুর। এই সুর প্রমাণ করে, সিইসি সরকারের নির্মিত সেই পুরোনো পথেই হাঁটবেন।
আজ সোমবার নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রুহুল কবির রিজভী এ অভিযোগ করেন।
গত শুক্রবার আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেন, ‘ক্ষমতাসীন আওয়ামী লীগ যেকোনো সময়ে নির্বাচনে অংশ নিতে প্রস্তুত রয়েছে। যদি আগাম নির্বাচনের ঘোষণা করা হয়, তাহলে আওয়ামী লীগের পক্ষ থেকে আমরা অংশগ্রহণ করতে পারব।’ সিইসি বলেছেন, সরকার চাইলে আগাম নির্বাচনের জন্য প্রস্তুত নির্বাচন কমিশন (ইসি)। এর পরিপ্রেক্ষিতে এই মন্তব্য করেন রুহুল কবির রিজভী।
রিজভী বলেন, একটি স্বাধীন সার্বভৌম নির্বাচন কমিশনের সাংবিধানিক দায়িত্ব দেশে অবাধ-সুষ্ঠু ও নিরপেক্ষ নির্বাচন আয়োজন করা। কিন্তু অবস্থাদৃষ্টে মনে হচ্ছে, চাকরি রক্ষার্থে বর্তমান সিইসি অবাধ-সুষ্ঠু ও নিরপেক্ষ নির্বাচনের বিষয়টি আমলে নেবেন না।
সিইসির উদ্দেশে রুহুল কবির রিজভী বলেন, ‘আপনি আওয়ামী সরকারের অশুভ ইচ্ছা পূরণের “খাঁচায় বন্দী তোতাপাখি হবেন না”। কেননা, বর্তমান সরকারের অধীনে জাতীয় নির্বাচন এ দেশের জনগণ মেনে নেবে না।’ আগামী জাতীয় সংসদ নির্বাচন সম্পর্কে রিজভী বলেন, সংসদ ভেঙে দিয়ে নির্দলীয় নিরপেক্ষ সরকারের অধীনেই নির্বাচন দিতে হবে। বাংলাদেশের গণতন্ত্রকামী মানুষ কোনো নীলনকশার ফাঁদে পা দেবে না।
বিএনপির এই নেতা বলেন, দেশে বর্তমানে এক ভয়াবহ সংকট রোহিঙ্গা সমস্যা। এই ইস্যুতে প্রধানমন্ত্রী ঘর থেকে এক পা ফেললেন না। এই সংকট সমাধানে বিএনপিসহ দেশের বিশিষ্টজন এবং বুদ্ধিজীবীরা চীন-ভারতসহ প্রতিবেশী দেশগুলোকে বাংলাদেশের পক্ষে রাজি করতে উদ্যোগী হওয়ার আহ্বান জানালেও রহস্যজনক কারণে প্রধানমন্ত্রী উদ্যোগী হলেন না।
নিত্যপ্রয়োজনীয় পণ্যের মূল্যবৃদ্ধির বিষয়ে রুহুল কবির রিজভী বলেন, পেঁয়াজের কেজি ২০ টাকা থেকে এখন ১২০ টাকা। ১০ টাকার চাল এখন ৭০ টাকা। বিদ্যুতের দাম বর্তমান সরকারের আমলে আটবার বেড়েছে। বিভিন্ন করের চাপে মানুষের জীবন বিপন্ন।
 
