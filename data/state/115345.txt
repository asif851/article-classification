
ফেনীতে সন্ত্রাসীদের হাতে সাড়ে চার মাস আগে খুন হওয়া ওয়ার্ড যুবদল নেতা আবুল কালামের বিচ্ছিন্ন মস্তক উদ্ধার করেছে পুলিশ। গত শুক্রবার সন্ধ্যায় ফেনী সদর উপজেলার একটি খালের পাশ থেকে তাঁর মাথাটি উদ্ধার করা হয়।আবুল কালাম ফেনী সদর উপজেলার লেমুয়া ইউনিয়নের কসবা গ্রামের মৃত দলিলের রহমানের ছেলে ও ৯ নম্বর ওয়ার্ড যুবদলের সাধারণ সম্পাদক ছিলেন। গত ২৪ মার্চ সন্ত্রাসীরা কালামকে ফাজিলপুর এলাকা থেকে ধরে নিয়ে পিটিয়ে ও কুপিয়ে হত্যা করে। পরে মাথা দেহ থেকে বিচ্ছিন্ন করে পৃথক বস্তায় সেগুলো ভরেখালে ফেলে দেয়। হত্যাকাণ্ডের পরের দিন এলাকাবাসীর সহায়তায় পুলিশ বস্তাবন্দী লাশটি উদ্ধার করলেও এত দিন মাথাটি উদ্ধার করতে পারেনি। ফেনী সদর থানার অধীন বোগদাদিয়া পুলিশ ফাঁড়ির উপপরিদর্শক (এসআই) মোতাহের হোসেন জানান, গত শুক্রবার সন্ধ্যা সাড়ে ছয়টার দিকে কালিদাস পাহালিয়া খাল এলাকার কিছু লোক কালামের বিচ্ছিন্ন মাথাটি দেখতে পেয়ে তাঁদের খবর দেন। পুলিশ গিয়ে খালটির পাশ থেকে মাথাটি উন্মুক্ত অবস্থায় উদ্ধার করে।
