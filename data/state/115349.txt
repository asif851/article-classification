
মাত্র ছয় দিনের ব্যবধানে আজ মঙ্গলবার আবারও সোনা আটকের ঘটনা ঘটেছে। বিকেল পৌনে পাঁচটার দিকে দুবাই থেকে আসা এক যাত্রীর কাছ থেকে ১২ কেজি  (৯৮৬ ভরি) সোনা আটক করেছে বিমানবন্দর শুল্ক গোয়েন্দা ও তদন্ত অধিদপ্তর।আটক যাত্রীর নাম মাসুদ রানা। তিনি এমিরেটস এয়ারলাইনসের যাত্রী ছিলেন। শুল্ক গোয়েন্দা ও তদন্ত অধিদপ্তর জানায়, আটক হওয়া সোনার দাম পৌনে পাঁচ কোটি টাকা। শুল্ক গোয়েন্দা ও তদন্ত অধিদপ্তরের উপপরিচালক মুস্তাফিজুর রহমান প্রথম আলো ডটকমকে জানান, গোপন সূত্রে খবর পেয়ে মাসুদ রানাকে তল্লাশি করা হয়। মাসুদ তাঁর প্যান্টের ভেতর ও দুই পায়ের জুতার মধ্যে ১০৪টি সোনার বার লুকিয়ে রেখেছিলেন। এ ঘটনায় মামলা দায়েরের প্রস্তুতি চলছে।
এর আগে ১৯ সেপ্টেম্বর বৃহস্পতিবার ১০০ ভরির সমপরিমাণ ১০টি সোনার বারসহ এক ব্যক্তিকে আটক করে বিমানবন্দর আর্মড পুলিশ ব্যাটালিয়ন (এপিবিএন)।
