
রাজশাহীতে গতকাল বৃহস্পতিবার বিকেলে প্রখর রোদের মধ্যে হঠাৎ মেঘের আবির্ভাব ঘটে। শুরু হয় তুমুল বৃষ্টি। মুহূর্তের মধ্যে পথঘাট ডুবে যায়। তপ্ত নগরে হঠাৎ বৃষ্টিতে মেলে স্বস্তি। কোনো কোনো এলাকায় রিকশার চাকার অর্ধেক পানির নিচে তলিয়ে যায়।রাজশাহী আবহাওয়া কার্যালয় সূত্রে জানা গেছে, গতকাল রাজশাহীতে সর্বোচ্চ ৩৬ দশমিক ২ ডিগ্রি সেলসিয়াস তাপমাত্রা রেকর্ড করা হয়। বেলা তিনটায়ও এ তাপমাত্রা ছিল ৩৪ দশমিক ৯ ডিগ্রি সেলসিয়াস। রাস্তায় বের হলেই তাপে গা পুড়ে যাচ্ছিল। এমন সময় বিকেল সোয়া চারটার দিকে হঠাৎ বাতাস এসে মুহূর্তের মধ্যে তা ঝড়ে রূপ নেয়। বিকেল ৪টা ২৩ মিনিটে শুরু হয় বৃষ্টি। সোয়া পাঁচটা পর্যন্ত টানা বৃষ্টি হয়।বৃষ্টির পর রাস্তার বের হয়ে নগরবাসী বিপাকে পড়েন। নগরের সাহেব বাজার জিরো পয়েন্ট, শহীদ এ এইচ এম কামারুজ্জামান চত্বর, বোয়ালিয়া থানার মোড়সহ বিভিন্ন এলাকায় হাঁটুপানি জমে যায়। এতে সাধারণ যাত্রীরা দুর্ভোগের শিকার হন। রাজশাহী নগরে বৃষ্টির পানি বেশিক্ষণ থাকে না। তারপরও গতকাল কয়েকটি রাস্তায় পানি জমে ছিল।নগরের ইউসেপ স্কুলের শিক্ষক মাসুদ রানা বলেন, তিনি একটি প্রশিক্ষণকেন্দ্রে ছিলেন। প্রচণ্ড গরমে ভেতরে কষ্ট হচ্ছিল। হঠাৎ বৃষ্টিতে ভালোই লাগছিল। তবে ফেরার সময় রিকশার চাকা ডুবে যাচ্ছিল। পরনের কাপড়ও ভিজে যাচ্ছিল।রাজশাহী সিটি করপোরেশনের প্রধান প্রকৌশলী আশরাফুল হক বলেন, কোনো আদর্শ শহরে দুই ঘণ্টা বৃষ্টির পানি জমে থাকতে পারে। দুই ঘণ্টার পরেও যদি পানি না নেমে যায়, তাহলে তাকে জনদুর্ভোগ বলা যায়।
