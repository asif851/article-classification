
 
মাদারীপুরের কালকিনি উপজেলায় স্কুলছাত্রী নিতু মণ্ডলকে কুপিয়ে হত্যার দায়ে মিলন মণ্ডলকে ফাঁসির আদেশ দিয়েছেন আদালত। আজ সোমবার দুপুরে মাদারীপুরের জেলা ও দায়রা জজ শরিফ উদ্দিন আহমেদ এই রায় দেন।
মাদারীপুর আদালতের সরকারি কৌঁসুলি (পিপি) এমরান লতিফ জানান, কালকিনির নবগ্রাম ইউনিয়নের বাসিন্দা নির্মল মণ্ডলের মেয়ে স্কুলছাত্রী নিতুকে প্রেমের প্রস্তাব দিয়ে ব্যর্থ হন প্রতিবেশী অনার্সপড়ুয়া কলেজছাত্র মিলন মণ্ডল। এতে ক্ষিপ্ত হয়ে ২০১৬ সালের ১৮ সেপ্টেম্বর স্কুলে যাওয়ার পথে একটি নির্জন স্থানে নিতুকে ধারালো অস্ত্র দিয়ে গলায় ও পেটে এলোপাতাড়ি কুপিয়ে হত্যা করেন। ঘটনার সময়ই এলাকাবাসী ধাওয়া করে তাঁকে ধরে পুলিশের হাতে তুলে দেয়। এরপর দীর্ঘ তদন্ত শেষে কালকিনির ডাসার থানা-পুলিশ আদালতে অভিযোগপত্র দেয়।
পিপি এমরান লতিফ আরও জানান, এর আগে আদালতে ১৬৪ ধারায় স্বীকারোক্তিমূলক জবানবন্দি দেন মিলন মণ্ডল। শুনানি শেষে বিচারক মিলনকে মৃত্যু না হওয়া পর্যন্ত ফাঁসিতে ঝুলিয়ে মৃত্যুদণ্ডাদেশ কার্যকর করার আদেশ দেন।
রায়ের পর মামলার বাদী নিতুর বাবা নির্মল মণ্ডল বলেন, ‘আমি ন্যায়বিচার পেয়েছি। এ জন্য আমি আদালত, আইনজীবী ও সাংবাদিকদের কাছে ঋণী। আর কাউকে যেন এমনভাবে সন্তানহারা হতে না হয়।’ এ সময় তিনি রায় দ্রুত বাস্তবায়নের দাবি জানান।
