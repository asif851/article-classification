
হেফাজতে ইসলামের আমির আল্লামা শাহ আহমদ শফী দাবি করেছেন, ৫ মে গভীর রাতে বাতি নিভিয়ে মতিঝিলের শাপলা চত্বরে শান্তিপূর্ণ সমাবেশে পুলিশ, র‌্যাব, বিজিবি ও সাদা পোশাকের অস্ত্রধারীরা স্মরণকালের নির্মম হত্যাযজ্ঞ চালিয়েছে।
তিনি বলেন, যদি বিচার বিভাগীয় তদন্তের মাধ্যমে ওই ‘বীভৎস আক্রমণের’ নায়কদের চিহ্নিত করে শাস্তির ব্যবস্থা না করা হয়, তাহলে হেফাজতে ইসলাম আন্তর্জাতিক আদালতে যেতে বাধ্য হবে।
হেফাজতে ইসলামের কেন্দ্রীয় দপ্তর হাটহাজারী মাদ্রাসায় সংগঠনের কেন্দ্রীয় ও স্থানীয় নেতাদের সঙ্গে সম্প্রতি এক মতবিনিময় সভায় আহমদ শফী এসব কথা বলেন বলে গতকাল সংগঠনের দেওয়া এক সংবাদ বিজ্ঞপ্তিতে বলা হয়। মতবিনিময় সভায় মাওলানা শাহ আমাদুল্লাহ আশরাফ, মাওলানা মুহিবুল্লাহ বাবুনগরী, মাওলানা আশরাফ দিনাজপুরী, মাওলানা আনাস মাদানী প্রমুখ উপস্থিত ছিলেন।
আহমদ শফী প্রশ্ন রেখে বলেন, ৫ মে রাজধানীর ছয়টি প্রবেশপথে সারা দিন শান্তিপূর্ণভাবে অবস্থানকারী আলেম-ওলামা ও তৌহিদি জনতার মাঝে কোনো উচ্ছৃঙ্খলতা দেখা গিয়েছিল কি না?
শাপলা চত্বরে সমাবেশ করার কথা না থাকলেও কাদের প্ররোচনায় হেফাজতকে শাপলা চত্বরে মহাসমাবেশ করতে আসতে বলা হলো এবং তড়িঘড়ি করে পুলিশও অনুমোদন দিল? তিনি বলেন, আওয়ামী ওলামা লীগসহ কয়েকটি বাম ঘরানার আলেম নামধারী ও সরাসরি সরকারি দলের পক্ষ থেকে ৪ মে আলাদা সংবাদ সম্মেলন করে রাজধানীর ১৩টি স্থানে অবরোধ প্রতিরোধ করার ঘোষণা দেওয়া হয়।
৫ মে দুপুরের পর প্রশাসনের পক্ষ থেকে অনুমতি নিয়ে যখন তৌহিদি জনতা শাপলা চত্বরের দিকে আসতে থাকে, তখন পূর্বঘোষিত ১৩টি স্থান থেকেই তাদের ওপর কারা হায়েনার মতো ঝাঁপিয়ে পড়ল? হকার ও সাধারণ দোকানিদের দোকানগুলোতে কারা আগুন দিয়েছে?
আহমদ শফীর প্রশ্ন, ইনকিলাবসহ বিভিন্ন জাতীয় দৈনিকে কোরআন পোড়ানো ব্যক্তিদের ছবি ছাপানো হলেও তাদের গ্রেপ্তার করা হচ্ছে না কেন?
শাপলা চত্বরে সমাবেশ চলাকালে সমাবেশস্থল থেকে দূরে আইনশৃঙ্খলা রক্ষাকারী বাহিনীর সঙ্গে সংঘর্ষ, জ্বালাও-পোড়াও ও গাছ কাটায় কারা নেতৃত্ব দিল? সারা দেশ থেকে আসা মুসলমানদের ওপর সশস্ত্র যৌথ বাহিনীকে গুলি চালানোর নির্দেশ দিল কারা? কত হাজার শহীদ হয়েছে? বিদেশি গণমাধ্যমে প্রকাশিত হয়েছে, ট্রাকে লাশ ভর্তি করা হয়েছে। ওই লাশভর্তি ট্রাকগুলো কোথায় গেল?
হামলায় বায়তুল মোকাররমের উত্তর চত্বরে বিজিবির পোশাক পরে আক্রমণে অংশগ্রহণ করেছিল, এরা কারা? বিজ্ঞপ্তি।
