
নভেম্বর মাসে তিন দফায় লালমনিরহাটসহ উত্তরাঞ্চলের তিন জেলা থেকে সাবেক ছিটমহলের ৯০৩ জন বাসিন্দা ভারতে গেছেন। তবে তালিকাভুক্ত হয়েও পঞ্চগড়ের ১৭ জন ও কুড়িগ্রামের ৫৯ জনসহ মোট ৭৬ জন ভারতে যাননি। লালমনিরহাটের জেলা প্রশাসক মো. হাবিবুর রহমান এ তথ্যের সত্যতা নিশ্চিত করেছেন।
সর্বশেষ গতকাল রোববার দুপুরে লালমনিরহাট জেলার পাটগ্রাম উপজেলার বুড়িমারী জিরো পয়েন্টের বিপরীতে অবস্থিত ভারতীয় চাংড়াবান্দা দিয়ে ভারতে গেছেন সদ্য বিলুপ্ত হাতীবান্ধা উপজেলার ১৩৫ নম্বর গোতামারী ছিটমহলের বাসিন্দা কৃষ্ণ বর্মন (২৬) ও তার সদ্য বিবাহিত স্ত্রী সুচরিতা রাণী বর্মন (১৯)। এই দুজনসহ লালমনিরহাট জেলার হাতীবান্ধা উপজেলার দুটি সাবেক ছিটমহল এবং পাটগ্রাম উপজেলার পাঁচটি সাবেক ছিটমহলসহ মোট সাতটি ছিটমহল থেকে ভারতে যাওয়ার জন্য তালিকাভুক্ত হওয়া ১৯৪ জন ভারতে গেছেন।
জেলা প্রশাসক সূত্রে জানা যায়, ১৬ জুলাইয়ের পর বৈবাহিক সূত্রে সাবেক ছিটমহলের মানুষের সঙ্গে আত্মীয়তার বন্ধনে আবদ্ধ হওয়া মানুষ এবং সাবেক ছিটমহলে জন্মগ্রহণকারী শিশুরাও তাদের অভিভাবকদের সঙ্গে ভারতে চলে গেছেন।
