
মানি লন্ডারিংয়ের মামলায় বিএনপির সিনিয়র ভাইস চেয়ারম্যান তারেক রহমানের খালাসের রায়ের বিরুদ্ধে আপিল শুনানির জন্য ৪ মে তারিখ ধার্য করেছেন হাইকোর্ট। বিচারপতি এম ইনায়েতুর রহিম ও বিচারপতি আমির হোসেনের সমন্বয়ে গঠিত বেঞ্চ আজ বুধবার এ তারিখ ধার্য করেন।
২০ কোটি টাকা ঘুষ গ্রহণ ও পরে তা বিদেশে পাচারের অভিযোগে করা মামলার রায়ে ঢাকার তৃতীয় বিশেষ জজ মো. মোতাহার হোসেন ২০১৪ সালের ১৭ নভেম্বর তারেককে খালাস দেন। মামলায় তাঁর বন্ধু ও ব্যবসায়ী গিয়াসউদ্দিন আল মামুনকে সাত বছরের কারাদণ্ড ও ৪০ কোটি জরিমানা করেন। পরে তারেক রহমানকে দেওয়া খালাস চ্যালেঞ্জ করে হাইকোর্টে আপিল করে দুদক। শুনানি শেষে গত বছরের ১৯ জানুয়ারি হাইকোর্ট দুদকের আপিল গ্রহণ করে তারেক রহমানকে আত্মসমর্পণের নির্দেশ দেন ও সমন জারি করেন।
আজকের আদেশের পর দুর্নীতি দমন কমিশনের (দুদক) আইনজীবী খুরশীদ আলম খান সাংবাদিকদের বলেন, তারেক রহমানকে আত্মসমর্পণের নোটিশ তাঁর লন্ডনের ঠিকানায় পাঠানো হলেও তিনি কোনো জবাব দেননি। আইনের দৃষ্টিতে তিনি পলাতক। এ জন্য তাঁর অনুপস্থিতিতেই আদালত আপিল শুনানির সময় ধার্য করেছেন।
