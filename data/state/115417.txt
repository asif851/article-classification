

জিয়া চ্যারিটেবল ট্রাস্ট দুর্নীতি মামলার পরবর্তী শুনানির তারিখ ধার্য করা হয়েছে ১৫ ডিসেম্বর। আজ বৃহস্পতিবার ঢাকার ৩ নম্বর বিশেষ জজ আদালতের বিচারক আবু আহমেদ জমাদার এই দিন ধার্য করেন।
বিএনপির চেয়ারপারসন খালেদা জিয়ার আইনজীবী সানাউল্লাহ মিয়া প্রথম আলোকে বলেন, খালেদা জিয়া আজ আদালতে হাজির হয়েছেন। এই আদালতে এই মামলাসংক্রান্ত ৩২ জনের সাক্ষ্য বাতিল চেয়ে হাইকোর্টে আবেদন করা হয়েছে; যা শুনানির অপেক্ষায় রয়েছে। তাই আদালতের কাছে এই সময় আবেদন করা হয়। আদালত ১৫ ডিসেম্বর নতুন দিন ধার্য করেছেন।
এর আগে আজ বেলা ১১টা ৫০ মিনিটে বিএনপির চেয়ারপারসন আত্মপক্ষ সমর্থনে তাঁর বাকি বক্তব্য উপস্থাপনের জন্য আদালতে হাজির হন। পরে বেলা ১টার দিকে আদালত প্রাঙ্গণ ছেড়ে যান তিনি।  খালেদা জিয়ার বিরুদ্ধে দুর্নীতির দুটি মামলা ঢাকার ৩ নম্বর বিশেষ জজ আদালতে বিচারাধীন। জিয়া চ্যারিটেবল ট্রাস্ট দুর্নীতি মামলায় খালেদা জিয়া নিজেকে নির্দোষ দাবি করেছেন। জিয়া অরফানেজ ট্রাস্ট দুর্নীতি মামলাটির সাক্ষ্যগ্রহণ অব্যাহত রয়েছে।
এর আগে গত বৃহস্পতিবার ফৌজদারি কার্যবিধির ৩৪২ ধারায় আত্মপক্ষ সমর্থনের পর বিএনপির চেয়ারপারসন আদালতে বক্তব্য উপস্থাপন শুরু করেন। তবে আত্মপক্ষ সমর্থনের বক্তব্য শেষ না হওয়ায় আদালত ৮ ডিসেম্বর পরবর্তী দিন ধার্য করেন।জিয়া চ্যারিটেবল ট্রাস্ট দুর্নীতি মামলার অপর আসামিরা হলেন খালেদা জিয়ার সাবেক রাজনৈতিক সচিব হারিছ চৌধুরী (পলাতক), জিয়াউল ইসলাম ও মনিরুল ইসলাম খান। ২০১০ সালের ৩ জুলাই রমনা থানায় জিয়া চ্যারিটেবল ট্রাস্টের নামে অবৈধভাবে অর্থ লেনদেনের অভিযোগ এনে খালেদা জিয়াসহ চারজনের নামে মামলা করে দুর্নীতি দমন কমিশন (দুদক)। এতে ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগ আনা হয়। ২০১২ সালের ১৬ জানুয়ারি চারজনের বিরুদ্ধেই অভিযোগপত্র দেয় দুদক। ২০১৪ সালের ১৯ মার্চ অভিযোগ গঠন করা হয়।
আরও পড়ুন: 
বাকি বক্তব্য উপস্থাপনের জন্য আদালতে খালেদা
