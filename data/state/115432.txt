
চট্টগ্রামের সীতাকুণ্ড উপজেলার ছলিমপুর ইউনিয়নের বন্দর বাইপাসের গোলচক্কর এলাকা থেকে আজ শুক্রবার সকালে ২১৬টি ভারতীয় শাড়ি আটক করেছে বর্ডার গার্ড বাংলাদেশ (বিজিবি)। এ ঘটনায় দুজনকে আটক করা হয়। শাড়িগুলোর আনুমানিক মূল্য সাড়ে তিন লাখ টাকা বলে বিজিবির দাবি। শাড়িগুলো পুলিশের কাছে দেওয়া হয়েছে।বিজিবির সূত্র জানায়, গোপন খবরের ভিত্তিতে সীতাকুণ্ড বিজিবির অস্থায়ী ক্যাম্প এলাকায় সকাল সাড়ে সাতটার দিকে ভারতীয় চোরাই শাড়ি বহনকারী গাড়িটিকে থামানোর সংকেত দেওয়া হয়। গাড়ি না থামিয়ে ওই দুই ব্যক্তি দ্রুত পালানোর চেষ্টা চালান। বিজিবি গাড়িটিকে ধাওয়া করে ছলিমপুর ইউনিয়নের বন্দর বাইপাস সড়কের গোলচক্কর এলাকায় গিয়ে ধরে ফেলে এবং শাড়িগুলো আটক করে।ঘটনার সত্যতা নিশ্চিত করে ফৌজদারহাট পুলিশ ফাঁড়ির ট্রাফিক উপপরিদর্শক (টিএসআই) সালেহ আহম্মদ বলেন, বিজিবির সদস্যরা আটক করা শাড়িগুলো তাঁদের কাছে হস্তান্তর করেছেন।
