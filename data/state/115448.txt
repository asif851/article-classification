
সংসদের বাইরে থাকা বিএনপির চেয়ারপারসন খালেদা জিয়াকে গ্রেপ্তারে সরকার আইনি প্রক্রিয়া অনুসরণ করবে। আজ বৃহস্পতিবার সংসদে প্রশ্নোত্তর পর্বে এ কথা বলেছেন স্বরাষ্ট্র প্রতিমন্ত্রী আসাদুজ্জামান খান। তার আগে স্বরাষ্ট্র প্রতিমন্ত্রীকে সম্পূরক প্রশ্ন করার সুযোগ পেয়ে স্বতন্ত্র সাংসদ মজিবুর রহমান চৌধুরী বিএনপির চেয়ারপারসন খালেদা জিয়াকে এখনো গ্রেপ্তার না করার প্রতিবাদে সংসদ থেকে ওয়াকআউট করেন। এ ক্ষেত্রে তিনি তাঁর প্রশ্নের উত্তরদাতা স্বরাষ্ট্র প্রতিমন্ত্রীকে আত্মপক্ষ সমর্থনের সুযোগ দেননি। রেওয়াজ অনুযায়ী প্রশ্নোত্তর পর্বে কোনো সাংসদ ওয়াকআউট করেন না। মুজিবুর রহমান প্রশ্ন করতে গিয়ে বলেন, ‘আমি জানতে চাই দেশের এ অবস্থায় মানুষকে যারা পুড়িয়ে মারছে, যার হুকুমে মারছে, যাকে আমরা টিভিতে দেখেছি হুকুম দিয়েছে, অবরোধ করছে, সে নেতাকে কেন গ্রেপ্তার করা হচ্ছে না? এর প্রতিবাদে আমি ওয়াকআউট করলাম। ’ এ কথা বলেই জবাবের অপেক্ষা না করে সন্ধ্যা সাড়ে পাঁচটার দিকে তিনি অধিবেশন কক্ষ ছেড়ে বেরিয়ে যান। 
এ অবস্থায় স্পিকার কিছুক্ষণ চুপ থেকে স্বরাষ্ট্র প্রতিমন্ত্রীকে জবাব দেওয়ার আহ্বান জানান। জবাবে আসাদুজ্জামান খান বলেন, ‘সংসদ সদস্য যে প্রশ্ন করেছেন, যথার্থই বলেছেন। আমাদের সিস্টেম (পদ্ধতি) অনুযায়ী, আইন অনুযায়ী ব্যবস্থা নেব। ’
এম আবদুল লতিফের প্রশ্নের জবাবে পরিকল্পনা মন্ত্রী আ হ ম মুস্তফা কামাল বলেন, পরিসংখ্যান ব্যুরোর ২০১৩ সালের তথ্যানুযায়ী দেশের মানুষের গড় আয়ু ৭০ দশমিক ১ বছর। ২০১২ সালে গড় আয়ু ছিল ৬৯ দশমিক ৪ বছর এবং ২০১১ সালে ছিল ৬৯ বছর। দিদারুল আলমের এক প্রশ্নের জবাবে মন্ত্রী জানান, খানাভিত্তিক আয়-ব্যয় জরিপ ২০১০ অনুযায়ী দেশে দারিদ্র্যের হার শতকরা ৩১ দশমিক ৫ ভাগ। ২০০৫ সালে এ হার ছিল ৪০ ভাগ। ২০১৪ সালের প্রাক্কলিত হিসাব অনুযায়ী, দেশে দারিদ্র্যের হার ২৪ দশমিক ৭ ভাগ। নিজাম উদ্দিন হাজারীর এক প্রশ্নের জবাবে পার্বত্য চট্টগ্রামবিষয়ক প্রতিমন্ত্রী বীর বাহাদুর উ শৈ সিং জানান, ২০১১ সালের আদমশুমারি অনুসারে তিন পার্বত্য জেলায় মোট জনসংখ্যা ১৬ লাখ ১৩ হাজার ৯৮৯ জন। এর মধ্যে আদিবাসী/ক্ষুদ্র নৃগোষ্ঠীর সংখ্যা ৮ লাখ ৫২ হাজার ৫৪০ জন এবং বাঙালির সংখ্যা ৭ লাখ ৬১ হাজার ৪৪৯ জন। নুরজাহান বেগমের প্রশ্নের জবাবে পররাষ্ট্রমন্ত্রী আবুল হাসান মাহমুদ আলী জানান, জনশুমারি না হওয়ায় বাংলাদেশে আটকে পড়া পাকিস্তানিদের হালনাগাদ তথ্য নেই। তবে ১৯৯২ সালে তাদের সংখ্যা ছিল ২ লাখ ৩৭ হাজার ৪৪০ জন। প্রশ্নোত্তর পর্বের আগে বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
