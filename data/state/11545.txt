
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, গতকাল বুধবার রাত পর্যন্ত নানা ধরনের অনিশ্চয়তা ও শঙ্কা থাকলেও এখন পর্যন্ত নারায়ণগঞ্জ সিটি করপোরেশন নির্বাচনের পরিবেশ শান্তিপূর্ণ ও সন্তোষজনক আছে। আজ বৃহস্পতিবার বেলা পৌনে ১১টার দিকে নয়াপল্টনে বিএনপির কেন্দ্রীয় কার্যালয়ে এক ব্রিফিংয়ে তিনি এ কথা বলেন।
রিজভী বলেন, ‘সকাল থেকে ভোটাররা ও বিএনপির কর্মী-সমর্থকেরা স্বতঃস্ফূর্তভাবে ভোটের মাঠে আছেন। আশা করি, বিকেল চারটা পর্যন্ত ভোটকেন্দ্রে এ পরিবেশ বজায় থাকবে।’ যাঁরা ঘন কুয়াশা উপেক্ষা করে সকাল সকাল ভোট দিতে গেছেন, তাঁদের প্রতি কৃতজ্ঞতা জানিয়েছেন তিনি। আর যাঁরা এখনো ভোট দিতে যাননি, তিনি তাঁদের ভোটকেন্দ্রে যাওয়ার অনুরোধ করেন।
রিজভীর আশা, ভোটকেন্দ্রের এই পরিস্থিতি বজায় থাকলে ধানের শী​ষ প্রতীকের প্রার্থী সাখাওয়াত হোসেন খান বিশাল ব্যবধানে জয়ী হবেন। বিএনপির এই নেতা ফলাফল গণনা ও ঘোষণা পর্যন্ত ভোটকেন্দ্রে থাকতে ধানের শীষ প্রতীকের পোলিং এজেন্টদের প্রতি আহ্বান জানান। তিনি মনে করেন, নারায়ণগঞ্জ সিটি করপোরেশন নির্বাচন সুষ্ঠুভাবে সম্পন্ন হলে স্থির হয়ে থাকা গণতন্ত্রের চাকা আবার ঘুরতে শুরু করবে।
