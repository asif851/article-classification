
চলতি বছর স্কুল মাধ্যমিক সার্টিফিকেট (এসএসসি) ও সমমানের পরীক্ষার ফলাফলে মাইলফলক সৃষ্টি হয়েছে। এত ভালো ফল কখনো হয়নি। এবার পাসের হার ও জিপিএ-৫ দুটিই বেড়েছে। শিক্ষা মন্ত্রণালয় সূত্রে এ তথ্য জানা গেছে।আজ বৃহস্পতিবার সকাল ১০টার দিকে গণভবনে প্রধানমন্ত্রী শেখ হাসিনার কাছে এ ফলাফলের কপি তুলে দেন শিক্ষামন্ত্রী নুরুল ইসলাম নাহিদ। এ সময় বিভিন্ন শিক্ষা বোর্ডের চেয়ারম্যানরা উপস্থিত ছিলেন।এবার এসএসসি ও সমমানের পরীক্ষায় গড় উত্তীর্ণের হার ৮৯ দশমিক শূন্য ৩ শতাংশ,  যা গতবারের চেয়ে ২ দশমিক ৭১ শতাংশ বেশি। ২০১২ সালে এসএসসি পরীক্ষায় গড় উত্তীর্ণের হার ছিল ৮৬ দশমিক ৩২ শতাংশ। ২০১১ সালে পাসের হার ছিল ৮২ দশমিক ১৬ শতাংশ।গতবারের চেয়ে এবার সেরা মেধাবীর সংখ্যা, অর্থাত্ জিপিএ-৫ পাওয়া শিক্ষার্থীর সংখ্যা বেড়েছে ২৫ হাজার ৯৭৪। এবার জিপিএ-৫ পেয়েছে ৯১ হাজার ২২৬ জন। ২০১২ সালে জিপিএ-৫ পেয়েছিল ৬৫ হাজার ২৫২ জন। ২০১১ সালে পেয়েছিল ৬২ হাজার ৭৮৮ জন।আজ বেলা দুইটায় সংশ্লিষ্ট পরীক্ষাকেন্দ্র ও শিক্ষাপ্রতিষ্ঠানে একযোগে এ ফল প্রকাশ করা হবে। এর আগে বেলা একটায় শিক্ষা মন্ত্রণালয়ে সংবাদ সম্মেলনে গণমাধ্যমের কাছে ফলাফলের তথ্য তুলে ধরা হবে। এবারও আগের মতো পাঁচটি সূচকের ভিত্তিতে শীর্ষ শিক্ষাপ্রতিষ্ঠান বাছাই করা হবে।
জানা গেছে, চলতি বছর মাধ্যমিক স্কুল সার্টিফিকেট (এসএসসি) ও সমমানের পরীক্ষায় ঢাকা বোর্ডে পাসের হার ৮৭ দশমিক ৩১, রাজশাহীতে ৯৪ দশমিক শূন্য ৩, চট্টগ্রামে ৮৮ দশমিক ৪৮, সিলেটে ৮৮ দশমিক ৯৬, কুমিল্লায় ৯০ দশমিক ৪১, যশোরে ৯২ দশমিক ৬২, দিনাজপুরে ৯০ দশমিক ৬০, বরিশালে ৮৮ দশমিক ৬৩ শতাংশ; মাদ্রাসা বোর্ডে ৮৯ দশমিক ১৩ ও কারিগরি বোর্ডে ৮১ দশমিক ১৩ শতাংশ।
 
 
