
প্রধানমন্ত্রীর দেওয়া নির্বাচনকালীন সরকারের প্রস্তাবকে ‘অস্পষ্ট’ ও ‘ধোঁয়াশাচ্ছন্ন’ বলেছেন বিকল্পধারার সভাপতি ও সাবেক রাষ্ট্রপতি এ কিউ এম বদরুদ্দোজা চৌধুরী। তিনি বলেন, নির্দলীয় তত্ত্বাবধায়ক সরকারের অধীনে সুষ্ঠু নির্বাচনই সমস্যা সমাধানের একমাত্র পথ।গতকাল শুক্রবার দেশবাসীর উদ্দেশে দেওয়া ভাষণে প্রধানমন্ত্রী শেখ হাসিনা নির্বাচনকালে সর্বদলীয় সরকার গঠনের প্রস্তাব দেন। এর প্রতিক্রিয়া জানিয়ে আজ শনিবার এক বিবৃতিতে বি চৌধুরী এ কথা বলেন।বি চৌধুরী বলেন, প্রধানমন্ত্রীর ভাষণে অন্তর্বর্তী সরকারের প্রধান কে হবেন, তার উল্লেখ নেই। কয়জনের মন্ত্রিসভা হবে এবং এর মধ্যে বিরোধী দলের জন্য কত ভাগ সংরক্ষিত থাকবে, ভাষণে এর উল্লেখ নেই। বিরোধীদলীয় সদস্যদের মধ্য থেকে যাঁদের মন্ত্রী করা হবে, তাঁদের দপ্তর বণ্টন কীভাবে হবে, তা বলা হয়নি। সংসদ কখন বিলুপ্ত হবে, ভাষণে তার উল্লেখ নেই। কখন এই ‘তথাকথিত’ অন্তর্বর্তী সরকার শাসনভার গ্রহণ করবে, তা-ও বলা হয়নি।
বি চৌধুরী বলেন, বর্তমান প্রধানমন্ত্রীর অধীনে নিরপেক্ষ নির্বাচন করা অসম্ভব এবং অবাস্তব। বর্তমান সরকারের জনপ্রিয়তার নিরিখে এ ধরনের মন্ত্রিসভা গঠন করলে তাতে সরকারি দল ৪০টির বেশি আসন পেতে পারে না এবং প্রধানমন্ত্রীও মন্ত্রিত্ব করতে পারেন না।
