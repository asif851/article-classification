
জাপানি নারী হিরোয়ি মিয়াতাকে (৬১) হত্যার ঘটনা নিয়ে ঢাকা মহানগর পুলিশের (ডিএমপি) সংবাদ সম্মেলন বাতিল করা হয়েছে। আজ মঙ্গলবার বেলা ১১টায় রাজধানীর মিন্টো রোডে এই সংবাদ সম্মেলন হওয়ার কথা ছিল।
জাপান দূতাবাসের অনুরোধে এটি বাতিল করা হয় বলে জানিয়েছে ডিএমপি।
এর আগে ডিএমপির পক্ষ থেকে মুঠোফোনের খুদেবার্তায় এই সংবাদ সম্মেলনের কথা জানানো হয়।
নাম প্রকাশে অনিচ্ছুক ডিএমপির দায়িত্বশীল এক কর্মকর্তা বলেন, জাপান দূতাবাসের পক্ষ থেকে পুলিশের মহাপরিদর্শককে সংবাদ সম্মেলনটি না করার জন্য অনুরোধ জানানো হয়। এর পরই তা বাতিলের সিদ্ধান্ত নেওয়া হয়।
সংবাদ সম্মেলনে যোগ দিতে এসেও পুলিশের উত্তরা বিভাগের উপকমিশনার বিধান ত্রিপুরা পরে চলে যান।
হিরোয়ি মিয়াতা (৬১) নামে এক জাপানি নারীকে হত্যার অভিযোগে রাজধানীর উত্তরা পূর্ব থানায় গতকাল ছয়জনকে আসামি করে মামলা করেছে পুলিশ। প্রায় ২৪ দিন ধরে মিয়াতা নিখোঁজ ছিলেন উল্লেখ করে ১৯ নভেম্বর জাপান দূতাবাসের এক কর্মকর্তা উত্তরা পূর্ব থানায় জিডি করেন। পরে জানা যায়, ২৯ অক্টোবর মিয়াতা মারা গেছেন।
পুলিশ ও সংশ্লিষ্ট ব্যক্তিরা জানান, প্রায় ১০ বছর ধরে ঢাকায় ছিলেন হিরোয়ি। দীর্ঘদিন ধরে তিনি উত্তরা ৬ নম্বর সেক্টরে সিটি হোমস নামে একটি আবাসিক হোটেলে থাকতেন। ঢাকার কয়েক ব্যক্তির সঙ্গে ব্যবসায়িক কর্মকাণ্ডে যুক্ত ছিলেন তিনি। এ ছাড়া জাপান সরকারের পেনশনও পেতেন তিনি।
আরও পড়ুন: 
জাপানি নারীকে হত্যার অভিযোগে মামলা
