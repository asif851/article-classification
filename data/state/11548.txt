
কুড়িগ্রামের সদর উপজেলার যাত্রাপুরে ব্রহ্মপুত্র নদে আকস্মিক ভাঙনে গত বৃহস্পতিবার রাতেই ৫০টি পরিবার তাদের বাড়িঘর সরিয়ে নিতে বাধ্য হয়েছে৷ ওই দিন বিকেল থেকে ভাঙন শুরু হলেও প্রশাসন গতকাল শুক্রবার বিকেল পর্যন্ত কোনো উদ্যোগ নেয়নি৷ কুড়িগ্রাম জেলা প্রশাসক এ বি এম আজাদ, সদর উপজেলা চেয়ারম্যান পনির উদ্দিন আহাম্মেদ ও পানি উন্নয়ন বোর্ডের (পাউবো) উপসহকারী প্রকৌশলী আবদুল কাদের গতকাল সকালে ভাঙনকবলিত এলাকা পরিদর্শন করেছেন৷এলাকাবাসী জানান, তাঁরা ১০ কিলোমিটার পথ পাড়ি দিয়ে কুড়িগ্রাম শহরে গিয়ে মিছিল-সমাবেশ পর্যন্ত করেছেন, কিন্তু কোনো লাভ হয়নি৷ এখন উজানের ঢল ও তীব্র বাতাসে হঠাৎ পানি বেড়ে আবার ভাঙন দেখা দিয়েছে৷ জেলা প্রশাসক বলেন, ‘বিষয়টি আমি ঊর্ধ্বতন কতৃর্পক্ষকে জানাব৷ এ ছাড়া পাউবোর সঙ্গে কথা বলে জরুরি ভিত্তিতে ব্যবস্থা নিতে অনুরোধ জানাব৷’
