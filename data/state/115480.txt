
বাগেরহাটের রূপসা উপজেলায় যাত্রীবাহী বাসের ধাক্কায় রাসেল শেখ (২০) নামে এক ট্রলিচালক নিহত হয়েছেন। এ সময় একজন আহত হন। আহত ব্যক্তিকে উদ্ধার করে খুলনা মেডিকেল কলেজ হাসপাতালে ভর্তি করা হয়েছে।আজ বুধবার সকালে উপজেলার কুদির বটতলায় বাগেরহাট-খুলনা মহাসড়কে এই দুর্ঘটনা ঘটে। পুলিশ বাসটি আটক করেছে। তবে চালক পালিয়ে গেছেন।নিহত রাসেল শেখ খুলনা জেলার রূপসা উপজেলার নৈহাটি গ্রামের শাহজাহান শেখের ছেলে।বাগেরহাটের কাটাখালী মহাসড়ক থানার ভারপ্রাপ্ত কর্মকর্তা (ওসি) কে এম আজিজুল ইসলাম বলেন, বাগেরহাট থেকে খুলনার উদ্দেশে ছেড়ে আসা একটি যাত্রীবাহী বাস ঘটনাস্থলে পৌঁছে ইটবোঝাই একটি ট্রলিকে ধাক্কা দেয়। এতে ট্রলির চালক রাসেল ঘটনাস্থলেই মারা যান এবং অপর একজন আহত হন। ইটবোঝাই ট্রলিটি ওই সময় ক্রসিং সড়ক দিয়ে মহাসড়কে উঠছিল। যাত্রীবাহী বাসটি আটক করা হয়েছে। তবে চালক পালিয়ে গেছেন।
