
কক্সবাজারের চকরিয়ায় প্রাইভেট কার-জিপের মুখোমুখি সংঘর্ষে একজন নিহত ও অন্তত ১০ জন আহত হয়েছেন। আজ বুধবার বিকেল চারটার দিকে উপজেলার খুটাখালী ইউনিয়নের মেধাকচ্ছপিয়া ঢালা এলাকায় এ দুর্ঘটনা ঘটে।
নিহত ব্যক্তির নাম জানে আলম (৩৮)। তিনি চট্টগ্রামের কোতোয়ালি থানার ফিরিঙ্গি বাজার এলাকার আবদুল করিমের ছেলে। আর আহত ১০ জনের মধ্যে চারজনের পরিচয় পাওয়া গেছে। তাঁরা হলেন মনোয়ারুল ইসলাম চৌধুরী (৩০), তাঁর স্ত্রী জিন্নাত মোলতানা (২৫), শামশুল আলম (৩১), ছিদ্দিক আহমদ (৩৩)। ছিদ্দিক আহমদ ছাড়া অন্যরা প্রাইভেট কারের যাত্রী ছিলেন। আহত ব্যক্তিদের তাৎক্ষণিক উদ্ধার করে মালুমঘাট মেমোরিয়াল খ্রিষ্টান হাসপাতালে ভর্তি করা হয়।
মালুমঘাট হাইওয়ে পুলিশ ফাঁড়ির পরিদর্শক আলমগীর হোসেন বলেন, চট্টগ্রাম থেকে কক্সবাজারমুখী একটি প্রাইভেট কার মেধাকচ্ছপিয়া ঢালায় পৌঁছালে বিপরীত দিক থেকে আসা যাত্রীবাহী জিপের (টাটা ম্যাজিক) সঙ্গে মুখোমুখি সংঘর্ষ হয়। এতে ঘটনাস্থলে নিহত হন প্রাইভেট কারের যাত্রী জানে আলম। দুর্ঘটনাকবলিত প্রাইভেট কার ও জিপ উদ্ধার করে পুলিশ ফাঁড়িতে রাখা হয়েছে।
