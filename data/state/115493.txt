
রাজবাড়ীতে আওয়ামী লীগের কর্মিসভায় বোমা নিক্ষেপ করা হয়েছে। এতে স্থানীয় সাংসদসহ সাতজন আহত হয়েছেন। গত বৃহস্পতিবার রাতে সদর উপজেলার মূলঘর উচ্চবিদ্যালয়ে এ ঘটনা ঘটে। পুলিশ ঘটনাস্থল থেকে একটি অবিস্ফোরিত বোমা উদ্ধার করেছে।প্রত্যক্ষদর্শী আওয়ামী লীগের নেতা-কর্মীরা বলেন, ওই স্কুলে রাত আটটার দিকে কর্মিসভা শুরু হয়। সভায় প্রধান অতিথি ছিলেন রাজবাড়ী-১ আসনের সাংসদ ও জেলা আওয়ামী লীগের সাধারণ সম্পাদক কাজী কেরামত আলী। এতে সভাপতিত্ব করেন বিদ্যালয়ের ব্যবস্থাপনা কমিটির সভাপতি মাওলানা মোহাম্মদ আলী। কেরামত আলীর বক্তব্য শেষে মঞ্চের দিকে একটি বোমা নিক্ষেপ করা হয়। বিস্ফোরণে সাংসদ কেরামত আলী সামান্য আহত হন। এ ছাড়া স্থানীয় বাসিন্দা মহিদ মোল্লা, মোস্তাফিজুর রহমান, কাইয়ুম মোল্লাসহ আরও পাঁচজন আহত হন। হুড়োহুড়ির সময় মনির উদ্দিন নামে এক ব্যক্তি পদপিষ্ট হয়ে আহত হন। তাঁকে রাজবাড়ী সদর হাসপাতালে ভর্তি করা হয়েছে।আজ শনিবার রাজবাড়ী সদর উপজেলার ১৪টি ইউনিয়ন পরিষদে নির্বাচন হবে। নাম প্রকাশ না করার শর্তে এলাকাবাসী ও আওয়ামী লীগের কয়েকজন নেতা-কর্মী জানিয়েছেন, কর্মিসভা বলা হলেও মূলত সভাটি ছিল নির্বাচনকেন্দ্রিক। নির্বাচন-সংশ্লিষ্ট কারণেই প্রতিপক্ষের কেউ এ হামলার ঘটনায় জড়িত বলে তাঁদের ধারণা।সদর থানার ওসি শাহ্ মো. আওলাদ হোসেন জানান, ঘটনাস্থল থেকে একটি অবিস্ফোরিত বোমা উদ্ধার করা হয়েছে।
