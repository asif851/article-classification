
মানবাধিকার সংগঠন অধিকারের সেক্রেটারি আদিলুর রহমান খান আজ শুক্রবার সকাল ১০টার দিকে গাজীপুরের কাশিমপুর ঢাকা কেন্দ্রীয় কারাগার পার্ট-১ থেকে মুক্তি পেয়েছেন।কারা কর্তৃপক্ষ সূত্রে জানা গেছে, ৮ অক্টোবর আদিলুর রহমান খানকে ছয় মাসের অন্তর্বর্তীকালীন জামিন দিয়েছেন হাইকোর্ট। গত মঙ্গলবার বিচারপতি বোরহান উদ্দিন ও বিচারপতি কে এম কামরুল কাদের সমন্বয়ে গঠিত হাইকোর্টের একটি বেঞ্চ তাঁর জামিন আবেদনের পরিপ্রেক্ষিতে এ আদেশ দেন। এর পরদিন বুধবার ওই আদেশের স্থগিতাদেশ চেয়ে রাষ্ট্রপক্ষ চেম্বার বিচারপতির আদালতে আবেদন দাখিল করে। শুনানি নিয়ে চেম্বার বিচারপতি সৈয়দ মাহমুদ হোসেন নো-অর্ডার দেন। ফলে আদিলুরের জামিন মঞ্জুর করে দেওয়া আদেশ বহাল থাকে। আদালতে রাষ্ট্রপক্ষে অ্যাটর্নি জেনারেল মাহবুবে আলম ও অতিরিক্ত অ্যাটর্নি জেনারেল মোমতাজ উদ্দিন ফকির মামলা পরিচালনা করেন। আদিলুরের পক্ষে শুনানি করেন এ জে মোহাম্মদ আলী, সঙ্গে ছিলেন মো. আসাদুজ্জামান।কারা কর্তৃপক্ষ আরও জানায়, আদিলুরের জামিনের কাগজপত্র গতকাল বৃহস্পতিবার রাতে কাশিমপুর কারাগারের পার্ট-১-এ পৌঁছেছে। রাত হওয়ায় তাঁকে সে সময় মুক্তি না দিয়ে কাগজপত্র যাচাই-বাছাই করে আজ সকাল ১০টায় কারাগার থেকে মুক্তি দেওয়া হয়। এ সময় তাঁর স্বজন ও অধিকারের কর্মীরা উপস্থিত ছিলেন।
কাশিমপুর কারাগার পার্ট-১-এর জেলার মোশফিকুর রহমান আদিলুরকে মুক্তি দেওয়ার বিষয়টি নিশ্চিত করেছেন।
তথ্যপ্রযুক্তি আইন (আইসিটি অ্যাক্ট) লঙ্ঘনের অভিযোগে আদিলুর রহমানকে গত ১০ আগস্ট গ্রেপ্তার করে ঢাকা মহানগর গোয়েন্দা পুলিশ। গত ৪ সেপ্টেম্বর হেফাজতে ইসলামের সমাবেশে আইনশৃঙ্খলা রক্ষকারী বাহিনীর অভিযান নিয়ে অসত্য ও তথ্য বিকৃতির অভিযোগে আদিলুর ও পরিচালক এ এস এম নাসির উদ্দিনের বিরুদ্ধে তথ্য ও যোগাযোগ আইনে প্রতিবেদন (প্রসিকিউশন) দেয় পুলিশ। পরে ঢাকার মুখ্য মহানগর হাকিম মামলাটি সাইবার ক্রাইম ট্রাইব্যুনালে পাঠানোর নির্দেশ দেন। পরে আদিলুর রহমান ও নাসির উদ্দিন এলানের বিরুদ্ধে অভিযোগ আমলে নেন ট্রাইব্যুনাল।
