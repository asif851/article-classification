
টাঙ্গাইলের সখীপুর উপজেলার তক্তারচালা বাজার থেকে ডাকাত দলের সদস্যদের কাছ থেকে একটি ট্যাক্সিক্যাব উদ্ধার করা হয়েছে। গত শুক্রবার রাতে সখীপুর-হাটুভাঙ্গা সড়কে টহলরত পুলিশ গাড়িটি উদ্ধার করে। পুলিশ জানায়, শুক্রবার দিবাগত রাত তিনটার দিকে ডাকাতদের একটি দল সখীপুর-ঢাকা সড়কের দেওদিঘী এলাকায় রাস্তায় গাছ ফেলে গাড়িতে ডাকাতির চেষ্টা চালায়। এ সময় টহলরত পুলিশ ও মাইক্রোবাসের লোকজন ধাওয়া করলে ডাকাতেরা তক্তারচালা বাজারের পাশে গাড়িটি ফেলে পালিয়ে যায়। সখীপুর থানার ওসি বজলুর রশীদ গাড়িটি জব্দ করার কথা স্বীকার করেছেন। সখীপুর (টাঙ্গাইল) প্রতিনিধি
