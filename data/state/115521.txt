
নিজের চাচাকে খুন করার জন্য অস্ত্র কিনে বাড়ি যাওয়ার পথে গ্রেপ্তার হলেন সহযোগীসহ এক যুবক। গতকাল বৃহস্পতিবার দুপুরে নগরের বাকলিয়া থানাধীন শাহ আমানত সেতু এলাকায় একটি বাসে তল্লাশি চালিয়ে পুলিশ অস্ত্র ও গুলিসহ এই দুজনকে গ্রেপ্তার করে।গ্রেপ্তার হওয়া দুজন হলেন মো. আবু তাহের ওরফে গুড়া মিয়া (৩৫) ও তাঁর সহযোগী সৈয়দ আলম (২৫)। তাঁদের গ্রামের বাড়ি কুমিল্লার মনোহরগঞ্জ এলাকায়। গতকাল কক্সবাজারের চকরিয়া থেকে কুমিল্লায় যাওয়ার পথে শাহ আমানত সেতু এলাকায় একটি এলজি, দুটি কার্তুজ ও রাইফেলের দুটি গুলিসহ তাঁরা গ্রেপ্তার হন।জিজ্ঞাসাবাদে আবু তাহের পুলিশকে জানান, গ্রামের বাড়ি মনোহরগঞ্জ এলাকায় জায়গা-জমি নিয়ে চাচা আবদুল মোনাফের সঙ্গে তাঁদের বিরোধ চলছিল। এ কারণে চাচাকে খুন করার পরিকল্পনা করেন তাহের। সেই পরিকল্পনা বাস্তবায়নের জন্য চকরিয়ায় অস্ত্র কেনার জন্য চলে যান তিনি। সেখানে জনৈক সোহেলের কাছ থেকে আট হাজার টাকা দিয়ে এলজি ও গুলি কিনে হানিফ এন্টারপ্রাইজ নামের একটি বাসে চড়ে কুমিল্লা যাচ্ছিলেন। চট্টগ্রামের শাহ আমানত সেতু এলাকায় পুলিশ প্রতিটি গাড়ি নিয়মিত তল্লাশি চালায়। তেমনি হানিফ এন্টারপ্রাইজে তল্লাশি চালালে তাঁরা ধরা পড়েন।বাকলিয়া থানার ভারপ্রাপ্ত কর্মকর্তা মোহাম্মদ মহসীন বলেন, ‘নিজের চাচাকে খুনের জন্য অস্ত্র কেনেন আবু তাহের। পুলিশের নিয়মিত তল্লাশিতে তাহের তাঁর সহযোগীসহ অস্ত্র নিয়ে ধরা পড়েন। তাঁদের বিরুদ্ধে অস্ত্র আইনে মামলা হয়েছে। আমরা দুজনে রিমান্ডে এনে জিজ্ঞাসাবাদের প্রস্তুতি নিচ্ছি।’
