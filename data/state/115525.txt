
ভেজাল ঘি বিক্রির অভিযোগে পৃথক দুই মামলায় দুই বছর কারাদণ্ডপ্রাপ্ত সুপারশপ আগোরার চেয়ারম্যান নিয়াজ রহিম জামিন পেয়েছেন। আপিল করার শর্তে তিনি জামিন পান বলে আদালত সূত্র নিশ্চিত করেছে।
এর আগে বৃহস্পতিবার ঢাকার বিশুদ্ধ খাদ্য আদালতের বিচারক মো. মাহবুব সোবহানী নিয়াজ রহিমকে দুই বছর কারাদণ্ড দিয়ে রায় ঘোষণা করেন। দুই মামলায় তাঁকে এক বছরের করে দণ্ড ও ৫০ হাজার টাকা করে জরিমানা করা হয়। জরিমানার অর্থ অনাদায়ে আরও এক মাস কারাদণ্ড দেওয়া হয়।
আদালত সূত্র বলছে, ভেজাল ঘি বিক্রির অভিযোগ এনে ২০০৮ সালের ১৮ আগস্ট ঢাকা সিটি করপোরেশনের স্বাস্থ্য পরিদর্শক ফখরুদ্দিন মোবারক বাদী হয়ে আগোরার চেয়ারম্যানের বিরুদ্ধে মামলা করেন। মামলা দুটি আমলে নিয়ে তাঁর বিরুদ্ধে ওই বছরের ১০ নভেম্বর পিউর ফুড অরডিন্যান্স ১৯৬৯-এর ৪৪ ধারায় অভিযোগ গঠন করেন আদালত। দুটি মামলায় বাদীপক্ষে চারজন ও বিবাদীপক্ষে পাঁচজনের সাক্ষ্য নিয়ে আদালত আজ এ রায় ঘোষণা করেন।
মগবাজারের আগোরার সুপারশপ থেকে ঘিয়ের আলামত জব্দ করা হয়।
