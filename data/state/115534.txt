
রাজধানীর গুলশানে হলি আর্টিজান বেকারি ও কিশোরগঞ্জের শোলাকিয়ায় জঙ্গি হামলায় নিহত চার পুলিশ সদস্যের পরিবারের কাছে আর্থিক অনুদান তুলে দিয়েছেন প্রধানমন্ত্রী শেখ হাসিনা।প্রধানমন্ত্রীর কার্যালয়ে আজ বুধবার এক অনাড়ম্বর অনুষ্ঠানে নিহত চার পুলিশ সদস্যের পরিবারের কাছে ৫০ লাখ টাকার নয়টি চেক হস্তান্তর করেন শেখ হাসিনা।প্রধানমন্ত্রীর প্রেস সচিব ইহসানুল করিম এ কথা জানান। খবর বাসসের।গোয়েন্দা বিভাগের (ডিবি) সিনিয়র সহকারী সুপারিনটেনডেন্ট রবিউল করিম এবং বনানী থানার ভারপ্রাপ্ত কর্মকর্তা (ওসি) সালাউদ্দিন খান চলতি বছরে ১ জুলাই হলি আর্টিজান বেকারিতে সন্ত্রাসী হামলায় নিহত হন। ৭ জুলাই শোলাকিয়া ঈদ জামাতের আগে সন্ত্রাসী হামলায় নিহত হন কনস্টেবল জহুরুল হক ও কনস্টেবল আনসারুল হক।রবিউল করিমের মা করিমন নেছা, বাবা সাজেদুল ইসলাম ও স্ত্রী উম্মে সালমা; সালাউদ্দিন খানের স্ত্রী রিম করিম, মেয়ে সামান্থা ও ছেলে সেম রাইয়ান; কনস্টেবল আনসারুল হকের মা রাবেয়া আক্তার ও স্ত্রী নুরুন্নাহার বেগম এবং কনস্টেবল জহিরুল হকের মা জুবাইদা খাতুন চেক গ্রহণ করেন।চেক গ্রহণকালে নিহত পুলিশ পরিবারের সদস্যরা কান্নায় ভেঙে পড়েন। প্রধানমন্ত্রী তাদের সান্ত্বনা দেন এবং ভবিষ্যতেও তাদের পাশে থাকার আশ্বাস দেন।
