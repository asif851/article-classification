
রাজধানীর আগারগাঁওয়ে নির্বাচন কমিশন সচিবালয়ে (ইসি) কাজ করতে গিয়ে বাধার মুখে পড়েছেন গণমাধ্যমের কর্মীরা। আজ বুধবার সকাল থেকে সচিবালয়ের যে ব্লকে প্রধান নির্বাচন কমিশনার (সিইসি) কাজী রকিবউদ্দীন আহমদ, কমিশনার মোহাম্মদ আবদুল মোবারক, মোহাম্মদ আবু হাফিজ ও কমিশনের সচিব সিরাজুল ইসলাম বসেন, সে ব্লকে সাংবাদিকদের ঢুকতে দেওয়া হচ্ছে না। ইসিতে দায়িত্ব পালনকারী সাংবাদিকেরা বলছেন, এ ধরনের ঘটনা এর আগে আর কখনো ঘটেনি। সচিব সিরাজুল ইসলাম এ বিষয়ে প্রথম আলোকে বলেন, কাজে অসুবিধা হবে। এ জন্য সাংবাদিকদের ঢুকতে দেওয়া হচ্ছে না। সকাল থেকে আওয়ামী লীগ ও বিএনপির একটি প্রতিনিধি দল কমিশনে অবস্থান করছে। ওসমান ফারুকের নেতৃত্বে প্রতিনিধি দল কমিশনার মো. শাহনেওয়াজের কক্ষে এবং এইচটি ইমামের নেতৃত্বে আওয়ামী লীগের প্রতিনিধি দল কমিশনার মো. জাবেদ আলীর কক্ষে বসেছে।
