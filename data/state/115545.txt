
সরকার থেকে দলকে আলাদা করার একটা জোর প্রয়াস চলেছে। তাই এবার আওয়ামী লীগের সম্পাদকমণ্ডলীতে মন্ত্রীদের রাখা হয়নি।আজ রোববার দুপুর ১২টায় সচিবালয়ে সাংবাদিক ফোরাম আয়োজিত মিট দ্য প্রেস অনুষ্ঠানে সাংবাদিকদের প্রশ্নের জবাবে তিনি এসব কথা বলেন। তবে নিজে দলের পদ ও মন্ত্রিত্ব দুটিই ধরে রাখার ইঙ্গিত দিয়েছেন সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের।ওবায়দুল কাদের বলেন, অনেক মন্ত্রীকে সম্পাদকমণ্ডলীতে দলীয় প্রধান (শেখ হাসিনা) রাখেননি। মন্ত্রীদের অনেক কাজ, তাঁদের পক্ষে দলে সময় দেওয়া অনেক কঠিন।সরকার ও দল আলাদা করার প্রশ্ন যদি আসে, তাহলে কোন পদ বেছে নেবেন—সাংবাদিকদের এমন প্রশ্নের জবাবে ওবায়দুল কাদের বলেন, ‘যে রাঁধে সে চুলও বাঁধে, যে পারে সব পারে। আমি রাস্তা দেখতে গিয়ে আওয়ামী লীগকে দেখব এবং আওয়ামী লীগকে দেখতে রাস্তা দেখব। আমার সমস্যা হওয়ার কথা না।’ তিনি বলেন, ‘আমাদের নেত্রী শেখ হাসিনা ভোর পাঁচটায় ঘুম থেকে ওঠেন। আমি তাঁকে অনুসরণ করি। কেউ ভোর পাঁচটায় ঘুম থেকে উঠলে সকাল ১০টার মধ্যে আর কাজ খুঁজে পাবেন না। আমি ১০টার মধ্যে কাজ শেষ করে রাস্তায় বের হয়ে যাই। আমাকে আরও কোনো কাজ দিলেও করতে পারব।’
সাংবাদিকেরা জানতে চান, দলের এখনকার দুর্বলতাগুলো কী? তিনি বলেন, ‘দুর্বলতা সমস্যা তো আছেই। বড় দল বড় পরিবার, ছোটখাটো মনোমালিন্য আছে, কিছু আবর্জনা ঢুকে গেছে। তাই নানা জায়গায় ঝামেলা হচ্ছে। তাদের বলে দেওয়া হয়েছে সংশোধন করতে।’ দুর্বল বিরোধী দল নিয়ে নিজেরা শক্তিশালী হতে পারবেন কি না—এই প্রশ্নের জবাবে তিনি বলেন, ‘বিএনপি নির্বাচনে আসেনি বলেই তো এ রকম হয়েছে। জাতীয় পার্টি বিরোধী দলের মর্যাদা পেয়েছে। তা আমরা অস্বীকার করব কীভাবে।’
বিএনপিকে ভবিষ্যতে নির্বাচনে আনার বিষয়ে কাজ করবেন কি না—এ প্রশ্নের জবাবে তিনি বলেন, ‘বিএনপি নির্বাচনে আসবে, ভালোভাবেই আসবে। আগের ভুল আর করবে না। না আসলে যেভাবে চলছে এভাবেই চলবে। দেশ চালাবার খায়েশ কি তাদের নেই। তাদের অনেকের তো রাতের ঘুম হারাম। একদিকে তরুণদের ধাক্কা, অন্যদিকে অন্য ধাক্কা।’
নির্বাচন কমিশন গঠনে বিএনপি সহায়তা করতে চাইলে নেবেন কি না—এমন প্রশ্নের জবাবে ওবায়দুল কাদের বলেন, ‘সংবিধানে বলা আছে, সার্চ কমিটির মাধ্যমে নির্বাচন কমিশন গঠন করা হবে। ভবিষ্যতে এভাবেই হবে। এখানে সংলাপের কোনো প্রয়োজন নেই। ভবিষ্যতে জাতির প্রয়োজনে যদি কোনো সংলাপ প্রয়োজন হয়, তাহলে সংলাপ করব।’ দলের বর্তমান চ্যালেঞ্জগুলো সম্পর্কে তিনি বলেন, ‘সরকার যতটা শক্তিশালী, দলকেও অতটা শক্তিশালী করতে চাই, তাহলে ভালো ভারসাম্য থাকবে। উন্নয়ন দ্রুততর হবে।’
সব জঙ্গি হামলা মোকাবিলা একটা বড় চ্যালেঞ্জ উল্লেখ করে ওবায়দুল কাদের বলেন, ‘সন্ত্রাসবাদ একটা বড় চ্যালেঞ্জ, সরকারের জিরো টলারেন্স এবং ত্বরিত ব্যবস্থার কারণে তারা দমে গেছে। তবে সন্ত্রাস বিদায় নিয়েছে এমন আত্মসন্তোষের সুযোগ নেই। এটা সাময়িক ব্যাপার, হয়তো আরও বড় হামলার জন্য তলে তলে প্রস্তুতি নিচ্ছে জঙ্গিরা। বড় হামলাও আসতে পারে। কারণ, নীরবতা ঝড়ের পূর্বলক্ষণ।’
অনুষ্ঠানে সাংবাদিক ফোরামের সভাপতি শ্যামল সরকার, সেক্রেটারি সিদ্দিকুর রহমান প্রমুখ উপস্থিত ছিলেন।
