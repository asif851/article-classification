
ফেনীতে র‌্যাপিড অ্যাকশন ব্যাটালিয়নের (র‍্যাব) সদস্যরা গতকাল বুধবার রাতে বন বিভাগের সহযোগিতায় প্রায় দেড় হাজার বন্য পাখি উদ্ধার করেছে। এ সময় তিন ব্যক্তিকে গ্রেপ্তার করা হয়েছে।
র‌্যাব-৭, ফেনী ক্যাম্পের অধিনায়ক স্কোয়াড্রন লিডার শাফায়েত জামিল ফাহিম আজ বৃহস্পতিবার বেলা ১১টায় সংবাদ ব্রিফিং করেন। তিনি বলেন, গোপন সংবাদের ভিত্তিতে গতকাল গভীর রাতে মহিপাল সার্কিট হাউস এলাকাসহ বিভিন্ন স্থানে অভিযান চালিয়ে এসব বিলুপ্ত ও বিপন্নপ্রায় বিভিন্ন প্রজাতির ১ হাজার ৪৫১টি পাখি উদ্ধার করা হয়। এ সময় তিনজনকে গ্রেপ্তার করা হয়েছে। তাঁরা হলেন মো. রুহুল আমিন শেখ (৩২), রনি তালুকদার (৩০) ও মো. আতিয়ার রহমান (৪৫)। তাঁদের বাড়ি বাগেরহাট, মাদারীপুর ও যশোর। তাঁদের মধ্যে একজন ফেনীতে ও একজন পরশুরামে বাড়ি ভাড়া নিয়ে বসবাস করে এসব ব্যবসা করতেন।
উদ্ধার হওয়া পাখির মধ্যে ২৪টি তোতা, ১ হাজার ৫০টি ময়না–টিয়া, ৩০২টি বিলুপ্ত প্রজাতির মুনিয়া ও ৭৫টি শালিক রয়েছে। দুপুরে পাখিগুলো অবমুক্ত করে দেওয়া হয়েছে।শাফায়েত জামিল বলেন, একশ্রেণির অসাধু লোক চট্টগ্রাম বিভাগের বিভিন্ন পাহাড়ি ও আশপাশের এলাকা থেকে অবৈধভাবে এসব পাখি ধরে ঢাকাসহ দেশের বিভিন্ন স্থানে চড়া দামে বিক্রি করে থাকে।
