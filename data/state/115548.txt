
সিটি করপোরেশন নির্বাচনের আগে থেকে টাকার প্রচার-উৎসব চলছে বলে অভিযোগ করেছে ‘সবার জন্য বাসযোগ্য ঢাকা’ আন্দোলনের প্রার্থীদের সমর্থনে গঠিত নাগরিক কমিটি। আজ বৃহস্পতিবার দুপুরে রাজধানীতে বাংলাদেশের কমিউনিস্ট পার্টির (সিপিবি) কার্যালয়ে অনুষ্ঠিত এক সংবাদ সম্মেলনে এ অভিযোগ করা হয়। আসন্ন সিটি করপোরেশন নির্বাচনে সিপিবি ও বাংলাদেশের সমাজতান্ত্রিক দল (বাসদ)-সমর্থিত প্রার্থীদের সমর্থনে এই নাগরিক কমিটি গঠিত হয়েছে। কমিটির সমর্থনে ঢাকা উত্তর সিটি করপোরেশনে সিপিবি নেতা আবদুল্লাহ আল ক্বাফী এবং দক্ষিণ সিটি করপোরেশনে বাসদ নেতা বজলুর রশিদ ফিরোজ মেয়র পদে নির্বাচন করছেন। সংবাদ সম্মেলনে নাগরিক কমিটির আহ্বায়ক কামাল লোহানী অভিযোগ করেন, কোথাও কোথাও থেকে সন্ত্রাসী ঘটনার খবর আসছে। নির্বাচনে আঞ্চলিকতা ও সাম্প্রদায়িক প্রচার বন্ধ হয়নি। নির্বাচনের দিন ঘনিয়ে এলে এসব বিষয়ের মাত্রা আরও বাড়বে বলে আশঙ্কা করেন কামাল লোহানী। নির্বাচন কমিশনকে এসব বিষয় শক্ত হাতে মোকাবিলা করার আহ্বান জানান তিনি। কামাল লোহানী বলেন, কমিশন তা করতে ব্যর্থ হলে নির্বাচন প্রশ্নবোধক হয়ে থাকবে। সংবাদ সম্মেলনে ঢাকা বিশ্ববিদ্যালয়ের অর্থনীতি বিভাগের অধ্যাপক এম এম আকাশ অভিযোগ করেন, রাজধানীর সেগুনবাগিচা ও পল্টন এলাকায় নির্বাচনী আচরণবিধি লঙ্ঘন করে বিশাল আকৃতির ব্যানার ও পোস্টার লাগানো হয়েছে। লালবাগে সিপিবি-বাসদ-সমর্থিত প্রার্থীর প্রচারে হামলা করা হয়েছে।
