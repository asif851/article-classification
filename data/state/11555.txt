
তথ্য ও প্রযুক্তি মন্ত্রণালয়ের শ্রেষ্ঠ প্রযুক্তি কর্মকর্তা পুরস্কার ‘বেস্ট সিটিও ২০১৪’ পেয়েছেন সিটিও ফোরামের প্রতিষ্ঠাতা সভাপতি ও এনসিসি ব্যাংকের প্রধান প্রযুক্তি কর্মকর্তা (সিটিও) তপন কান্তি সরকার। খবর বিজ্ঞপ্তির। 
সম্প্রতি সরকারের আইসিটি মন্ত্রণালয় ও কম্পিউটার সমিতির উদ্যোগে বঙ্গবন্ধু আন্তর্জাতিক সম্মেলন কেন্দ্রে দক্ষিণ এশিয়ার সর্ববৃহৎ আইসিটি এক্সপো-২০১৫ অনুষ্ঠিত হয়। এ মেলায় বাংলাদেশ সরকারের তথ্য ও প্রযুক্তি মন্ত্রণালয় প্রথমবারের মতো ব্যক্তি পর্যায়ে যাঁদের গতিশীল নেতৃত্বে আইসিটি শিল্পের উন্নয়ন ও ডিজিটাল বাংলাদেশ বিনির্মাণে কাজ করছে তাঁদের সম্মানিত করার সিদ্ধান্ত নেওয়া হয়। বিজ্ঞপ্তিতে বলা হয়, তপন কান্তি সরকার সাশ্রয়ী উদ্ভাবনী কৌশল, কার্যকরী নেতৃত্ব, তথ্য-প্রযুক্তির কৌশল দ্বারা ব্যবসার উন্নয়ন, এন্টারপ্রাইজ রিসোর্স প্ল্যানিং, প্রসেস অটোমেশন, আইটি নিরাপত্তা নীতি, সার্ভিস ডেলিভারি, ক্লাউড কম্পিউটিং, আইটি অবকাঠামো উন্নয়নে ৩৫ বছর ধরে দক্ষতার সঙ্গে কাজ করছেন। তপন কান্তি সরকার চট্টগ্রাম বিশ্ববিদ্যালয় থেকে স্নাতক ও ঢাকা বিশ্ববিদ্যালয় থেকে স্নাতকোত্তর ডিগ্রি অর্জন করেন। পরে তিনি মার্কিন যুক্তরাষ্ট্র থেকে কম্পিউটার সায়েন্সে এমএস ডিগ্রি সম্পন্ন করে তথ্য প্রযুক্তিকে কাজের ক্ষেত্র হিসেবে বেছে নেন। তিনি ১৯৮০ সালে স্কুইব নামের একটি বহুজাতিক কোম্পানিতে ম্যানেজমেন্ট ট্রেইনি অফিসার হিসেবে কাজ শুরু করেন। বিশেষ অ্যাসাইনমেন্ট নিয়ে মিশর ও যুক্তরাষ্ট্রেও কাজ করেন তিনি। তিনি বেক্সিমকো গ্রুপে এমআইএস ব্যবস্থাপক ও আইএফআইসি ব্যাংকে প্রধান তথ্য প্রযুক্তি কর্মকর্তা ছিলেন।
