
বগুড়ায় দীর্ঘদিন ধরে স্কুল পর্যায়ে স্থবির হয়ে থাকা ফুটবলের আনুষ্ঠানিক পর্দা উঠল। বগুড়ার সোনালী অতীত ফুটবল ক্লাবের আয়োজনে গতকাল শুক্রবার বিকেলে শহরের আলতাফুন্নেছা খেলার মাঠে এই স্কুল ফুটবল টুর্নামেন্ট শুরু হয়েছে।বগুড়ার ১২টি বিদ্যালয়ের অংশগ্রহণে অনুষ্ঠিত এই টুর্নামেন্টের আনুষ্ঠানিক উদ্বোধন করেন জেলা ক্রীড়া সংস্থার সাধারণ সম্পাদক মাসুদুর রহমান। সোনালী অতীত ফুটবল ক্লাবের সভাপতি শেখ আখতার হোসেনের সভাপতিত্বে অনুষ্ঠিত উদ্বোধনী অনুষ্ঠানে বিশেষ অতিথি হিসেবে উপস্থিত ছিলেন জেলা ফুটবল অ্যাসোসিয়েশনের সভাপতি খাজা আবুল হায়াত, প্রাক্তন কৃতী ফুটবলার রফিকুল ইসলাম ও ইসমাইল হোসেন। উদ্বোধনী অনুষ্ঠানে বক্তব্য দেন ক্লাবের সাধারণ সম্পাদক নুরুল বাশার, টুর্নামেন্ট পরিচালনা কমিটির আহ্বায়ক শফিকুল ইসলাম, সদস্যসচিব শহিদুল ইসলাম, শহীদ চান্দু ক্রিকেট স্টেডিয়ামের ভেন্যু ব্যবস্থাপক জামিলুর রহমান প্রমুখ।উদ্বোধনী দিনে বগুড়া জিলা স্কুল একাদশ শহরের করোনেশন ইনস্টিটিউশন অ্যান্ড কলেজ একাদশের মোকাবিলা করে। খেলায় করোনেশন ইনস্টিটিউশন একাদশের শামিম ও রানা পরপর দুটি গোল করে। অবশেষে করোনেশন ইনস্টিটিউশন ২-০ গোলে জিলা স্কুলকে পরাজিত করে। আজ শনিবার টুর্নামেন্টের দ্বিতীয় দিনে পুলিশ লাইন্স স্কুল অ্যান্ড কলেজ একাদশ শহরের আদর্শ স্কুল অ্যান্ড কলেজ একাদশের মোকাবিলা করবে।
