
নখে সুচ ঢুকিয়ে ও লাঠি দিয়ে পিটিয়ে যশোরের স্টেডিয়ামপাড়ায় আকলিমা বেগম (৪৫) নামের এক গৃহবধূকে নির্যাতনের অভিযোগ আনা হয়েছিল গতকাল বুধবার। আকলিমা গতকাল ১১ জনকে আসামি করে একটি মামলা দায়ের করেছিলেন। কিন্তু এক দিনের মাথায় সে মামলার নিষ্পত্তি হয়ে গেছে ২০ হাজার টাকায়।
পুলিশ ও ভুক্তভোগী সূত্রে জানা যায়, মুঠোফোন ও ট্যাব চুরির অভিযোগে যশোর শহরের স্টেডিয়ামপাড়ার একটি ছাত্রীনিবাসের গৃহপরিচারিকা আকলিমার ওপর নির্যাতন করা হয়। তাঁর দুই হাতের আঙুলের নখের মধ্যে সুচ ঢুকিয়ে ও লাঠি দিয়ে তাঁকে পিটানো হয়। গত মঙ্গলবার থেকে গতকাল বুধবার পর্যন্ত আকলিমাকে আটকে রেখে নির্যাতন করা হয়। একই সঙ্গে আকলিমার এসএসসি পাস মেয়েকে ডেকে এনে ওই ছাত্রীনিবাসে অত্যাচার করা হয় বলেও জানান ওই গৃহপরিচারিকা। পরে গতকাল সন্ধ্যা সাতটার দিকে স্থানীয় বাসিন্দাদের সহায়তায় পুলিশ নির্যাতনের শিকার মা-মেয়েকে উদ্ধার করে।
আকলিমার বাড়ি শহরের স্টেডিয়ামপাড়ায়। তাঁর মেয়ে শিলা আকতার (১৬) এ বছর শহরের মিউনিসিপ্যাল প্রিপারেটরি স্কুল থেকে এসএসসি পাস করেছে। 
 ঘটনার এক দিন পর আজ বৃহস্পতিবার সকালে ২০ হাজার টাকায় নির্মম ওই নির্যাতনের মীমাংসা করা হয়েছে। মামলায় আটক মেয়েদের অভিভাবকেরা আজ যশোর শহরে এসে নির্যাতনের শিকার মা-মেয়েকে ২০ হাজার টাকা ক্ষতিপূরণ দিয়ে ওই ঘটনার সমঝোতা করেন।
এ ব্যাপারে যশোর কোতোয়ালি থানার উপপরিদর্শক হেমায়েত হোসেন প্রথম আলোকে বলেন, উভয় পক্ষ সমঝোতায় বসে আকলিমাকে ২০ হাজার টাকা ক্ষতিপূরণ দিয়ে মীমাংসা করেছে। লিখিত আপসনামা থানায় জমা দেওয়ার পর আটক পাঁচজনকে ছেড়ে দেওয়া হয়েছে।
