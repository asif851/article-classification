
বিএনপির স্থায়ী কমিটির সদস্য মওদুদ আহমদকে বাড়ি থেকে উচ্ছেদের প্রসঙ্গে বিএনপি চেয়ারপারসন খালেদা জিয়া বলেছেন, ‘মওদুদ আহমদ ৩০ বছর যে বাড়িতে আছেন, আজ তাঁকে রাস্তায় বের করে দেওয়া হয়েছে। আমিও যে বাড়িতে ৪০ বছর বসবাস করেছি, সে বাড়ি থেকে আমাকেও এক কাপড়ে বের করে দিয়েছে। তারা যে বাড়ি দখল করছে, তা জনগণ বুঝছে। তাদেরও জনগণ এক কাপড়ে বিদায় করে দেবে।’
আজ বুধবার বিএনপি সমর্থক পেশাজীবী সংগঠন অ্যাসোসিয়েশন অব ইঞ্জিনিয়ার্স, বাংলাদেশ আয়োজিত এক ইফতার মাহফিলে এ কথা বলেন। রাজধানীর ইন্টারন্যাশনাল কনভেনশন সিটির একটি মিলনায়তনে ইফতার অনুষ্ঠিত হয়।বিএনপির স্থায়ী কমিটির সদস্য মওদুদ আহমদকে বাড়ি থেকে উচ্ছেদের সমালোচনা করে বিএনপি চেয়ারপারসন খালেদা জিয়া বলেছেন, জনগণ আওয়ামী লীগকেও এক কাপড়ে বিদায় করে দেবে।প্রস্তাবিত বাজেটের সমালোচনা করে বিএনপির চেয়ারপারসন বলেন, বাজেটে লাভবান হবে ক্ষমতাসীনেরা। দেশের সাধারণ মানুষ ক্ষতিগ্রস্ত হবে।নিরপেক্ষ সরকারের অধীনে নির্বাচনের দাবি জানিয়ে খালেদা জিয়া বলেন, মানুষ পরিবর্তন চায়। সুষ্ঠু নির্বাচন চায়, যে নির্বাচন শেখ হাসিনার অধীনে নয়। শেখ হাসিনার অধীনে নির্বাচন হলে সবাই তাতে অংশ নেবে না। কমিশন চাইলেও নিরপেক্ষভাবে কাজ করতে পারবে না। তাই শেখ হাসিনাকে সরিয়েই নির্বাচনের ব্যবস্থা করতে হবে।তিনি নির্বাচন কমিশনকে সরকারের চাটুকারিতা না করে জনগণের আশা-আকাঙ্ক্ষার প্রতিফলন ঘটানোর আহ্বান জানান।অনুষ্ঠানে সভাপতিত্ব করেন আয়োজক প্রতিষ্ঠানের সভাপতি মাহমুদুর রহমান। অন্যদের মধ্যে বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খোন্দকার মোশাররফ হোসেন, আমীর খসরু মাহমুদ চৌধুরীসহ পেশাজীবী বিভিন্ন সংগঠনের নেতারা উপস্থিত ছিলেন।
 
