
পরিবেশ ও বনমন্ত্রী আনোয়ার হোসেন বলেছেন, ব্যক্তিগত উদ্যোগে হরিণ লালন-পালন করা যাবে। এ জন্য বিধি প্রণয়নের কাজ চলছে। আজ বৃহস্পতিবার সংসদের প্রশ্নোত্তর পর্বে মন্ত্রী এ তথ্য জানান।হরিণ লালন-পালন নিয়ে কিশোরগঞ্জ-২ আসনের সাংসদ সোহরাব উদ্দিনের এক প্রশ্নের জবাবে পরিবেশ ও বনমন্ত্রী বলেন, ২০০৯ সালে চিত্রল হরিণ লালন-পালন নীতিমালা প্রণীত হয়েছিল। কিন্তু নীতিমালার ব্যাপক অপব্যবহারের কারণে এর কার্যকারিতা স্থগিত করা হয়। ইতিমধ্যে ২০১২ সালে বন্যপ্রাণী সংরক্ষণ আইন প্রণীত হয়েছে। এই আইনের আওতায় বিধি প্রণয়ন করে ব্যক্তিগত উদ্যোগে হরিণ লালন-পালনের সিদ্ধান্ত নেওয়া হবে।এম আবদুল লতিফের প্রশ্নের জবাবে কৃষিমন্ত্রী মতিয়া চৌধুরী বলেন, কৃষিবিজ্ঞানীদের বর্তমানে চাকরি থেকে অবসরের বয়সসীমা ৫৯ বছর। কৃষিবিজ্ঞানীদের মেধা ও অভিজ্ঞতা কাজে লাগাতে তাঁদের চাকরির বয়সসীমা বাড়ানোর উদ্যোগ নেওয়া হয়েছে। বিষয়টি জনপ্রশাসন এবং আইন মন্ত্রণালয়ে প্রক্রিয়াধীন আছে।মোহাম্মদ ইলিয়াছের প্রশ্নের জবাবে বিমান ও পর্যটনমন্ত্রী রাশেদ খান মেনন বলেন, পরিকল্পিত নগরায়ণ ও পর্যাপ্ত অবকাঠামো-সুবিধা চূড়ান্ত হলে কক্সবাজারকে পর্যটন রাজধানী হিসেবে ঘোষণা করা যেতে পারে।ইলিয়াছ উদ্দিন মোল্লাহর প্রশ্নের জবাবে মুক্তিযুদ্ধ বিষয়কমন্ত্রী আ ক ম মোজাম্মেল হক বলেন, রাজধানীর পল্লবীর শহীদ বুদ্ধিজীবী জল্লাদখানায় একটি মুক্তিযুদ্ধ পাঠাগার স্থাপনের পরিকল্পনা রয়েছে। এ বিষয়ে সুনির্দিষ্ট প্রস্তাব পাওয়া গেলে তা প্রকল্পভুক্ত করা হবে।এ কে এম মাইদুল ইসলামের প্রশ্নের জবাবে রাশেদ খান মেনন জানান, ২০১২-১৩ অর্থবছরে বিমানের লোকসানের পরিমাণ ছিল ১৯১ দশমিক ৫৯ কোটি টাকা; যা আগের বছরে ছিল ৫৯৪ দশমিক ২১ কোটি টাকা।এম আবদুল লতিফের প্রশ্নের জবাবে মন্ত্রী জানান, হজরত শাহজালাল আন্তর্জাতিক বিমানবন্দরে বিভিন্ন অপকর্মে মোবাইল ফোনের ব্যবহার বন্ধ করতে কর্মকর্তা-কর্মচারীদের জন্য কর্মস্থলে মোবাইল ফোন ব্যবহার নিষিদ্ধ করা হয়েছে।গোলাম মোস্তফা বিশ্বাসের প্রশ্নের জবাবে মুক্তিযুদ্ধবিষয়ক মন্ত্রী জানান, গেজেটে নাম অন্তর্ভুক্ত হয়নি—এমন মুক্তিযোদ্ধাদের ৩০ জুলাইয়ের মধ্যে আবেদন করতে হবে। জাতীয় মুক্তিযোদ্ধা কাউন্সিল বরাবর অনলাইনে এই আবেদন করতে হবে। এই সময়ের পরে মুক্তিযোদ্ধা হিসেবে তালিকাভুক্তির আর কোনো আবেদন গ্রহণ করা হবে না।
