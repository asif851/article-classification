
মহিলা ও শিশু বিষয়ক প্রতিমন্ত্রী মেহের আফরোজ চুমকি বলেছেন, সরকার চায় না ১৮ বছরের নিচে কোনো শিশুর বিয়ে হোক। আজ মঙ্গলবার গুলশানের স্পেক্ট্রা কনভেনশন সেন্টারে আয়োজিত এক অনুষ্ঠানে বাল্যবিয়ে নিয়ে তিনি সরকারের অবস্থানের কথা জানান।
ডাচ সরকারের আর্থিক সহায়তায় গাইবান্ধা, কুড়িগ্রাম ও নীলফামারীর তিনটি ইউনিয়নে বিবাহিত শিশুদের যৌন ও প্রজনন স্বাস্থ্য অধিকার নিয়ে ‘ইমেজ’ (ইনিশিয়েটিভস ফর ম্যারিড অ্যাডোলেসেন্ট গার্লস এম্পাওয়ারমেন্ট) নামের একটি প্রকল্প কাজ শুরু করেছে।ইমেজ প্রকল্প আয়োজিত অনুষ্ঠানে মহিলা ও শিশু বিষয়ক প্রতিমন্ত্রী মেহের আফরোজ বলেন, ‘১৮ বছরের নিচে সবাই শিশু। এ বয়সের নিচে কারও বিয়ে হবে না—এটিই সরকারের অবস্থান। তবে বিয়ের আগে যদি কোনো শিশু গর্ভধারণ করে, বাংলাদেশের প্রেক্ষাপটে সে সমস্যা সমাধানে কি করা যায়, তা বিবেচনা করার অনুরোধ রইল।’স্বাস্থ্য সচিব সৈয়দ মনজুর-উল-ইসলাম একই জায়গায় একই ইস্যুতে একাধিক বেসরকারি সংস্থাকে কাজ না করার পরামর্শ দেন। তিনি বলেন, বাংলাদেশ মা ও শিশু মৃত্যুর হার কমিয়েছে। কিন্তু এখন পর্যন্ত কৈশোরে গর্ভধারণ একটা বিরাট সমস্যা। অল্প বয়সে সন্তান ধারণের জন্য মায়েরা ভুগছেন, অপুষ্ট শিশু জন্ম নিচ্ছে।বাংলাদেশে নেদারল্যান্ডসের শার্জ দ্য অ্যাফেয়ার্স মার্টিন ভান হুগস্ট্র্যাটেন বলেন, বাংলাদেশে শিশু অধিকার নিশ্চিতে শিশু আইন ও বাল্য বিয়ে রোধে একটি কর্মপরিকল্পনা করে সে অনুযায়ী কাজ করার আহ্বান জানান।আইন ও সালিস কেন্দ্রের নির্বাহী পরিচালক সুলতানা কামাল বলেন, বিবাহিত শিশুদের স্বাস্থ্য প্রজনন সেবা জরুরি। তবে বাল্য বিয়ে বন্ধ করাই হওয়া উচিত সব কর্মসূচির মূল লক্ষ্য।অনুষ্ঠানে ইমেজ প্রকল্পের পরিচালক ফারহানা জেসমিন হাসান রংপুর, গাইবান্ধা, নীলফামারী ও কুড়িগ্রাম জেলার ৯০০ বিবাহিত শিশুর ওপর পরিচালিত একটি জরিপের তথ্য উপস্থাপন করেন। ওই জরিপে দেখা গেছে বিবাহিত শিশুদের প্রায় ৮১ ভাগেরই প্রাপ্ত বয়স্ক হিসেবে বিয়ে নিবন্ধন হয়েছিল।
