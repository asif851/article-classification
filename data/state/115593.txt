

শেষ মুহূর্তে দায়িত্ব পাওয়ায় প্রস্তুতিতে চাপ পড়লেও জেএসসি ও জেডিসি পরীক্ষা ঠিক সময়েই অনুষ্ঠিত হবে বলে জানিয়েছেন শিক্ষামন্ত্রী নুরুল ইসলাম নাহিদ। এ নিয়ে উদ্বিগ্ন ও অনিশ্চয়তায় না ভুগতে পরীক্ষার্থী, শিক্ষক ও অভিভাবকদের প্রতি অনুরোধ জানান তিনি।
আজ রোববার শিক্ষা মন্ত্রণালয়ে আয়োজিত এ সংবাদ সম্মেলনে তিনি এ কথা বলেন।
পরীক্ষা শুরুর মাত্র ১২দিন আগে গত বৃহস্পতিবার জুনিয়র স্কুল সার্টিফিকেট ​(জেএসসি) ও জুনিয়র দাখিল সার্টিফিকেট (জেডিসি) পরীক্ষা নিতে অপারগতা প্রকাশ করে শিক্ষা মন্ত্রণালয়কে উপানুষ্ঠানিক পত্র দেন প্রাথমিক ও গণশিক্ষামন্ত্রী মোস্তাফিজুর রহমান। ওই চিঠিতে এ দুই পরীক্ষা শিক্ষা মন্ত্রণালয়ের অধীনে নেওয়ার কথা বলা হয়। এর পরিপ্রেক্ষিতে আজকের এ সংবাদ ​সম্মেলন।
শিক্ষামন্ত্রী বলেন, ‘এখন খুবই অল্প সময় হওয়ায় আমাদের দিন–রাত খাটতে হবে। তবে আমরা দায়িত্ব নিয়েছি। কারণ, পরীক্ষা অব্যাহত রাখতে হবে।’ তিনি আরও বলেন, পরীক্ষা ও ফলাফল যথাসময়ে হবে। এ নিয়ে যেন কেউ দ্বিধায় না থাকেন।
আগামী ১ নভেম্বর শুরু হবে এ দুই পরীক্ষা। শেষ হবে ১৭ নভেম্বর। আগে সিদ্ধান্ত ছিল, চলতি বছর থেকেই অষ্টম শ্রেণি স্তরের জেএসসি ও জেডিসি পরীক্ষা প্রাথমিক ও গণশিক্ষা মন্ত্রণালয়ের অধীনে শিক্ষা বোর্ডগুলোর মাধ্যমে হবে।
এবার এ দুই পরীক্ষায় মোট পরীক্ষার্থী ২৪ লাখ ১০ হাজার ১৫ জন।
