
রাজধানীর দারুস সালাম থানায় করা পৃথক দুটি নাশকতার মামলায় আজ রোববার বিএনপির চেয়ারপারসন খালেদা জিয়াসহ বিএনপির ৫১ নেতা-কর্মীর বিরুদ্ধে আদালতে অভিযোগপত্র জমা দিয়েছে পুলিশ।
আদালত পুলিশের সাধারণ নিবন্ধন কর্মকর্তা (জিআরও) জাহাঙ্গীর আলম প্রথম আলোকে বলেন, ২০১৪ সালের ফেব্রুয়ারি ও মার্চ মাসে দায়ের হওয়া বাসে আগুন দেওয়ার মামলায় খালেদা জিয়াসহ ৫১ জনের বিরুদ্ধে বিশেষ ক্ষমতা আইনে অভিযোগপত্র দিয়েছে দারুস সালাম থানার পুলিশ।এর আগে ১১ মে অবরোধের মধ্যে রাজধানীতে বাসে আগুন দেওয়ার ঘটনায় করা আরও দুই মামলায় বিএনপির চেয়ারপারসন খালেদা জিয়াসহ ২৭ জনের বিরুদ্ধে আদালতে অভিযোগপত্র দেয় পুলিশ। দারুস সালাম থানায় করা ওই দুই মামলার অভিযোগপত্রে খালেদা জিয়াকে হুকুমের আসামি করা হয়েছে।এই নিয়ে অবরোধের মধ্যে নাশকতার মামলায় হুকুমের আসামি করে খালেদা জিয়ার বিরুদ্ধে মোট ছয়টি মামলার অভিযোগপত্র দেওয়া হলো। এর আগে গত বছরের ৬ ও ১৯ মে যাত্রাবাড়ী থানার দুটি মামলায় খালেদা জিয়াসহ ৩৮ জনের বিরুদ্ধে অভিযোগপত্র দেওয়া হয়।
