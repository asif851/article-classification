
কারাবন্দী বিএনপি চেয়ারপারসন খালেদা জিয়ার সাজার প্রতিবাদে এবং তাঁর মুক্তির দাবিতে ঢাকা জেলা প্রশাসকের কাছে স্মারকলিপি দিয়েছে বিএনপি।
আজ রোববার বেলা ১১টার দিকে ঢাকা জেলা প্রশাসকের কার্যালয়ে এ স্মারকলিপি জমা দেয় ঢাকা জেলা বিএনপির প্রতিনিধিদল। ঢাকা জেলা প্রশাসক মো. সালাহ উদ্দিন স্মারকলিপি গ্রহণ করেন।
বিএনপি চেয়ারপারসনের উপদেষ্টা জিয়াউর রহমান, ঢাকা জেলা বিএনপির সভাপতি দেওয়ান সালাউদ্দিন, সাধারণ সম্পাদক খন্দকার আবু আশফাক, সাংগঠনিক সম্পাদক রেজাউল করিম, রাশেদুল হাসান, বদিউজ্জামান বদি, ঢাকা জেলা স্বেচ্ছাসেবক দলের সভাপতি আবদুর রহমান, ঢাকা জেলা ছাত্রদলের সভাপতি হাজী মাসুম প্রমুখ এ সময় উপস্থিত ছিলেন।
স্মারকলিপি দেওয়ার পর ঢাকা জেলা প্রশাসকের কার্যালয়ের সামনের সড়কে খালেদা জিয়ার মুক্তির দাবিতে বিক্ষোভ করেন বিএনপির নেতা-কর্মীরা।
জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি ঢাকার বিশেষ জজ আদালত-৫ খালেদা জিয়াকে ৫ বছর এবং তাঁর বড় ছেলে তারেক রহমানসহ পাঁচজনকে ১০ বছর করে কারাদণ্ড দেন। ওই রায় ঘোষণার দিনই খালেদা জিয়াকে নাজিমুদ্দিন রোডের কারাগারে রাখা হয়।
