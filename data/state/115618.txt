
বর্তমানে বাংলাদেশে কাজ করছে এমন বিদেশি এনজিওর (বেসরকারি সংস্থা) সংখ্যা ২৩৩টি। গতকাল বুধবার জাতীয় সংসদে প্রধানমন্ত্রী শেখ হাসিনা এ তথ্য জানান।দিনের কার্যসূচির শুরুতে প্রধানমন্ত্রীসহ অন্যান্য মন্ত্রণালয়ের প্রশ্নোত্তর টেবিলে উপস্থাপন করা হয়।সাংসদ এ কে এম মাইদুল ইসলামের এক প্রশ্নের জবাবে প্রধানমন্ত্রী জানান, ২৩৩টি বিদেশি এনজিওতে ৩৪২ জন বিদেশি এবং ১৫ হাজার ৮১৫ জন বাংলাদেশি কর্মকর্তা-কর্মচারী কর্মরত আছেন। এনজিওগুলোর মধ্যে উল্লেখযোগ্য সংখ্যকই যুক্তরাষ্ট্র ও যুক্তরাজ্যভিত্তিক। এর মধ্যে ৭০টি যুক্তরাষ্ট্রের ও ৩৬টি যুক্তরাজ্যের। এ ছাড়া সৌদি আরব, কুয়েত, কাতারসহ মধ্যপ্রাচ্যভিত্তিক এনজিওর সংখ্যা আছে নয়টি। এর বাইরে জাপানের ১৯টি ও অস্ট্রেলিয়ার ১০টি।প্রধানমন্ত্রী জানান, কোনো এনজিও বিদেশি নাগরিক নিয়োগ দিতে চাইলে সংস্থার অর্গানোগ্রাম অথবা এনজিও-বিষয়ক ব্যুরোর অনুমোদিত প্রকল্পে বিদেশি বিশেষজ্ঞ কর্মকর্তা নিয়োগের সংস্থান থাকতে হয়। নিয়োগের শর্তানুযায়ী বিদেশি নিয়োগ করা হয় এবং এনজিও-বিষয়ক ব্যুরো ও স্বরাষ্ট্র মন্ত্রণালয়ের ছাড়পত্র নিয়ে তাঁরা এ দেশে কাজ করেন।
