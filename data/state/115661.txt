
বেসামরিক বিমান পরিবহন ও পর্যটনমন্ত্রী রাশেদ খান মেনন বলেছেন, আগামী নির্বাচনে যাতে মুক্তিযুদ্ধের পক্ষের শক্তি ক্ষমতায় আসে, সে জন্য কাজ করতে হবে। জাতির জনক বঙ্গবন্ধু শেখ মুজিবুর রহমানের ৭ মার্চের ঐতিহাসিক ভাষণকে ইউনেসকো ‘মেমোরি অব দ্য ওয়ার্ল্ড’ হিসেবে স্বীকৃতি দেওয়ায় ওমানের রাজধানী মাসকাটে আজ রোববার স্থানীয় সময় সকালে আয়োজিত এক সমাবেশে তিনি এ কথা বলেন।
বেসামরিক বিমান পরিবহন ও পর্যটন মন্ত্রণালয়ের জনসংযোগ কর্মকর্তা মাহবুবুর রহমান স্বাক্ষরিত এক সংবাদ বিজ্ঞপ্তিতে বলা হয়েছে, মাসকাটের বাংলাদেশ স্কুল থেকে এক র‍্যালি শুরুর আগে সমাবেশের আয়োজন করা হয়। সেখানে রাশেদ খান মেনন বলেন, গণতান্ত্রিক ও অসাম্প্রদায়িক রাজনীতির আদর্শ প্রতিষ্ঠায় এ দেশের মানুষ দীর্ঘদিন ধরে যে লড়াই-সংগ্রাম করে আসছিলেন—৭ মার্চের জনসভায় বঙ্গবন্ধু তা আরও স্পষ্ট করেন। তাই মুক্তিযুদ্ধের চেতনায় প্রতিষ্ঠিত বাংলাদেশকে যারা মৌলবাদ আর সাম্প্রদায়িক তকমা পরাতে চায়, তাদের বিরুদ্ধে প্রবাসীসহ সবাইকে ঐক্যবদ্ধ হতে হবে।
বিজ্ঞপ্তিতে বলা হয়েছে, ইউএনডব্লিউটিএ আয়োজিত বিশ্ব পর্যটন ও সাংস্কৃতিক সম্মেলন উপলক্ষে বিমান ও পর্যটনমন্ত্রী ওমানে বাংলাদেশ প্রতিনিধিদলের নেতৃত্ব দিচ্ছেন। বঙ্গবন্ধুর ৭ মার্চের ভাষণকে বিশ্ব ইতিহাসে যুগ সৃষ্টিকারী সেরা ভাষণগুলোর অন্যতম অভিহিত করে পর্যটনমন্ত্রী বলেন, বাঙালির মুক্তির পথনকশা নির্মাণে অনন্য ও দূরদর্শী ভাষণ এটি। এ ভাষণের ভাব, ভাষা, শব্দ চয়ন ও সাহসী উচ্চারণ মানবজাতির সংগ্রাম ও আন্দোলনের ইতিহাসের অবিস্মরণীয় উপাদানে পরিণত হয়েছে।
সমাবেশের পর র‍্যালি অনুষ্ঠিত হয়। র‍্যালিতে উপস্থিত ছিলেন ওমানে নিযুক্ত বাংলাদেশের রাষ্ট্রদূত গোলাম সারওয়ার, বাংলাদেশ স্কুলের অধ্যক্ষ মেজর (অব.) নাসিরউদ্দিন, বিমান ও পর্যটন মন্ত্রণালয়ের যুগ্ম সচিব এ টি এম নাসির মিয়া, স্থানীয় আওয়ামী লীগ ও বাংলাদেশ কমিউনিটির নেতারা। র‍্যালিতে ওমানের বাংলাদেশি বিভিন্ন স্কুলের শিক্ষার্থী, বাংলাদেশ অ্যাম্বেসির কর্মকর্তা-কর্মচারী, ওমান প্রবাসীসহ প্রায় দুই হাজার বাংলাদেশি অংশ নেন।
