
বরগুনার পাথরঘাটায় হরিণ শিকারের কয়েক শ ফাঁদ এবং প্রায় ২৫ কেজি হরিণের মাংস জব্দ করেছে পুলিশ। গতকাল রোববার রাতে উপজেলার বলেশ্বর নদের তীরবর্তী চরদুয়ানী ইউনিয়নের জ্ঞানপাড়া খাল থেকে পুলিশ ওই ফাঁদ ও মাংস জব্দ করে।
চরদুয়ানী নৌ-পুলিশ ফাঁড়ির ইনচার্জ উপপরিদর্শক (এসআই) মো. রমজান মিয়া বলেন, চক্রটি সুন্দরবন থেকে হরিণ শিকার করে ফিরছিল। গোপন তথ্যের ভিত্তিতে অভিযান চালিয়ে হরিণ শিকারের ফাঁদ ও মাংস জব্দ করা হয়। এ ঘটনায় কাউকে আটক করা যায়নি।  চরদুয়ানী নৌ-পুলিশ ফাঁড়ি সূত্র জানায়, গেছে, অভিযানের সময় নৌকাটি পরিত্যক্ত অবস্থায় পাওয়া যায়।
বন বিভাগের সুন্দরবন রেঞ্জের জ্ঞানপাড়া ক্যাম্পের ভারপ্রাপ্ত কর্মকর্তা (ওসি) জাহাঙ্গীর আলম বলেন, জব্দ করা ফাঁদ ও মাংস আজ সকালে পাথরঘাটা থানায় হস্তান্তর করা হবে। এ ঘটনায় মামলা করার প্রক্রিয়া চলছে।
