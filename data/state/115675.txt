
ঢাকায় সৌদি আরব দূতাবাসের কর্মকর্তা খালাফ আল আলী হত্যা মামলায় মৃত্যুদণ্ডের রায়ের বিরুদ্ধে আসামিদের আপিল ও ডেথ রেফারেন্সের (মৃত্যুদণ্ডাদেশ অনুমোদন) ওপর শুনানি গ্রহণ শেষ হয়েছে। এ বিষয়ে রায়ের জন্য ১০ নভেম্বর দিন ধার্য করা হয়েছে।বিচারপতি মইনুল ইসলাম চৌধুরী ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চ গতকাল রোববার শুনানি গ্রহণ শেষে রায়ের এ দিন ধার্য করেন।খালাফ আল আলীকে হত্যার দায়ে গত বছরের ৩০ ডিসেম্বর পাঁচজনকে মৃত্যুদণ্ডাদেশ দেন ঢাকার দ্রুত বিচার ট্রাইব্যুনাল-৪। এই আসামিরা হলেন সাইফুল ইসলাম, মো. আল আমীন, আকবর আলী, রফিকুল ইসলাম ও সেলিম চৌধুরী। তাঁদের মধ্যে সেলিম চৌধুরী শুরু থেকে পলাতক রয়েছেন।আদালত সূত্র জানায়, এই রায়ের বিরুদ্ধে সেলিম ছাড়া অপর চার আসামি প্রথমে জেল আপিল ও পরে আপিল করেন। একই সঙ্গে আসামিদের মৃত্যুদণ্ড অনুমোদনের জন্য হাইকোর্টে আসে। ওই বেঞ্চে ৩০ জুলাই থেকে শুনানি শুরু হয়।২০১২ সালের ৫ মার্চ মধ্যরাতে গুলশানের কূটনৈতিক এলাকার ১২০ নম্বর সডকের ১৯/বি নম্বর বাসার সামনে গুলিবিদ্ধ হন খালাফ আল আলী। ৬ মার্চ ভোরে হাসপাতালে চিকিৎসাধীন অবস্থায় তাঁর মৃত্যু হয়।
