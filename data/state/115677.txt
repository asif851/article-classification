
নৈমিত্তিক ছুটিসহ ছয় দফা দাবিতে গত মঙ্গলবার থেকে নারায়ণগঞ্জের সোনারগাঁ উপজেলার কাঁচপুরে তৈরি পোশাক কারখানা ওপেক্স অ্যান্ড সিনহা গ্রুপের শ্রমিকেরা বিক্ষোভ ও অবস্থান কর্মসূচি পালন করছেন। বিক্ষোভের কারণে দুই দিন ধরে কারখানাটির সব ধরনের উৎপাদন বন্ধ আছে।পুলিশ ও শ্রমিকেরা জানান, তাঁরা দীর্ঘদিন ধরে নৈমিত্তিক ছুটি, মাতৃত্বকালীন ছুটিসহ ছয় দফা দাবি নিষ্পত্তি করার জন্য কর্তৃপক্ষকে অনুরোধ করছিলেন। এসব দাবি পূরণ না হওয়ায় মঙ্গলবার থেকে তাঁরা কাজে যোগ না দিয়ে সকাল থেকে দুপুর পর্যন্ত বিক্ষোভ ও অবস্থান কর্মসূচি পালন করে আসছেন। গতকাল বুধবার সকাল সাতটা থেকে সন্ধ্যা ছয়টা পর্যন্ত কারখানার কয়েক হাজার শ্রমিক কাজে যোগ না দিয়ে কর্মসূচি পালন করেন।কারখানার শ্রমিক মর্জিনা আক্তার, শেফালী বেগম ও নজরুল ইসলাম জানান, ছয় দফা দাবি না মানলে তাঁদের আন্দোলন অব্যাহত থাকবে। তাঁরা অভিযোগ করেন, দীর্ঘদিন ধরে কর্তৃপক্ষকে ছয় দফা দাবি মেনে নেওয়ার জন্য অনুরোধ জানানো হয়েছে। কর্তৃপক্ষ দাবি মেনে নেওয়ার জন্য আশ্বাস দিলেও কথা রাখেনি। এ কারণে তাঁরা আন্দোলনে যেতে বাধ্য হয়েছেন।কারখানার প্রশাসনিক কর্মকর্তা দেলোয়ার হোসেন জানান, ‘শ্রমিকদের অধিকাংশ দাবিই আমরা মেনে নিয়েছি। অযৌক্তিক কিছু দাবি নিয়ে তারা আন্দোলনে নেমেছে।’শিল্প পুলিশ-৪-এর সহকারী পরিচালক (এএসপি) ফিরোজ কবির জানান, দুই দিন ধরে ওই কারখানার সামনে অতিরিক্ত পুলিশ মোতায়েন করা হয়েছে।
