
রাজশাহীতে পদ্মা নদীতে নৌকা ভ্রমণ করতে গিয়ে পানিতে পড়ে এক কলেজছাত্র দুপুর থেকে নিখোঁজ রয়েছে। ফায়ার সার্ভিসের কর্মীরা তার খোঁজে পদ্মা নদীতে যে অভিযান চালিয়েছিলেন তা স্থগিত করা হয়েছে। 
ওই শিক্ষার্থীর নাম আসিফ আল মাসুদ ওরফে মৃন্ময়। সে নগরের মডেল স্কুল অ্যান্ড কলেজের কলেজের একাদশ শ্রেণির শিক্ষার্থী। তার বাড়ি চুয়াডাঙ্গায়। তার বাবার নাম মহসীন আলী।  তার সহপাঠীরা জানিয়েছে, তারা তিনজন ছেলে ও তিনজন মেয়ে মিলে দুপুর সাড়ে ১২টার দিকে একটি নৌকা ভাড়া করে পদ্মা নদীতে বেড়াতে যায়। নগরের শ্রীরামপুর এলাকায় অবস্থিত টি-বাঁধ থেকে তাদের নৌকা ছাড়ে। নদীর মাঝখানে চরে গিয়ে নৌকা রেখে তাদের কয়েকজন নদীতে গোসল করে। নৌকার মাঝিও গোসল সেরে নেন। ওখান থেকে বেলা সোয়া একটার দিকে নৌকা ছেড়ে আসার সময় আসিফ নৌকার এক পাশ থেকে অন্য পাশে দৌড়ে পার হতে যায়। এ সময় সে পা ফসকে পানিতে পড়ে যায়। তার দুই বন্ধু তাকে উদ্ধার করতে গিয়ে ব্যর্থ হয়।  তার মামা রাজশাহী কলেজের ইংরেজি বিভাগের শিক্ষক আবদুল মালেক জানান, আসিফরা দুই বোন এক ভাই। আসিফ সবার ছোট। সে মডেল স্কুল অ্যান্ড কলেজের মানবিক বিভাগ নিয়ে একাদশ শ্রেণিতে পড়ছিল। তিনি বলেন, ফায়ার সার্ভিসেরা কর্মীরা তখন থেকেই চেষ্টা করছেন। কিন্তু লাশের কোনো খোঁজ পাচ্ছেন না।
