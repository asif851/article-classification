
নৌমন্ত্রী শাজাহান খান অভিযোগ করেছেন, বাইরের কয়েকজন লোক (শ্রমিকদের বাইরের) শ্রমিকদের মধ্যে ঢুকে আজ সোমবার তাঁদের উসকে দিয়ে এসব বিক্ষোভ ও ভাঙচুরের ঘটনা ঘটাচ্ছে। তবে এর দায়দায়িত্ব শ্রমিক নেতৃত্ব বা মালিকদের ওপর বর্তাবে না বলে মন্ত্রী জানান। একই সঙ্গে আজ বন্ধ করে দেওয়া কারখানাগুলো আগামীকাল মঙ্গলবার খুলে দেওয়া হবে বলে সিদ্ধান্ত হয়েছে।মন্ত্রী শ্রমিকদের শান্ত থাকার আহ্বান জানান। পাশাপাশি ঈদের আগে বেতন-বোনাস পাওয়ার জন্য তিনি শ্রমিকদের কাজে যোগ দেওয়ার আহ্বান জানান।আজ পোশাকশ্রমিকদের অসন্তোষের মধ্যে সচিবালয়ে নৌ-পরিবহন মন্ত্রণালয়ে সরকারপক্ষ, মালিকপক্ষ ও শ্রমিকপক্ষের প্রতিনিধিদল বৈঠক করে। বৈঠক শেষে নৌ-পরিবহনমন্ত্রী এসব কথা বলেন।শাজাহান খান আরও বলেন, ‘এই আহ্বানের পরও যাঁরা কাজে যাবেন না, তাঁদের বলব, তাঁরা আমাদের কেউ নন। তাঁরা ষড়যন্ত্রকারীদের অংশ। তাঁরা কারখানাকে ধ্বংস করতে চান।’নৌমন্ত্রী শাজাহান খানের নেতৃত্বে গঠিত গার্মেন্টস শ্রমিক সমন্বয় পরিষদের মহাসমাবেশের উদ্দেশ্য বানচাল করার জন্যই ষড়যন্ত্র হচ্ছে বলে মন্ত্রী অভিযোগ করেন।এসব ঘটনা দেখার জন্য প্রতিটি কারখানায় শ্রমিক ও মালিকপক্ষ থেকে কিছু কর্মী নিয়োগ করা হবে। তারা এসব ঘটনায় জড়িত ব্যক্তিদের চিহ্নিত করবে। সেই অনুযায়ী তাদের বিরুদ্ধে ব্যবস্থা নেওয়া হবে।
বৈঠকে অংশ নেওয়া বিজিএমইএর ভারপ্রাপ্ত সভাপতি আবদুল মান্নান বলেন, ‘মজুরি বোর্ডের যৌক্তিক সিদ্ধান্ত আমরা মেনে নেব।’ শ্রমিকদের কাজে যোগ দেওয়ার আহ্বান জানিয়ে তিনি বলেন, ‘ঈদের আগে গার্মেন্টস বন্ধ থাকলে শ্রমিকদের বেতন-বোনাস দিতে কষ্ট হবে। তাই আমরা সরকারের কাছে নিরাপত্তা চাই। কাল থেকেই গার্মেন্টস খুলব।’
গার্মেন্টস শ্রমিক ট্রেড ইউনিয়েনের সভাপতি মন্টু ঘোষ বলেন, ‘আমরা সর্বনিম্ন মজুরি আট হাজার ১০০ টাকা চেয়েছি। তবে আমরা ভাঙচুরের কোনো কর্মসূচি দিইনি। মজুরি বোর্ড যদি আমাদের দাবি পূরণ না করে, তাহলে আমরা সর্বাত্মক ধর্মঘট করব। কিন্তু আমরা ভাঙচুর চাই না। যাঁরা এসব করছেন, তাঁরা আমাদের সঙ্গে আলোচনা না করেই এসব করছেন। তবে আমরা মজুরি বোর্ডের কাছে দাবি রাখব যত তড়াতাড়ি সম্ভব রোয়েদাদ ঘোষণা করা হোক।’
