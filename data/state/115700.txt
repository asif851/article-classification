
চোরেরা পুরোনো তালা ভেঙে চুরি করেছে। কিন্তু যাওয়ার সময় লাগিয়ে গেছে নতুন তালা। এমন চুরির ঘটনা ঘটেছে মেহেরপুরের গাংনীতে।
বৃহস্পতিবার রাত আনুমানিক তিনটার দিকে গাংনী পৌর শহরের থানা রোডের মুখোমুখি দুটি দোকানে চুরি হয়। এর মধ্যে একটিতে লাগিয়ে যাওয়া হয় নতুন এ তালা। চুরি হওয়া দোকানের একটি কীটনাশকের দোকান মহুয়া এন্টারপ্রাইজ ও অন্যটি ইজিবাইকের ব্যাটারির দোকান। মহুয়াতে তালা লাগিয়ে যাওয়া হয়।
মহুয়া এন্টারপ্রাইজের মালিক জাহিদ হাসান বলেন, তাঁর দোকানে মাঝেমধ্যে রাতবিরাতে সার ও কীটনাশক গাড়িতে ওঠানো-নামানো হয়। গত রাতে যখন দোকানে চুরি হয়, আশপাশের মানুষ বুঝতে পারেনি চুরি হচ্ছে। তাঁরা মনে করেছে দোকানে মাল এসেছে নয়তো দোকান থেকে মাল কোথাও নেওয়া হচ্ছে। দামি দামি কীটনাশকগুলো চোরেরা নিয়ে গেছে। এগুলো সবই কোম্পানির কাছ থেকে বাকিতে নেওয়া। এখন কীভাবে টাকা পরিশোধ করবেন, তা তিনি বুঝতে পারছেন না।ব্যাটারির দোকানের মালিক ছেকেন আলী বলেন, তাঁর দোকান থেকে ২৫টি ব্যাটারি চুরি হয়। বেশ কয়েকটি এনজিও থেকে ঋণ নিয়ে তিনি ব্যবসা পরিচালনা করেন। প্রতি সপ্তাহে ঋণের কিস্তি দুই হাজার টাকা দিতে হয়। গাংনী বাজার কমিটির সভাপতি মাহবুবুর রহমান বলেন, বাজার পাহারার ব্যবস্থা আছে। তারপরও চুরি হয়েছে। এ নিয়ে ব্যবসায়ীদের মধ্যে উৎকণ্ঠা বিরাজ করছে।
গাংনী থানার ভারপ্রাপ্ত কর্মকর্তা (ওসি) বিষ্ণুপদ পাল বলেন, চুরির ঘটনায় কীটনাশক দোকান মালিক একটি মামলা করেছেন। পুলিশ বিষয়টি পুলিশ তদন্ত করছে।ব্যাটারির দোকানের মালিক জানিয়েছেন, তিনিও একটি মামলা করবেন।
