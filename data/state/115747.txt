
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, বাংলাদেশের জন্য আজ একটি কালো দিন। আজ অনৈতিক ও অবৈধ সরকারের শপথ গ্রহণের মধ্য দিয়ে গণতন্ত্রের অশুভযাত্রার সূচনা হলো। গণতান্ত্রিক চেতনাকে কবর দিয়ে স্বৈরতান্ত্রিক একনায়কতন্ত্রের কালিময় যাত্রা শুরু হলো। আজ রোববার সন্ধ্যায় গণমাধ্যমে পাঠানো এক বিবৃতিতে মির্জা ফখরুল এ কথা বলেন।আজ বিকেলে প্রধানমন্ত্রী শেখ হাসিনাসহ নবগঠিত সরকারের মন্ত্রিসভার সদস্যরা শপথ নেন। এর পরই মির্জা ফখরুল এই বিবৃতি দেন।মির্জা ফখরুল বলেন, উদ্ভট, হাস্যকর তথাকথিত মহাজোটের একতরফা ভোটারবিহীন নির্বাচনের সাজানো নাটকের মধ্য দিয়ে জনগণের সমর্থনহীন একটি স্বৈরতান্ত্রিক সরকার এদেশের মানুষের ওপর চাপিয়ে দেওয়া হলো। এই সরকারের প্রতি বাংলাদেশের শতকরা ৯৫ ভাগ মানুষের কোনো সমর্থন নেই।মির্জা ফখরুল সরকারকে উদ্দেশ করে বলেন, ‘আমরা এই অগণতান্ত্রিক ও স্বৈরতান্ত্রিক পদক্ষেপের তীব্র নিন্দা জানাচ্ছি। অবিলম্বে এই অবৈধ সরকারকে পদত্যাগ করে সব দলের অংশগ্রহণের মধ্য দিয়ে একটি সুষ্ঠু ও অবাধ নির্বাচনের জন্য নিরপেক্ষ ও নির্দলীয় সরকারের কাছে ক্ষমতা হস্তান্তরের আহ্বান জানাচ্ছি।’
বিএনপির এই নেতা আরও বলেন, বিরোধী দল যখন দেশে শান্তি ও গণতন্ত্র প্রতিষ্ঠা করার পথে চলছে, তখন আওয়ামী লীগ সব গণতান্ত্রিক রীতিনীতি ও নৈতিকতাকে বিসর্জন দিয়ে স্বৈরতন্ত্রের পথে চলতে শুরু করল। বাংলাদেশকে আবার সুপরিকল্পিতভাবে অন্ধকারে নিক্ষেপ করা হলো। বাংলাদেশের গণতন্ত্রকামী স্বাধীনচেতা মানুষ কোনো দিন এই সরকারকে বৈধ সরকার হিসেবে স্বীকৃতি দেবে না ও মেনে নেবে না।
