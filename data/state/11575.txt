
শরীয়তপুরের জাজিরা উপজেলার পশ্চিম নাওডোবা মেছের আলী মুন্সি কান্দি গ্রামে নুরুল ইসলাম মাদবর হত্যা মামলার বাদী মোজাম্মেল হক মাদবরের বাড়িতে গত শনিবার দুর্বৃত্তরা বোমা হামলা করেছে। মামলার এজাহারভুক্ত প্রধান আসামি জলিল গোমস্তাসহ ১২ আসামি জামিনে মুক্তি পেয়েছেন।জাজিরা থানা ও স্থানীয় সূত্র জানায়, পূর্বশত্রুতার জের ধরে গত ৩০ সেপ্টেম্বর পশ্চিম নাওডোবা মেছের আলী মুন্সি কান্দি গ্রামের মুক্তিযোদ্ধা নুরুল ইসলাম মাদবরকে (৬৫) কুপিয়ে হত্যা করে দুর্বৃত্তরা। পরের দিন ১৮ ব্যক্তিকে আসামি করে তাঁর ছেলে মোজাম্মেল হক মাদবর থানায় মামলা করেন। পুলিশ মামলার প্রধান আসামি জলিল গোমস্তা ও তাঁর ভাই আলাউদ্দিন গোমস্তাকে বাদ দিয়ে ৯ ফেব্রুয়ারি আদালতে অভিযোগপত্র দাখিল করে।১৮ ফেব্রুয়ারি মামলার প্রধান আসামি জলিল গোমস্তাসহ ১২ আসামি উচ্চ আদালত থেকে জামিনে মুক্তি পান। ওই দিনই আসামিরা ১৫-২০টি মোটরসাইকেল নিয়ে বাদীর বাড়ির পাশে মহড়া দেন। শনিবার গভীর রাতে মোজাম্মেল হক মাদবরের বাড়িতে দুর্বৃত্তরা দুটি ককটেল ও দুটি পেট্রলবোমা ছোড়ে।মোজাম্মেল হক মাদবর অভিযোগ করেন, ‘মামলা প্রত্যাহার করার জন্য আমাকে ও আমার ভাইদের হুমকি দেওয়া হচ্ছে।’জাজিরা থানার উপপরিদর্শক (এসআই) মহিদুল ইসলাম বলেন, মোজাম্মেল মাদবরের বাড়ির উঠানে বোমার মতো একটি বস্তু ও একটি ভাঙা কাচের বোতল পাওয়া গেছে। সেগুলো থানায় আনা হয়েছে। এ বিষয়ে এখনো লিখিত অভিযোগ পাওয়া যায়নি।
