
মানবতাবিরোধী অপরাধের মামলায় মৃত্যুদণ্ডে দণ্ডিত সালাউদ্দিন কাদের চৌধুরীর চট্টগ্রামের বাড়ি ‘গুডস হিল’ থেকে ১৬ জনকে আটক করেছে পুলিশ। গতকাল শনিবার রাত আটটার দিকে তাদের আটক করা হয়।কোতোয়ালি থানার ওসি জসিম উদ্দিন গতকাল রাতে প্রথম আলোকে বলেন, গুডস হিলে গোপন বৈঠকের খবর শুনে অভিযান চালানো হয়। সেখানে ৭০ থেকে ৮০ জন ছিল। বাড়ির মূল ফটকের ভেতর থেকে ১৬ জনকে আটক করা হয়। পুলিশের উপস্থিতি টের পেয়ে অন্যরা পালিয়ে যায়।ওসি বলেন, একসঙ্গে এত লোকজন থাকায় সন্দেহ তৈরি হয়। কারণ সেখানে কোনো রাজনৈতিক সভা-সমাবেশ ছিল না। আটক ব্যক্তিদের বিরুদ্ধে আইনগত ব্যবস্থা নেওয়ার প্রক্রিয়া চলছে।পুলিশ জানায়, আটক ১৬ জনের বাড়ি রাঙ্গুনিয়ায়। তাদের মধ্যে উত্তর জেলা ছাত্রদলের কয়েকজন নেতা-কর্মী রয়েছেন।পুলিশের অভিযানের সময় ওই বাড়িতে অবস্থান করছিলেন সাকার ছোট ভাই ও বিএনপির নেতা গিয়াসউদ্দিন কাদের চৌধুরী। বাড়ি থেকে নেতা-কর্মীদের আটকের বিষয়ে গিয়াসউদ্দিন কাদের চৌধুরীর বক্তব্য জানতে তাঁর মুঠোফোনে যোগাযোগ করা হয়। কিন্তু রিং হলেও ফোন ধরেননি তিনি।
 
