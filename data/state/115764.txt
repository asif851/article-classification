
সিন্ডিকেটের এক সিদ্ধান্তের প্রতিবাদে জাহাঙ্গীরনগর বিশ্ববিদ্যালয়ের কম্পিউটার সায়েন্স অ্যান্ড ইঞ্জিনিয়ারিং বিভাগের কর্তব্যরত ১৫ জন শিক্ষক পদত্যাগ করতে যাচ্ছেন। আগামীকাল শনিবার তাঁরা পদত্যাগপত্র জমা দেবেন বলে ওই বিভাগের সভাপতি জানিয়েছেন।
গতকাল বৃহস্পতিবার সন্ধ্যায় ভূতাত্ত্বিক ও কম্পিউটার সায়েন্স অ্যান্ড ইঞ্জিনিয়ারিং বিভাগের নবনির্মিত তৃতীয় তলাকে পরিবেশ বিজ্ঞান বিভাগকে বরাদ্দ দেওয়ার সিদ্ধান্ত নেয় বিশ্ববিদ্যালয়ের সিন্ডিকেট। এই সিদ্ধান্তের প্রতিবাদে ওই ১৫ জন শিক্ষক পদত্যাগের সিদ্ধান্ত নেন।আজ শুক্রবার বিভাগের কম্পিউটার সায়েন্স অ্যান্ড ইঞ্জিনিয়ারিং সভাপতি মোহাম্মদ শরীফ উদ্দিন বলেন, ‘সিন্ডিকেটের সিদ্ধান্তে আমি মর্মাহত। আমাদের বিভাগের ক্ষতি করে ভবনের তৃতীয় তলা পরিবেশ বিজ্ঞান বিভাগকে বরাদ্দ দেওয়া হয়েছে। এর প্রতিবাদে বিভাগের কর্তব্যরত সব শিক্ষক পদত্যাগের সিদ্ধান্ত নিয়েছেন। কাল শনিবার সকালে আমরা সবাই পদত্যাগপত্র জমা দেব।’সিন্ডিকেটের এমন সিদ্ধান্তের প্রতিবাদে সকাল থেকে কম্পিউটার সায়েন্স অ্যান্ড ইঞ্জিনিয়ারিং বিভাগের শিক্ষার্থীরা অনশন শুরু করেছেন।কম্পিউটার সায়েন্স অ্যান্ড ইঞ্জিনিয়ারিং বিভাগের সহযোগী অধ্যাপক আবু সাঈদ মো. মোস্তাফিজুর রহমান প্রথম আলোকে জানান, বর্তমানে ১৫ জন শিক্ষক এ বিভাগে কর্মরত রয়েছেন। তাঁরা সবাই পদত্যাগ করবেন বলে সিদ্ধান্ত নেওয়া হয়েছে।গত ৫ এপ্রিল এক প্রশাসনিক আদেশের মাধ্যমে বঙ্গবন্ধু হল সংলগ্ন ভূতাত্ত্বিক ও কম্পিউটার সায়েন্স বিজ্ঞান ভবনের নব নির্মিত তৃতীয় তলা পরিবেশ বিজ্ঞান বিভাগকে বরাদ্দ দেওয়া হয়। এতে শ্রেণিকক্ষ ও অন্যান্য সংকট হবে—এমন দাবি করে নতুন ভবনে পরিবেশ বিজ্ঞানকে উঠতে বাধা দেয় ভূতাত্ত্বিক বিজ্ঞান এবং কম্পিউটার সায়েন্স অ্যান্ড ইঞ্জিনিয়ারিং বিভাগ। এই অচলাবস্থা নিরসনে গত ৭ এপ্রিল সন্ধ্যায় জরুরি সিন্ডিকেট সভায় পাঁচ সদস্যদের কমিটি গঠন করা হয়। কমিটির প্রতিবেদনের ভিত্তিতে গতকাল সিন্ডিকেট সভায় ভবনের তৃতীয় তলা পরিবেশ বিজ্ঞান বিভাগকে বরাদ্দ দেওয়া হয়।
