
বিএনপির চেয়ারপারসন খালেদা জিয়াকে ‘স্টুপিড লিডার’ বলে মন্তব্য করলেন অর্থমন্ত্রী আবুল মাল আবদুল মুহিত। তিনি বলেন, ‘২০১৪ সালে দেশের অর্থনীতির অনেক অগ্রগতি হয়েছে। কিন্তু খালেদা জিয়া এসব পছন্দ করছেন না। তিনি দেশকে ধ্বংস করার চেষ্টা করছেন। স্টুপিড লিডার (নির্বোধ নেত্রী)। তাঁর কর্মকাণ্ড সম্পূর্ণ রাষ্ট্রবিরোধী।’আজ বুধবার দুপুরে রাজধানীর বঙ্গবন্ধু আন্তর্জাতিক সম্মেলন কেন্দ্রে ঢাকা আন্তর্জাতিক বস্ত্র ও তৈরি পোশাক খাতের যন্ত্রপাতির প্রদর্শনীর উদ্বোধনী অনুষ্ঠানে অর্থমন্ত্রী এ কথা বলেন।বিএনপিকে উদ্দেশ করে অর্থমন্ত্রী আরও বলেন, ‘একটি রাজনৈতিক দল বাংলাদেশের ভবিষ্যৎ নষ্ট করার চেষ্টা করছে।’ তাঁর দাবি, ‘বর্তমানে দেশে কোনো অস্থিরতা নেই। যেটা হচ্ছে, সেটি সন্ত্রাস। অধিকাংশ মানুষই এটি পছন্দ করেন না।’ এর সঙ্গে তিনি যোগ করলেন, ‘আমি দৃঢ়ভাবে বিশ্বাস করি, শিগগিরই সমস্যার সমাধান হবে।’আধুনিক প্রযুক্তির সঙ্গে দেশের উদ্যোক্তাদের পরিচয় ঘটানো এবং স্থানীয়ভাবে এগুলো সংগ্রহ করতে ঢাকা আন্তর্জাতিক বস্ত্র ও তৈরি পোশাক খাতের যন্ত্রপাতি প্রদর্শনী​র (ডিটিজি) আয়োজন করা হয়েছে। বিটিএমএর সঙ্গে তাইওয়ানের চ্যান চাও ইন্টারন্যাশনাল ও হংকংয়ের ইর্য়োকার্স ট্রেড অ্যান্ড মার্কেটিং সার্ভিস কোম্পানি যৌথভাবে চার দিনব্যাপী এই প্রদর্শনীর আয়োজন করছে।
এবারের ১২তম ঢাকা আন্তর্জাতিক বস্ত্র ও তৈরি পোশাক খাতের যন্ত্রপাতির প্রদর্শনীতে ৩৩ দেশের ৮৮০টি যন্ত্রপাতি প্রস্তুতকারক প্রতিষ্ঠান অংশ নিচ্ছে। ১৬টি হলে এসব প্রতিষ্ঠানের ১ হাজার ৬০টি বুথ থাকবে। প্রদর্শনীর এক যুগ পূর্তি উপলক্ষে ১২টি প্রতিষ্ঠানকে সম্মাননা দেওয়া হবে। আগামী শনিবার পর্যন্ত প্রদর্শনী প্রতিদিন দুপুর ১২টা থেকে রাত ৮টা পর্যন্ত সবার জন্য উন্মুক্ত থাকবে।অনুষ্ঠানে আরও বক্তব্য দেন বস্ত্রমন্ত্রী এমাজ উদ্দিন প্রামাণিক, এফবিসিসিআইয়ের সভাপতি কাজী আকরাম উদ্দিন আহ্‌মদ, বাংলাদেশ টেক্সটাইল মিলস অ্যাসোসিয়েশনের (বিটিএমএ) সভাপতি তপন চৌধুরী, বিজিএমইএর সভাপতি আতিকুল ইসলাম, বিকেএমইএর সহসভাপতি আসলাম সানি প্রমুখ।
