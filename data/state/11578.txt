
সমাজে মাদকবিরোধী সচেতনতা সৃষ্টির জন্য ১০ বছর ধরে কাজ করে চলেছে প্রথম আলো ট্রাস্ট মাদকবিরোধী আন্দোলন। এ কার্যক্রমের অংশ হিসেবে আজ ঢাকায় রেডিও, টেলিভিশন ও সংবাদপত্রে প্রচারিত বা প্রকাশিত প্রতিবেদনের জন্য ছয়জন সাংবাদিককে ‘মাদকবিরোধী সেরা প্রতিবেদন পুরস্কার ২০১৩’ দেওয়া হবে। উল্লেখ্য, ২০১০ সাল থেকে এ পুরস্কার দেওয়া হচ্ছে।আজ বুধবার বিকেল সাড়ে তিনটায় প্রথম আলো কার্যালয়ের (সিএ ভবন) দশম তলায় আয়োজিত অনুষ্ঠানে অংশ নিতে আগ্রহী ব্যক্তিদের আমন্ত্রণ জানানো হয়েছে। অনুষ্ঠানে সাংসদ ও নাট্যশিল্পী আসাদুজ্জামান নূর প্রধান অতিথি থাকবেন। বিশেষ অতিথি থাকবেন ঢাকা মহানগর পুলিশের কমিশনার বেনজীর আহমেদ। এ ছাড়া অংশ নেবেন প্রশাসনসহ নাগরিক সমাজের প্রতিনিধিরা।সংবাদপত্রের তিনজন এবং ইলেকট্রনিক মিডিয়ার তিনজন সাংবাদিককে এ বছর মাদকবিরোধী সেরা প্রতিবেদনের জন্য পুরস্কৃত করবে প্রথম আলো ট্রাস্ট মাদকবিরোধী আন্দোলন। এ পুরস্কারের অর্থমূল্য হিসেবে প্রতি বিভাগের প্রথম স্থান অধিকারী ৫০ হাজার টাকা, দ্বিতীয় স্থান অধিকারীরা প্রত্যেকে ৩০ হাজার টাকা এবং তৃতীয় স্থান অধিকারীরা ২০ হাজার টাকা করে পাবেন। অর্থমূল্যের সঙ্গে দেওয়া হবে সনদ ও ক্রেস্ট।প্রতিযোগিতায় বিচারকমণ্ডলীর সদস্য ছিলেন ডেইলি স্টার-এর নির্বাহী সম্পাদক সৈয়দ বদরুল আহসান, মিডিয়া উন্নয়নকর্মী মুহাম্মদ জাহাঙ্গীর এবং ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের সহযোগী অধ্যাপক কাবেরী গায়েন।প্রথম আলো মাদকবিরোধী আন্দোলন নিয়মিতভাবে মাদকাসক্ত ব্যক্তি ও তাদের পরিবারের সহায়তার জন্য প্রতি মাসে ঢাকা ও ঢাকার বাইরে পরামর্শ সভার আয়োজন করে। এ ছাড়া বছরব্যাপী বিভিন্ন স্কুল, কলেজ ও বিশ্ববিদ্যালয়ে মাদকবিরোধী মুক্ত আলোচনা সভা হয়। প্রতিবছর ২৬ জুন আন্তর্জাতিক মাদকবিরোধী দিবস পালন উপলক্ষে ঢাকা ও চট্টগ্রামে কনসার্ট এবং দেশব্যাপী শোভাযাত্রার আয়োজন করা হয়।
