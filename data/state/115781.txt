
উপযুক্ত ব্যবস্থা নিয়ে রোহিঙ্গাদের ঠেঙ্গারচরে পাঠানো হবে বলে মনে করে পররাষ্ট্র মন্ত্রণালয়-সম্পর্কিত সংসদীয় কমিটি। তারা বলেছে, ঠেঙ্গারচর বসবাসের অনুপযোগী বলে যারা প্রচার চালাচ্ছে, তা অপপ্রচার। সংসদ ভবনে অনুষ্ঠিত পররাষ্ট্র মন্ত্রণালয়-সম্পর্কিত সংসদীয় কমিটির বৈঠকে গতকাল রোববার এই মত দেওয়া হয়। সংসদ সচিবালয়ের সংবাদ বিজ্ঞপ্তিতে এ তথ্য জানানো হয়।বিজ্ঞপ্তিতে বলা হয়, বৈঠকে বলা হয়, রোহিঙ্গাদের জন্য অস্থায়ী ভিত্তিতে হলেও যথোপযুক্ত ব্যবস্থা গ্রহণ করে ঠেঙ্গারচরে স্থানান্তর করা হবে। এখানে তাদের প্রতি অমানবিক আচরণের প্রশ্নই ওঠে না। কমিটি এ বিষয়ে সরকারের পরিকল্পনার প্রশংসা করে। ঠেঙ্গারচর বসবাসের উপযুক্ত নয় এবং সরকার রোহিঙ্গাদের বিরান ভূমিতে স্থানান্তরের অমানবিক সিদ্ধান্ত নিয়েছে বলে বিভিন্ন সংগঠন ও প্রতিষ্ঠানের উদ্বেগের ব্যাপারে বৈঠকে নিন্দা জানানো হয়।বিজ্ঞপ্তিতে বলা হয়, যেসব রোহিঙ্গা বাংলাদেশে বসবাস করছে এবং যারা নতুনভাবে প্রবেশ করেছে, তাদের মিয়ানমারে ফেরত পাঠাতে কূটনৈতিক প্রচেষ্টা অব্যাহত রাখার সুপারিশ করা হয়। কমিটি বলেছে, রোহিঙ্গা সমস্যার উৎপত্তি মিয়ানমারে। তাই মিয়ানমারকে সমাধান করতে হবে।কমিটির সভাপতি দীপু মনির সভাপতিত্বে অনুষ্ঠিত বৈঠকে কমিটির সদস্য পররাষ্ট্রমন্ত্রী আবুল হাসান মাহমুদ আলী, প্রতিমন্ত্রী শাহরিয়ার আলম, গোলাম ফারুক খন্দকার, রাজী মোহাম্মদ ফখরুল ও সেলিম উদ্দিন অংশ নেন।
