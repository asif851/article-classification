
ব্রাহ্মণবাড়িয়ার বিজয়নগর উপজেলার চর ইসলামপুর গ্রামের নাজিরাবাড়ি মসজিদে মাজারপন্থী স্থানীয় কিছু লোকের হামলায় তাবলিগ-জামাতের ২৫ জন সদস্য আহত হয়েছেন। গত বৃহস্পতিবার সন্ধ্যায় এ হামলার ঘটনা ঘটে। এ ঘটনায় পুলিশ ১৭ জনকে গ্রেপ্তার করেছে।হামলার প্রতিবাদে গতকাল শুক্রবার শহরের লোকনাথ দীঘিরপাড় এলাকায় মিছিল ও সমাবেশ করেছেন স্থানীয় বিভিন্ন মাদ্রাসার ছাত্র ও শিক্ষকেরা। চর ইসলামপুর গ্রামের তাবলিগ জামাতপন্থী এক যুবকের ফেসবুকের একটি মন্তব্যকে কেন্দ্র করে এ হামলার ঘটনা ঘটে।বিজয়নগর থানার ওসি রসুল আহমেদ নিজামী বলেন, চর ইসলামপুর গ্রামের মাজারপন্থীরা নাজিরাবাড়ি মসজিদে ঢুকে তাবলিগ জামাতপন্থীদের ওপর হামলা চালিয়েছেন। এতে এক মাদ্রাসাশিক্ষকসহ মাদ্রাসার ২৫ শিক্ষার্থী আহত হন। হামলার ঘটনায় কান্দিপাড়া জামিয়া ইউনুসিয়া মাদ্রাসার ছাত্র সাইফুল ইসলাম ১৬৬ জনের নামে মামলা করেছেন। এর মধ্যে ১৭ জনকে গ্রেপ্তার করা হয়েছে। বাকিদের গ্রেপ্তারের চেষ্টা চলছে।চর ইসলামপুর ইউনিয়নের চেয়াম্যান হাফিজ উদ্দিন ভূঁইয়া বলেন, সম্প্রতি গ্রামের তাবলীগ জামাতপন্থী বোরহান উদ্দিন নামের ওই যুবক ফেসবুকে একটি মন্তব্য করেন। তাঁর এ মন্তব্যের বিষয়টি এলাকায় ছড়িয়ে পড়লে মাজারপন্থী গ্রাম্য মাতব্বরেরা ক্ষুব্ধ হন। তাঁরা বোরহানকে না পেয়ে গত মঙ্গলবার এক সালিসে যুবকটির ভগ্নিপতিকে জুতাপেটা ও গলায় জুতার মালা পরিয়ে কানে ধরে উঠবস করান। পরদিন গত বুধবার বিষয়টি নিয়ে ব্রাহ্মণবাড়িয়া সদর থানায় স্থানীয় আলেমদের সঙ্গে পুলিশের একটি বৈঠক হয়। তাতে দুই পক্ষের মধ্যে বিষয়টি মীমাংসা করে দেওয়া হয়।চর ইসলামপুরের তাবলিগ-জামাতপন্থী মাদ্রাসার এক ছাত্র এনাউল ইসলাম বলেন, গত বৃহস্পতিবার জামিয়া ইউনুছিয়া মাদ্রাসার এক শিক্ষকের নেতৃত্বে তাবলিগ জামাতের ২৫ জনের একটি দল গ্রামটিতে যায়। তারা সারা দিন এলাকাবাসীকে তাবলিগের দাওয়াত দেওয়ার পর মাগরিবের নামাজ পরতে নাজিরাবাড়ি মসজিদে ঢোকে। নামাজ শেষ হলে স্থানীয় মাজারপন্থীরা তাদের ওপর হামলা চালান। পরে পুলিশ এসে আহত ব্যক্তিদের উদ্ধার করে ব্রাহ্মণবাড়িয়া সদর হাসপাতালে ভর্তি করে।
 
