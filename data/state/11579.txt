
সোনা চোরাচালানে জড়িত থাকার অভিযোগে গ্রেপ্তার বাংলাদেশ বিমানের উপমহাব্যবস্থাপকসহ (ডিজিএম) পাঁচজনের চার দিনের রিমান্ড মঞ্জুর করেছেন আদালত। আজ বুধবার ঢাকা মহানগর হাকিম মোহাম্মদ এরফান উল্লাহ এ আদেশ দেন।
ঢাকা মহানগর পুলিশের (ডিএমপি) গোয়েন্দা শাখা (ডিবি) দাবি করেছে, গতকাল মঙ্গলবার রাতে ঢাকার হজরত শাহজালাল আন্তর্জাতিক বিমানবন্দর, উত্তরা ও বসুন্ধরা এলাকা থেকে সোনা চোরাচালানে জড়িত থাকার অভিযোগে পাঁচজনকে গ্রেপ্তার করা হয়।ডিবি পুলিশ আজ এই পাঁচজনকে আদালতে হাজির করে ১০ দিন করে রিমান্ডে নেওয়ার আবেদন করে। আদালত তাঁদের চার দিন করে রিমান্ড মঞ্জুর করেন।গ্রেপ্তার হওয়া ব্যক্তিরা হলেন বাংলাদেশ বিমানের ডিজিএম এমদাদ হোসেন, চিফ অব প্ল্যানিং অ্যান্ড শিডিউলিং ক্যাপ্টেন আবু মোহাম্মদ আসলাম শহীদ, ব্যবস্থাপক (শিডিউলিং) তোজাম্মেল হোসেন, বিমানের ঠিকাদার মাহমুদুল হক ও মানি এক্সচেঞ্জ ব্যবসায়ী হারুন অর রশিদ।এ বিষয়ে দুপুরে রাজধানীর মিন্টো রোডে ডিএমপির মিডিয়া সেন্টারে সংবাদ ব্রিফিংয়ে ডিবির যুগ্ম কমিশনার মনিরুল ইসলাম দাবি করেন, ১২ নভেম্বর বাংলাদেশ বিমানের কেবিন ক্রু মাজহারুল আবসারকে দুই কেজি ৬০০ গ্রাম সোনা ও ছয়টি আইপ্যাডসহ গ্রেপ্তার করে শুল্ক কর্তৃপক্ষ। তাঁর দেওয়া স্বীকারোক্তির ভিত্তিতে গতকাল রাতে অভিযান চালিয়ে পাঁচজনকে গ্রেপ্তার করা হয়েছে। তাঁরা কোনো-না-কোনোভাবে সোনা চোরাচালানের সঙ্গে জড়িত।
