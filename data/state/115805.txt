
সিরাজগঞ্জের উল্লাপাড়া উপজেলার হাটবোয়ালিয়া কবরস্থান এলাকায় নগরবাড়ী-বগুড়া মহাসড়কে গতকাল মঙ্গলবার বাস ও সিএনজিচালিত অটোরিকশার (সিএনজি) সংঘর্ষে পাঁচজন নিহত হয়েছেন। একই দিন কুষ্টিয়ায় ব্যক্তিগত গাড়ি পানিতে পড়ে দুই বোনসহ বগুড়ার দুপচাঁচিয়া এবং সোমবার রাতে মানিকগঞ্জে সড়ক দুর্ঘটনায় সাতজন প্রাণ হারিয়েছেন।প্রথম আলোর আঞ্চলিক কার্যালয় ও প্রতিনিধিদের পাঠানো খবর:সিরাজগঞ্জ: উল্লাপাড়া থানার ভারপ্রাপ্ত কর্মকর্তা (ওসি) তাজুল হুদা বলেন, উল্লাপাড়া থেকে নবীনবরণ পরিবহনের একটি বাস রাজশাহী যাচ্ছিল। সকাল পৌনে নয়টার দিকে হাটবোয়ালিয়া কবরস্থান এলাকায় উল্লাপাড়াগামী একটি সিএনজি অটোরিকশা অন্য একটি যানকে পাশ কাটানোর (ওভারটেক) চেষ্টা করে। এ সময় অটোরিকশাটির সঙ্গে বাসের সংঘর্ষ হয়। এতে অটোরিকশাটি দুমড়ে-মুচড়ে যায়। পরে উল্লাপাড়া থেকে ফায়ার সার্ভিসের সদস্যরা এসে অটোরিকশাটি থেকে পাঁচজনের লাশ উদ্ধার করেন। নিহত ব্যক্তিরা হলেন সলঙ্গা থানার রানীনগর গ্রামের বাসিন্দা ধরইল মাদ্রাসার শিক্ষক আমজাদ হোসেন (৪৬), তেলকুপি গ্রামের জাহাঙ্গীর হোসেন মাস্টার (২৫), দত্তকুশা গ্রামের আশরাফুল ইসলাম (২৬), অটোরিকশার চালক বকুল হোসেন (২২) ও অজ্ঞাতনামা একজন (৩২)। নিহত আশরাফুলের স্ত্রী তানিয়া খাতুনকে (২০) স্থানীয় হাসপাতালে ভর্তি করা হয়েছে।কুষ্টিয়া: কুষ্টিয়া-রাজবাড়ী আঞ্চলিক সড়কে খোকসা উপজেলার মোড়াগাছা ক্লাব মোড়ে গতকাল বেলা ১১টার দিকে একটি ব্যক্তিগত গাড়ি নিয়ন্ত্রণ হারিয়ে পুকুরে পড়ে যায়। এতে পানিতে ডুবে দুই বোনের মৃত্যু হয়। তারা হলো জাফিরা জাহিদ (৫) ও তাসফিয়া জাহিদ (৩)। বাবা জাহিদুল ইসলাম ও মা তানিয়া আনোয়ারের সঙ্গে ঈদ উদ্যাপন করতে কুষ্টিয়ায় নানা বাড়ি যাচ্ছিল ওরা। নানা আনোয়ার আলী কুষ্টিয়া পৌরসভার মেয়র। গাড়িতে আরও ছিলেন তাদের খালা মুনিরা দেলওয়ার ও খালাতো বোন পূর্ণতা (৭)।মুনিরা দেলওয়ার প্রথম আলোকে বলেন, খুব সকালে তাঁরা ঢাকা থেকে রওনা দেন। গাড়ির পেছনে মুনিরার কোলে তাসফিয়া, পাশে তানিয়া আনোয়ার বসেছিলেন। সামনের আসনে পূর্ণতা ও জাফিরা ছিল। জাহিদুল নিজেই গাড়ি চালাচ্ছিলেন। তাঁরা হঠাৎ জোরে শব্দ শুনতে পান। এর পরপরই গাড়ি গড়াতে গড়াতে রাস্তার পাশের পুকুরে পড়ে যায়। একজন প্রত্যক্ষদর্শী বলেন, গাড়িটি গাছের সঙ্গে ধাক্কা খেয়েছিল। একপর্যায়ে স্থানীয় লোকজন পানিতে নেমে গাড়ির কাছে যায়। এ সময় জাহিদুল গাড়ির দরজা খুলে দিলে এটি দ্রুত ডুবতে থাকে। এ সময় সবাইকে উদ্ধার করে খোকসা উপজেলা স্বাস্থ্য কমপ্লেক্সে নেওয়া হয়। সেখানে কর্তব্যরত চিকিৎসক জাফিরা ও তাসফিয়াকে মৃত ঘোষণা করেন।মানিকগঞ্জ: ঢাকা-আরিচা মহাসড়কে মানিকগঞ্জ সদর উপজেলায় সোমবার রাতে যাত্রীবাহী বাস ও ট্রাকের মুখোমুখি সংঘর্ষে চারজন নিহত হয়েছেন। তাঁরা হলেন ট্রাকের চালক হরিরামপুর উপজেলার তসলিম আলী (৩৫), চালকের সহকারী সদর উপজেলার রাব্বি মিয়া (২০), গোপালগঞ্জের কাশিয়ানীর রাসেল মোল্লা (৩৫) ও নড়াইলের লোহাগড়ার তকদির মোল্লা (৭০)।পুলিশ ও আহত যাত্রীরা বলেন, সোমবার রাত আটটার দিকে নড়াইলের কালিয়া থেকে সাদ সুপার ডিলাক্স পরিবহনের একটি বাসে করে লোকজন ঢাকার গাবতলীর উদ্দেশে যাত্রা করে। রাত পৌনে একটার দিকে ঢাকা-আরিচা মহাসড়কের জাগীর এলাকায় বাসটির সঙ্গে বিপরীত দিক থেকে আসা একটি ভুসিবোঝাই ট্রাকের মুখোমুখি সংঘর্ষ হয়। এতে ঘটনাস্থলেই রাব্বি, তসলিম ও তকদির মারা যান। ঢাকা মেডিকেল কলেজ হাসপাতালে নেওয়ার পথে রাসেলের মৃত্যু হয়। সদর থানার ওসি আমিনুর রহমান বলেন, এ ঘটনায় মামলা হয়েছে।দুপচাঁচিয়া (বগুড়া): বগুড়া-নওগাঁ সড়কের কাহালুর বাবলাতলা বাসস্ট্যান্ডের কাছে গতকাল দুপুরে একটি পিকআপ ভ্যানের ধাক্কায় রিকশা ভ্যানচালক সিরাজুল ইসলাম (৫২) মারা যান। প্রত্যক্ষদর্শী কয়েকজন বলেন, কাহালুর বাবলাতলা বাসস্ট্যান্ডের কাছে একটি পিকআপ ভ্যান রিকশা ভ্যানটিকে ধাক্কা দেয়। এতে সিরাজুল আহত হন। স্থানীয় লোকজন তাঁকে উপজেলা স্বাস্থ্য কমপ্লেক্সে নিয়ে যান। সেখানে চিকিৎসাধীন অবস্থায় তিনি মারা যান। কাহালু থানার ওসি সমিত কুমার কুণ্ডু বলেন, ময়নাতদন্তের জন্য তাঁর লাশ মর্গে পাঠানো হয়েছে।
