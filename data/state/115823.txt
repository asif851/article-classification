
বেসামরিক বিমান চলাচল ও পর্যটনমন্ত্রী রাশেদ খান মেনন বলেছেন, আজকের পৃথিবীতে জঙ্গিবাদ একটি নতুন রূপ নিয়ে দেখা দিয়েছে। ধর্মের নাম করে জঙ্গিবাদের প্রসার ঘটছে বিশ্বব্যাপী। বাংলাদেশে জঙ্গিবাদের ভিত না থাকলেও তারা (জঙ্গি গোষ্ঠী) চেষ্টা করছে ফিরতে।ব্রাহ্মণবাড়িয়ার আখাউড়ার ধলেশ্বর গ্রামে আজ শনিবার সকালে এক অনুষ্ঠানে মেনন এসব কথা বলেন। ওই গ্রামে প্রতিষ্ঠিত রাবিয়া খাতুন স্মৃতি পাঠাগার আয়োজিত কৃতী শিক্ষার্থীদের সংবর্ধনা ও পুরস্কার বিতরণী অনুষ্ঠানে প্রধান অতিথি হিসেবে যোগ দেন তিনি।মন্ত্রী বলেন, সাম্প্রতিক সময়ে বিভিন্ন ক্ষেত্রে খুনখারাবির ঘটনা ঘটেছে। সব ক্ষেত্রেই জঙ্গিবাদীদের লক্ষ্য আমাদের দেশের সংখ্যালঘু ধর্মবাদে বিশ্বাসী ব্যক্তি ও গোষ্ঠীগুলো। ধর্মযাজক, ইসকন মন্দিরের পুরোহিত ও মাজারের খাদেমের ওপর হামলার ঘটনা ঘটেছে। আহমদিয়া ও শিয়া মসজিদে বোমা বিস্ফোরণ ঘটানো হয়েছে। জঙ্গিবাদীরা এ ঘটনা ঘটিয়েছে।রাশেদ খান মেনন বলেন, উগ্র সন্ত্রাসবাদ পৃথিবীব্যাপী বিস্তার লাভ করেছে। গোষ্ঠীগত দ্বন্দ্বের মধ্য দিয়ে সেসব দেশ ধ্বংসের পথে এগিয়ে যাচ্ছে, সেখানে বাংলাদেশকেও যুক্ত করার চেষ্টা করছে। তবে বাংলাদেশ আফগানিস্তান, পাকিস্তান, ইরাক বা সিরিয়া হবে না। আর সেই পরিণতি আনতে না চাইলে মৌলবাদ, জঙ্গিবাদ ও সাম্প্রদায়িকতার বিরুদ্ধে সবাইকে সতর্ক হওয়ার আহ্বান জানান তিনি।
একটি অঞ্চলে সন্ত্রাসবাদ কী ধরনের নৈরাজ্য সৃষ্টি করে সে উদাহরণ টেনে মন্ত্রী বলেন, কিছুদিন আগে ব্রাহ্মণবাড়িয়ায় ছোট্ট ঘটনাকে কেন্দ্র করে আমাদের সাংস্কৃতিক ঐতিহ্যকে ধ্বংস করা হলো। এরা যেন এই সুযোগ না পায়, সে জন্য সবাইকে মৌলবাদ ও জঙ্গিবাদের বিরুদ্ধে ঐক্যবদ্ধ থাকতে হবে।
রাবিয়া খাতুন স্মৃতি পাঠাগারের প্রতিষ্ঠাতা ও আইনজীবী আকসির এম চৌধুরীর সভাপতিত্বে অনুষ্ঠানে স্বাগত বক্তব্য দেন পাঠাগারের সম্পাদক শওকত চৌধুরী। জাতীয় সংগীতের মধ্য দিয়ে অনুষ্ঠানের সূচনা হয়। আর শেষ হয় কৃতী শিক্ষার্থীদের হাতে ফুল আর ক্রেস্ট প্রদানের মাধ্যমে।
পরে সাংবাদিকদের প্রশ্নের জবাবে মন্ত্রী বলেন, মুক্তিযুদ্ধের স্মৃতিবিজড়িত স্থানগুলোতে পর্যটনকেন্দ্র গড়ে তোলার পরিকল্পনা এই মুহূর্তে সরকারের নেই। তবে আখাউড়ায় একটি পর্যটন কেন্দ্র গড়ে তোলা যায় কি না, তা ভেবে দেখা হবে।
