
বিএনপির মহাসচিব মির্জা ফখরুল ইসলাম আলমগীর বলেছেন, কারাবন্দী বিএনপি চেয়ারপারসন খালেদা জিয়াকে গণ-অভ্যুত্থানের মাধ্যমে মুক্ত করা হবে।
আজ মঙ্গলবার ঢাকার জাতীয় প্রেসক্লাবের সামনে এক মানববন্ধনে মির্জা ফখরুল এ মন্তব্য করেন। বাংলাদেশ সম্মিলিত পেশাজীবী পরিষদ বিএনপি চেয়ারপারসন খালেদা জিয়ার মুক্তির দাবিতে মানববন্ধনের আয়োজন করে।
মির্জা ফখরুল ইসলাম আলমগীর বলেন, আগামী নির্বাচনে যেন খালেদা জিয়া অংশ নিতে না পারেন, এ জন্য চক্রান্ত চলছে। তিনি বলেন, অবৈধ, অনৈতিক সরকার সুদূরপ্রসারী পরিকল্পনায় তাদের নীলনকশা বাস্তবায়নে এগিয়ে যাচ্ছে। এই নীলনকশা হচ্ছে, বিএনপি চেয়ারপারসন খালেদা জিয়াকে রাজনীতি থেকে দূরে রাখা।
ফখরুল ইসলাম বলেন, দলমত-নির্বিশেষে জাতীয় ঐক্যের মধ্য দিয়ে দেশের স্বাধীনতার প্রতীক খালেদা জিয়াকে কারাগার থেকে মুক্ত করে আনতে হবে। তিনি বলেন, গণতন্ত্র প্রতিষ্ঠার মাধ্যমে জনগণের ভোটাধিকার প্রয়োগ করে সত্যিকার অর্থে জনগণের সরকার প্রতিষ্ঠা করতে হবে।
আগামী নির্বাচন একটি নিরপেক্ষ সরকার ও নিরপেক্ষ নির্বাচন কমিশনের অধীনে অনুষ্ঠিত করতে অবিলম্বে খালেদা জিয়াকে কারাগার থেকে মুক্তি দিতে সরকারের উদ্দেশে আহ্বান জানান মির্জা ফখরুল।
আয়োজক সংগঠনের আহ্বায়ক মাহমুদুর রহমানের সভাপতিত্বে মানববন্ধনে বিএনপির ভাইস চেয়ারম্যান এ জেড এম জাহিদ হোসেন, শওকত মাহমুদ, এ কে এম আজিজুল হক প্রমুখ বক্তব্য দেন।
