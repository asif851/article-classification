
বসন্ত এসেছে প্রকৃতিতে। ফুটেছে পলাশ। বাসন্তী রঙের পোশাকে সেজেছে তরুণ-তরুণী। মঞ্চ থেকে ভেসে আসা সুরের মূর্ছনা, কথামালায়ও বসন্ত আবাহন। পয়লা ফাগুনে গান, নাচ, আবৃত্তিসহ নানা আয়োজনে ঋতুরাজ বসন্তকে বরণ করে নিয়েছে চট্টগ্রাম নগরবাসী।গতকাল সোমবার সকাল থেকে নগরের শিল্পকলা একাডেমি ও ডিসি হিলে বসন্ত উৎসবকে ঘিরে ছিল নানা আয়োজন। শিল্পকলায় প্রমা আবৃত্তি সংগঠন ও ডিসি হিলে বোধন আবৃত্তি পরিষদ দিনব্যাপী অনুষ্ঠানের আয়োজন করে। অনুষ্ঠান ছাপিয়ে মূর্ত হয়ে ওঠে বসন্তবরণে আসা নর-নারীর বর্ণিল উপস্থিতি।শিল্পকলা একাডেমিতে সকালে বসন্ত উৎসবের উদ্বোধন করেন আজাদী সম্পাদক এম এ মালেক। প্রধান অতিথি ছিলেন চট্টগ্রামের জেলা প্রশাসক মো. সামসুল আরেফিন। বেহালা বাদনের মধ্য দিয়ে শুরু হয় বসন্ত উৎসব। এ সময় আবৃত্তির মধ্য দিয়ে বসন্ত আবাহন করেন রাশেদ হাসান। পরে দলীয় সংগীত, একক সংগীত, নৃত্য ও আবৃত্তি পরিবেশন করেন শিল্পীরা। ডিসি হিলে সকালে বোধন আবৃত্তি পরিষদের আয়োজনে শুরু হয় বসন্ত উৎসব। ওস্তাদ স্বর্ণময় চক্রবর্তীর রাগ সংগীতের মধ্য দিয়ে শুরু হওয়া এ অনুষ্ঠানে অভ্যুদয় সংগীত অঙ্গন, গীতধ্বনি, ঘুঙুর নৃত্যকলা একাডেমি, ওডিসি অ্যান্ড টেগোর ড্যান্স মুভমেন্টসহ বিভিন্ন সংগঠন অংশ নেয়। প্রবীণ আবৃত্তি শিল্পী রণজিৎ রক্ষিত বলেন, ‘বসন্তে প্রকৃতির মতো মানুষ আবার জেগে ওঠে। আমাদের ভীরুতা, জঙ্গিবাদ কিংবা সাম্প্রদায়িকতার বিরুদ্ধে রুখে দাঁড়ানোর প্রেরণা জোগায়।’
