

হাওয়া ভবনে ‘র’-এর লোকজন বসে থাকতেন—প্রধানমন্ত্রী শেখ হাসিনার এ বক্তব্যের জবাব দিয়েছেন বিএনপির মহাসচিব মির্জা ফখরুল ইসলাম আলমগীর। প্রধানমন্ত্রীর বক্তব্যর জবাবে মির্জা ফখরুল ইসলাম আলমগীর বলেন, ‘পাবলিক পারসেপশন অন্য রকম আছে। প্রধানমন্ত্রীর বাসভবনেই নাকি “তাঁরা” বসে থাকেন। কারা বসে থাকেন, তা আমরা জানি না। এটা পাবলিক পারসেপশন। যদি তা-ই হয়, এ ব্যাপারে তাঁর ব্যাখ্যা দেওয়া উচিত।’
আজ সোমবার দুপুরে নয়াপল্টনে বিএনপির কেন্দ্রীয় কার্যালয়ে দলের এক যৌথসভা শেষে বিএনপির মহাসচিব এসব কথা বলেন।
গত শনিবার রাজধানীর খামারবাড়ির কৃষিবিদ ইনস্টিটিউশন মিলনায়তনে যুব মহিলা লীগের সম্মেলনে প্রধানমন্ত্রী বলেন, ভারতের কাছে গ্যাস বিক্রির মুচলেকা দিয়ে ২০০১ সালে খালেদা জিয়া ক্ষমতায় আসেন। ওই নির্বাচনে আওয়ামী লীগকে হারাতে ভারতের গোয়েন্দা সংস্থা ‘র’ ও যুক্তরাষ্ট্র একজোট হয়েছিল। তখন র-এর প্রতিনিধি ও যুক্তরাষ্ট্রের দূতাবাসের লোক বিএনপির চেয়ারপারসনের কার্যালয় হাওয়া ভবনে বসে থাকতেন।
মির্জা ফখরুল বলেন, ‘প্রধানমন্ত্রী একজন দায়িত্বশীল ব্যক্তি। তাঁকে সবকিছু চিন্তা করে কথা বলা দরকার। কিন্তু দুর্ভাগ্যজনকভাবে প্রধানমন্ত্রীর বক্তব্যে আমরা সেই দায়িত্বশীলতার পরিচয় দেখতে পাই না। তাঁর রাজনৈতিক স্বার্থে অবলীলায় মিথ্যাচার করার ফলে জাতি ঐক্যবদ্ধ হওয়ার পরিবর্তে আরও বিভক্ত হয়। দেশের মানুষের স্বার্থ এবং আন্তর্জাতিক স্বার্থে যেটা বলা উচিত, সেটাই তাঁর বলা উচিত।’
মির্জা ফখরুল বলেন, ‘আওয়ামী লীগের সঙ্গে ভারতের প্রচুর সম্পর্ক রয়েছে। আশায় ছিলাম, তিস্তার পানি অন্তত পাব। কিন্তু আজ পর্যন্ত পাইনি। শুধু তা-ই নয়, ভারতের পক্ষ থেকে পরিষ্কার করে বলে দেওয়া হয়েছে, পানি দেওয়া সম্ভব না। অথচ আমাদের দিক থেকে যা দেওয়ার, সব দিয়ে দিয়েছি। ট্রানজিট দেওয়া হয়েছে, নৌপথে বন্দর ব্যবহারে অনুমতি দেওয়া হয়েছে। বাংলাদেশ একটু সুবিধাও পায়নি। উপরন্তু সীমান্তে বেআইনিভাবে বাংলাদেশের মানুষকে হত্যা করা হচ্ছে।’
মির্জা ফখরুল বলেন, ‘ভারতীয় পত্রপত্রিকায় এসেছে, ভারতের সঙ্গে ২৫ বছরের প্রতিরক্ষা চুক্তি হতে যাচ্ছে। সেখানে কী হচ্ছে, তা বলা উচিত। বাংলাদেশের স্বাধীনতার বিপক্ষে যায়, অর্থাৎ স্বার্থের সংঘাত ঘটে, এ ধরনের চুক্তি বাংলাদেশের মানুষ কখনো গ্রহণ করবে না।’
সংবাদ সম্মেলন দলের বিভিন্ন পর্যায়ের নেতারা উপস্থিত ছিলেন।
