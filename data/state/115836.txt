
আওয়ামী লীগের ২০তম জাতীয় সম্মেলনে অতিথি হিসেবে যোগ দিতে ভারতের ক্ষমতাসীন দল ভারতীয় জনতা পার্টির (বিজেপি) সভাপতি অমিত শাহ, ন্যাশনাল জেনারেল সেক্রেটারি রাম মাধবসহ জ্যেষ্ঠ নেতাদের আমন্ত্রণ জানিয়েছেন দেশটিতে সফররত বাংলাদেশের স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম।
গতকাল মঙ্গলবার রাতে ভারতের রাজধানী নয়াদিল্লিতে বাংলাদেশ হাইকমিশনে স্বাস্থ্যমন্ত্রীর সম্মানে আয়োজিত নৈশভোজ চলাকালে বিজেপির ন্যাশনাল সেক্রেটারি জেনারেল রাম মাধবের সঙ্গে একান্ত বৈঠকে মোহাম্মদ নাসিম এ আমন্ত্রণ জানান। পরে স্বাস্থ্য মন্ত্রণালয় থেকে পাঠানো এক সংবাদ বিজ্ঞপ্তিতে এ তথ্য নিশ্চিত করা হয়। বাংলাদেশের বিভিন্ন খাতের উন্নয়নে জোরালো সহযোগিতার জন্য ভারত সরকারের প্রতি কৃতজ্ঞতা জানিয়ে নাসিম বলেন, বর্তমানে বাংলাদেশ ও ভারতের মধ্যে দ্বিপক্ষীয় সহযোগিতা ও সম্পর্কের যে সুসংহত অবস্থান বিরাজ করছে, তা উভয় দেশের অগ্রগতির জন্য ইতিবাচক ভূমিকা রাখছে। এদিকে আজ বুধবার সকালে ভারতের স্বাস্থ্যমন্ত্রী জগৎ​ প্রকাশ নাড্ডার বাসভবনে বাংলাদেশের স্বাস্থ্যমন্ত্রীর সম্মানে আয়োজিত প্রাতরাশ ভোজসভায় মিলিত হন দুই মন্ত্রী। এ সময় দুই মন্ত্রীর একান্ত বৈঠকে উভয়ে ভারত ও বাংলাদেশের মধ্যকার দ্বিপক্ষীয় সম্পর্ককে আরও শক্তিশালী ও উন্নয়নমুখী করে গড়ে তোলার ওপর গুরুত্বারোপ করা হয়।বাংলাদেশে নির্মাণাধীন ‘শেখ হাসিনা জাতীয় বার্ন ও প্লাস্টিক সার্জারি ইনস্টিটিউট’-কে ভবিষ্যতে একটি বিশ্বমানের আধুনিক হাসপাতাল হিসেবে প্রতিষ্ঠিত করতে ভারতের স্বাস্থ্যমন্ত্রীর সহায়তা চান মোহাম্মদ নাসিম। ভারতের স্বাস্থ্যমন্ত্রী বাংলাদেশে বার্ন ও প্লাস্টিক সার্জারি বিশেষজ্ঞ সৃষ্টিতে ভারতের বিশ্ববিখ্যাত ‘সফদরজং হাসপাতাল’-এ বাংলাদেশের চিকিৎসক ও নার্সদের প্রশিক্ষণের ব্যবস্থা করবেন বলে আশ্বাস দেন। এ সময়ে প্রধানমন্ত্রী শেখ হাসিনার স্বপ্নের ফসল কমিউনিটি ক্লিনিক প্রকল্পের মাধ্যমে গ্রামের মানুষের জন্য স্বাস্থ্যসেবা নিশ্চিত করার সাফল্যের প্রশংসা করেন জগৎ​ প্রকাশ নাড্ডা। জুলাইয়ে অনুষ্ঠেয় আওয়ামী লীগের জাতীয় সম্মেলন পর্যবেক্ষণের জন্য বাংলাদেশে আসার আমন্ত্রণ জানালে ভারতের স্বাস্থ্যমন্ত্রী আগ্রহের সঙ্গে ঢাকায় আসার আশাবাদ ব্যক্ত করেন। ভারতের স্বাস্থ্য মন্ত্রণালয়ের সচিব ভানু প্রতাপ শর্মা এ সময় উপস্থিত ছিলেন।স্বাস্থ্যমন্ত্রী বুধবার বিকেলে নয়াদিল্লিতে অনুষ্ঠিত ‘আন্তর্জাতিক হোমিওপ্যাথিক কনফারেন্স’-এ যোগদান শেষে ঢাকা ফিরে আসেন। বাংলাদেশ হোমিওপ্যাথিক বোর্ডের চেয়ারম্যান দিলীপ কুমার রায়সহ বেশ কয়েকজন বিশেষজ্ঞ হোমিও চিকিৎসকের প্রতিনিধিদল নিয়ে তিনি ৮ এপ্রিল দিল্লি যান।
