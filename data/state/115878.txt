
কারাবন্দী বিএনপি চেয়ারপারসন খালেদা জিয়ার গুলশানের বাসভবনের নিরাপত্তার দায়িত্বে থাকা পুলিশ সদস্যদের প্রত্যাহার করা হয়েছে। এ দাবি করেছেন চেয়ারপারসনের প্রেস উইংয়ের কর্মকর্তা শামসুদ্দিন দিদার।
আজ বুধবার বেলা সাড়ে তিনটার দিকে খালেদা জিয়ার বাসভবনের নিরাপত্তার দায়িত্বে থাকা পুলিশ সদস্যদের প্রত্যাহার করা হয় বলে জানান দিদার।
শামসুদ্দিন দিদার বলেন, দীর্ঘদিন ধরে সহকারী উপপরিদর্শক (এএসআই) মো. জাফরের নেতৃত্বে তিনজন পুলিশ কনস্টেবলসহ মোট চারজন পুলিশ সদস্য খালেদা জিয়ার গুলশানের বাসভবন ‘ফিরোজা’র সামনে নিরাপত্তার দায়িত্বে ছিলেন। আজ তাঁদের প্রত্যাহার করে নেওয়া হয়।
এ বিষয়ে জানতে চাইলে গুলশান থানার ভারপ্রাপ্ত কর্মকর্তা (ওসি) আবু বকর সিদ্দিক প্রথম আলোকে বলেন, গুলশানের কূটনৈতিক অঞ্চলের পুলিশ এ বিষয়টি দেখভাল করে। এ ছাড়া খালেদা জিয়ার বাসভবনের নিরাপত্তার দায়িত্বে থাকা পুলিশ প্রত্যাহারের বিষয়ে তিনি কিছু জানেন না।
বিষয়টি সম্পর্কে গুলশানের কূটনৈতিক অঞ্চল পুলিশের একজন ঊর্ধ্বতন কর্মকর্তা বলেন, কূটনৈতিক অঞ্চলে সব ধরনের কূটনীতিকদের নিরাপত্তা দেওয়ার দায়িত্ব তাঁদের। খালেদা জিয়ার বাসভবনের নিরাপত্তার বিষয়টি তাঁরা দেখেন না।
গত ৮ ফেব্রুয়ারি জিয়া অরফানেজ ট্রাস্ট দুর্নীতি মামলায় বিশেষ জজ আদালত-৫ সাবেক প্রধানমন্ত্রী খালেদা জিয়াকে দুর্নীতির জন্য পাঁচ বছরের কারাদণ্ড দেন। রায়ের পর থেকে নাজিমউদ্দিন রোডের কারাগারে রয়েছেন খালেদা জিয়া।
