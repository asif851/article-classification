
সদ্য সমাপ্ত সিটি নির্বাচনের নানা অনিয়মের তদন্ত করা গণতন্ত্রের জন্য খুব গুরুত্বপূর্ণ বলে মন্তব্য করেছেন বাংলাদেশে সফররত যুক্তরাষ্ট্রের আন্ডার সেক্রেটারি ওয়েন্ডি শারমেন।গতকাল বৃহস্পতিবার ঢাকা-ওয়াশিংটন সম্পর্ক জোরদারের লক্ষ্যে চতুর্থ অংশীদারত্ব সংলাপ ঢাকায় শুরু হয়েছে। সংলাপে বাংলাদেশের পক্ষে পররাষ্ট্র সচিব পররাষ্ট্রসচিব মো. শহীদুল হক ও যুক্তরাষ্ট্রের পক্ষে ওয়েন্ডি শারমেন নেতৃত্ব দিচ্ছেন। আজ শুক্রবার সকালে রাষ্ট্রীয় অতিথি ভবন মেঘনায় শারমেন এ ব্যাপারে সাংবাদিকদের ব্রিফ করেন।সিটি করপোরেশন নির্বাচন নিয়ে করা প্রথম আলোর এক প্রশ্নের জবাবে মার্কিন আন্ডার সেক্রেটারি ওয়েন্ডি শারমেন বলেন, আজ সকালে ও গতকাল সন্ধ্যায় জাতীয় নিরাপত্তা উপদেষ্টা ও প্রধানমন্ত্রীর সঙ্গে দেখা করার সময় আমরা নির্বাচনের ব্যাপারে আলোচনা করেছি। ভোটে অনিয়মের ব্যাপারে স্পষ্টত সবাই ভীষণ উদ্বিগ্ন, এটা আমাকে অবশ্যই বলতে হবে। তিনি বলেন, ভোট চলাকালে বিরোধীদলের নির্বাচন বর্জন করার সিদ্ধান্ত নিয়েও আমরা উদ্বিগ্ন। আমি মনে করি, নির্বাচনে অনিয়মগুলোর ব্যাপারে কীভাবে স্বচ্ছ তদন্ত করা যায়, এ ব্যাপারে সবার লক্ষ্য করা প্রয়োজন। গণতন্ত্রের জন্য ওই অনিয়ম তদন্তগুলোর তদন্ত করা খুব জরুরি।এর আগে এক বিবৃতিতে শারমেন বলেন, নির্বাচনে অনিয়ম-কারচুপি ও ভোটের মাঝখানে বিএনপির নির্বাচন বর্জনে আমরা হতাশ হয়েছি। সব দলের সমঝোতায় এটির দীর্ঘ মেয়াদি সমাধানের দিকে আমরা নজর রাখছি, যাতে বাংলাদেশের মানুষ শান্তিপূর্ণ উপায়ে তাদের মতামত প্রকাশ করতে পারে।
