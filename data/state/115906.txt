

চার দিনের সফরে সিঙ্গাপুরে রওনা হয়েছেন প্রধানমন্ত্রী শেখ হাসিনা। আজ রোববার সকাল সাড়ে আটটায় হজরত শাহজালাল আন্তর্জাতিক বিমানবন্দর থেকে বাংলাদেশ বিমানের একটি বিশেষ ফ্লাইটে সিঙ্গাপুরের উদ্দেশে তিনি ঢাকা ত্যাগ করেন।  সিঙ্গাপুরের প্রধানমন্ত্রী লি সিয়েন লুংয়ের আমন্ত্রণে শেখ হাসিনার এই সফর।  শিল্পমন্ত্রী আমির হোসেন আমু, সড়ক পরিবহন ও সেতুমন্ত্রী ওবায়দুল কাদের, প্রধানমন্ত্রীর উপদেষ্টা এইচ টি ইমাম, জাতীয় সংসদের চিফ হুইপ আ স ম ফিরোজ, পররাষ্ট্র প্রতিমন্ত্রী শাহরিয়ার আলম প্রধানমন্ত্রীকে বিদায় জানান। এ ছাড়া মন্ত্রিপরিষদ সচিব, তিন বাহিনীর প্রধান, পুলিশের আইজি, কূটনীতিক, উচ্চপর্যায়ের বেসামরিক ও সামরিক কর্মকর্তারা এ সময় উপস্থিত ছিলেন।  ফ্লাইটটি স্থানীয় সময় বেলা ২টা ৪৫ মিনিটে সিঙ্গাপুরের চাঙ্গি বিমানবন্দরে পৌঁছাবে। সেখান থেকে প্রধানমন্ত্রী শেখ হাসিনাকে মোটর শোভাযাত্রাসহকারে হোটেল সাংগ্রি লায় নিয়ে যাওয়া হবে। কাল সোমবার সিঙ্গাপুর সরকারের পক্ষ থেকে শেখ হাসিনাকে সংবর্ধনা দেওয়া হবে। এরপর প্রধানমন্ত্রী সিঙ্গাপুরের প্রেসিডেন্ট হালিমা ইয়াকুবের সঙ্গে সৌজন্য সাক্ষাতের জন্য ইস্তানায় যাবেন। কাল সিঙ্গাপুরের প্রধানমন্ত্রী লি সিয়েন লুংয়ের সঙ্গে শেখ হাসিনার আনুষ্ঠানিক আলোচনা হবে। আলোচনার পর সিঙ্গাপুর ও বাংলাদেশের মধ্যে ছয়টি সমঝোতা স্মারক স্বাক্ষরিত হবে।  আগামী মঙ্গলবার সকালে প্রধানমন্ত্রী সিঙ্গাপুরের বোটানিক্যাল গার্ডেনে যাবেন। এটি একটি বিশ্ব ঐতিহ্যবাহী স্থান। সেখানে বাংলাদেশের প্রধানমন্ত্রী শেখ হাসিনার সম্মানে একটি অর্কিডের নামকরণ করা হবে। এরপর শেখ হাসিনা সিঙ্গাপুর-বাংলাদেশ বাণিজ্য ফোরামে প্রধান অতিথি হিসেবে উপস্থিত থাকবেন।  পররাষ্ট্রমন্ত্রী এ এইচ মাহমুদ আলী, বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ ও উচ্চপর্যায়ের সরকারি কর্মকর্তারা এই সফরে প্রধানমন্ত্রীর সফরসঙ্গী হিসেবে আছেন। এ সফরে উচ্চপর্যায়ের একটি বাণিজ্য প্রতিনিধিদলও আছে।
