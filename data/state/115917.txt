
‘একজন আদার ব্যাপারী জাহাজ মার্কা বিড়ি ধরিয়ে বললেন, কাঁচা লঙ্কাতেও আজকাল তেমন ঝাল নেই!’ সুনীল গঙ্গোপাধ্যায়ের ‘কবির মৃত্যু’ কবিতায় কাঁচা মরিচের ঝাল নিয়ে খেদ থাকলেও রাজধানীর বাজারের মরিচের ঝাল সহ্যের বাইরে। রাজধানীতে প্রতি কেজি কাঁচা মরিচ এখন বিকোচ্ছে ১৮০ থেকে ২০০ টাকায়। রাজধানীর দুটি বাজার ঘুরে এমনই চিত্র পাওয়া গেছে।কৃষি সম্প্রসারণ অধিদপ্তরের মহাপরিচালক হামিদুর রহমান প্রথম আলোকে বলেন, বৃষ্টির কারণে সাময়িকভাবে স্থানীয় কিছু ব্যবসায়ী হয়তো মরিচের দাম বাড়িয়েছেন। কিন্তু দাম বাড়ার কোনো কারণ নেই। শিগগিরই নতুন মরিচ বাজারে আসবে। তখন দাম স্বাভাবিক হয়ে যাবে।শান্তিনগর বাজারের ব্যবসায়ী নয়ন আহমেদ প্রথম আলোকে বলেন, বৃষ্টি শুরুর পর পাইকারি বাজারে মরিচ সরবরাহ কমে গেছে। এ কারণে বাজারে টান পড়েছে। দামও বেড়ে গেছে। তিনি বলেন, এখন ১৮০ টাকার নিচে কাঁচা মরিচ নেই।কারওয়ান বাজারের ব্যবসায়ী আবদুস সালাম প্রথম আলোকে বলেন, পাইকারি বাজারে প্রতি পাল্লা (পাঁচ কেজি) কাঁচা মরিচ ৭০০ টাকার বেশি দামে কিনতে হচ্ছে। খুচরা বাজারে গিয়ে তার দাম আরও বাড়ছে। তিনি বলেন, বৃষ্টির কারণে মরিচের এলাকা থেকে কাঁচা মরিচ আসছে না। এ কারণে বাজারে ঘাটতি দেখা দিয়েছে। তবে কয়েক দিন রোদ উঠলে দাম কমে যাবে বলে তিনি আশা করেন।কৃষি সম্প্রসারণ অধিদপ্তরের একাধিক কর্মকর্তা প্রথম আলোকে বলেন, এ বছর বেশি পরিমাণে বৃষ্টি হচ্ছে। এতে খেতের মাটি নরম হয়ে গেছে, মরিচ তুলতে গেলে গাছ উপড়ে আসে। এ কারণে বৃষ্টির সময় চাষিরা গাছ থেকে মরিচ তোলেন না। আবার অনেক স্থানে খেতে পানি জমার কারণে মরিচগাছ মরে গেছে। এতেও ফলন ব্যাহত হয়েছে। অধিদপ্তরের কর্মকর্তারা বলছেন, ১৫ দিন ধরে প্রতিদিন গড়ে ৪০টি জেলায় বৃষ্টি হচ্ছে। বৃষ্টি কমলে আবার বাজারে কাঁচা মরিচ আসা শুরু হবে।
