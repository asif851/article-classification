
তৃতীয়বারের মতো প্রধানমন্ত্রী নির্বাচিত হওয়ায় রাশিয়ার প্রেসিডেন্ট ভ্লাদিমির পুতিন শেখ হাসিনাকে অভিনন্দন জানিয়েছেন।
আজ মঙ্গলবার বিকেল পাঁচটায় প্রধানমন্ত্রীর সরকারি বাসভবন গণভবনে রাশিয়ার প্রেসিডেন্টের পক্ষে বাংলাদেশে নিযুক্ত সে দেশের রাষ্ট্রদূত আলেক্সান্ডার এ. নিকোলেভ এ-সংক্রান্ত একটি চিঠি পৌঁছে দেন। প্রধানমন্ত্রীর প্রেস সচিব আবুল কালাম আজাদ প্রথম আলোকে এ তথ্য জানান।
এর আগে ভারতের রাষ্ট্রপতি প্রণব মুখার্জি, প্রধানমন্ত্রী মনমোহন সিং ও দেশটির প্রধান বিরোধী দল ভারতীয় জনতা পার্টির (বিজেপি) জ্যেষ্ঠ নেতা লালকৃষ্ণ আদভানি, চীনের প্রধানমন্ত্রী লি কেকিয়াং, ভিয়েতনাম ও কম্বোডিয়া প্রধানমন্ত্রী শেখ হাসিনাকে অভিনন্দন জানায়।
বিদেশি দেশগুলোর সঙ্গে লিয়াজোঁ রাখা আওয়ামী লীগের একজন নেতা প্রথম আলোকে বলেন, ‘এই অভিনন্দন জানানোই প্রমাণ করে, বহির্বিশ্বে বাংলাদেশের ভাবমূর্তি উজ্জ্বল হচ্ছে। আশা করি, বিশ্বের অন্য দেশগুলোর সরকারপ্রধানেরা মুক্তিযুদ্ধের চেতনায় বিশ্বাসী এ সরকারকে অভিনন্দন জানাবে।’
