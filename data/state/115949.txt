
জামালপুরের মেলান্দহ উপজেলায় চলন্ত অটোরিকশায় এক এইচএসসি পরীক্ষার্থীর শ্লীলতাহানির চেষ্টা করার অভিযোগে এর চালককে গ্রেপ্তার করা হয়েছে।পুলিশ ও ছাত্রীর পরিবার সূত্রে জানা গেছে, গত বুধবার সকালে ওই ছাত্রী পরীক্ষা দেওয়ার জন্য কলেজে যায়। হাজরাবাড়ী কলেজ কেন্দ্রে পরীক্ষা দিয়ে বাড়ি ফেরার পথে সে স্থানীয় অটোরিকশা চালক আবুল হোসেনের (২৮) গাড়িতে ওঠে। কোনামালঞ্চ এলাকায় চালক অটোরিকশা দাঁড় করিয়ে ছামিউল হক নামের এক যুবককে গাড়ি চালাতে দেন এবং দ্রুত তিনি ছাত্রীর সঙ্গে পেছনের আসনে গিয়ে বসে পড়েন। একপর্যায়ে তিনি ছাত্রীটির শ্লীলতাহানির চেষ্টা করেন। এ সময় সম্ভ্রম রক্ষার জন্য ছাত্রীটি চলন্ত অটোরিকশা থেকে লাফিয়ে পড়ে। এতে সে গুরুতর আহত হয়। তার একটি দাঁতও ভেঙে গেছে। এ ঘটনায় গত বৃহস্পতিবার ছাত্রীর বাবা মেলান্দহ থানায় আবুল হোসেন ও ছামিউল হকের বিরুদ্ধে নারী ও শিশু নির্যাতন আইনে মামলা করেন।মামলার তদন্তকারী কর্মকর্তা থানার উপপরিদর্শক (এসআই) রফিকুল ইসলাম বলেন, আবুল হোসেনকে গ্রেপ্তার করা হয়েছে। ছামিউলকেও গ্রেপ্তারের চেষ্টা চলছে।
