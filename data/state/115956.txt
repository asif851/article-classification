
পাবনার চাটমোহর স্টেশনে গতকাল শুক্রবার দুপুরে দিনাজপুর থেকে ঢাকাগামী আন্তনগর দ্রুতযান এক্সপ্রেস ট্রেনের চারটি বগি লাইনচ্যুত হয়েছে। ট্রেনটির গতি কম থাকায় হতাহত হওয়ার কোনো ঘটনা ঘটেনি। তবে দুর্ঘটনার পর ঢাকার সঙ্গে উত্তরাঞ্চলের রেল যোগাযোগ বন্ধ হয়ে যায়।যোগাযোগ বন্ধের ফলে চরম দুর্ভোগের শিকার হতে হয় বহু ট্রেন যাত্রীকে। গতকাল রাত ১০টা পর্যন্ত লাইনচ্যুত বগিগুলোর উদ্ধারকাজ চলছিল।প্রত্যক্ষদর্শী ব্যক্তিরা জানান, সকালে দিনাজপুর থেকে ঢাকার উদ্দেশে ছেড়ে আসা ট্রেনটি বেলা আড়াইটার দিকে চাটমোহর স্টেশনে ঢুকছিল। স্টেশনের পশ্চিমের প্রবেশের মুখে পৌঁছার পর একটি বগির যন্ত্রাংশ খুলে যায়। এতে পরপর চারটি বগি লাইনচ্যুত হয়। ঘটনার পর থেকে উত্তরাঞ্চলের সঙ্গে সারা দেশের রেল যোগাযোগ বন্ধ হয়ে যায়। সন্ধ্যা ছয়টার দিকে ঈশ্বরদী থেকে একটি উদ্ধারকারী ট্রেন এসে লাইনচ্যুত বগিগুলো উদ্ধারের কাজ শুরু করে।চাটমোহর স্টেশনমাস্টার এস এম রফিকুল ইসলাম জানান, এ দুর্ঘটনায় রেললাইনের কিছু অংশ ও বগিগুলো সামান্য ক্ষতিগ্রস্ত হয়েছে। তবে যাত্রীরা নিরাপদে ছিল। চালক সাইদুর রহমান জানান, ট্রেনটি বেশ পুরোনো। এর যন্ত্রাংশ ক্ষয় হয়ে গেছে। ব্রেকের একটি নাট খুলে যাওয়ায় দুর্ঘটনাটি ঘটেছে।ঘটনার পর রেল যোগাযোগ বন্ধ হয়ে গেলে ব্যাপক ভোগান্তিতে পড়ে যাত্রীরা। কেউ কেউ বিকল্প পথে ঢাকার উদ্দেশে রওনা হয়। অনেকেই স্টেশনে অপেক্ষায় ছিল।রাত ১০টার দিকে চাটমোহর স্টেশনের সহকারী স্টেশনমাস্টার রফিকুল ইসলাম জানান, সন্ধ্যা ছয়টা থেকে উদ্ধারকাজ শুরু হয়েছে। কমপক্ষে আরও দেড় ঘণ্টা লাগবে উদ্ধারকাজ শেষ হতে। এর পরেই রেল যোগাযোগ স্বাভাবিক হবে।রেলওয়ে পশ্চিমাঞ্চলের প্রধান প্রকৌশলী মাহাবুবুল হক বকশী প্রথম আলোকে জানান, এ দুর্ঘটনার কারণ জানতে বিকেলে পাকশী বিভাগীয় রেলওয়ে পরিবহন কর্মকর্তাকে (ডিটিও) আহ্বায়ক করে চার সদস্যের বিভাগীয় তদন্ত কমিটি গঠন করা হয়েছে। ইতিমধ্যে তদন্ত কমিটির সদস্য ও বিভাগীয় রেল কর্মকর্তারা ঘটনাস্থল পরিদর্শন করেছেন।
