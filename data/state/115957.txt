
লেখক-গবেষক সৈয়দ আবুল মকসুদ বলেছেন, সরকারকে যুক্তিসহকারে বলা হয়েছে, গ্যাসের দাম বাড়ানো সম্পূর্ণ অযৌক্তিক। সে কথা বলার পর গণশুনানি হয়েছে, গণমাধ্যমও বলেছে, তারপরও সরকার তা শোনে না। তাই গ্যাসের বর্ধিত দাম প্রত্যাহারের আহ্বান জানান তিনি।রাজধানীর জাতীয় প্রেসক্লাবের সামনে গতকাল রোববার সকালে এক অবস্থান ধর্মঘট কর্মসূচিতে সৈয়দ আবুল মকসুদ এ কথা বলেন। গ্যাসের দাম বাড়ানোর প্রতিবাদে ‘নাগরিক কমিটি’ এই কর্মসূচি করেছে।সৈয়দ আবুল মকসুদ বলেন, ‘গতকাল এক পোশাকশিল্পের কর্মচারী আমাকে বলেছেন, এমনিতেই আমরা মাসের ভেতরে ১০ দিন শুধু ডাল অথবা ভর্তা দিয়ে ভাত খাই। গ্যাসের দাম বাড়ানো হলে অন্তত এক সপ্তাহ কোনো বাজার করার পয়সা থাকবে না। এই বক্তব্য থেকেই বোঝা যায়, গ্যাসের দাম বাড়ানো প্রত্যেক মানুষের জীবনে ক্ষতিকর প্রভাব ফেলবে।’অবস্থান কর্মসূচিতে কনজ্যুমারস অ্যাসোসিয়েশন অব বাংলাদেশের (ক্যাব) জ্বালানি উপদেষ্টা এস এম শামসুল আলম বলেন, গ্যাস খাতের প্রতিটি কোম্পানির হাতে বিপুল পরিমাণ উদ্বৃত্ত অর্থ রয়েছে। এই অবস্থায় গ্যাসের দাম বাড়ানো সম্পূর্ণ অযৌক্তিক।অবস্থান ধর্মঘট কর্মসূচিতে অর্থনীতিবিদ এম এম আকাশ, বাসদ নেতা খালেকুজ্জামান, বজলুর রশীদ ফিরোজ, গণসংহতি আন্দোলনের জোনায়েদ সাকি, গণতান্ত্রিক বিপ্লবী পার্টির মোশরেফা মিশু, সমাজতান্ত্রিক মহিলা ফোরামের শম্পা বসু সিএনজি স্টেশন ও কনভারশন ওয়ার্কশপ মালিক সমিতির সাধারণ সম্পাদক ফারহান নূর প্রমুখ বক্তব্য দেন।
