
চট্টগ্রামের রাউজানে কর্ণফুলী নদীর তীর থেকে ছাত্রদল নেতার গুলিবিদ্ধ লাশ উদ্ধারের ঘটনায় চট্টগ্রাম বিভাগে কাল রোববার অর্ধদিবস হরতাল ডাকা হয়েছে। গতকাল শুক্রবার দুপুরে চট্টগ্রাম নগরের জমিয়াতুল ফালাহ জামে মসজিদ প্রাঙ্গণে ছাত্রদলের কেন্দ্রীয় সহসভাপতি (চট্টগ্রাম বিভাগের দায়িত্বপ্রাপ্ত) সরওয়ার উদ্দিন এই কর্মসূচি ঘোষণা করেন। এ সময় বিএনপির কেন্দ্রীয় নেতারা উপস্থিত ছিলেন।এদিকে হত্যাকাণ্ডের ঘটনায় গতকাল সন্ধ্যা পর্যন্ত রাউজান থানায় কোনো মামলা হয়নি। রাউজান থানার ভারপ্রাপ্ত কর্মকর্তা (ওসি) মো. কেফায়েত উল্লাহ প্রথম আলোকে বলেন, পরিবারকে মামলা করতে পুলিশের পক্ষ থেকে অনুরোধ করা হয়েছে। পরিবারের কেউ মামলা না করলে পুলিশ বাদী হয়ে মামলা করবে।রাউজানে কর্ণফুলী নদীর তীর থেকে বৃহস্পতিবার বিকেলে হাত-পা ও চোখ বাঁধা অবস্থায় ছাত্রদলের কেন্দ্রীয় কমিটির সহসাধারণ সম্পাদক নুরুল আলম ওরফে নুরুর গুলিবিদ্ধ লাশ উদ্ধার করে পুলিশ। গত বুধবার রাত ১২টায় পুলিশ পরিচয়ে চট্টগ্রাম নগরের চন্দনপুরা এলাকার বাসা থেকে তাঁকে তুলে নিয়ে যাওয়া হয় বলে স্বজন ও বিএনপির নেতারা দাবি করেছেন।গতকাল নগরের জমিয়াতুল ফালাহ জামে মসজিদ প্রাঙ্গণে নুরুল আলমের জানাজায় অংশ নেন বিএনপি ও ছাত্রদলের কেন্দ্রীয় নেতারা। এরপর রাউজানের নোয়াপাড়ায় আরও একটি জানাজার পর গতকাল বিকেলে পারিবারিক কবরস্থানে দাফন করা হয় তাঁকে।গতকাল সকালে চট্টগ্রামে আসেন বিএনপির স্থায়ী কমিটির সদস্য নজরুল ইসলাম খান, আমীর খসরু মাহমুদ চৌধুরীসহ বেশ কয়েকজন নেতা। তাঁরা বেলা ১১টায় চট্টগ্রাম মেডিকেল কলেজ হাসপাতালের মর্গে নুরুল আলমের লাশ দেখতে যান। সেখানে আমীর খসরু মাহমুদ চৌধুরী সাংবাদিকদের কাছে দাবি করেন, নুরল আলম আওয়ামী লীগের গুম-খুনের শিকার হয়েছে। নিয়মতান্ত্রিক রাজনীতির মাধ্যমে এই হত্যাকাণ্ডের প্রতিবাদ জানাবে বিএনপি।পরে দুপুরে জমিয়াতুল ফালাহ জামে মসজিদ প্রাঙ্গণে ছাত্রদল নেতার জানাজায় অংশ নেন বিএনপির ভাইস চেয়ারম্যান মীর মোহাম্মদ নাছিরউদ্দিন ও গিয়াসউদ্দিন কাদের চৌধুরী, দলের চেয়ারপারসনের উপদেষ্টা মাহমুদুর রহমান ও আমান উল্লাহ আমান, যুগ্ম মহাসচিব খায়রুল কবির খোকন, কেন্দ্রীয় সাংগঠনিক সম্পাদক মাহবুবুর রহমান, প্রচার সম্পাদক শহীদ উদ্দিন চৌধুরী, স্বাস্থ্যবিষয়ক সম্পাদক ফাওয়াদ হোসেন, চট্টগ্রাম নগর বিএনপির সভাপতি শাহাদাত হোসেন, সাধারণ সম্পাদক আবুল হাশেম, দক্ষিণ জেলার সভাপতি জাফরুল ইসলাম চৌধুরী প্রমুখ।এ ছাড়া রাজধানীর নয়াপল্টনে গতকাল বিকেলে বিএনপির কেন্দ্রীয় কার্যালয়ের সামনে নুরুল আলমের গায়েবানা জানাজা অনুষ্ঠিত হয়। এতে বিএনপি, ছাত্রদলসহ অঙ্গ ও সহযোগী সংগঠনের নেতা-কর্মীরা অংশ নেন।এদিকে ছাত্রদলের ডাকা হরতাল পুরো চট্টগ্রাম বিভাগে হবে নাকি বৃহত্তর চট্টগ্রামে হবে এ নিয়ে বিভ্রান্তি সৃষ্টি হয়েছে। গতকাল দুপুরে চট্টগ্রাম নগরের জমিয়াতুল ফালাহ জামে মসজিদ প্রাঙ্গণে ছাত্রদলের এক কেন্দ্রীয় নেতা চট্টগ্রাম বিভাগে রোববার বেলা দুইটা পর্যন্ত হরতালের কর্মসূচি ঘোষণা করেন। তবে গতকাল রাতে গণমাধ্যমে পাঠানো কেন্দ্রীয় ছাত্রদলের সংবাদ বিজ্ঞপ্তিতে বলা হয়েছে, চট্টগ্রাম, ফেনী, রাঙামাটি, বান্দরবান, খাগড়াছড়ি, কক্সবাজার জেলায় রোববার অর্ধদিবস হরতাল ডেকেছে চট্টগ্রাম ছাত্রদলের চারটি সাংগঠনিক ইউনিট। এই হরতালে সমর্থন দিয়েছে কেন্দ্রীয় ছাত্রদল।
