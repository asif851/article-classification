
ইংরেজি দৈনিক ডেইলি সান-এর ভারপ্রাপ্ত সম্পাদক মুক্তিযোদ্ধা আমির হোসেন (৭৩) হৃদ্রোগে আক্রান্ত হয়ে গতকাল সোমবার দুপুরে রাজধানীর একটি হাসপাতালে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী, এক মেয়ে ও অনেক গুণগ্রাহী রেখে গেছেন। তাঁর মৃত্যুতে প্রধানমন্ত্রী শেখ হাসিনা শোক প্রকাশ করেছেন।আমির হোসেন গত রোববার বুকে ব্যথা অনুভব করলে তাঁকে দ্রুত অ্যাপোলো হাসপাতালে নেওয়া হয়। সেখানে চিকিৎসাধীন অবস্থায় গতকাল দুপুর ১২টার পর চিকিৎসকেরা তাঁকে মৃত ঘোষণা করেন। বসুন্ধরা আবাসিক এলাকার ইস্ট ওয়েস্ট মিডিয়া কম্পাউন্ডে গতকাল দুপুরে আমির হোসেনের প্রথম জানাজা অনুষ্ঠিত হয়। দ্বিতীয় জানাজা অনুষ্ঠিত হয় বিকেল ৪টায় জাতীয় প্রেসক্লাব প্রাঙ্গণে। সেখানে আমির হোসেনের প্রতি শেষ শ্রদ্ধা নিবেদন করেন মন্ত্রী, সাংসদ, রাজনৈতিক ও গণমাধ্যমের নেতাসহ বিশিষ্টজনেরা।আজ মঙ্গলবার সকালে আমির হোসেনের মরদেহ মাদারীপুর জেলার শিবচর উপজেলার ক্রোকচর গ্রামে নেওয়া হবে। সেখানে বাদ জোহর জানাজা শেষে পারিবারিক কবরস্থানে তাঁর মরদেহ দাফন করা হবে। তিনি পাকিস্তান আমলে সাংবাদিকতা শুরু করেন দৈনিক ইত্তেফাক পত্রিকায় চাকরির মধ্য দিয়ে। এরপর বাংলার বাণী, জয়বাংলা, বাংলাদেশ টুডেসহ বেশ কয়েকটি দৈনিক ও সাপ্তাহিকের সম্পাদকসহ গুরুত্বপূর্ণ পদে দায়িত্ব পালন করেন তিনি।
