
ঢাকা বিশ্ববিদ্যালয়ের চারুকলা অনুষদ প্রাঙ্গণের গাছপালার ডালের ফাঁকে তখন উঁকি দিচ্ছিল হেমন্তের রোদ। মূল প্রবেশপথ দিয়ে ভেতরে ঢুকতেই শোনা গেল একঝাঁক শিশুর আনন্দ-উচ্ছ্বাসের শব্দ। মাঝেমধ্যে শোনা যাচ্ছিল, ‘ওই যে ওটা আমার ছবি’। অভিভাবকদের নিজের আঁকা ছবি দেখাতে কথাগুলো বলছে খুদে আঁকিয়েরা। মেঝেতে রাখা রংবেরঙের ছবিগুলো তাদেরই আঁকা।
বরেণ্য শিল্পী কাইয়ুম চৌধুরী না-ফেরার দেশে চলে গেছেন দুই বছর হয়ে গেল। তাঁর স্মরণে গতকাল শুক্রবার সকালে চারুকলা অনুষদ চত্বরে বাংলাদেশ মার্শাল আর্ট কনফেডারেশন শিশুদের চিত্রাঙ্কন প্রতিযোগিতার আয়োজন করে। প্রতিযোগিতায় বিচারক হিসেবে উপস্থিত ছিলেন শিল্পী সমরজিৎ রায়চৌধুরী, রফিকুন নবী, সৈয়দ আবুল বারক আলভী ও শিশির ভট্টাচার্য্য। ৫ থেকে ১৪ বছরের শিশুরা এ প্রতিযোগিতায় অংশ নেয় তিনটি আলাদা দলে। সেখান থেকে নির্বাচিত ১৫ জন আঁকিয়েকে পুরস্কার দেওয়া হয়।
 
