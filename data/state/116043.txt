
 সিরাজগঞ্জ সদর উপজেলার সয়দাবাদ ইউনিয়নের মূলিবাড়িতে আবার সড়ক দুর্ঘটনায় প্রাণ গেছে পাঁচজনের। গতকাল সোমবার দিবাগত রাত একটার দিকে বঙ্গবন্ধু সেতুর পশ্চিম সংযোগ মহাসড়কের ওই এলাকায় বাসের চাপায় সিএনজিচালিত অটোরিকশার পাঁচ যাত্রী নিহত হন।
দুর্ঘটনায় নিহত চারজন একই পরিবারের সদস্য বলে পুলিশ জানিয়েছে। নিহত ব্যক্তিদের মধ্যে একজনের পরিচয় জানা গেছে। তাঁর নাম রোজিনা খাতুন (১৬)। বাড়ি সিরাজগঞ্জের বেলকুচি উপজেলার বামনগাতি গ্রামে। দুর্ঘটনায় আহত একজনকে সিরাজগঞ্জের ২৫০ শয্যাবিশিষ্ট হাসপাতালে ভর্তি করা হয়েছে।
বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) হেলালউদ্দীনের ভাষ্য, নারায়ণগঞ্জ থেকে রাজশাহীগামী শ্যামলী পরিবহনের যাত্রীবাহী একটি বাস সিএনজিচালিত অটোরিকশাকে চাপা দেয়। এতে অটোরিকশায় থাকা পাঁচজন নিহত হন। ঘটনাস্থলে নিহত হন চারজন। চালকসহ গুরুতর আহত দুজনকে হাসপাতালে নেওয়া হয়। পরে সেখানে চালক মারা যান। এ ঘটনায় মামলার প্রক্রিয়া চলছে।
ঈদের পরদিন গত রোববার ভোর পাঁচটার দিকে এই মূলিবাড়িতেই দুটি বাসের মুখোমুখি সংঘর্ষে ১৭ জন নিহত হন।
আরও জানতে পড়ুন:
দুই বাসের সংঘর্ষে নিহতের সংখ্যা বেড়ে ১৭সিরাজগঞ্জের সড়কে ঝরছে কেন প্রাণ?
