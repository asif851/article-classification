
জাতীয় কিডনি রোগ ও ইউরোলজি প্রতিষ্ঠানের (নিকডু) ডায়ালাইসিস কেন্দ্রের পরিস্থিতি জানার জন্য কমিটি গঠনের সিদ্ধান্ত নিয়েছে স্বাস্থ্য ও পরিবারকল্যাণ মন্ত্রণালয়। কাল রোববার এই কমিটি গঠিত হবে। স্বাস্থ্য মন্ত্রণালয়ের অতিরিক্ত সচিব (হাসপাতাল) হাবিবুর রহমান গতকাল শুক্রবার প্রথম আলোকে এ কথা জানিয়েছেন। গতকাল প্রথম আলোর শেষ পৃষ্ঠায় ‘নতুন ডায়ালাইসিস কেন্দ্রে একই ডায়ালাইজার বারবার ব্যবহার’ শিরোনামে সংবাদ প্রকাশিত হয়। প্রতিবেদনে বলা হয়, ডিসপোজেবল (ব্যবহারের পর ফেলা দেওয়া হয়) ডায়ালাইজার কিডনি রোগীদের চিকিৎসায় বারবার ব্যবহার করা হচ্ছে। হাবিবুর রহমান বলেন, সংবাদটি মন্ত্রণালয়ের শীর্ষ কর্মকর্তাদের নজরে পড়েছে। তাঁরা এ নিয়ে নিজেদের মধ্যে এবং নিকডুর পরিচালকের সঙ্গে আলোচনা করেছেন। স্বাস্থ্য মন্ত্রণালয়ের একজন যুগ্ম সচিবকে প্রধান করে তিন সদস্যের কমিটি করা হবে। কমিটিতে স্বাস্থ্য অধিদপ্তরের একজন প্রতিনিধি এবং একজন কিডনি রোগ বিশেষজ্ঞকে রাখা হবে। ভারতের কোম্পানির সঙ্গে সরকারের চুক্তির মধ্যে কোনো দুর্বলতা থাকলে তা–ও খতিয়ে দেখবে কমিটি। ভারতের সেন্ডর কোম্পানির সঙ্গে সরকারি-বেসরকারি অংশীদারত্ব (পিপিপি) প্রকল্পের আওতায় নিকডুর ডায়ালাইসিস কেন্দ্র চলছে। গত বছরের ২৮ নভেম্বর এই কেন্দ্র চালু হয়।
