
মিয়ানমারের বিচ্ছিন্নতাবাদী গোষ্ঠী আরাকান আর্মির এক কথিত নেতাকে গ্রেপ্তার করেছে যৌথবাহিনী।
পুলিশের ভাষ্য, গতকাল মঙ্গলবার দিবাগত রাতে রাঙামাটির রাজস্থলী উপজেলার ইসলামপুরের নতুন বাজার এলাকা থেকে ওই ব্যক্তিকে গ্রেপ্তার করা হয়। তাঁর নাম রেনিন সু ওরফে রেনেজু রাখাইন। তাঁর বিরুদ্ধে সন্ত্রাস দমন ও অবৈধ অনুপ্রবেশ আইনে রাজস্থলী থানায় দুটি মামলা রয়েছে। আজ বুধবার সকালে রাঙামাটির পুলিশ সুপার (এসপি) সাঈদ তারিকুল হাসান প্রথম আলোকে বলেন, গোপন খবরের ভিত্তিতে বর্ডার গার্ড বাংলাদেশ (বিজিবি) ও পুলিশের যৌথ দল অভিযান চালিয়ে রেনিন সুকে গ্রেপ্তার করে। তাঁর কাছে আরাকান আর্মির কাগজপত্র পাওয়া গেছে। তবে কোনো অস্ত্রশস্ত্র পাওয়া যায়নি।
পুলিশ জানায়, রেনিন সুকে ইসলামপুর থেকে রাজস্থলী থানায় আনার পর সেখান থেকে তাঁকে আদালতে পাঠানো হবে।
রাজস্থলী থানা-পুলিশ জানায়, গত ২৭ আগস্ট রাতে রাজস্থলী উপজেলার নয়াঝিরিপাড়ায় রেনিন সুয়ের বাড়ি থেকে আরাকান আর্মির সদস্য সন্দেহে অং ওং রাখাইনকে আটক করা হয়। ২৮ আগস্ট আরাকান আর্মির সহযোগী সন্দেহে ওই বাড়ির তত্ত্বাবধায়ক চ সুই অং মারমা এবং মং চ ওয়াং মারমাকে আটক করা হয়। পরে পলাতক রেনিন সু এবং আটক তিনজনসহ অজ্ঞাতনামা কয়েক ব্যক্তির বিরুদ্ধে মামলা করে পুলিশ।
আরও পড়ুন:স্বীকারোক্তিমূলক জবানবন্দি অং ওং রাখাইনেরআরাকান আর্মির সহযোগী সন্দেহে আটক দুজন জেলহাজতেরাজস্থলীতে আরাকান আর্মির সহযোগী সন্দেহে আটক ২
