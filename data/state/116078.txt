
কুষ্টিয়ার দৌলতপুরে পুলিশের সঙ্গে ‘বন্দুকযুদ্ধে’ একজন নিহত হয়েছেন। তাৎক্ষণিকভাবে নিহত ব্যক্তির নাম-পরিচয় জানা যায়নি। আজ মঙ্গলবার ভোররাত চারটার দিকে দৌলতপুর উপজেলার পিপুলবাড়িয়া গ্রামের মাঠে এ ঘটনা ঘটে। নিহত ব্যক্তির লাশ উপজেলা স্বাস্থ্য কমপ্লেক্সের জরুরি বিভাগের সামনে রাখা হয়েছে।
ঘটনার সত্যতা নিশ্চিত করেছেন কুষ্টিয়ার অতিরিক্ত পুলিশ সুপার (ভেড়ামারা সার্কেল) কামরুল হাসান। তিনি প্রথম আলোকে বলেন, আজ ভোররাত চারটার দিকে পিপুলবাড়িয়া মাঠে পুলিশের একটি টহল দলের সঙ্গে একদল সন্ত্রাসীর গুলিবিনিময় হয়। বেশ কিছুক্ষণ গুলিবিনিময়ের পর একপর্যায়ে সন্ত্রাসীরা পালিয়ে যায়। এ সময় সেখানে এক ব্যক্তির দেহ পড়ে থাকতে দেখা যায়। পুলিশ তাঁকে উদ্ধার করে দৌলতপুর উপজেলা স্বাস্থ্য কমপ্লেক্সের জরুরি বিভাগে নিলে কর্তব্যরত চিকিৎসক ওই ব্যক্তিকে মৃত ঘোষণা করেন।
 ঘটনাস্থলে যাচ্ছেন জানিয়ে কামরুল হাসান আরও বলেছেন, এ ঘটনায় টহল পুলিশের তিন সদস্য আহত হয়েছেন। নিহত ব্যক্তির পরিচয় এখনো জানা যায়নি।  
 
