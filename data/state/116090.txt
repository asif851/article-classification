
রাজবাড়ীর দৌলতদিয়া ও মানিকগঞ্জের পাটুরিয়া নৌপথে চলাচলরত ১৬টি ফেরির মধ্যে যান্ত্রিক ত্রুটির কারণে দুটি ফেরি বিকল এবং তিন দিন ধরে একটি ঘাট বন্ধ থাকায় উভয় ঘাটে গাড়ির দীর্ঘ সারির সৃষ্টি হয়েছে। এতে ঘণ্টার পর ঘণ্টা যাত্রীদের আটকে থাকতে হচ্ছে।বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয় সূত্র জানায়, দৌলতদিয়া-পাটুরিয়া নৌপথে ছোট-বড় ১৬টি ফেরি চলাচল করে। এর মধ্যে গত বৃহস্পতিবার বিকেলে বীরশ্রেষ্ঠ মতিউর রহমান নামক একটি রো রো ফেরির ইঞ্জিন বিকল হয়ে পড়ে। ফেরিটিকে পাটুরিয়ার ভাসমান কারখানা মধুমতিতে রাখা হয়। আগের দিন বুধবার সকালে মাধবীলতা নামের আরেকটি ইউটিলিটি ফেরির যান্ত্রিক ত্রুটি দেখা দিলে সেটিকেও মধুমতিতে নেওয়া হয়। ফলে ফেরিস্বল্পতার মধ্যে যানবাহন পারাপার অব্যাহত থাকে। এদিকে দৌলতদিয়ার ৪ নম্বর ঘাটের সংস্কারকাজ শেষে গত বুধবার সকালে চালু করা হলেও ওই সময় থেকে ৩ নম্বর ঘাট বন্ধ রেখে সংস্কারকাজ শুরু করে কর্তৃপক্ষ। এতে করে মোট চারটি ঘাটের মধ্যে একটি ঘাট বন্ধ ও দুটি ফেরি বিকল থাকায় যানবাহন পারাপার ব্যাহত হয়। এ ছাড়া এই রুট দিয়ে নিয়মিত গাড়ি পারাপারের সঙ্গে নির্বাচনের কারণে অতিরিক্ত গাড়ি পারাপার হওয়ায় উভয় ঘাটে বাড়তি চাপের সৃষ্টি হয়। এতে করে বৃহস্পতিবার বিকেল থেকে দৌলতদিয়া ও পাটুরিয়া উভয় ঘাটে গাড়ির বাড়তি চাপ পড়তে থাকে। গতকাল শুক্রবার বিকেল সাড়ে পাঁচটা পর্যন্ত দুই ঘাটে সহস্রাধিক গাড়ি পারাপারের অপেক্ষায় আটকা পড়ে থাকে। দুর্ভোগের শিকার হন আটকে পড়া হাজারো মানুষ।বিআইডব্লিউটিসি দৌলতদিয়া কার্যালয়ের ব্যবস্থাপক শফিকুল ইসলাম গতকাল বিকেল পৌনে ছয়টায় মুঠোফোনে বলেন, দুটি ফেরি বিকল ও তিন দিন ধরে একটি ঘাট বন্ধ থাকায় এই রুটে যানবাহন পারাপার ব্যাহত হচ্ছে। এর পাশাপাশি নির্বাচন-সংক্রান্ত বিভিন্ন গাড়ি এই রুট দিয়ে পারাপার হওয়ায় বাড়তি চাপের সৃষ্টি হয়েছে। ফলে উভয় ঘাটে কয়েক শ গাড়ির লম্বা লাইন তৈরি হয়েছে। এতে ঘণ্টার পর ঘণ্টা আটকা থাকতে হচ্ছে যাত্রীসাধারণকে।
