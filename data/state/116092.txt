
নেত্রকোনার পূর্বধলা উপজেলার ধলাই নদীর ওপর রাজাবাজার এলাকার বেইলি সেতুটি গত রোববার রাতে ভেঙে যায়। এ সময় এতে বালুবোঝাই একটি ট্রাক আটকে যায়। এতে পূর্বধলা ও দুর্গাপুর উপজেলার সঙ্গে রাজধানী ঢাকাসহ সারা দেশের সরাসরি সড়ক যোগাযোগ বন্ধ হয়ে গেছে।এলাকাবাসীর অনেকে জানান, গত রোববার গভীর রাতে একটি ট্রাক বিরিশিরি থেকে বালু বোঝাই করে শ্যামগঞ্জ-বিরিশিরি সড়কের ঝুঁকিপূর্ণ ওই সেতু পার হচ্ছিল। সেতুর মাঝামাঝি এলে ট্রাকসহ সেতুর কয়েকটি পাটাতন ধসে পড়ে। এতে গতকাল সোমবার সকাল থেকে সেতুর দুই দিকে অনেক যানবাহন আটকা পড়ে। রাজধানী ঢাকাসহ সারা দেশের সঙ্গে সরাসরি সড়ক যোগাযোগ বন্ধ হয়ে যাওয়ায় পূর্বধলা ও দুর্গাপুর উপজেলার মানুষ দুর্ভোগে পড়েছেন। বর্তমানে এ সড়কের যানবাহন নেত্রকোনা সদর ও ময়মনসিংহের তারাকান্দা দিয়ে প্রায় ৪০ কিলোমিটার ঘুরে চলাচল করছে।স্থানীয় লোকজন জানান, সেতুটি প্রায় এক যুগ ধরে ঝুঁকিপূর্ণ। সেতুর দুই দিকে ‘ঝুকিপূর্ণ সেতু, পাঁচ টনের অধিক মালামাল পরিবহন নিষেধ’ লেখা সাইনবোর্ড রয়েছে। এর পরও এর ওপর দিয়ে অতিরিক্ত ওজনের যানবাহন চলাচল করছে।নেত্রকোনা সড়ক ও জনপথ বিভাগের নির্বাহী প্রকৌশলী মাসুদ খান জানান, সেতুটি আজকের (সোমবার) মধ্যেই মেরামত করা হবে। ওই স্থানে পাকা সেতু নির্মাণের জন্য দরপত্র আহ্বান করা হয়েছে।
