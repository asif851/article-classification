
বেসরকারি বিশ্ববিদ্যালয়ের ওপর আরোপিত ভ্যাট কমানো হবে না বলে জানিয়ে দিলেন অর্থমন্ত্রী আবুল মাল আবদুল মুহিত। এই ভ্যাট কমানোর দাবিতে শিক্ষার্থীদের আন্দোলনকেও তিনি সমর্থন করেন না।আজ শুক্রবার দুপুরে সিলেট নগরের বাগবাড়ি শিশু সদনে এতিম শিশুদের মধ্যে খাবার বিতরণের পর সাংবাদিকদের প্রশ্নের জবাবে অর্থমন্ত্রী এসব কথা বলেন।এবারের বাজেটে বেসরকারি বিশ্ববিদ্যালয়ের ওপর ১০ শতাংশ ভ্যাট আরোপের প্রস্তাব করেন অর্থমন্ত্রী। পরে প্রধানমন্ত্রীর নির্দেশে তা কমিয়ে সাড়ে ৭ শতাংশ করা হয়। বাজেট পাসের পর থেকেই এই ভ্যাট বাতিলের দাবিতে আন্দোলন চালিয়ে আসছেন বেসরকারি বিশ্ববিদ্যালয়ের শিক্ষার্থীরা।এ ব্যাপারে সাংবাদিকরা অর্থমন্ত্রীর দৃষ্টি আকর্ষণ করলে তিনি ক্ষোভের সঙ্গে প্রশ্ন তুলে বলেন, ‘তারা ৫০ হাজার টাকা ৩০ হাজার টাকা বেতন দিতে পারে। মাত্র সাড়ে সাত পার্সেন্ট ভ্যাট কেনো দেবে না? তাদের আন্দোলনে আমার কোনোভাবেই সমর্থন নেই।’দেশের আইনশৃঙ্খলা নিয়ে সাংবাদিকদের অপর এক প্রশ্নের জবাবে অর্থমন্ত্রী বলেন, ‘কয়েকটি হত্যা ঘটনা বাদ দিলে আইনশৃঙ্খলা পরিস্থিতি এখন বেশ স্থিতিশীল। আইনশৃঙ্খলা পরিস্থিতি নিয়ন্ত্রণে রাখতে আমরা অনেক কাজ করেছি। পুলিশ বাহিনীর সদস্য সংখ্যা অনেক বাড়ানো হয়েছে। গত পাঁচ বছরে প্রায় ৩০ হাজার বাড়ানো হয়েছে। এই মেয়াদে আরও ৫০ হাজার বাড়ানো হবে। ফলে সর্বসাকল্যে দেশের আইনশৃঙ্খলা পরিস্থিতি ভালো আছে।’
বঙ্গবন্ধুর ৪০তম শাহাদত বার্ষিকী উপলক্ষে মহানগর যুবলীগের উদ্যোগে বাগবাড়ি শিশু সদনে আজ খাবার বিতরণ করা হয়। অর্থমন্ত্রী এতিম শিশুদের মধ্যে নিজ হাতে খাবার বিতরণ করেন। এ সময় সিলেট সিটি করপোরেশনের সাবেক মেয়র ও নগর আওয়ামী লীগের সভাপতি বদরউদ্দিন আহমদ কামরান, জেলার সাধারণ সম্পাদক শফিকুর রহমান চৌধুরী, নগরের সাধারণ সম্পাদক আসাদউদ্দিন আহমদ, নগর যুবলীগের আহ্বায়ক আলম খানসহ প্রমুখ নেতা কর্মী উপস্থিত ছিলেন।
