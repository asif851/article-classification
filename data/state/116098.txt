
সুনামগঞ্জের ধরমপাশা ডিগ্রি কলেজের ডিগ্রি পাস ও সার্টিফিকেট কোর্স প্রথম বর্ষের সেই ১২ জন পরীক্ষার্থীকে আজ মঙ্গলবার প্রবেশপত্র দেওয়া হয়েছে। ফরম পূরণের সময় তথ্য বিভ্রাটের কারণে পরীক্ষার আগে তাঁরা প্রবেশপত্র না পাওয়ায় জাতীয় বিশ্ববিদ্যালয় থেকে বিশেষ অনুমতি নিয়ে তাঁরা প্রবেশপত্র ছাড়াই গত শনিবার পরীক্ষা দেন।
ওই ১২ শিক্ষার্থীর প্রবেশপত্র নিয়ে জটিলতা সৃষ্টি হলে কলেজ কর্তৃপক্ষের লিখিত আবেদনের পরিপ্রেক্ষিতে জাতীয় বিশ্ববিদ্যালয়ের উপাচার্য বিশেষ বিবেচনায় তাঁদের পরীক্ষায় অংশ নেওয়ার অনুমতি দেন। সেই সঙ্গে নির্ধারিত ফি ও জরিমানা পরিশোধ করে ১৪ আগস্ট প্রবেশপত্র সংগ্রহ করতে বলা হয়। সেই মোতাবেক গত রোববার কলেজের একজন প্রভাষক জাতীয় বিশ্ববিদ্যালয় থেকে নির্ধারিত ফি ও জরিমানার টাকা পরিশোধ করে তাঁদের প্রবেশপত্র সংগ্রহ করেন। আজ মঙ্গলবার সকালে অধ্যক্ষের কক্ষে ওই ১২ জন পরীক্ষার্থীকে প্রবেশপত্র দেওয়া হয়।
প্রবেশপত্র পাওয়ার পর ধরমপাশা ডিগ্রি কলেজের প্রথম বর্ষের পরীক্ষার্থী মুক্তা আক্তার বলেন, ‘ফরম পূরণের সময় ভুলের কারণে আমাদের জীবনটাই এলোমেলো হতে চলেছিল। এখন প্রবেশপত্র পেয়ে কী যে আনন্দ লাগছে, তা ভাষায় প্রকাশ করতে পারব না। এ বাবদ আমাদের কোনো অর্থ দিতে হয়নি।’
ধরমপাশা ডিগ্রি কলেজের অধ্যক্ষ মো. আবদুল করিম প্রথম আলোকে বলেন, ‘পরীক্ষার আগে প্রবেশপত্র না পাওয়া ১২ জন শিক্ষার্থীকে আজ মঙ্গলবার প্রবেশপত্র দেওয়া হয়েছে। তবে এ জন্য শিক্ষার্থীদের কাছ থেকে কোনো অর্থ নেওয়া হয়নি। ফরম পূরণের কাজে কলেজের দুজন প্রভাষক দায়িত্বে ছিলেন। সঠিকভাবে দায়িত্ব পালন না করায় তাঁদের বিরুদ্ধে যথাযথ ব্যবস্থা নেওয়া হবে।’
