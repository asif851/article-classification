
কুষ্টিয়ায় ফুটবল খেলা শেষে বাড়ি ফেরার পথে প্রতিপক্ষের হামলায় খেলোয়াড়সহ অন্তত ৪০ জন আহত হয়েছেন। গত বুধবার রাত আটটার দিকে সদর উপজেলার আলামপুর বাজারে এ ঘটনা ঘটে।
প্রত্যক্ষদর্শীরা জানান, উপজেলা প্রশাসনের আয়োজনে কুষ্টিয়া সদর উপজেলায় আন্ত ইউনিয়ন ফুটবল প্রতিযোগিতা চলছে। বুধবার বিকেল চারটায় আব্দালপুর হাইস্কুল মাঠে জিয়ারখী ও বারখাদা ইউনিয়নের মধ্যে সেমিফাইনাল খেলায় জিয়ারখীর কাছে ১-০ গোলে বারখাদা ইউনিয়ন পরাজিত হয়।
বারখাদা ইউনিয়নের সমর্থক আনিসুর রহমান জানান, খেলা শেষে দুটি ট্রাক ও একটি মাইক্রোবাসে করে খেলোয়াড় ও সমর্থকেরা বাড়ি ফিরছিলেন। পথে আলামপুর বাজারে জিয়ারখী ইউনিয়ন পরিষদের (ইউপি) চেয়ারম্যান ইউসুফ আলীর সমর্থকেরা ট্রাক দুটি থামান। সে সময় চেয়ারম্যানের উপস্থিতিতে তাঁর সমর্থকেরা ইটপাটকেল নিক্ষেপসহ দেশীয় অস্ত্র নিয়ে হামলা ও ট্রাক দুটি ভাঙচুর করেন। এতে ট্রাকে থাকা ছয়জন খেলোয়াড়সহ ৪০ জন আহত হন।
তবে ইউসুফ আলী মোল্লা বলেন, বারখাদা ইউনিয়নের সমর্থকেরা লক্ষ্মীপুর বাজারে তাঁর ইউনিয়নের সমর্থকদের ইট ছোড়েন। এ জন্য আলামপুর বাজারে ট্রাক থামিয়ে সর্মথকেরা মারধর করেছেন। তবে তিনি সেখানে ছিলেন না।
কুষ্টিয়া মডেল থানার ভারপ্রাপ্ত কর্মকর্তা শিকদার মশিউর রহমান বলেন, দোষী ব্যক্তিদের বিরুদ্ধে আইনানুগ ব্যবস্থা নেওয়া হবে।
