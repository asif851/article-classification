
কেবল রমজানে নয়, সারা বছরই নিত্যপণ্যের দাম মানুষের ক্রয়ক্ষমতার মধ্যে রাখতে প্রয়োজনীয় ব্যবস্থা নিতে জেলা প্রশাসকদের (ডিসি) নির্দেশ দিয়েছেন বাণিজ্যমন্ত্রী তোফায়েল আহমেদ। ডিসি সম্মেলনের দ্বিতীয় দিনে আজ বুধবার সচিবালয়ে মন্ত্রিপরিষদ সভাকক্ষে বাণিজ্য মন্ত্রণালয়-সম্পর্কিত আলোচনায় এই নির্দেশনা দেওয়া হয়। বৈঠক শেষে তোফায়েল আহমেদ এই নির্দেশ দেওয়ার কথা সাংবাদিকদের জানান।
তোফায়েল আহমেদ বলেন, নিত্যপণ্যের দাম মানুষের ক্রয়ক্ষমতার মধ্যে রাখতে তদারকি করার জন্য ডিসিদের বলা হয়েছে। বৈঠকে মুন্সিগঞ্জের গার্মেন্টসপল্লির বিষয়ে প্রয়োজনীয় নির্দেশনা দেওয়া হয়েছে ওই জেলার ডিসিকে।
ডিসিদের যোগাযোগমন্ত্রীর নির্দেশ: এর আগে যোগাযোগ মন্ত্রণালয়-সম্পর্কিত আলোচনায় যোগাযোগমন্ত্রী ওবায়দুল কাদের রমজান ও আসন্ন ঈদের সময় মানুষের চলাচলে যাতে কষ্ট কম হয়, সে ব্যাপারে বলিষ্ঠ ভূমিকা রাখার নির্দেশ দিয়েছেন।
এই সময়ে রাস্তা যাতে দখল না হয় এবং অবৈধ নসিমন-করিমন যাতে মহাসড়কে চলতে না পারে, সে বিষয়ে প্রয়োজনীয় ব্যবস্থা নিতে বলেছেন তিনি। একই সঙ্গে রাজনৈতিকভাবে প্রভাবিত না হওয়ারও নির্দেশ দেন যোগাযোগমন্ত্রী।
এদিকে শিল্প মন্ত্রণালয়-সম্পর্কিত আলোচনায় শিল্পমন্ত্রী আমির হোসেন আমু যত্রতত্র যাতে শিল্প কারখানা না হয়, সে বিষয়ে ডিসিদের প্রয়োজনীয় ব্যবস্থা নিতে বলেছেন।
গতকাল মঙ্গলবার তিন দিনব্যাপী ডিসি সম্মেলন শুরু হয়েছে। আগামীকাল বৃহস্পতিবার এ সম্মেলন শেষ হবে।
