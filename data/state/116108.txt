
নারায়ণগঞ্জের রূপগঞ্জে গতকাল রোববার এনামুল হক ভূঁইয়া ওরফে নাহিদ (২২) নামের এক তরুণকে ছুরিকাঘাতে হত্যা করেছে প্রতিপক্ষের লোকজন৷ একই দিন সকালে গাজীপুরের টঙ্গীর বিসিক শিল্পনগর এলাকায় হাবিবুর রহমান ওরফে জাহাঙ্গীর (৪০) নামের এক ব্যবসায়ীর লাশ উদ্ধার করা হয়েছে৷রূপগঞ্জে প্রতিপক্ষের হামলায় নিহত এনামুল হক ভূঁইয়ার চাচা মাইনুল হক ভূঁইয়া জানান, ভুলতা ইউনিয়নের মিঠাবো এলাকার বিএনপি সমর্থক ও ঝুট ব্যবসায়ী শুক্কর আলীর বাড়ির পাশে সড়কে গতকাল সকালে অজ্ঞাতনামা এক ব্যক্তি আগুন দেওয়ার চেষ্টা করেন৷ এ ঘটনায় এনামুলকে সন্দেহ করে সকালে শুক্কুর আলীর বাড়িতে এক সালিস বৈঠক ডাকা হয়৷ সালিসে শুক্কুর আলী, শফিকুল ইসলাম ওরফে সনেট, সজল ও শাহাদাত হোসেন এনামুল হক ভূঁইয়াকে ছুরিকাঘাত করেন৷ এ সময় বৈঠকে আসা লোকজন তাঁকে উদ্ধার করে প্রথমে রূপগঞ্জ উপজেলা স্বাস্থ্য কমপ্লেক্স ও পরে ঢাকা মেডিকেল কলেজ হাসপাতালে নিয়ে যান৷ দুপুর আড়াইটার দিতে চিকিৎসাধীন অবস্থায় এনামুল মারা যান৷রূপগঞ্জ থানার ভারপ্রাপ্ত কর্মকর্তা (ওসি) আসাদুজ্জামান মীর জানান, এনামুল মিঠাবো এলাকার সেলিম ভূঁইয়ার ছেলে৷ এ ঘটনায় চারজনকে আসামি করে রূপগঞ্জ থানায় একটি হত্যা মামলা দায়ের করা হয়েছে৷ আসামিরা পলাতক রয়েছেন৷টঙ্গী থানার পুলিশ ও পরিবারের লোকজন জানান, গতকাল সকালে পুলিশ ঘটনাস্থল থেকে জাহাঙ্গীরের লাশ উদ্ধার করে থানায় নিয়ে যায়৷ খবর পেয়ে স্বজনেরা থানায় গিয়ে তাঁর লাশ শনাক্ত করেন৷ এ ব্যাপারে জাহাঙ্গীরের ছোট ভাই আলমগীর হোসেন বাদী হয়ে টঙ্গী মডেল থানায় একটি হত্যা মামলা দায়ের করেছেন৷জাহাঙ্গীর শরীয়তপুরের গোসাইরহাট উপজেলার কাকইসার গ্রামের বাসিন্দা বলে জানা গেছে৷ রাজধানীর বনানী কাঁচাবাজারে তাঁর তিনটি দোকান ছিল৷ এ ছাড়া তিনি ট্রান্সপোর্টের ব্যবসার সঙ্গেও জড়িত ছিলেন৷টঙ্গী থানার ওসি ইসমাইল হোসেন বলেন, ওই এলাকায় প্রায়ই ছিনতাইয়ের ঘটনা ঘটে৷ ছিনতাইকারীর ছুরিকাঘাতে তিনি নিহত হয়েছেন বলে ধারণা করা হচ্ছে৷
