
পরীক্ষা দেওয়ার জন্য বাড়ি থেকে বের হয়ে ইজিবাইকে করে বিদ্যালয়ে রওনা দিয়েছিল জাহিদুল ইসলাম (১৫)। কিছুদূর যেতেই ইজিবাইক থেকে ছিটকে পড়ে যায় ছেলেটি। গুরুতর আহত অবস্থায় হাসপাতালে নেওয়ার পর জাহিদুল মারা যায়।
ঘটনাটি ঘটেছে চাঁদপুরের মতলব উত্তর উপজেলার কাচারীকান্দি গ্রামে গত শনিবার সকাল নয়টায়। জাহিদুল স্থানীয় চরকালিয়া উচ্চবিদ্যালয়ের নবম শ্রেণির শিক্ষার্থী ছিল। সে উপজেলার কাচারীকান্দি গ্রামের আবুল কালাম মুন্সির ছেলে।
জাহিদুল ইসলামের পারিবারিক সূত্র জানায়, আহত হওয়ার কিছুক্ষণ পর জাহিদুল জ্ঞান হারিয়ে ফেলে। এলাকার লোকজন ঘটনাস্থল (কাচারীকান্দি গ্রাম) থেকে জাহিদুলকে উদ্ধার করে উপজেলা স্বাস্থ্য কমপ্লেক্সে ভর্তি করেন। অবস্থার অবনতি হলে পরিবারের লোকেরা ওই দিন বিকেলেই তাকে চাঁদপুর সদর হাসপাতালে ভর্তি করেন। সন্ধ্যা সাড়ে ছয়টায় চিকিৎসাধীন অবস্থায় সেখানে সে মারা যায়।
মতলব উত্তর থানার ভারপ্রাপ্ত কর্মকর্তা (ওসি) আনোয়ারুল হক সড়ক দুর্ঘটনায় ওই ছাত্রের মৃত্যুর সত্যতা নিশ্চিত করে বলেন, এ ব্যাপারে থানায় একটি অপমৃত্যুর মামলা হয়েছে।
 
