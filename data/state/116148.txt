
মেহেরপুরে পুলিশের সঙ্গে ‘বন্দুকযুদ্ধে’ চারজন নিহত হয়েছে। গতকাল সোমবার দিবাগত রাত আড়াইটার দিকে সদর উপজেলার নুরপুর মোড়ে এ ঘটনা ঘটে। পুলিশ বলছে, নিহত ব্যক্তিরা সোনাপুর গ্রামে জোড়া খুনের মামলার আসামি।
নিহত ব্যক্তিরা হলেন সদর উপজেলার সোনাপুর গ্রামের সাদ্দাম হোসেন (২৫), রমেশ (২৪), সোহাগ (২৭) ও কানন (২৫)। এ ঘটনায় আহত হয়েছেন সহকারী পুলিশ সুপার আহসান হাবীবসহ ছয় পুলিশ সদস্য।
মেহেরপুর অতিরিক্ত পুলিশ সুপার আবদুল্লাহ আল মাহমুদের ভাষ্য, রাত আড়াইটার দিকে কয়েকজন সন্ত্রাসীকে ধাওয়া করে পুলিশের একটি দল। নুরপুর মোড়ে পৌঁছালে পুলিশকে তাক করে গুলি ছোড়ে সন্ত্রাসীরা। এ সময় উভয়ের মধ্যে গুলিবিনিময় হয়। এতে ঘটনাস্থলেই নিহত হয় চারজন। তারা সোনাপুর গ্রামের মজিদ ও আসাদুল হত্যার সঙ্গে জড়িত বলে পুলিশের ধারণা। এ ঘটনায় সহকারী পুলিশ সুপার আহসান হাবীবসহ ছয় পুলিশ সদস্য আহত হন।
আহত পুলিশ সদস্যদের মেহেরপুর জেনারেল হাসপাতালে প্রাথমিক চিকিৎসা দেওয়া হয়েছে। চারজনের লাশ হাসপাতালের মর্গে রাখা হয়েছে।
মেহেরপুর পুলিশ সুপার আনিছুর রহমানের ভাষ্য, ওই চারজন সোনাপুর গ্রামের জোড়া খুনে সরাসরি সম্পৃক্ত। আজ মঙ্গলবার বেলা ১১টার দিকে এ নিয়ে সংবাদ ব্রিফিং করবে পুলিশ।
মেহেরপুর জেনারেল হাসপাতালের জরুরি বিভাগের চিকিৎসক আবু এহসান জানান, আজ ভোর পৌনে চারটার দিকে চারজনকে হাসপাতালে নিয়ে আসে পুলিশ। হাসপাতালে আসার আগেই তাদের মৃত্যু হয়েছে। তারা সবাই গুলিবিদ্ধ। লাশের ময়নাতদন্ত শেষে মৃত্যুর কারণ নিশ্চিত হওয়া যাবে।
