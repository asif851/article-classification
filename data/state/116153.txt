
রাজধানীতে সিটিং সার্ভিস চলবে, তবে ভাড়া নিতে হবে সরকারনির্ধারিত হারে। গত কয়েক দিনে গণপরিবহনে নারী-শিশুর দুর্ভোগের কথা বিবেচনায় নিয়ে এ সিদ্ধান্ত নেওয়া হয়েছে। তবে সিদ্ধান্তটি আপাতত আগামী ১৫ দিনের জন্য। এই সময় ভ্রাম্যমাণ আদালতের কার্যক্রম চলবে। কেউ বাড়তি ভাড়া নিলে শাস্তি পেতে হবে।
বাংলাদেশ সড়ক পরিবহন কর্তৃপক্ষের (বিআরটিএ) চেয়ারম্যান মশিয়ার রহমান আজ বুধবার এসব কথা জানান।
এর আগে বিআরটিএর এলেনবাড়ি কার্যালয়ে সংস্থাটির চেয়ারম্যান মশিয়ার রহমান পরিবহন মালিক ও নাগরিক সমাজের প্রতিনিধিদের সঙ্গে বৈঠক করেন। তিনি বলেন, যাঁরা অভিযানের কারণে বাস নামাননি, তাঁদের তালিকা করা হয়েছে। আরও কাজ চলছে। প্রথমে কারণ দর্শাতে হবে, তারপর শাস্তি দেওয়া হবে।
বিআরটিএর চেয়ারম্যান বলেন, সিটিং সার্ভিস বন্ধের সিদ্ধান্ত ১৫ দিনের জন্য স্থগিত করা হয়েছে। এর মধ্যে অংশীজনদের নিয়ে বৈঠক করা হবে। যদি মনে করা হয়, সিটিং সার্ভিস নামে বিশেষ ব্যবস্থা থাকা উচিত, যাত্রী চাহিদা আছে; তাহলে সেটা আইনি কাঠামোর মধ্যে এনে চালু করা যেতে পারে।
বৈঠকে ঢাকা সড়ক পরিবহন সমিতির সাধারণ সম্পাদক খন্দকার এনায়েত উল্যাহ, চিত্রনায়ক ইলিয়াস কাঞ্চন, সাংবাদিক নাঈমুল ইসলাম খান প্রমুখ উপস্থিত ছিলেন।
