
বিএনপির নেতৃত্বাধীন ১৮-দলীয় জোটের অবরোধে ককটেল বিস্ফোরণে রতন সরকার নামের আহত আরেকজন মারা গেছেন। গতকাল শুক্রবার গভীর রাতে রাজধানীর স্কয়ার হাসপাতালে তিনি মারা যান।
নিহত রতন সরকার সাভারের বাইপাইলের এজিস টেক্সটাইলের ব্যবস্থাপক। তাঁর বাড়ি কুমিল্লার মুরাদনগরের বানিয়ারচরে।
সাভার সার্কেলের সহকারী পুলিশ সুপার মশিউদ্দৌলা আজ শনিবার রাতে প্রথম আলো ডটকমকে জানান, গত সোমবার রাত আটটায় সাভারের ফুলবাড়িয়া এলাকায় যাত্রাবাহী বাসে অবরোধকারীরা ককটেল নিক্ষেপ করে। বাসের জানালা ভেঙে ককটেলটি রতন সরকারের মাথায় বিস্ফোরিত হয়। এরপর অচেতন অবস্থায় তাঁকে স্কয়ার হাসপাতালে ভর্তি করা হয়। গতকাল দিবাগত রাত একটায় সেখানেই মারা যান তিনি।
এ নিয়ে অবরোধে মোট ৫৫ জন প্রাণ হারান। এর আগে প্রথম দফার তিন দিনের অবরোধে ২২ জন এবং দ্বিতীয় দফায় ছয় দিনের অবরোধে ৩২ জন প্রাণ হারান।
