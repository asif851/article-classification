

প্রকাশক ফয়সল আরেফিন দীপন হত্যার এক বছর পূর্ণ হয়েছে আজ সোমবার। হত্যার মূল পরিকল্পনাকারীসহ সরাসরি জড়িত ব্যক্তিদের কেউ এখনো গ্রেপ্তার হননি। দীপন হত্যার দ্রুত বিচার দাবিতে আজ দুপুর ১২টার দিকে রাজধানীর শাহবাগের আজিজ সুপার মার্কেটের সামনে মানববন্ধন করা হয়েছে।
আজিজ কো-অপারেটিভ সুপার মার্কেটের দোকান মালিক ও ব্যবসায়ী কল্যাণ সমিতি এই মানববন্ধন কর্মসূচির আয়োজন করে। মানববন্ধনে অংশ নেওয়া ব্যক্তিরা দীপন হত্যার দ্রুত বিচার দাবি করেন। তাঁরা বিভিন্ন ব্যানার ও পোস্টার বহন করেন। ধারণ করেন কালো ব্যাজ। মানববন্ধনে দীপনের স্ত্রী, বন্ধু, শুভাকাঙ্ক্ষী, প্রকাশক ও দোকান মালিকেরা বক্তব্য দেন।
গত বছরের ৩১ অক্টোবর দুপুরের পর রাজধানীর শাহবাগের আজিজ মার্কেটে নিজের প্রতিষ্ঠান জাগৃতি প্রকাশনীর কার্যালয়ে দীপনকে কুপিয়ে হত্যা করে দুর্বৃত্তরা।
পুলিশ বলছে, দীপনকে হত্যার মূল পরিকল্পনা ও নেতৃত্বে ছিলেন নিষিদ্ধ জঙ্গি সংগঠন আনসারুল্লাহ বাংলা টিমের এক জঙ্গি। তাঁর ছবি ও নাম পেলেও পূর্ণাঙ্গ ঠিকানা এখনো পুলিশ উদ্‌ঘাটন করতে পারেনি।
আরও পড়ুন:এক বছরেও গ্রেপ্তার হয়নি মূল পরিকল্পনাকারী
