
টাঙ্গাইলের মির্জাপুরে তিন মেয়েসহ মাকে পুড়িয়ে হত্যার ঘটনার প্রধান আসামি জাহাঙ্গীর আলমকে পুলিশ গ্রেপ্তার করছে। আজ শনিবার রাত পৌনে ৯টার দিকে পুলিশ নিজ বাড়ি থেকে তাঁকে গ্রেপ্তার করে। এ নিয়ে মামলার এজাহারভুক্ত পাঁচ আসামিসহ ১৮ জন গ্রেপ্তার হলো।মেয়েকে বিয়ে দিতে রাজি না হওয়ায় মির্জাপুর উপজেলার গোড়াই ইউনিয়নের সোহাগপাড়া গ্রামের মজিবর রহমানের স্ত্রী হাসনা বেগম (৩৫), তার তিন মেয়ে গোড়াই উচ্চবিদ্যালয়ের নবম শ্রেণীর ছাত্রী মনিরা আক্তার (১৪), বাক প্রতিবন্ধী মীম আক্তার (১০) ও ব্র্যাক স্কুলের নার্সারীর শিক্ষার্থী মলি আক্তারকে (৭) ঘরে ঘুমন্ত অবস্থায় পেট্রোল ঢেলে আগুনে পুড়িয়ে হত্যা করা হয়। গত ৬ অক্টোবর, কোরবানীর ঈদের দিন রাতে এ ঘটনা ঘটে। মজিবর রহমান মালেয়শিয়া প্রবাসি। পরদিন ৭ অক্টোবর মজিবর রহমানের শ্যালক মোফাজ্জল হোসেন বাদী হয়ে মির্জাপুর থানায় একটি মামলা করেন। মামলায় ওই গ্রামের জাহাঙ্গীর আলমকে প্রধান করে ১০ জনকে আসামি করা হয়। ঘটনার পর থেকেই জাহাঙ্গীর পলাতক ছিলেন। জাহাঙ্গীর আলমকে ধরিয়ে দিতে পুলিশের ঢাকা রেঞ্জের ডিআইজি এসএম মাহফুজুল হক নুরুজ্জামান এক লাখ টাকা পুরস্কার ঘোষণা করেন।রাতে এ প্রতিবেদন লেখা পর্যন্ত জাহাঙ্গীরকে টাঙ্গাইলের পুলিশ সুপার সালেহ মোহাম্মদ তানভীরের কার্যালয়ে জিজ্ঞাসাবাদ করা হচ্ছে বলে জানা গেছে।
