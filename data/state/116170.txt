
রাজধানীর আজিমপুরের গার্হস্থ্য অর্থনীতি কলেজকে ঢাকা বিশ্ববিদ্যালয়ের পূর্ণাঙ্গ ইনস্টিটিউট করার দাবিতে ফের নীলক্ষেত-নিউমার্কেট মোড় অবরোধ করেন কলেজটির শিক্ষার্থীরা। পোস্টার আর ব্যানার হাতে তাঁরা বিভিন্ন স্লোগান দেন।
আজ মঙ্গলবার সকাল ১০টার পর তাঁরা চৌরাস্তার চারপাশে সারি করে বসে যান। ছাত্রীদের অবস্থানের কারণে নীলক্ষেত মোড় দিয়ে মিরপুর-আজিমপুর রোডের সব গাড়ি চলাচল বন্ধ থাকে। তবে আজ এই এলাকায় মার্কেট বন্ধ থাকায় জনদুর্ভোগ তেমন ছিল না। বেলা দুইটা ২০ মিনিটে তাঁরা অবরোধ তুলে নেন।
গতকাল সোমবারও একই দাবিতে কলেজের প্রায় পাঁচ শতাধিক শিক্ষার্থী তিন ঘণ্টা সড়ক অবরোধ করে বিক্ষোভ করেন। তাঁরা ক্লাস-পরীক্ষা বর্জন করে অনির্দিষ্টকালের জন্য অবরোধের ঘোষণা দেন।
ছাত্রীদের অভিযোগ, শিক্ষামন্ত্রীর আশ্বাসের পরিপ্রেক্ষিতে ছয় মাস তাঁদের আন্দোলন স্থগিত ছিল। কিন্তু এত দিনেও তাঁদের দাবি পূরণে কোনো দৃশ্যমান পদক্ষেপ না হওয়ায় পুনরায় তাঁরা আন্দোলনে নেমেছেন। ছাত্রীরা বলেন, কলেজের শিক্ষকেরা ছাত্রীদের আশ্বস্ত করেছিলেন যে, তাঁরা মন্ত্রণালয়ের সঙ্গে এ নিয়ে কথা বলবেন। কিন্তু এত দিনেও কোনো অগ্রগতি হয়নি।
কলেজটিকে ঢাকা বিশ্ববিদ্যালয়ের অধীনে ইনস্টিটিউট করার দাবিতে গত বছর সেপ্টেম্বরে আন্দোলন শুরু করেন ছাত্রীরা। ২১ সেপ্টেম্বর কলেজের অধ্যক্ষ, ঢাকা বিশ্ববিদ্যালয় কর্তৃপক্ষ ও শিক্ষামন্ত্রী বরাবর স্মারকলিপি পেশ করেন তাঁরা। ৪ অক্টোবর নীলক্ষেত মোড় অবরোধ করলে শিক্ষামন্ত্রী দাবি পূরণের আশ্বাস দেন। পরে শিক্ষাসচিবের নেতৃত্বে একটি কমিটি করে দেন শিক্ষামন্ত্রী। কিন্তু ছয় মাসেও সেই প্রতিবেদন না আসায় গত শনিবার থেকে ক্লাস-পরীক্ষা বর্জন শুরু করেন।
 
