
নয় মাসের বেশি সময় পার হয়েছে, কিন্তু বাংলাদেশি বংশোদ্ভূত ব্রিটিশ নাগরিক নিখোঁজ ইয়াসিন মোহাম্মদ আবদুস সামাদ তালুকদারের এখনো কোনো সন্ধান দিতে পারেনি আইনশৃঙ্খলা রক্ষাকারী বাহিনী।নিখোঁজ ইয়াসিনের পরিবার দাবি করেছে, র্যা ব-১-এর কার্যালয়ে তাঁকে আটক রাখা হয়েছে বলে তারা নিশ্চিত। যুক্তরাজ্যের এই নাগরিকের খোঁজ জানতে চেয়ে চিঠি দিয়েছে সে দেশের পররাষ্ট্র দপ্তর। ওয়াশিংটনে বাংলাদেশ দূতাবাসেও বিভিন্ন ব্যক্তি ও সংস্থা উদ্বেগ প্রকাশ করে চিঠি দিয়েছে।গত বছরের ১৪ জুলাই দুপুরে বনানী রেলস্টেশনের সামনে থেকে ইয়াসিনকে একটি মাইক্রোবাসে তুলে নিয়ে যাওয়া হয় বলে তাঁর মা সুরাইয়া পারভিন তালুকদার অভিযোগ করেন। এ ঘটনায় ওই দিনই তিনি সাধারণ ডায়েরি (জিডি) করেন।ঢাকায় স্বরাষ্ট্র মন্ত্রণালয়ের সূত্র জানায়, ব্রিটিশ পররাষ্ট্রমন্ত্রীর দপ্তর থেকে পাঠানো চিঠিতে বলা হয়, ব্রিটিশ হাইকমিশন এর আগে ইয়াসিন মোহাম্মদ আবদুস সামাদ তালুকদারের সঙ্গে দেখা করার অনুমতি চেয়েছিল। সরকার সেই অনুমতি দেয়। কিন্তু তাঁকে না পাওয়ায় হাইকমিশন কনস্যুলার সুবিধা দিতে পারছে না। এ কারণে তিনি কোথায় আছেন, তা জানতে চায় যুক্তরাজ্য। ওই চিঠিতে আরও বলা হয়, গত সেপ্টেম্বরে জাতিসংঘের সাধারণ পরিষদের অধিবেশন চলাকালে যুক্তরাজ্যের পররাষ্ট্র ও কমনওয়েলথ দপ্তরের এশিয়া ও প্রশান্ত মহাসাগরীয় অঞ্চলবিষয়ক মন্ত্রী অলোক শর্মা বাংলাদেশের পররাষ্ট্রমন্ত্রী আবুল হাসান মাহমুদ আলীকে এ বিষয়ে অনুরোধ করেছিলেন। মাহমুদ আলী তখন বিষয়টি সংশ্লিষ্ট কর্তৃপক্ষকে অবহিত করবেন বলে আশ্বাস দিয়েছিলেন।এ ব্যাপারে জানতে চাইলে স্বরাষ্ট্রমন্ত্রী আসাদুজ্জামান খান কামাল প্রথম আলোকে বলেন, ‘এ নামে কেউ আমাদের কাছে নেই।’এদিকে নয় মাস পেরিয়ে গেলেও ছেলের সন্ধান না পেয়ে দিশেহারা ইয়াসিনের মা প্রবীণ চিকিৎসক সুরাইয়া পারভিন। তিনি বলেন, ‘আমার ছেলে উত্তরা র্যা বের কার্যালয়ে রয়েছে, এ ব্যাপারে আমি নিশ্চিত। তারা আমার ছেলেকে কেন ছাড়ছে না, ঠিক জানি না।’জানতে চাইলে র্যা বের আইন ও গণমাধ্যম শাখার প্রধান কমান্ডার মুফতি মাহমুদ খান বলেন, এ ব্যাপারে তাঁরা কিছুই জানেন না।এর আগে ইয়াসিনকে ‘ক্রসফায়ারে’ দেওয়ার ভয় দেখিয়ে তাঁর মায়ের কাছ থেকে ৫০ লাখ টাকা নিয়েছিলেন হাজি আলম খান নামের এক ব্যক্তি। তাঁকে সম্প্রতি গ্রেপ্তার করেছে পুলিশ।
