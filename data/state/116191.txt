
মরুর দেশে মুদ্রিত হয়ে আজ দেশের বাইরে পা রাখল প্রথম আলো। এই প্রকাশনার মধ্য দিয়ে প্রথমবারের মতো সূচিত হলো দেশের সীমানার বাইরে বাংলাদেশের কোনো জাতীয় দৈনিক পত্রিকার মুদ্রণ ও বিপণন।
কাতারের রাজধানী দোহায় ছাপিয়ে প্রথম আলোর সাপ্তাহিক উপসাগরীয় সংস্করণ কাতার ও বাহরাইনে বিপণন করা হবে। উদ্বোধনী সংখ্যা হিসেবে এটি আজবুধবার প্রকাশিত হলো। এর পর থেকে এটি প্রকাশিত হবে প্রতি বৃহস্পতিবার। কাতারে ৩৫০ ও বাহরাইনে ২০০ বিপণিকেন্দ্রের মাধ্যমে এ দেশ দুটির যেকোনো স্থান থেকে এই পত্রিকা সংগ্রহ করা যাবে।
প্রথম আলোর উপসাগরীয় সংস্করণ মুদ্রণ ও বিপণনের দায়িত্ব পালন করছে কাতারভিত্তিক স্বনামধন্য সংবাদপত্র প্রকাশনা প্রতিষ্ঠান দার আল শার্ক। উপসাগরীয় অঞ্চলে পেনিনসুলানামে ইংরেজিতে এবং আল শার্ক নামে আরবিতে তারা দুটি জনপ্রিয় দৈনিক পত্রিকার স্বত্বাধিকারী।
 প্রথম আলোর অনলাইনে ও দার আল শার্কের মাধ্যমে কাতার ও বাহরাইনের বাংলাদেশিদের মধ্যে বেশ কিছু দিন আগেই এই প্রকাশনার খবর ব্যাপকভাবে ছড়িয়ে পড়ে। প্রবাসী বাঙালিদের মধ্যে এ নিয়ে বিপুল উদ্দীপনা সঞ্চারিত হয়। তাঁরা অধীর আগ্রহে পত্রিকাটির জন্য অপেক্ষা করছিলেন।
প্রকাশনার প্রথম দিনে ১৬ পৃষ্ঠার মূল সংবাদপত্রের সঙ্গে আজ প্রকাশিত হয়েছে ১২ পৃষ্ঠার একটি উদ্বোধনী ক্রোড়পত্র। কাতার ও বাহরাইনে বসবাসরত প্রবাসী বাঙালিদের জন্য উন্নত কাগজ ও ঝকঝকে ছাপায় প্রথম আলোর এ সংস্করণ প্রকাশিত হচ্ছে।
এটি প্রকাশ উপলক্ষে এর উদ্বোধনী ক্রোড়পত্রের জন্য বাংলাদেশ সরকারের পররাষ্ট্রমন্ত্রী এ এইচ মাহমুদ আলী একটি বিশেষ সাক্ষাৎকার দিয়েছেন। আরও সাক্ষাৎকার দিয়েছেন বাংলাদেশে কাতারের রাষ্ট্রদূত আবদুল্লাহ বিন আজিজ মোহাম্মদ আল মানা। কাতার ও বাহরাইনে নিযুক্ত বাংলাদেশের রাষ্ট্রদূত যথাক্রমে সৈয়দ মাসুদ মাহমুদ খোন্দকার ও মেজর জেনারেল (অব.) কে এম মমিনুর রহমানের শুভেচ্ছা বার্তা এতে প্রকাশিত হয়েছে। ক্রোড়পত্রে লিখেছেন বাংলাদেশ ফুটবল ফেডারেশনের সভাপতি ফুটবল তারকা কাজী সালাউদ্দিন ও কাতারের আমিরের কার্যালয়ের ইতিহাসবিদ হাবিবুর রহমানসহ অনেকে।
 প্রথম আলোর এই সংস্করণে বাংলাদেশের সংবাদের পাশাপাশি স্থান পাবে কাতার ও বাহরাইনসহ উপসাগরীয় এলাকায় বসবাসরত প্রবাসী বাঙালিদের স্থানীয় খবরাখবর। এ জন্য পত্রিকাটিতে কাতার ও উপসাগরীয় অঞ্চলের জন্য আলাদা পৃষ্ঠা বরাদ্দ করা হয়েছে। উপসাগরীয় অঞ্চলের খবরও এতে গুরুত্বের সঙ্গে স্থান পাবে।
 প্রথম আলোর সাপ্তাহিক উপসাগরীয় সংস্করণের প্রকাশ উপলক্ষে আজ এক প্রীতি সম্মিলনী আয়োজন করা হয়েছে। কাতারের রাজধানী দোহায় স্থানীয় সময় সন্ধ্যা ছয়টায় এ সম্মিলনী অনুষ্ঠিত হবে। এতে কাতারে নিযুক্ত বাংলাদেশের রাষ্ট্রদূত সৈয়দ মাসুদ মাহমুদ খোন্দকার, দার আল শার্কের শীর্ষ কর্মকর্তা ও সাংবাদিক এবং কাতারপ্রবাসী বিশিষ্ট বাঙালিরা উপস্থিত থাকবেন। অনুষ্ঠানটিতে যোগ দিতে প্রথম আলো সম্পাদক মতিউর রহমান ইতিমধ্যে কাতারে গিয়ে পৌঁছেছেন।
কাতার ও বাহরাইনের পাশাপাশি ভবিষ্যতে উপসাগরীয় অঞ্চলের অন্যান্য দেশেও প্রথম আলোর সাপ্তাহিক উপসাগরীয় সংস্করণের বিপণন ধীরে ধীরে বিস্তৃত করার পরিকল্পনা রয়েছে।
