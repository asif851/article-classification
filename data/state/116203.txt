
বোয়ালখালী উপজেলা পরিষদ নির্বাচনের ফলাফল বাতিল করে নতুন করে নির্বাচনের দাবি জানিয়েছে বিএনপি।গতকাল বৃহস্পতিবার চট্টগ্রাম প্রেসক্লাবে আয়োজিত সংবাদ সম্মেলনে নির্বাচন পরিচালনা কমিটির প্রধান সমম্বয়কারী ও দক্ষিণ জেলা বিএনপির যুগ্ম সাধারণ সম্পাদক মোস্তাক আহমেদ খান এই দাবি জানান।সংবাদ সম্মেলনে স্থানীয় সাংসদ মঈন উদ্দীন খান বাদল ও দক্ষিণ জেলা আওয়ামী লীগের সভাপতি মোছলেম উদ্দিন ও সহসভাপতি আবুল কালামের বিরুদ্ধে ‘ইলেকশন ইঞ্জিনিয়ারিং’-এর অভিযোগ আনা হয়। এতে বলা হয়, সরকার-সমর্থক প্রার্থীকে ভোট না দিলে এলাকার উন্নয়ন হবে না, যে কারণে নিরপেক্ষ ভোটাররা প্রভাবিত হন। এসব ব্যাপারে প্রশাসনের কাছে বারবার অভিযোগ করেও কোনো ফল পাওয়া যায়নি।সংবাদ সম্মেলনে নির্বাচনের আগ মুহূর্তে ১৬ জন প্রিসাইডিং কর্মকর্তাকে পরিবর্তন করে পছন্দের লোক বসানো হয় বলে অভিযোগ করেন প্রধান সমম্বয়কারী। উপজেলা আওয়ামী লীগের সাধারণ সম্পাদকের প্ররোচনায় ১৬ জন প্রিসাইডিং কর্মকর্তা পরিবর্তনের ঘটনা ঘটে, যে কারণে সুষ্ঠু নির্বাচনের ক্ষেত্রে নেতিবাচক প্রভাব পড়ে। নতুন ১৬ প্রিসাইডিং কর্মকর্তা সরকার-সমর্থক বলে অভিযোগ করা হয়।সংবাদ সম্মেলনে অভিযোগ করে বলা হয়, নির্বাচনের দিন সকাল থেকে আওয়ামী লীগ-সমর্থিত প্রার্থী আতাউল হকের গাড়ি পুলিশ এসকর্ট দেয়। আওয়ামী লীগ নেতা মোছলেম উদ্দিনের গাড়ি এসকর্ট দেয় এলিট ফোর্স। এতে ভোটারদের মধ্যে আতঙ্ক সৃষ্টি হয়। এ ব্যাপারে ফোনে প্রশাসনকে জানানোর পরও কোনো ফল পাওয়া যায়নি। সংবাদ সম্মেলনে দক্ষিণ জেলা বিএনপির সাবেক সভাপতি আহমেদ খলিল খান উপস্থিত ছিলেন।
