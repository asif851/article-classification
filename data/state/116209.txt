
ককপিটের মনিটরে ভুল সংকেতের কারণে বিমান বাংলাদেশ এয়ারলাইনসের একটি উড়োজাহাজ গত শনিবার সিঙ্গাপুর থেকে দেরিতে ঢাকায় পৌঁছায় বলে জানিয়েছে বিমান কর্তৃপক্ষ। এ ঘটনায় একটি তদন্ত কমিটি গঠন করা হয়েছে। গতকাল রোববার বিমান বাংলাদেশের সংবাদ বিজ্ঞপ্তিতে এসব তথ্য জানানো হয়।শনিবার সিঙ্গাপুর থেকে স্থানীয় সময় বিকেল চারটার দিকে বিমানের বিজি-০৮৫ ফ্লাইটটি ঢাকার উদ্দেশে উড্ডয়ন করে। বিমানের এ-৩১০-৩০০ এয়ারবাসটি বাংলাদেশ সময় সন্ধ্যা সাড়ে ছয়টার দিকে হজরত শাহজালাল আন্তর্জাতিক বিমানবন্দরে নামার কথা ছিল। কিন্তু উড্ডয়নের পর উড়োজাহাজটি সিঙ্গাপুরে ফিরে গিয়ে আবার রওনা দিয়ে ঢাকায় পৌঁছায় রাত প্রায় নয়টার দিকে। উড়োজাহাজটিতে জাতীয় পার্টির চেয়ারম্যান হুসেইন মুহম্মদ এরশাদ, পানিসম্পদমন্ত্রী আনিসুল ইসলাম মাহমুদ ও জাতীয় পার্টির মহাসচিব জিয়াউদ্দিন আহমেদ বাবলুসহ ২০৬ জন যাত্রী ছিলেন।বিমান বাংলাদেশ কর্তৃপক্ষের বিজ্ঞপ্তিতে বলা হয়, ফ্লাইটটির অবতরণ নিয়ে বিভিন্ন গণমাধ্যমে অতিরঞ্জিত ও ক্ষেত্রবিশেষে বিভ্রান্তিকর তথ্য পরিবেশিত হয়েছে। সিঙ্গাপুর থেকে উড়োজাহাজটি উড্ডয়নের পর ককপিট মনিটরে যান্ত্রিক ত্রুটির (ফ্লাইট ওয়ার্নিং ইন্ডিকেশন) সংকেত দেখায়। পরে উড়োজাহাজটি সিঙ্গাপুর বিমানবন্দরে অবতরণ করে। ত্রুটি সারানোর পর উড়োজাহাজটি স্থানীয় সময় সন্ধ্যা সাড়ে ছয়টায় ঢাকার উদ্দেশে উড্ডয়ন করে। তিন ঘণ্টা পর ঢাকায় অবতরণ করে। তবে ঢাকায় অবতরণের আধা ঘণ্টা আগে ককপিট মনিটরে ২ নম্বর ইঞ্জিনে আগুনের সংকেত দেখায়। ওই অবস্থায় পাইলট বিষয়টি ঢাকার নিয়ন্ত্রণকক্ষে জানান। তবে শেষমেশ নিরাপদেই উড়োজাহাজটি শাহজালাল আন্তর্জাতিক বিমানবন্দরে নামে।বিমানের একজন কর্মকর্তা প্রথম আলোকে বলেন, ইঞ্জিন ও ককপিট মনিটরের সঙ্গে সংযুক্ত ‘লুপ’-এ সমস্যা হয়েছিল। এ কারণে ককপিট মনিটরে ভুল সংকেত গিয়েছে। লুপ পাল্টে দিয়ে স্বাভাবিক চলাচলের জন্য উড়োজাহাজটি প্রস্তুত করা হয়েছে। আজ (গতকাল) সন্ধ্যা পৌনে সাতটার দিকে উড়োজাহাজটি চট্টগ্রাম হয়ে দুবাইয়ের উদ্দেশে উড্ডয়ন করেছে।ওই উড়োজাহাজের যাত্রী জাতীয় পার্টির মহাসচিব প্রথম আলোকে বলেন, সিঙ্গাপুর থেকে উড্ডয়নের প্রায় আধা ঘণ্টা পর ঘোষণা করা হয়, তাঁদের মনিটরে ভুল বার্তা দেখা দেওয়ায় তাঁরা সিঙ্গাপুরে ফিরে যাচ্ছেন। সিঙ্গাপুরে ফিরে কয়েক ঘণ্টা পর আবার উড়োজাহাজটি উড্ডয়ন করে। এরপর আর তেমন কোনো সমস্যা হয়নি।
