
বিএনপির নেতৃত্বাধীন ২০-দলীয় জোটের অনির্দিষ্টকালের অবরোধের মধ্যে দেশের বিভিন্ন স্থানে ধরপাকড় অব্যাহত আছে। টানা ৩৯ দিনের অবরোধের মধ্যে গতকাল শনিবার রাজধানীসহ সারা দেশের জেলা, উপজেলা, পৌরসভা ও মহানগরের সব ওয়ার্ডে বিক্ষোভ মিছিলের কর্মসূচি দেওয়া হয়। এই কর্মসূচি প্রতিহত করতে শুক্রবার রাত থেকে গতকাল শনিবার পর্যন্ত ১৪টি জেলা থেকে ৮৪ জনকে আটক করে পুলিশ ও যৌথ বাহিনী। আটক ব্যক্তিদের অধিকাংশকে বিভিন্ন মামলায় গ্রেপ্তার দেখিয়ে কারাগারে পাঠানো হয়েছে।কুড়িগ্রাম ও জয়পুরহাটে ছয়জন করে ১২ জনকে গ্রেপ্তার করে কারাগারে পাঠানো হয়েছে। দিনাজপুরের ঘোড়াঘাটে মোজাম্মেল হক (৫৪) নামের এক জামায়াত নেতাকে গ্রেপ্তার করে পুলিশ। গতকাল উপজেলার রানীগঞ্জ বাজারের নিজ বাড়ি থেকে গ্রেপ্তার হওয়া মোজাম্মেল হক ঘোড়াঘাট ডিগ্রি কলেজের ইসলামি শিক্ষা বিষয়ের শিক্ষক।ঠাকুরগাঁও শহরে ২০-দলীয় জোটের নেতা-কর্মীদের সঙ্গে পুলিশের পাল্টাপাল্টি ধাওয়ার সময় ২৬ নেতা-কর্মীকে আটক করা হয়। ব্রাহ্মণবাড়িয়ার সরাইলে এক যুবদল কর্মী ও বগুড়ার দুপচাঁচিয়ায় এক শিবির কর্মীকে গ্রেপ্তার করেছে পুলিশ।পটুয়াখালীতে বিএনপির তিন নেতাকে গ্রেপ্তার করেছে পুলিশ। গ্রেপ্তার ব্যক্তিরা হলেন পৌর কাউন্সিলর ও জেলা বিএনপির সহ-তথ্য সম্পাদক আকতারুজ্জামান, ছাত্রদলের সরকারি কলেজ শাখার সাধারণ সম্পাদক মো. শামীম আহমেদ এবং সদর উপজেলার বদরপুর ইউনিয়ন বিএনপির সাংগঠনিক সম্পাদক মো. ফরিদ মাল।  কুমিল্লার বরুড়ায় শুক্রবার রাতে দুই ছাত্রদল কর্মীসহ ১০ জন এবং গাইবান্ধায় বিএনপি ও জামায়াত-শিবিরের ১৪ নেতা-কর্মীকে গ্রেপ্তার করেছে যৌথ বাহিনী। গ্রেপ্তারকৃতদের গতকালই আদালতের মাধ্যমে কারাগারে পাঠানো হয়। মানিকগঞ্জের বিভিন্ন এলাকা থেকে শুক্রবার রাতে বিএনপির আট কর্মীকে আটক করে পুলিশ।রাজশাহীর বাঘায় পররাষ্ট্র প্রতিমন্ত্রী শাহরিয়ার আলমের সমাবেশের পাশে বোমা বিস্ফোরণের মামলায় জড়িত সন্দেহে চারজনকে গ্রেপ্তার করেছে পুলিশ। নাটোর শহরের উত্তর বড়গাছা এলাকা থেকে গতকাল বিকেলে র‍্যাব-৫-এর একটি দল অস্ত্রসহ দুই ছাত্রদল কর্মীকে আটক করেছে। তাঁদের কাছ থেকে একটি বিদেশি ৭.৬৫ এমএম পিস্তল, সাতটি গুলি, একটি ম্যাগাজিন ও দুটি মোবাইল সেট উদ্ধার করা হয়।মৌলভীবাজারের বড়লেখায় ইসলামী ছাত্রশিবির কর্মী আবদুস সামাদকে (২৫) গতকাল দুপুরে গ্রেপ্তার করেছে পুলিশ। তিনি গত বৃহস্পতিবার বড়লেখার মাইজগ্রামে যাত্রীবাহী বাস রূপসী বাংলা পোড়ানো মামলার এজাহারভুক্ত আসামি।সিরাজগঞ্জের উল্লাপাড়া উপজেলার পঞ্চকোশী ইউনিয়ন বিএনপির সাধারণ সম্পাদক হায়দার আলীকে (৪২) গ্রেপ্তার করেছে পুলিশ। তিনি উল্লাপাড়া উপজেলার চরকালিগঞ্জ গ্রামের আবদুল কাদেরের ছেলে।
