
জয়পুরহাট জেলার ক্ষেতলাল উপজেলা থেকে গতকাল শুক্রবার গভীর রাতে গোখরা সাপের ১২ পাউন্ড বিষ উদ্ধার করার দাবি করেছে র‌্যাপিড অ্যাকশন ব্যাটালিয়ন (র‌্যাব)-৫। এ ঘটনায় পাঁচজনকে আটক করা হয়েছে। র‌্যাবের দাবি, উদ্ধার হওয়া সাপের বিষের দাম বাংলাদেশি মুদ্রায় প্রায় ৬৮ কোটি টাকা। র‌্যাবের ভাষ্যমতে, আটক হওয়া ব্যক্তিরা হলেন এম মনসুর রহমান (৫৫), এনামুল হক (৩৮), মোত্তালেব হোসেন (৩৪), তোজাম্মেল হোসেন (৩০) ও মোত্তাসিন বিল্লাহ (১৮)। র‌্যাব-৫-এর জয়পুরহাট জেলা ক্যাম্পের অধিনায়ক মেজর আবদুর রহিমের ভাষ্য, গতকাল গভীর রাতে উপজেলার বাঘাপাড়া গ্রামের একটি বাড়িতে অভিযান চালিয়ে তিনজনকে আটক করা হয়। তাঁদের কাছ থেকে কাচের ছয়টি জার উদ্ধার করা হয়। ওই জার ছয়টিতে গোখরা সাপের মোট ১২ পাউন্ড বিষ পাওয়া যায়। তাঁদের দেওয়া তথ্যে জয়পুরহাট শহরের একটি হোটেলে অভিযান চালিয়ে আরও দুজনকে আটক করা হয়। এই দুজনের কাছে বিষের জারগুলো পৌঁছে দেওয়ার কথা ছিল প্রথম তিনজনের। র‌্যাব জানায়, এ ঘটনায় মামলা করার প্রস্তুতি চলছে।
