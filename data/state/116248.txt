
টাঙ্গাইলে হত্যা মামলায় বাবা ও তিন ছেলের যাবজ্জীবন কারাদণ্ড দিয়েছেন আদালত। একই সঙ্গে দণ্ডিত ব্যক্তিদের এক লাখ টাকা করে জরিমানা, অনাদায়ে আরও এক বছরের কারাদণ্ড দেওয়া হয়েছে।
আজ সোমবার দুপুরে টাঙ্গাইলের জেলা ও দায়রা জজ আদালতের বিচারক রবিউল হাসান এই রায় দেন।
দণ্ডিত ব্যক্তিরা হলেন টাঙ্গাইলের দেলদুয়ার উপজেলার পাছ এলাসিন গ্রামের সাগর মিয়া (৬০), তাঁর তিন ছেলে এরশাদ মিয়া (২৮), রাশেদ মিয়া (২৬) ও মনিরুল ইসলাম (২২)।
মামলার সংক্ষিপ্ত বিবরণে জানা যায়, ২০১৫ সালের ১৮ জুলাই বাড়ির সীমানাসংক্রান্ত জটিলতা নিয়ে দেলদুয়ার উপজেলার পাছ এলাসিন গ্রামের মজনু মিয়ার (৩৫) সঙ্গে ঝগড়ার একপর্যায়ে দণ্ডিত আসামিরা তাঁকে হত্যা করেন। পরে নিহত মজনু মিয়ার স্ত্রী খাদিজা বেগম বাদী হয়ে পরদিন দেলদুয়ার থানায় মামলা করেন। রায় ঘোষণার পর চার আসামিকেই টাঙ্গাইল জেলা কারাগারে পাঠিয়ে দেওয়া হয়েছে।
রাষ্ট্রপক্ষে মামলা পরিচালনা করেন সরকারি কৌঁসুলি আলমগীর খান। আসামিপক্ষে ছিলেন বাকি মিয়া।
 
