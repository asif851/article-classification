
কুমিল্লার চান্দিনা উপজেলার মাইজখার এলাকায় সিএনজিচালিত অটোরিকশার এক চালক ও তাঁর সহযোগীদের হামলায় এক তরুণ নিহত ও আরও দুই ব্যক্তি আহত হয়েছেন। ভাড়া নিয়ে বিরোধের জেরে গতকাল বুধবার এ ঘটনা ঘটে।
নিহত মো. মাসুম (২৩) চান্দিনার মাইজখার গ্রামের ফজলু মিয়ার ছেলে। এ ঘটনায় তাঁর বড় ভাই মো. মাসুদ (২৭) ও তাঁদের চাচাতো ভাই মো. সাঈদ (১৭) আহত হয়েছে।
প্রত্যক্ষদর্শী ব্যক্তি ও পুলিশ সূত্রে জানা গেছে, গতকাল দুপুর ১২টার দিকে চান্দিনার বদরপুর বাজার থেকে সিএনজিচালিত অটোরিকশায় এক নারী যাত্রী ১ কিলোমিটার দূরের মাইজখার আচার্য বাড়ি এলাকায় নেমে ৫ টাকা ভাড়া দেন। ওই সময় চালক ৫ টাকা নিতে অস্বীকৃতি জানিয়ে ১০ টাকা ভাড়া দাবি করেন। ১০ টাকা দিতে রাজি না হওয়ায় চালক ওই নারী যাত্রীকে অকথ্য ভাষায় গালি দেন। এ সময় সড়কের পাশে দাঁড়িয়ে থাকা মাসুম এর প্রতিবাদ করেন।
ওই ঘটনার ৩০ মিনিট পর অটোরিকশার চালক মাইজখার গ্রামের শাহজালাল আরও কয়েকজনকে সঙ্গে নিয়ে ঘটনাস্থলে আসেন। তখন পুনরায় তাঁদের সঙ্গে মাসুদ ও তাঁর দুই ভাইয়ের বাগ্‌বিতণ্ডা হয়। একপর্যায়ে শাহজালাল ছুরি দিয়ে তিনজনকে আঘাত করেন। এতে মাসুম, মো. মাসুদ ও মো. সাঈদ আহত হন। দ্রুত তাঁদের উদ্ধার করে চান্দিনা উপজেলা স্বাস্থ্য কমপ্লেক্সে নিয়ে গেলে সেখানে কর্তব্যরত চিকিত্সক মাসুমকে মৃত ঘোষণা করেন। পরে আহত দুজনকে কুমিল্লা মেডিকেল কলেজ হাসপাতালে ভর্তি করা হয়।
চান্দিনা থানার ভারপ্রাপ্ত কর্মকর্তা (ওসি) নাসির উদ্দিন মৃধা বলেন, ‘ঘটনাস্থল পরিদর্শন করেছি। নিহত মাসুমের লাশ বেলা দেড়টার দিকে উপজেলা স্বাস্থ্য কমপ্লেক্স থেকে উদ্ধার করে চান্দিনা থানায় রাখা হয়েছে। লাশ ময়নাতদন্তের জন্য কুমিল্লা মেডিকেল কলেজ হাসপাতালের মর্গে পাঠানো হবে। এ ঘটনায় মামলা দায়েরের প্রস্তুতি চলছে।
 
