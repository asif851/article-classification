
ব্রিটেনের রানি দ্বিতীয় এলিজাবেথের হাত থেকে পুরস্কার নিলেন বাংলাদেশি দুই তরুণ রাহাত হোসেন ও সাজিদ ইকবাল। এই পুরস্কারের নাম কুইন্স ইয়াং লিডারস অ্যাওয়ার্ডস। ২৯ জুন লন্ডনের বাকিংহাম প্রাসাদে এক জাঁকালো অনুষ্ঠানে কমনওয়েলথভুক্ত দেশগুলোর উদীয়মান ৬০ তরুণ নেতৃত্বের হাতে পুরস্কার তুলে দেন রানি।
পুরস্কার বিজয়ীদের মধ্যে আজ সাজিদ ইকবালের সঙ্গে কথা হলো প্রথম আলোর। তিনি বলেন, ‘রানির হাত থেকে পদকপ্রাপ্তি স্বপ্নের মতো ব্যাপার। তাঁর সঙ্গে কথাও হলো। তিনি আমার উদ্যোগের বর্তমান ও ভবিষ্যৎ পরিকল্পনা সম্পর্কে খোঁজখবর নিয়েছেন।’রাহাত হোসেন ও সাজিদ ইকবাল দুজনই বিশ্ববিদ্যালয়ে পড়ার সময় নিজেদের প্রতিষ্ঠান গড়ে তোলেন। ২০১৪ সালে জেনিফার ফেরেল নামের একজন মার্কিন তরুণীর সঙ্গে রাহাত শুরু করেন স্বেচ্ছাসেবী প্রতিষ্ঠান ক্রিটিকালিংকের কাজ। দুর্ঘটনায় আহত মানুষকে জরুরি প্রাথমিক চিকিৎসা দেয় তাঁর প্রতিষ্ঠান। তাঁদের এই কার্যক্রমে স্বেচ্ছাসেবক হিসেবে কাজ করছেন প্রায় এক হাজার তরুণ।অন্যদিকে সাজিদ ইকবাল চেঞ্জ নামের একটি স্বেচ্ছাসেবী প্রতিষ্ঠান চালু করেছেন ২০১২ সালে। পরিবেশ রক্ষায় নবায়নযোগ্য জ্বালানি ব্যবহার সাজিদের কাজের মূল লক্ষ্য। তাঁর প্রতিষ্ঠান সবার কাছে পরিচিতি পেয়েছিল ‘বোতলবাতি’ নামের একটি প্রকল্পের মাধ্যমে। দিনের বেলায় বস্তির অন্ধকার ঘরে সূর্যের আলো ব্যবহার করে তৈরি হতো এই বোতলবাতি।২০১৫ সাল থেকে কমনওয়েলথভুক্ত দেশের তরুণদের জন্য রানির এই পুরস্কার প্রবর্তন করা হয়। গত বছর বাংলাদেশ থেকে এই পুরস্কার জিতেছিলেন ওসামা বিন নূর। এ বছর বিজয়ীরা রানির হাত থেকে পদকপ্রাপ্তি ছাড়াও পুরস্কারের আওতায় ২০-২৯ জুন নানা কার্যক্রমে অংশ নিয়েছেন। এর মধ্যে ছিল কেমব্রিজ বিশ্ববিদ্যালয়ে তিন দিনের প্রশিক্ষণ, বিবিসির প্রধান কার্যালয়সহ যুক্তরাজ্যের বিভিন্ন প্রতিষ্ঠান এবং সংস্থার কার্যালয় পরিদর্শন ও নেতৃত্বস্থানীয় মানুষের সঙ্গে দেখা করার সুযোগ।সাজিদ ইকবাল বলেন, ‘রানির পুরস্কার আমাদের যেমন সম্মানিত করল, তেমনি নিজেদের কাজগুলো ভবিষ্যতে আরও এগিয়ে নেওয়ার অনুপ্রেরণাও জোগাল।’
