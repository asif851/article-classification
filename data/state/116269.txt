
জঙ্গিবাদ প্রতিহত করতে জাতীয় ঐক্য সৃষ্টির ওপর জোর দিয়েছেন বিএনপির মহাসচিব মির্জা ফখরুল ইসলাম আলমগীর। তিনি বলেন, জঙ্গিবাদ প্রতিহত করতে জাতীয় ঐক্য সৃষ্টি করতে হবে। সুষ্ঠু নির্বাচন দিতে হবে, গণতান্ত্রিক পরিবেশ সৃষ্টি করতে হবে। মানুষের অধিকারগুলো ফিরিয়ে দিতে হবে। ঐক্যবদ্ধভাবে সেটাকে মোকাবিলা করতে হবে।
আজ রোববার ঠাকুরগাঁওয়ের কালিবাড়িতে গণমাধ্যমকর্মীদের সঙ্গে আলাপকালে এক প্রশ্নের জবাবে মির্জা ফখরুল এ কথা বলেন। গতকাল শনিবার গাইবান্ধায় জেলা বিএনপির ত্রিবার্ষিক সম্মেলন শেষে রাতে ঠাকুরগাঁওয়ে ফেরেন ফখরুল।
বিএনপি নেতা ফখরুল বলেন, ‘জঙ্গিবাদকে বাংলাদেশে সাধারণ মানুষ কখনোই প্রশ্রয় দেবে না। বাংলাদেশের মানুষ যেকোনো সন্ত্রাসের বিরুদ্ধে, উগ্রবাদের বিরুদ্ধে। সে কারণেই বাংলাদেশে জঙ্গিবাদ কখনোই প্রশ্রয় পায়নি। সে জন্যই আমরা বরাবর বলেছি, গণতন্ত্রের চর্চা, সুষ্ঠু, অবাধ নির্বাচনের মধ্য দিয়ে সমস্যার সমাধান হতে পারে।’
আগামী নির্বাচনে বিএনপির অংশগ্রহণ প্রসঙ্গে ফখরুল বলেন, বিএনপি নির্বাচনমুখী, গণতান্ত্রিক রাজনৈতিক দল। বিএনপি সব সময় নির্বাচনের জন্য প্রস্তুত থাকে। এখনো স্থানীয় সরকার নির্বাচন করছে। যদি পরিবেশ সৃষ্টি হয়, লেভেল প্লেয়িং ফিল্ড তৈরি হয়, বিরোধী দলকে নির্বাচনে প্রচার-প্রচারণা করার সুযোগ দেওয়া হয়, তাহলে অবশ্যই বিএনপি নির্বাচনে যাবে। তবে সেটা নিরপেক্ষ নির্দলীয় সরকারের অধীনে ছাড়া সম্ভব না।
এ সময় জেলা বিএনপির আহ্বায়ক তৈমূর রহমান, জেলা বিএনপির আহ্বায়ক কমিটির সদস্য আবু তাহের, নুর এ শাহাদাৎ, যুবদলের সাধারণ সম্পাদক মাহবুব হোসেন প্রমুখ উপস্থিত ছিলেন।
 
