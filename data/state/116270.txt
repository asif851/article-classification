
স্বরাষ্ট্রমন্ত্রী আসাদুজ্জামান খান কামাল বলেছেন, লেখক এবং সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবালের ওপর হামলার সময় নিরাপত্তার কোনো ত্রুটি ছিল না।
আজ রোববার রাজধানীর পূর্ব রাজাবাজার এলাকার নাজনীন স্কুল অ্যান্ড কলেজের বার্ষিক ক্রীড়া ও সাংস্কৃতিক প্রতিযোগিতার পুরস্কার বিতরণ অনুষ্ঠান শেষে সাংবাদিকদের এক প্রশ্নের জবাবে তিনি এসব কথা বলেন।
আসাদুজ্জমান খান বলেন, ‘জাফর ইকবালের নিরাপত্তার কোনো ত্রুটি ছিল না। ত্রুটি থাকলে হামলাকারী ধরা পড়ত না। হামলাকারী ধরা পড়েছে। তার কাছে হামলার বিষয়ে জানতে পারব।’
হামলাকারী সম্পর্কে স্বরাষ্ট্রমন্ত্রী বলেন, ‘যতটুকু জানতে পেরেছি, বিশ্ববিদ্যালয়ের পাশেই তার একটা কম্পিউটারের দোকান ছিল। সে অসুস্থ অবস্থায় হাসপাতালে চিকিৎসাধীন। তার কাছে হামলার মোটিভ জানতে পারব।’
কোনো উগ্রবাদী গোষ্ঠী হামলা চালিয়েছে কি না—সাংবাদিকদের এমন প্রশ্নের জবাবে স্বরাষ্ট্রমন্ত্রী বলেন, ‘এ জন্য অপেক্ষা করতে হবে। তার জবানবন্দি আগে নিতে হবে। তারপর জানতে পারব, কেন বা কারা এই হামলা করেছে।’
আইনশৃঙ্খলা রক্ষাকারী বাহিনীর চোখ ফাঁকি দিয়ে ছাত্র না হওয়া সত্ত্বেও কীভাবে হামলাকারী প্রবেশ করেছে? জানতে চাইলে তিনি বলেন, ‘বিষয়টি তদন্তাধীন, আমরা তদন্ত করে দেখছি। তারপর বিস্তারিত জানা যাবে।’
