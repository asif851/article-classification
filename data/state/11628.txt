
রাজবাড়ীর গোয়ালন্দ উপজেলায় পাগলা কুকুরের কামড়ে উপজেলার বিভিন্ন স্থানে গত শনিবার সন্ধ্যা ৬টা থেকে গতকাল রোববার সকাল ৬টা পর্যন্ত ১২ ঘণ্টায় আরও ৭ জন নারী-পুরুষ আহত হওয়ার সংবাদ পাওয়া গেছে।
শনিবার বিকেল থেকে গতকাল রোববার সকাল পর্যন্ত গোয়ালন্দ উপজেলা স্বাস্থ্য কমপ্লেক্স থেকে ৫ জন চিকিৎসা নিয়েছেন। এ নিয়ে উপজেলায় ২ দিনে ২৫ জন আহত হওয়ার সংবাদ পাওয়া গেছে এবং হাসপাতাল থেকে চিকিৎসা নিয়েছে ১৫ জন।
গোয়ালন্দ উপজেলা স্বাস্থ্য কমপ্লেক্স সূত্র জানায়, গতকাল রোববার সকালে হাসপাতালে কুকুরের কামড়ে আহত হয়ে চিকিৎসা নিতে আসে উপজেলার দৌলতদিয়া ইউনিয়নের কর্ণেশন গ্রামের বিলকিস বেগম (৩৫), উজানচর ইউনিয়নের মজলিশপুর গ্রামের মনোরদ্দিন খা (৫০)। এর আগে শনিবার রাতে কুকুরের কামড়ের পর চিকিৎসা নিতে আসেন উজানচর নতুন পাড়ার সাহিদুল ইসলাম (১৮), দেবগ্রাম ইউনিয়নের তেনাপচা গ্রামের সুমি আকতার (১৮) ও উজানচর খলিল মাতুব্বরপাড়ার সকিনা খাতুন (৫৫)। এ ছাড়া হাসপাতাল থেকে আরও ১০ জনকে প্রাথমিক চিকিৎসা দিয়ে রাজবাড়ী ও ফরিদপুরে হাসপাতালে পাঠানো হয়েছে।
 
