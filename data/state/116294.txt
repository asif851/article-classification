
স্বরাষ্ট্র প্রতিমন্ত্রী আসাদুজ্জামান খান বলেছেন, অন্যান্য ঘটনার মতো বিএনপির চেয়ারপারসন খালেদা জিয়ার উপদেষ্টা রিয়াজ রহমানের ওপর হামলার ঘটনার তদন্ত হবে। আজ বুধবার চট্টগ্রাম থেকে মোবাইল ফোনে তিনি প্রথম আলোকে এ কথা বলেন। তিনি বলেন, ‘আইনশৃঙ্খলা রক্ষায় সরকার কঠোর অবস্থান নেবে, কাউকেই ছাড় দেওয়া হবে না।’গতকাল মঙ্গলবার রাত সাড়ে আটটার দিকে রাজধানীর গুলশানে নিজের রাজনৈতিক কার্যালয়ে অবরুদ্ধ খালেদা জিয়ার সঙ্গে দেখা করে ফেরার সময় রিয়াজ রহমান গুলিবিদ্ধ হন। গুলশানের হোটেল ওয়েস্টিনের পাশে দুর্বৃত্তরা তাঁকে গুলি করে। তাঁর পায়ে দুটি এবং কোমরের নিচে দুটি গুলি লাগে। বর্তমানে তিনি ইউনাইটেড হাসপাতালে ভর্তি আছেন। হাসপাতাল কর্তৃপক্ষ তাঁর জন্য আজ বুধবার ছয় সদস্যের একটি মেডিকেল বোর্ড গঠন করেছে।এদিকে আজ দুপুরে ইউনাইটেড হাসপাতালে এক সংবাদ সম্মেলনে হাসপাতালের পরিচালক (ক্লিনিক্যাল অপারেশন) দবির উদ্দিন আহমেদ জানান, সাবেক পররাষ্ট্র প্রতিমন্ত্রী রিয়াজ রহমান এখন আশঙ্কামুক্ত। তাঁর দেহে চারটি ক্ষত আছে। তবে তাঁর শরীরে মেটালিক বা ধাতব কোনো বস্তুর অস্তিত্ব খুঁজে পাওয়া যায়নি। রিয়াজ রহমানের শরীরে শক্ত কোনো কিছু একদিকে ঢুকে আরেক দিক দিয়ে বের হয়েছে বলে ধারণা করা হচ্ছে। ক্ষতের মুখে পোড়া দাগ আছে। তবে ক্ষতের বাইরের দিকে কোনো দাগ নেই।
রংপুরের মিঠাপুকুরে গতকাল রাতে পুলিশ ও বিজিবির প্রহরায় রাস্তায় চলা যাত্রীবাহী একটি বাসে পেট্রলবোমা হামলায় চারজন নিহত হওয়ার ঘটনা প্রসঙ্গে স্বরাষ্ট্র প্রতিমন্ত্রী বলেন, এটি ঘৃণিত কাজ, এ ঘটনার সঙ্গে জড়িতদের গ্রেপ্তার করা হবে। ঢাকায় ফিরে তিনি এসব বিষয় নিয়ে বৈঠকে বসবেন বলেও জানালেন। পরবর্তী পদক্ষেপ কী হবে, এরপরই তা নির্ধারণ করা হবে। এমন অবস্থা চলতে দেওয়া যায় না বলে তিনি মন্তব্য করেন।
