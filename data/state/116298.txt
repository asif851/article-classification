
হবিগঞ্জের বাহুবল উপজেলার মুখখান্দি গ্রামে দুই পক্ষের বিরোধে দুজন নিহত হয়েছেন। আজ শনিবার সকাল ছয়টার দিকে এ ঘটনা ঘটে। পুলিশ সূত্রে জানা গেছে, মসজিদের ইমাম পরিবর্তনকে কেন্দ্র করে এ সংঘর্ষের ঘটনা ঘটে। নিহত দুজন হলেন লন্ডনপ্রবাসী মো. কবির (৫০) ও স্থানীয় কৃষক আবদুল মতিন (৫০)। এ ঘটনায় শতাধিক ব্যক্তি আহত হয়েছেন।
বাহুবল মডেল থানার ভারপ্রাপ্ত কর্মকর্তা (ওসি) মাজহারুল হক জানান, মুখখান্দি গ্রামে একটি মসজিদের কমিটি নিয়ে দীর্ঘদিন ধরেই বিরোধ ছিল। গতকাল শুক্রবার জুমার নামাজের পর দুটি পক্ষের মধ্যে সংঘর্ষের ঘটনা ঘটে। ওই ঘটনার সূত্র ধরে আজ সকাল ছয়টায় উভয় পক্ষের মধ্যে আবার সংঘর্ষ বাধে। দুই পক্ষের লোকজন ইটপাটকেল নিক্ষেপসহ লাঠি-বল্লম নিয়ে সংঘর্ষে জড়ায়। প্রতিপক্ষের আঘাতে ওই দুজন মারা যান। লাশ বাহুবল হাসপাতালে নেওয়া হয়েছে। পুলিশ ঘটনাস্থলে রয়েছে।
