
পদবী পরিবর্তন ও বেতন স্কেল সমন্বয়করণের দাবিতে বিভাগীয়, জেলা ও উপজেলা প্রশাসনের তৃতীয় শ্রেনীর কর্মচারিরা আন্দোলন অব্যাহত রেখেছেন। পূর্বঘোষিত কর্মসূচি অনুযায়ী আজ বুধবার আন্দোলনকারীরা সারাদেশের সংশ্লিষ্ট অফিসে হাজিরা খাতায় স্বাক্ষর করে পূর্ণদিবস কর্মবিরতি করেন।
একইসঙ্গে তাঁরা অফিস চত্ত্বরে বিক্ষোভ মিছিল ও সমাবেশ করেন।সমাবেশে বক্তারা বলেন, তাঁদের দাবি না মানা হলে আগামী ১৪ থেকে ১৭ জুলাই তাঁরা একই কর্মসূচি পালন করবেন। এরপরও দাবি মানা না হলে ১৯ জুলাই ঢাকায় দাবি বাস্তবায়ন ও আন্দোলন পরিচালনা কমিটির পক্ষ থেকে পরবর্তী কর্মসূচি ঘোষণা করা হবে।আন্দোলন পরিচালনা কমিটির আহ্বায়ক মো. মজিবর রহমান মোল্লা ও যুগ্ম আহ্বায়ক মো. আফতাব উদ্দিন ভুঁইয়া স্বাক্ষরিত এক বিবৃতিতে বলা হয়, সারা দেশের বিভাগীয়, জেলা ও উপজেলা প্রশাসনে কর্মরত অফিস সুপার, সিএ-কাম-ইউডিএ, স্টেনোগ্রাফার প্রধান সহকারী, প্রধান সহকারী কাম হিসাব রক্ষক, স্টেনো টাইপিস্ট, উচ্চমান সহকারী, অফিস সহকারী কাম কম্পিউটার মুদ্রাক্ষরিক ও সমপর্যায়ের অন্যান্য পদধারীরা দীর্ঘদিন বঞ্চিত। তাঁদের নিচের স্কেলে বেতন প্রাপ্তদের পদবী পরিবর্তন ও বেতন স্কেল উন্নীত করা হলেও তাঁদের দাবি মানা হচ্ছে না। তাঁরা অবিলম্বে তাঁদের দাবি মেনে নেওয়ার জন্য সরকারের প্রতি আহ্বান জানান।
বিবৃতিতে বলা হয়, ২০১৩ সালের ২৩ জুলাই প্রধানমন্ত্রীর সঙ্গে বিভাগীয় কমিশনার ও জেলা প্রশাসকদের আলোচনা হয়। ওই আলোচনায় এই দাবি সম্বলিত প্রস্তাব উত্থাপন করা হয়। প্রধানমন্ত্রী তৃতীয় শ্রেনীর কর্মচারিদের পদবী পরিবর্তন ও বেতন স্কেল সমন্বয়করণের দাবিকে যৌক্তিক বলে আখ্যায়িত করেন এবং দাবি বাস্তবায়নের সানুগ্রহ নির্দেশনা দেন। তারপরও জনপ্রশাসন মন্ত্রণালয়ের সংগঠন ও ব্যবস্থাপনা অনুবিভাগের প্রতিবন্ধকতার কারণে দাবিগুলো বাস্তবায়িত হচ্ছে না।
