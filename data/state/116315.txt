
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ২০১৬-১৭ শিক্ষাবর্ষের স্নাতক প্রথম বর্ষের ভর্তি পরীক্ষায় মেধাতালিকা থেকে ভর্তির সাক্ষাৎকার আগামীকাল রোববার শুরু হচ্ছে। ভর্তি পরীক্ষা কমিটির সদস্যসচিব অধ্যাপক এ এইচ এম বেলায়েত হোসেন প্রথম আলোকে এ তথ্য জানিয়েছেন।
ভর্তি কমিটি সূত্রে জানা গেছে, স্নাতক প্রথম বর্ষের ভর্তি পরীক্ষায় মেধাতালিকা থেকে ভর্তির সাক্ষাৎকার কাল সকাল নয়টা থেকে শুরু হবে। ভর্তির এ সাক্ষাৎকার বিশ্ববিদ্যালয়ের শিক্ষা-ভবন ‘ডি’ এর সামাজিক বিজ্ঞান অনুষদের ডিন অধ্যাপক নিয়াজ আহম্মেদের কার্যালয়ে অনুষ্ঠিত হবে। কাল সকাল নয়টা থেকে ‘বি’ ইউনিটের ১ থেকে ৭০০ পর্যন্ত মেধাস্থান পাওয়া শিক্ষার্থীদের সাক্ষাৎকার নেওয়া হবে। দ্বিতীয় দিন সোমবার সকাল নয়টা থেকে বেলা দুইটা পর্যন্ত ‘বি’ ইউনিটের ৭০১ থেকে ১১৫৯, বেলা দুইটা থেকে আর্কিটেকচার বিভাগের ১ থেকে ৩০ এবং বেলা তিনটা থেকে কোটায় মেধাক্রমে থাকা শিক্ষার্থীদের সাক্ষাৎকার নেওয়া হবে।
এদিকে মঙ্গলবার সকাল নয়টা থেকে ‘এ’ ইউনিটের বিজ্ঞানের মেধাক্রম ১ থেকে ২২৪, বেলা ১১টা থেকে একই ইউনিটের মানবিকের ১ থেকে ৩১০, বেলা দুইটা থেকে ব্যবসায় শিক্ষার ১ থেকে ৮৪ মেধাক্রমের শিক্ষার্থীদের ভর্তির সাক্ষাৎকারের জন্য ডাকা হয়েছে। একই দিন বিকেল চারটায় ‘এ’ ইউনিটের কোটার মেধাক্রমের শিক্ষার্থীদের সাক্ষাৎকার নেবেন ভর্তি কমিটির সদস্যরা।
সাক্ষাৎকারের সময় শিক্ষার্থীদের চার কপি সদ্য তোলা রঙিন ছবি, এসএসসি বা সমমানের পরীক্ষার মূল নম্বরপত্র ও সনদ, এইচএসসি বা সমমান পরীক্ষার নম্বরপত্র ও ভর্তির ফি বাবদ ৬ হাজার ৮৫০ টাকা নিয়ে আসতে হবে। কোটায় ভর্তির ক্ষেত্রে যথাযথ কর্তৃপক্ষের সনদ আনতে হবে। এ ছাড়া সব সনদ ও নম্বরপত্রের দুই কপি করে ফটোকপি নিয়ে আসতে হবে।
