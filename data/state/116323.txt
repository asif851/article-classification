
মুন্সিগঞ্জের গজারিয়া উপজেলার ভবেরচরে ঢাকা-চট্টগ্রাম মহাসড়কের জামালদি বাসস্ট্যান্ড এলাকায় প্রাথমিক বিদ্যালয়ের পাঠ্যবইবাহী একটি ট্রাকে পেট্রলবোমা হামলা করেছে দুর্বৃত্তরা। এতে ট্রাকচালক হারুন গাজী (৪০) আহত হয়েছেন। আজ সোমবার ভোর সাড়ে পাঁচটার দিকে এ ঘটনা ঘটে।পেট্রলবোমার আগুনে ট্রাকে থাকা অধিকাংশ বই পুড়ে গেছে। আহত চালক হারুনকে গজারিয়া উপজেলা স্বাস্থ্য কমপ্লেক্সে ভর্তি করা হয়েছে। তাঁর বাড়ি ভোলার দৌলতখান উপজেলায়।ঘটনার সত্যতা নিশ্চিত করে গজারিয়া থানার ভারপ্রাপ্ত কর্মকর্তা (ওসি) ফেরদৌস হাসান জানান, ট্রাকটি পাঠ্যবই নিয়ে ঢাকা থেকে লক্ষ্মীপুরের উদ্দেশে যাচ্ছিল। ভোরে ট্রাকটি জামালদি বাসস্ট্যান্ড এলাকায় পৌঁছালে দুর্বৃত্তরা এটিকে লক্ষ্য করে পেট্রলবোমা ও ইট-পাটকেল ছোড়ে। এতে ট্রাকটিতে আগুন ধরে যায়। মাথায় আঘাত পেয়ে হারুন আহত হন। এরপর কুমিল্লার দাউদকান্দি উপজেলার ফায়ার সার্ভিসের কর্মীরা এসে ট্রাকের আগুন নেভান।ওসি জানান, ঘটনায় পর কাউকে আটক করা যায়নি। এ ঘটনায় মামলার প্রস্তুতি চলছে।
