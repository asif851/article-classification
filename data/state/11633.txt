
বিএনপির চেয়ারপারসন খালেদা জিয়ার সঙ্গে প্রশাসনের সাবেক ও বর্তমান বেশ কয়েকজন কর্মকর্তার গতকাল বৃহস্পতিবার রাতের বৈঠককে ‘বৈঠকই’ থাকবে বলে মন্তব্য করেছেন দুর্যোগ ও ত্রাণমন্ত্রী মোফাজ্জল হোসেন চৌধুরী। তিনি বলেন, দেশি-বিদেশি মানুষের সঙ্গে যত ধরনের বৈঠক করুক, কোনো বৈঠকেই কাজ হবে না। । বৈঠক বৈঠকই থাকবে, বৈঠক অর্থহীন ষড়যন্ত্র।
আজ শুক্রবার দুপুরে চাঁদপুরের মতলব উত্তরে নিজবাড়িতে সাংবাদিকদের প্রশ্নের জবাবে মন্ত্রী এসব কথা বলেন।
খালেদা জিয়ার সঙ্গে কর্মকর্তাদের প্রায় দেড় ঘণ্টার ওই বৈঠক প্রসঙ্গে মন্ত্রী আরও বলেন, কোনো ষড়যন্ত্রই সফল হয়নি, হবেও না। জনগণ তাঁর সঙ্গে নেই, তাঁর পায়ের তলায় মাটি নেই। এমনকি দলের নেতা-কর্মীরাও তাঁর সঙ্গে নেই। উনি (খালেদা) যদি বলেন ‘বাম’, নেতারা বলে ‘ডান’। হরতাল ডাকলে নেতা-কর্মীরা ঘরে বসে ভিসিয়ার দেখে। এই দলের (বিএনপির) আগামীর কোনো লক্ষ্যবস্তু নেই।
৫ জানুয়ারির নির্বাচনে বিএনপি অংশ না নেওয়ায় দলের আম আর ছালা গেছে বলে মন্তব্য করেন মোফাজ্জল হোসেন চৌধুরী। তিনি দলটিকে উদ্দেশ করে বলেন, আর ২০১৯ সালের নির্বাচনে অংশগ্রহণ না করলে আম-ছালা-গাছ তিনটিই যাবে।
