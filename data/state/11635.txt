
আওয়ামী লীগের প্রচার সম্পাদক হাছান মাহমুদ বলেছেন, ভারতের সঙ্গে সুসম্পর্ক রেখে বাংলাদেশের স্বার্থ রক্ষায় সক্ষমতা দেখিয়েছেন প্রধানমন্ত্রী শেখ হাসিনা। ভবিষ্যতে ভারত সফরে গিয়েও পানির ন্যায্য হিস্যাসহ বাংলাদেশের স্বার্থ রক্ষায় জোরালো ভূমিকা রাখবেন প্রধানমন্ত্রী। আজ শনিবার বিকেল সাড়ে চারটায় ধানমন্ডিতে আওয়ামী লীগের সভানেত্রীর রাজনৈতিক কার্যালয়ে এক সংবাদ সম্মেলনে হাছান মাহমুদ এসব কথা বলেন।
হাছান মাহমুদ বলেন, বিএনপি ও ২০-দলীয় জোট জঙ্গি এবং যুদ্ধাপরাধীদের জোট। ২০০১ সালে বিএনপি ক্ষমতায় থাকাকালে ৫৬টি জঙ্গি সংগঠনের উত্থান ঘটে। তাঁরা এসব জঙ্গি সংগঠনকে লালন-পালন ও পৃষ্ঠপোষকতা করে। গত বছর হলি আর্টিজানসহ অন্যান্য জঙ্গি হামলার ঘটনায় বিএনপি নেত্রী ও তাঁর দলের নেতারা জঙ্গিদের প্রতি সহানুভূতি দেখিয়েছিলেন। আর যুদ্ধাপরাধীদের সঙ্গে যে তাঁদের জোটের লোকজন জড়িত, তা সবার জানা। এ ছাড়া বিএনপি যে সন্ত্রাসী দল তা কানাডার আদালতেও প্রমাণিত। এ অবস্থায় জনগণের মধ্যে দাবি আছে, বিএনপি সন্ত্রাসী কর্মকাণ্ডে যুক্ত হয়ে গেছে। এই দলের বিরুদ্ধে যেন ব্যবস্থা নেওয়া হয়।
সংবাদ সম্মেলনে আরও উপস্থিত ছিলেন আওয়ামী লীগের উপপ্রচার সম্পাদক আমিনুল ইসলাম, সাংগঠনিক সম্পাদক মহিবুল হাসান চৌধুরী, ত্রাণবিষয়ক সম্পাদক সুজিত নন্দী, উপদপ্তর সম্পাদক বিপ্লব বড়ুয়া, সদস্য মারুফা আক্তার পপি প্রমুখ।
