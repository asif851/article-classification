
আওয়ামী লীগের নেতা-কর্মীদের বাড়ি বাড়ি গিয়ে ভোট চাইতে বলেছেন দলীয় সভানেত্রী ও প্রধানমন্ত্রী শেখ হাসিনা। তিনি নেতা-কর্মীদের উদ্দেশে বলেন, ‘মানুষকে বোঝান, কেন তাঁরা আওয়ামী লীগকে ভোট দেবেন।’ গতকাল শনিবার গণভবনে ঢাকা, পঞ্চগড়, বান্দরবান, খাগড়াছড়ি ও রাঙামাটির তৃণমূল নেতাদের সঙ্গে মতবিনিময় করেন তিনি।
শেখ হাসিনা দলের নেতা-কর্মীদের উদ্দেশে বলেন, ‘মানুষকে বোঝান, আওয়ামী লীগ দেশের মানুষের উন্নয়নে কাজ করে। এই সরকার কর্মসংস্থানের সৃষ্টি করেছে। সারের জন্য আর কৃষককে গুলি খেয়ে মরতে হয় না। বিদ্যুৎ, গ্যাস, পানিসংকটের সমাধান হয়েছে। যোগাযোগব্যবস্থার উন্নয়ন হয়েছে।’
শেখ হাসিনা বলেন, ‘আমি বিরোধীদলীয় নেত্রীকে আলোচনার প্রস্তাব দিলাম। উনি জবাব দিলেন আলটিমেটাম দিয়ে। হেফাজতকে নামিয়ে সরকার উৎখাতের ষড়যন্ত্র করলেন। শাপলা চত্বরে তাণ্ডব চালালেন। বিরোধী দলের নেত্রীকে জবাব দিতে হবে, কেন সেদিন এত কোরআন পোড়ালেন?’ তিনি বলেন, ‘পাঁচ সিটি করপোরেশন নির্বাচনে জয়লাভ করে বিরোধীদলীয় নেত্রী বললেন, এ সরকারের অধীনে সুষ্ঠু নির্বাচন সম্ভব নয়। তাহলে কি বিএনপি ওই ভোট চুরি করে জয়ী হয়েছে? বিএনপির আমলে কোনো নির্বাচনই সুষ্ঠু হয়নি।’
তৃণমূল নেতাদের মত: সভায় উপস্থিত পাবর্ত্য চট্টগ্রামের প্রতিনিধিরা ‘ইউপিডিএফের সন্ত্রাসী তৎপরতা’ বন্ধ করে পাহাড়ে শান্তি ফিরিয়ে আনার দাবি জানান। একজন প্রতিনিধি বলেন, খাগড়াছড়ির এমপি জ্যোতিন্দ্রলাল ত্রিপুরা এলাকার লোকদের সঙ্গে যোগাযোগ রাখেন না। এলাকার উন্নয়নে তাঁর কোনো ভূমিকা নেই।
