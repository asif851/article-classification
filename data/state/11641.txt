
জামায়াতে ইসলামীর সাবেক আমির গোলাম আযমের বিরুদ্ধে আনা মুক্তিযুদ্ধকালে মানবতাবিরোধী অপরাধের পাঁচটি অভিযোগই প্রমাণিত হয়েছে। অভিযোগ পাঁচটি হলো ষড়যন্ত্র, পরিকল্পনা, উসকানি, সংশ্লিষ্টতা এবং হত্যা ও নির্যাতন।বিচাপরপতি এ টি এম ফজলে কবীরের নেতৃত্বে আন্তর্জাতিক অপরাধ ট্রাইব্যুনাল-১ রায় পড়ার সময় বলেন, গোলাম আযমের বিরুদ্ধে সব অভিযোগ প্রমাণিত হয়েছে। তবে তাঁর শাস্তির বিষয়ে এখনো আদেশ দেননি ট্রাইব্যুনাল।বেলা ১১টা দুই মিনিটে পূর্ণাঙ্গ রায় ২৪৩ পৃষ্ঠার সংক্ষিপ্ত রায় (৭৫ পৃষ্ঠা) পড়া শুরু করেন বিচারপতি আনোয়ারুল হক। বর্তমানে রায় পড়ছেন অপর বিচারপতি জাহাঙ্গীর হোসেন।সকাল ১০টা ৪৭ মিনিটে বিচারপতিরা এজলাসে আসেন। এর পাঁচ মিনিট আগে গোলাম আযমকে আসামির কাঠগড়ায় নেওয়া হয়।সকাল ১০টা চার মিনিটে তাঁকে ঢাকা কেন্দ্রীয় কারাগারের একটি মাইক্রোবাসে করে ট্রাইব্যুনালে নিয়ে আসা হয়। শারীরিক অসুস্থতার কারণে তিনি বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালের কারাকক্ষে আটক ছিলেন।
রায় পড়ার শুরুতেই সূচনা বক্তব্য দেন আন্তর্জাতিক অপরাধ ট্রাইব্যুনাল-১-এর চেয়ারম্যান এ টি এম ফজলে কবীর।  তিনি বলেন, ১৯৭১ সালে গোলাম আযম ব্যাপক পরিচিত ব্যক্তি ছিলেন।তিনি ওই সময় পূর্ব পাকিস্তান জামায়াতে ইসলামীর আমির এবং কেন্দ্রীয় শান্তি কমিটির একজন প্রভাবশালী সদস্য ছিলেন।তাঁর বিরুদ্ধে মূল অভিযোগ হলো  ঊর্ধ্বতন নেতৃত্বের দায় (সুপিয়র রেসপনসিবিলিটি)।
গোলাম আযমের মামলাটি অন্য মামলা থেকে আলাদা বৈশিষ্ট্যের উল্লেখ করে বিচারপতি বলেন, অন্যান্য মামলায় আসামিদের বিরুদ্ধে হত্যা, অগ্নিসংযোগ, ধর্ষণের সরাসরি জড়িত থাকার অভিযোগ রয়েছে।কিন্তু এ মামলায় তিনি এসব অভিযোগে সরাসরি জড়িত না থাকলেও একটি বাহিনীর প্রধান হিসেবে এসব দায় তাঁর ওপর বর্তায়।
আন্তর্জাতিক অপরাধ আইন ৪(২) ধারায় বলা হয়েছে, কোনো বাহিনীর প্রধান সেই বাহিনীর কোনো অপরাধ দমন করতে ব্যর্থ হন এবং এর জন্য শাস্তিও না দিয়ে থাকেন, তাহলে সেই বাহিনীর প্রধানের ওপর সমস্ত দায় বর্তায়।গোলাম আযমের বিরুদ্ধে রাষ্ট্রপক্ষ সেই অভিযোগই নিয়ে এসেছে।
 
রায় বিলম্ব হওয়ার ব্যাখ্যাবিচারপতি এ টি এম ফজলে কবীর বলেন, রায় বিলম্ব হওয়ার কারণে আমাদের অনেক সমালোচনা হয়েছে।কিন্তু এ মামলাটি অন্য মামলা থেকে আলাদা এবং রাষ্ট্রপক্ষ দৈনিক পত্রিকা ছাড়া তেমন কোনো রেফারেন্স বই ট্রাইব্যুনালে দাখিল করেনি।কিন্তু ট্রাইব্যুনাল তাঁর ক্ষমতাবলে এই মামলার ন্যায়বিচারের জন্য বিভিন্ন বই পর্যালোচনা করেছেন।তাই রায় দিতে বিলম্ব হয়েছে।গোলাম আযমের মানবতাবিরোধী অপরাধের মামলার রায় ঘোষণাকে কেন্দ্র করে আজ ট্রাইব্যুনাল এলাকায় নিরাপত্তাবেষ্টনী গড়ে তোলা হয়েছে। ওই এলাকায় পুলিশ, র্যাপিড অ্যাকশন ব্যাটালিয়নসহ (র্যাব) আইনশৃঙ্খলা রক্ষাকারী বাহিনীর বিপুলসংখ্যক সদস্য মোতায়েন করা হয়েছে।এ ছাড়া নিরাপত্তার অংশ হিসেবে প্রেসক্লাবসংলগ্ন কদম ফোয়ারা সড়ক, শিক্ষা ভবনসংলগ্ন সড়ক, দোয়েল চত্বরসংলগ্ন সড়ক ব্যারিকেড দিয়ে আটকে দেওয়া হয়েছে। এতে এসব সড়ক দিয়ে সব ধরনের যান চলাচল বন্ধ রয়েছে। তবে পথচারীরা চলাচল করতে পারছেন। আইনশৃঙ্খলা রক্ষাকারী বাহিনীর সদস্যরা কাউকে সন্দেহ হলে তাঁর পরিচয়পত্র দেখছেন।
হাইকোর্টে প্রবেশের দুটি ফটক বন্ধ করে দেওয়া হয়েছে। শুধু মাজারসংলগ্ন ফটক দিয়ে বিচারক, আইনজীবী, সাংবাদিক ও সংশ্লিষ্ট ব্যক্তিদের ঢুকতে দেওয়া হচ্ছে। আদালত চত্বরের প্রতিটি পয়েন্টে নেওয়া হয়েছে বাড়তি নিরাপত্তা। 
দুই ট্রাইব্যুনালে বিচারাধীন মামলাগুলোর মধ্যে নানা কারণে গোলাম আযমের মামলাটি অন্যতম আলোচিত। ১৯৯২ সালে শহীদজননী জাহানারা ইমামের নেতৃত্বে গড়ে ওঠা প্রতীকী গণ-আদালতে গোলাম আযমকে একাত্তরের যুদ্ধাপরাধী হিসেবে দোষী সাব্যস্ত করা হয়। ২০১০ সালের ২৫ মার্চ ট্রাইব্যুনাল গঠনের পর থেকে গোলাম আযমের বিচারের বিষয়টি আলোচিত হতে থাকে। তদন্ত শেষে প্রায় দুই বছর পর ২০১২ সালে তাঁর বিরুদ্ধে মামলার বিচারিক কার্যক্রম শুরু হয়। ওই বছরের ১১ জানুয়ারি ট্রাইব্যুনাল তাঁকে কারাগারে পাঠান। এক বছরের বেশি সময় ধরে এ মামলায় সাক্ষ্য গ্রহণ ও যুক্তিতর্ক চলে। চলতি বছরের ১৭ এপ্রিল রাষ্ট্রপক্ষ ও আসামিপক্ষের যুক্তি উপস্থাপন শেষে মামলার রায় অপেক্ষাধীন (সিএভি) রাখেন ট্রাইব্যুনাল।
এর প্রায় তিন মাস পর গতকাল রোববার দুপুর পৌনে ১২টার দিকে বিচারপতি এ টি এম ফজলে কবীরের নেতৃত্বাধীন তিন সদস্যের ট্রাইব্যুনাল-১ আদেশে বলেন, সোমবার (আজ) গোলাম আযমের বিরুদ্ধে মামলার রায় ঘোষণা করা হবে। এ জন্য তাঁকে ট্রাইব্যুনালে হাজির করতে কারা কর্তৃপক্ষকে নির্দেশ দেওয়া হয়।
