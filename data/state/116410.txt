
নীলফামারীর সৈয়দপুর শহরের জসিমবাজার এলাকায় একটি বাড়ি থেকে যুবক (২৮) ও যুবতীর (২২) গলাকাটা লাশ উদ্ধার করেছে পুলিশ। ওই দুজনের পরিচয় পুলিশ তাৎক্ষণিকভাবে নিশ্চিত করতে পারেনি।সৈয়দপুর থানা-পুলিশের ভাষ্য, আজ সকালের কোনো এক সময় দুর্বৃত্তরা ধারালো অস্ত্র দিয়ে গলা কেটে দুজনকে হত্যা করে। ওই বাড়িতে শিবলী সাদিক নামের এক পেট্রলপাম্প কর্মচারী ভাড়া থাকতেন। ঘটনার পর থেকে পরিবারসহ তাঁর খোঁজ মিলছে না।পুলিশ জানায়, স্থানীয় লোকজনের কাছ থেকে খবর পেয়ে পুলিশ দুপুর সাড়ে ১২টার দিকে লাশ দুটি উদ্ধার করে। মেয়েটির লাশ ঘরের মধ্যে কম্বলে ঢাকা ছিল। আর ছেলেটির লাশ বাড়ির উঠানে পড়ে ছিল।
সৈয়দপুর থানার ভারপ্রাপ্ত কর্মকর্তা (ওসি) শাজাহান পাশা বলেন, দ্রুত তদন্ত করে দুর্বৃত্তদের খুঁজে বের করার চেষ্টা চলছে। মামলার প্রস্তুতিও চলছে। নিহত ব্যক্তিদের পরিচয় শনাক্ত করার কাজ চলছে।
নীলফামারীর পুলিশ সুপার জাকির হোসেন খান এক প্রেস ব্রিফিংয়ে বলেন, অসামাজিক কার্যকলাপের জেরে এ ঘটনা ঘটতে পারে। বাড়ির মালিককে গ্রেপ্তার করে জিজ্ঞাসাবাদ করা হবে। ওই বাড়ির ভাড়াটে শিবলী সাদিক পরিবারসহ পলাতক রয়েছেন।
