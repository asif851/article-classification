
ঝিনাইদহের মহেশপুর থানার ভারপ্রাপ্ত কর্মকর্তা (ওসি) আহমেদ কবীরকে প্রত্যাহার করে খুলনার ডিআইজি কার্যালয়ে সংযুক্ত করা হয়েছে। গতকাল শুক্রবার রাতে এই আদেশ দেওয়ার পর আজ শনিবার সকাল থেকেই থানার পরিদর্শক (তদন্ত) ফারুক হোসেন দায়িত্ব পালন করছেন।
ঝিনাইদহের অতিরিক্ত পুলিশ সুপার আজবাহার আলী শেখ প্রথম আলোকে এ তথ্য নিশ্চিত করেছেন। আহমেদ কবীরের বিরুদ্ধে কোনো অভিযোগ আনা হয়েছে কিনা জানতে চাইলে তিনি বলেন, শুধু প্রশাসনিক কারণেই এই সংযুক্তি। দুই-এক দিনের মধ্যে নতুন ওসি দায়িত্ব নেবেন বলে তিনি আশা করছেন।
চলতি মাসে মহেশপুর থানার ওসি আহমেদ কবীর, উপপরিদর্শক (এসআই) আনিচুর রহমান ও নাজমুল হকসহ নয়জন পুলিশ সদস্যকে প্রত্যাহার করে ডিআইজি কার্যালয়ে সংযুক্ত করা হলো। এ ব্যাপারে আহমেদ কবীরের সঙ্গে কথা বলার চেষ্টা করলে তাঁর সরকারি মুঠোফোন থানার পরিদর্শক (তদন্ত) ফারুক হোসেন ধরেন। তিনি ওসির সংযুক্তির বিষয়টি নিশ্চিত করে আপাতত দায়িত্ব পালন করছেন বলে জানান।
৪ জানুয়ারি ঝিনাইদহের পুরন্দপুর এলাকায় একটি নৈশবাসে ডাকাতির ঘটনা ঘটে। দায়িত্বে অবহেলার অভিযোগে এসআই আনিচুর রহমানসহ চারজনকে প্রত্যাহার করে সংযুক্ত করা হয়। এর আগে প্রশাসনিক কারণ দেখিয়ে এসআই নাজমুল হকসহ চারজনকে প্রত্যাহার করে সংযুক্ত করা হয়েছিল।
