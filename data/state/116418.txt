
তথ্যমন্ত্রী হাসানুল হক ইনু অভিযোগ করেছেন, ‘খালেদা জিয়া ক্রমাগত গণতন্ত্র ও যুদ্ধাপরাধীদের নিয়ে বিভিন্ন রকমের নাটক করছেন। ওনার এই নাটক দেখার পর এটুকুই বলব, জামায়াত-হেফাজতের ওড়না পরে গণতন্ত্রের কথা শোভা পায় না।’আজ শনিবার বেলা ১১টার দিকে মন্ত্রী কুষ্টিয়ার মিরপুর উপজেলার আমলা সরকারি কলেজে ডিজিটাল শ্রেণিকক্ষ উদ্বোধন শেষে সাংবাদিকদের এ কথা বলেন।তথ্যমন্ত্রী অভিযোগ করেন, ‘খালেদা জিয়া গণতন্ত্রের ফেরেশতা সাজার নাটক করছেন। কিন্তু জামায়াত-হেফাজতকে সঙ্গে নিয়ে গণতন্ত্রের ফেরেশতা হওয়া যায় না। খালেদা জিয়া জামায়াত-হেফাজত ও তেঁতুল হুজুরদের সঙ্গে নিয়ে গণতন্ত্র নির্মাণের যে নাটক করছেন, তা থেকে সরে আসলে দেশ ও গণতন্ত্রের জন্য মঙ্গল।’বিরোধী দলকে দমন করা হচ্ছে—বিএনপির এমন বক্তব্য কাল্পনিক দাবি করে তথ্যমন্ত্রী বলেন, ‘আমরা বিরোধী দলকে কোনো দমন করছি না। আমরা নাশকতা, অন্তর্ঘাতকে কঠোরভাবে দমন করব।’
এ সময় মন্ত্রীর সঙ্গে মিরপুর উপজেলা আওয়ামী লীগের সাধারণ সম্পাদক ও উপজেলা চেয়ারম্যান কামারুল আরেফিন, মিরপুর উপজেলা নির্বাহী কর্মকর্তা আজাদ জাহান, জেলা জাসদ সভাপতি গোলাম মহাসিনসহ স্থানীয় নেতারা উপস্থিত ছিলেন।
