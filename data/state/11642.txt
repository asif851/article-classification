
জামালপুর সদর উপজেলার দিগপাইত ইউনিয়নে শফিকুল ইসলাম (৪০) নামের এক ব্যক্তির বস্তাবন্দী লাশ উদ্ধার করেছে পুলিশ। আজ রোববার সকাল সাড়ে ১০টার দিকে ওই ইউনিয়নের চানপুর গ্রামে এ ঘটনা ঘটে।
নিহত শফিকুলের বাড়ি উপজেলার চানপুর গ্রামে। তিনি দরজির কাজ করতেন।
পুলিশ জানায়, গত মঙ্গলবার সন্ধ্যায় শফিকুল ইসলাম স্থানীয় বাজারে যাওয়ার কথা বলে বাড়ি থেকে বের হন। এরপর থেকে তিনি নিখোঁজ ছিলেন। আত্মীয়স্বজন গত পাঁচ দিন তাঁকে খোঁজাখুঁজি করেও পাননি। আজ সকালে চানপুর গ্রামের বংশাল খালের পাড়ে একটি বস্তা দেখতে পান স্থানীয় লোকজন। তাঁরা বস্তার মুখ খুলে লাশ দেখে পুলিশকে খবর দেন।
জামালপুর সদর উপজেলার নারায়ণপুর পুলিশ তদন্তকেন্দ্রের পরিদর্শক (ইনচার্জ) মুহাম্মদ মহব্বত কবীর ঘটনার সত্যতা নিশ্চিত করে বলেন, খবর পেয়ে পুলিশ লাশটি উদ্ধার করে ময়নাতদন্তের জন্য জামালপুর জেনারেল হাসপাতালের মর্গে পাঠায়।
