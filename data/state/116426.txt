
নতুন ডাক, টেলিযোগাযোগ ও তথ্যপ্রযুক্তিমন্ত্রী হওয়া মোস্তাফা জব্বার বলেছেন, আগে যখন কথা বলতেন, তখন সুরটা ছিল দাবিদাওয়ার। আর এখন প্রধানমন্ত্রী শেখ হাসিনা তাঁকে টেবিলের উল্টো জায়গায় বসিয়ে দিয়েছেন। এখন দাবিদাওয়া পেশ করার চেয়ে দাবিদাওয়া বাস্তবায়ন করাই গুরুত্বপূর্ণ ও চ্যালেঞ্জের কাজ।আজ বৃহস্পতিবার সচিবালয়ে ডাক ও টেলিযোগাযোগ বিভাগে গিয়ে সাংবাদিকদের কাছে মোস্তাফা জব্বার এ কথা বলেন। এর আগে তিনি আগারগাঁওয়ে তথ্য ও প্রযুক্তি বিভাগে যান তিনি। তিনি টেকনোক্র্যাট কোটায় মন্ত্রীর দায়িত্ব পেয়েছেন।তথ্যপ্রযুক্তিবিদ মোস্তাফা জব্বার বলেন, আজকের দিনে বাস্তবে গাড়ি চলার সড়ক তৈরি করার চেয়ে ইন্টারনেট চলার নতুন মহাসড়ক তৈরি করা অনেক বেশি গুরুত্বপূর্ণ বিষয়। আগামী দিনে এটি আরও গুরুত্বপূর্ণ হবে এবং এই মন্ত্রণালয় যে ভূমিকা পালন করবে, সেটির ওপর নির্ভর করবে বাকি মন্ত্রণালয়গুলো কতটা সেবা জনগণের কাছে পৌঁছাতে পারবে।
ডাক, টেলিযোগাযোগ ও তথ্যপ্রযুক্তি মন্ত্রণালয়ের দুটি বিভাগকে দুটি পা বা দুটি চোখ বা দুটি হাতের সঙ্গে তুলনা করেন মোস্তাফা জব্বার। তিনি বলেন, সমন্বয় করে দুটি বিভাগ পরিচালিত হবে। নিজেকে মন্ত্রণালয়ের ছাত্র উল্লেখ করে তিনি বলেন, এক সপ্তাহের মধ্যে শিখে যাবেন বলে তিনি আশা করেন।
