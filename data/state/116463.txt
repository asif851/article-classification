
রাজশাহী নগরের নওদাপাড়া এলাকায় অবস্থিত মহিলা পলিটেকনিকের পাশের একটি ডোবা থেকে এক নবজাতকের মরদেহ উদ্ধার করেছে পুলিশ। আজ বুধবার বেলা তিনটার দিকে এ ঘটনা ঘটে।
স্থানীয় কয়েকজনের সঙ্গে কথা বলে জানা গেল, নওদাপাড়া এলাকায় মহিলা পলিটেকনিকের পাশে একটি ডোবা আছে। ডোবায় নবজাতকের মরদেহটি পড়ে থাকতে দেখে স্থানীয় লোকজন। এরপর তারা পুলিশে খবর দিলে শাহ মখদুম থানার পুলিশ ঘটনাস্থলে গিয়ে মরদেহটি উদ্ধার করে।
বিষয়টি নিশ্চিত করে নগরের শাহ মখদুম থানার ভারপ্রাপ্ত কর্মকর্তা (ওসি) জিল্লুর রহমান বলেন, নবজাতকটিকে খুব সম্ভবত জন্মের পরই ডোবায় ফেলে দিয়ে যাওয়া হয়। নবজাতকটি পেটিকোট দিয়ে মোড়ানো ছিল। শিশুটির সব অঙ্গপ্রত্যঙ্গ পূর্ণাঙ্গ ছিল। প্রাথমিকভাবে ধারণা করা হচ্ছে, এটা কারও ‘আনওয়ানটেড বেবি’ হতে পারে।
ওসি জিল্লুর রহমান আরও বলেন, নবজাতকের লাশটি উদ্ধার করে ময়নাতদন্তের জন্য রাজশাহী মেডিকেল কলেজের মর্গে পাঠানো হয়েছে। এ ঘটনায় পুলিশ বাদী হয়ে একটি মামলা করতে পারে। ময়নাতদন্ত প্রতিবেদন পেলে তদন্ত করে প্রয়োজনীয় ব্যবস্থা গ্রহণ করা হবে বলে তিনি জানান।
