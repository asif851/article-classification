
দুর্নীতি দমন কমিশন (দুদক) শিক্ষার ক্ষেত্রে ন্যূনতম অনিয়ম-দুর্নীতি সহ্য করবে না বলে জানিয়েছেন সংস্থাটির চেয়ারম্যান ইকবাল মাহমুদ। আজ বৃহস্পতিবার দুপুরে চাঁদপুরের ফরিদগঞ্জ উপজেলা পরিষদ মিলনায়তনে এক সভায় তিনি এ মন্তব্য করেন।
উপজেলা পর্যায়ের সরকারি কর্মকর্তা, সুশীলসমাজ ও জনপ্রতিনিধিদের নিয়ে ‘দুর্নীতিমুক্ত সরকারি সেবা : দুর্নীতির অভিযোগ’ শীর্ষক ওই মতবিনিময় সভার আয়োজন করা হয়।
দুদক চেয়ারম্যান আরও বলেন, প্রাথমিক শিক্ষাই হচ্ছে শিক্ষার মূল ভিত্তি। কিন্তু দুদকে প্রায়ই অভিযোগ আসে প্রাথমিক পর্যায়ের অনেক শিক্ষক স্কুলে না এসে বেতন নেন। আবার শিক্ষা কর্মকর্তারা শিক্ষকদের ছুটি মঞ্জুরিসহ বিভিন্ন প্রশাসনিক কাজের জন্য ঘুষ নেন। প্রাথমিক শিক্ষাক্ষেত্রে এ অবস্থা চলতে থাকলে কোনো উন্নয়নই টেকসই হবে না। তিনি বলেন, যদি শিক্ষকেরা সময়মতো স্কুলে আসেন ও সময়মতো স্কুল ত্যাগ করেন, তাহলে স্বয়ংক্রিয়ভাবেই কোচিং বন্ধ হয়ে যাবে। তারপরও কমিশন কোচিংয়ের বিরুদ্ধে ব্যবস্থা নিচ্ছে।
ইকবাল মাহমুদ আরও বলেন, শিক্ষামূলক এবং জাতীয় কর্মসূচি ছাড়া ছাত্রছাত্রীদের শ্রেণিকক্ষের বাইরে নিয়ে আসা ঠিক নয়। এ অবস্থা থেকে উত্তরণের জন্য স্থানীয় জনপ্রতিনিধি, প্রশাসনিক কর্মকর্তাসহ সবার নজর দেওয়া জরুরি।
আলোচনা সভা শেষে দুদক চেয়ারম্যান ফরিদগঞ্জ চর বরালী সরকারি প্রাথমিক বিদ্যালয়ে ও সাহেবগঞ্জ উচ্চবিদ্যালয় পরিদর্শনে যান। এ সময় তাঁর সঙ্গে দুদক মহাপরিচালক মো. জাফর ইকবাল, চাঁদপুর জেলা প্রশাসক মো. আবদুস সবুর মণ্ডল, উপজেলা নির্বাহী কর্মকর্তা এ এইচ এম মাহফুজুর রহমান, ফরিদগঞ্জ উপজেলা চেয়ারম্যান সাহেদ সরকার প্রমুখ উপস্থিত ছিলেন।
