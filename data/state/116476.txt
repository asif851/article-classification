
জাতীয় পার্টির চেয়ারম্যান এইচ এম এরশাদ বলেছেন, বর্তমান রাজনৈতিক সংকট সমাধানের জন্য সরকার ও বিরোধী দলের মধ্যে কার্যকর সংলাপের আর কোনো বিকল্প নেই। তিনি বলেন, গণতান্ত্রিক ধারা বজায় রেখে সুষ্ঠু নির্বাচনের মাধ্যমেই সরকার পরিবর্তন করতে হবে। অন্য কোনো উপায়ে ক্ষমতার রদবদল দেশের জনগণ মেনে নেবে না।আজ শনিবার রাজধানীর বনানীতে দলের কার্যালয়ের মিলনায়তনে বুদ্ধ পূর্ণিমা উপলক্ষে বৌদ্ধ ধর্মাবলম্বীদের একটি প্রতিনিধিদলের সঙ্গে শুভেচ্ছা বিনিময় সভায় এইচ এম এরশাদ এসব কথা বলেন। জাতীয় পার্টির চেয়ারম্যানের রাজনৈতিক সচিব স্বাক্ষরিত এক প্রেস বিজ্ঞপ্তি থেকে এ খবর জানা যায়।জাতীয় পার্টির নেতা এরশাদ বলেন, ‘বুদ্ধের বাণী “সকলের জন্য শান্তি”। এই বাণী আজ দেশের জন্য প্রয়োজন। তিনি বলেন, ‘আমরাও দেশে শান্তি প্রতিষ্ঠার জন্য রাজনীতি করছি। আমাদের স্লোগান হচ্ছে, “শান্তির জন্য চাই পরিবর্তন”। এই পরিবর্তন আনার জন্য দেশের সব সম্প্রদায়কে এগিয়ে আসতে হবে।’
রামুর ঘটনায় গভীর দুঃখ প্রকাশ করে এরশাদ বলেন, ‘ওই ঘটনার নিন্দা জানানোর কোনো ভাষা নেই। ওই ঘটনায় আমরা মর্মাহত হয়েছি।’ তিনি বলেন, জাতীয় পার্টি ক্ষমতায় যেতে পারলে দেশে কখনোই এ ধরনের ঘটনা ঘটবে না।
জাতীয় পার্টির নেতা এরশাদ আরও বলেন, দেশে এখন ভয়াবহ পরিস্থিতি বিরাজ করছে। সরকার এবং বিরোধী দুই দলের কর্মকাণ্ডে দেশের মানুষ দিশেহারা হয়ে পড়েছে। জনগণ এখন বাঁচতে চায়। তাই দেশ ও জাতির কল্যাণের স্বার্থে জাতীয় পার্টি আগামীতে এককভাবে নির্বাচন করেই ক্ষমতায় যেতে চায়।
সভায় জাতীয় পার্টির মহাসচিব এ বি এম রুহুল আমিন হাওলাদার, বুড্ডিস্ট ইয়ুথ ফেস্টিভাল গ্রুপের নেতা উত্তম কুমার বড়ুয়া, অভিজিত্ বড়ুয়া ও প্রণবেশ বড়ুয়া বক্তব্য দেন। শুভেচ্ছা বিনিময়ের সভাটি পরিচালনা করেন জাতীয় পার্টির চেয়ারম্যানের রাজনৈতিক সচিব সুনীল শুভ রায়। সভায় জাতীয় পার্টির নেতা তাজুল ইসলাম চৌধুরী, এস এম ফয়সল চিশতী প্রমুখ উপস্থিত ছিলেন।
