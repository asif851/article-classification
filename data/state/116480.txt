
মানিকগঞ্জ সরকারি দেবেন্দ্র কলেজের ছাত্র ও ছাত্রলীগের কর্মী সবুজ আহম্মেদকে কলেজ থেকে আজীবনের জন্য বহিষ্কার করা হয়েছে। গত শনিবার কলেজের শিক্ষক পরিষদের এক সভায় এ সিদ্ধান্ত হয়। কলেজ সূত্রে জানা গেছে, গত বৃহস্পতিবার বেলা ১১টার দিকে এক শিক্ষককে নিয়ে অধ্যক্ষ সৈয়দ মো. ইকবাল মঈজ কলেজ-ক্যাম্পাস পরিদর্শনে বের হন। এ সময় কলেজের একটি কক্ষে পাঁচ-ছয়জন বন্ধু নিয়ে হইহুল্লোর করছিল সবুজ। অধ্যক্ষ শান্ত হতে বললে তারা শোনেনি। পরে অধ্যক্ষ ধমক দিলে তারা ক্ষিপ্ত হয়ে ওঠে। এরপর সবুজসহ পাঁচ-ছয়জন অধ্যক্ষকে কিল-ঘুষি মারে। এরপর সেখান থেকে সরে আসার পথে ছাত্রলীগের কর্মীরা অধ্যক্ষকে লক্ষ্য করে ইটপাটকেল নিক্ষেপ করে।সবুজ ওই কলেজ থেকে এ বছর এইচএসসি পরীক্ষা দিয়েছে। তিনি পৌর ছাত্রলীগের সভাপতি তাপস সাহার সমর্থক এবং দলের সক্রিয় কর্মী। এর আগেও সবুজের বিরুদ্ধে শিক্ষকের সঙ্গে অশালীন আচরণের অভিযোগ রয়েছে।অধ্যক্ষ সৈয়দ মো. ইকবাল মঈজ বলেন, এ ঘটনায় শনিবার দুপুরে কলেজের শিক্ষক মিলনায়তনে শিক্ষক পরিষদের উদ্যোগে সভা হয়। এতে সবার সম্মতিক্রমে ছাত্রলীগের কর্মী সবুজকে আজীবনের জন্য বহিষ্কার করা হয়।
