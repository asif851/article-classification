
গরিব রোগীদের স্বাস্থ্যসেবা নিশ্চিত করতে সরকার হেলথ কার্ডের ব্যবস্থা করবে বলে জানিয়েছেন স্বাস্থ্যমন্ত্রী মোহাম্মদ নাসিম। তিনি বলেছেন, ‘গরিব ও দুস্থ রোগীরা যাতে বড় হাসপাতাল ও ক্লিনিকগুলোতে উন্নত সেবা পায়, সে জন্য সরকারের পক্ষ থেকে তাদের হেলথ কার্ডের ব্যবস্থা করে দেওয়া হবে।’আজ শুক্রবার রাজধানীর একটি হোটেলে আন্তর্জাতিক বিজ্ঞান সম্মেলনে মন্ত্রী এসব কথা বলেন। বাংলাদেশ অ্যাসোসিয়েশন অব কার্ডিয়াক ভ্যাসকুলার অ্যান্ড থোরাসিক সার্জিওনস সম্মেলনটির আয়োজন করে।মোহাম্মদ নাসিম বলেন, বেসরকারি হাসপাতাল ও ক্লিনিকগুলোতে দরিদ্র মানুষের জন্য চিকিত্সাসেবার তেমন একটা সুযোগ নেই। এটা খুবই দুঃখজনক। বেসরকারি হাসপাতাল ও ক্লিনিকগুলোতে চিকিত্সার খরচ বেশি হওয়ায় শুধু ধনীরা সেবা গ্রহণ করতে পারে। এতে দরিদ্র মানুষ উন্নত সেবা থেকে বঞ্চিত হচ্ছে। তাই গরিব ও দুস্থরা যাতে বড় হাসপাতাল ও ক্লিনিকগুলোতে উন্নত সেবা পায়, সে জন্য সরকারের পক্ষ থেকে ব্যবস্থা গ্রহণ করা হবে।নিজেদের মধ্যে গ্রুপিং না করার জন্য চিকিত্সকদের প্রতি আহ্বান জানিয়ে স্বাস্থ্যমন্ত্রী নাসিম বলেন, ‘আপনাদের দায়িত্ব সেবা প্রদান করা। আপনারা নিজেদের মধ্যে গ্রুপিং করবেন, এটা মোটেই ঠিক নয়। আপনারা সব সময় মানুষের সেবায় নিয়োজিত থাকবেন।’
সংগঠনের সভাপতি জাহাঙ্গীর কবীরের সভাপতিত্বে অনুষ্ঠানে অন্যান্যের মধ্যে বক্তব্য দেন নৌপরিবহনমন্ত্রী শাজাহান খান, জাতীয় অধ্যাপক আবদুল মালিক, সংগঠনের সহসভাপতি ফারুক আহম্মেদ, সাংসদ হাবিবে মিল্লাত প্রমুখ।
