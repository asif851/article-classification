
বাংলাদেশে সম্প্রতি রাজনৈতিক সহিংসতা কমে যাওয়াকে স্বাগত জানিয়েছেন জাতিসংঘের মহাসচিব বান কি মুন। ঢাকা ও চট্টগ্রাম সিটি করপোরেশনের নির্বাচনে বিএনপির নেতৃত্বাধীন জোটের অংশগ্রহণেরও প্রশংসা করেছেন তিনি। খবর জাতিসংঘের ওয়েবসাইটের।নিউইয়র্কে গত শনিবার নিয়মিত প্রেস ব্রিফিংয়ে জাতিসংঘের মহাসচিবের মুখপাত্র স্টিফেন ডুজারিচ এক প্রশ্নের জবাবে এসব কথা জানান। মুখপাত্র বলেন, আসন্ন ২৮ এপ্রিল ঢাকা ও চট্টগ্রামে তিন সিটি করপোরেশন নির্বাচনে বিরোধীদের অংশগ্রহণকে ইতিবাচক হিসেবে দেখছেন জাতিসংঘের মহাসচিব। তিনি এই নির্বাচনকে স্বচ্ছ, সমন্বিত ও বিশ্বাসযোগ্য করতে সংশ্লিষ্ট সব প্রতিষ্ঠানের প্রতি আহ্বান জানান।জাতিসংঘের মহাসচিব আশা প্রকাশ করেন, বাংলাদেশের দীর্ঘমেয়াদি উন্নয়ন ও স্থিতিশীলতা নিশ্চিত করার স্বার্থে দেশটির রাজনৈতিক দলগুলো শিগগিরই নিজেদের মতানৈক্য দূর করার পথ খুঁজে বের করতে পারবে। এ বিষয়ে জাতিসংঘ বাংলাদেশকে সহযোগিতা করতে অঙ্গীকারবদ্ধ রয়েছে।
