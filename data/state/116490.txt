
বিরোধীদলীয় নেতা খালেদা জিয়ার প্রস্তাব অবাস্তব এবং তিনি হোমওয়ার্ক না করে প্রস্তাবটি রেখেছেন বলে মন্তব্য করেছেন যোগাযোগমন্ত্রী ওবায়দুল কাদের।আজ মঙ্গলবার বেলা ১১টায় সীতাকুণ্ডের ছলিমপুরে ঢাকা-চট্টগ্রাম মহাসড়কের একসঙ্গে চারটি সেতু ও ২২৮টি কালভার্ট উদ্বোধন করতে এসে মন্ত্রী কথাগুলো বলেন।ওবায়দুল কাদের বলেন, ‘তাঁর (খালেদা জিয়া) পাল্টা প্রস্তাবে বড় ধরনের ভ্রান্তি আছে। বিরোধীদলীয় নেতা প্রস্তাব রেখেছেন ১৯৯৬ ও ২০০১ সালের তত্ত্বাবধায়ক সরকারের উপদেষ্টা থেকে পাঁচজন করে নিয়ে অন্তর্বর্তী সরকারে অন্তর্ভুক্ত করতে। কিন্তু আমাদের কাছে যতটা খবর আছে, এঁদের মধ্যে চারজন মারা গেছেন, চারজন অসুস্থ। আমি যতটা জানি ছয়জন দায়িত্ব পালনে সম্মত নন।’যোগাযোগমন্ত্রী বলেন, ‘দুই প্রধান দলের পাল্টাপাল্টি অবস্থান গণতন্ত্রের জন্য হুমকি। ড. আকবর আলি খান ও ব্যারিস্টার রফিক-উল হকের মতো বিশিষ্টজনেরা, যুক্তরাষ্ট্র, যুক্তরাজ্য প্রধানমন্ত্রীর প্রস্তাবকে ইতিবাচক আখ্যায়িত করেছেন। অথচ বিরোধীদলীয় নেতা সে প্রস্তাবে রাজি না হয়ে পাল্টা প্রস্তাব রেখেছেন।’
মন্ত্রী বলেন, ‘আলাপ-আলোচনা করলে সংবিধান থেকে সবাই সম্মত হওয়ার মতো বিকল্প সমাধানের উপায় বের করা যাবে। একটু কঠিন হলেও তা অসম্ভব নয়।। কাল থেকে সংসদ বসছে। তারা সংসদে এসে বলতে পারে, তারা কী চায়।’
মহাজোটের শরিক জাতীয় পার্টির চেয়ারম্যান এইচ এম এরশাদ ও আওয়ামী লীগের সাধারণ সম্পাদক সৈয়দ আশরাফের পাল্টাপাল্টি বক্তব্য সম্পর্কে তিনি বলেন, ‘এরশাদ সাহেবের মুখ থেকে শেষ কথা শোনার জন্য আরও একটু অপেক্ষা করতে হবে।’
