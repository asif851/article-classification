
‘রয়েল বেঙ্গল টাইগার আবার গর্জে ওঠো। আমরা জয়ী হবোই।’ ‘এগিয়ে চলো বীর বাঙালি।’—এ রকম হাজারো শুভকামনায় ভরে গেছে সাদা ক্যানভাস। বিশ্বকাপে অংশ নেওয়া বাংলাদেশ ক্রিকেট দলকে এভাবে শুভকামনা জানিয়ে স্বাক্ষর করেন হাজারো মানুষ।বাংলাদেশ ক্রিকেট বোর্ড (বিসিবি) এ গণস্বাক্ষর সংগ্রহ কর্মসূচির আয়োজন করেছে। এর পাশাপাশি কনসার্টেরও আয়োজন ছিল।গতকাল বৃহস্পতিবার চট্টগ্রাম নগরের এম এ আজিজ স্টেডিয়ামে গণস্বাক্ষর সংগ্রহ কর্মসূচি ও কনসার্টের আয়োজন করা হয়।দুপুরে বাংলাদেশ দলকে শুভকামনা জানিয়ে সই করে গণস্বাক্ষর কর্মসূচির উদ্বোধন করেন বিভাগীয় কমিশনার মোহাম্মদ আবদুল্লাহ।বিভাগীয় কমিশনারের পর জেলা প্রশাসক মো. মেজবাহ উদ্দিন ও বিসিবির সহসভাপতি আ জ ম নাছির উদ্দিন স্বাক্ষর করেন। এরপর সাদা বোর্ডগুলো সবার জন্য উন্মুক্ত করে দেওয়া হয়। পরে সেখানে স্বাক্ষর করেন বিভিন্ন শ্রেণি-পেশার মানুষ। সাইফুল্লাহ নামে একজন লিখেছেন, ‘একদিন আমরা বিশ্বকাপ জিতবই। হয়তো এবার।’ রাকিব নামে একজন লিখেছেন, ‘৭১-এর মতো গর্জে ওঠো বাংলাদেশ। জয় সুনিশ্চিত।’রোদের তেজ কমে এলে স্টেডিয়ামের ভেতরে মঞ্চে শুরু হয় ‘এগিয়ে চলো বাংলাদেশ’ শিরোনামের কনসার্ট। কনসার্টে প্রথমে সংগীত পরিবেশন করে ব্যান্ড দল তীরন্দাজ। এরপর হাজারো দর্শককে মাতিয়ে তোলে ওয়ারফেজ।বিকেল চারটার পর মঞ্চে ওঠে আইয়ুব বাচ্চুর এলআরবি। মঞ্চে উঠে সবাইকে স্বাগত জানিয়ে গান শুরু করেন আইয়ুব বাচ্চু। এলআরবির গানের সঙ্গে নেচে-গেয়ে মেতে ওঠেন উপস্থিত তরুণ-তরুণীরা। পরে বাংলাদেশ দলের প্রতি শুভকামনা জানিয়ে কনসার্ট শেষ করে এলআরবি।
