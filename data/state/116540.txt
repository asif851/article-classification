
তথ্যমন্ত্রী হাসানুল হক ইনু বলেছেন, বিএনপির চেয়ারপারসন খালেদা জিয়া সাতক্ষীরায় যৌথ বাহিনীর অভিযান নিয়ে যে মন্তব্য করেছেন, তা দেশ, দেশের আইনশৃঙ্খলা ও সশস্ত্র বাহিনীর জন্য অপমানজনক। খালেদা জিয়া ধ্বংসাত্মক রাজনীতির নতুন জাল বোনা শুরু করেছেন। তিনি শান্তি চান না, অশান্তি চান। এসবের জন্য খালেদা জিয়াকে ক্ষমা চাইতে বলেন মন্ত্রী।আজ মঙ্গলবার সচিবালয়ে এক সংবাদ সম্মেলনে ইনু এসব কথা বলেন। গতকাল খালেদা জিয়া রাজধানীর সোহরাওয়ার্দী উদ্যানে যে বক্তব্য দিয়েছেন, সংবাদ সম্মেলনে এর জবাব দেওয়া হয়।সাতক্ষীরায় অভিযান নিয়ে সন্দেহ প্রকাশ করে গতকাল খালেদা জিয়া বলেন, সাতক্ষীরায় যৌথ বাহিনীর অভিযানে ‘আদৌ যৌথ বাহিনী’ এবং বাংলাদেশের কোনো আইনশৃঙ্খলা রক্ষাকারী বাহিনীর সদস্য ছিলেন কি না, তা নিয়েও সংশয় আছে। তিনি বলেন, ‘আপনারা দেখেছেন, কীভাবে মানুষকে নির্যাতন করেছে। আদৌ যৌথ বাহিনী ছিল কি না, সেটা নিয়ে মানুষের মনে সন্দেহ আছে। বাংলাদেশের পুলিশ ও অন্য বাহিনী এত নিষ্ঠুর হবে, এটা নিয়ে মানুষের সন্দেহ রয়েছে। তাদের কাজকর্ম দেখে মনে হয় না সার্বভৌমত্ব অটুট আছে। ৪২ বছর পর আবার স্বাধীনতা হারাতে বসেছি। এদের বিরুদ্ধে রুখে দাঁড়াতে হবে। মুক্তিযোদ্ধা যাঁরা বেঁচে আছেন, তাঁরা তো এ দৃশ্য দেখার জন্য বেঁচে নেই।’গাইবান্ধায় যৌথ বাহিনীর হামলা নিয়েও খালেদা জিয়া একই রকম সংশয় প্রকাশ করেন।সংলাপের বিষয়ে খালেদা জিয়ার উদ্দেশে তথ্যমন্ত্রী বলেন, জঙ্গিবাদী তত্পরতা বন্ধ না করা পর্যন্ত কার্যকর সংলাপের জন্য উনি উপযুক্ত হবেন না। তবে গণতন্ত্রে সংলাপ ধারাবাহিক প্রক্রিয়া। সরকার সংলাপের জন্য প্রস্তুত। তবে সংলাপের আগে খালেদা জিয়াকে যুদ্ধাপরাধীদের ত্যাগ করতে হবে। সংখ্যালঘুদের ওপর হামলা ও জঙ্গিবাদী তত্পরতা বন্ধ করতে হবে।
