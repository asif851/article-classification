
রাজনৈতিক অস্থিরতা ও সহিংসতার কারণে দেশে বৈদেশিক বিনিয়োগ কমেছে বলে জানিয়েছেন সংসদ কাজে প্রধানমন্ত্রীর কার্যালয়ের দায়িত্বপ্রাপ্তমন্ত্রী মতিয়া চৌধুরী। জাতীয় সংসদে গতকাল মঙ্গলবার টেবিলে উত্থাপিত লিখিত প্রশ্নের জবাবে তিনি এ তথ্য জানান।
বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে দশম সংসদের দ্বিতীয় কার্যদিবসের বৈঠক শুরুর পর প্রশ্নোত্তর টেবিলে উত্থাপিত হয়। গতকালই প্রশ্নোত্তর পর্ব শুরু হয়।
বিনিয়োগ-সম্পর্কিত এম আবদুল লতিফের প্রশ্নের জবাবে মতিয়া চৌধুরী বলেন, রাজনৈতিক অস্থিরতা, হরতাল, অবরোধ ও সহিংসতা দেশের ব্যবসা-বাণিজ্য, বিনিয়োগ ও অর্থনৈতিক কর্মকাণ্ডে মারাত্মকভাবে প্রভাব ফেলেছে। এতে স্থানীয় ও বৈদেশিক বিনিয়োগ বাধাগ্রস্ত হয়েছে। ফলে কর্মসংস্থান ও প্রবৃদ্ধি কমেছে। তবে বিনিয়োগ বোর্ডের তথ্য অনুযায়ী, শুধু গত ডিসেম্বরে শতভাগ বিদেশি ও যৌথ উদ্যোগে প্রত্যক্ষ বিদেশি বিনিয়োগের পরিমাণ ৩৩৮ কোটি ৭৯ লাখ টাকা।
স্বতন্ত্র জোটের নেতা হাজি সেলিম সম্পূরক প্রশ্নে বলেন, প্রধানমন্ত্রী ভালো উদ্দেশে ঢাকা সিটি করপোরেশনকে দুই ভাগ করেছেন। কিন্তু ভাগ সঠিক হয়নি। উত্তর সিটি করপোরেশনের আয় বেশি, দক্ষিণে আয় নেই। তিনি নতুন করে ঢাকা সিটির সীমানা বিন্যাসের দাবি জানান।
জবাবে স্থানীয় সরকার প্রতিমন্ত্রী মশিউর রহমান বলেন, সাংসদ মন্ত্রণালয়ে এলে মন্ত্রীর সঙ্গে আলোচনা করে এ বিষয়ে সিদ্ধান্ত নেওয়া যাবে।
মন্ত্রী-প্রতিমন্ত্রীকে কফি ও ভাত খাওয়ার দাওয়াত শামীম ওসমানের
নারায়ণগঞ্জের সাংসদ শামীম ওসমান সংসদে স্থানীয় সরকারমন্ত্রীর পক্ষে জবাব দেওয়া প্রতিমন্ত্রী মশিউর রহমানের উদ্দেশে বলেন, ‘স্থানীয় সরকারমন্ত্রীসহ আমার বাসায় গিয়ে কফি ও ভাত খেয়ে আসবেন।’ তাঁর এলাকার রাস্তাঘাট মেরামত প্রসঙ্গে তিনি এই প্রস্তাব দেন।
