
হাইকোর্টের নির্দেশে কাজ শুরু করেছেন সাময়িকভাবে বরখাস্ত হওয়া ফরিদপুরের সালথা উপজেলা পরিষদের চেয়ারম্যান মো. ওয়াহিদুজ্জামান। গতকাল বৃহস্পতিবার বেলা সাড়ে ১১টার দিকে তিনি মাসিক সমন্বয় সভায় সভাপতিত্ব করেন। সালথা উপজেলা পরিষদ মিলনায়তনে এ সভা অনুষ্ঠিত হয়।ঘটনার সত্যতা নিশ্চিত করে সালথা উপজেলা নির্বাহী কর্মকর্তা (ইউএনও) মোহাম্মদ মোবাশের হাসান প্রথম আলোকে বলেন, গতকাল উপজেলা সমন্বয় সভায় সভাপতিত্ব করেন উপজেলা পরিষদের চেয়ারম্যান মো. ওয়াহিদুজ্জামান। গত ৩০ মার্চ স্থানীয় সরকার, পল্লী উন্নয়ন ও সমবায় মন্ত্রণালয় এক প্রজ্ঞাপনবলে সালথা উপজেলা পরিষদের চেয়ারম্যান মো. ওয়াহিদুজ্জামানকে সাময়িকভাবে বরখাস্ত করেছিল।এই প্রজ্ঞাপনের বিরুদ্ধে সালথা উপজেলা পরিষদের চেয়ারম্যান মো. ওয়াহিদুজ্জামান হাইকোর্টে রিট আবেদন করেন। এ আবেদনের পরিপ্রেক্ষিতে স্থানীয় সরকার মন্ত্রণালয়ের ওই প্রজ্ঞাপনের কার্যকারিতা স্থগিত করেন সুপ্রিম কোর্টের হাইকোর্ট বিভাগের একটি বেঞ্চ। গত বুধবার হাইকোর্টের ৮ নম্বর বেঞ্চের বিচারক সৈয়দ মোহাম্মদ দস্তগীর হোসাইন ও বিচারপতি মো. আতাউর রহমান খানের যৌথ বেঞ্চ এ আদেশ দেন। ঘটনার সত্যতা নিশ্চিত করে বাদীপক্ষের আইনজীবী সৈয়দ মিজানুর রহমান প্রথম আলোকে বলেন, আদালত রিট আবেদনটি গ্রহণ করে ৩০ মার্চ এ সম্পর্কিত স্থানীয় সরকার মন্ত্রণালয়ের জারি করা প্রজ্ঞাপনের কার্যকারিতা স্থগিত করেছেন। তিনি বলেন, এ আদেশ পাওয়ার পর মো. ওয়াহিদুজ্জামান সালথা উপজেলা পরিষদের চেয়ারম্যান হিসেবে তাঁর কর্মকাণ্ড চালিয়ে যেতে পারবেন।‘আমি ন্যায়বিচার পেয়েছি’—সন্তোষ প্রকাশ করে সালথা উপজেলা পরিষদের বহিষ্কৃত চেয়ারম্যান মো. ওয়াহিদুজ্জামান প্রথম আলোকে বলেন, ‘হাইকোর্টের আদেশের বলে আমি গতকাল সালথা উপজেলার মাসিক সমন্বয় সভায় সভাপতিত্ব করার মধ্য দিয়ে আমার স্বাভাবিক কর্মকাণ্ড আবার শুরু করেছি।’২০০৮ সালের ২১ মার্চ ভাওয়াল ইউনিয়ন যুবলীগের সাধারণ সম্পাদক লিটন আলমকে কুপিয়ে হত্যা করা হয়। পরদিন ২২ মার্চ লিটনের ভাই শাহ আলম বাদী হয়ে মো. ওয়াহিদুজ্জামানসহ ৩৩ জনকে আসামি করে সালথা থানায় একটি হত্যা মামলা দায়ের করেন। এ মামলার অভিযোগপত্রভুক্ত আসামি মো. ওয়াহিদুজ্জামান। এই মামলার কারণে ৩০ মার্চ স্থানীয় সরকার মন্ত্রণালয় সালথা উপজেলা পরিষদের চেয়ারম্যান মো. ওহিদুজ্জামানকে সাময়িকভাবে বরখাস্তÍকরে। ওই সময় মো. ওহিদুজ্জামান ভাওয়াল ইউনিয়ন বিএনপির সাধারণ সম্পাদক ছিলেন। তিনি ২০১৪ সালে বিএনপির মনোনয়নে উপজেলা পরিষদের চেয়ারম্যান নির্বাচিত হন। ২০১৫ সালের ১৯ আগস্ট তিনি জাতীয় সংসদ উপনেতা সৈয়দা সাজেদা চৌধুরীর হাতে ফুল দিয়ে আওয়ামী লীগে যোগ দেন।
