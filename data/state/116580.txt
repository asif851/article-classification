
চুয়াডাঙ্গার দামুড়হুদা উপজেলার কার্পাসডাঙ্গা ইউনিয়নের শিবনগরে বজ্রপাতে দুই স্কুলছাত্রের মৃত্যু হয়েছে। আহত হয়েছেন এক ছাত্রের বাবা। শুক্রবার রাত পৌনে আটটার দিকে ওই বজ্রপাতের ঘটনা ঘটে।
মৃত দুই ছাত্র হলো উপজেলার শিবনগর গ্রামের মতিয়ার রহমানের ছেলে শিবনগর সরকারি প্রাথমিক বিদ্যালয়ের চতুর্থ শ্রেণির ছাত্র মো. মামুন মিয়া (১০) ও আতিয়ার রহমানের ছেলে তালসারি মাধ্যমিক বিদ্যালয়ের ষষ্ঠ শ্রেণির ছাত্র তামিম হোসেন (১২)। মামুনের বাবা মতিয়ার রহমান এ সময় আহত হন।
শিবনগর গ্রামের বাসিন্দা আবদুল করিম জানান, শিবনগর গ্রামের মেন্দির বিলে মাছ ধরতে গিয়ে বজ্রপাতে ওই হতাহতের ঘটনা ঘটে। আহত মতিয়ার রহমানকে মেহেরপুরের মুজিবনগর উপজেলা স্বাস্থ্য কমপ্লেক্সে ভর্তি করা হয়েছে। দামুড়হুদা উপজেলার নাটুদহ পুলিশ ক্যাম্পের দায়িত্বপ্রাপ্ত কর্মকর্তা (ইনচার্জ) উপপরিদর্শক (এসআই) মাহবুব আলম ঘটনার সত্যতা নিশ্চিত করেছেন।
