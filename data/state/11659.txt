
স্বামী প্রতিদিন ‘নেশা করে এসে মারধর করতেন’। এতে অতিষ্ঠ হয়ে পড়েন তিনি। এ কারণে শিল দিয়ে আঘাত করে স্বামীকে হত্যা করেছেন। থানায় হাজির হয়ে পুলিশের কাছে এই বর্ণনা দেন চট্টগ্রামের সীতাকুণ্ডের খতিজা বেগম (৩২)। 
খতিজা বেগমের বরাত দিয়ে সীতাকুণ্ড থানার পরিদর্শক (তদন্ত) মোজাম্মেল হক জানান, স্বামী লরিচালক জাহাঙ্গীর আলম (৪০) প্রতিদিন নেশা করে বাড়ি ফিরে তাঁকে (খতিজা) অকথ্য ভাষায় গালাগাল ও মারধর করতেন। তিনি ভেবেছিলেন ছেলেরা বড় হচ্ছে, তাই নির্যাতনের মাত্রা কমবে। কিন্তু উল্টো তা বেড়েছে। গত মঙ্গলবার গভীর রাতে ঘরে ফিরে সন্তানদের সামনে তাঁকে বেদম মারধর করেন জাহাঙ্গীর। নেশাগ্রস্ত অবস্থায় ঘুমিয়ে পড়লে গত বুধবার ভোরের দিকে জাহাঙ্গীরকে মসলা বাটার শিল দিয়ে ঘাড়ে আঘাত করেন তিনি। এতে জাহাঙ্গীর ঘটনাস্থলেই মারা যান। এরপর স্বামীর লাশ তোশক দিয়ে মুড়িয়ে খাটের নিচে রেখে দেন। দুপুরের দিকে দুই সন্তানকে সঙ্গে নিয়ে প্রথমে বার আউলিয়া হাইওয়ে থানায় যান। সেখানে তাঁদের সীতাকুণ্ড থানায় যাওয়ার পরামর্শ দেওয়া হয়। প্রায় ২০ কিলোমিটার দূরের ওই থানায় হেঁটে গিয়ে রাত নয়টার দিকে তিনি পুলিশকে বিষয়টি জানান।
সীতাকুণ্ড থানা সূত্র জানায়, গত বুধবার দিবাগত রাত দেড়টার দিকে সীতাকুণ্ডের ভাটিয়ারী ইউনিয়নের মাদামবিবিরহাট-সংলগ্ন খাদেমপাড়া গ্রামের নেভি রোড এলাকার বাসা থেকে জাহাঙ্গীরের লাশ উদ্ধার করা হয়। ময়নাতদন্তের জন্য লাশ চট্টগ্রাম মেডিকেল কলেজ হাসপাতালের মর্গে পাঠানো হয়েছে।
পরিদর্শক (তদন্ত) মোজাম্মেল হক বলেন, পারিবারিক কলহের জেরে এ ঘটনা ঘটে বলে প্রাথমিকভাবে ধারণা করা হচ্ছে। এর পেছনে অন্য কারণ আছে কি না, তা খতিয়ে দেখা হচ্ছে। তিনি জানান, এ ঘটনায় মামলার প্রক্রিয়া চলছে। দুই ছেলেসহ ওই নারীকে থানা হেফাজতে রাখা হয়েছে।
