
টঙ্গীর টাম্পাকো ফয়েলস কারখানার ধ্বংসস্তূপ থেকে আজ সোমবার আরও তিনজনের মরদেহ উদ্ধার করা হয়েছে। কারখানায় বিস্ফোরণ ও অগ্নিকাণ্ডের ঘটনায় এ নিয়ে ৩৯ জনের মরদেহ উদ্ধার করা হলো।
টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার বলেন, উদ্ধার অভিযান চলাকালে আজ দুপুরের দিকে আরও তিনজনের মরদেহ উদ্ধার করা হয়েছে। তাঁদের পরিচয় শনাক্ত করা যায়নি।
সেনাবাহিনী ও ফায়ার সার্ভিস ধ্বংসস্তূপে উদ্ধারকাজ চালিয়ে যাচ্ছে।
উদ্ধার তৎপরতায় ভারী যন্ত্রপাতি ব্যবহার করে ধসে যাওয়া ভবনের ইট, রডসহ অন্যান্য সরঞ্জাম অন্যত্র সরানো হচ্ছে।
গত ১০ সেপ্টেম্বর সকালে গাজীপুরের টঙ্গীর বিসিক শিল্প এলাকার টাম্পাকো কারখানায় ভয়াবহ বিস্ফোরণ ও অগ্নিকাণ্ডের ঘটনা ঘটে। এ ঘটনায় ১১ জন নিখোঁজ রয়েছে। উদ্ধার করা মৃতদেহের মধ্যে ১০টির পরিচয় শনাক্ত করা যায়নি। পরিচয় শনাক্ত করতে ডিএনএ পরীক্ষার আবেদন করেছেন নিখোঁজ ব্যক্তিদের স্বজনেরা।
আরও জানতে পড়ুন: 
টাম্পাকো ছিল ‘মৃত্যুকূপ’
