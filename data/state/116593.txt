
চলতি বছরের অক্টোবর পর্যন্ত ঢাকা, সিলেট ও চট্টগ্রাম অঞ্চলে অভিবাসী ও শিরায় নেশা গ্রহণকারীদের মধ্যে এইচআইভির প্রাদুর্ভাব বেড়েছে। আজ বুধবার সংসদের প্রশ্নোত্তরে স্বাস্থ্যমন্ত্রী মোহাম্মদ নাসিম এ কথা বলেছেন।
গোলাম রাব্বানীর এ সম্পর্কিত প্রশ্নের জবাবে স্বাস্থ্যমন্ত্রী আরও বলেন, সরকারি হিসাবে দেশে এইচআইভি আক্রান্ত ব্যক্তির সংখ্যা ৪ হাজার ৭২১। এর মধ্যে ৭৯৯ জন মারা গেছেন।এস এম মোস্তফা রশিদীর প্রশ্নের জবাবে স্বাস্থ্যমন্ত্রী বলেন, বাংলাদেশে উৎপাদিত ওষুধ আন্তর্জাতিক মানের হওয়ায় তা ১২৫টি দেশে রপ্তানি হচ্ছে। তবে কতিপয় অসাধু ব্যবসায়ী বেশি মুনাফার জন্য নিম্নমানের ও ভেজাল ওষুধ বাজারজাত করেন। এঁদের বিরুদ্ধে ঔষধ প্রশাসন অধিদপ্তর শাস্তিমূলক ব্যবস্থা গ্রহণ করে আসছে। ইতিমধ্যে ভেজাল ও নিম্নমানের ওষুধ উৎপাদনের দায়ে ৮৬টি প্রতিষ্ঠানের লাইসেন্স সাময়িক বাতিল ও ১৫টি প্রতিষ্ঠানের লাইসেন্স সম্পূর্ণ বাতিল করা হয়েছে।এম আবদুল লতিফের প্রশ্নের জবাবে মোহাম্মদ নাসিম বলেন, বিশ্ব স্বাস্থ্য সংস্থার প্রক্ষেপণ অনুযায়ী ২০১৫ সালে দেশে এক লাখ শিশুর জন্ম দিতে গিয়ে ১৭৬ জন মায়ের মৃত্যু ঘটেছে। ১৯৯০ সালে এ মৃত্যুর হার ছিল ৫৬৯ জন। বর্তমানে ভারতে এক লাখ শিশুর জন্ম দিতে গিয়ে ১৭৪, পাকিস্তানে ১৭৮, নেপালে ২৫৮, আফগানিস্তানে ৩৯৬ এবং শ্রীলঙ্কায় ৯৮ জন মায়ের মৃত্যু ঘটে।জেবুন্নেসা আফরোজের প্রশ্নের জবাবে নৌপরিবহনমন্ত্রী শাজাহান খান বলেন, ২০১৪-১৫ অর্থবছরে ২৬টি নৌবন্দর থেকে সরকার ১০০ কোটি ২৭ লাখ ৮৮ হাজার টাকা আয় করেছে।গোলাম দস্তগীর গাজীর প্রশ্নের জবাবে নৌপরিবহনমন্ত্রী বলেন, ২০০৯ থেকে এখন পর্যন্ত বিআইডব্লিউটিসি ৩৫টি বাণিজ্যিক জাহাজ ও ১০টি সহায়ক জলযানসহ মোট ৪৫টি জলযান নির্মাণ করেছে। বর্তমানে ১২টি জাহাজ নির্মাণাধীন রয়েছে।
