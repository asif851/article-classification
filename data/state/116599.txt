
সূর্যের দেখা নেই। কুয়াশায় ঢাকা নগর, সঙ্গে ঠান্ডা হাওয়া। জবুথবু মানুষ। এই শীতেও গণসংযোগে ব্যস্ত রংপুর সিটি করপোরেশন নির্বাচনের প্রার্থী ও তাঁদের কর্মী-সমর্থকেরা। ২১ ডিসেম্বর ভোট গ্রহণ। তাই প্রচারণায় দলগুলোর কেন্দ্রীয় নেতাদের উপস্থিতিও বেড়েছে। প্রচারণার শেষ দিকে এসে উৎসবের আমেজে গণসংযোগে নেমেছেন তাঁরা। ভোট গ্রহণ শুরুর ৩২ ঘণ্টা আগে প্রচারণা বন্ধ হবে।রংপুর শহরের প্রতিটি পাড়া-মহল্লার মোড়ের দোকানগুলোয় চলছে নির্বাচনী আড্ডা। প্রতিদ্বন্দ্বী প্রার্থীর সমর্থকদের সোহার্দ্যমূলক সম্পর্কের কারণে বিরাজ করছে সুন্দর পরিবেশ। শীতের পিঠা বিক্রিরও ধুম পড়েছে। শীত বেশি হলেও অধিকাংশ সময় ঘরের বাইরেই থাকছেন মানুষ।
নির্বাচন অবাধ ও নিরপেক্ষ হওয়ার ব্যাপারে আশঙ্কা প্রকাশ করলেও বিএনপি শেষ পর্যন্ত নির্বাচনে থাকতে চায় বলে জানিয়েছেন দলটির নির্বাচন পরিচালনা কমিটির আহ্বায়ক ও বিএনপির ভাইস চেয়ারম্যান ইকবাল হাসান মাহমুদ। গতকাল রোববার দুপুর ১২টায় শহরের গ্র্যান্ড হোটেল মোড়ে বিএনপি কার্যালয়ে আয়োজিত সংবাদ সম্মেলনে তিনি বলেন, ‘আমরা শেষ পর্যন্ত নির্বাচনে থাকতে চাই। নির্বাচনে অংশ নিয়ে দেখতে চাই সরকার আসলে কী করে। তারা কারচুপি করে কি না। এ নির্বাচনকে আমরা পজিটিভভাবে দেখতে চাই।’ তিনি অভিযোগ করে বলেন, আওয়ামী লীগ ও জাতীয় পার্টির মেয়র পদপ্রার্থীরা আচরণবিধি লঙ্ঘন করছেন। কিন্তু নির্বাচন কমিশন কিছু বলছে না। অথচ বিএনপির প্রার্থী হোটেলে বসে চা পান করলেও আচরণবিধি লঙ্ঘনের অভিযোগ করা হয়।
সংবাদ সম্মেলনে বিএনপির নেতারা অভিযোগ করেন, তাঁদের পোলিং এজেন্টদের ভয়ভীতি দেখানো হচ্ছে, হুমকি দেওয়া হচ্ছে।
সংবাদ সম্মেলনে বিএনপির চেয়ারপারসনের উপদেষ্টা জয়নুল আবদিন ফারুক, বিএনপির রংপুর বিভাগীয় সাংগঠনিক সম্পাদক আসাদুল হাবিব, বিএনপি মনোনীত মেয়র পদপ্রার্থী কাওছার জামান প্রমুখ উপস্থিত ছিলেন।
মেয়র পদে আওয়ামী লীগের প্রার্থী সরফুদ্দীন আহমেদ গতকাল কাচারিবাজার, পোস্ট অফিস, টেলিফোন অফিস এলাকা, আদালতপাড়াসহ অন্যান্য স্থানে প্রচারণা চালান।
জাতীয় পার্টির মেয়র পদপ্রার্থী মোস্তাফিজার রহমানের পক্ষে গণসংযোগে নেমেছেন দলটির কো-চেয়ারম্যান জি এম কাদের। গতকাল মোস্তাফিজারকে নিয়ে তিনি শহরের মেডিকেল কলেজ, মেডিকেল মোড়, ধাপ, কাচারিবাজার এলাকায় গণসংযোগ করেন। জি এম কাদের সুষ্ঠু ও সুন্দর পরিবেশে নির্বাচন অনুষ্ঠানের দাবি জানিয়ে বলেন, ‘আমাদের দলের প্রার্থী কোনো আচরণবিধি লঙ্ঘন করেননি। অথচ মিথ্যা অভিযোগ তুলে পরিবেশ বিনষ্ট করার অপচেষ্টা করা হচ্ছে।’
দুপুরে রংপুর পাবলিক লাইব্রেরি মাঠে নৌকার আদলে বিশাল মঞ্চ বানিয়ে যুবলীগের প্রতিনিধি সভা করা হয়েছে। সভায় প্রধান অতিথি ছিলেন যুবলীগের কেন্দ্রীয় কমিটির চেয়ারম্যান মোহাম্মদ ওমর ফারুক চৌধুরী। উপস্থিত ছিলেন কেন্দ্রীয় কমিটির সাধারণ সম্পাদক হারুনুর রশিদ। সভায় সভাপতিত্ব করেন যুবলীগ রংপুর মহানগর কমিটির আহ্বায়ক এ বি এম সিরাজুম মনির বাসার। এ ছাড়া জেলা ও মহানগর আওয়ামী লীগের নেতারা মঞ্চে উপস্থিত ছিলেন। সভা থেকে নেতারা নৌকায় ভোট দেওয়ার আহ্বান জানান।
অভিযোগ উঠেছে, নৌকার আদলে মঞ্চ তৈরি এবং সেখানে আওয়ামী লীগের মেয়র পদপ্রার্থী সরফুদ্দীন আহমেদের পক্ষে ব্যানার থাকা নির্বাচনী আচরণবিধির লঙ্ঘন।
অবশ্য এ অভিযোগ অস্বীকার করে মহানগর আওয়ামী লীগের সাধারণ সম্পাদক তুষার কান্তি মণ্ডল বলেন, ‘এটি একটি প্রতিনিধি সভা ছিল। অন্য কিছু নয়।’
জাতীয় পার্টির মহানগর কমিটির সাধারণ সম্পাদক এস এম ইয়াসির বলেন, এভাবে আচরণবিধি ভেঙে নির্বাচনের শান্ত পরিবেশ অস্থিতিশীল করে তোলা হচ্ছে। কিন্তু এ ব্যাপারে নির্বাচন কর্মকর্তার কার্যালয় থেকে কিছু বলা হলো না।
তবে রিটার্নিং কর্মকর্তা সুভাষ চন্দ্র সরকার বলেন, ‘আমাদের জানানো হয়েছে, যুবলীগের প্রতিনিধি সভা। কিন্তু সেখানে যে আওয়ামী লীগের মেয়র পদপ্রার্থীর সমর্থনে ব্যানার টাঙিয়ে নির্বাচনী প্রচার করা হবে, তা আমাদের জানা ছিল না। এটি নির্বাচন আচরণবিধির ৭ (খ) ধারার পরিপন্থী।’
মির্জা ফখরুল আজ গণসংযোগ করবেন
নিজস্ব প্রতিবেদক, ঢাকা জানান, রংপুর সিটি করপোরেশন নির্বাচনে মেয়র পদে দলীয় প্রার্থী কাওসার জামানের পক্ষে আজ সোমবার বিএনপির মহাসচিব মির্জা ফখরুল ইসলাম আলমগীর শহরের বিভিন্ন এলাকায় গণসংযোগ করবেন।
বিএনপির সূত্র বলেছে, মির্জা ফখরুল ইসলাম সকালে রংপুর পৌঁছাবেন। এরপর শহরের সিও মোড়, মেডিকেল মোড়, কাচারিবাজার, সিটিবাজার, পায়রা চত্বর ও শাপলা চত্বর এলাকায় প্রচারে অংশ নেবেন তিনি। এ সময় দলের কেন্দ্রীয় ও রংপুর মহানগর নেতারাও থাকবেন।
