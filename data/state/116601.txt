
ঝিনাইদহের হরিণাকুণ্ডু উপজেলার কেচমত-ঘোড়াগাছার গ্রামের মাঠ থেকে আজ বৃহস্পতিবার দুপুরে এক ব্যক্তির গলাকাটা লাশ উদ্ধার করা হয়েছে। লাশটি চরমপন্থী নেতা আনোয়ার হোসেন ওরফে আনুর (৪০) বলে জানিয়েছে পুলিশ।
পুলিশ ও এলাকাবাসী সূত্রে জানা গেছে, আনোয়ারের বাড়ি ওই উপজেলার ভালকী গ্রামে। তিনি পূর্ব বাংলা কমিউনিস্ট পার্টির নেতা ছিল। গতকাল বুধবার সন্ধ্যার দিকে বাড়ি থেকে বের হওয়ার পর তিনি নিখোঁজ হন। আজ বৃহস্পতিবার দুপুরে কেচমত-ঘোড়াগাছার মাঠে তার গলাকাটা লাশ পাওয়া যায়। খবর পেয়ে হরিনাকুন্ডু থানার পুলিশ তাঁর লাশ উদ্ধার করে ঝিনাইদহ সদর হাসপাতাল মর্গে পাঠায়।হরিণাকুণ্ডু থানার ভারপ্রাপ্ত কর্মকর্তা মাহাতাব উদ্দিন বলেন, আনোয়ারের নামে হরিণাকুণ্ডু থানায় একটি হত্যা, একটি বিস্ফোরক ও একটি নাশকতাসহ চারটি মামলা রয়েছে। প্রতিপক্ষরা তাঁকে হত্যা করে থাকতে পারে। বিষয়টি তদন্ত করে দেখা হচ্ছে।
