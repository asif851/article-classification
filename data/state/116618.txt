
কক্সবাজারের পেকুয়া উপজেলায় ছড়া থেকে বালু তোলার সময় বাধা দেওয়ায় গতকাল সোমবার এক ব্যক্তিকে গুলি করা হয়েছে। সকাল ১০টায় উপজেলার টৈটং ইউনিয়নের রমিজপাড়ায় এ ঘটনা ঘটে। গুলিবিদ্ধ ব্যক্তির নাম মোহাম্মদ হোসেন (৩৮)। তিনি দিনমজুর। এ ঘটনায় জড়িত সন্দেহে অস্ত্রসহ দুই ব্যক্তিকে গ্রেপ্তার করেছে পুলিশ।
গুলিতে আহত মো. হোসেনের স্ত্রী শাহেনা আকতার বলেন, কাটাপাহাড় এলাকার বাসিন্দা মোহাম্মদ ইসমাইলের নেতৃত্বে দীর্ঘদিন ধরে রমিজপাড়ার সোনাইছড়ি ছড়া থেকে বালু তোলা হচ্ছিল। বালু তোলার মেশিন বসানো হয় ছড়ার পাশের এক ব্যক্তির ঘরের উঠানে। কিন্তু ওই ঘরের বেশির ভাগ অংশ ছড়ায় বিলীন হয়ে যাওয়ায় মেশিনটি পাঁচ দিন আগে তাঁর (শাহেনা) ঘরের উঠানে বসানো হয়। এরপর থেকে ইসমাইলকে মেশিনটি সরিয়ে নেওয়ার কথা বললেও তিনি কানে তোলেননি। গতকাল সকালে বালু তোলার মেশিন চালু করলে তাঁর স্বামীর (মোহাম্মদ হোসেন) সঙ্গে ইসমাইলের কথা কাটাকাটি হয়। একপর্যায়ে ইসমাইলের হাতে থাকা বন্দুক দিয়ে তাঁর স্বামীকে গুলি করেন। গুলিটি গলায় লাগে। ওই সময় তাঁর স্বামী পালাতে চাইলে পেছন থেকে আরও একটি গুলি করেন। সেটি পিঠে বিদ্ধ হয়।
পুলিশ জানায়, ঘটনার পর পর পুলিশ ঘটনাস্থলে গিয়ে গুলিবিদ্ধ মো. হোসেনকে উদ্ধার করে চট্টগ্রাম মেডিকেল কলেজ হাসপাতালে পাঠিয়ে দেয়। পরে স্থানীয় ইউনিয়ন পরিষদের চেয়ারম্যান জাহেদুল ইসলাম চৌধুরীর সহযোগিতায় গুলিবর্ষণকারী ব্যক্তিদের ধরতে অভিযান চালানো হয়।
পেকুয়া থানার ভারপ্রাপ্ত কর্মকর্তা (ওসি) মো. জহিরুল ইসলাম খান বলেন, টৈটংয়ের কাটাপাহাড় এলাকায় একটি ঘরে অভিযান চালিয়ে মোহাম্মদ ইসমাইল (২৮) ও আবুল বশর (১৮) নামের দুজনকে গ্রেপ্তার করা হয়। পরে তাঁদের স্বীকারোক্তিতে পুকুর থেকে দুটি একনলা বন্দুক ও ১০ রাউন্ড গুলি উদ্ধার করা হয়। ইসমাইল কাটাপাহাড় এলাকার কবির আহমদ ও আবুল বশর একই এলাকার আবুল কালামের ছেলে।
ওসি আরও জানান, ইসমাইল তালিকাভুক্ত মাদক ব্যবসায়ী। তাঁর বিরুদ্ধে মাদক আইনে একাধিক মামলা রয়েছে। পুলিশ বাদী হয়ে গ্রেপ্তার ব্যক্তিদের বিরুদ্ধে অস্ত্র আইনে মামলা করে।
