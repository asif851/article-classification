
পেশাভিত্তিক জনপ্রশাসন গড়ে তোলা, বেতন স্কেলে সিলেকশন গ্রেড ও টাইম স্কেল পুনর্বহাল, প্রশাসন ক্যাডারের একক কর্তৃত্ব বাতিল, আন্তক্যাডার বৈষম্য নিরসন, পদোন্নতির সমান সুযোগ প্রদানসহ বিভিন্ন দাবিতে গতকাল বুধবার সারা দেশে কর্মবিরতি, মানববন্ধন, বিক্ষোভসহ নানা কর্মসূচি পালন করেছে প্রকৃচি-বিসিএস সমন্বয় কমিটি।আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:বগুড়া: দুপুর ১২টার দিকে শহরের সাতমাথায় ঘণ্টাব্যাপী মানববন্ধন ও সমাবেশে বিপুলসংখ্যক কর্মকর্তা অংশ নেন। বিএমএ জেলা কমিটির সভাপতি মোস্তফা আলমের সভাপতিত্বে সমাবেশে বক্তব্য দেন শহীদ জিয়াউর রহমান মেডিকেল কলেজের অধ্যক্ষ এ কে এম আহসান হাবিব, সরকারি আজিজুল হক কলেজের অধ্যক্ষ মো. সামস-উল-আলম, প্রকৃচি-বিসিএস সমন্বয় কমিটির সাধারণ সম্পাদক ও বগুড়া কৃষি সম্প্রসারণ অধিদপ্তরের উপপরিচালক চণ্ডীদাস কুণ্ডু, সিভিল সার্জন অর্ধেন্দু দেব, এলজিইডির নির্বাহী প্রকৌশলী নাইম উদ্দিন মিয়া, মোহাম্মদ আলী হাসপাতালের আবাসিক চিকিৎসা কর্মকর্তা সামির হোসেন, বিসিএস শিক্ষা সমিতির সাধারণ সম্পাদক ফারুক আহম্মেদ প্রমুখ।এ ছাড়া আদমদীঘি, শেরপুর, দুপচাঁচিয়া, ধুনট, শিবগঞ্জ ও কাহালুতে একই দাবিতে মানববন্ধন করা হয়।নাটোর: নাটোর সদর, বড়াইগ্রাম, লালপুর, সিংড়া ও বাগাতিপাড়া উপজেলা সদরে দুপুর ১২টা থেকে বেলা ১টা পর্যন্ত বিসিএস সমন্বয় কমিটি একযোগে মানববন্ধন করে। এ সময় সদরে ডাক্তার বেলাল হোসেন, বড়াইগ্রামে প্রকৌশলী শহিদুল ইসলাম, কৃষি কর্মকর্তা আবদুল মজিদ ও লালপুর উপজেলা স্বাস্থ্য কমপ্লেক্সের আবাসিক চিকিৎসক আবদুর রাজ্জাক বক্তব্য দেন। এ ছাড়া গুরুদাসপুরেও অনুরূপ মানববন্ধন অনুষ্ঠিত হয়।জয়পুরহাট: দুপুর ১২টা থেকে বেলা ১টা পর্যন্ত শহরের কেন্দ্রীয় মসজিদ চত্বর এলাকায় মানববন্ধন চলাকালে বক্তব্য দেন প্রকৃচি, ২৬ ক্যাডার কর্মকর্তা ও কর্মচারী সমন্বয় পরিষদের জেলা কমিটির সহসভাপতি ও বাংলাদেশ মেডিকেল অ্যাসোসিয়েশন (বিএমএ) জয়পুরহাট শাখার সাধারণ সম্পাদক যোবায়ের গালিব, জেলা সমন্বয় পরিষদের সাধারণ সম্পাদক মাহমুদ-উল-আলা প্রমুখ। এ ছাড়া আক্কেলপুর ও নওগাঁর বদলগাছি উপজেলায় এই কর্মসূচি পালন করা হয়।সিরাজগঞ্জ: বেলা ১১টা থেকে ১২টা পর্যন্ত শাহজাদপুর উপজেলা পরিষদ চত্বরে উপজেলা স্বাস্থ্য কর্মকর্তা প্রবীর কুমার দত্তের সভাপতিত্বে মানববন্ধনে বক্তব্য দেন উপজেলা প্রাণিসম্পদ কর্মকর্তা আবদুল হাই, উপজেলা শিক্ষা কর্মকর্তা আকতারুজ্জামান, শাহজাদপুর সরকারি কলেজের সহকারী অধ্যাপক মাহবুবুর রহমান, উপজেলা কৃষি কর্মকর্তা মনজু আলম সরকার প্রমুখ।চাঁপাইনবাবগঞ্জ: দুপুর ১২টার দিকে শহরের বঙ্গবন্ধু মুক্ত মঞ্চের সামনে মানববন্ধন কর্মসূচিতে জেলায় কর্মরত দুই শতাধিক বিসিএস ক্যাডার অংশগ্রহণ করেন। এ সময় বক্তব্য দেন নবাবগঞ্জ সরকারি কলেজের অধ্যক্ষ সুলতানা রাজিয়া, মহিলা কলেজের অধ্যক্ষ নজরুল ইসলাম, চাঁপাইনবাবগঞ্জ হর্টিকালচার সেন্টারের উপপরিচালক সাইফুর রহমান প্রমুখ।
