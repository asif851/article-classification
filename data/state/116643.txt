
আগামী জাতীয় সংসদ নির্বাচনকে সামনে রেখে ময়মনসিংহ-৬ ( ফুলবাড়িয়া) আসনে জাতীয় সমাজতান্ত্রিক দলের (জাসদ) প্রার্থী ঘোষণা করেছেন দলের সভাপতি ও তথ্যমন্ত্রী হাসানুল হক ইনু।আজ বুধবার বিকেলে ফুলবাড়িয়া কলেজ মাঠে উপজেলা জাসদ আয়োজিত জনসভায় তিনি এ ঘোষণা দেন।প্রার্থী ঘোষণা ছাড়াও ইনু আগামী নির্বাচনে যাতে বিএনপি অথবা বিএনপির নেতৃত্বে জোট ক্ষমতায় যেতে না পারে সেই ব্যাপারে সতর্ক থাকার আহ্বান জানান।তথ্যমন্ত্রী তাঁর বক্তব্যের শুরুতে উপস্থিত জনগণের উদ্দেশ্যে বলেন, আপনারা পরিবর্তন চান, শান্তি চান, দুর্নীতিমুক্ত ফুলবাড়িয়া উপজেলা চান। সে জন্য জাসদের পক্ষ, ১৪ দলের পক্ষ থেকে আপনাদের প্রিয় মানুষ শফিকুল ইসলাম মিন্টুকে প্রার্থী হিসাবে ঘোষণা দিলাম। শফিকুল ইসলাম দীর্ঘ ২০ বছর ধরে ময়মনসিংহ পৌরসভার কাউন্সিলরের দায়িত্ব পালন করে আসছেন। তিনি পরীক্ষিত নেতা।
জনসভার শুরু থেকেই কমপক্ষে ২০জন বক্তা তাঁদের বক্তব্যে ময়মনসিংহ মহানগর জাসদের সভাপতি শফিকুল ইসলাম মিন্টুর পক্ষে ফুলবাড়িয়াবাসীর কাছে ভোট চান। তাঁরা বলেন, শফিকুল ইসলাম মানুষের সেবায় দীর্ঘ দিন ধরে কাজ করে যাচ্ছেন।
তথ্যমন্ত্রী তাঁর বক্তব্যে আগামী নির্বাচন নিয়ে বলেন, জাতীয় সংসদ নির্বাচনে একবার মুক্তিযুদ্ধের সরকার, আর একবার রাজাকারের সরকার ক্ষমতায় আসে। ক্ষমতার এই পালাবদল দেশকে কাঙ্ক্ষিত উন্নতি থেকে পিছিয়ে রেখেছে। জাসদ রাজনৈতিক কারণে ঐক্য করে। দেশের স্বার্থে হাসিনার (শেখ হাসিনা) সঙ্গে ঐক্য করেছে আর খালেদা জিয়াকে বর্জন করেছে। খালেদা জিয়া সব সময় রাজাকারের শাসন কায়েম করতে চায়। তাই তাঁকে আর ক্ষমতায় আনা যাবে না।
জনসভায় শফিকুল ইসলাম মিন্টু তাঁর বক্তব্যে বলেন, সারা দেশে আজ উন্নয়নের মহাসড়কে হলেও ফুলবাড়িয়ার মানুষ আজও কাঙ্ক্ষিত উন্নয়ন থেকে বঞ্চিত। তিনি ফুলবাড়িয়ার বর্তমান সাংসদ মোসলেম উদ্দিনের সমালোচনা করে আগামী নির্বাচনে নিজের পক্ষে জনগণের কাছে ভোট চান।
জনসভায় উপস্থিত সাধারণ মানুষের সঙ্গে কথা বলে জানা যায়, শফিকুল ইসলাম মিন্টু দীর্ঘদিন ধরেই এলাকায় জনসংযোগ করে যাচ্ছেন। আগামী নির্বাচনে তিনি ১৪ দলের জোটের হয়ে জাসদের প্রার্থী হিসাবে নির্বাচন করতে চান। আজকের জনসভাটি ছিল মূলত শফিকুল ইসলামের পক্ষের একটি নির্বাচনী জনসভা।
ফুলবাড়িয়া উপজেলা জাসদের সভাপতি আব্দুর রহমান সরকারের সভাপতিত্বে আরও বক্তব্য দেন জাসদের কেন্দ্রীয় কমিটির সহসভাপতি আফরোজা হক রিনা, ময়মনসিংহ জেলার জাসদের সভাপতি গিয়াস উদ্দিন সাধারণ সম্পাদক সাদিক হোসেন, যুগ্ম সাধারণ সম্পাদক নজরুল ইসলাম চুন্নু প্রমুখ।
