
সিরাজগঞ্জের শাহজাদপুর উপজেলায় নদীতে নেমে এক জেএসসি পরীক্ষার্থী নিখোঁজ হয়েছে। গতকাল মঙ্গলবার উপজেলার বাঘাবাড়ি জ্বালানি তেলের ডিপোসংলগ্ন বড়াল নদে এ ঘটনা ঘটে।
নিখোঁজ পরীক্ষার্থীর নাম সজীব মোল্লা (১৫)। সে শেলাচাপড়ি গ্রামের হামিদ মোল্লার ছেলে। বাঘাবাড়ির সানরাইজ স্কুল থেকে এবার জেএসসি পরীক্ষায় অংশ নিয়েছে।
প্রত্যক্ষদর্শী ও পরিবারের সদস্যরা জানান, গতকাল জেএসসি পরীক্ষা দিয়ে বাড়িতে আসে সজীব। বেলা আড়াইটার দিকে পাঁচ বন্ধুকে নিয়ে বাঘাবাড়ি জ্বালানি তেলের ডিপোসংলগ্ন বড়াল নদে মাছ ধরতে যায়। সজীবসহ দুই বন্ধু পানিতে ডুব দিয়ে দিয়ে মাছ ধরছিল। সজীব দুবার ডুব দেওয়ার পর তৃতীয়বার ডুব দিয়ে আর ওপরে ওঠেনি। এরপর বন্ধুরা ও এলাকাবাসী তাকে উদ্ধারের চেষ্টা চালায়। পরে রাজশাহী থেকে ছয় সদস্যের একটি ডুবুরি দল ঘটনাস্থলে আসে। তারা কাল রাত ১০টা পর্যন্ত উদ্ধার অভিযান চালিয়েও তার খোঁজ পায়নি। আজ বুধবার সকাল আটটা থেকে আবার উদ্ধার অভিযান শুরু হয়েছে।
আজ সকালে ঘটনাস্থলে যান উপজেলা নির্বাহী কর্মকর্তা (ইউএনও) সেহেলী লায়লা। তিনি বলেন, ‘ফায়ার সার্ভিস দল কাজ করছে। আশা করছি, তাঁকে উদ্ধার করা সম্ভব হবে।’
 
