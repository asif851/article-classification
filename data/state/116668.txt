
চট্টগ্রাম বিশ্ববিদ্যালয়ের উপাচার্য হিসেবে নিয়োগ পেয়েছেন বিশ্ববিদ্যালয়ের বর্তমান উপ-উপাচার্য ইফতেখার উদ্দিন চৌধুরী। রাষ্ট্রপতি ও বিশ্ববিদ্যালয়ের আচার্য আবদুল হামিদ আগামী চার বছরের জন্য তাঁকে এ পদে নিয়োগ দেন।গতকাল মঙ্গলবার সন্ধ্যায় এ সংক্রান্ত চিঠি শিক্ষা মন্ত্রণালয় থেকে বিশ্ববিদ্যালয়ে এসে পৌঁছে। ইফতেখার উদ্দিন চৌধুরী ১৫ জুন উপাচার্যের দায়িত্ব গ্রহণ করবেন।ইফতেখার উদ্দিন চৌধুরী বিশ্ববিদ্যালয়ের সমাজতত্ত্ব বিভাগের অধ্যাপক। তিনি ১৯৮২ সালে বিশ্ববিদ্যালয়ে সমাজতত্ত্ব বিভাগে প্রভাষক হিসেবে যোগদান করেন। ১৯৮৮ সালে জাপানের সুকুবা বিশ্ববিদ্যালয় থেকে পিএইচডি ডিগ্রি অর্জন করেন।বিশ্ববিদ্যালয়ের নতুন এই উপাচার্য ২০০১ সালে চট্টগ্রাম বিশ্ববিদ্যালয়ের শিক্ষক সমিতির সভাপতি, ২০০১-২০০২ পর্যন্ত বাংলাদেশ বিশ্ববিদ্যালয় শিক্ষক সমিতি ফেডারেশনের মহাসচিব ও চট্টগ্রাম বিশ্ববিদ্যালয়ের সমাজতত্ত্ব বিভাগের সভাপতি দায়িত্ব পালন করেন। ২০১৩ সালের ৩০ মে বিশ্ববিদ্যালয়ের উপ-উপাচার্যের দায়িত্ব নেন।
উপাচার্য হিসেবে নিয়োগ পাওয়ার পর অধ্যাপক ইফতেখার উদ্দিন চৌধুরী প্রথম আলোকে বলেন,‘ আমি বিশ্ববিদ্যালয়কে একটি পরিবার হিসেবেই দেখি। মহান মুক্তিযুদ্ধের চেতনা সমৃদ্ধ বিশ্বমানের ক্যাম্পাস তৈরি করাই হবে আমার একমাত্র লক্ষ্যে। ক্যাম্পাসের বিভিন্ন সমস্যা সমাধানে সবাইকে নিয়ে কাজ করব।’
