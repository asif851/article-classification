
দিনাজপুরের নবাবগঞ্জ উপজেলার আলোচিত আদিবাসী ঢুডু সরেন হত্যা মামলার প্রধান আসামি আবদুল গোফফারকে (৪৫) গাজীপুর থেকে গ্রেপ্তার করা হয়েছে। গতকাল বৃহস্পতিবার রাতে তাঁকে গ্রেপ্তার করা হয়।
দিনাজপুর গোয়েন্দা পুলিশের ভারপ্রাপ্ত কর্মকর্তা (ওসি) রেদোয়ানুর রহীম প্রথম আলোকে জানান, রাত নয়টার দিকে উপপরিদর্শক (এসআই) বজলুর রশীদের নেতৃত্বে একদল পুলিশ স্থানীয় ইউসুফ মার্কেট থেকে আবদুুল গোফফারকে গ্রেপ্তার করে। 
আবদুল গোফফারের বাড়ি নবাবগঞ্জ উপজেলার কুশদহ ইউনিয়নের খালিপুর (হাড়িয়াদহ) গ্রামে। 
নবাবগঞ্জ থানা সূত্রে জানা যায়, জমি নিয়ে বিরোধের জের ধরে গত ২ আগস্ট সকালে উপজেলার হিলির ডাঙ্গাবাজার থেকে বাড়ি ফেরার পথে আদিবাসী নেতা ঢুডু সরেনকে হত্যা করা হয়। এ ঘটনায় ঢুডু সরেনের ছেলে রবি সরেন বাদী হয়ে একটি হত্যা মামলা করেন। মামলায় আবদুল গোফফার ও তাঁর পরিবারের আটজনসহ অজ্ঞাতনামা আরও কয়েকজনকে মামলার আসামি করা হয়।
এ ঘটনায় গত ৩ আগস্ট প্রথম আলোয় ‘নবাবগঞ্জে আদিবাসীকে পিটিয়ে হত্যা’ শিরোনামে সংবাদ প্রকাশিত হয়। ২৫ আগস্ট মামলাটি গোয়েন্দা পুলিশের কাছে হস্তান্তর করা হয়।
হত্যার ঘটনায় আদিবাসী পরিষদ, জাতিসত্তা মুক্তি সংগ্রাম পরিষদ ,জাতীয় মুক্তি কাউন্সিল, ইউনাইটেড পিপলস ডেমোক্রেটিক ফ্রন্ট পার্বত্য চট্টগ্রাম, হিল উইম্যান ফেডারেশনসহ বিভিন্ন সংগঠন এক মাস ধরে মানববন্ধন, বিক্ষোভ মিছিলসহ বিভিন্ন কর্মসূচি পালন করে।
রবি সরেন অভিযোগ করেন, জমি নিয়ে বিরোধের জের ধরে আসামি আবদুল গোফফারের বাবা গোলজার আলী ও স্থানীয় ভূমিদস্যুরা ১৯৬৪ সালে ঢুডু সরেনের বাবা ফাগু সরেনকেও হত্যা করে। ২০০৯ সালে ঢুডু সরেনের ভাই গোসাই সরেনকেও  আবদুল গোফফারসহ অন্য ভূমিদস্যুরা হত্যা করে। 
আরও জানতে পড়ুন
নবাবগঞ্জে আদিবাসীকে পিটিয়ে হত্যা
