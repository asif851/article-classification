
প্রধানমন্ত্রী শেখ হাসিনা ১৩৪ জনের বিশাল প্রতিনিধিদল নিয়ে যুক্তরাষ্ট্রে পৌঁছেছেন। জাতিসংঘ সাধারণ পরিষদের ৬৮তম অধিবেশনে যোগ দিতে নিউইয়র্কের স্থানীয় সময় সোমবার সকালে তিনি জন এফ কেনেডি বিমানবন্দরে এসে পৌঁছান। ২৭ সেপ্টেম্বর শুক্রবার শেখ হাসিনা জাতিসংঘ সাধারণ পরিষদে ভাষণ দেবেন।প্রধানমন্ত্রী ও তাঁর সফরসঙ্গীদের নিয়ে এমিরেটস এয়ারলাইনসের একটি ফ্লাইট বিমানবন্দরে পৌঁছায় সকাল নয়টার দিকে। এর আগে থেকেই যুক্তরাষ্ট্র আওয়ামী লীগের লোকজন দলীয় নেত্রীকে স্বাগত জানাতে বিমানবন্দরে উপস্থিত হন। পাশাপাশি বিএনপি-জামায়াত বিক্ষোভ জানাতে টার্মিনালে উপস্থিত হলে উত্তেজনার সৃষ্টি হয়। দুই পক্ষই স্লোগান ও পাল্টা স্লোগান দিতে থাকে।প্রধানমন্ত্রীকে স্বাগত জানাতে বিমানবন্দরে উপস্থিত যুক্তরাষ্ট্র যুবলীগের বিবদমান দুটি পক্ষ পরস্পরকে লক্ষ্য করে কটু মন্তব্য শুরু করলে উত্তেজনার সৃষ্টি হয়। এ সময় বিএনপির লোকজন অন্য পাশে দাঁড়িয়ে প্রধানমন্ত্রী শেখ হাসিনার বিরুদ্ধে স্লোগান দিতে থাকেন।প্রধানমন্ত্রীকে বিশেষ পথে বিমানবন্দর থেকে ম্যানহাটনের পার্ক এতিলুস্থ গ্র্যান্ড হায়াত হোটেলে নিয়ে যাওয়া হয়।আজ মঙ্গলবার জাতিসংঘের মহাসচিব বান কি মুন সাধারণ পরিষদে যোগ দেওয়া রাষ্ট্রনেতাদের সংবর্ধনা প্রদান করবেন। প্রধানমন্ত্রী শেখ হাসিনা সংবর্ধনা ও মধ্যাহ্নভোজে যোগ দেবেন।
