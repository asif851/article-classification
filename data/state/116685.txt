
বিএনপির চেয়ারপারসন খালেদা জিয়ার সঙ্গে তাঁর বাসভবনে প্রায় দেড় ঘণ্টা বৈঠক করেছেন ব্রিটিশ হাইকমিশনার রবার্ট গিবসন। সেখানে উপস্থিত ছিলেন, বিএনপির ভাইস চেয়ারম্যান শমসের মুবিন চৌধুরী। এছাড়াও খালেদা জিয়ার উপদেষ্টা রিয়াজ রহমান ও সাবিহ উদ্দিন আহমদ সেখানে ছিলেন।আজ সোমবার বিকেল সাড়ে পাঁচটার দিকে রবার্ট গিবসন  খালেদা জিয়ার গুলশানের বাসভবনে যান। এর আগে  চেয়ারপারসনের বাড়িতে ঢোকেন শমসের মুবিন চৌধুরী, রিয়াজ রহমান ও সাবিহ উদ্দিন আহমদ। পরে পৌনে সাতটার দিকে ব্রিটিশ হাইকমিশনার খালেদা জিয়ার বাড়ি থেকে চলে যান।ব্রিটিশ হাইকমিশনারের যাওয়ার একটু আগে খালেদা জিয়ার বাড়ির পূর্বদিকে থাকা বালুভর্তি দুটি ট্রাক কিছুটা সরিয়ে গাড়ি যাওয়ার জায়গা করে দেওয়া হয়।গত মঙ্গলবার বিএনপির নেতৃত্বাধীন ১৮-দলীয় জোটের ‘গণতন্ত্রের অভিযাত্রা’ কর্মসূচি ঘোষণার পর থেকে খালেদা জিয়ার বাসভবনের সামনে নিরাপত্তা জোরদার করা হয়। একই সঙ্গে গত শনিবার রাত থেকে আইনশৃঙ্খলা রক্ষাকারী বাহিনী খালেদা জিয়ার বাড়িতে যাওয়ার পথে বালুভর্তি তিনটি ট্রাক ও পূর্ব পাশের গলিতে দুটি ট্রাক আড়াআড়িভাবে রেখে প্রতিবন্ধকতা তৈরি করে। সেখানে জলকামানও রাখা ছিল। আজ সকাল থেকে বাড়িটি ঘিরে রেখেছে প্রচুর পুলিশ। বেলা তিনটার দিকে বাড়ির ফটকের সামনে ৭০ জনের মতো পুলিশ অবস্থান নেয়। পুলিশ, র্যাব ও সাদা পোশাকে বিভিন্ন গোয়েন্দা সংস্থার কর্মকর্তাদের তত্পরতাও দেখা গেছে।খালেদা জিয়া গতকাল সমাবেশে যোগ দিতে বের হলেও তাঁকে বাড়ির বাইরে যেতে দেয়নি পুলিশ। তাই তিনি আজকেও একই কর্মসূচি অব্যাহত রাখেন। তবে আজ সারাদিনে খালেদা জিয়াকে একবারও বাড়ি থেকে বের হতে দেখা যায়নি। সকালের দিকে বিএনপির চেয়ারপারসের নিরাপত্তা কর্মীরা সাংবাদিকদের জানিয়েছিলেন, আজ বেলা তিনটার দিকে খালেদা জিয়া বাড়ি থেকে নয়াপল্টনের উদ্দেশে রওনা হবেন। তবে পরে আর তিনি বের হননি। সকাল থেকে বিএনপির কোনো নেতা-কর্মীকে খালেদা জিয়ার বাড়ি পর্যন্ত যেতে দেখা যায়নি। তবে বেলা ১টা ২০ মিনিটে খালেদা জিয়ার বাসায় যেতে চাইলে বাড়ির সামনে থেকে বিএনপির ভাইস চেয়ারম্যান সেলিমা রহমান, সাংসদ রাশেদা বেগম হীরা ও সাবেক সাংসদ হালিমা নেওয়াজকে মাইক্রোবাসে তুলে নিয়ে যায় পুলিশ। এরপর বেলা দুটার পর তাঁদের ছেড়ে দেওয়া হয়।
সাংবাদিকদের সরে যেতে পুলিশের অনুরোধখালেদা জিয়ার বাসার সামনে থেকে সাংবাদিকদের সরে যেতে অনুরোধ করেছে পুলিশ। গুলশান জোনের উপকমিশনার লুত্ফুল কবির খালেদার বাসভবনের সামনে রাখা ট্রাকের ওপর থেকেও সংবাদকর্মীদের নেমে যাওয়ার অনুরোধ করেছেন। তিনি বলেন, বিরোধীদলীয় নেতা ও সংবাদকর্মী উভয়ের নিরাপত্তার স্বার্থে সাংবাদিকদের ট্রাকের ওপর থেকে নেমে যাওয়া উচিত। ট্রাকের ওপর দাঁড়িয়ে থাকলে সমস্যা কী, জানতে চাইলে তিনি বলেন, সব সমস্যা সবার সঙ্গে ‘শেয়ার’ করা যায় না।
সাংবাদিকেরা পাল্টা অনুরোধ করেছেন, যেন পশ্চিম পাশে রাখা ট্রাকের ওপর থেকে তাঁদের নেমে যেতে অনুরোধ করা না হয়।
গত শনিবার পর্যন্ত খালেদা জিয়ার বাসভবনের সামনে মূল ফটকের সামনে সাংবাদিকরা যেতে পারলেও গতকাল থেকে সেখানে তাঁদের দাঁড়াতে দেওয়া হচ্ছে না। এ কারণে গতকাল খালেদা জিয়ার বাসার সামনে রাখা বালুভর্তি ট্রাকের ওপর সাংবাদিকেরা অবস্থান নিয়েছিলেন। তাঁরা ওই ট্রাকের ওপর দিয়ে মই বেয়ে গতকাল সংবাদ সংগ্রহ করতে খালেদা জিয়ার বাসভবনের ভেতর প্রবেশ করেন।
