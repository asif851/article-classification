
হজরত শাহজালাল আন্তর্জাতিক বিমানবন্দরে ১২টি সোনার বারসহ রাসেল খান (৩২) নামের এক যাত্রীকে আটক করা হয়েছে। গতকাল সোমবার সকালে শুল্ক গোয়েন্দা ও তদন্ত অধিদপ্তরের কর্মকর্তারা তাঁকে আটক করেন।  অধিদপ্তরের মহাপরিচালক মইনুল খান জানান, গুহ্যদ্বারে বিশেষ কৌশলে এসব সোনা এনেছিলেন রাসেল খান। তিনি বিজি ০৪৮ ফ্লাইটে চট্টগ্রাম হয়ে ঢাকায় আসেন। ফ্লাইটটি দুবাই থেকে চট্টগ্রাম হয়ে ঢাকায় আসার পথে অভ্যন্তরীণ যাত্রী হিসেবে রাসেল ফ্লাইটে ওঠেন। গোয়েন্দা তথ্য অনুযায়ী রাসেলকে বিমানবন্দর কাস্টমস হলে আনা হয়। দীর্ঘক্ষণ জিজ্ঞাসাবাদের পর তিনি সোনা থাকার কথা স্বীকার করেন। পরে বিমানবন্দরের শৌচাগারে গিয়ে বিশেষ কৌশলে রাসেলের কাছ থেকে সোনার বার বের করা হয়।  মইনুল খান বলেন, প্রাথমিক জিজ্ঞাসাবাদে রাসেল জানিয়েছেন পূর্বপরিকল্পনা অনুযায়ী উড়োজাহাজে ওঠার পর ১১বি নম্বর সিট থেকে তিনি সোনার বারগুলো সংগ্রহ করেন। এরপর বিশেষ কৌশলে মলদ্বারে ঢোকান। দুবাইয়ের এক যাত্রী এই সোনা ওই সিটে রেখেছিলেন।  রাসেল খানের বাড়ি চট্টগ্রামের রাউজান উপজেলায়।
