
স্বরাষ্ট্র প্রতিমন্ত্রী আসাদুজ্জামান খান বলেছেন, ‘র‌্যাব বিলুপ্তির কোনো কারণ নেই। এলিট ফোর্স হিসেবে র‌্যাব সদস্যরা সফল। দু-একজন ব্যক্তির জন্য পুরো বাহিনী বিলুপ্তির প্রশ্নটাই অবান্তর।’আজ শনিবার দুপুরে নেত্রকোনার আটপাড়ায় থানা ভবন উদ্বোধন অনুষ্ঠানে স্বরাষ্ট্র প্রতিমন্ত্রী এসব কথা বলেন।স্বরাষ্ট্র প্রতিমন্ত্রী র‌্যাবের প্রশংসা করে বলেন, হবিগঞ্জের গহিন জঙ্গলে ব্যাংকারে রক্ষিত বিপুল পরিমাণ অস্ত্র ও গোলাবারুদ উদ্ধারে র‌্যাব সফলতা দেখিয়েছে। ফেনী ও লক্ষ্মীপুরের সাম্প্রতিক ঘটনাসহ দেশের বিভিন্ন স্থানে জঙ্গি দমনে র‌্যাব ভালো কাজ করেছে।প্রতিমন্ত্রী র‌্যাবের প্রশংসা এমন সময়ে করলেন যখন নারায়ণগঞ্জে কাউন্সিলর নজরুল ইসলাম ও জ্যেষ্ঠ আইনজীবী চন্দন সরকারসহ সাতজন খুনের ঘটনায় বাহিনীটির তিন কর্মকর্তাকে গ্রেপ্তার করা হয়েছে। আর ব্রাহ্মণবাড়িয়ার নবীনগরে শাহীনূর হত্যার ঘটনায় র‌্যাবের বিরুদ্ধে মামলা নিতে আদালত নির্দেশ দিয়েছেন।আসাদুজ্জামান বলেন, নারায়ণগঞ্জে সাত খুনের ঘটনায় জড়িত অভিযোগে র‌্যাবের আটক সদস্যদের আইনের আওতায় আনা হয়েছে। সঙ্গে যোগ করলেন, ‘অপরাধী যে দলেরই হোক, কাউকে ছাড় দেওয়া হবে না। আওয়ামী লীগের হলেও তাকে ক্ষমা করা হবে না।’
শিল্প পুলিশ, হাইওয়ে পুলিশের পাশাপাশি হাওর এলাকার জনগণের জন্য নৌপুলিশ গঠনের কাজ শুরু হয়েছে বলে স্বরাষ্ট্র প্রতিমন্ত্রী জানান।
অনুষ্ঠানে সভাপতিত্ব করেন নেত্রকোনা জেলা পুলিশ সুপার মো. জাকির হোসেন খান।
