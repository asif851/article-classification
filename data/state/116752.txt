
মালয়েশিয়া যাওয়ার প্রস্তুতিকালে চট্টগ্রাম নগরের চাঁদগাঁও থানার বহদ্দারহাট বাস টার্মিনাল এলাকায় দুটি বাস থেকে ৬০ জন মানুষকে উদ্ধার করেছে পুলিশ। আজ শনিবার ভোররাত চারটার দিকে এ ঘটনা ঘটে। এ সময় চারজন পাচারকারীকে আটক করা হয়।
চার পাচারকারী হলেন সোহেল রানা, মীর কাশেম, রিদওয়ান ও আনোয়ার।
চাঁদগাঁও থানার ভারপ্রাপ্ত কর্মকর্তা (ওসি) আবদুর রউফ ‘প্রথম আলো’কে জানান, গোপন সংবাদের ভিত্তিতে বহদ্দারহাট বাস টার্মিনাল থেকে টেকনাফ যাওয়ার পথে এ বাস দুটি আটক করা হয়। বাস দুটি ঢাকা থেকে ছেড়ে আসে। এতে ঢাকা, নরসিংদীসহ দেশের বিভিন্ন জেলার লোক ছিল। তাঁদের টেকনাফ থেকে সমুদ্রপথে মালয়েশিয়া পাঠানোর পরিকল্পনা ছিল।
