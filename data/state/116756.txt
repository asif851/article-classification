
মুন্সিগঞ্জের শ্রীনগর উপজেলায় যৌতুক না পেয়ে শ্বশুরবাড়ির লোকজন এক গৃহবধূকে শ্বাসরোধে হত্যা করেছে বলে অভিযোগ পাওয়া গেছে। গত শুক্রবার রাতে উপজেলার বেজগাঁও এলাকায় এ ঘটনা ঘটে।ওই গৃহবধূর নাম উম্মে হাবিবা লোপা (১৮)। তিনি শ্রীনগর উপজেলার বেজগাঁও এলাকার আবুল শেখের ছেলে আজিম শেখের স্ত্রী। গতকাল শনিবার সকালে পুলিশ তাঁর লাশ শ্বশুরবাড়ি থেকে উদ্ধার করে।গৃহবধূর পারিবারিক সূত্রে জানা গেছে, আট মাস আগে লৌহজং উপজেলার মেদেনীমণ্ডল এলাকার ওসমান শেখের মেয়ে লোপার সঙ্গে আজিম শেখের বিয়ে হয়। মেদেনীমণ্ডল ইউনিয়ন আনোয়ার চৌধুরী উচ্চবিদ্যালয় থেকে এবার এসএসসি পরীক্ষা দেওয়ার কথা ছিল। আজিমের বেজগাঁওয়ে মুদির দোকান রয়েছে।লোপার বাবা ওসমান শেখ অভিযোগ করেন, বিয়ের পর থেকে লোপার শ্বশুরবাড়ির লোকজন লোপাকে যৌতুকের জন্য নির্যাতন করছিল। যৌতুক না পেয়ে তাঁরা তাঁর মেয়েকে গত শুক্রবার রাতের যেকোনো সময় শ্বাসরোধে হত্যা করে এ ঘটনা আত্মহত্যা বলে প্রচার চালাচ্ছেন।পুলিশ জানায়, খবর পেয়ে পরদিন সকালে পুলিশ আজিম শেখদের বাড়িতে গিয়ে লোপার লাশ উদ্ধার করে ময়নাতদন্তের জন্য মুন্সিগঞ্জ সদর হাসপাতালের মর্গে পাঠায়। এ বিষয়ে লোপার স্বামী ও শ্বশুরবাড়ির লোকজনের সঙ্গে মুঠোফোনে যোগাযোগের চেষ্টা করেও তাঁদের বক্তব্য পাওয়া যায়নি।শ্রীনগর থানার ভারপ্রাপ্ত কর্মকর্তা (ওসি) মাহবুবুর রহমান জানান, পুলিশ লোপার লাশ শ্বশুরবাড়ি থেকে উদ্ধার করেছে। তাঁর গলায় ফাঁসের চিহ্ন পাওয়া গেছে। ময়নাতদন্ত প্রতিবেদন পাওয়ার পর নিশ্চিত হওয়া যাবে তিনি আত্মহত্যা করেছেন, না হত্যাকাণ্ডের শিকার হয়েছেন। এ ব্যাপারে থানায় একটি অপমৃত্যুর মামলা করা হয়েছে।
