
বিশ্বনন্দিত সাহিত্যপ্রতিভা শেক্সপিয়ারের মৃত্যুর ৪০০ বছর পূর্তি উপলক্ষে গতকাল সিলেটে প্রথমবারের মতো ‘শেক্সপিয়ার ডে’ পালন করেছে মেট্রোপলিটন ইউনিভার্সিটি।সকালে বিশ্ববিদ্যালয়ের শিক্ষক ও শিক্ষার্থীরা একটি শোভাযাত্রা বের করেন। এটি শহরের গুরুত্বপূর্ণ সড়ক প্রদক্ষিণ শেষে বিশ্ববিদ্যালয়ের অধ্যাপক মোহাম্মদ হাবিবুর রহমান হলে গিয়ে শেষ হয়। সেখানে আলোচনা সভার আয়োজন করা হয়। মেট্রোপলিটন ইউনিভার্সিটির সামাজিক ও মানবিক বিজ্ঞান অনুষদের ডিন অধ্যাপক সুরেশ রঞ্জন বসাকের সভাপতিত্বে ওই আলোচনা সভায় বিশ্ববিদ্যালয়ের বোর্ড অব ট্রাস্টিজের চেয়ারম্যান তৌফিক রহমান চৌধুরী, উপাচার্য অধ্যাপক মো. সালেহ উদ্দিন, প্রো-উপাচার্য অধ্যাপক শিব প্রসাদ সেন ও ইমেরিটাস অধ্যাপক মো. আবদুল আজিজ বক্তব্য দেন। তাঁরা বলেন, শেক্সপিয়ারের মৃত্যুর ৪০০ বছর পরও চিন্তা, মনন ও আদর্শে পাল্টে যাওয়া আজকের পৃথিবীতে তাঁর সৃষ্টিকর্ম আশ্চর্য রকমভাবে প্রাসঙ্গিক।আলোচনার শুরুতে মাল্টিমিডিয়া উপস্থাপনার মাধ্যমে শেক্সপিয়ারের জীবন ও সৃষ্টিশীল কর্মের ওপর একটি প্রেজেন্টেশন উপস্থাপন করা হয়।
