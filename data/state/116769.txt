
টাঙ্গাইলের মির্জাপুরে সড়ক দুর্ঘটনায় বিক্রয় ডটকমের এক কর্মীসহ দুজন নিহত হয়েছেন। গতকাল শনিবার সকালে মির্জাপুর উপজেলার দেওহাটা বাস স্টেশন এলাকায় এ দুর্ঘটনা ঘটে। এই ঘটনায় পুলিশ একজনকে গ্রেপ্তার করেছে।
নিহত ব্যক্তিরা হলেন টাঙ্গাইল সদর উপজেলার করটিয়া ক্ষুদিরামপুর গ্রামের আবদুস সালাম মিয়া (৩২) ও গোসাইবাড়ী কুমুল্লী গ্রামের আরিফ হোসেন (৩৩)। তাঁদের মধ্যে সালাম অনলাইনে পণ্য বেচাকেনার প্রতিষ্ঠান বিক্রয় ডটকমের কর্মী ও আরিফ একটি বেসরকারি প্রতিষ্ঠানের নিরীক্ষক ছিলেন।
পুলিশ ও এলাকাবাসী জানান, গতকাল সকালে মোটরসাইকেলে ঢাকায় কর্মস্থলে যাচ্ছিলেন সালাম ও আরিফ। সাড়ে আটটার দিকে পথে ঢাকা-টাঙ্গাইল মহাসড়কের দেওহাটা বাস স্টেশন এলাকায় কালিয়াকৈরগামী একটি ম্যাক্সি (মাইক্রোবাস কেটে বানানো যান) অতিক্রম করার সময় সেটি তাঁদের মোটরসাইকেলকে হালকা ধাক্কা দেয়। এ সময় পেছন থেকে পাথরবোঝাই একটি ট্রাকও তাঁদের মোটরসাইকেলকে জোরে ধাক্কা দেয়। এতে মোটরসাইকেলটি সড়কে পড়ে দুমড়ে-মুচড়ে যায় এবং তাঁরা দুজন নিহত হন। এ ঘটনায় পুলিশ ট্রাকচালক সিরাজগঞ্জ সদরের শহিদুল ইসলামকে (৪৫) গ্রেপ্তার করেছে।
মির্জাপুর থানার এসআই রাজিউর রহমান বলেন, ম্যাক্সির চালক মহাসড়কে একটু একটু করে এগিয়ে থেমে থেমে যাত্রী তুলছিলেন। এ কারণে দুর্ঘটনাটি ঘটেছে।
মির্জাপুরের গোড়াই হাইওয়ে থানার এসআই গোলাম কিবরিয়া বলেন, নিহত ব্যক্তিদের লাশ আইনি প্রক্রিয়া শেষে পরিবারের সদস্যদের কাছে হস্তান্তর করা হয়েছে। এ ঘটনায় নিহত আরিফের ভাই আজাদ হোসেন মির্জাপুর থানায় মামলা করবেন। আজ রোববার গ্রেপ্তারকৃত ট্রাকচালককে আদালতের মাধ্যমে জেলা কারাগারে পাঠানো হবে।
