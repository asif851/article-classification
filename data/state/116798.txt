
ঢাকার তুরাগ থানার নলভোগ এলাকায় গতকাল রোববার রাতে নিজ বাড়িতে মনির হোসেন (২৮) ও তাঁর স্ত্রীর মধ্যে পাল্টাপাল্টি ছুরিকাঘাতের ঘটনা ঘটেছে। আজ সোমবার সকালে চিকিত্সাধীন অবস্থায় মারা গেছেন মনির।মনিরের স্ত্রী (২২) রাজধানীর অ্যাপোলো হাসপাতালে চিকিত্সাধীন।এই দম্পতির দুই ছেলে রয়েছে। বড় ছেলের বয়স পাঁচ ও ছোট ছেলের বয়স তিন বছর। তাদের সামনেই এ ঘটনা ঘটে বলে পুলিশ জানায়।পুলিশের উত্তরা বিভাগের উপকমিশনার নিশারুল আরিফের ভাষ্য, মনির নলভোগ এলাকায় রূপায়ণ হাউজিংয়ে বালু সরবরাহের কাজ করতেন। গতকাল দিবাগত রাত আড়াইটার দিকে মনির বাসায় ফেরেন। এ সময় স্বামী-স্ত্রীর মধ্যে কথা বাগবিতণ্ডা হয়। একপর্যায়ে মনিরকে তাঁর স্ত্রী ছুরি দিয়ে উপর্যুপরি আঘাত করেন। মনিরও স্ত্রীর কাছ থেকে ছুরি কেড়ে নিয়ে পাল্টা তাঁকে আঘাত করেন। এ দৃশ্য দেখে তাঁদের দুই ছেলে চিত্কার ও কান্না জুড়ে দিলে আশপাশে থাকা মনিরের স্বজনেরা ছুটে আসেন। এরপর তাঁদের অ্যাপোলো হাসপাতালে নিয়ে যাওয়া হয়। সেখানে চিকিত্সাধীন অবস্থায় আজ সকালে মনির মারা যান।মনিরের বাবা-মায়ের দেওয়া তথ্যের বরাত দিয়ে পুলিশ জানায়, মনিরের পরকীয়া রয়েছে বলে তাঁর স্ত্রী সন্দেহ করে আসছিলেন। একইভাবে মনিরও তাঁর স্ত্রীকে সন্দেহ করতেন। এ নিয়ে প্রায়ই তাঁদের ঝগড়া হতো। এসব বিষয়ে পারিবারিকভাবে কয়েকবার সালিস বৈঠক হয়।
