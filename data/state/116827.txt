
প্রতিবন্ধী ব্যক্তিদের জন্য পৃথক খেলার মাঠ করায় প্রধানমন্ত্রী শেখ হাসিনাকে ধন্যবাদ জানিয়েছে কয়েকটি সংগঠন। গতকাল বুধবার জাতীয় সংসদ ভবনের দক্ষিণ-পশ্চিম পাশের সড়কে প্রতিবন্ধীদের নিয়ে কাজ করে, এমন কয়েকটি সংগঠন মানববন্ধন করে ধন্যবাদ জানায়।ওয়ার্ক ফর এ বেটার বাংলাদেশ (ডব্লিউবিবি) ট্রাস্ট আয়োজিত মানববন্ধনে হিউম্যান রাইটস ডিজ্যাবেলিটি ডেভেলপমেন্ট ফাউন্ডেশন, সুর ও সঙ্গীত চক্র, দৃষ্টি প্রতিবন্ধী উন্নয়ন পরিষদ, ডিজ্যাবেলিটি ওয়েলফেয়ার সোসাইটি, সোসাইটি ফর দ্য ওয়েলফেয়ার অব অটিস্টিক চিলড্রেন অংশ নেয়।মানববন্ধনে ডব্লিউবিবি ট্রাস্টের সহকারী প্রকল্প কর্মকর্তা তালুকদার রিফাত পাশা বলেন, ‘প্রতিবন্ধীরা রাস্তার যে অংশ দিয়ে হাঁটবে, সেখানে টেকটাইল ব্লক বসানো, ফুটওভারব্রিজ তৈরির সময় প্রতিবন্ধী ও হুইলচেয়ারে চলাচলকারীদের কথা বিবেচনা করা দরকার। প্রধানমন্ত্রীর উদ্যোগে এখন খেলার মাঠ হচ্ছে, এ জন্য আমরা খুশি।’ডব্লিউবিবি ট্রাস্টের পরিচালক গাউস পিয়ারী বলেন, ‘অনেক মা-বাবা তাঁদের সন্তানদের বের করতে চান, কিন্তু পারেন না। সব জায়গায় প্রতিবন্ধীদের অবাধে প্রবেশগম্যতা থাকলে তা তাদের জন্য ভালো হবে। প্রধানমন্ত্রী এ উদ্যোগ নিয়েছেন। এ জন্য তাঁকে ধন্যবাদ জানাই।’মানববন্ধনে প্রতিবন্ধী ব্যক্তির অধিকার সুরক্ষা আইন, ২০১৩-এর ৩৪ নম্বর ধারা বাস্তবায়নের দাবি জানানো হয়। আসাদ গেট-সংলগ্ন মিরপুর সড়কের এক পাশে জাতীয় সংসদ ভবনের পশ্চিমে প্রতিবন্ধী ব্যক্তিদের জন্য এই খেলার মাঠটির অবস্থান। ‘প্রতিবন্ধীদের জন্য হচ্ছে উন্মুক্ত খেলার মাঠ’ শিরোনামে গত ১৬ জানুয়ারি প্রথম আলোয় একটি প্রতিবেদন প্রকাশিত হয়।
