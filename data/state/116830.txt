
ঢাকা মেডিকেল কলেজ হাসপাতালের নবনির্মিত ভবনের ছয়তলা থেকে লাফিয়ে পড়ে গতকাল মঙ্গলবার মো. হাফিজ (২৫) নামের এক রোগী মারা গেছেন। বিষপান করায় তাঁকে হাসপাতালে ভর্তি করা হয়েছিল।
ঢাকা মেডিকেল কলেজ হাসপাতাল সূত্র জানায়, চিকিৎসাধীন হাফিজ গতকাল ভোর সাড়ে ছয়টার দিকে ছয়তলা থেকে লাফ দেন। নিচে পড়ে তিনি গুরুতর আহত হন। তাঁকে উদ্ধার করে ১০৩ নম্বর ওয়ার্ডের নিবিড় পর্যবেক্ষণ কেন্দ্রে (আইসিইউ) রাখা হয়। সেখানে সকাল নয়টার দিকে তিনি মারা যান।
নিহত হাফিজের ভাই আল আমিন সাংবাদিকদের জানান, ৫ জানুয়ারি হাফিজ বিষপান করায় তাঁকে ঢাকা মেডিকেল কলেজ হাসপাতালের নতুন ভবনের ছয়তলায় ভর্তি করা হয়েছিল। বিষপান ও লাফিয়ে পড়ার কারণ সম্পর্কে জানতে চাইলে তিনি বলেন, ‘আমি কিছু জানি না।’
শাহবাগ থানার ওসি সিরাজুল ইসলাম বলেন, তাঁর মানসিক সমস্যা ছিল বলে জেনেছি। পরিবারের আবেদনে লাশ ময়নাতদন্ত ছাড়াই হস্তান্তর করা হয়েছে।’
