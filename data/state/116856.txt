
স্বাস্থ্যমন্ত্রী মোহাম্মদ নাসিম বলেছেন, হরতাল-অবরোধের আগুনে দগ্ধ ব্যক্তিদের পুনর্বাসন করা হবে। নিহত ব্যক্তিদের পরিবারকে দেওয়া হবে আর্থিক সহায়তা।
আজ শনিবার বেলা সাড়ে ১১টার দিকে ঢাকা মেডিকেল কলেজ হাসপাতালের বার্ন ইউনিটে চিকিত্সাধীন হরতাল-অবরোধের আগুনে দগ্ধ ব্যক্তিদের দেখতে গিয়ে সাংবাদিকদের স্বাস্থ্যমন্ত্রী এ কথা বলেন।
স্বাস্থ্যমন্ত্রী বলেন, প্রধানমন্ত্রী প্রতিশ্রুতি দিয়েছেন, দগ্ধ ব্যক্তিরা সুস্থ হলে তাঁদের পুনর্বাসিত করা হবে। নিহত ব্যক্তিদের বিষয়ে সাংবাদিকদের প্রশ্নের জবাবে তিনি বলেন, তাঁদের পরিবারকেও সহায়তা দেওয়া হবে।
মোহাম্মদ নাসিম বলেন, ‘বার্ন ইউনিটে যে দৃশ্য দেখলাম, তা অত্যন্ত হূদয়বিদারক। এ প্রশ্নের জবাব তাঁরা কী দেবেন, যাঁরা কয়েক মাস ধরে হরতাল-অবরোধ করে মানুষকে পুড়িয়ে মেরেছেন তাতে কী লাভ হলো, কী অর্জন হলো—এ প্রশ্ন সবার।’ তিনি বলেন, ‘পৃথিবীর কোথাও নেই, সরকারের বিরুদ্ধে আন্দোলনে নেমে নিরীহ মানুষকে পুড়িয়ে মারা হয়েছে। এখান থেকে শিক্ষা নেওয়া উচিত, এভাবে পুড়িয়ে মেরে কোনো কিছু অর্জন করা যায় না।’
এ সময় মন্ত্রীর সঙ্গে স্বাস্থ্য মন্ত্রণালয়ের কর্মকর্তারা উপস্থিত ছিলেন।

