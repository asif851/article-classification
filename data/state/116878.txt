
ঢাকা-টাঙ্গাইল মহাসড়কে তীব্র যানজটের কারণে আজ শুক্রবার যাত্রীদের সীমাহীন দুর্ভোগ পোহাতে হচ্ছে। কয়েক দিন ধরে মহাসড়কে হঠাৎ যানবাহনের চাপ বেড়ে যাওয়ার পাশাপাশি ঘন কুয়াশা ও দুর্ঘটনার কারণে এ যানজটের সৃষ্টি হয়েছে। তবে আজ মহাসড়কের ধেরুয়া রেলক্রসিংয়ে সংস্কারকাজ করায় এ যানজট তীব্র আকার ধারণ করে বলে জানা গেছে।
পুলিশ ও এলাকাবাসী সূত্রে জানা যায়, গত মঙ্গলবার রাত তিনটার দিকে মহাসড়কে মির্জাপুর উপজেলার জামুর্কী ও দেলদুয়ারের নাটিয়াপাড়া এলাকার মাঝামাঝি নির্মাণাধীন নাসির গ্লাস কারখানার সামনে সড়কে দুর্ঘটনা ঘটে। এতে যানবাহন চলাচল বন্ধ হয়ে যায়। এ ছাড়া বুধবার সকালের দিকে এলেঙ্গা, করটিয়া বাইপাস ও পাকুল্যাতে আরও তিনটি দুর্ঘটনার কারণে মহাসড়কে তীব্র যানজটের সৃষ্টি হয়। একপর্যায়ে যানজট বঙ্গবন্ধু সেতুর পূর্ব প্রান্ত থেকে গাজীপুরের চন্দ্রা পর্যন্ত প্রায় ৭০ কিলোমিটার এলাকাজুড়ে বিস্তৃত হয়। পুলিশ দুর্ঘটনাকবলিত যানবাহন রাস্তা থেকে সরিয়ে নিলেও দুপুর পর্যন্ত মির্জাপুরের জামুর্কী থেকে গোড়াই পর্যন্ত প্রায় ১৮ কিলোমিটার এলাকায় যানজট অব্যাহত থাকে।
বুধবার রাত পৌনে তিনটার দিকে আবার মির্জাপুরের পোষ্টকামুরী চরপাড়া এলাকায় বাস দুর্ঘটনার কারণে যান চলাচল বন্ধ হয়ে তীব্র যানজটের সৃষ্টি হয় জামুর্কী থেকে গোড়াই পর্যন্ত; যা বৃহস্পতিবার দুপুর পর্যন্ত অব্যাহত থাকে।
তবে গতকাল বৃহস্পতিবার সন্ধ্যার পর থেকে হঠাৎ যানবাহনের চাপ বেড়ে যাওয়ায় রাতে মহাসড়কের নাটিয়াপাড়া, জামুর্কী, পাকুল্যা, কদিমধল্যা ও কুর্ণী থেকে গোড়াই পর্যন্ত যানজট সৃষ্টি হয়। আজ শুক্রবার সকালে যানজট কমতে থাকলেও ধেরুয়া রেলক্রসিংয়ে সংস্কারকাজ চলায় যানবাহনের স্বাভাবিক চলাচল মারাত্মকভাবে ব্যাহত হয়ে তীব্র যানজট সৃষ্টি হয়। দুপুরের পর থেকে পরিধি বেড়ে মির্জাপুরের কুর্ণী থেকে গোড়াই পর্যন্ত এলাকায় তীব্র যানজটের সৃষ্টি হয়। অধিকাংশ যানবাহনকেই ২৫ থেকে ৩০ মিনিট একই স্থানে থেমে থাকতে দেখা গেছে।
কুষ্টিয়া থেকে ঢাকাগামী এসবি সুপার ডিলাক্স পরিবহনের চালকের সহকারী শরিফুল ইসলাম জানান, রাস্তার বিভিন্ন স্থানে থেমে থেমে যানজট লাগছে। তবে আজ বেলা পৌনে তিনটায় কুর্ণী পৌঁছে মাত্র চার মিনিটের রাস্তা এক ঘণ্টায়ও মির্জাপুর পাড়ি দিতে পারেননি। ঢাকা থেকে ভোরে মির্জাপুরের উদ্দেশে রওনা হন মনির হোসেন নামের এক ব্যক্তি। তিনি জানান, যানজটের কারণে ঢাকা থেকে মির্জাপুরে পৌঁছাতে দুই ঘণ্টার রাস্তা সাড়ে চার ঘণ্টারও বেশি সময় লেগেছে।
মির্জাপুরের গোড়াই হাইওয়ে থানার উপপরিদর্শক (এসআই) মোতালেব মিয়া জানান, ঘন কুয়াশা, দুর্ঘটনা ও রাস্তায় যানবাহনের চাপ বৃদ্ধি পাওয়ায় মাঝেমধ্যেই যানজটের সৃষ্টি হচ্ছে। ধেরুয়া রেলক্রসিংয়ে সংস্কারকাজ চলায় যানবাহন চলাচলে কিছুটা বিঘ্ন ঘটছে।
