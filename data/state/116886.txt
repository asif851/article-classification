
আইনমন্ত্রী আনিসুল হক বলেছেন, জিয়াউর রহমানকে তাঁর লোকজনই হত্যা করেছে। আর নিজেদের লোকই এ হত্যাকাণ্ড ঘটিয়েছে বলে এ বিচার তাঁরা করেন না বলেও মন্তব্য করেন আইনমন্ত্রী।আজ শুক্রবার সন্ধ্যায় ব্রাহ্মণবাড়িয়ার আখাউড়া পৌর এলাকার দুর্গাপুরে কম্বল বিতরণ উপলক্ষে আয়োজিত জনসভায় প্রধান অতিথির বক্তব্যে এসব কথা বলেন তিনি। আইনমন্ত্রী বলেন, খালেদা জিয়া ও তাঁর ছেলেরা কোটি কোটি টাকা নয় মাল্টি বিলিয়ন ডলার বানিয়েছেন। পৃথিবীর বড় বড় খবরের কাগজে তাঁদের চুরি-ডাকাতির কথা এখন বেরোচ্ছে। জিয়াউর রহমানের ছেঁড়া গেঞ্জি দিয়ে এখন কোকো-১, কোকো-২ জাহাজ দেখা যায়। পৌর আওয়ামী লীগের সভাপতি আবদুল্লাহ ভূঁইয়ার সভাপতিত্বে অনুষ্ঠানে বিশেষ অতিথি ছিলেন উপজেলা আওয়ামী লীগের আহ্বায়ক অধ্যক্ষ জয়নাল আবেদীন, আখাউড়া পৌরসভার মেয়র তাকজিল খলিফা, উপজেলা আওয়ামী লীগের যুগ্ম আহবায়ক ও জেলা পরিষদ সদস্য আবুল কাসেম ভূঁইয়া, যুগ্ম আহ্বায়ক মো. মনির হোসেন, সেলিম ভূঁইয়া প্রমুখ। জনসভায় স্থানীয় বেশ কয়েকজন লোক আওয়ামী লীগে যোগ দেন। জনসভা শেষে মন্ত্রী কয়েকজন অসহায় ব্যক্তির মধ্যে শীতবস্ত্র বিতরণ করেন।
এদিকে সকালে আইনমন্ত্রী আখাউড়া উপজেলা প্রশাসন আয়োজিত উন্নয়ন মেলা পরিদর্শন করেন। এ সময় সাংবাদিকদের প্রশ্নের জবাবে মন্ত্রী বলেন, বিএনপি চেয়ারপারসনের দুর্নীতি সম্পর্কে প্রধানমন্ত্রী যেটা বলেছেন সেটা সবাই জানে এবং তা প্রমাণিত। বিএনপি এখন শাক দিয়ে মাছ ঢাকার চেষ্টা করছে। এ সময় আখাউড়া উপজেলা নির্বাহী কর্মকর্তা (ইউএনও) মোহাম্মদ শামছুজ্জামানসহ অন্যরা উপস্থিত ছিলেন।
