
দুর্নীতির অভিযোগে গ্রেপ্তার ব্যক্তিগত কর্মকর্তা ও মন্ত্রণালয়ের উচ্চমান সহকারীর বিরুদ্ধে বিভাগীয় ব্যবস্থা নেওয়া হবে বলে জানিয়েছেন শিক্ষামন্ত্রী নুরুল ইসলাম নাহিদ। আজ সোমবার সচিবালয়ে নিজ দপ্তরের সামনে সাংবাদিকদের এক প্রশ্নের জবাবে এ কথা বলেন তিনি। 
গতকাল রোববার রাতে শিক্ষামন্ত্রীর ব্যক্তিগত কর্মকর্তা (পিও) মোতালেব হোসেন এবং শিক্ষা মন্ত্রণালয়ের উচ্চমান সহকারী নাসিরউদ্দিনকে গ্রেপ্তার দেখায় পুলিশ। এর আগে তাঁরা ‘নিখোঁজ’ ছিলেন। এ বিষয়ে সাংবাদিকেরা জানতে চাইলে শিক্ষামন্ত্রী বলেন, যেকোনো অপরাধের বিরুদ্ধে কঠোর ব্যবস্থা নেওয়া হবে। দুর্নীতি কোনোভাবেই বরদাশত করা হবে না। আইন অনুযায়ী ব্যবস্থা নেওয়া হবে।
এই দুজন ‘নিখোঁজ’ থাকা নিয়ে আলোচনার মধ্যেই গতকাল রাতে তাঁদের গ্রেপ্তার দেখানো হয়। নাসিরউদ্দিন নিখোঁজ হয়েছিলেন গত বৃহস্পতিবার। উচ্চমান সহকারী হয়েও খিলক্ষেতের কনকর্ড লেকসিটির ফ্ল্যাটে থাকেন তিনি। আর মোতালেব শনিবার রাজধানীর বছিলায় নিজের নির্মাণাধীন ছয়তলা বাড়ির তদারক করতে গিয়ে নিখোঁজ হন। এই দুজনের সম্পত্তি ও জীবনযাপন নিয়ে শিক্ষা মন্ত্রণালয়ের কর্মকর্তাদের মধ্যে নানা আলোচনা রয়েছে।
