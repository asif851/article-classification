
জঙ্গি সংগঠন ইসলামিক স্টেটের (আইএস) কোনো ঘাঁটি বাংলাদেশে নেই বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। তিনি বলেছেন, বাংলাদেশে জঙ্গি সংগঠন আইএসের সাংগঠনিক কোনো অস্তিত্ব নেই। তবে বাংলাদেশে জঙ্গিবাদ প্রতিষ্ঠার জন্য দেশি ও আন্তর্জাতিক ষড়যন্ত্র রয়েছে।আজ শুক্রবার সকালে রাজধানীর ধানমন্ডিতে নিজ বাসভবনে সাংবাদিকদের এক প্রশ্নের জবাবে স্বরাষ্ট্রমন্ত্রী এসব কথা বলেন।আইএসের প্রকাশনা ‘দাবিক’-এর ১৪তম সংখ্যায় কথিত আইএসের বাংলাদেশ প্রধান শেখ আবু ইব্রাহিম আল-হানিফের সাক্ষাৎকার প্রকাশের বিষয়ে সাংবাদিকেরা প্রশ্ন করেন স্বরাষ্ট্রমন্ত্রীকে। এ ব্যাপারে তিনি বলেন, ‘আমি স্পষ্ট করে বলতে চাই, আইএসের কোনো ঘাঁটি বাংলাদেশে নেই। কোনো সংগঠন বাংলাদেশে নেই। আইএসকে হয়তো অল্প দু-একজন বিশ্বাস করতে পারে। কোনো বিদেশি মতাদর্শের লোক এই দেশে ঘাঁটি গেড়ে অন্য দেশে আক্রমণ করবে, সেটা হবে না।’স্বরাষ্ট্রমন্ত্রী বলেন, ‘দেশের জঙ্গি সংগঠনের সহযোগিতায় পার্শ্ববর্তী দেশের আক্রমণের সুযোগ দেওয়া হবে না। সংখ্যালঘুদের আক্রমণ আমাদের ইসলাম ধর্ম প্রশ্রয় দেয় না। কাজেই যারা এগুলো বলে, তারা ইসলাম ধর্মের তো নয়ই, এরা মানবতার শত্রু। আমি আগেও বলেছি, এখনো বলছি, এগুলো আন্তর্জাতিক ষড়যন্ত্র।’আরও পড়ুন:আইএসের কথিত বাংলাদেশ প্রধানের সাক্ষাৎ​কার প্রকাশ
