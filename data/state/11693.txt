
‘বাংলাদেশের রাজনীতিতে দুটি ধারা চলমান রয়েছে। একটি ধারা ভিক্ষা দেয়, আরেকটি ধারা ভিক্ষুক বানায়। এর মধ্য থেকে জনগণকেই বেছে নিতে হবে, ভোট দেবেন কাকে। আমরা ভিক্ষা দেব, না ভিক্ষুক হব।’
ফরিদপুরে ‘জাতির পিতা বঙ্গবন্ধু শেখ মুজিবুর রহমান-এর জীবনী, বাংলাদেশের মুক্তিযুদ্ধ ও স্বাধীনতা’ শীর্ষক এক আলোচনা সভায় প্রধান অতিথির বক্তব্যে এ কথাগুলো বলেন স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন।
গতকাল শুক্রবার রাতে স্থানীয় কবি জসীমউদ্‌দীন হলে এ আলোচনা সভার আয়োজন করা হয় জেলা প্রশাসনের উদ্যোগে।
খন্দকার মোশাররফ বলেন, ‘বর্তমান আওয়ামী লীগ সরকারের আমলে দেশ খাদ্যে স্বয়ংসম্পন্ন হয়েছে। আমাদের আর বিদেশের কাছ থেকে ভিক্ষা করতে হয় না। বরং প্রয়োজন হলে আমরা ভিক্ষা দিই। কিন্তু এ দেশের রাজনীতিতে বিএনপি-জামায়াতের আরেকটি ধারা আছে, যাদের কাজ আমাদের ভিক্ষুক বানানো। তাই আমাদের সিদ্ধান্ত নিতে হবে, আগামী নির্বাচনে আমরা কোন ধারাকে ভোট দিয়ে ক্ষমতায় আনব। আমরা ভিক্ষা দেব, না ভিক্ষুক হব?’
খন্দকার মোশাররফ বলেন, বিএনপির রাজনীতি ‘না’-এর ওপর প্রতিষ্ঠিত। এরা সবকিছুতে ‘না’ বলে। নতুন নির্বাচন কমিশনকেও ‘না’ বলছে। আবার বলছে, তাদের দাবি না মানলে নাকি আন্দোলন করবে।
‘ওরা (বিএনপি) “আন্দোলন” শব্দটির বানানও ঠিকমতো করতে পারবে না’—মন্তব্য করে স্থানীয় সরকারমন্ত্রী বলেন, আওয়ামী লীগের জন্ম ও বিকাশ রাস্তায় এবং আন্দোলনের মাধ্যমে। তাই আন্দোলনের ভয় আমাদের দেখানোর অর্থ হলো সূর্যকে কুপি (ছোট প্রদীপবিশেষ) দেখানোর শামিল।’
অনুষ্ঠানে সভাপতির বক্তব্য দেন ফরিদপুরের জেলা প্রশাসক উম্মে সালমা তানজিয়া।
অনুষ্ঠানে অন্যদের মধ্যে বক্তব্য দেন ফরিদপুরের পুলিশ সুপার সুভাষ চন্দ্র সাহা, ফরিদপুর সদর উপজেলা পরিষদের চেয়ারম্যান খন্দকার মোহতেসাম হোসেন ওরফে বাবর, ফরিদপুর সরকারি রাজেন্দ্র কলেজের অধ্যক্ষ মোশাররফ আলী প্রমুখ।
