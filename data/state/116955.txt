
আদমজী ক্যান্টনমেন্ট কলেজ প্রাঙ্গণে শুরু হয়েছে তিন দিনব্যাপী এসিসি কার্নিভ্যাল ২০১৮। বৃহস্পতিবার এই কার্নিভ্যালের উদ্বোধন করেন শিক্ষামন্ত্রী মো. নুরুল ইসলাম নাহিদ।
তিন দিনের এই কার্নিভ্যালে বিজ্ঞান মেলা, বিজনেস আইডিয়া মেলা, আইটি মেলা, বিষয়ভিত্তিক অলিম্পিয়াড প্রতিযোগিতা, ফটোগ্রাফি প্রতিযোগিতা, বিতর্ক প্রতিযোগিতা ও বিভিন্ন সাংস্কৃতিক প্রতিযোগিতা অনুষ্ঠিত হবে। এসব প্রতিযোগিতায় ঢাকা মহানগরীর প্রায় ৫০টি শিক্ষাপ্রতিষ্ঠানের শিক্ষার্থীরা অংশগ্রহণ করছে। অনুষ্ঠানটির সহযোগী হিসেবে যুক্ত আছে প্রথম আলো।
উদ্বোধনী অনুষ্ঠানের প্রধান অতিথি হিসেবে ছিলেন শিক্ষামন্ত্রী নুরুল ইসলাম নাহিদ। ডিজিটাল বাংলাদেশ নির্মাণের ক্ষেত্রে এ ধরনের কার্নিভ্যাল আয়োজন শিক্ষার্থীদের তথ্যপ্রযুক্তি ব্যবহারে ব্যাপক উৎসাহ দেবে বলে আশা প্রকাশ করেন তিনি।
এ অনুষ্ঠানে কলেজের পরিচালনা পর্ষদের সভাপতি ব্রিগেডিয়ার জেনারেল মো. শামসুর রহমান, এনডিসি, পিএসসি, কলেজের অধ্যক্ষ ব্রিগেডিয়ার জেনারেল সৈয়দ আহমেদ আলী, পিবিজিএম, এনডিসি, ঊর্ধ্বতন সামরিক ও বেসামরিক কর্মকর্তা এবং বিভিন্ন শিক্ষাপ্রতিষ্ঠানের শিক্ষক, অভিভাবক ও শিক্ষার্থীরা উপস্থিত ছিলেন। বিজ্ঞপ্তি
