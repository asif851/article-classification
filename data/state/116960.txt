
মৌলভীবাজারের জুড়ী উপজেলায় চার দিনের ব্যবধানে আরও দুই প্রবাসীর বাড়িতে ডাকাতির অভিযোগ উঠেছে। গতকাল বৃহস্পতিবার দিবাগত রাত দুইটার দিকে সদর জায়ফরনগর ইউনিয়নের দুটি গ্রামে এ ডাকাতির ঘটনা ঘটে। শিশুসন্তানসহ দুটি বাড়ির লোকজনকে অস্ত্রের মুখে জিম্মি করে স্বর্ণালংকার, টাকা লুট করে নিয়েছে ডাকাতেরা। এর আগে ১৭ মার্চ একই ইউনিয়নের নিশ্চিন্তপুর গ্রামে এক প্রবাসীর বাড়িতে ডাকাতি ও গুলির ঘটনা ঘটে। প্রবাসীদের টার্গেট করে এসব ডাকাতির ঘটনায় এলাকাজুড়ে আতঙ্ক ছড়িয়ে পড়েছে।ভুক্তভোগী পরিবার, এলাকাবাসী ও পুলিশ সূত্রে জানা গেছে, গতকাল দিবাগত রাত আড়াইটার দিকে ১০-১২ জন ডাকাত হামিদপুর গ্রামের বাসিন্দা দুবাইপ্রবাসী আবুল বাশারের বাড়িতে হানা দেয়। ডাকাতেরা বারান্দার কলাপসিবল ফটকের তালা কেটে ও দরজার সিটকিনি ভেঙে ঘরের ভেতরে প্রবেশ করে। তাদের হাতে ধারালো দা ও আগ্নেয়াস্ত্র ছিল। ডাকাতেরা প্রথমে বাশার ও তাঁর বাবা আবদুল খালেককে দড়ি দিয়ে বেঁধে ফেলে। এরপর চাবি দিয়ে আলমারি খুলে প্রায় পাঁচ ভরি ওজনের স্বর্ণালংকার, নগদ ৭৫ হাজার টাকা, চারটি মুঠোফোন ও তিনটি দামি টর্চলাইট নিয়ে যায়। এ সময় পরিবারের নারী ও শিশুদের সঞ্চয় করে রাখা মাটি এবং প্লাস্টিকের তৈরি ব্যাংক ভেঙেও ডাকাতেরা টাকা লুট করে নেয়।একই দিন দিবাগত রাত দুইটার দিকে পাঁচ-ছয়জন ডাকাত পার্শ্ববর্তী জায়ফরনগর গ্রামে সৌদিপ্রবাসী হীরা মিয়ার বাড়িতে ঘরের কলাপসিবল ফটকের তালা কেটে ঢোকে। ঘরে হীরার স্ত্রী জাহানারা বেগম দুই শিশুসন্তান অমি ও মাশাফিকে নিয়ে ঘুমিয়ে ছিলেন। দরজায় ধাক্কাধাক্কির শব্দ পেয়ে জাহানারা জেগে ওঠেন। একপর্যায়ে ডাকাতেরা দরজা ভেঙে ফেলে। পরে তারা আগ্নেয়াস্ত্র দিয়ে দুই শিশুর প্রাণনাশের ভয় দেখিয়ে জাহানারার কাছ থেকে দুই ভরি স্বর্ণালংকার ও একটি মুঠোফোন নিয়ে যায়।খবর পেয়ে আজ শুক্রবার বেলা সাড়ে ১১টার দিকে কুলাউড়া সার্কেলের অতিরিক্ত পুলিশ সুপার আবু ইউছুফ ও জুড়ী থানার ভারপ্রাপ্ত কর্মকর্তা (ওসি) জালাল উদ্দিন দুটি ঘটনাস্থল পরিদর্শনে যান। এ সময় সেখানে উপজেলা পরিষদের ভাইস চেয়ারম্যান কিশোর রায়চৌধুরী ও জায়ফরনগর ইউনিয়ন পরিষদের (ইউপি) চেয়ারম্যান মাছুম রেজা উপস্থিত ছিলেন।
ভুক্তভোগী প্রবাসী আবুল বাশার ও জাহানারা বেগম জানান, এ ব্যাপারে তাঁরা জুড়ী থানায় মামলা করবেন।
অতিরিক্ত পুলিশ সুপার আবু ইউছুফ বলেন, দুটি ঘটনাই ডাকাতির। প্রযুক্তির সহায়তায় জড়িত ব্যক্তিদের সন্ধান পেতে চেষ্টা করা হচ্ছে। রাতে এলাকায় পাহারার ব্যবস্থা করতে স্থানীয় লোকজনকে বলা হয়েছে।
জায়ফরনগর ইউপি চেয়ারম্যান মাছুম রেজা বলেন, ঘন ঘন ডাকাতির ঘটনায় এলাকার লোকজনের মধ্যে আতঙ্কের সৃষ্টি হয়েছে। অনেকে রাত জেগে বাড়িঘর পাহারা দিচ্ছেন।
