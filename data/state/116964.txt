
নাটোরের লালপুর উপজেলার চকনাজিরপুর গ্রামে আজ বৃহস্পতিবার সকালে বল্লাক প্রামাণিক নামের এক ব্যক্তিকে জবাই করে হত্যা করেছে দুর্বৃত্তরা। তাঁর বয়স আনুমানিক ৬৫ বছর। তবে হত্যাকাণ্ডের কারণ সম্পর্কে জানাতে পারেনি পুলিশ।
নিহত বল্লাক প্রামাণিকের বড় ছেলে আলম প্রামাণিকের ভাষ্য, তাঁর বাবা আজ সকাল আটটার দিকে চকনাজিরপুর ভোকেশনাল অ্যান্ড বিজনেস ম্যানেজমেন্ট টেকনিক্যাল কলেজের মাঠে ঘাস খাওয়ানোর জন্য গরু বেঁধে দিতে যান। কিন্তু বাবার ফিরতে দেরি হওয়ায় সকাল ১০টার দিকে তিনি তাঁকে খুঁজতে ওই কলেজের মাঠে যান। সেখানে তিনি বাবার গলাকাটা লাশ দেখতে পান। তিনি দাবি করেন, তাঁর বাবা শারীরিকভাবে কিছুটা অসুস্থ ছিলেন। তিনি কৃষিকাজ করতেন। তাঁর সঙ্গে কারও শত্রুতা ছিল না।
লালপুর থানার ভারপ্রাপ্ত কর্মকর্তা (ওসি) আবদুল হাই তালুকদার ঘটনার সত্যতা নিশ্চিত করে বলেন, খবর পেয়ে ঘটনাস্থলে পুলিশ পাঠানো হয়েছে। তবে হত্যার কারণ সম্পর্কে কিছুই জানা যায়নি।
