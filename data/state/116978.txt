
কক্সবাজারের মহেশখালীতে তিনটি অবৈধ করাতকল উচ্ছেদ করেছে বন বিভাগ। গতকাল বুধবার বেলা ১১টায় নির্বাহী ম্যাজিস্ট্রেট ও ইউএনও মোহাম্মদ আনোয়ারুল নাসেরের নেতৃত্বে বনকর্মীরা অভিযান চালিয়ে কালারমারছড়া বাজার এলাকা থেকে তিনটি করাতকল উচ্ছেদ করেন। এ সময় করাতকলের যন্ত্রপাতি জব্দ করা হয়। এ ছাড়া সংরক্ষিত বনের বিভিন্ন প্রজাতির প্রায় ৬০ ঘন ফুট কাঠ উদ্ধার করা হয়। বন বিভাগের মহেশখালীর রেঞ্জ কর্মকর্তা মোহাম্মদ আনিসুল হক জানান, নির্বাহী ম্যাজিস্ট্রেটের নেতৃত্বে বনকর্মীরা অভিযান চালিয়ে উপজেলার কালারমারছড়া বাজার এলাকা থেকে জামাল উদ্দিন, লিয়াকত আলী ও আলাউদ্দিনের মালিকানাধীন তিনটি অবৈধ করাতকল উচ্ছেদ করেন। অভিযানে উপকূলীয় বন বিভাগের গোরকঘাটা রেঞ্জ কর্মকর্তা মোহাম্মদ জাহাঙ্গীর ইকবাল ও বিশেষ টহল বাহিনীর প্রধান মো. আবদুল হামিদ উপস্থিত ছিলেন। 
