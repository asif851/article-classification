
বিএনপির চেয়ারপারসন খালেদা জিয়াকে গ্রেপ্তারের হুমকি এবং বগুড়ায় নেতা-কর্মীদের গণগ্রেপ্তারের প্রতিবাদে রোববার সকাল ছয়টা থেকে মঙ্গলবার সকাল ছয়টা পর্যন্ত জেলায় ৪৮ ঘণ্টার হরতাল ডাকা হয়েছে। আজ শুক্রবার বিকেলে প্রথমে জামায়াতে ইসলামী এবং পরে ২০-দলীয় জোটের পক্ষ থেকে ওই হরতালের ঘোষণা দেওয়া হয়।
বগুড়া জেলা বিএনপির সাধারণ সম্পাদক জয়নাল আবেদীন প্রথম আলোকে বলেন, ‘বিএনপির চেয়ারপারসন খালেদা জিয়াকে গ্রেপ্তারের হুমকি এবং বগুড়া জেলা জামায়াতের আমির শিবগঞ্জ উপজেলা পরিষদের চেয়ারম্যান আলমগীর হোসাইন, জেলা স্বেচ্ছাসেবক দলের সভাপতি ও পৌর কাউন্সিলর শাহ মো. মেহেদী হাসানসহ বিএনপি-জামায়াতের অসংখ্য নেতা-কর্মীকে গ্রেপ্তার এবং হয়রানিমূলক মামলা দিয়ে নির্যাতনের প্রতিবাদে ২০-দলীয় জোটের পক্ষ থেকে রোববার ভোর থেকে ৪৮ ঘণ্টার হরতাল ডাকা হয়েছে। ’
চালকের সহকারীকে হত্যার অভিযোগে গ্রেপ্তার ৩এদিকে বিএনপি নেতৃত্বাধীন ২০-দলীয় জোটের অবরোধে গতকাল বৃহস্পতিবার রাতে বগুড়া-জয়পুরহাট সড়কের নুনগোলা এলাকায় আসবাববাহী ট্রাকে পেট্রলবোমা হামলা চালায় দুর্বৃত্তরা। এতে চালকসহ তিনজন আহত হন। চিকিৎসাধীন অবস্থায় চালকের সহকারী আবদুর রহিম মারা যান। আবদুর রহিম হত্যার ঘটনায় বিএনপি-জামায়াতের প্রায় ১০০ নেতা-কর্মীর বিরুদ্ধে মামলা করেছে পুলিশ। এ মামলায় আজ তিনজনকে গ্রেপ্তার করা হয়। তারা হলেন বগুড়ার নুনগোলা ইউনিয়ন জামায়াতের সেক্রেটারি মুরাদুজ্জামান (৪৪), জাতীয়তাবাদী যুবদলের ইউনিয়ন কমিটির সাধারণ সম্পাদক আতিকুর রহমান এবং জাতীয়তাবাদী শ্রমিক দলের সাধারণ সম্পাদক মো. রানা মিয়া।এ ব্যাপারে জানতে চাইলে বগুড়া সদর থানার উপপরিদর্শক (এসআই) আনোয়ার হোসেন প্রথম আলোকে বলেন, ‘বৃহস্পতিবার রাতে নুনগোলা এলাকায় ফার্নিচারবাহী ট্রাকে পেট্রলবোমা হামলায় চালকের সহকারী আবদুর রহিমকে হত্যার ঘটনায় বিএনপি-জামায়াতের প্রায় ১০০ নেতা-কর্মীর বিরুদ্ধে মামলা হয়েছে। এর মধ্যে বিভিন্ন স্থানে অভিযান চালিয়ে তিনজনকে গ্রেপ্তার করা হয়েছে। ’বগুড়ার সহকারী পুলিশ সুপার (এএসপি) গাজিউর রহমান জানান, ‘শুক্রবার সন্ধ্যা ছয়টা পর্যন্ত ২৪ ঘণ্টায় জেলায় ভাঙচুর-নাশকতা মামলার আসামিসহ ৫৪ জনকে গ্রেপ্তার করা হয়েছে। ’
