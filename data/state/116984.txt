
শিক্ষার্থীদের দাঁড় করিয়ে আজ রোববার পটুয়াখালীর বাউফলে সংবর্ধনা দেওয়া হয়েছে জাতীয় সংসদের চিফ হুইপ ও স্থানীয় সাংসদ আ স ম ফিরোজকে। এ উপলক্ষে স্থানীয় বিভিন্ন শিক্ষাপ্রতিষ্ঠানের পাঠদান বন্ধ ছিল বলে অভিযোগ পাওয়া গেছে। চিফ হুইপকে অভিনন্দন জানাতে তৈরি করা হয়েছিল ১৯টি তোরণও।
উপজেলার কাছিপাড়া আবদুর রশিদ মিয়া ডিগ্রি কলেজের পরিচালনা পরিষদের দ্বিতীয়বারের জন্য আ স ম ফিরোজ সভাপতি নির্বাচিত হওয়ায় ওই কলেজ মাঠে গণসংবর্ধনা ও সুধী সমাবেশের আয়োজন করা হয়। এতে সভাপতিত্ব করেন ওই কলেজের শিক্ষক ও ইউনিয়ন আওয়ামী লীগের সভাপতি বাবুল আক্তার। এর আগে শিক্ষার্থীদের দাঁড় করিয়ে গত বছরের ৭ ফেব্রুয়ারি উপজেলা সদরের পাবলিক মাঠে আ স ম ফিরোজকে গণসংবর্ধনা দেওয়া হয়।গত বছর নিজ এলাকায় এক গণসংবর্ধনায় ক্রেস্টের বদলে ‘ক্যাশ’ চেয়ে আলোচনায় আসেন আ স ম ফিরোজ। তখন তিনি বলেছিলেন, ‘যদি কেউর উপঢৌকন দেওয়ার ইচ্ছা থাকে, তবে আর এই ক্রেস্ট না। ক্যাশ (নগদ অর্থ) চাই, ক্যাশ।’
শিক্ষার্থী ও শিক্ষকেরা জানান, আজ সকাল ১০টায় অনুষ্ঠান শুরু হওয়ার কথা ছিল। কিন্তু চিফ হুইপ বিলম্বে আসায় দুপুর পৌনে ১২টা পর্যন্ত বিভিন্ন শিক্ষাপ্রতিষ্ঠানের শিক্ষার্থীদের রাস্তার দুই পাশে দাঁড় করিয়ে রাখা হয়। চিফ হুইপের আগমনকে কেন্দ্র করে কালিশুরি থেকে কাছিপাড়া আবদুর রশিদ মিয়া ডিগ্রি কলেজ মাঠ পর্যন্ত সাড়ে ছয় কিলোমিটার সড়কে তৈরি করা হয় ১৯টি তোরণ। তিনটি গরু জবাই করে ভোজের আয়োজন করা হয়।এদিকে সংবর্ধনা অনুষ্ঠানে ওই ইউনিয়নের প্রাথমিক, মাধ্যমিক, কলেজ ও মাদ্রাসার শিক্ষক-কর্মচারীদের উপস্থিত হতে বাধ্য করা হয়েছে বলে অভিযোগ উঠেছে। এ কারণে অন্তত পাঁচটি শিক্ষাপ্রতিষ্ঠানের পাঠদান বন্ধ ছিল। ওই সব শিক্ষাপ্রতিষ্ঠান কর্তৃপক্ষের অনুরোধে প্রতিষ্ঠানের নাম প্রকাশ করা হলো না।নাম প্রকাশ না করার শর্তে আনারকলি মাধ্যমিক বিদ্যালয়ের এক শিক্ষক বলেন, শিক্ষকদের নিয়ে প্রধান শিক্ষক সংবর্ধনা অনুষ্ঠানে যাওয়ার কারণে পাঠদান বন্ধ ছিল। এ ব্যাপারে প্রধান শিক্ষক হারুন অর রশিদ বলেন, পাঠদান বন্ধ ছিল না। দুপুর ১২টা পর্যন্ত পাঠদান হয়েছে। এরপর তাঁরা (শিক্ষক) চিফ হুইপকে দেওয়া গণসংবর্ধনা অনুষ্ঠানে যান।কাছিপাড়া আবদুর রশিদ মিয়া ডিগ্রি কলেজের অধ্যক্ষ গোলাম সরোয়ার বলেন, কাউকে বাধ্য করার বিষয়টি তাঁর জানা নেই। তবে বিভিন্ন শিক্ষাপ্রতিষ্ঠানের শিক্ষকেরা উপস্থিত থেকে চিফ হুইপের দিকনির্দেশনামূলক ভাষণ শুনেছেন। রাস্তার পাশে শিক্ষার্থীদের দাঁড় করিয়ে রাখার বিষয়ে তিনি বলেন, তাঁর শিক্ষাপ্রতিষ্ঠানের কোনো শিক্ষার্থীকে দাঁড় করানো হয়নি কিংবা দাঁড়ায়নি।
অভিযোগের ব্যাপারে জানতে চাইলে আওয়ামী লীগের নেতা ও কলেজশিক্ষক মো. বাবুল আক্তার প্রথম আলোকে বলেন, কোনো শিক্ষাপ্রতিষ্ঠানের শিক্ষার্থীদের দাঁড়াতে বলা হয়নি। আর কোনো শিক্ষাপ্রতিষ্ঠানের শিক্ষক-কর্মচারীদের উপস্থিত হতেও বাধ্য করা হয়নি। যাঁরা এসেছেন তাঁরা নিজেদের ইচ্ছাতেই এসেছেন।
সংবর্ধনায় চিফ হুইপ আ স ম ফিরোজ বলেন, খালেদা জিয়া বাংলাদেশকে আন্তর্জাতিক জঙ্গি দেশে পরিণত করতে চান। আর এ কারণেই তিনি সাধারণ মানুষ পুড়িয়ে মারছেন।
সংবর্ধনা অনুষ্ঠানের অন্যদের মধ্যে উপস্থিত ছিলেন উপজেলা নির্বাহী কর্মকর্তা (ইউএনও) এ বি এম সাদিকুর রহমান, জেলা আওয়ামী লীগের যুগ্ম সাধারণ সম্পাদক কাজী আলমগীর ও জেলা মহিলা আওয়ামী লীগের সভাপতি কাজী কানিজ সুলতানা হেলেন প্রমুখ।
আরও পড়ুন:
শিক্ষার্থীদের রাস্তায় দাঁড় করিয়ে এবার চিফ হুইপকে সংবর্ধনাক্রেস্ট না ক্যাশ চাই ক্যাশ: সংবর্ধনায় চিফ হুইপ চিফ হুইপের মুখে ‘বাংলাদেশ জিন্দাবাদ’
