
হজরত শাহজালাল আন্তর্জাতিক বিমানবন্দরে দুজন যাত্রীর কাছে প্রায় এক কেজি সোনা উদ্ধার করেছেন শুল্ক গোয়েন্দা কর্মকর্তারা। এগুলোর মূল্য প্রায় ৪৫ লাখ টাকা বলে জানিয়েছেন শুল্ক গোয়েন্দা কর্মকর্তারা।
আটক দুই যাত্রী নিজেদের বোন বলে পরিচয় দিয়েছেন। তাঁদের বাড়ি রাজধানীর গেন্ডারিয়া এলাকায়। আজ মঙ্গলবার বিকেলে রিজেন্ট এয়ারের একটি ফ্লাইটে চট্টগ্রাম থেকে ঢাকা আসার পর আটক হন তাঁরা। ওই দুজনের স্বীকারোক্তির পরই আরও দুজনকে আটক করা হয়েছে।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, রিজেন্টের ফ্লাইটটি ব্যাংকক থেকে চট্টগ্রামে আসে। সেখান থেকে অভ্যন্তরীণ যাত্রী হিসেবে এরা উড়োজাহাজে ওঠেন। ঢাকায় বিমানবন্দরে আসেন। সেখানে আগমনী পয়েন্ট পার হওয়ার পরে তাঁদের জিজ্ঞাসা করা হয়। এ সময় তাঁদের অন্তর্বাসের ভেতর থেকে নয়টি সোনার বার আটক করা হয়। ঢাকায় আসার পথে আকাশপথে সোনার বারগুলো হস্তান্তর হয়েছে। বারগুলোর ওজন ৮৯৫ গ্রাম। এর মূল্য প্রায় ৪৫ লাখ টাকা। আটক যাত্রীর তথ্যমতে, এই ফ্লাইটে আরও দুজন পুরুষ যাত্রী তাঁদের দেখভালের দায়িত্বে ছিলেন।
দুই নারী যাত্রীদের তথ্যমতে, ওই দুই পুরুষকেও শুল্ক গোয়েন্দা আটক করেছে।
মূলত এই দুই পুরুষ যাত্রী সোনার মালিক বলে তাঁরা স্বীকার করেছেন। এঁরা হলেন সরয়ার ও বিপ্লব।
পরে আটক চারজনকে শুল্ক আইনে গ্রেপ্তার করা হয়েছে বলে শুল্ক গোয়েন্দা ও তদন্ত অধিদপ্তর জানিয়েছে।
