

ঈদে মহাসড়কে যানজট থাকবে না বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। আজ রোববার জাতীয় সংসদের ৩০০ বিধিতে দেওয়া এক বিবৃতিতে মন্ত্রী এ কথা বলেন।যানজট মোকাবিলায় পুলিশসহ সবার সহযোগিতা কামনা করে ওবায়দুল কাদের বলেন, ঈদ সামনে রেখে স্টেকহোল্ডারদের নিয়ে আজ একটি সভা আহ্বান করা হয়েছে। ঘরমুখো মানুষের নিরাপদে বাড়ি ফেরা, ঢাকা থেকে বের হওয়ার সড়কগুলো যানজটমুক্ত রাখা, মহাসড়কে যানজট মোকাবিলা এবং সড়ক নিরাপত্তাসহ অন্যান্য বিষয়ে মন্ত্রণালয় সক্রিয় রয়েছে।মন্ত্রী আরও বলেন, ‘মহাসড়কগুলো যান চলাচলের উপযোগী রয়েছে। ঈদের আগে তাৎক্ষণিকভাবে সড়ক মেরামতে সড়ক বিভাগের নির্মাণ ও মেরামত উপকরণ নিয়ে প্রকৌশলীদের ভ্রাম্যমাণ দল প্রস্তুত থাকবে। দেশবাসীকে আশ্বস্ত করতে চাই, মানুষ স্বস্তি নিয়ে বাড়ি ফিরতে পারবে।’
বাংলাদেশ, ভুটান, ভারত ও নেপালের মধ্যে সড়কপথে যাত্রীবাহী, ব্যক্তিগত ও পণ্যবাহী যান চলাচলে চুক্তির বিষয়ে বিবৃতি দিতে মন্ত্রী সংসদে দাঁড়ান। ভারত, ভুটান ও নেপালের সঙ্গে সড়ক যোগাযোগের বিষয়ে মন্ত্রী বলেন, সড়ক যোগাযোগ অর্থনীতির গতিকে ত্বরান্বিত করে। দক্ষিণ-পূর্ব এশিয়ায় চার প্রতিবেশী সন্দেহ-সংশয়ের দেয়াল ভেঙে নির্মাণ সোনালি সেতুবন্ধন তৈরি করতে যাচ্ছে।
