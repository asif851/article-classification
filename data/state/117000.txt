
সংরক্ষিত নারী সাংসদ (লালমনিরহাট-কুড়িগ্রাম) সফুরা বেগমের ছবি দিয়ে ফেসবুকে একটি ভুয়া অ্যাকাউন্ট খোলা হয়েছে। এ অভিযোগ তিনি গতকাল শুক্রবার রাতে লালমনিরহাট সদর থানায় সাধারণ ডায়েরি (জিডি) করেন। ফেসবুকে এই সাংসদের নিজের কোনো অ্যাকাউন্ট নেই।জিডিতে সফুরা বেগম উল্লেখ করেন, ‘আমার (সফুরা বেগমের) অজান্তে অজ্ঞাতনামা কে বা কারা আমার (সফুরা বেগমের) নাম দিয়ে ফেসবুকে একটি ভুয়া (ফেক) অ্যাকাউন্ট খোলে। আমি বিষয়টি জানতে পারলে তৎক্ষণাৎ ফেসবুকে দেখতে পারি যে আমার (সফুরা বেগমের) নাম ও ছবি দিয়ে অজ্ঞাতনামা কেউ একটি ফেসবুক অ্যাকাউন্ট খুলেছে। আমি বিষয়টি তদন্ত করে কিছু জানতে পারিনি। উক্ত অ্যাকাউন্টটি নিয়ে পরে যাতে কোনো ধরনের সমস্যা না হয়, সে জন্য বিষয়টি থানায় সাধারণ ডায়েরিভুক্ত করে রাখা হলো।’এ ব্যাপারে সফুরা বেগম বলেন, ‘“সফুরা বেগম এমপি” নামের ফেসবুক অ্যাকাউন্টটি আমার খোলা নয়, তাই ভবিষ্যতের যেকোনো অনাকাঙ্ক্ষিত সমস্যা বা ঝামেলা এড়াতে আমার শুভাকাঙ্ক্ষী ও পরিবারের সদস্যদের পরামর্শে থানায় সাধারণ ডায়েরি করলাম।’লালমনিরহাট সদর থানার ভারপ্রাপ্ত কর্মকর্তা (ওসি) মাহফুজ আলম বলেন, ওই ভুয়া অ্যাকাউন্টটি বন্ধ করাসহ কারা এর সঙ্গে জড়িত, তা চিহ্নিত করে প্রয়োজনীয় ব্যবস্থা নিতে সংশ্লিষ্ট ঊর্ধ্বতন মহলের সহযোগিতা চাওয়া হয়েছে।
