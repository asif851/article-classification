
নিম্নমানের ওষুধ উৎপাদনের অভিযোগে সাময়িকভাবে অনুমতিপত্র (লাইসেন্স) বাতিল করা নরসিংদীর মিষ্টিক ফার্মাসিউটিক্যালস লিমিটেড কর্তৃপক্ষ উৎপাদন অব্যাহত রেখেছে বলে অভিযোগ পাওয়া গেছে৷ গত ২৯ এপ্রিল ঔষধ প্রশাসন অধিদপ্তরের মহাপরিচালক স্বাক্ষরিত এক আদেশে প্রতিষ্ঠানটির অনুমতিপত্র বাতিল করা হয়৷ঢাকা-সিলেট মহাসড়কের পাশে নরসিংদীর ভাগদী এলাকায় অবস্থিত মেসার্স মিষ্টিক ফার্মাসিউটিক্যালস লিমিটেডের প্রধান ফটকে গত রোববার বেলা একটার দিকে গিয়ে শ্রমিকদের আসা-যাওয়া করতে দেখা গেছে৷ ভেতরে ঢুকতে গেলে নিরাপত্তাকর্মীরা এই প্রতিবেদককে বাধা দেন৷ পরিচয় দিলে তাঁরা কারখানার প্রকল্প কর্মকর্তা (প্লান্ট ইনচার্জ) ও ব্যবস্থাপক তুহিন রুমির সঙ্গে কথা বলেন৷ এরপর তুহিন নিজেই প্রধান ফটকে চলে আসেন৷ পরে তুহিন রুমি এই প্রতিবেদককে জানান, কারখানার ভেতরে প্রবেশে মালিকপক্ষের নিষেধাজ্ঞা রয়েছে৷ তবে নাম প্রকাশ না করার শর্তে একজন শ্রমিক বলেন, ‘আমাদের তো আর কোম্পানি বসিয়ে রেখে বেতন দেবে না৷ ভেতরে কাজই করতে হয়৷’ উৎপাদনকাজ অব্যাহত রয়েছে কি না, জানতে চাইলে তিনি এ বিষয়ে কোনো মন্তব্য করতে রাজি হননি৷জেলা ঔষধ প্রশাসনের কার্যালয় থেকে জানা গেছে, কারখানার সার্বিক পরিবেশ ওষুধ উৎপাদনের অনুপযোগী৷ সেখানে কোয়ালিটি ম্যানুয়েলসহ বিভিন্ন প্রটোকল, মেশিন রক্ষণাবেক্ষণ শিডিউল, পরিবেশ মনিটরিং শিডিউল এবং স্ট্যাবিলিটি প্রটোকল মানা হয় না৷ কারখানার উৎপাদিত পণ্যের জন্য রোগ-সংক্রমণমুক্ত এলাকা এবং পণ্য মজুত রাখার জায়গা নেই৷ রাসায়নিক পণ্য রাখার পৃথক ব্যবস্থা নেই৷ বৈধ উৎস থেকে কাঁচামাল সংগ্রহের প্রমাণ কারখানায় পাওয়া যায়নি৷ এ ছাড়া কারখানায় ওষুধ উৎপাদনে গুড ম্যানুফ্যাকচারিং প্র্যাকটিসেস (জিএমপি) যথাযথভাবে অনুসরণ করা হয় না৷ এসব কারণে ওই কোম্পানির অনুমতিপত্র সাময়িকভাবে বাতিল করা হয়েছে৷ বিদ্যমান অবস্থার মধ্যেই যদি ওই কোম্পানি ওষুধ উৎপাদন এবং বিপণন অব্যাহত রাখে, তবে তা জনস্বাস্থ্যের জন্য ঝুঁকিপূর্ণ হবে৷জেলা ঔষধ প্রশাসন কার্যালয়ের দায়িত্বপ্রাপ্ত কর্মকর্তা (ড্রাগ সুপার) গুলশান জাহান বলেন, ‘আমি কারখানায় গিয়ে সেটি বন্ধ করার জন্য এবং প্রধান ফটকে নোটিশ টাঙিয়ে দেওয়ার জন্য কর্তৃপক্ষকে নির্দেশ দিয়েছি৷ কিন্তু তারা নোটিশ টাঙায় নাই৷ খোঁজ নিয়ে প্রয়োজনীয় ব্যবস্থা নেব৷’২০০৭ সালে ওই কোম্পানির মালিকানাসংক্রান্ত জটিলতা তৈরি হওয়ার পর থেকে কারখানায় বিভিন্ন সমস্যা দেখা দেয়৷ কারখানায় উৎপাদিত ওষুধের মান নিয়েও নানা অভিযোগ উঠতে থাকে৷ এসব অভিযোগের ভিত্তিতে সম্প্রতি স্বাস্থ্যমন্ত্রী মোহাম্মদ নাসিম বিষয়টি তদন্তের নির্দেশ দেন৷ এরপর ঔষধ প্রশাসন অধিদপ্তর থেকে তিন সদস্যের তদন্ত কমিটি গঠন করা হয়৷ তদন্ত শেষে ২৯ এপ্রিল সাময়িকভাবে ওই কোম্পানির লাইসেন্স বাতিল করা হয়৷
