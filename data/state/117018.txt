
ফেনীতে ডাকাতের হামলায় আহত এক নারী গতকাল শনিবার মারা গেছেন। এর আগে গত শুক্রবার রাতে ফেনী সদর উপজেলার পাঁচগাছিয়া ইউনিয়নের দক্ষিণ কাশিমপুর গ্রামে ডাকাতের হামলায় তিনি আহত হন।স্থানীয় সূত্র জানায়, শুক্রবার দিবাগত রাত তিনটার দিকে দক্ষিণ কাশিমপুর গ্রামের বেনু চক্রবর্তীর বাড়িতে একদল সশস্ত্র ডাকাত হানা দেয়। বেনু চক্রবর্তীর ছেলে চন্দন চক্রবর্তী জানান, ডাকাতেরা নিজেদের পুলিশ পরিচয় দিয়ে ঘরের দরজা খুলতে বলে। এ সময় বাধা দেওয়ার চেষ্টা করলে ডাকাতেরা তাঁর মা প্রতিমা চক্রবর্তীকে (৪০) এলোপাতাড়ি কুপিয়ে জখম করে। তাঁকে রক্ষা করতে গিয়ে আহত হন তাঁর বাবা বেনু চক্রবর্তী (৪৮) ও জেঠাতো ভাই পলেন (২৫)। এ সময় তাঁদের চিৎকারে আশপাশের লোকজন ছুটে আসে।পরে এলাকাবাসী ধাওয়া করে গিয়াস উদ্দিন (২৮) নামের এক ডাকাতকে একটি বন্দুক ও দুটি কার্তুজসহ ধরে পুলিশে সোপর্দ করে। অন্য ডাকাতেরা পালিয়ে যায়। তিনি জানান, তাঁর মাকে গুরুতর আহত অবস্থায় প্রথমে ফেনী সদর হাসপাতালে নেওয়া হয়। সেখান থেকে তাঁকে চট্টগ্রাম মেডিকেল কলেজ হাসপাতালে স্থানান্তর করা হয়। গতকাল বিকেলে তিনি সেখানে মারা যান।পুলিশ সূত্র জানায়, গণপিটুনিতে আহত গিয়াস উদ্দিনকে পুলিশ হেফাজতে ফেনী সদর হাসপাতালে ভর্তি করা হয়েছে। গৃহকর্তা বেনু চক্রবর্তী ও তাঁর ভাতিজা পলেনকে স্থানীয় ক্লিনিকে ভর্তি করা হয়েছে।চন্দন চক্রবর্তীর দাবি, ডাকাতেরা দুটি স্বর্ণের হার, তিন জোড়া কানের দুল ও পাঁচটি মুঠোফোনসহ কিছু মালামাল লুটে নিয়ে গেছে।গতকাল সকালে ফেনীর অতিরিক্ত পুলিশ সুপার মো. সাইফুল হক ঘটনাস্থল পরিদর্শন করেছেন।ফেনী সদর মডেল থানার ভারপ্রাপ্ত কর্মকর্তা (ওসি) মাহবুব মোরশেদ জানান, এ ঘটনায় চন্দন চক্রবর্তী ফেনী থানায় মামলা করেছেন। গ্রেপ্তার গিয়াস উদ্দিনের দেওয়া তথ্যের ভিত্তিতে পুলিশ শহরের পাগলা মিয়া সড়ক এলাকার একটি বাসা থেকে শাহ আবদুল্লাহ ফয়সাল (২২) ও রমিজুল ইসলাম মিথুন (২২) নামের দুই ডাকাতকে গ্রেপ্তার করে। তাদের কাছ থেকে দুটি ছোরাসহ লুট হওয়া কিছু মালামাল উদ্ধার করা হয়েছে। তিনি জানান, এ ঘটনায় হত্যা ও অস্ত্র মামলা হয়েছে।
