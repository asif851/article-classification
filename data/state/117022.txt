
গাড়ি পোড়ানো ও ভাঙচুরের তিন মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে হাইকোর্টের দেওয়া জামিন বহাল রেখেছেন সুপ্রিম কোর্টের আপিল বিভাগ। প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ আজ রোববার এ আদেশ দেন।মির্জা ফখরুলের আইনজীবী এ কে এম এহসানুর রহমান বলেন, এই তিন মামলায় মির্জা ফখরুলকে হাইকোর্ট অভিযোগপত্র দেওয়ার আগ পর্যন্ত জামিন দিয়েছিলেন। আপিল বিভাগ অভিযোগপত্র দেওয়ার আগ পর্যন্ত জামিনের আদেশ বহাল রেখেছেন। তবে অভিযোগপত্র দেওয়ার পর তাঁকে বিচারিক আদালতে আত্মসমর্পণ করতে হবে।১৮ জুন পল্টন থানার দুটি ও মতিঝিল থানার একটি মামলায় মির্জা ফখরুলকে জামিন দেন হাইকোর্ট। বিচারিক আদালতে অভিযোগপত্র দাখিল না হওয়া পর্যন্ত এ জামিন দেওয়া হয়। ওই আদেশ স্থগিত চেয়ে রাষ্ট্রপক্ষ চেম্বার আদালতে আবেদন করে। চেম্বার আদালত কোনো স্থগিতাদেশ না দিয়ে আবেদনটি শুনানির জন্য আপিল বিভাগের নিয়মিত বেঞ্চে পাঠিয়ে দেন।চলতি বছরের শুরু থেকে উত্তপ্ত হয়ে ওঠে দেশের রাজনীতি। ৫ জানুয়ারির ‘একতরফা’ জাতীয় সংসদ নির্বাচনের বর্ষপূর্তি ঘিরে কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ নিয়ে রাজধানীর পল্টন ও মতিঝিল এলাকাসহ নানা জায়গায় গাড়ি ভাঙচুর, অগ্নিসংযোগসহ নাশকতার ঘটনা ঘটে। এ সময় পল্টন ও মতিঝিল থানায় মির্জা ফখরুলসহ বিএনপি-জামায়াতের অর্ধশতাধিক নেতা-কর্মীর বিরুদ্ধে একাধিক মামলা করা হয়।
মির্জা ফখরুলের আইনজীবীরা জানান, ২০০৯ সালে আওয়ামী লীগ নেতৃত্বাধীন মহাজোট সরকার ক্ষমতায় আসার পর গত কয়েক বছরে মির্জা ফখরুলের বিরুদ্ধে ৭৯টি মামলা হয়েছে। এর মধ্যে ৫ জানুয়ারি ও এর পরবর্তী সময়ে তাঁকে গাড়ি পোড়ানো, অগ্নিসংযোগ ও নাশকতার সাতটি মামলায় গ্রেপ্তার দেখানো হয়েছে। এই সাতটিতেই উচ্চ আদালত থেকে জামিন পেয়েছেন মির্জা ফখরুল।
গত ৬ জানুয়ারি থেকে কাশিমপুর কারাগারে বন্দী ছিলেন মির্জা ফখরুল। হাইকোর্টের নির্দেশে ১৩ জুন তাঁকে ওই কারাগার থেকে বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালে ভর্তি করা হয়।
