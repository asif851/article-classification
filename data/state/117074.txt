
রাজধানীর মিরপুরের পল্লবী থানায় নাশকতার অভিযোগে করা মামলায় বিএনপির জ্যেষ্ঠ যুগ্ম মহাসচিব রুহুল কবির রিজভীসহ নয়জনের বিরুদ্ধে গ্রেপ্তারি পরোয়ানা জারি হয়েছে। আজ সোমবার ঢাকা মহানগর দায়রা জজের ভারপ্রাপ্ত বিচারক রুহুল আমিন এই গ্রেপ্তারি পরোয়ানা জারি করেন। আদালত আগামী ২৩ আগস্ট আসামিদের গ্রেপ্তারি পরোয়ানা জারিসংক্রান্ত প্রতিবেদন দাখিলের তারিখ ধার্য করেছেন।তথ্যের সত্যতা নিশ্চিত করে ওই আদালতের কৌঁসুলি তাপস কুমার পাল প্রথম আলোকে বলেন, এই মামলার অভিযোগপত্র আমলে নিয়ে আদালত নয়জনের বিরুদ্ধে গ্রেপ্তারি পরোয়ানার আদেশ দিয়েছেন। আজ এ মামলায় অভিযোগপত্র আমলে নেওয়ার জন্য দিন ধার্য ছিল। বিএনপির স্থায়ী কমিটির সদস্য ব্যারিস্টার রফিকুল ইসলাম আজ আত্মসমর্পণ করে সংশ্লিষ্ট আদালত থেকে জামিন নেন।আদালত সূত্রে জানা গেছে, গত বছরের ২৭ জানুয়ারি গাড়ি ভাঙচুর ও অগ্নিসংযোগ এবং ককটেল বিস্ফোরণ ঘটিয়ে করে জনমনে আতঙ্ক সৃষ্টির অভিযোগ করে পল্লবী থানার পুলিশ বিস্ফোরক দ্রব্য নিয়ন্ত্রণ আইনে এ মামলা করে। পুলিশ তদন্ত শেষে চলতি বছরের ৩ মে ১৭ জনের বিরুদ্ধে অভিযোগপত্র দেয়। এ মামলায় সাতজন জামিনে ছিলেন। অভিযোগপত্রে ১০ জনকে পলাতক দেখিয়ে গ্রেপ্তারি পরোয়ানা জারির আবেদন করে পুলিশ। রফিকুল ইসলাম মিয়া আদালতে হাজির হয়ে জামিন নেওয়ার পর রুহুল কবির রিজভীসহ অন্য নয়জনের বিরুদ্ধে পরোয়ানা জারির আদেশ দেওয়া হয়।অন্যদের মধ্যে উল্লেখযোগ্য ব্যক্তিরা হলেন বিএনপি চেয়ারপারসনের তথ্যসচিব মারুফ কামাল খান সোহেল, চেয়ারপারসনের বিশেষ সহকারী শিমুল বিশ্বাস, জাতীয় সংসদের সংরক্ষিত নারী আসনের সাবেক সাং​সদ সৈয়দা আসিফা আশরাফী পাপিয়া, ঢাকা মহানগর বিএনপির সদস্যসচিব হাবিব-উন-নবী খান সোহেল ও ছাত্রদলের সাবেক সভাপতি আজিজুল বারী হেলাল।
