
গণতন্ত্র শেখ হাসিনার কারাগারে বন্দী বলে মন্তব্য করেছেন বিএনপির ভাইস চেয়ারম্যান আবদুল্লাহ আল নোমান। জাতীয়তাবাদী কৃষকদলের ৩৪তম প্রতিষ্ঠাবার্ষিকী উপলক্ষে আয়োজিত এক আলোচনা সভায় তিনি এ মন্তব্য করেন। আজ বৃহস্পতিবার চট্টগ্রাম প্রেসক্লাব মিলনায়তনে চট্টগ্রাম উত্তর জেলা কৃষকদল এই আলোচনা সভার আয়োজন করে।
আবদুল্লাহ আল নোমান বলেন, ‘রক্তের বিনিময়ে অর্জিত গণতন্ত্র এখন শেখ হাসিনার বৃহত্তর কারাগারে বন্দী। জনগণকে সম্পৃক্ত করে অহিংস আন্দোলনের মাধ্যমে গণতন্ত্র ও ভোটাধিকার পুনরুদ্ধারের চেষ্টা করব। আমরা ভোটাধিকার পুনরুদ্ধার করে ব্যালটের মাধ্যমে দখলদার সরকারকে বিদায় করব। সরকার যদি আমাদের অহিংস আন্দোলনে পুলিশ, র‌্যাব ও দলীয় গুন্ডা বাহিনী দিয়ে সহিংসতা চালায়, তাহলে আমরা জনগণকে নিয়ে প্রতিরোধ গড়ে তুলব।’
খালেদা জিয়া ও তারেক রহমানকে মিথ্যা মামলায় সাজা দিয়ে সরকার বিএনপিকে নিশ্চিহ্ন করার ষড়যন্ত্র করছে, অভিযোগ করে নোমান বলেন, বিএনপি জনগণকে সঙ্গে নিয়ে এসব ষড়যন্ত্র নস্যাৎ করে দেবে।
নোমান আরও বলেন, ‘বিনা মূল্যে সার দেওয়ার প্রতিশ্রুতি দিয়ে শেখ হাসিনা ২০০৮ সালের নির্বাচনে ক্ষমতায় এসেছিল। অথচ আওয়ামী লীগ ক্ষমতায় আসার পর কৃষি ও কৃষককে সবচেয়ে বেশি অবহেলা করছে। সার ও বীজসহ কৃষি উপকরণের দাম বৃদ্ধির কারণে কৃষক তাঁর উৎপাদিত পণ্যের ন্যায্য মূল্য পাচ্ছে না।
চট্টগ্রাম উত্তর জেলা কৃষকদলের সভাপতি ইসহাক কাদের চৌধুরীর সভাপতিত্বে অনুষ্ঠানে কৃষকদলের কেন্দ্রীয় সাংগঠনিক সম্পাদক এম এ হালিম, কুষ্টিয়ার ইসলামী বিশ্ববিদ্যালয়ের সাবেক উপাচার্য মোহাম্মদ ইনাম উল হক, উত্তর জেলা বিএনপির নেতা ইউনুচ চৌধুরী, নুরুল আমিন প্রমুখ বক্তব্য দেন।
