
ঢাকা-আরিচা মহাসড়কের সাভারের জোড়পুল এলাকায় ঢাকাগামী একটি যাত্রীবাহী মিনিবাসে বোমা ছুঁড়ে মেরেছে দুর্বৃত্তরা । এতে অন্তত ১০ জন আহত হয়েছেন।
পুলিশ ও প্রত্যক্ষদর্শী সূত্রে জানা যায়, বোমায় বাসটির সামনের অংশে আগুন ধরে যায়। এ ঘটনায় গুরুতর আহত তিনজনকে এনাম মেডিকেল কলেজ হাসপাতালে ভর্তি করা হয়েছে। তাঁরা হলেন প্রধানমন্ত্রীর উপদেষ্টা আনোয়ার হোসেন মঞ্জুর মালিকানাধীন এজিস টেক্সটাইল লিমিটেডের মহাব্যবস্থাপক (জিএম) রতন কুমার সাহা এবং গোপালগঞ্জের কাশিয়ানীর তাড়াইল গ্রামের বাসিন্দা নজরুল ইসলাম ও তাঁর বোন রেহানা আক্তার। তাঁদের মধ্যে রতন কুমারের অবস্থা আশঙ্কাজনক। তাঁর মাথায় আঘাত লেগেছে। তাঁকে হাসপাতালের নিবিড় পরিচর্যাকেন্দ্রে (আইসিইউ) বিশেষ ব্যবস্থায় বাঁচিয়ে রাখা হয়েছে।
