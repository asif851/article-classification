
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যা মামলার অভিযোগপত্র দ্রুত প্রদান ও এ হত্যাকাণ্ডে জড়িত ব্যক্তিদের গ্রেপ্তারের জন্য প্রধানমন্ত্রীর কাছে দাবি জানিয়ে বিবৃতি দিয়েছেন দেশের ২১ জন বিশিষ্ট নাগরিক। গতকাল বৃহস্পতিবার দুপুরে সন্ত্রাস নির্মূল ত্বকী মঞ্চের সদস্যসচিব কবি হালিম আজাদের সই করা এক বিজ্ঞপ্তিতে এ তথ্য জানানো হয়। বিবৃতিতে উল্লেখ করা হয়েছে, দুই বছর আগে ত্বকীকে নৃশংসভাবে হত্যা করা হয়। ত্বকী নিখোঁজ হওয়ার পরদিন তার ‘এ লেভেল’ পরীক্ষার ফল বের হয়। এতে দেখা যায়, ত্বকী পদার্থবিদ্যায় বিশ্বের সর্বোচ্চ এবং রসায়নে দেশের সর্বোচ্চ নম্বর পেয়েছিল। নিরপরাধ এ কিশোরের এ নৃশংস হত্যাকাণ্ডে দেশ ও দেশের বাইরে ব্যাপক ক্ষোভের সৃষ্টি হয়। এ হত্যার সুষ্ঠু বিচারের দাবিতে দেশ ও দেশের বাইরে বিভিন্ন কর্মসূচি পালন করা হয়। এখনো তা অব্যাহত আছে। বিবৃতিতে আরও বলা হয়, ‘ত্বকী হত্যা মামলার তদন্তকারী সংস্থা র্যা পিড অ্যাকশন ব্যাটালিয়ন (র্যা ব) এ হত্যার সঙ্গে জড়িত সন্দেহে দুজনকে গ্রেপ্তার করে। যাঁরা পরে আদালতে এই হত্যায় জড়িত থাকার বিষয়ে স্বীকারোক্তিমূলক জবানবন্দি দেন। অথচ আজও এ হত্যা মামলার অভিযোগপত্র দেওয়া হয়নি। আমরা মনে করি, বিচারহীনতার সংস্কৃতি মুক্তিযুদ্ধের চেতনার সঙ্গে সংগতিপূর্ণ নয়। আমরা অতি দ্রুত ত্বকী হত্যার অভিযোগপত্র এবং এ হত্যাকাণ্ডে জড়িত ব্যক্তিদের গ্রেপ্তারে প্রধানমন্ত্রীর কাছে জোর আবেদন জানাচ্ছি।’বিবৃতিতে সই করেছেন আনিসুজ্জামান, সিরাজুল ইসলাম চৌধুরী, কামাল লোহানী, আহমদ রফিক, হাসান আজিজুল হক, যতীন সরকার, সৈয়দ আনোয়ার হোসেন, বদিউল আলম মজুমদার, হায়াৎ মামুদ, কবি রফিক আজাদ, সুলতানা কামাল, সফিউদ্দিন আহমদ, সৈয়দ মনজুরুল ইসলাম, সারওয়ার আলী, মালেকা বেগম, শওকত আরা হোসেন, শফি আহমদ, শান্তনু কায়সার, মামুনুর রশীদ, আনু মুহাম্মদ ও এম এম আকাশ।
