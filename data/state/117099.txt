
টানা গরমে অতিষ্ঠ মানুষ। সবাই অপেক্ষায়, কবে বৃষ্টি হবে। কিন্তু ২ এপ্রিলের পর ঢাকায় বৃষ্টি দূরে থাক, আকাশে মেঘের ছিটেফোঁটাও নেই। তবে আবহাওয়া অফিস বলছে, শনিবার রাত থেকে রোববারের মধ্যে কোথাও কোথাও বৃষ্টির সম্ভাবনা রয়েছে। কোথাও কোথাও দাবদাহ কমবে। তবে আবহাওয়া প্রধানত শুষ্কই থাকবে।আবহাওয়াবিদ বজলুর রশিদ গতকাল রাতে প্রথম আলোকে বলেন, ‘ঢাকায় শনিবার রাতে বৃষ্টির সম্ভাবনা রয়েছে। এ ছাড়া গাজীপুর, টাঙ্গাইল, ময়মনসিংহে বৃষ্টি হতে পারে। সিলেট বিভাগের অনেক জায়গায় ভারী বর্ষণ হবে। তবে যশোর ও খুলনা অঞ্চলে দাবদাহ থাকবে। কিন্তু যেখানে বৃষ্টি হবে সেখানে দাবদাহ কমবে।’ ঢাকায় তাপমাত্রা রোববার ৩২ থেকে ৩৩ ডিগ্রি থাকবে বলে জানান ঢাকায় আবহাওয়া অধিদপ্তরের এই কর্মকর্তা।শনিবার সন্ধ্যা ছয়টা থেকে পরবর্তী ২৪ ঘণ্টার আবহাওয়ার পূর্বাভাসে বলা হয়েছে, সিলেট বিভাগের অনেক জায়গায় এবং যশোর ও কুষ্টিয়া অঞ্চলসহ রাজশাহী, রংপুর, ঢাকা ও চট্টগ্রাম বিভাগের দু-এক জায়গায় অস্থায়ী দমকা বা ঝোড়ো হাওয়াসহ বৃষ্টি অথবা বজ্রসহ বৃষ্টি হতে পারে। সেই সঙ্গে কোথাও কোথাও শিলাবৃষ্টি হতে পারে। এ ছাড়া সিলেট বিভাগের কোথাও কোথাও ভারী বর্ষণ হতে পারে। এ ছাড়া অন্যত্র দেশের আকাশ অস্থায়ীভাবে আংশিক মেঘলাসহ আবহাওয়া প্রধানত শুষ্ক থাকবে। তবে আগামী পাঁচ দিনে আবহাওয়ার উল্লেখযোগ্য পরিবর্তনের সম্ভাবনা নেই।আবহাওয়া অধিদপ্তরের তথ্য অনুযায়ী, ৩৬ থেকে ৩৮ ডিগ্রিকে মৃদু, ৩৮ থেকে ৪০ ডিগ্রিকে মাঝারি ও ৪০ ডিগ্রি সেলসিয়াসের চেয়ে বেশি তাপমাত্রাকে তীব্র তাপপ্রবাহ বলা হয়। রাজশাহী, পাবনা, যশোর ও কুষ্টিয়া অঞ্চলে তাপপ্রবাহ বয়ে যাচ্ছে এবং তা অব্যাহত থাকবে। সারা দেশে দিন এবং রাতের তাপমাত্রা প্রায় অপরিবর্তিত থাকতে পারে।১১ এপ্রিল দেশের সর্বোচ্চ তাপমাত্রা ছিল চুয়াডাঙ্গায় ৪০ দশমিক ৬ ডিগ্রি সেলসিয়াস। ওই দিন ঢাকায় সর্বোচ্চ তাপমাত্রা ছিল ৩৭ ডিগ্রি সেলসিয়াস। তবে গতকাল ঢাকার সর্বোচ্চ তাপমাত্রা ছিল ৩৪ দশমিক ৬। গতকাল দেশের সর্বোচ্চ তাপমাত্রা ছিল রাজশাহীতে ৩৮ দশমিক ৩ ডিগ্রি সেলসিয়াস।
