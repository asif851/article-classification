
ময়মনসিংহের ঈশ্বরগঞ্জ উপজেলার সর্বত্র আমন ধানের খেতে ‘পাতা মোড়ানো’ পোকার আক্রমণ দেখা দিয়েছে। কীটনাশক ছিটিয়েও কোনো কাজ না হওয়ায় কৃষকেরা দিশেহারা হয়ে পড়েছেন।উপজেলার ঘাগড়াপাড়া গ্রামের চাষি হাবু মিয়া জানান, প্রাকৃতিক অবস্থা ভালো থাকলেও এবার আমন মৌসুমের শুরুতে ইউরিয়া সারের সংকট দেখা দেয়। ঠিক সময়ে সার দিতে না পারায় অনেক কৃষকের জমি বিবর্ণ হয়ে গেছে। এমনিতেই কৃষকেরা ফলন কম হওয়ার আশঙ্কায় ছিলেন। এরই মধ্যে ধানের থোড় বেরোনোর পর পাতা মোড়ানো পোকার আক্রমণ দেখা দিয়েছে। এতে ধানের পাতাগুলো কুঁকড়ে যাওয়াসহ সাদা হয়ে যাচ্ছে। ধানের থোড় নষ্ট হয়ে যাচ্ছে।জাটিয়া গ্রামের কৃষক রতন মিয়া বলেন, ‘মাত্র ধানের থোড় বের হচ্ছে। এ মুহূর্তে পোকা সব তছনছ করে ফেলছে। এর প্রতিকার না করা হলে আমাদের মতো কৃষকের বড় ক্ষতি হয়ে যাবে।’উপজেলা কৃষি কর্মকর্তা আবদুল মাজেদ বলেন, ‘চলতি আমন মৌসুমে উপজেলার ১১টি ইউনিয়ন ও পৌরসভায় প্রায় ২০ হাজার হেক্টর জমিতে আমন ধানের চাষ হয়েছে। এখন খেতে যে পোকা দেখা দিয়েছে, সেটার নামই হচ্ছে “পাতা মোড়ানো পোকা”। আমন ধানের পাতা বেশি হলে এ পোকা আক্রমণ করে থাকে। আমরা কৃষকদের “একতারা”-জাতীয় তরল ওষুধ ব্যবহারের পরামর্শ দিচ্ছি। এ ছাড়া খেতে আলোর ফাঁদ সৃষ্টি করেও এ পোকার আক্রমণ কিছুটা নিয়ন্ত্রণ করা যায়।’
 
