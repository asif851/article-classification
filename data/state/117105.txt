
চাঁদপুরের মতলব উত্তর উপজেলায় মাদকাসক্ত এক তরুণকে থানায় এনে পুলিশে সোপর্দ করলেন তাঁর মা। গতকাল বুধবার সন্ধ্যায় এ ঘটনা ঘটে। আজ বৃহস্পতিবার সকালে তাঁকে ছয় মাসের কারাদণ্ড দেন ভ্রাম্যমাণ আদালত।
স্থানীয় কয়েকজন বাসিন্দা, পুলিশ ও পরিবার সূত্রে জানা গেছে, ওই তরুণের নাম রহমত উল্লাহ (৩০)। বাড়ি উপজেলার কাশিমনগর গ্রামে।  সূত্রটি জানায়, রহমত উল্লাহ দীর্ঘ দিন ধরে ইয়াবা ও গাঁজা সেবন করছেন। মাদকের টাকা না পেলে প্রায়ই তিনি তাঁর মা রহিমা বেগম ও বড় ভাই মালু মিয়াকে মারধর করতেন। বুধবার সকাল আটটায় মাদক কেনার জন্য মায়ের কাছে কিছু টাকা চান। এতে অপারগতা জানালে ওই তরুণ তাঁর মা ও বড় ভাইকে মারধর ও গালাগাল করেন। তাঁর অত্যাচারে অতিষ্ঠ হয়ে রহিমা বেগম তাঁর বিরুদ্ধে থানায় লিখিত অভিযোগ করেন। ওই দিন সন্ধ্যায় থানায় নিয়ে তাঁকে পুলিশের কাছে তুলে দেন। আজ সকাল ১০টায় পুলিশ তাঁকে ভ্রাম্যমাণ আদালতে পাঠায়। উপজেলা পরিষদে পরিচালিত ওই আদালত তাঁকে ছয় মাসের কারাদণ্ড দেন। ওই আদালত পরিচালনা করেন উপজেলা নির্বাহী কর্মকর্তা (ইউএনও) ও নির্বাহী হাকিম মোহাম্মদ মফিজুল ইসলাম। তরুণের মা রহিমা বেগম বলেন, তাঁর ছেলে মাদকাসক্ত। নেশা করার টাকা না পেলে প্রায়ই তাঁর গায়ে হাত তুলতেন। এ জন্য ছেলেকে পুলিশের কাছে দিয়েছেন। তাঁর শাস্তি হওয়া উচিত। থানার ভারপ্রাপ্ত কর্মকর্তা (ওসি) আলমগীর হোসেন মজুমদার বলেন, ওই ছেলের বিরুদ্ধে লিখিত অভিযোগ দেন তাঁর মা। থানায় এনে পুলিশের কাছেও তুলে দেন। তাঁর (রহমত উল্লাহ) বিরুদ্ধে মাদকদ্রব্য নিয়ন্ত্রণ আইনে মামলা হয়েছে। ইউএনও মোহাম্মদ মফিজুল ইসলাম বলেন, আজ দুপুর ১২টায় রহমত উল্লাহকে চাঁদপুর কারাগারে পাঠানো হয়েছে।
 
