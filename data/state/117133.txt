

রক্তনালির বিরল রোগে আক্রান্ত মুক্তামণির ডান হাতটা অক্ষত রেখেই যাতে অস্ত্রোপচার করা সম্ভব হয়, চিকিৎসকেরা প্রথমে সে চেষ্টা করবেন। তবে তা সম্ভব না হলে হাত কেটে হলেও অস্ত্রোপচার করতে হবে। কেননা, অস্ত্রোপচার না করলে তার মৃত্যুঝুঁকি আছে। মুক্তামণির বাবা-মা মেয়ের হাত কেটে ফেলতে হলেও অস্ত্রোপচারে সম্মতি দিয়েছেন। তাঁদের কাছে মেয়ের হাতের চেয়ে জীবন আগে।
আজ বৃহস্পতিবার ঢাকা মেডিকেল কলেজ হাসপাতালের বার্ন ইউনিটের সম্মেলনকক্ষে অনুষ্ঠিত সংবাদ সম্মেলনে এ কথা জানানো হয়েছে। সংবাদ সম্মেলনে চিকিৎসকেরা জানিয়েছেন, মুক্তামণির বায়োপসি করা হবে আগামী শনিবার। বায়োপসি (একধরনের অস্ত্রোপচার) করার সময় হাত থেকে ঠিক কতটুকু জায়গা কাটতে হবে, তা বায়োপসি করার সময় সিদ্ধান্ত নিতে হবে। আগে থেকে কিছুই বলা সম্ভব না। বায়োপসির ফলাফল থেকে জানা যেতে পারে তার বিরল রোগের নাম।
সাতক্ষীরায় জন্মের দেড় বছর পর থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে মুক্তামণির ডান হাতটি ফুলে অনেকটা কোলবালিশের মতো হয়ে যায়। মুক্তামণি বিছানাবন্দী হয়ে পড়ে। এখন তার বয়স ১০ বা ১২ বছর। মুক্তামণির রোগ নিয়ে সম্প্রতি গণমাধ্যমে খবর প্রকাশিত হয়। ব্যাপক আলোচনা চলে সামাজিক যোগাযোগমাধ্যমে। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন। বিনা মূল্যে তার চিকিৎসা চলছে।
সংবাদ সম্মেলনে বার্ন ও প্লাস্টিক সার্জারি ইউনিটের প্রধান সমন্বয়ক সামন্ত লাল সেন বলেন, প্রধানমন্ত্রী শেখ হাসিনা মুক্তামণির চিকিৎসা সিঙ্গাপুরের জেনারেল হাসপাতালে করা সম্ভব কি না, তা দেখার নির্দেশ দেন। তারপর বার্ন ইউনিটের পক্ষ থেকে সিঙ্গাপুরের হাসপাতালের সঙ্গে যোগাযোগ করা হয়। ভিডিও কনফারেন্সের মাধ্যমে মুক্তামণিকে সেখানকার চিকিৎসকদের দেখানো হয়। তার সব প্রতিবেদন পাঠানো হয়। তবে সেখান থেকে মুক্তামণির অবস্থাকে ‘ডিফিকাল্ট কেস’ বলে ই-মেইলে জানিয়েছেন চিকিৎসকেরা। তাঁরা বলেছেন, মুক্তামণির হাত কেটে ফেলতে হতে পারে। আর এই মুহূর্তে সিঙ্গাপুরে মুক্তামণির অস্ত্রোপচার করা সম্ভব হবে না, বিভিন্ন ডায়াগনোসিস করে দেখতে পারেন। প্রধানমন্ত্রীকে এ কথা জানানোর পর তিনি বার্ন ইউনিটেই মুক্তামণির চিকিৎসা করানোর নির্দেশ দিয়েছেন।
সামন্ত লাল সেন বলেন, ‘ঢাকা মেডিকেলের চিকিৎসকেরা কয়েক দিন আগেই জোড়া লাগানো যমজ শিশুকে অস্ত্রোপচার করে আলাদা করতে সফল হয়েছেন। দেশবাসী দোয়া করবেন, আর আমরা চেষ্টা করব। আমরা অগ্রাধিকার দেব, তার হাতটি যাতে রক্ষা করতে পারি।’
বার্ন অ্যান্ড প্লাস্টিক সার্জারি বিভাগের প্রধান অধ্যাপক আবুল কালাম বলেন, এই ধরনের বিরল রোগের চিকিৎসার অনেকগুলো স্তর থাকে। মুক্তামণি প্রথম যখন আসে, তখন তার হাত থেকে বের হওয়া গন্ধে কেউ টিকতে পারত না। এখন কিন্তু আর তার হাত থেকে গন্ধ বের হয় না। তার একটা অস্ত্রোপচার করে চিকিৎসা শেষ করা যাবে না। কমপক্ষে ৬ থেকে ৭টি অস্ত্রোপচার লাগবে। তার রক্তকণিকা কম থাকায় ঝুঁকি তো আছেই।
প্রধানমন্ত্রীর কার্যালয়ের পরিচালক চিকিৎসক জুলফিকার লেনিন বলেন, প্রধানমন্ত্রীর নির্দেশ অনুযায়ী মুক্তামণির চিকিৎসা চলছে। ঢাকা মেডিকেল কলেজ হাসপাতালের চিকিৎসকদের সক্ষমতা বেড়েছে। আশা করা হচ্ছে, সিঙ্গাপুরের চিকিৎসকেরা না পারলেও এখান চিকিৎসকেরা সফল হবেন।
ঢাকা মেডিকেল কলেজ হাসপাতালের পরিচালক মিজানুর রহমান বলেন, সিঙ্গাপুরে গিয়ে যেহেতু লাভ হবে না, তাই মুক্তামণির চিকিৎসা এখানেই হবে। মুক্তামণির বাবা-মায়ের সঙ্গে কথা বলে সার্বিক পরিস্থিতি জানানো হয়েছে। তাঁরা হাত যদি কেটে ফেলতেও হয়, তাতেও অস্ত্রোপচার করতে রাজি আছেন। তবে এখানকার চিকিৎসকেরা সর্বোচ্চ চেষ্টা করবেন, যাতে হাতটি রক্ষা করা যায়।
সংবাদ সম্মেলনে উপস্থিত মুক্তামণির মা আসমা খাতুন বলেন, ‘এখানকার চিকিৎসায় আমরা খুব সন্তুষ্ট। বাড়িতে থাকলে মেয়ে এত ভালো থাকত না। আমি আমার মেয়ের জন্য সবার কাছে দোয়া চাই।’
সংবাদ সম্মেলনের পর বার্ন ইউনিটের কেবিনে কথা হয় মুক্তামণির সঙ্গে। এ সময় তার মা আসমা খাতুন আস্তে করে জানালেন, মুক্তামণির দাদাও ঢাকা মেডিকেল কলেজ হাসপাতালে ভর্তি ছিলেন। তিনি গতকাল বুধবার রাতে মারা গেছেন। দাদা মুক্তামণিকে অনেক আদর করতেন, তাই তাঁর মারা যাওয়ার খবর মুক্তামণিকে জানানো হয়নি।
এই প্রতিবেদকের সঙ্গে মুক্তামণির খানিকটা সখ্য গড়ে উঠেছে। নিজেই জানাল, তার বাবা দাদাকে নিয়ে খুলনা গিয়েছেন। দাদাকে রেখে চলে আসবেন। বায়োপসি হবে, তা মুক্তামণি জানে। তাঁর ভাষায়, এটা না করে তো আর কোনো উপায় নেই। তাই সে ভয় পাচ্ছে না।
মনমেজাজ ভালো থাকায় সে প্রতিবেদককে একটি গজলও গেয়ে শোনাল। বলল, গাইতে কষ্ট হয়। নিজেই জানতে চাইল, তার গজল কেমন হয়েছে? সাতক্ষীরার কামারবাইশালের মুদি দোকানি ইব্রাহিম হোসেনের দুই মেয়ে হীরামণি ও মুক্তামণি। তারা যমজ দুই বোন। হীরামণি সম্পূর্ণ সুস্থ থাকলেও মুক্তামণি বিরল রোগে আক্রান্ত। হীরামণি এখন চতুর্থ শ্রেণিতে পড়ছে। মুক্তামণি স্কুল থেকে দ্বিতীয় শ্রেণির বই এনেছিল, কিন্তু তার আর স্কুলে যাওয়া হয়নি।
