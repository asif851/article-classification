
মুক্তিযুদ্ধকালে মানবতাবিরোধী অপরাধে মৃত্যুদণ্ডপ্রাপ্ত মীর কাসেম আলীর ফাঁসি কার্যকরকে কেন্দ্র করে কাশিমপুর কেন্দ্রীয় কারাগারের বাইরে চার স্তরের নিরাপত্তা নেওয়া হয়েছে। পুলিশ পাহারায় রাত পৌনে নয়টার দিকে তিনটি অ্যাম্বুলেন্স কারাগারে ঢোকে। এরপর রাত সাড়ে নয়টার পর কারাগারে ঢুকেছেন গাজীপুরের জেলা প্রশাসক, সিভিল সার্জন ও একজন অতিরিক্ত জেলা ম্যাজিস্ট্রেট।গাজীপুরের পুলিশ সুপার (এসপি) মোহাম্মদ হারুন অর রশিদ কারাগারের সামনে সাংবাদিকদের বলেন, কেন্দ্রীয় কারাগার হিসেবে সব সময়ই অতিরিক্ত নিরাপত্তা থাকে। আজকের বিরাজমান পরিস্থিতির কারণে চার স্তরের নিরাপত্তা নেওয়া হয়েছে। পুলিশ, র‍্যাবসহ বিভিন্ন বাহিনীর সাড়ে ৪০০ সদস্য এখানে আছেন। এ ছাড়া গাজীপুরের প্রতিটি গুরুত্বপূর্ণ স্থানে নিরাপত্তা জোরদার করা হয়েছে।পুলিশ পাহারায় লাশ পৌঁছে দেওয়া হবে কি না, জানতে চাইলে এসপি বলেন, ‘কারা কর্তৃপক্ষ যেভাবে বলবে, আমরা সেভাবে করব।’রাত পৌনে নয়টার দিকে পর তিনটি অ্যাম্বুলেন্স ঢোকে কাশিমপুর কারাগারে। রাত সাড়ে নয়টার পর গাজীপুরের জেলা প্রশাসক এস এম আলম, সিভিল সার্জন আলী হায়দার খান ও অতিরিক্ত জেলা ম্যাজিস্ট্রেট রাহেনুল ইসলাম কারাগারে ঢুকেছেন।
এর আগে সন্ধ্যায় মীর কাসেমের সঙ্গে কাশিমপুর কেন্দ্রীয় কারাগারে শেষ দেখা করেন তাঁর পরিবারের সদস্যরা। সাক্ষাৎ শেষে বেরিয়ে প্রথম আলোকে তাঁর স্ত্রী খন্দকার আয়েশা খাতুন বলেন, ‘তিনি (মীর কাসেম) আমাকে বলেছেন, তাঁকে ফাঁসির কথা জানানো হয়েছে। মানিকগঞ্জে তাঁকে দাফন করা হবে।’মীর কাসেম শেষ ইচ্ছার কথা জানিয়েছেন কি না, জানতে চাইলে আয়েশা খাতুন বলেন, শেষ মুহূর্তেও ছেলের সঙ্গে দেখা না হওয়ায় আক্ষেপ করেছেন তিনি।
আরও পড়ুন: 
ছবিতে কাশিমপুর কারাফটক ও মীর কাসেমের পরিবার
