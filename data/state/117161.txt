

বঙ্গবন্ধুর ছবি বিকৃতির অভিযোগে সাংসদ এম এ লতিফের মাথায় আঘাত করার জন্য নেতা-কর্মীদের প্রতি আহ্বান জানিয়েছেন চট্টগ্রাম নগর আওয়ামী লীগের সভাপতি এ বি এম মহিউদ্দিন চৌধুরী। তিনি লতিফের সহযোগীদের তালিকা করারও নির্দেশ দেন।
আজ মঙ্গলবার বিকেলে লালদীঘি ময়দানে আয়োজিত প্রতিবাদে সমাবেশে প্রধান অতিথির বক্তব্যে মহিউদ্দিন চৌধুরী এসব কথা বলেন। নাগরিক মঞ্চ চট্টগ্রামের ব্যানারে ‘জাতির জনক বঙ্গবন্ধু শেখ মুজিবুর রহমানের প্রতিকৃতি বিকৃতিকারীর গ্রেপ্তার, বিচার ও শাস্তির দাবিতে’ এ সমাবেশের আয়োজন করা হয়। এতে আওয়ামী লীগ, যুবলীগ, ছাত্রলীগ, শ্রমিক লীগসহ বিভিন্ন সংগঠনের নেতা-কর্মীরা অংশ নেন।
এ বি এম মহিউদ্দিন চৌধুরী বলেন, ‘এম এ লতিফের অপকর্মের বিরুদ্ধে মানুষের ক্ষোভ রয়েছে। তিনি বঙ্গবন্ধুর ছবি বিকৃত করে পাপ করেছেন। এর প্রতিবাদে কিছুদিন আগে সভা হয়েছিল। সেখানে কিছু আলটিমেটাম দেওয়া হয়েছিল। কিন্তু কোনো ফল হয়নি।’
গত ১৫ ফেব্রুয়ারি লালদীঘি ময়দানে সমাবেশ করে নাগরিক মঞ্চ। চট্টগ্রাম নগর আওয়ামী লীগের সভাপতি এ বি এম মহিউদ্দিন চৌধুরী ওই সমাবেশে বঙ্গবন্ধুর ছবি বিকৃত করার অভিযোগে সাংসদ এম এ লতিফকে ১৫ দিনের মধ্যে গ্রেপ্তার ও তাঁর সম্পত্তি বাজেয়াপ্ত করার দাবি জানান।
আজকের সমাবেশে মহিউদ্দিন চৌধুরী বলেন, ‘লতিফ যেন চট্টগ্রামে আসতে না পারে। তার সাথে যে সহযোগী আছে, সে গাড়িতে করে তাকে নিয়ে আসে। কেন নিয়ে আসবে? কোন শক্তির বলে? তাদের আমি চিনি। কেন লতিফকে নিয়ে বঙ্গবন্ধুর কন্যার কাছে যাবেন? তারা কারা? তারা পাকিস্তানি মনোভাবাপন্ন ব্যক্তি।’
অন্যায়কারীদের বিচার হবে উল্লেখ করে এ বি এম মহিউদ্দিন চৌধুরী বলেন, ‘অনেকে খোন্দকার মোশতাকের মতোই গোপনে-প্রকাশ্যে চক্রান্ত করছে। হুমকি প্রদর্শন করছে। হুমকি দিয়ে লাভ নেই।’
মহিউদ্দিন চৌধুরীর বক্তৃতা চলাকালে মঞ্চের সামনে একদল তরুণ স্লোগান দিতে থাকে। স্লোগান বন্ধ করার জন্য কয়েকবার অনুরোধ করেন তিনি। তার পরও বন্ধ না করলে তাঁদের উদ্দেশে মহিউদ্দিন চৌধুরী বলেন, ‘তোমরা কারা? তোমরা লতিফের লোক। এদের বের করে দাও।’
নেতা-কর্মীদের সংগঠিত হওয়ার আহ্বান জানিয়ে সাবেক মেয়র মহিউদ্দিন চৌধুরী বলেন, ‘প্রতি এলাকাতে লাঠি নিয়ে সংগঠিত হবেন। লতিফকে দেখলেই মাথায় আঘাত করবেন। আর লতিফের সহযোগী যাঁরা আছেন, তাঁদের তালিকা করবেন। এক মাস সময় দেওয়া হলো। তালিকা করে তা আমাকে দেবেন। যে যত শক্তিশালীই হোক না কেন, আমার জীবনকে বাজি রেখে হলেও অন্যায়কারীদের বিরুদ্ধে ব্যবস্থা নেওয়া হবে।’
সমাবেশে মহিউদ্দিন চৌধুরী বলেন, ‘লতিফের পক্ষাবলম্বন করছেন তাঁরা, যাঁরা প্রধানমন্ত্রীর আশপাশে দাঁড়িয়ে গুণকীর্তন করছেন। তাঁরা কারা আমি জানি। তাঁরা প্রধানমন্ত্রীকে বলেছেন মহিউদ্দিন চৌধুরী পাগল হয়ে গেছে।’
নাগরিক মঞ্চ, চট্টগ্রামের আহ্বায়ক এ কে এম বেলায়েত হোসেনের সভাপতিত্বে ও নগর আওয়ামী লীগের আইন বিষয়ক সম্পাদক ইফতেখার সাইমুল চৌধুরীর সঞ্চালনায় সমাবেশে বক্তব্য দেন নগর আওয়ামী লীগের সহসভাপতি খোরশেদ আলম সুজন, চট্টগ্রাম নগর মহিলা আওয়ামী লীগের সভানেত্রী হাসিনা মহিউদ্দিন, সিটি করপোরেশনের কাউন্সিলর মোরশেদ আকতার চৌধুরী ও নীলু নাগ, নগর ছাত্রলীগের সভাপতি ইমরান আহমেদসহ ১৪ দলের নেতারা।
গত ৩০ জানুয়ারি প্রধানমন্ত্রী শেখ হাসিনার চট্টগ্রাম সফরকে ঘিরে সাংসদ এম এ লতিফের উদ্যোগে আগ্রাবাদ ও বিমানবন্দর সড়কে অসংখ্য ফেস্টুন লাগানো হয়। এসব ফেস্টুনে ব্যবহার করা ছবিতে লতিফের অবয়বের ওপর বঙ্গবন্ধুর মুখমণ্ডল জুড়ে দেওয়া হয়। এ নিয়ে চট্টগ্রাম নগর আওয়ামী লীগে উত্তেজনা দেখা দেয়। পরে লতিফ সংবাদ সম্মেলন করে স্বীকার করেন বঙ্গবন্ধুর ছবি বিকৃত করা হয়েছে। এ জন্য গ্রাফিক ডিজাইনারকে অভিযুক্ত করেন এবং ছবি বিকৃতির ঘটনায় দুঃখ প্রকাশ করেন।
