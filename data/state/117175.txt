
প্রায় এক সপ্তাহ ধরে চলা মাঝারি ও ভারী বর্ষণে কক্সবাজার ও চট্টগ্রামের বিভিন্ন স্থানে সৃষ্ট বন্যা পরিস্থিতির উন্নতি হতে শুরু করেছে। গত শনিবার থেকে বৃষ্টি কমতে থাকার সঙ্গে এ উন্নতি শুরু হয়। তবে হাজার হাজার ঘরবাড়ি এখনো পানির নিচে। নলকূপ ডুবে থাকায় খাওয়ার পানির সংকটের পাশাপাশি ডায়রিয়াসহ নানা রোগব্যাধি ছড়াচ্ছে। দুর্গত লাখো মানুষ এখনো রয়েছে ত্রাণবঞ্চিত।
কক্সবাজারের বিভিন্ন এলাকা থেকে পানি নামতে শুরু করেছে। ভেসে উঠছে ভাঙাচোরা সড়ক। কিন্তু হাজার হাজার ঘরবাড়ি পানিতে নিমজ্জিত থাকায় পাঁচ লাখের বেশি মানুষ এখনো রয়েছে দুর্ভোগে। এসব মানুষের অনেকেই ছয় দিন ধরে ঘূর্ণিঝড় আশ্রয়কেন্দ্রে মানবেতর জীবন কাটাচ্ছে।
কক্সবাজার জেলার অন্যতম দুর্গত উপজেলা পেকুয়া। শুধু এ উপজেলাতেই প্রায় ২০ হাজার ঘরবাড়ি পুরোপুরি বা আংশিক ক্ষতিগ্রস্ত হয়েছে। বসতঘর হারিয়ে আশ্রয়কেন্দ্র ও বিভিন্ন উঁচু ভবনে ঠাঁই নেওয়া এসব পরিবার এখনো ঘরে ফিরতে পারছে না। পরিবারগুলোর অনেকে ক্ষোভ প্রকাশ করে বলেছে, কেউ তাদের সাহায্যে এগিয়ে আসছেন না। নির্বাচন এলেই শুধু জনপ্রতিনিধিরা এসে হাতে-পায়ে ধরেন।
পেকুয়া সদর ইউনিয়ন পরিষদের (ইউপি) চেয়ারম্যান বাহাদুর শাহ বলেন, মেহেরনা বেড়িবাঁধ ভেঙে তাঁর এ ইউনিয়নের অন্তত সাড়ে ছয় হাজার ঘরবাড়ি বিধ্বস্ত হয়েছে বা স্রোতে ভেসে গেছে।
পেকুয়া উপজেলা পরিষদের চেয়ারম্যান শাফায়েত আজিজ বলেন, উপজেলার ৩১ হাজার ৮৯৩টি পরিবারের অন্তত ১৫ হাজার ঘরবাড়ি পুরোপুরি ক্ষতিগ্রস্ত হয়েছে। আংশিক ক্ষতিগ্রস্ত হয়েছে পাঁচ হাজার।
পানি সরে যাওয়ায় কক্সবাজার-টেকনাফ, কক্সবাজার-রামু, রামু-নাইক্ষ্যংছড়ি সড়কে যানবাহন চলাচল শুরু হয়েছে। কিন্তু রামু, চকরিয়া, পেকুয়া, উখিয়া, সদর কক্সবাজারসহ বিভিন্ন উপজেলার অভ্যন্তরীণ পথের অর্ধশতাধিক সড়ক ব্যাপকভাবে ক্ষতিগ্রস্ত হওয়ায় এসব সড়কে যানচলাচল বন্ধ রয়েছে। এতে বহু মানুষকে দুর্ভোগ পোহাতে হচ্ছে।
গতকাল রোববার কক্সবাজার সদর উপজেলার ভুমরিয়াঘোনা-ভাদিতলা সড়ক পরিদর্শন করে দেখা যায়, বন্যার স্রোতে সড়কটির কয়েকটি অংশ পুরোপুরি বিলীন হয়ে গেছে। বাঁকখালী রাবার ড্যাম সড়কের কয়েকটি অংশও ভেঙে গেছে। কক্সবাজার শহরের হোটেল-মোটেল এলাকার পাকা সড়কটির কিছু অংশও বিলীন হয়েছে। এতে কিছু হোটেল ও ঘরবাড়ি হুমকির মুখে।
এলজিইডি কক্সবাজারের নির্বাহী প্রকৌশলী মনজুরুল আলম সিদ্দিকী জানান, বন্যার পানি নামার সঙ্গে সঙ্গে আট উপজেলায় শতাধিক ভাঙা সড়ক ভেসে উঠেছে। ভাঙনের কবলে পড়েছে অন্তত ৩০টি পাকা সড়ক। এসব সড়কে যানবাহনের চলাচল সম্ভব নয়। পানি পুরোপুরি নেমে গেলে ক্ষতিগ্রস্ত সড়কের সংখ্যাও অনেক বেড়ে যাবে।
এদিকে বিভিন্ন উপজেলায় নলকূপগুলো নিমজ্জিত থাকায় পানীয় জলের তীব্র সংকট চলছে। চকরিয়া, পেকুয়া, উখিয়া ও টেকনাফের বন্যাদুর্গত এলাকার ঘরে ঘরে ডায়রিয়াসহ নানা রোগ ছড়িয়ে পড়ছে। এ প্রসঙ্গে জেলা সিভিল সার্জন কমর উদ্দিন বলেন, বন্যা-পরবর্তী পরিস্থিতি মোকাবিলায় আটটি উপজেলার প্রায় ২০০ গ্রামে স্বাস্থ্য বিভাগের ৮৮টি চিকিৎসক দল কাজ করছে। চিকিৎসকসহ সংশ্লিষ্ট ব্যক্তিদের ছুটি বাতিল করা হয়েছে।
কক্সবাজারের ভারপ্রাপ্ত জেলা প্রশাসক অনুপম সাহা বলেন, ক্ষতিগ্রস্ত ব্যক্তিদের তালিকা তৈরি হচ্ছে। এরপর সরকারি উদ্যোগে সহায়তা দেওয়া হবে।
চট্টগ্রামের সাতকানিয়ায় গতকাল বন্যা পরিস্থিতির কিছুটা উন্নতি হয়েছে। তবে অধিকাংশ গ্রাম এখনো রয়েছে তলিয়ে। সাতকানিয়া আদালত ভবনও ছিল হাঁটুপানিতে ডুবে। এ অবস্থায় আদালতের কার্যক্রম বন্ধ আছে। সাতকানিয়া উপজেলা নির্বাহী কর্মকর্তা (ইউএনও) মোহাম্মদ উল্লাহ বলেন, বন্যায় উপজেলার একটি পৌরসভা ও সব কটি ইউনিয়ন ক্ষতিগ্রস্ত হয়েছে।
চন্দনাইশ উপজেলার কয়েকটি গ্রামের দুই শতাধিক পরিবার এখনো রয়েছে পানিবন্দী। অনেক গ্রামীণ সড়ক ডুবে আছে। উপজেলা নির্বাহী কর্মকর্তা (ইউএনও) সনজিদা শরমিন বলেন, এসব এলাকার আউশ ধান, সবজি খেত নিমজ্জিত থাকায় ফসলের ব্যাপক ক্ষতি হবে বলে আশঙ্কা করা হচ্ছে।
দুর্গতদের জন্য বিশেষ বরাদ্দ: কক্সবাজার, চট্টগ্রাম ও বান্দরবানের বন্যাদুর্গত লোকজনের জন্য দুর্যোগ ব্যবস্থাপনা ও ত্রাণ মন্ত্রণালয় বিশেষ বরাদ্দ দিয়েছে বলে গতকাল এক সংবাদ বিজ্ঞপ্তিতে জানিয়েছেন এ মন্ত্রণালয়ের সিনিয়র তথ্য অফিসার মোহাম্মদ ওমর ফারুক দেওয়ান।
বিজ্ঞপ্তিতে বলা হয়, এই বরাদ্দ ছাড়াও জরুরি দুর্যোগকালে ত্রাণ তৎপরতা চালানোর জন্য প্রতি জেলায় ১০০ মেট্রিক টন খাদ্যশস্য ও দুই লাখ টাকা করে বরাদ্দ সংরক্ষিত রাখা হয়েছে।
{প্রতিবেদন তৈরিতে সহায়তা করেছেন: নিজস্ব প্রতিবেদক, কক্সবাজার; চকরিয়া (কক্সবাজার), পটিয়া ও সাতকানিয়া (চট্টগ্রাম) প্রতিনিধি}
