
বরিশাল সরকারি শিশু পরিবারে (উত্তর) দুই শিশুকে নির্যাতনের সত্যতা পেয়েছে তদন্ত কমিটি। শিশু পরিবারের স্বাস্থ্য সহকারী দুলাল মিয়া নির্যাতনের ঘটনায় সরাসরি যুক্ত। তদন্তে শিশু পরিবারের উপপরিচালক ও উপতত্ত্বাবধায়কের দায়িত্বে অবহেলারও সত্যতা পাওয়া গেছে।অতিরিক্ত জেলা প্রশাসক আবুল কালাম আজাদের নেতৃত্বাধীন তদন্ত কমিটি ২১ জুলাই তাদের প্রতিবেদন জেলা প্রশাসক গাজী মো. সাইফুজ্জামানের কাছে জমা দিয়েছে। ওই প্রতিবেদনের পরপরই উপতত্ত্বাবধায়ক ইসমত আরা খানমকে মানিকগঞ্জে শাস্তিমূলক বদলি করা হয়েছে। নির্যাতনের ঘটনাটি ঘটে ৪ জুলাই।তদন্ত প্রতিবেদনে বলা হয়েছে, দুই শিশুকে নির্যাতনের বিষয়টি আড়াল করার চেষ্টা করেছে কর্তৃপক্ষ। গণমাধ্যমে বিষয়টি প্রকাশিত হলে ১৪ জুলাই সাত সদস্যের তদন্ত কমিটি করে জেলা প্রশাসন।কমিটির প্রধান অতিরিক্ত জেলা প্রশাসক (সার্বিক) মো. আবুল কালাম আজাদ গতকাল বুধবার বলেন, দুই শিশুকে শারীরিকভাবে নির্যাতনের সত্যতা পাওয়া গেছে। তদন্ত কমিটির পর্যবেক্ষণে মনে হয়েছে, দীর্ঘদিনের পুঞ্জীভূত অনিয়ম ও অবহেলায় এ ঘটনা ঘটেছে। এ জন্য প্রতিষ্ঠানের উপপরিচালক মনোজ কুমার ঘরামি ও উপতত্ত্বাবধায়ক ইসমত আরা খানমের কর্তব্য পালনে অবহেলা খুঁজে পাওয়া গেছে।সমাজসেবা অধিদপ্তরের পরিচালক (প্রশাসন) এ কে এম খায়রুল হক বলেন, ‘তদন্ত কমিটির প্রতিবেদন আমরা পেয়েছি।’
