
ব্যাংক খাতে শৃঙ্খলা ফিরিয়ে আনার পরামর্শ দিয়েছেন দেশের প্রিন্ট ও ইলেকট্রনিক গণমাধ্যমের সম্পাদক, প্রকাশক ও প্রধান নির্বাহীরা। তাঁদের মতে, শৃঙ্খলা ফেরানোর কাজটি শুরু করতে হবে বাংলাদেশ ব্যাংক থেকেই। বাংলাদেশ ব্যাংককে তাদের কর্মকাণ্ডের জন্য জবাবদিহির আওতায় আনতে হবে।
আজ রোববার সচিবালয়ে অর্থ প্রতিমন্ত্রী মো. আব্দুল মান্নানের সঙ্গে অনুষ্ঠিত প্রাক–বাজেট আলোচনায় তাঁরা এমন পরামর্শ দেন। তাঁরা বলেন, ব্যাংক খাতের অবস্থা খুবই খারাপ। করদাতাদের টাকায় ব্যাংকগুলোতে পুঁজি দিতে হচ্ছে। ব্যাংক খাতের উন্নয়নে সরকারকে প্রয়োজনীয় পদক্ষেপ নেওয়ার পরামর্শ দেন তাঁরা।
সম্পাদকেরা বলেন, মোট দেশজ উৎপাদনের (জিডিপি) প্রবৃদ্ধির কত শতাংশ দুর্নীতিতে চলে যায়, তা বের করতে কোনো কার্যকর পদক্ষেপ সরকারের পক্ষ থেকে দেখা যায় না। দুর্নীতি দমন কমিশন (দুদক) চুনোপুঁটিদের ধরছে। রুই–কাতলারা বাদ চলে যাচ্ছে।
দেশে বিনিয়োগের পরিবেশ তৈরি, বিজ্ঞাপনের নামে বিদেশে টাকা চলে যাওয়া প্রতিরোধ, নিউজপ্রিন্ট আমদানিতে ভ্যাট কমানো, করের আওতা বাড়ানো ও ভ্যাট বাস্তবায়নে জোর দেওয়ার পরামর্শ দেন তাঁরা।
‘সমকাল’–এর প্রকাশক এ কে আজাদ, ‘প্রথম আলো’র সহযোগী সম্পাদক আব্দুল কাইয়ুম, ‘আমাদের অর্থনীতি’র সম্পাদক নাঈমুল ইসলাম খান, ‘বাংলাদেশ প্রতিদিন’–এর সম্পাদক নঈম নিজাম, ‘আমাদের সময়’–এর সম্পাদক গোলাম সারোয়ার প্রমুখ বক্তব্য দেন। এতে অর্থ মন্ত্রণালয়ের চার বিভাগের সচিবেরা উপস্থিত ছিলেন।
