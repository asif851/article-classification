
চট্টগ্রামের মিরসরাইয়ের বারইয়ারহাট পৌরসভায় গত ২৬ নভেম্বর একটি বাসে আগুন দেওয়ার কথা স্বীকার করে আদালতে জবানবন্দি দিয়েছেন জোরারগঞ্জ ইউনিয়ন ছাত্রদলের সভাপতি শাহাদাত হোসেন।জোরারগঞ্জ থানার পুলিশ জানায়, গত ৫ ডিসেম্বর চট্টগ্রাম মুখ্য বিচারিক হাকিমের আদালতে ছাত্রদলের নেতা শাহাদাত বাসটিতে আগুন দেওয়ার কথা স্বীকার করে ১৬৪ ধারায় স্বীকারোক্তিমূলক জবানবন্দি দেন।পুলিশ জানায়, গত ২ ডিসেম্বর রাতে উপজেলার সোনাপাহাড় এলাকায় একটি বাসে আগুন দেওয়ার সময় পুলিশের হাতে গ্রেপ্তার হন শাহাদাত হোসেন। গ্রেপ্তারের পর পুলিশের প্রাথমিক জিজ্ঞাসাবাদে তিনি বাসে আগুন দেওয়ার দায় স্বীকার করেন। এ ছাড়া তাঁর সঙ্গে আরও পাঁচ সহযোগী ছিল বলে তিনি পুলিশকে জানান।জোরারগঞ্জ থানার উপপরিদর্শক (এসআই) ও মামলার তদন্ত কর্মকর্তা সত্য রঞ্জন বলেন, তদন্তে জানা গেছে ২৬ নভেম্বর রাতে বারইয়ারহাটে বাসে আগুন দেওয়ার সঙ্গে উপজেলা ছাত্রদলের আরও পাঁচ নেতা-কর্মী জড়িত ছিলেন।
 
