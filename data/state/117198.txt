
তিন দিনের ছুটিতে পর্যটকের পদচারণে মুখর হয়ে উঠেছে রাঙামাটি শহর। বড়দিন উপলক্ষে ২৫ ডিসেম্বর সরকারি ছুটি। গতকাল শুক্রবার ও আজ শনিবার সাপ্তাহিক ছুটি। ছুটি কাটাতে মানুষের ঢল নেমেছে রাঙামাটির কাপ্তাই হ্রদসহ বিভিন্ন পর্যটন স্পটে। একই অবস্থা রাঙামাটির বাঘাইছড়ির সাজেকের রুইলুই পর্যটনকেন্দ্রেও।রুইলুই পর্যটনকেন্দ্রে ২৪টি কটেজ, ১৫টি রিসোর্ট ও ১৩টি আবাসিক হোটেল রয়েছে। এসব রিসোর্ট, কটেজ ও আবাসিক হোটেল আগে থেকে ভাড়া হয়ে যাওয়ায় অনেক পর্যটক স্থানীয় বাসিন্দাদের ঘরবাড়ি ও পর্যটনকেন্দ্রের আশপাশের জুমের টংঘরে রাত কাটাচ্ছেন। রাঙামাটি শহরে দুই শতাধিক আবাসিক হোটেল রয়েছে। ৫০টিরও বেশি সরকারি-বেসরকারি বিশ্রামাগার রয়েছে। এ ছাড়া রাঙামাটি পর্যটন কমপ্লেক্সে দুটি মোটেল ও ছয়টি কটেজ রয়েছে। এসব আবাসিক হোটেল, বিশ্রামাগার ও কটেজে ২৫ ডিসেম্বর পর্যন্ত কোনো কক্ষ খালি নেই বলে জানান পর্যটন কমপ্লেক্সের ব্যবস্থাপক অলক বিকাশ চাকমা।রুইলুই পর্যটনকেন্দ্রের আলো রিসোর্টের তত্ত্বাবধায়ক ইন্দ্র চাকমা বলেন, বৃহস্পতিবার থেকে মানুষের ঢল নেমেছে। রিসোর্ট, কটেজ ও আবাসিক হোটেল না পাওয়ায় শত শত পর্যটক জুমের টংঘরে থাকছেন। থাকার জায়গা না পেয়ে অনেক পর্যটক বাধ্য হয়ে চলে যাচ্ছেন।রুইলুই পর্যটনকেন্দ্রের কটেজ-রিসোর্ট মালিক সমিতির সভাপতি সুবর্ণদেব বর্মণ প্রথম আলোকে বলেন, রুইলুই পর্যটনকেন্দ্রে ৩৯ রিসোর্ট-কটেজ ও ১৩টি আবাসিক হোটেলের সব কক্ষে এখন পর্যটকেরা অবস্থান করছেন।পর্যটন নৌযান ঘাট মালিক সমিতির ব্যবস্থাপক মো. রমজান আলী বলেন, ‘আমাদের ছোট-বড় দুই শতাধিক নৌযান (ট্রলার) রয়েছে। আজ শুক্রবার (গতকাল) সব ভাড়া হয়ে গেছে। শত শত পর্যটককে ট্রলার ভাড়া দিতে পারিনি।’
