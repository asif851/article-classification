
ঢাকা মেডিকেল কলেজ হাসপাতালে আরও একজনের শরীরে অস্থিমজ্জা প্রতিস্থাপন করা হয়েছে। আজ শনিবার হাসপাতালের বোনম্যারো ট্রান্সপ্ল্যান্টেশন ইউনিটের প্রধান এ এ খানের নেতৃত্বে আলমগীর হোসেন নামের এক রোগীর শরীরে অস্থিমজ্জা প্রতিস্থাপন করা হয়।এর আগে প্রথমবারের মতো ওমর আলী নামের এক রোগীর শরীরে অস্থিমজ্জা প্রতিস্থাপন করা হয়।এ এ খান প্রথম আলোকে জানান, ‘পঞ্চাশোর্ধ্ব আলমগীর হোসেন একজন অবসরপ্রাপ্ত সার্জেন্ট। তিনি মাল্টিপল মাইলোমা নামের এক ধরনের রক্ত ক্যানসার রোগে ভুগছিলেন। অস্থিমজ্জা প্রতিস্থাপনের পর তিনি ঠিকঠাক আছেন। তবে আর সব রোগীর মতোই তাঁর শারীরিক অবস্থা এখন খুবই নাজুক।’গত ৫ মার্চ বাংলাদেশের ইতিহাসে প্রথমবারের মতো অস্থিমজ্জা প্রতিস্থাপন হয় ওমর আলী নামের একজন ব্যাংক কর্মকর্তার। ম্যাসাচুসেটস জেনারেল হাসপাতালের চিকিত্সক বিমলাংশু দের সহযোগিতায় এরও প্রায় তিন বছর আগে থেকে অস্থিমজ্জা প্রতিস্থাপনের প্রস্তুতি শুরু করে বাংলাদেশ।
