
ভূমি, দুর্যোগ ব্যবস্থাপনা ও ত্রাণমন্ত্রী আমির হোসেন আমু বলেছেন, আইনশৃঙ্খলা পরিস্থিতির অত্যন্ত সাফল্যজনক উন্নতি হয়েছে। বর্তমানে পরিস্থিতি স্বাভাবিক হয়েছে। আজ বুধবার আইনশৃঙ্খলা-সংক্রান্ত মন্ত্রিসভা কমিটির বৈঠক শেষে তিনি সাংবাদিকদের এ কথা বলেন।স্বরাষ্ট্র মন্ত্রণালয়ের সভাকক্ষে এ বৈঠক হয়। এতে উপস্থিত ছিলেন কমিটির সদস্য গণপূর্তমন্ত্রী তোফায়েল আহমেদ, রেলপথমন্ত্রী মজিবুল হক, বস্ত্রমন্ত্রী লতিফ সিদ্দিকী, পরিবেশ ও বন মন্ত্রী হাছান মাহমুদ, আইন প্রতিমন্ত্রী কামরুল ইসলাম ও স্বরাষ্ট্র প্রতিমন্ত্রী শামসুল হক।আমির হোসেন আমু গণমাধ্যমের প্রতি অভিযোগ করে বলেন, ‘মিডিয়া প্রকৃত চিত্র তুলে না ধরে মাত্র কিছুসংখ্যক গাড়ি পোড়ানোর চিত্র তুলে ধরছে। গতকাল ঢাকা-চট্টগ্রাম পথে দুই হাজার গাড়ি চলাচল করেছে। এ পথে মাত্র নয়টি গাড়ি পোড়ানো হয়েছে। তবে কোনো গণমাধ্যমেই দুই হাজার গাড়ি নির্বিঘ্নে চলাচলের চিত্র উঠে আসেনি। তাহলে কি আমরা নৈরাজ্যিক পরিস্থিতির দিকে দেশকে ঠেলে দিতে চাচ্ছি? আমাদের এমন সংবাদ প্রকাশ করা উচিত, যা সবার জন্য মঙ্গলজনক হবে।’ভূমিমন্ত্রী বলেন, ‘দেশে এই পরিস্থিতি ছিল না। আমি নিজেও গতকাল বরিশাল থেকে এসেছি। কোনো গাড়ি পোড়ানোর ঘটনা দেখিনি। কিন্তু মিডিয়াতে বলা হয়েছে, গাড়ি পোড়ানো হয়েছে।’ মন্ত্রী বারবারই দাবি করেন, পরিস্থিতি মোটামুটি স্বাভাবিক রয়েছে।গণপূর্তমন্ত্রী তোফায়েল আহমেদ বলেন, ‘বিরোধী দল আন্দোলন করে পরিস্থিতি বানচাল করার চেষ্টা করছে। ২ ডিসেম্বর যাতে আওয়ামী লীগের প্রার্থীরা মনোনয়নপত্র জমা দিতে না পারেন, এ জন্য তারা ওই দিনটিকে টারগেট করে নাশকতা শুরু করেছে। তবে আমরা বলতে চাই, নির্বাচন যথাসময়ে হবে।’স্বরাষ্ট্র প্রতিমন্ত্রী শামসুল হক বলেন, ‘আইনশৃঙ্খলা পরিস্থিতি নিয়ন্ত্রণে আমরা সর্বোচ্চ ব্যবস্থা নেব।’ তিনি সাধারণ মানুষের নির্বিঘ্নে চলাচলের জন্য সবার সহযোগিতা কামনা করেন।
