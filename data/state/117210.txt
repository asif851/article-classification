
হজযাত্রীদের স্বাস্থ্য পরীক্ষা ও টিকা দেওয়া শুরু হয়েছে। হজে যাওয়ার আগ পর্যন্ত এ কার্যক্রম চলবে। প্রত্যেক হজযাত্রীকে স্বাস্থ্য পরীক্ষার পর মেনিনজাইটিস ও ইনফ্লুয়েঞ্জার টিকা নিয়ে স্বাস্থ্যসনদ সংগ্রহ করতে হবে। কেননা, হজে যাওয়ার সময় হজযাত্রীদের বিমানবন্দরে এই স্বাস্থ্য সনদ দেখাতে হবে।
টিকা নিতে যাওয়ার সময় হজযাত্রীদের প্রাক–নিবন্ধন বা নিবন্ধনের ফটোকপি সঙ্গে রাখতে হবে।
ঢাকা জেলা ও মহানগরের হজযাত্রীরা ঢাকা মেডিকেল কলেজ হাসপাতাল, স্যার সলিমুল্লাহ মেডিকেল কলেজ ও মিটফোর্ড হাসপাতাল, শহীদ সোহরাওয়ার্দী মেডিকেল কলেজ হাসপাতাল, কুর্মিটোলা জেনারেল হাসপাতাল, মুগদার ৫০০ শয্যাবিশিষ্ট জেনারেল হাসপাতাল, ফুলবাড়িয়ার সরকারি কর্মচারী হাসপাতাল ও সচিবালয় ক্লিনিকে স্বাস্থ্য পরীক্ষা ও টিকা নিতে পারবেন।
অন্য সব জেলার হজযাত্রীরা বিভাগীয় শহরে সরকারি মেডিকেল কলেজ হাসপাতাল, জেলা শহরে সংশ্লিষ্ট সিভিল সার্জনের কার্যালয় থেকে স্বাস্থ্য পরীক্ষার পর মেনিনজাইটিস ও ইনফ্লুয়েঞ্জার টিকা নিয়ে স্বাস্থ্যসনদ সংগ্রহ করতে পারবেন।
তবে চাইলে হজযাত্রীরা আশকোনা হজ ক্যাম্পেও স্বাস্থ্য পরীক্ষা করাতে পারবেন। এখানে শুরু হবে রোববার থেকে। চলবে প্রতিদিন সকাল নয়টা থেকে বিকেল পাঁচটা পর্যন্ত।
সৌদি আরবে জিলহজ মাসের চাঁদ দেখা সাপেক্ষে আগামী ১০ সেপ্টেম্বর পবিত্র হজ অনুষ্ঠিত হতে পারে। সৌদি আরব যাওয়ার হজ ফ্লাইট শুরু হচ্ছে আগামী ৪ আগস্ট থেকে।
