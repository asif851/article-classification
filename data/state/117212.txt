
বাংলাদেশে প্রথম ২৪ ঘণ্টা সরাসরি সংবাদ প্রচারের অঙ্গীকার নিয়ে আনুষ্ঠানিক সম্প্রচার শুরু করল ডিবিসি নিউজ।গতকাল বুধবার সকালে বাণিজ্যমন্ত্রী তোফায়েল আহমেদ ও তথ্যমন্ত্রী হাসানুল হক ইনু উপস্থিত থেকে এই যাত্রার আনুষ্ঠানিক উদ্বোধন করেন। এ সময় প্রতিষ্ঠানটির চেয়ারম্যান প্রধানমন্ত্রীর তথ্য উপদেষ্টা ইকবাল সোবহান চৌধুরী, ব্যবস্থাপনা পরিচালক শহীদুল আহসান, প্রধান সম্পাদক মো. মঞ্জুরুল ইসলামসহ অন্যান্য কর্মকর্তা উপস্থিত ছিলেন।উদ্বোধনী অনুষ্ঠানে বাণিজ্যমন্ত্রী বলেন, ‘আমরা বিশ্বাস করি, ডিবিসি নিউজের এই নতুন যাত্রার মাধ্যমে আমরা আরও বেশি শক্তিশালী হব। আমাদের গণতন্ত্র হবে আরও শক্তিশালী। আমি বিশ্বাস করি, ২৪ ঘণ্টার এই নিউজ চ্যানেলটি স্বাধীনতার চেতনা বুকে ধারণ করে বহুদূর এগিয়ে যাবে। মুক্তিযুদ্ধের চেতনা ধারণ করে সাধারণ মানুষের কথা বলবে ডিবিসি নিউজ।’তথ্যমন্ত্রী বলেন, ‘আমরা গণমাধ্যমের প্রসার ও বিকাশের পদক্ষেপ নিয়েছি। তারই অংশ হিসেবে ডিবিসি নিউজ বাংলাদেশের সম্প্রচারের জগতে নতুনভাবে পা রাখছে। আশা করি, তারা গণমাধ্যম ও গণতন্ত্রের পবিত্রতা রক্ষা করতে এবং সব ধরনের উসকানি এবং সাম্প্রদায়িকতা, জঙ্গি, সন্ত্রাস, মিথ্যাচার ও খণ্ডিত তথ্যের বিরুদ্ধে ভূমিকা রাখবে।’ইকবাল সোবহান চৌধুরী বলেন, ‘পূর্ণ সত্য পূর্ণ তথ্য—এই অঙ্গীকার নিয়ে আমাদের এই যাত্রা শুরু হলো। মুক্তিযুদ্ধের চেতনায় একটি অসাম্প্রদায়িক বাংলাদেশ বিনির্মাণে এবং আগামী দিনে সাম্য ও অসাম্প্রদায়িক বাংলাদেশ গঠনের অঙ্গীকার নিয়ে আমাদের এই পথচলা।’সকাল ১০টার খবর দিয়ে শুরু হয় ডিবিসি নিউজের আনুষ্ঠানিক যাত্রা। দৈনন্দিন খবরের পাশাপাশি প্রতিদিনই নারী, কৃষি, বাণিজ্য, খেলা, রাজনীতি ও প্রবাসীদের নিয়ে বিশেষ খবর ও আলোচনার আয়োজন রাখছে এই চ্যানেল। বিজ্ঞপ্তি।
