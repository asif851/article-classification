
সরকারি নির্দেশ অমান্য ও অসদাচরণের অভিযোগে মুন্সিগঞ্জের সাবেক পুলিশ সুপার (এসপি) মো. হাবিবুর রহমানের বিরুদ্ধে বিভাগীয় মামলা করেছে স্বরাষ্ট্র মন্ত্রণালয়।একই সঙ্গে সরকারি কর্মচারী (শৃঙ্খলা ও আপিল) বিধিমালা অনুযায়ী, কেন তাঁকে চাকরি থেকে বরখাস্ত ও উপযুক্ত গুরুদণ্ড দেওয়া হবে না—এ বিষয়ে কারণ দর্শানোর নোটিশ দেওয়া হয়েছে।মন্ত্রণালয় থেকে পাঠানো চিঠিতে আগামী ১০ কার্যদিবসের মধ্যে কারণ দর্শানোর জবাব দিতে এসপিকে নির্দেশ দেওয়া হয়েছে। তিনি ব্যক্তিগত শুনানি চান কি না, তা-ও জানাতে বলা হয়েছে। স্বরাষ্ট্র মন্ত্রণালয় থেকে এ-সংক্রান্ত অভিযোগনামাসহ চিঠি এসপি হাবিবুর রহমানসহ পুলিশের মহাপরিদর্শকের কার্যালয়ে পাঠানো হয়েছে। অভিযোগনামায় সই করেছেন স্বরাষ্ট্র মন্ত্রণালয়ের জ্যেষ্ঠ সচিব সি কিউ কে মুসতাক আহমদ।মন্ত্রণালয় সূত্রে জানা গেছে, নির্বাচন কমিশন ও স্বরাষ্ট্র মন্ত্রণালয়ের নির্দেশের পরও পুলিশের একজন সহকারী উপপরিদর্শকের (এএসআই) বিরুদ্ধে মামলা নেননি মুন্সিগঞ্জের সাবেক এসপি হাবিবুর রহমান।গত ২২ মার্চ উপজেলা নির্বাচনের দিন মুন্সিগঞ্জের গজারিয়া উপজেলা নির্বাহী কর্মকর্তা (ইউএনও) ও সহকারী রিটার্নিং কর্মকর্তা এ টি এম মাহবুব-উল করিমকে ‘শারীরিকভাবে লাঞ্ছিত, গালিগালাজ ও পিস্তল দেখিয়ে মেরে ফেলার হুমকি’ দেন লৌহজং থানার এএসআই মো. এমদাদ। তাঁর বিরুদ্ধে ‘সরকারি কাজে বাধা, নির্বাচনী মালামালসহ প্রয়োজনীয় কাগজপত্র নষ্ট’ করার অভিযোগও আনা হয়। এ ঘটনা নিয়ে বেশ কয়েক দিন নির্বাচন কমিশন, স্বরাষ্ট্র মন্ত্রণালয়, মুন্সিগঞ্জ জেলা প্রশাসকের মধ্যে কয়েক দফা চিঠি চালাচালি হয়।অভিযোগনামা: হাবিবুর রহমানের বিরুদ্ধে বিভাগীয় মামলার অভিযোগে বলা হয়েছে, উপজেলা পরিষদ নির্বাচনের সময় দায়িত্বপ্রাপ্ত এএসআইয়ের অসদাচরণ, কোমরে থাকা পিস্তল ও পুলিশের পোশাক দেখিয়ে মেরে ফেলার হুমকি এবং গজারিয়ার ইউএনওর জামার কলার ধরে টানাটানি করায় ২০ মার্চের মধ্যে ওই এএসআইয়ের বিরুদ্ধে মামলা করার জন্য প্রয়োজনীয় ব্যবস্থা নিতে তাঁকে অনুরোধ করা হয়। কিন্তু মামলা না করে এবং নির্দেশনা অমান্য করে সরকারের বিধিসম্মত আদেশ অমান্য করেছেন তিনি, যা অসদাচরণের শামিল।এ ছাড়া মামলা নিতে প্রয়োজনীয় ব্যবস্থা নেওয়ার জন্য ২৭ মার্চ পুনরায় নির্দেশ দেওয়া হলেও তিনি তা মান্য করেননি। কারণ দর্শানোর নোটিশ জারি করে সাত কার্যদিবসের মধ্যে জবাব দাখিল করতে বলার পরও তিনি জবাব দেননি। ঘটনার পর তাঁকে মুন্সিগঞ্জ থেকে প্রত্যাহার করা হয় বলে জানা গেছে।
