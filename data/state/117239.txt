
কিশোরগঞ্জের করিমগঞ্জ উপজেলা পরিষদের চেয়ারম্যান সাইফুল ইসলামকে অপসারণ করেছে স্থানীয় সরকার বিভাগ। গতকাল বুধবার এ-সংক্রান্ত একটি প্রজ্ঞাপন কিশোরগঞ্জ কালেক্টরেট বিভাগে পৌঁছেছে। জেলা প্রশাসক মো. আজিমুদ্দিন বিশ্বাস এর সত্যতা নিশ্চিত করেছেন।স্থানীয় সরকার বিভাগ সূত্রে জানা যায়, চেয়ারম্যান সাইফুল ইসলামের বিরুদ্ধে বিভিন্ন প্রকল্পে অনিয়ম, কর্মস্থলে অনুপস্থিতি ও সহকর্মীদের সঙ্গে অশালীন আচরণসহ বিভিন্ন অভিযোগে ১৩ এপ্রিল পরিষদের দুজন ভাইস চেয়ারম্যান ও ১১টি ইউনিয়ন পরিষদের (ইউপি) চেয়ারম্যান অনাস্থা জানান। এর পরিপ্রেক্ষিতে সংশ্লিষ্ট কর্তৃপক্ষ বিষয়টি তদন্ত করে এবং এ বিষয়ে গোপন ব্যালটে ভোট নেয়। এতে চেয়ারম্যানের বিপক্ষে ১৩টি ও পক্ষে ১টি ভোট পড়ে। পরে স্থানীয় সরকার মন্ত্রণালয়ের স্থানীয় সরকার বিভাগ উপজেলা পরিষদ আইন-১৯৯৮ এবং উপজেলা পরিষদ সংশোধনী আইন-২০১১-এর সংশ্লিষ্ট ধারায় তাঁকে অপসারণ করে পদটি শূন্য ঘোষণা করে প্রজ্ঞাপন জারি করে।এ ব্যাপারে উপজেলা চেয়ারম্যান সাইফুল ইসলাম গতকাল বুধবার প্রথম আলোকে বলেন, ‘ইউপি চেয়ারম্যানরা ইউনিয়ন পরিষদের সভার কার্যবিবরণী (রেজ্যুলেশন) ছাড়াই প্রকল্প জমা দেন, যা অনৈতিক ও বেআইনি। রেজ্যুলেশন ছাড়া তাঁদের প্রকল্প গ্রহণ না করায় তাঁরা আমার প্রতি ক্ষুব্ধ হয়ে এ অভিযোগ করেছেন।’ তিনি বলেন, এটা তাঁর বিরুদ্ধে ষড়যন্ত্র। তিনি অপসারণের বিষয়ে আইনি লড়াই করবেন।
