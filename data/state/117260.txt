
দশম জাতীয় সংসদের আজকের অধিবেশনে কথা বলার সুযোগ পেয়ে বসুন্ধরা গ্রুপের সমালোচনা করলেন জাতীয় পার্টির সাংসদ ও যমুনা গ্রুপের মালিক নুরুল ইসলাম বাবুলের স্ত্রী সালমা ইসলাম।আজ বুধবার জাতীয় সংসদে রাষ্ট্রপতির ভাষণের ওপর আনা ধন্যবাদ প্রস্তাবের আলোচনায় অংশ নিতে গিয়ে সালমা ইসলাম বসুন্ধরা গ্রুপের আবাসন প্রকল্প থেকে সরকার কীভাবে ক্ষতিগ্রস্ত হচ্ছে, তা তুলে ধরেন। তিনি বলেন, বসুন্ধরা জোয়ার সাহারা ভাটারা ও কাঁঠালিয়ার নয় বর্গকিলোমিটার এলাকাজুড়ে বসুন্ধরা আবাসন প্রকল্প গড়ে তুলেছে। নগরায়নের সব সুবিধা থাকলেও এলাকাটিকে গ্রাম হিসেবে দেখানো হচ্ছে। এলাকাটি সিটি করপোরেশনের অন্তর্ভুক্ত হলে তা নিয়ে প্রশ্ন তুলবে না এলাকার জনগণ। বসুন্ধরা অন্যায়ভাবে হোল্ডিং ট্যাক্স তুলছে এ অঞ্চল থেকে।সালমা ইসলাম বলেন, সিটি করপোরেশনের অন্তর্ভুক্ত হওয়ার চারটি শর্ত থাকলেও এই এলাকাটিতে বসবাসকারী মানুষ সিটি করপোরেশনের কোনো সুযোগ সুবিধা পাচ্ছে না। সরকারও হোল্ডিং ট্যাক্স থেকে বঞ্চিত হচ্ছে।উল্লেখ্য, ভূমি নিয়ে যমুনা ও বসুন্ধরা গ্রুপের মধ্যে অনেক দিন ধরেই বিরোধ চলে আসছে।
