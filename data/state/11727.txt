
পাওনা টাকা চাইতে গিয়ে আবদুল মজিদ (১৯) নামের এক তরুণ দায়ের কোপে খুন হয়েছেন বলে অভিযোগ পাওয়া গেছে। এই ঘটনায় নিহত ব্যক্তির দুই চাচাও জখম হয়েছেন। ঘটনাটি ঘটেছে আজ শুক্রবার বিকেলে উপজেলার দ্বিপাড়া গ্রামে।নিহত মজিদ চলতি বছর এইচএসসি পরীক্ষা দিয়েছেন। আগামী পরশু রোববার পরীক্ষার ফল প্রকাশ হওয়ার কথা।মজিদের বাবা কৃষক জালাল উদ্দিনের ভাষ্য, প্রতিবেশী আবু সিদ্দিকের ছেলে রতনের কাছে পাওনা টাকা চাইতে গিয়ে খুন হয়েছেন তাঁর ছেলে মজিদ। রতনের দায়ের কোপে গুরুতর আহত মজিদকে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন। ছেলে মজিদকে ছাড়াও রতন তাঁর দুই ভাই আবদুল আজিজ ও আবদুস সাত্তারকেও দা দিয়ে কুপিয়ে জখম করেছে বলে অভিযোগ করেন জালাল।সহকারী পুলিশ সুপার মজিবুর রহমানের নেতৃত্বে কেন্দুয়া থানার ভারপ্রাপ্ত কর্মকর্তা (ওসি) অভিরঞ্জন দেবসহ পুলিশের একটি দল ঘটনাস্থলে গেছে। সন্ধ্যা সাতটায় এই প্রতিবেদন লেখা পর্যন্ত এ নিয়ে কোনো মামলা হয়নি।
