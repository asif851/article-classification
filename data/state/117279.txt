
বিএনপির ভাইস চেয়ারম্যান শমসের মবিন চৌধুরীর পাঁচ দিনের রিমান্ড মঞ্জুর করেছেন আদালত। শাহবাগ থানায় দায়ের করা একটি মামলায় তাঁকে গ্রেপ্তার দেখিয়ে আজ শুক্রবার ঢাকার মুখ্য মহানগর হাকিম আদালতে হাজির করে ১০ দিনের রিমান্ড চায় ‍পুলিশ। শুনানি শেষে আদালতের বিচারক এমদাদুল হক পাঁচ দিনের রিমান্ড মঞ্জুর করেন। খবর ইউএনবির।
আওয়ামী লীগের সাংসদ ছবি বিশ্বাসের ওপর হামলার অভিযোগে গ্রেপ্তার শমসের মবিনকে আদালতে পাঠিয়ে ১০ দিনের রিমান্ডের আবেদন করেন শাহবাগ থানার ভারপ্রাপ্ত কর্মকর্তা (ওসি) মামলার তদন্ত কর্মকর্তা এ কে এম সাইদুল হক ভুইয়া।
গতকাল বৃহস্পতিবার রাতে রাজধানীর বনানীর বাসা থেকে শমসের মবিনকে আটক করে মহানগর গোয়েন্দা পুলিশ ডিবি। শমসের মবিন চৌধুরীকে সাংসদ ছবি বিশ্বাসের করা মামলায় গ্রেপ্তার দেখানো হয়।
গত ২৪ ডিসেম্বর বিএনপির চেয়ারপারসন খালেদা জিয়ার আদালতে হাজিরাকে কেন্দ্র করে বকশিবাজারে বিএনপি ও ছাত্রলীগের কর্মীদের মধ্যে সংঘর্ষের পর ঢাকা মেডিকেল কলেজ হাসপাতালে হামলা চালানো হয়। এ সময় নেত্রকোনা-১ আসনের ক্ষমতাসীন দলের সাংসদ ছবি বিশ্বাসের ওপর হামলা চালান বিএনপির কর্মীরা। এতে সাংসদ ও তাঁর গাড়িচালক আহত হন। পরে হামলাকারীরা সাংসদের গাড়িতে অগ্নিসংযোগ করেন। ওই ঘটনায় শাহবাগ থানায় ছবি বিশ্বাসকে হত্যা চেষ্টার অভিযোগে মামলা দায়ের করে পুলিশ।
