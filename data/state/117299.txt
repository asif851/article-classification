
মুন্সিগঞ্জের সিরাজদিখান উপজেলায় গতকাল রোববার কুকুরের কামড়ে কমপক্ষে ২৫ ব্যক্তি আহত হয়েছেন। আহত ব্যক্তিদের মধ্যে পাঁচজনকে ঢাকার সংক্রামক ব্যাধি হাসপাতালে (আইডিএইচ) ভর্তি করা হয়েছে। এলাকাবাসী ও থানা-পুলিশ জানায়, উপজেলার বালুচর ইউনিয়নের চান্দেরচর গ্রামে গতকাল রোববার বিকেলে চারটি কুকুর গ্রামের আশপাশের কমপক্ষে ২৫ জনকে কামড় দেয়। পরে আতঙ্কিত গ্রামবাসী গতকাল সন্ধ্যার দিকে কুকুর চারটিকে পিটিয়ে মেরে ফেলে। উপজেলা স্বাস্থ্য কর্মকর্তা উলফাৎ আরা বেগম জানান, কুকুরের কামড়ে আহত অনেক রোগীই স্বাস্থ্য কমপ্লেক্সে এসেছিলেন। ছয়জনকে প্রাথমিক চিকিৎসা দিয়ে ছেড়ে দেওয়া হয়েছে। 
