
অতিরিক্ত অভিবাসন খরচই বিদেশে প্রবাসী শ্রমিকদের অস্বাভাবিক মৃত্যুবরণের প্রধান কারণ বলে মনে করেন প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন। বর্তমান সরকার তাই অভিবাসন খরচ কমাতে অব্যাহতভাবে কাজ করে যাচ্ছে।গতকাল বুধবার প্রবাসীকল্যাণ ভবনে সাংবাদিকদের সঙ্গে মতবিনিময়কালে মন্ত্রী এসব কথা বলেন। মন্ত্রণালয়ের অতিরিক্ত সচিব হজরত আলী এবং জনশক্তি, কর্মসংস্থান ও প্রশিক্ষণ ব্যুরোর (বিএমইটি) মহাপরিচালক বেগম শামছুন নাহার এ সময় উপস্থিত ছিলেন।মন্ত্রী বলেন, বাংলাদেশ থেকে অনেক বেশি টাকা খরচ করে একজন শ্রমিক বিদেশে যায়। এরপর সেই খরচ তোলার জন্য সে মরিয়া হয়ে ওঠে। ফলে কর্মক্ষেত্রে তারা অমানুষিক পরিশ্রম করে। এ ছাড়া কর্মীরা অর্থ সাশ্রয়ের জন্য অস্বাস্থ্যকর পরিবেশে বসবাস করেন। এসব কারণে শ্রমিকদের মধ্যে একধরনের মানসিক চাপ সৃষ্টি হয়। অত্যধিক পরিশ্রম ও মানসিক চাপে কর্মীদের শারীরিক সমস্যা দেখা দেয়। এর ফলে অনেক সময় অল্পবয়সী শ্রমিকেরা মারা যান।মন্ত্রী বলেন, সমস্যা সমাধানে বর্তমান সরকার অস্বাভাবিক অভি-বাসন খরচ কমাতে নিরবচ্ছিন্নভাবে কাজ করে যাচ্ছে। মালয়েশিয়ায় এখন মাত্র ৩২ হাজার টাকায় কর্মী যাচ্ছে। মধ্যপ্রাচ্যসহ অন্য দেশেও কম খরচে শ্রমিক পাঠানো হবে।সৌদি আরবের শ্রমবাজার সম্পর্কে বলতে গিয়ে মন্ত্রী বলেন, দীর্ঘদিন বন্ধ থাকার পর ১৬ ফেব্রুয়ারি থেকে সৌদিতে কর্মরত প্রবাসী বাংলাদেশিরা ইকামা ও পেশা পরিবর্তনের সুযোগ পাচ্ছেন। এর ফলে সৌদি আরবে আবার বাংলাদেশি কর্মী যাওয়ার সুযোগ সৃষ্টি হয়েছে। এ ছাড়া নানা কূটনৈতিক তৎপরতার মাধ্যমে বন্ধ হয়ে যাওয়া শ্রমবাজার খোলার চেষ্টা অব্যাহত আছে।
