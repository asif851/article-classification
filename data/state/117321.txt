
এত বড় পুলিশ বাহিনীতে দু-একটি ঘটনা ঘটেই যায়। কিন্তু সে জন্য তো কাউকে ছাড় দেওয়া হচ্ছে না। পুলিশ হোক বা সরকারি কর্মকর্তা হোক, কেউ আইনের ঊর্ধ্বে নয়। যেকোনো ঘটনার বিভাগীয় এবং আইনানুগ ব্যবস্থা নেওয়া হচ্ছে।বাংলাদেশ ব্যাংক কর্মকর্তা গোলাম রাব্বী ও ঢাকা দক্ষিণ সিটি করপোরেশনের পরিচ্ছন্নতা পরিদর্শক বিকাশ চন্দ্র দাসকে পুলিশের নির্যাতনের বিষয়ে গতকাল সোমবার দুপুরে নিজ মন্ত্রণালয়ে সাংবাদিকদের এসব কথা বলেন স্বরাষ্ট্রমন্ত্রী আসাদুজ্জামান খান কামাল।স্বরাষ্ট্রমন্ত্রী বলেন, ব্যাংক কর্মকর্তাকে নির্যাতনের ঘটনায় বরখাস্ত মোহাম্মদপুর থানার এসআই মাসুদ শিকদারের আচরণ ‘পুলিশসুলভ’ ছিল না। প্রাথমিক তদন্তে এমনটি প্রতীয়মান হওয়ায় তাঁকে বরখাস্ত করা হয়েছে। আরও তদন্তের জন্য আইজিপি নির্দেশ দিয়েছেন। সেই তদন্তের পর মাসুদ এবং যাত্রাবাড়ী থানার এসআই আকাশের বিরুদ্ধে যথাযথ ব্যবস্থা নেওয়া হবে।পুলিশের সিভিল বা সাদাপোশাকে কোনো টিম থাকবে না বলে নির্দেশনা দিয়েছিল ঢাকা মহানগর পুলিশ (ডিএমপি)। কিন্তু সাদাপোশাকে থাকা পুলিশের হাতেই ডিএসসিসি কর্মকর্তা বিকাশ নির্যাতিত হন।এ বিষয়ে স্বরাষ্ট্রমন্ত্রী বলেন, ‘মন্ত্রণালয় থেকে গাইডলাইন দেওয়া হয় আর বাস্তবায়ন করে পুলিশ প্রশাসন। তবে অনেক সময় কৌশলগত কারণে সাদাপোশাকে দায়িত্ব পালন করতে হয়। কিন্তু তখন পুলিশ, ডিবি বা র্যাব লেখা জ্যাকেট পরার নির্দেশনা রয়েছে।’এদিকে বাংলাদেশ সেক্রেটারিয়েট রিপোর্টার্স ফোরামের (বিএসআরএফ) সাধারণ সম্পাদক ও দৈনিক মানবকণ্ঠ-এর জ্যেষ্ঠ প্রতিবেদক সিদ্দিকুর রহমানের গ্রামের বসতঘরে অগ্নিসংযোগের ঘটনায় জড়িত ব্যক্তিদের বিরুদ্ধে কঠোর ব্যবস্থা নেওয়ার নির্দেশ দিয়েছেন স্বরাষ্ট্রমন্ত্রী আসাদুজ্জামান খান কামাল। সাংবাদিকদের উপস্থিতিতে বরগুনার পুলিশ সুপারকে ফোন করেন তিনি। ১১ জানুয়ারি দিবাগত রাতে বরগুনার আমতলীর বাজারখালী এলাকায় সাংবাদিক সিদ্দিকুরের গ্রামের বাড়িঘর জ্বালিয়ে দেয় দুর্বৃত্তরা।
