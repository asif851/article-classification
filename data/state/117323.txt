
আওয়ামী লীগের প্রচার ও প্রকাশনা সম্পাদক হাছান মাহমুদের প্রতি তীব্র ক্ষোভ প্রকাশ করেছেন আওয়ামী লীগের ভারপ্রাপ্ত সভাপতি সৈয়দা সাজেদা চৌধুরী। তিনি বলেন, ‘উনি কে? কী ছিলেন? মুক্তিযুদ্ধের সময় কোথায় ছিলেন? উনি কীভাবে নেতা হয়েছেন, তাও আমি জানি। এ ধরনের আস্ফালন, আমি আমার রাজনৈতিক জীবনে দেখিনি। এটা চরম বেয়াদ​বি।’আজ রোববার রাজধানীর ধানমন্ডির ৩২ নম্বরে বঙ্গবন্ধু জাদুঘরের সামনের সড়কে প্রধানমন্ত্রী শেখ হাসিনার ৬৮তম জন্মদিন উপলক্ষে স্বেচ্ছাসেবক লীগের আলোচনা সভায় বক্তব্য দেওয়ার সময় সৈয়দা সাজেদা চৌধুরী এসব কথা বলেন।প্রত্যক্ষদর্শীরা জানান, সৈয়দা সাজেদা চৌধুরীর স্বেচ্ছাসেবক লীগের সমাবেশস্থলের কাছেই মোটর শ্রমিক লীগের আরেকটি সভায় বক্তব্য দিচ্ছিলেন হাছান মাহমুদ। এ বিষয়টিতে ক্ষিপ্ত হয়ে সাজেদা চৌধুরী তাঁর উদ্দেশে বলেন, ‘এখানে (ধানমন্ডি-৩২) এ ধরনের পাল্টাপাল্টি সমাবেশ জীবনেও দেখিনি। এখনো আশা করি না।’
এ বিষয়ে হাছান মাহমুদ প্রথম আলোকে বলেন, ‘এ অনুষ্ঠানে আওয়ামী লীগের ভারপ্রাপ্ত সভাপতি সৈয়দা সাজেদা চৌধুরী আসবেন এটা আমাকে আয়োজকেরা বলেননি। এটা আমি যখনই জানতে পেরেছি, তখনই বক্তব্য দেওয়া বন্ধ করে দিয়েছি।’  
