
বাংলাদেশ আওয়ামী যুবলীগের চেয়ারম্যান ওমর ফারুক চৌধুরী বলেছেন, দেশকে জঙ্গিবাদমুক্ত করতে এবং চলমান উন্নয়নের ধারা এগিয়ে নিতে নৌকা প্রতীকে ভোট দেওয়ার কোনো বিকল্প নেই।গতকাল বৃহস্পতিবার দুপুরে ফরিদপুর শহরের অম্বিকা ময়দানে জেলা যুবলীগের প্রতিনিধি সভায় প্রধান অতিথির বক্তব্যে তিনি এ কথা বলেন। ওমর ফারুক আরও বলেন, শুধু সরকার শক্তিশালী হলে চলবে না, দলকেও সাংগঠনিকভাবে শক্তিশালী করতে হবে। যুবলীগের কিছু স্বতন্ত্র বৈশিষ্ট্য রয়েছে। এটি একটি সুশৃঙ্খল সংগঠন। যুবলীগ করতে হলে চাঁদাবাজি, সন্ত্রাস ও নৈরাজ্য পরিহার করে সুষ্ঠু ধারার রাজনীতিকে ধারণ করতে হবে। তিনি বলেন, দেশি-বিদেশি যড়যন্ত্র এখনো বন্ধ হয়নি, একাত্তরের পরাজিত শক্তি এখনো নির্মূল হয়নি, তারা নামে-বেনামে সরকারের উন্নয়ন কর্মকাণ্ডকে বাধাগ্রস্ত করতে জঙ্গি গোষ্ঠীগুলোকে উসকে দিচ্ছে। এ জন্য আগামী জাতীয় নির্বাচনে বর্তমান সরকারকে আবারও রাষ্ট্রীয় ক্ষমতায় আনা দেশ ও জাতির জন্য খুবই গুরুত্বপূর্ণ। যুবলীগের এই প্রতিনিধি সভায় বিশেষ অতিথির বক্তব্য দেন আওয়ামী লীগের কেন্দ্রীয় যুগ্ম সাধারণ সম্পাদক ও ফরিদপুর-১ আসনের সাংসদ আবদুর রহমান। যুবলীগের কেন্দ্রীয় সাংগঠনিক সম্পাদক এস এম জাহিদের সভাপতিত্বে ওই সভায় প্রধান বক্তা ছিলেন কেন্দ্রীয় যুবলীগের সাধারণ সম্পাদক হারুনুর রশিদ। আরও বক্তব্য দেন ফরিদপুর সদর উপজেলা পরিষদের চেয়ারম্যান খন্দকার মোহতেশাম হোসেন, জেলা আওয়ামী লীগের সভাপতি সুবল চন্দ্র সাহা, যুবলীগের সভাপতিমণ্ডলীর সদস্য মো. ফারুক হোসেন, শহর আওয়ামী লীগের সভাপতি খন্দকার নাজমুল ইসলাম, জেলা যুবলীগের যুগ্ম আহ্বায়ক এ এইচ এম ফোয়াদ প্রমুখ।
