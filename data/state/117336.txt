
মহাসচিব পদ থেকে বাদ পড়ার ঘটনাকে ষড়যন্ত্র মনে করছেন জাতীয় পার্টির নেতা ও সাংসদ জিয়াউদ্দিন আহমেদ বাবলু। এ ষড়যন্ত্র কখনো সফল হবে না বলেও তিনি মনে করেন। তিনি বলেন, এরশাদ জাতীয় পার্টির প্রতিষ্ঠাতা। এরশাদ, রওশন এরশাদসহ দলের সব নেতা কর্মী ঐক্যবদ্ধ আছেন।
আজ শুক্রবার সকালে চট্টগ্রাম শাহ আমানত আন্তর্জাতিক বিমানবন্দরে সাংবাদিকদের সঙ্গে আলাপ করেন তিনি।সর্বশেষ ৫ জানুয়ারির নির্বাচনে জাতীয় পার্টির টিকিটে চট্টগ্রাম নগরের কোতোয়ালি-বাকলিয়া আসন থেকে সাংসদ নির্বাচিত হন জিয়াউদ্দিন আহমেদ বাবলু। মহাসচিবের পদ থেকে বাদ পড়ার পর আজই প্রথম মুখ খুললেন এই সাংসদ।তিনি আরও বলেন, ‘ষড়যন্ত্র হচ্ছে, দ্বিধাদ্বন্দ্ব চলছে। এসব ষড়যন্ত্র কখনো সফল হবে না। আমাদের সব নেতা কর্মী ঐক্যবদ্ধ থাকলে আগামী দিনে জাতীয় পার্টি রাজনীতির নিয়ামক শক্তি হিসেবে কাজ করবে।’বিমানবন্দর থেকে বেরিয়ে জিয়াউদ্দিন আহমেদ বাবলু প্রথমেই তাঁর বাবার কবর জিয়ারত করেন। পরে আত্মীয়স্বজনদের সঙ্গে দেখা করেন। আজ রাতেই তাঁর ঢাকায় ফেরার কথা রয়েছে বলে তিনি প্রথম আলোকে জানান।গত ১৭ জানুয়ারি রংপুরের এক কর্মিসভায় জাতীয় পার্টির চেয়ারম্যান হুসেইন মুহম্মদ এরশাদ তাঁর ছোট ভাই জি এম কাদেরকে পার্টির কো-চেয়ারম্যান হিসেবে ঘোষণা দেন। এর পরদিন সোমবার জাতীয় পার্টির সভাপতিমণ্ডলী ও পার্লামেন্টারি কমিটির একাংশের বিশেষ বৈঠকে রওশন এরশাদকে ভারপ্রাপ্ত চেয়ারম্যান ঘোষণা করা হয়। তার পরদিন মঙ্গলবার এরশাদ জিয়াউদ্দিন আহমেদ বাবলুকে সরিয়ে এ বি এম রুহুল আমিন হাওলাদারকে আবারও দলের মহাসচিব হিসেবে ঘোষণা দেন।
