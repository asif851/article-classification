
দুই দলের মহাসচিব পর্যায়ে আলোচনার উদ্যোগ নিতে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের প্রতি আহ্বান জানিয়েছেন প্রধানমন্ত্রী শেখ হাসিনা।আজ বৃহস্পতিবার সেনাকুঞ্জে সশস্ত্রবাহিনী দিবস উপলক্ষে সংবর্ধনা অনুষ্ঠানে প্রধানমন্ত্রী এ আহ্বান জানান বলে সাংবাদিকদের জানিয়েছেন জাতীয় সংসদের চিফ হুইপ আব্দুস শহীদ। তিনি বলেন, ‘সশস্ত্রবাহিনী দিবসের সংবর্ধনা অনুষ্ঠান শেষে প্রধানমন্ত্রীর সঙ্গে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরে কিছুক্ষণ কথা হয়। এ সময় প্রধানমন্ত্রী ফখরুলকে বলেন, “আপনারা নির্বাচনে আসেন, আলোচনা শুরু করেন। আপনারা মহাসচিব পর্যায়ে আলোচনা শুরু করেন।” এর জবাবে মির্জা ফখরুল ইসলাম তেমন কিছু বলেননি।’তবে এ ব্যাপারে জানতে চাইলে প্রধানমন্ত্রীর আহ্বানের কথা এড়িয়ে গিয়ে মির্জা ফখরুল ইসলাম সাংবাদিকদের বলেন, ‘প্রধানমন্ত্রীর সঙ্গে আমার কুশলবিনিময় হয়েছে।’এবার সশস্ত্র বাহিনী দিবসে সেনাকুঞ্জের অনুষ্ঠানে যাননি বিরোধীদলীয় নেতা খালেদা জিয়া। এ নিয়ে বর্তমান সরকারের সময়ে তিনবার সশস্ত্রবাহিনী দিবসের অনুষ্ঠানে অনুপস্থিত থাকলেন খালেদা জিয়া।অনুষ্ঠানে খালেদা জিয়া না গেলেও মির্জা ফখরুল ইসলাম আলমগীরসহ দলের বেশ কয়েকজন নেতা উপস্থিত ছিলেন।
