
বাংলাদেশ ও ভারতের মোট ১১৩ জন আলোকচিত্রীদের ১৬৬টি আলোকচিত্রকর্ম নিয়ে বাংলাদেশ শিল্পকলা একাডেমির জাতীয় চিত্রশালায় আবারও শুরু হলো ‘বিকজ আই ওয়াজ দেয়ার’ শীর্ষক আলোকচিত্র প্রদর্শনী। দ্বিতীয়বারের মতো এই প্রদর্শনীর আয়োজন করেছে নারায়ণগঞ্জ ফটোগ্রাফিক ক্লাব (এনপিসি)।
আজ মঙ্গলবার বিকেলে প্রদীপ প্রজ্বালনের মাধ্যমে প্রদর্শনীর উদ্বোধন করেন গবেষক ও ফ্যাশন ডিজাইনার চন্দ্র শেখর সাহা, বরেণ্য আলোকচিত্রী নাসির আলী মামুন, বিশিষ্ট আলোকচিত্রী শফিকুল আলম কিরণ, শেখ কবির, আক্কাস মাহমুদ, আবীর আবদুল্লাহ, এনপিসির সভাপতি জয় কে রায় চৌধুরী প্রমুখ।পাঁচ দিনের এই প্রদর্শনী উদ্বোধনের পর অতিথিরা প্রদর্শনী ঘুরে দেখেন। জুয়েল পল ও ইউসুফ শাহরিয়ার মুনতাকিমের কিউরেট করা এই প্রদর্শনী দেখে অতিথিরা ভূয়সী প্রশংসা করেন।
নাসির আলী মামুন বলেন, ‘এই প্রদর্শনীটি নানা কারণে গুরুত্বপূর্ণ। দুই দেশের বেশ কিছু ভালো কাজ এখানে প্রদর্শিত হচ্ছে। এই উপমহাদেশে আমাদের তরুণ আলোকচিত্রীরা যে এগিয়ে আছে, এই প্রদর্শনী তার প্রমাণ। কিউরেটিং অনন্য। যত ভালো ছবিই হোক, ঠিকমতো কিউরেটিং করা না হলে তা দর্শককে আকৃষ্ট করবে না। এই প্রদর্শনীর আরেকটি বিশেষ দিক, এখানে উল্লেখযোগ্যসংখ্যক নারী আলোকচিত্রীকে রাখা হয়েছে।’
জয় কে রায় চৌধুরী জানান, ‘আমরা এবারই প্রথম বাংলাদেশের আলোকচিত্রীদের সঙ্গে ভারতের আলোকচিত্রীদের কাজগুলোকে সাজিয়েছি। এর মাধ্যমে দুই দেশের মধ্যে সাংস্কৃতিক বিনিময় যেমন হচ্ছে, পাশাপাশি দুই দেশের মধ্যকার মেলবন্ধন আরও মজবুত হবে।’
২১ এপ্রিল পর্যন্ত বেলা ১১টা থেকে রাত ৮টা পর্যন্ত সবার জন্য উন্মুক্ত থাকছে প্রদর্শনী। প্রদর্শনী চলাকালে বাংলাদেশের বিশিষ্ট আলোকচিত্রীদের নিয়ে থাকছে আলোকচিত্রকলা-বিষয়ক একাধিক আড্ডা। শেষ দিন আলোকচিত্র প্রতিযোগিতার বিজয়ীদের হাতে পুরস্কার তুলে দেওয়া হবে। পুরস্কার বিতরণী অনুষ্ঠানে প্রধান অতিথি হিসেবে তথ্যমন্ত্রী হাসানুল হক ইনুর থাকার কথা রয়েছে।
