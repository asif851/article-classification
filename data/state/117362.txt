
‘আমার ভাইয়ের রক্তে রাঙানো একুশে ফেব্রুয়ারি...’ কণ্ঠে বিষাদমাখা চিরচেনা গান। এই গান গেয়েই ভাষাশহীদদের প্রতি শ্রদ্ধা জানাতে গতকাল বৃহস্পতিবার দিবাগত মধ্যরাত থেকে হাজার হাজার মানুষের ঢল নেমেছে শহীদ মিনারে। হাতে ফাগুনে ফোটা রঙিন ফুলের স্তবক।ফুলে ফুলে ভরে উঠেছে বাঙালির শোক আর অহংকারের মিনার। সব বয়স আর শ্রেণী-পেশার মানুষের পদচারণে মুখরিত ঢাকা বিশ্ববিদ্যালয় এলাকা। সময় বাড়ার সঙ্গে সঙ্গে বাড়ছে জনস্রোতও। শুধু ঢাকা নয়, সারা দেশের মানুষ শ্রদ্ধা-ভালোবাসায় ভাষাশহীদদের স্মরণ করছে।১৯৫২ সালে রাষ্ট্রভাষা বাংলার দাবিতে বাঙালির আত্মদানের দিনটি বাংলাদেশের ইতিহাসে মহান শহীদ দিবস। বাঙালির অহংকারের দিন। জাগরণের দিন। তবে এই অর্জন এখন শুধু বাংলাদেশেরই নয়, ‘আন্তর্জাতিক মাতৃভাষা দিবস’ হিসেবে পালিত হয় সারা বিশ্বে। ১৯৯৯ সালে ইউনেসকো একুশে ফেব্রুয়ারিকে আন্তর্জাতিক মাতৃভাষা দিবস হিসেবে স্বীকৃতি দেয়।একুশের প্রথম প্রহর রাত ১২টা এক মিনিটে কেন্দ্রীয় শহীদ মিনারের বেদিতে রাষ্ট্রপতি মো. আবদুল হামিদ পুষ্পস্তবক অর্পণ করেন। এর পরই পুষ্পস্তবক অর্পণ করেন প্রধানমন্ত্রী শেখ হাসিনা। তাঁরা কিছু সময় নীরবে দাঁড়িয়ে ভাষাশহীদদের প্রতি সম্মান জানান। এ সময় বেজে ওঠে অমর একুশের গানের করুণ সুর ‘আমার ভাইয়ের রক্তে রাঙানো একুশে ফেব্রুয়ারি’। এর পর প্রধানমন্ত্রী মন্ত্রিপরিষদের সদস্যদের নিয়ে পুষ্পস্তবক অর্পণ করেন। প্রধানমন্ত্রীর পর জাতীয় সংসদের স্পিকার শিরীন শারমিন চৌধুরী ও ডেপুটি স্পিকার ফজলে রাব্বি মিয়া পুষ্পস্তবক অর্পণ করেন।চিফ হুইপ ও ১৪ দলের নেতাদের পর রাত ১২টা ছয় মিনিটে সংসদে বিরোধীদলীয় নেতা রওশন এরশাদ জাতীয় পার্টির নেতাদের সঙ্গে নিয়ে পুষ্পস্তবক অর্পণ ও দোয়া করেন। এর পর একে একে শহীদ মিনারে ফুল দিয়ে শ্রদ্ধা জানান বাংলাদেশে কর্মরত কূটনীতিকেরা, তিন বাহিনীর প্রধান, অ্যাটর্নি জেনারেল, সেক্টর কমান্ডারস ফোরাম, ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিকের নেতৃত্বে বিশ্ববিদ্যালয় সিন্ডিকেট ও ডিনরা, বিশ্ববিদ্যালয় অ্যালামনাই অ্যাসোসিয়েশন।বিএনপির চেয়ারপারসন খালেদা জিয়া রাত একটা এক মিনিটে দলীয় নেতা-কর্মীদের নিয়ে শহীদ মিনারে পুষ্পস্তবক অর্পণ করেন।এর পর কেন্দ্রীয় শহীদ মিনার সাধারণের শ্রদ্ধাঞ্জলি নিবেদনের জন্য উন্মুক্ত করে দেওয়া হয়। এ সময় বিভিন্ন রাজনৈতিক, সামাজিক, সাংস্কৃতিক দল ও সংগঠন ছাড়াও ছাত্র, যুব, নারী, শ্রমিক, শিশু-কিশোর সংগঠনগুলো এবং শত শত মানুষ সারিবদ্ধভাবে একে একে পুষ্পার্ঘ্য অর্পণের মাধ্যমে গভীর শ্রদ্ধা জানান ভাষাশহীদদের প্রতি। এ সময় মাইকে অমর-করুণ সুর বাজানো ছাড়াও ধারাভাষ্যকারেরা অবিরাম কবিতার পঙক্তিমালা আবৃত্তি করেন।শহীদদের রক্তে রঞ্জিত হয়ে যেন আজ পুব আকাশে উঁকি দিল ভোরের লাল সূর্য। আর সেই আলোর সঙ্গে সঙ্গে বাড়ছে মানুষের সমাবেশ। আসছে একের পর এক মিছিল।শহীদ মিনারে আসা নগরবাসীর পোশাকে রয়েছে একুশের চেতনার ছাপ। পোশাকে সাদা আর কালো রঙের ব্যবহার বেশি। তাতে খচিত রয়েছে বর্ণমালা, কবিতার চরণ বা গানের কলি। আবার লাল-সবুজের বাংলাদেশকে ধারণ করতে দেখা গেছে কারও কারও পোশাকে।
রাস্তার পাশে ছোট ছোট দোকানে এবং হাতে করে ফেরিওয়ালারা বিক্রি করছেন ছোট ছোট পতাকা, একুশের বাণী লেখা মাথায় বাঁধার ফিতা, শহীদদের ছবিসহ পোস্টকার্ড।সকালে শহীদ মিনারে শ্রদ্ধা নিবেদন করে অনেকেই বইমেলায় যাচ্ছেন। আজ বইমেলার দরজা উন্মুক্ত হয়েছে সকাল আটটায়। ফলে সকাল থেকে মেলায় ব্যাপক ভিড়।আজ দেশে সাধারণ ছুটির দিন। ভাষাশহীদদের স্মরণে জাতীয় পতাকা অর্ধনমিত রাখা হয়েছে। সরকারি-বেসরকারি টেলিভিশন চ্যানেল ও রেডিওতে বিশেষ অনুষ্ঠান সম্প্রচারিত হচ্ছে। ভাষা আন্দোলনের ঐতিহ্য ও গৌরবের কথা স্মরণ করে জাতীয় দৈনিকগুলো বিশেষ ক্রোড়পত্র প্রকাশ করেছে।
