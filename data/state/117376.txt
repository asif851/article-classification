
রংপুরে মদ পান করার পর অসুস্থ হয়ে পড়া ব্যক্তিদের মধ্যে আরও দুজন মারা গেছেন। এ নিয়ে এ ঘটনায় মৃতের সংখ্যা দাঁড়াল ছয়জনে। 
ছয়জনের মধ্যে চারজন আজ মঙ্গলবার  সকালে নিজ নিজ বাড়িতে এবং বাকি দুজন সন্ধ্যায় হাসপাতালে মারা গেছেন। একই মদ পান করার পর অসুস্থ হওয়া আরও দুজন রংপুর মেডিকেল কলেজ হাসপাতালে চিকিৎসাধীন। তাঁদের অবস্থা আশঙ্কাজনক বলে চিকিৎসকেরা জানিয়েছেন। সকালের দিকে মারা যাওয়া ব্যক্তিরা হলেন রংপুর শহরের তাজহাট বিহারিপাড়ার বাসিন্দা নাসিম (৪০) ও নাসিমের ভাই মনু (৩৫), একই এলাকার গফুর (৩০) এবং বালাকারি ভদ্রপাড়ার বাসিন্দা আজমেরি (৩৫)। এরা সবাই বাড়িতে মারা যান। এ ছাড়া মজিদ (৩৫) ও খুশি দাস (৩২) রংপুর মেডিকেল কলেজ হাসপাতালে চিকিৎসাধীন অবস্থায় মারা যান। এদিকে মদ খেয়ে অসুস্থ হয়ে সন্ধ্যায় মিথুন (২৮) ও আবদুল আজিজ (৩৫) নামের দুজন রংপুর মেডিকেল কলেজ হাসপাতালে ভর্তি হয়েছেন। ঘটনার পর স্থানীয় লোকজন মিঠু নামের এক ব্যক্তির বাড়িতে ভাঙচুর চালায়। মিঠুর বিরুদ্ধে এলাকায় মদ বিক্রির অভিযোগ রয়েছে। রংপুর মেডিসিন কলেজের মেডিসিন বিভাগের প্রধান জাকির হোসেন প্রথম আলোকে জানান, মদ পান হাসপাতালে ভর্তি হওয়াদের মধ্যে দুজন মারা গেছেন। ভর্তি হওয়া দুজনের অবস্থাও গুরুতর। রংপুর কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানী প্রথম আলোকে বলেন, বিষাক্ত কিছু পান করার পর বিষক্রিয়ায় এঁদের মৃত্যু হয়েছে বলে প্রাথমিকভাবে ধারণা করা হচ্ছে। ময়নাতদন্তের পর আসল কারণ জানা যাবে। ওসি আরও জানান, মদ বিক্রির অভিযোগে রংপুর থেকে ৩০ জনকে আটক করা হয়েছে।
