
কুষ্টিয়া সদর উপজেলায় লক্ষ্মীপুর গ্রামে গতকাল বুধবার শরীফা খাতুন (১৩) নামের এক স্কুলছাত্রীর ঝুলন্ত লাশ উদ্ধার করেছে পুলিশ। এ ঘটনায় ওই ছাত্রীর বাবা আত্মহত্যায় প্ররোচনার অভিযোগে জুয়েল হাসান (২২) নামের এক তরুণের বিরুদ্ধে মামলা করেছেন।শরীফা সদর উপজেলার আবদালপুর ইউনিয়নের পান্তাপাড়া গ্রামের শরীফুল ইসলামের মেয়ে। সে লক্ষ্মীপুর হাসানবাগ মাধ্যমিক বিদ্যালয়ের সপ্তম শ্রেণিতে পড়ত। জুয়েল হাসানের বাড়ি সদর উপজেলার বেড়বাড়াবি গ্রামে, বাবার নাম শরি মণ্ডল। তিনি একটি ইঞ্জিনিয়ারিং ওয়ার্কশপে কাজ করতেন।এলাকাবাসী, নিহত ব্যক্তির পরিবার ও পুলিশ সূত্রে জানা যায়, কয়েক বছর আগে শরীফার মা মারা যান। এরপর থেকেই সে লক্ষ্মীপুর গ্রামে তার খালার বাসায় থাকত। সেখানে জুয়েলের সঙ্গে তার প্রেমের সম্পর্ক গড়ে ওঠে। মঙ্গলবার রাত সাড়ে নয়টার দিকে বাড়ির পাশে দুজন সাক্ষাৎ করতে যায়। স্থানীয় ব্যক্তিরা দেখে ফেলায় তারা দুজনেই পালিয়ে যায়। রাতে খোঁজাখুঁজি করেও দুজনকে পাওয়া যায়নি। গতকাল সকালে বাড়ির পাশের মাঠে গাছের সঙ্গে শরীফার গলায় রশি লাগানো ঝুলন্ত লাশ দেখতে পায় স্থানীয় ব্যক্তিরা। খবর পেয়ে সকাল সাড়ে নয়টার দিকে ইসলামী বিশ্ববিদ্যালয় থানা-পুলিশ লাশ উদ্ধার করে। ময়নাতদন্তের জন্য লাশ কুষ্টিয়া জেনারেল হাসাপাতালের মর্গে পাঠানো হয়। এ ঘটনার পর জুয়েল আত্মগোপনে রয়েছেন।
