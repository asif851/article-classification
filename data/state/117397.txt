
ঢাকা বিশ্ববিদ্যালয়ে দ্বিতীয়বার ভর্তি পরীক্ষা দেওয়ার সুযোগ দাবিতে আন্দোলনরত শিক্ষার্থীদের মধ্যে গ্রেপ্তার হওয়া ১৬ ভর্তি-ইচ্ছুক শিক্ষার্থী জামিন পেয়েছেন। গতকাল রোববার সকালে মহানগর হাকিম রেজাউল করিমের আদালত তাঁদের জামিন মঞ্জুর করেন। আদাতল সূত্রে এ তথ্য জানা গেছে।গত ২০ ডিসেম্বর উপাচার্য কার্যালয় ঘেরাও কর্মসূচিতে অংশ নিতে এসে ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) এলাকা থেকে আটক হন শিক্ষার্থীরা। তাঁদের ৫৪ ধারায় গ্রেপ্তার দেখিয়ে ওই দিনই আদালতের মাধ্যমে জেলহাজতে পাঠানো হয়।পরে বিশ্ববিদ্যালয়ের পক্ষ থেকে অনুমতি ছাড়া সমাবেশ ও উপাচার্য কার্যালয়ের সামনে ভাঙচুর চালিয়ে পাঁচ লাখ টাকার ক্ষতি হয়েছে বলে মামলা করা হয়।তবে বাম ছাত্র সংগঠনের মোর্চা প্রগতিশীল ছাত্রজোটের নেতা-কর্মীরা দাবি করেছেন, ওই দিন উপাচার্য কার্যালয়ের সামনে জোটের পক্ষ থেকে অবস্থান কর্মসূচি পালন করা হয়। সেখানে ভর্তি-ইচ্ছুক শিক্ষার্থীরা ছিলেন না। মিথ্যা মামলায় তাঁদের এত দিন আটকে রাখা হয়েছে।
