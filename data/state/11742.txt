
বিএনপির স্থায়ী কমিটির সদস্য নজরুল ইসলাম খান বলেছেন, সরকার নির্বাচনের নামে যা করছে, তা গণতন্ত্র নয়, তামাশা। এই সরকারের মন্ত্রী-এমপি হতে ভোট লাগে না। অথচ বিএনপির নির্বাচিত মেয়রদের স্থান হয় জেলখানায় অথবা রাস্তায়।
জিয়াউর রহমানের ৩৫তম মৃত্যুবার্ষিকী সামনে রেখে আজ রোববার খুলনা নগরের একটি হোটেলে মহানগর বিএনপি আয়োজিত এক আলোচনা সভায় প্রধান অতিথির বক্তব্যে নজরুল ইসলাম খান এসব কথা বলেন।নজরুল ইসলাম খান অভিযোগ করেন, ‘প্রধানমন্ত্রীর উপদেষ্টা সজীব ওয়াজেদ জয়ের অ্যাকাউন্টে ৩০০ মিলিয়ন ডলারের সন্দেহজনক লেনদেন সম্পর্কে প্রশ্ন ওঠায়, ব্যাংক লুট নিয়ে প্রশ্ন ওঠায় সরকার বিএনপি নেতা আসলাম চৌধুরীর প্রসঙ্গ টেনে এগুলো ধামাচাপা দেওয়ার চেষ্টা করেছে। কিন্তু আজ যখন প্রকাশ পাচ্ছে মোসাদের ওই এজেন্টের সঙ্গে জয়েরও সাক্ষাৎ হয়েছে, তখন আওয়ামী লীগ দাবি করছে, এটা নাটক। অর্থাৎ আমাদের নেতার সঙ্গে আলাপ হলে সেটা ষড়যন্ত্র আর তাঁদের নেতার সঙ্গে আলাপের অভিযোগ নাটক?’সভায় প্রধান আলোচক বিএনপি চেয়ারপারসনের উপদেষ্টা এ জেড এম জাহিদ হোসেন বলেন, এই সরকার মানুষের কথা বলার অধিকার রুদ্ধ করেছে। মানুষ হারিয়ে যাচ্ছে, তাদের সন্ধান পাওয়া যাচ্ছে না। তিনি খালেদা জিয়ার নেতৃত্বে জনগণকে সম্পৃক্ত করে গণ–অভ্যুত্থান সৃষ্টির মাধ্যমে এই সরকারের পতন ও জনগণের সরকার প্রতিষ্ঠার আহ্বান জানান।খুলনা মহানগর বিএনপির সভাপতি নজরুল ইসলাম মঞ্জুর সভাপতিত্বে অনুষ্ঠিত আলোচনা সভায় আরও বক্তব্য দেন বিএনপির কেন্দ্রীয় সহসাংগঠনিক সম্পাদক অনিন্দ্য ইসলাম, সাবেক সংসদ সদস্য এম নূরুল ইসলাম, খুলনা সিটি করপোরেশনের বরখাস্ত হওয়া মেয়র মনিরুজ্জামান মনি, খুলনা বিশ্ববিদ্যালয়ের শিক্ষক সমিতির সাবেক সভাপতি রেজাউল করিম, খুলনা মেডিকেল কলেজের সাবেক অধ্যক্ষ এস এম জাফরউল্লাহ প্রমুখ।
