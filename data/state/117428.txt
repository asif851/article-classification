
বাংলাদেশের আকাশে গতকাল শনিবার কোথাও চাঁদ দেখা যায়নি। ফলে পবিত্র রমজান মাস অর্থাৎ রোজা শুরু হবে কাল সোমবার থেকে। আজ রোববার দিবাগত রাতে সেহ্রি খেতে হবে। আজ এশার নামাজের পর সারা দেশের বিভিন্ন মসজিদে তারাবির নামাজ আদায় শুরু হবে৷গতকাল সন্ধ্যায় রাজধানীর ইসলামিক ফাউন্ডেশনের বায়তুল মোকাররম সভাকক্ষে জাতীয় চাঁদ দেখা কমিটির সভায় এই সিদ্ধান্ত হয়।পরে ইসলামিক ফাউন্ডেশনের সংবাদ বিজ্ঞপ্তিতে জানানো হয়, গতকাল বাংলাদেশের আকাশে কোথাও রমজান মাসের চাঁদ দেখা যাওয়ার সংবাদ পাওয়া যায়নি। ফলে আজ রোববার শাবান মাস ৩০ দিন পূর্ণ হবে এবং ৩০ জুন থেকে রমজান মাস গণনা শুরু হবে। এ ছাড়া আগামী ২৫ জুলাই দিবাগত রাতে সারা দেশে পবিত্র শবে কদর উদ্যাপিত হবে।জাতীয় চাঁদ দেখা কমিটির সভাপতি ধর্মমন্ত্রী মতিউর রহমানের সভাপতিত্বে অনুষ্ঠিত সভায় আরও উপস্থিত ছিলেন, ধর্মসচিব চৌধুরী মো. বাবুল হাসান, প্রধান তথ্য কর্মকর্তা তছির আহমদ, ইসলামিক ফাউন্ডেশনের বোর্ড অব গভর্নরসের গভর্নর শেখ মো. আবদুল্লাহ, ইসলামিক ফাউন্ডেশনের মহাপরিচালক সামীম মোহাম্মদ আফজাল প্রমুখ।
