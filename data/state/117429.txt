
চাঁপাইনবাবগঞ্জ সরকারি কলেজ গেটে গতকাল মঙ্গলবার শিবির-পুলিশ সংঘর্ষে সদর থানার ওসি ও আট পুলিশসহ ১১ জন আহত হয়েছেন।সদর থানার ভারপ্রাপ্ত কর্মকর্তা (ওসি) বজলুর রশীদ ও প্রত্যক্ষদর্শীরা জানান, বেলা সোয়া ১১টার দিকে সরকারি কলেজ থেকে একটি মিছিল বের করে শিবির। এ সময় পুলিশ তাদের বাধা দেওয়ার চেষ্টা করলে সংষর্ঘ বাধে। সংঘর্ষ চলাকালে শিবিরের কর্মীরা অন্তত ১৫টি ককটেলের বিস্ফোরণ ঘটান। পুলিশ পাল্টা ২০টি রাবার বুলেট ছোড়ে।সংঘর্ষে সদর থানার ওসি বজলুর রশীদ, উপপরিদর্শকদের মধ্যে রওশন কবীর, মনিরুল ইসলাম, মুকুল, দুলাল হোসেন, সহকারী উপপরিদর্শক আবদুস সবুর, পুলিশের সদস্য আবু বাক্কার ও খাইরুল আলম আহত হন। অন্যদিকে শিবির দাবি করেছে, রনি ও আরিফসহ তাঁদের তিনজন কর্মী আহত হয়েছেন। সংঘর্ষের সময় সরকারি কলেজের সামনে উন্মুক্ত মঞ্চে বঙ্গবন্ধুর প্রতিকৃতিতে পেট্রল ঢেলে আগুন ধরিয়ে দেয় শিবির কর্মীরা।
