
১৫ আগস্ট জাতীয় শোক দিবসে ‘ভুয়া জন্মদিন’ পালন করে বিএনপি চেয়ারপারসন খালেদা জিয়া সংলাপের পরিবেশ নষ্ট করছেন বলে মন্তব্য করেছেন আওয়ামী লীগের সাধারণ সম্পাদক ওবায়দুল কাদের।
আজ মঙ্গলবার সকালে রাজধানীর ধানমন্ডি ৩২ নম্বরে বঙ্গবন্ধু শেখ মুজিবুর রহমানের প্রতিকৃতিতে শ্রদ্ধা জানানোর পর সাংবাদিকদের এসব কথা বলেন সড়ক পরিবহন ও সেতুমন্ত্রী।
ওবায়দুল কাদের বলেন, ১৫ আগস্ট ভুয়া জন্মদিন পালন করে খালেদা জিয়া গণতন্ত্রের ধারাকে ব্যাহত করছেন। এই জন্মদিন পালন করে তিনি সংলাপের পরিবেশ নষ্ট করছেন। তাঁর ম্যারেজ সার্টিফিকেট ও পাসপোর্টে ১৫ আগস্ট জন্মদিন নয়।
আওয়ামী লীগের সাধারণ সম্পাদক বলেন, খালেদা জিয়ার ছেলে আরাফাত রহমান কোকো মারা যাওয়ার পর তাঁর গুলশানের বাসভবনে গিয়েছিলেন প্রধানমন্ত্রী শেখ হাসিনা। কিন্তু খালেদা জিয়া দেখা করেননি। সেদিন খালেদা জিয়া দেখা করলে সংলাপের ক্ষেত্র তৈরি হতো।
বঙ্গবন্ধুর পলাতক খুনিদের ফিরিয়ে আনার বিষয়ে সেতুমন্ত্রী বলেন, বিদেশে থাকা বঙ্গবন্ধুর পলাতক খুনিদের ফিরিয়ে আনার বিষয়ে তাঁরা সচেষ্ট রয়েছেন। এই সরকারের মেয়াদে খুনিদের ফিরিয়ে আনার বিষয়ে জোর চেষ্টা চালানো হচ্ছে।
