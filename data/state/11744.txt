
আল-কায়েদা ও জঙ্গিগোষ্ঠী সম্পর্কে সরকার ও স্বরাষ্ট্র মন্ত্রণালয় সতর্ক বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান কামাল। খবর বাসসের।
আজ শুক্রবার সকালে রাজধানীর উত্তরা ৯ নম্বর সেক্টরে জামেআতুস সাহারা মাদ্রাসা মাঠে এক আলোচনা সভায় প্রতিমন্ত্রী এসব কথা বলেন। বাংলাদেশ ইউনাইটেড ইসলামী পার্টির ঢাকা মহানগর কমিটি এই সভার আয়োজন করে।
আল-কায়েদার প্রধান আয়মান আল জাওয়াহিরির ঘোষণা নিয়ে বিভিন্ন গণমাধ্যমে প্রকাশিত খবরের কথা উল্লেখ করে স্বরাষ্ট্র প্রতিমন্ত্রী বলেন, ‘সেদিকে আমাদের কঠোর নজর আছে। এ ধরনের কোনো কিছুকেই আমরা অবহেলা করছি না। এসবের সত্যতা ও গুরুত্ব কতটুকু সেটি আমরা খতিয়ে দেখব। এখন পর্যন্ত সবকিছু আমাদের নিয়ন্ত্রণের মধ্যে আছে।’
একাধিক বেসরকারি টেলিভিশন চ্যানেলের ধর্মীয় অনুষ্ঠানের উপস্থাপক নুরুল ইসলাম ফারুকী হত্যাকাণ্ড প্রসঙ্গে আসাদুজ্জামান খান কামাল বলেন, এ হত্যাকাণ্ডের তদন্ত চলছে, তদন্ত শেষ হলে সবকিছু বলা যাবে।
বাংলাদেশ ইউনাইটেড ইসলামী পার্টির চেয়ারম্যান মো. ইসমাইল হোসাইনের সভাপতিত্বে আজকের এ সভায় প্রধান অতিথি ছিলেন আওয়ামী লীগের সভাপতিমণ্ডলীর সদস্য ও সাবেক স্বরাষ্ট্রমন্ত্রী সাহারা খাতুন।
