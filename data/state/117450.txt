
বাগেরহাটের মংলা উপজেলার এক গোলপাতা ব্যবসায়ীর সাড়ে তিন লাখ টাকা আত্মসাতের অভিযোগ উঠেছে বন বিভাগের তিন কর্মকর্তা-কর্মচারীর বিরুদ্ধে। মংলা প্রেসক্লাবে এক সংবাদ সম্মেলনে গত মঙ্গলবার দুপুরে এ অভিযোগ করেন ওই ব্যবসায়ী।অভিযোগকারী ব্যবসায়ী রহিমা বেগম মংলা পৌরসভার সিগন্যাল টাওয়ার এলাকার বাসিন্দা। রহিমা অভিযোগ করেন, কূপের কর্মকর্তা কবির উদ্দিন, বন প্রহরী দিদারুল ইসলাম ও নৌকাচালক মাসুদ মোল্লা ৫০০ কুইন্টাল গোলপাতা দেওয়ার কথা বলে রাজস্ব ছাড়াও ৩ লাখ ৫০ হাজার টাকা অগ্রিম নেন। ৫০০ কুইন্টাল গোলপাতার বাজারমূল্য প্রায় সাত লাখ টাকা। টাকা নিয়েও তাঁরা বাওয়ালিদের কোনো পাতা সংগ্রহ করতে দেননি। জানতে চাইলে কবির উদ্দিন বলেন, বন প্রহরী ও তাঁর সঙ্গে কোনো আর্থিক লেনদেন হয়নি। নৌকাচালক মাসুদ মোল্লা বলেন, ‘আমি তাঁর (রহিমার) কাছ থেকে কোনো টাকা নিইনি।’
