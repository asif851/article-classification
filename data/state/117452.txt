
১৮ দলের ডাকা অবরোধের প্রথম দুই দিনে তিন নেতা-কর্মী নিহত হয়েছেন—এমন দাবি করে এর প্রতিবাদে সিরাজগঞ্জে আজ বৃহস্পতিবার সকাল-সন্ধ্যা হরতাল পালন করছে ১৮-দলীয় জোট। শহরের সমাজকল্যাণ মোড়ে জামায়াত-শিবিরের লাঠি মিছিলে পুলিশের সঙ্গে তাদের সংঘর্ষ হয়েছে। এতে জামায়াতের এক কর্মী গুলিবিদ্ধ হয়েছেন বলে দলের পক্ষ থেকে দাবি করা হয়।
এ ছাড়া পিকেটিং করার দায়ে সলঙ্গা থানার শিবিরের কর্মী আরিফুল ইসলামকে (২৫) আটক করা হয়। পরে তাঁকে ভ্রাম্যমাণ আদালত তিন মাসের কারাদণ্ড দেন।
এ দিকে ভোরে এনায়েতপুর থানা বিএনপির সভাপতি লিয়াকত আলীর নেতৃত্বে একটি মিছিল কেজির মোড় এলাকায় গেলে মিছিলকারীরা কয়েকটি ককটেলের বিস্ফোরণ ঘটায়। এতে তিনজন আহত হয়েছে। এর মধ্যে স্থানীয় চা-বিক্রেতা আবদুর রাজ্জাকের স্ত্রী হেলেনা বেগমকে (৪৫) স্থানীয় খাজা ইউনুছ আলী মেডিকেল কলেজ অ্যান্ড হাসপাতালে ভর্তি এবং অপর পিঠা-বিক্রেতা আজগার হোসেন (৫২) ও তাঁর ছেলে ইউসুফ আলীকে (১৪) স্থানীয়ভাবে চিকিত্সা দেওয়া হয়েছে।
অপরদিকে সিরাজগঞ্জ সদর উপজেলার চণ্ডীদাসগাঁতীতে ১৮-দলীয় জোটের নেতা-কর্মীরা সিরাজগঞ্জ-বগুড়া আঞ্চলিক সড়কে গাছের গুঁড়ি ফেলে অবরোধের চেষ্টা করলে পুলিশের বাধায় তা ছত্রভঙ্গ হয়ে যায়। পৌর এলাকার রহমতগঞ্জে পুলিশের সঙ্গে জামায়াত-শিবিরের নেতা-কর্মীদের মধ্যে ব্যাপক সংঘর্ষে নারীসহ অন্তত ২৮ জন আহত হয়েছেন। আহত ব্যক্তিদের স্থানীয় হাসপাতালে ভর্তি করা হয়েছে। পুলিশ পরিস্থিতি নিয়ন্ত্রণে আনতে শতাধিক কাঁদানে গ্যাসের শেল, রাবার বুলেট ও শটগানের গুলি নিক্ষেপ করেছে। সিরাজগঞ্জ সদর থানার ভারপ্রাপ্ত কর্মকর্তা (ওসি) হাবিবুল ইসলাম ঘটনার সত্যতা নিশ্চিত করেছেন।
সার্বিক বিষয়ে সিরাজগঞ্জের অতিরিক্ত পুলিশ সুপার মো. মোক্তার হোসেন জানান, জেলার কোথাও কোনো অপ্রীতিকর খবর পাওয়া যায়নি। হরতাল চলাকালে শহরের গুরুত্বপূর্ণ পয়েন্টে পুলিশ, র্যাব ও বিজিবির জোরদার টহল রয়েছে।
