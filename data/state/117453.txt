
চাঁদপুরের মতলব দক্ষিণ উপজেলায় আজ শনিবার ইউনিয়ন পরিষদ নির্বাচন অনুষ্ঠিত হচ্ছে। শেষ মুহূর্তে ভোট বেচাকেনা ঠেকাতে পাহারা বসিয়েছেন কয়েকজন প্রার্থী।উপাদী উত্তর, নায়েরগাঁও দক্ষিণ ও উপাদী দক্ষিণ ইউনিয়নে চেয়ারম্যান পদে আওয়ামী লীগ, বিএনপি ও স্বতন্ত্র পদের অন্তত তিনজন প্রার্থী গত বৃহস্পতিবার মধ্যরাত থেকে কর্মীদের দিয়ে নিজ নিজ এলাকায় পাহারা বসানোর কথা জানিয়েছেন।নায়েরগাঁও দক্ষিণ ইউনিয়নে আওয়ামী লীগের বিদ্রোহী (স্বতন্ত্র) প্রার্থী এস এম আনোয়ার হোসেন ওরফে অপু বলেন, তিনি ৭ নম্বর ওয়ার্ডের প্রার্থী। তাঁর ওয়ার্ডে ভোটার ২ হাজার ৬০০ জন। তাঁর প্রতিদ্বন্দ্বী প্রার্থীরা টাকার বিনিময়ে যাতে ভোট বেচাকেনা করতে না পারেন, সে জন্য বৃহস্পতিবার রাত ১২টা থেকে আজ ভোর ৫টা পর্যন্ত এলাকার মোড়ে মোড়ে কর্মীদের দিয়ে পাহারা বসিয়েছেন।উপাদী দক্ষিণ ইউনিয়নে বিএনপির প্রার্থী মিজানুর রহমান পাটোয়ারী বলেন, টাকার বিনিময়ে তাঁর এলাকার ভোট যাতে কেউ কিনতে না পারেন, এ জন্য কর্মীদের একাধিক দলে ভাগ করে পাহারার ব্যবস্থা করেছেন। শুক্রবার রাতেও এ পাহারা চলবে।উপাদী উত্তর ইউনিয়নে আওয়ামী লীগের প্রার্থী মো. শহীদ উল্লাহ প্রধান বলেন, দিনে তাঁর কিছু কর্মী-সমর্থক নৌকা মার্কার পক্ষে কাজ করলেও রাতে তাঁরা অন্য মার্কার কাজ করেন। টাকা পেলে তাঁরা এলাকার নৌকার ভোটও বিক্রি করবেন।এ কারণে ভোটের ক্রেতা-বিক্রেতাদের হাতেনাতে ধরতে বিশ্বস্ত কর্মী দিয়ে পাহারা বসিয়েছেন। তাঁরা শুক্রবার রাতেও পাহারায় থাকবেন।উল্লিখিত তিন ইউনিয়নের ১৫-১৬ জন বাসিন্দা বলেন, পাহারা যতই হোক, ভোট বেচাকেনা হবেই। সব ভোটারের মানসিকতাও এক নয়।
