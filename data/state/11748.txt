
‘আমার নিরপরাধ মাকে ছেড়ে দ্যান, স্যার। যত শাস্তি আছে আমাকে দ্যান। আমার মাকে মামলায় জড়াবেন না।’গত বৃহস্পতিবার রাতে পার্বতীপুর রেল থানায় মাদক নিয়ন্ত্রণ কর্মকর্তার কাছে এমন আকুল আবেদন জানাচ্ছিলেন মাদকাসক্ত বাবুল হোসেন ওরফে বক্তিয়ার (২৬)।গত বৃহস্পতিবার সন্ধ্যায় মাদকদ্রব্য নিয়ন্ত্রণ অধিদপ্তর, পার্বতীপুর সার্কেলের উপপরিদর্শক সিরাজুল ইসলাম পার্বতীপুর মডেল থানা পুলিশের সহযোগিতায় শহরের সাহেবপাড়া মহল্লার বাবুল হোসেনের বাসায় অভিযান চালান। তাঁরা বাবুলের শোয়ার ঘর থেকে ৩২ গ্রাম হেরোইন ও ১৩ হাজার টাকা উদ্ধার করেন। এ ঘটনায় তাঁরা বাবুল ও তাঁর মা ইয়ারুন নেছাকে (৪৬) আটক করে রেল থানায় নিয়ে যান। এ ঘটনায় সিরাজুল ইসলাম বাদী হয়ে পার্বতীপুর রেল থানায় একটি মামলা করেন।ছেলের অপরাধে মাকে আটক করার খবর পেয়ে মহল্লার ক্ষুব্ধ শতাধিক লোক রেল থানায় এসে—কেন বাবুলের মাকে আটক করা হয়েছে—তা মাদক নিয়ন্ত্রণ কর্মকর্তার কাছে জানতে চান। এ ছাড়া মামলার জব্দ তালিকায় ১৩ হাজার টাকার জায়গায় মাত্র পাঁচ হাজার ৮৩০ টাকা দেখানোয় এলাকাবাসী আরও ক্ষিপ্ত হয়ে ওঠেন। পরিস্থিতি উত্তপ্ত হয়ে উঠলে উপজেলা নির্বাহী কর্মকর্তা (ইউএনও) রাহেনুল ইসলাম ও মডেল থানার ভারপ্রাপ্ত কর্মকর্তা (ওসি) নুরুজ্জামান চৌধুরী রাত ১১টার দিকে মাদক নিয়ন্ত্রণ কর্মকর্তাকে উদ্ধার করে নিয়ে যান।এ ব্যাপারে মাদক নিয়ন্ত্রণ অধিদপ্তরের উপপরিদর্শক সিরাজুল ইসলাম বলেন, বাবুলের বাড়িতে প্রায় ৬৪ হাজার টাকা মূল্যের ৩২ গ্রাম হেরোইন পাওয়া গেছে। এ জন্য মা ও ছেলেকে গ্রেপ্তার করা হয়েছে। তবে ১৩ হাজার টাকা জব্দের বিষয়টি তিনি অস্বীকার করেন।ইউএনও রাহেনুল ইসলাম বলেন, ‘সিরাজুল ইসলামকে এলাকার লোকজন থানায় ঘিরে রাখার খবর পেয়ে ঘটনাস্থলে যাই এবং লোকজনকে বুঝিয়ে পরিস্থিতি শান্ত করে তাঁকে উদ্ধার করি।’ইয়ারুন নেছা বলেন, ‘আমার ছেলে মাদকসেবী। সে মাদক ব্যবসা করে কি না, তা আমার জানা নাই। তবে ছেলের অত্যাচারে অতিষ্ঠ হয়ে তাকে গ্রেপ্তার করার জন্য আমি কয়েক দফা রেল থানায় অভিযোগ দিয়েছি। পুলিশ তখন তাকে গ্রেপ্তার করেনি। অথচ এখন ছেলের অপরাধের জন্য আমাকে বৃদ্ধ বয়সে গ্রেপ্তার করা হলো।’পার্বতীপুর রেল থানার ভারপ্রাপ্ত কর্মকর্তা (ওসি) সাজু মিয়া বলেন, গতকাল শুক্রবার আদালতের মাধ্যমে দুজনকে দিনাজপুর কারাগারে পাঠানো হয়েছে।
