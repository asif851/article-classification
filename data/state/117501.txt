
গত ২৯ জুলাই ‘ঢাকা কেন্দ্রীয় কারাগার নির্মাণের এক বছর: খসে পড়ছে পলেস্তারা ও ভেঙে পড়ছে বিদ্যুতের খুঁটি’ এবং ৩০ জুলাই ‘ঢাকা কেন্দ্রীয় কারাগারের তিন দিকেই দেয়াল নেই’ শীর্ষক দুটি খবরের কিছু তথ্যের প্রতিবাদ করেছে কারা অধিদপ্তর।
কারা উপমহাপরিদর্শক (সদর দপ্তর) মো. বজলুর রশীদের সই করা প্রতিবাদলিপিতে বলা হয়, কারা মহাপরিদর্শক ব্রিগেডিয়ার জেনারেল সৈয়দ ইফতেখার উদ্দীনকে উদ্ধৃত করে প্রথম আলোতে যে বক্তব্য ছাপা হয়েছে, তা সঠিক নয়। কারা মহাপরিদর্শক প্রথম আলোর সঙ্গে এ ব্যাপারে কোনো কথা বলেননি।
প্রতিবেদকের বক্তব্য
প্রতিবেদন প্রকাশের আগে এই প্রতিবেদক কারা মহাপরিদর্শকের দপ্তরে গেলে তাঁর সঙ্গে সার্বিক বিষয় নিয়ে দীর্ঘ কথা হয়। তাঁর বক্তব্য যথাযথভাবে প্রতিবেদনে উপস্থাপন করা হয়েছে।
গণপূর্ত অধিদপ্তরের ব্যাখ্যা
গণপূর্ত অধিদপ্তরের নির্বাহী প্রকৌশলী মোহা. উজির আলী দুটি প্রতিবেদন বিষয়ে ব্যাখ্যা দিয়েছেন। তিনি বলেছেন, প্রকল্পে বড় ধরনের কোনো ত্রুটি নেই। কারা ভবনের কিছু স্থানে লবণাক্ততা ও অন্য কোনো কারণে প্লাস্টারে লোনা ধরেছে এবং ওই অংশের রং নষ্ট হয়েছে, যা ইতিমধ্যে সংশোধন করা হচ্ছে। দু-একটি স্থানে আরসিসি এবং ইটের গাঁথুনির জয়েন্টে হেয়ার ক্র্যাঙ্ক দেখা গিয়েছিল, যা ঠিক করে দেওয়া হয়েছে। কারা এলাকায় আটটি বৈদ্যুতিক খুঁটি হেলে পড়েছিল, তা বসিয়ে দেওয়া হয়েছে। আর কারাগারের পূর্ব দিকের সীমানা নিয়ে স্থানীয় মানুষের সঙ্গে মতবিরোধ থাকায় তা নির্মাণ করা সম্ভব হয়নি।
