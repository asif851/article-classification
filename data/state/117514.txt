
রাজধানীর হজরত শাহজালাল আন্তর্জাতিক বিমানবন্দরে এক কোটি ৩০ লাখ ভারতীয় রুপি পাচারের অভিযোগে দুজনকে আটক করেছেন শুল্ক গোয়েন্দারা। বালিশ ও তৈজসপত্রের মধ্যে এগুলো লুকানো ছিল। আজ শুক্রবার সকাল সোয়া নয়টার দিকে তাঁদের আটক করা হয়।
আটক হওয়া ব্যক্তিরা হলেন আবুল বাশার ও আবদুস সোবহান। তাঁদের মধ্যে আবুল বাশার এয়ার অ্যারাবিয়ার একটি ফ্লাইটে পাকিস্তানের করাচি থেকে আরব আমিরাতের শারজাহ হয়ে আজ সকালে ঢাকায় আসেন।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে বলেন, সকাল সোয়া নয়টার দিকে বিমানবন্দরে আসার পর আবুল বাশারের সঙ্গে থাকা মালামাল তল্লাশি করা হয়। বড় একটি ব্যাগে বালিশ ও তৈজসপত্রের মধ্যে ভারতীয় মুদ্রার বান্ডিল পাওয়া যায়। এর পরিমাণ এক কোটি ৩০ লাখ রুপি। এর মধ্যে এক হাজার ও ৫০০ রুপির একই নম্বরের একাধিক নোট রয়েছে। আবুল বাশারের স্বীকারোক্তি অনুযায়ী বিমানবন্দরের বাইরে গাড়িতে অবস্থানরত আবদুস সোবহান নামের আরেকজনকে আটক করা হয়। আবুল বাশারকে বিমানবন্দর থেকে নিতে সোবহান গাড়ি নিয়ে বিমানবন্দরের বাইরে অপেক্ষা করছিলেন। এ ঘটনায় বিমানবন্দর থানায় মামলা হবে।
