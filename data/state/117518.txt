
পানি উন্নয়ন বোর্ড (পাউবো) কর্মকর্তাদের অবহেলা ও অব্যবস্থাপনায় পাবনা সেচ প্রকল্প বন্ধের উপক্রম হয়েছে। সাড়ে পাঁচ হাজার হেক্টর জমিতে সেচ দেওয়ার মাধ্যমে যাত্রা শুরু করা এই সেচ প্রকল্পের সেচ দেওয়ার এলাকা কমতে কমতে এখন এক হাজার হেক্টরেরও নিচে এসে দাঁড়িয়েছে। এভাবে চলতে থাকলে কয়েক বছরের মধ্যেই সেচ প্রকল্পটি পুরোপুরি বন্ধ হয়ে যেতে পারে বলে আশঙ্কা করা হচ্ছে।
পাউবোর ব্যবস্থাপনায় ৩৮৪ কোটি টাকা ব্যয়ে ১৯৯২ সালে পাবনা সেচ ও পল্লী উন্নয়ন প্রকল্পটি চালু হয়। এ জন্য বেড়া উপজেলার বৃশালিখায় হুরাসাগর নদ ও কৈতোলায় যমুনা নদীর পাড়ে যথাক্রমে পানি তোলা ও নিষ্কাশনের জন্য নির্মাণ করা হয় দুটি পাম্পস্টেশন। নির্মাণ করা হয় ছোট-বড় সেচ খাল, নিষ্কাশন খাল, বন্যানিয়ন্ত্রণ বাঁধ, স্লুইসগেট, কালভার্টসহ বিভিন্ন অবকাঠামো।
পাউবো সূত্রে জানা যায়, পাবনার নয়টি, নাটোরের দুটি ও সিরাজগঞ্জের একটি উপজেলার ১ লাখ ৮৪ হাজার ৫৩৪ হেক্টর জমি নিয়ে সেচ প্রকল্পটি গড়ে উঠেছে। প্রকল্পটির প্রথম দিকে (১৯৯২ সালে) পাবনার বেড়া, সাঁথিয়া ও সদর উপজেলার সাড়ে পাঁচ হাজার হেক্টর জমিতে সেচ দেওয়া হতো। উদ্দেশ্য ছিল প্রতিবছর সেচের আওতা আরও বাড়ানো। কিন্তু উল্টো সেচের আওতাধীন জমি কমেছে। পাউবোর উপপ্রধান সম্প্রসারণ কর্মকর্তার কার্যালয় জানায়, গত বছর মাত্র ৭৩৪ হেক্টর বোরো জমিতে সেচ দেওয়া হয়েছে। এ বছর ৮০০ হেক্টর বোরো জমিতে সেচ দেওয়ার লক্ষ্যমাত্রা ধরা হয়েছে।
খোঁজ নিয়ে জানা গেছে, প্রকল্পের সেচ অবকাঠামো রক্ষণাবেক্ষণে প্রতিবছর লাখ লাখ টাকা ব্যয় হলেও প্রতিবছরই সেচ খালের পাড় ভাঙে। গত বছরও একাধিক সেচ খালের পাড় ভাঙায় বেশ কিছু এলাকার ফসল উৎপাদনে বিপর্যয় দেখা দেয়।
উপজেলার জগন্নাথপুর গ্রামের কৃষক আবদুর রহমান বলেন, ‘গত বছর (২০১৬) বোরো আবাদের জন্য সময়মতো পানি পাই নাই। পাউবোর অফিসারদের অনেক বলেকয়ে একসময় সেচের পানি পাইল্যাম। কিন্তু জমিতে চারা রোপণের পরই সেচ খালের পার ভাঙায় পানি বন্ধ হয়া যায়। এতে আমার রোপণ করা সব চারা শুকায়া মইরা গেছিল। এবারও শুনতেছি সেচ খালের অবস্থা ভালো না। সেচের পানি নাকি আসপি না।’
সরেজমিনে ঘুরে বেড়ার হাটুরিয়া, পায়না, চাকলা, দমদমা, খাকছাড়া, সাঁথিয়ার পুণ্ডুরিয়াসহ কয়েকটি এলাকার সেচ খালের দুরবস্থা দেখা গেছে। আর কয়েক দিনের মধ্যে পানি ছাড়ার কথা থাকলেও এখনো এসব সেচ খাল ভরে রয়েছে আগাছা ও আবর্জনায়। এর মধ্যে টি-৬ নামের সেচ খাল বেড়ার চাকলা ও সাঁথিয়ার পুণ্ডুরিয়া গ্রামে ভেঙে গেছে। এমনকি পুণ্ডুরিয়া গ্রামে এই খালের বেশ কিছু অংশ বিলীন হয়ে গেছে। সেখানে খালটি এখন রাস্তা হিসেবে ব্যবহৃত হচ্ছে।
পুণ্ডুরিয়া গ্রামের কৃষক আবদুল আজিজ বলেন, সাত-আট বছর আগেও পুণ্ডুরিয়া গ্রামের ফসলের মাঠগুলোয় সেচ খালের পানি দিয়ে বোরোর আবাদ হতো। সাত-আট বছর ধরে পানি না আসায় কৃষকেরা বাধ্য হয়ে বোরোর পরিবর্তে পেঁয়াজ, রসুনসহ অন্য ফসল আবাদ করছেন।
পাউবোর উদ্যোগে গঠিত ইছামতি পানিব্যবস্থাপনা দলের সভাপতি ও বেড়ার জোড়দহ গ্রামের কৃষক মঞ্জুরুল কাদের বলেন, ‘পাবনা সেচ প্রকল্প নিয়ে আমরা অনেক স্বপ্ন দেখেছিলাম। কিন্তু পাউবোর কর্মকর্তাদের অবহেলা ও অব্যবস্থাপনায় এটি আজ মৃতপ্রায়। সেচ প্রকল্পটি বাঁচানোর জন্য আমরা বিভিন্ন দপ্তরে ধরনা দিয়েও কোনো ফল পাইনি।’
পাউবোর প্রধান পানিব্যবস্থাপক মাহফুজ আহম্মদ বলেন, ‘সম্প্রতি আমি পাবনা সেচ প্রকল্প এলাকায় গিয়ে এর দুরবস্থা দেখেছি। দীর্ঘদিন সংস্কার না হওয়ায় বেশ কিছু সেচ খাল নষ্ট হয়ে গেছে। প্রয়োজনীয় অর্থ বরাদ্দ না পাওয়ায় অনেক খালই পুরোপুরি সংস্কারের ব্যবস্থা নেওয়া হয়নি। এ ছাড়া আমাদের লোকবলেরও অভাব রয়েছে। তবে সেচ প্রকল্পটির উন্নয়নের জন্য একটি প্রকল্প হাতে নেওয়া হয়েছে।’
 
