
খালাতো ভাইয়ের সঙ্গে গল্প করতে করতে বাসে মিরপুর থেকে উত্তরা যাচ্ছিলেন তেজগাঁও পলিটেকনিকের ছাত্র আবুল হাসেম। একপর্যায়ে বাসের জানালা দিয়ে মাথা বাইরে বের করেন হাসেম। মুহূর্তেই পেছন থেকে আসা আরেকটি বাসের ধাক্কা লাগে তাঁর মাথায়। আঘাতের চোটে নাক, মুখ দিয়ে গল গল করে রক্ত বের হতে শুরু করে। প্রায় দুই ঘণ্টা পর ঢাকা মেডিকেল কলেজ হাসপাতালে মৃত্যু হয় হাসেমের। 
ঢাকার কেরানীগঞ্জের বাটারাকান্দি গ্রামের হোসেন আলীর ছেলে হাসেম। কল্যাণপুরের মধ্য পাইকপাড়া এলাকার একটি বাসায় পরিবারের সঙ্গে থাকতেন তিনি। দুই ভাই এক বোনের মধ্যে হাসেম ছিলেন মেজ। তেজগাঁও পলিটেকনিক কলেজের কম্পিউটার সায়েন্সের চতুর্থ সেমিস্টারের ছাত্র ছিলেন তিনি। হাসেমের ভাই আবুল কাশেম জানান, শুক্রবার সকালে মিরপুরের বাসা থেকে খালাতো ভাই নাহিদকে সঙ্গে নিয়ে ঈদের বাজার করতে উত্তরায় যাচ্ছিলেন আবুল হাসেম। মিরপুর বাংলা কলেজের সামনে থেকে প্রজাপতি পরিবহনে উঠে দুজন পাশাপাশি সিটে বসেন। চলন্ত বাসে হাসেম জানালা দিয়ে মাথা বের করে রাখেন। বাসটি মিরপুর ২ সেকশনের ফুটওভারব্রিজের নিচে এলে পল্লবী সুপার পরিবহনের একটি বাস তাঁর মাথায় ধাক্কা দেয়। এতে আবুল হাসেম গুরুতর আহত হন। মিরপুর থানার উপপরিদর্শক (এসআই) সুব্রত কুমার প্রথম আলোকে বলেন, হাসেম যে বাসটিতে ছিলেন, ওই বাসের চালক বাসটি রেখে পালিয়ে যান। পরে বাসটি আটক করা হয়। কিন্তু কোন বাসটির ধাক্কা হাসেমের মাথায় লেগেছিল, তা এখনো শনাক্ত করা যায়নি।
