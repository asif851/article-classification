
বিশ্বসেরা অলরাউন্ডার সাকিব আল হাসানের জন্য আজ শনিবার তাঁর পরিবার দোয়া মাহফিল করেছে। সকালে মাগুরা শহরের পশ্চিমপাড়ার বাড়িতে এবং সদর উপজেলার বারাশিয়ায় নানাবাড়িতে এ দোয়া মাহফিল অনুষ্ঠিত হয়েছে।
গতকাল শুক্রবার একটি বিজ্ঞাপনের শুটিংয়ে অংশ নিতে সকালে হেলিকপ্টারে করে কক্সবাজারের উখিয়ায় ইনানীর একটি হোটেলে যান ক্রিকেটার সাকিব আল হাসান। তাঁকে নামিয়ে দিয়ে আকাশে ওড়ে হেলিকপ্টারটি। এর ১৫ মিনিটের মধ্যে ইনানী সৈকত এলাকায় হেলিকপ্টারটি বিধ্বস্ত হয়। দুর্ঘটনায় একজন নিহত হয়েছেন। আহত হয়েছেন হেলিকপ্টারটির পাইলটসহ চারজন।
সাকিবের বাবা মাশরুর রেজা প্রথম আলোকে বলেন, ‘সকালে ওই দুর্ঘটনার খবর পাওয়ার পর শুক্রবার জুমার নামাজ শেষে কেন্দ্রীয় জামে মসজিদের দোয়া মাহফিলের আয়োজন করি। ঘটনার পর সাকিবের জানের (জীবনের) সদকা হিসেবে একটি গরু মানত করেছিলাম। গতকালই গরু কেনা হয়। আজ সকালে তা জবাই করা হয়। দুস্থ ব্যক্তিদের মধ্যে খাবার বিতরণ করা হয়েছে। এ ছাড়া সাকিবের নানাবাড়ি বারাশিয়া গ্রামেও দুস্থ ব্যক্তিদের খাওয়ানো হয়। কিছু মাংস মাগুরা নতুন বাজারের মাদ্রাসার এতিম ছাত্রদের জন্য রেখে দেওয়া হয়েছে। ঈদের ছুটি শেষে মাদ্রাসা খুললে ওই মাংস তাদের কাছে পৌঁছে দেওয়া হবে।’
