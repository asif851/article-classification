
চাঁদপুরের মতলব উত্তরে তিন বছরের এক শিশুকে ধর্ষণের অভিযোগে রুহুল আমিন (২৫) নামের এক যুবককে যাবজ্জীবন কারাদণ্ড দেওয়া হয়েছে। একই সঙ্গে ৫০ হাজার টাকা জরিমানা অনাদায়ে আরও ৬ মাসের কারাদণ্ড দেওয়া হয়েছে।
আজ সোমবার দুপুরে চাঁদপুরের দায়রা ও নারী শিশু ট্রাইব্যুনালের বিচারক রমনী রঞ্জন চাকমা এ রায় দেন। বর্তমানে রুহুল উচ্চ আদালত থেকে জামিন নিয়ে পলাতক রয়েছেন।
বাদী পক্ষে মামলা পরিচালনা করেন সরকারি কৌঁসুলি হাবিবুল ইসলাম তালুকদার।
মামলার বিবরণে বলা হয়, ২০০৮ সালের ৭ জুলাই বিকেলে মতলব উত্তর উপজেলার রুহুল আমিন একই বাড়ির ৩ বছরের একটি শিশুকে ধর্ষণ করেন। তখন রুহুল আমিনের বয়স ছিল ১৮ বছর। পরে শিশুটির মা রক্তাক্ত অবস্থায় তাকে উদ্ধার করে হাসপাতালে নিয়ে যান। চাঁদপুর সদর হাসপাতালে শিশুটির মেডিকেল পরীক্ষা করে ধর্ষণের সত্যতা পাওয়া যায়। এ ঘটনায় মতলব উত্তর থানায় শিশুটির মা বাদী হয়ে নারী ও শিশু নির্যাতন আইনে একটি মামলা করেন। পরে থানার এসআই আকরাম হোসেন ২০০৮ সালের ৩ আগস্ট আসামির বিরুদ্ধে অভিযোগপত্র দেন। আদালত সাক্ষ্য প্রমাণের ভিত্তিতে আজ এ রায় দেন।
