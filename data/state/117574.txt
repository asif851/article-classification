
হরতালে চট্টগ্রাম আদালতের কার্যক্রমে আইনজীবীরা অংশ নেবেন কি না, সে বিষয়ে মতবিনিময় সভায় কোনো সিদ্ধান্ত হয়নি। এ নিয়ে চূড়ান্ত সিদ্ধান্ত নেওয়ার আগে জ্যেষ্ঠ আইনজীবীসহ বিভিন্ন পক্ষের সঙ্গে আরও আলোচনার পরামর্শ দিয়েছেন বারের সাবেক সভাপতি ও সাধারণ সম্পাদকেরা। গতকাল রোববার চট্টগ্রাম জেলা আইনজীবী সমিতির উদ্যোগে আয়োজিত মতবিনিময় সভায় বারের সাবেক সভাপতি ও সাধারণ সম্পাদকেরা এ পরামর্শ দেন।এর আগে গত শুক্রবার প্রথম আলোয় ‘তারিখ পড়ে শুনানি হয় না’ শিরোনামে প্রতিবেদন প্রকাশের পর চট্টগ্রাম জেলা আইনজীবী সমিতি বারের সাবেক সভাপতি ও সাধারণ সম্পাদকদের সঙ্গে মতবিনিময়ের আয়োজন করে। এতে ১২ জন সাবেক সভাপতি ও ১৭ জন সাবেক সাধারণ সম্পাদক অংশ নেন। সভায় বারের ৩৮ জন সভাপতি-সাধারণ সম্পাদককে আমন্ত্রণ জানানো হয়। ১৯৮৯ সালে চট্টগ্রাম বারের আইনজীবীরা সর্বসম্মতিক্রমে সিদ্ধান্ত নেন, যে দলই হরতাল কর্মসূচি ঘোষণা করুক না কেন, আইনজীবীরা আদালতের কার্যক্রমে অংশ নেবেন না। সেই থেকে হরতালে মামলার শুনানিতে অংশ নেন না আইনজীবীরা। জেলা আইনজীবী সমিতির সাধারণ সম্পাদক এনামুল হক বলেন, আওয়ামী লীগ–সমর্থিত সম্মিলিত আইনজীবী সমন্বয় পরিষদ, বিএনপি ও জামায়াত–সমর্থিত আইনজীবী ঐক্য পরিষদ এবং সমমনা আইনজীবী সংসদের নেতাদের সঙ্গেও হরতালে আদালতের কার্যক্রমে অংশ নেওয়া না–নেওয়ার বিষয়টি নিয়ে মতবিনিময় করার পরামর্শ দিয়েছেন তাঁরা।
