
নিউইয়র্কে বাংলাদেশি ইমাম ও তাঁর সহকারীকে গুলি করে হত্যার ঘটনায় গ্রেপ্তার ব্যক্তিকে অভিযুক্ত করেছে নিউইয়র্কের গ্র্যান্ড জুরি। খবর রয়টার্সের।১৩ আগস্ট কুইন্সের ওজোন পার্ক এলাকার আল-ফোরকান জামে মসজিদের ইমাম আলাউদ্দিন আখুঞ্জি (৩৫) ও তাঁর সহকারী তারা উদ্দিন (৬৪) মসজিদ থেকে বেরোনোর সময় তাঁদের গুলি করে হত্যা করা হয়। এ ঘটনায় অস্কার মোরেল (৩৫) নামের এক যুবককে গ্রেপ্তার করা হয়।খবরে বলা হয়, অভিযুক্ত অস্কার মোরেল হত্যা করার কথা অস্বীকার করেছেন। এ ঘটনায় অপরাধ প্রমাণিত হলে অস্কার মোরেল প্যারোলের কোনো সুযোগ ছাড়া যাবজ্জীবন কারাদণ্ড পেতে পারেন।কুইন্স ডিসট্রিক্ট অ্যাটর্নি রিচার্ড ব্রাউন গতকাল সোমবার এক বিবৃতিতে বলেছেন, অভিযুক্ত ব্যক্তির এ কর্মকাণ্ড যুক্তরাষ্ট্রের মুসলিম সম্প্রদায়ের হৃদয়ে গভীরভাবে আঘাত করেছে। হত্যার শিকার হওয়া দুই ব্যক্তিই ছিলেন শান্তিপ্রিয়, সজ্জন। তাঁদের মৃত্যু পরিবার ও সম্প্রদায়ে অপূরণীয় ক্ষতি করেছে।
কর্তৃপক্ষ জানিয়েছে, হত্যার কারণ এখনো অস্পষ্ট। এটা ‘হেট ক্রাইম’ হতে পারে। মুসলিমদের প্রতি বিদ্বেষ থেকে এ হত্যাকাণ্ড ঘটানো হতে পারে। এ বিষয়টিকে মাথায় রেখে ঘটনার তদন্ত করা হচ্ছে।আট বছর আগে হবিগঞ্জের আলাউদ্দিন আখুঞ্জির বড় মেয়ে জান্নাতুন নাইয়ানের বিয়ে হয় বাংলাদেশি বংশোদ্ভূত যুক্তরাষ্ট্রের এক নাগরিকের সঙ্গে। সেই সুবাদে যুক্তরাষ্ট্রে দুই বছর আগে স্থায়ীভাবে বসবাসের সুযোগ হয় সাত সন্তানের বাবা আলাউদ্দিনের। পরে স্ত্রী-সন্তানদের সেখানে নিয়ে যান।সিলেটের তারা উদ্দিন প্রায় পাঁচ বছর ধরে পরিবারসহ নিউইয়র্কে স্থায়ীভাবে বসবাস করছিলেন।রয়টার্সের খবরে বলা হয়, কুইন্সে মুসলিম সম্প্রদায়ের লোকজন জানিয়েছেন, নিহত ইমাম খুবই বিনয়ী স্বভাবের ছিলেন। তিনি তাঁর ধর্মীয় বিশ্বাস নিয়ে থাকতেন।
আরও পড়ুন:
হত্যার অভিযোগ অস্বীকার মোরেলের নিউইয়র্কে গুলি করে দুই বাংলাদেশিকে হত্যা
