
ফ্রান্সের প্রেসিডেন্ট ফ্রাসোঁয়া ওলাঁদের আমন্ত্রণে গত সোমবার নৈশভোজে যোগ দিয়েছেন নোবেল বিজয়ী অধ্যাপক মুহাম্মদ ইউনূস। প্যারিসে অনুষ্ঠিত সামিট ফর কনশানস ফর দ্য ক্লাইমেটে যোগ দেওয়া গুরুত্বপূর্ণ বক্তাদের সম্মানে প্রেসিডেন্টের বাসভবন এলিসি প্রাসাদে ওই নৈশভোজের আয়োজন করা হয়। গতকাল মঙ্গলবার ঢাকায় ইউনূস সেন্টার থেকে প্রাপ্ত এক সংবাদ বিজ্ঞপ্তিতে এ খবর জানানো হয়।আগামী ৩০ নভেম্বর থেকে ১১ ডিসেম্বর পর্যন্ত প্যারিসে অনুষ্ঠিত হতে যাচ্ছে জাতিসংঘের জলবায়ু সম্মেলন। এর পাঁচ মাস আগে সামিট ফর কনশানস ফর দ্য ক্লাইমেট অনুষ্ঠিত হচ্ছে। এই সামিটে অধ্যাপক ইউনূস ‘হোয়াই ডু আই কেয়ার’-সংক্রান্ত এক আলোচনায় যোগ দেন। এই সামিটের স্লোগানও এটি। বৈশ্বিক উষ্ণায়নের মূল কারণ জীবাশ্ম জ্বালানির ব্যবহার ব্যক্তি পর্যায়ে কমানোর আহ্বানেই এই আলোচনার আয়োজন করা হয়।আলোচনায় বিশ্বের বিভিন্ন দেশের রাষ্ট্রদূত, জলবায়ু ও পরিবেশ বিশেষজ্ঞসহ ৫০০ জন যোগ দেন।
