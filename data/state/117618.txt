
কক্সবাজারের পেকুয়া উপজেলার বারবাকিয়া ইউনিয়নের ছনখোলা এলাকা থেকে শাকিলা আকতার (১৮) নামের এক তরুণীর অর্ধগলিত লাশ উদ্ধার করা হয়েছে। গত শনিবার দিবাগত রাত দুইটার দিকে ছনখোলা এলাকার একটি পাহাড়ি ছড়া থেকে লাশটি উদ্ধার করে পুলিশ। শাকিলা ওই এলাকার বেলাল উদ্দিনের মেয়ে।
শাকিলার মা মালেকা বেগম প্রথম আলোকে বলেন, তাঁর দুই মেয়ে চট্টগ্রাম শহরে থাকে। তাদের বাসায় বেড়াতে যাওয়ার কথা বলে গত বুধবার বিকেলে ঘর থেকে বের হয় শাকিলা। কিন্তু সেখানে না যাওয়ায় বৃহস্পতিবার সকাল থেকে মেয়েকে খুঁজতে থাকেন তাঁরা। কীভাবে শাকিলা মারা গেল, তা বুঝতে পারছেন না।
জানতে চাইলে পেকুয়া থানার ভারপ্রাপ্ত কর্মকর্তা (ওসি) জিয়া মোহাম্মদ মোস্তাফিজ ভূঁইয়া প্রথম আলোকে বলেন, লাশ অর্ধগলিত হয়ে যাওয়ায় শরীরে আঘাতের চিহ্ন আছে কি না, তা  বোঝা যাচ্ছে না। ময়নাতদন্ত প্রতিবেদন পেলে মৃত্যুরহস্য উদ্‌ঘাটিত হবে।
