
ফরিদপুর ও সিরাজগঞ্জে আজ শনিবার বজ্রপাতে পাঁচজনের মৃত্যু হয়েছে। তাঁরা হলেন আমেনা বেগম (৫০), হাফিজ তালুকদার (৪৫), জাহাঙ্গীর হোসেন (৩৫), সোহেল রানা (১৬) ও আবদুল হালিম (২৫)।
ফরিদপুরে বজ্রপাতে নিহত আমেনার বাড়ি চরভদ্রাসন উপজেলা সদরের হাজীডাঙ্গি গ্রামে ও হাফিজের বাড়ি নগরকান্দা উপজেলার লস্কারদিয়া ইউনিয়নের শশা গ্রামে। সিরাজগঞ্জে নিহত জাহাঙ্গীরের বাড়ি শাহজাদপুর উপজেলার শেলাচাপরী গ্রামে, সোহেলের বাড়ি উপজেলার ডায়া গ্রামে ও আবদুল হালিমের বাড়ি এনায়েতপুর উপজেলার বেতিল চর গ্রামে।
ফরিদপুর : সিভিল সার্জন অরুণ কান্তি বিশ্বাস বলেন, আমেনা বেগম উপজেলা সদরের বিএসডাঙ্গি সরকারি প্রাথমিক বিদ্যালয় কেন্দ্রে ভোট দিয়ে দুপুর ১২টার দিকে বাড়ি ফিরছিলেন। পথে ঝোড়ো হাওয়ার মধ্যে পড়েন। এ সময় আমেনা বজ্রপাতে গুরুতর আহত হন। তাঁকে স্থানীয় ব্যক্তিরা উদ্ধার করে চরভদ্রাসন উপজেলা স্বাস্থ্যকেন্দ্রে নিয়ে গেলে কর্তব্যরত চিকিৎসক মৃত ঘোষণা করেন।
নগরকান্দা উপজেলা স্বাস্থ্যকেন্দ্রে চিকিৎসক মেহেদি হাসান বলেন, হাফিজ তালুকদার মাঠে ধান কাটার সময় ঝড়-বৃষ্টি শুরু হওয়ায় তিনি মাঠের মেশিন ঘরে আশ্রয় নেন। বেলা একটার দিকে বজ্রপাতে হাফিজ গুরুতর আহত হন। খবর পেয়ে তাঁর স্বজনেরা তাঁকে উদ্ধার করে উপজেলা স্বাস্থ্যকেন্দ্রে নিয়ে যায়। সেখানে কর্তব্যরত চিকিৎসক তাঁকে মৃত ঘোষণা করেন।
সিরাজগঞ্জ : রূপবাটি ইউনিয়নের চেয়ারম্যান আবদুল লতিফ বলেন, আজ বিকেলে জাহাঙ্গীর তাঁর জমিতে ধান কাটছিলেন। সোহেল তাঁর আত্মীয়র বাড়িতে যাচ্ছিলেন। এ সময় বজ্রপাত ঘটলে ঘটনাস্থলেই দুজন নিহত হন।
এনায়েতপুর থানার ভারপ্রাপ্ত কর্মকর্তা (ওসি) আকরাম হোসেন জানান, হালিম ধান কাটার সময় বজ্রপাতে ঘটনাস্থলেই নিহত হন।
