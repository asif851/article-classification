
কিশোরগঞ্জের হোসেনপুর উপজেলা পরিষদ নির্বাচনে চেয়ারম্যান পদপ্রার্থী আওয়ামী লীগের নেতা শাহ্ মাহবুবুল হক নির্বাচন থেকে সরে দল-সমর্থিত প্রার্থী আয়ূব আলীর প্রতি সমর্থন জানিয়েছেন। গত বুধবার তিনি নির্বাচন থেকে সরে দাঁড়ানোর ঘোষণা দেন। ফলে এখানে আওয়ামী লীগ-সমর্থিত প্রার্থী আয়ূব আলীর অবস্থান মজবুত হলো।আওয়ামী লীগের অনেক নেতা-কর্মী জানান, আয়ূব আলী ক্যানসারে আক্রান্ত হলেও তিনি অভিজ্ঞ রাজনৈতিক। তাঁর প্রতি দলীয় নেতাদের একধরনের সহানুভূতি রয়েছে। এখন একই দলের অপর প্রতিদ্বন্দ্বী প্রার্থী মাহবুবুল হক সরে দাঁড়ালেন। এর আগে উপজেলা আওয়ামী লীগের সদস্য উপজেলা মুক্তিযোদ্ধা কমান্ডার আবদুস সালাম চেয়ারম্যান পদে মনোনয়নপত্র দাখিল করেও তা প্রত্যাহার করে নেন। ফলে এখানে দল-সমর্থিত প্রার্থীর অবস্থান সংহত হলো।প্রতিদ্বন্দ্বিতা থেকে সরে দাঁড়ানো মাহবুবুল হক গত বুধবার বলেন, ‘দলের বৃহত্তর স্বার্থে নির্বাচন থেকে সরে দাঁড়ালাম। আয়ূব আলী যোগ্য প্রার্থী। উপজেলার সাতটি ইউনিয়নেই দল-সমর্থিত এই প্রার্থীর আনারস প্রতীকের পক্ষে সব নেতা-কর্মীকে কাজ করার আহ্বান জানিয়েছি।’ তিনি আরও বলেন, নিরপেক্ষ ভোটারদের সহানুভূতি পেয়ে আয়ূব আলীই যে এবার বিজয়ী হবেন সেটা নিশ্চিত।এই উপজেলায় বিএনপি-সমর্থিত চেয়ারম্যান পদপ্রার্থী উপজেলা বিএনপির আহ্বায়ক জহিরুল ইসলাম। তিনি দোয়াত-কলম প্রতীক নিয়ে লড়ছেন। স্থানীয় বিএনপির কয়েকজন নেতা-কর্মী বলেন, জহিরুল ইসলাম দুই বছর ধরে উপজেলার সাতটি ইউনিয়নে প্রচুর সামাজিক কাজ করে ভোটারদের হূদয়ে স্থান করে নিয়েছেন।স্থানীয় ব্যবসায়ী আবুল হোসেন ও মোহাম্মদ হোসেন বলেন, আওয়ামী লীগ ও বিএনপি-সমর্থিত দুই প্রার্থীই ধনাঢ্য ও শক্তিশালী। এবার এ উপজেলায় চেয়ারম্যান পদে হাড্ডাহাড্ডি লড়াই হবে।নাম প্রকাশে অনিচ্ছুক এক ভোটার বলেন, গত নির্বাচনে এখানে চেয়ারম্যান পদে জয়ী হয়েছিলেন জাতীয় পার্টির আবদুল কাদির। এবার জাতীয় পার্টি ও জামায়াত থেকে কোনো প্রার্থী নেই। মাহবুবুল হকও প্রতিদ্বন্দ্বিতা থেকে সরে গেলেন। ফলে ভোটের হিসাব পাল্টাতে হচ্ছে।এ উপজেলায় এবার চেয়ারম্যান পদে সিপিবি-সমর্থিত প্রার্থী সোহরাব উদ্দিন মোড়ল। তিনি মোটরসাইকেল প্রতীক নিয়ে প্রতিদ্বন্দ্বিতা করছেন। এখানে ১৫ মার্চ ভোট গ্রহণ হবে।
 
