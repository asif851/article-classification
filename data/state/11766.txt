
রোহিঙ্গা প্রবেশ নিয়ে মেহেরপুরের গাংনী উপজেলার কাজীপুর বিজিবি ক্যাম্পের সদস্য ও ভারতীয় ফুলবাড়িয়া ক্যাম্পের বিএসএফের সদস্যদের মধ্যে উত্তেজনার ঘটনা ঘটেছে। বৃহস্পতিবার রাত সাড়ে আটটার দিকে কাজীপুর সীমান্তের ১৪৬ নম্বর পিলারের কাছে এ উত্তেজনার ঘটনা ঘটে।উত্তেজনার সময় বিজিবির সদস্যদের সহায়তায় স্থানীয় লোকজন বিএসএফের এক সদস্যকে আটক করেছেন। আটক ওই বিএসএফের সদস্য হলেন ভারতীয় ফুলবাড়িয়া বিএসএফ ক্যাম্পের এসআই লিটন সরকার (৩৭)।
গাংনী উপজেলা নির্বাহী অফিসার বিঞ্চুপদ পাল বলেন, কাজীপুর সীমান্ত দিয়ে বিএসএফের সদস্যরা রোহিঙ্গাদের বাংলাদেশে প্রবেশে চেষ্টা করছিল। এ সময় বিজিবি ও স্থানীয় লোকজন তা প্রতিরোধ করেছে। প্রতিরোধকালে উত্তেজনা সৃষ্টির সময় সাদাপোশাকধারী এক বিএসএফ সদস্যকে স্থানীয় ব্যক্তিরা আটক করে। তিনি বলেন, আটক বিএসএফ সদস্যকে পরে ফেরত দেওয়া হয়।গতকাল বৃহস্পতিবার রাত সাড়ে আটটার দিকে উপজেলার কাজীপুর বিজিবি ক্যাম্প এলাকায় উত্তেজনার ঘটনা ঘটে।
জানা যায়, সীমান্ত দিয়ে বাংলাদেশে যেন কোনো রোহিঙ্গা প্রবেশ করতে না পারে, সে লক্ষ্যে বৃহস্পতিবার বিকেলে বিজিবি ও কাজীপুর এলাকার সাধারণ মানুষের মধ্যে একটি সভার আয়োজন করা হয়। সীমান্ত এলাকায় বিজিবি ও স্থানীয় জনতার পাহারা দেওয়ার জন্য ওই সভায় সিদ্ধান্ত গৃহীত হয়।
স্থানীয় লোকজন জানান, কাজীপুর সীমান্তের ১৪৬ নম্বর পিলারের পাশে পুশব্যাকের জন্য কয়েক হাজার রোহিঙ্গা জড়ো করে বিএসএফ সদস্যরা।বিষয়টি টের পেয়ে স্থানীয় জনতা ও বিজিবি সদস্যরা তৎপর হয়ে উঠে।
কাজীপুর এলাকার একাধিক সূত্র জানায়, বিএসএফের সদস্যরা কাজীপুর সীমান্ত দিয়ে রোহিঙ্গা প্রবেশের চেষ্টা করে। এ সময় স্থানীয় জনতা টের পেয়ে তা প্রতিহত করতে যায়। এ সময় বিএসএফের সদস্য ও জনতার মধ্যে ধাওয়া-পাল্টাধাওয়া হয়। ধাওয়ার সময় বিএসএফের এসআই লিটন সরকারকে আটক করে।
কাজীপুর বিজিবি ক্যাম্পের কোম্পানি কমান্ডার নায়েক সুবেদার মনোয়ার হোসেন বলেন, বিএসএফের সদস্যরা রোহিঙ্গা প্রবেশের চেষ্টাকালে প্রতিরোধের মুখে অন্য বিএসএফের সদস্যরা পালিয়ে গেলেও একজন সদস্যকে স্থানীয় জনতা আটক করে।বিজিবি-বিএসএফের মধ্যে বৈঠকের মাধ্যমে আটক বিএসএফ সদস্য লিটনকে ভোর পাঁচটায় ভারতের সীমান্তরক্ষীদের কাছে হস্তান্তর করা হয়।
