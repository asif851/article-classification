
আলী আহসান মোহাম্মাদ মুজাহিদের ফাঁসির রায়ের বিরুদ্ধে প্রতিরোধ গড়ে তোলার দাবি জানিয়ে ছাপানো ছয় হাজার প্রচারপত্র উদ্ধার করা হয়েছে। গত মঙ্গলবার রাতে চট্টগ্রাম নগরের চন্দনপুরায় জামায়াতের কার্যালয় থেকে এসব প্রচারপত্র উদ্ধার করে গোয়েন্দা পুলিশ (ডিবি)। ‘দেশবাসীর কাছে জিজ্ঞাসা’ শিরোনামে ‘আলী আহসান মোহাম্মাদ মুজাহিদ মুক্তি পরিষদ’-এর নামে এসব প্রচারপত্র ছাপানো হয়েছে।পুলিশ জানায়, অভিযানে জামায়াতের কার্যালয় থেকে ধারালো অস্ত্রসহ ছাত্রশিবিরের চার কর্মীকেও গ্রেপ্তার করা হয়েছে। তাঁরা হলেন কামাল উদ্দিন, মঈন উদ্দিন, গোলাম মাওলা ও আবদুল মতিন। এ সময় কার্যালয় থেকে দুটি চাপাতি, একটি দা, করাত, ব্লেড ও বিপুল পরিমাণ গুলতি উদ্ধার করা হয়। এ ছাড়া প্রচারপত্র বিলির অভিযোগে রাতে নগরের হামজারবাগ থেকে মো. কাউছার নিয়াজ এবং বিবিরহাট থেকে আর ইউ চৌধুরী নামে আরও একজনকে গ্রেপ্তার করা হয়। কাউছার নিয়াজের বাসা থেকে দুটি রামদা, তিনটি ছোরা ও কিছু প্রচারপত্র উদ্ধার করা হয়।প্রচারপত্র উদ্ধারের বিষয়ে গতকাল বুধবার দুপুরে চট্টগ্রাম নগর পুলিশ কমিশনার মোহাম্মদ আবদুল জলিল মণ্ডল তাঁর কার্যালয়ে সাংবাদিকদের বলেন, জামায়াত-শিবির মুজাহিদ মুক্তি পরিষদের নামে প্রচারপত্র বিলি করছিল। এসব কর্মকাণ্ডের মাধ্যমে তারা সর্বোচ্চ আদালতের রায়কে অবজ্ঞা করছে, এটি রাষ্ট্রদ্রোহের শামিল। তিনি বলেন, জামায়াতের কার্যালয়ে এবং নেতা-কর্মীরা বাসায় অস্ত্রশস্ত্র জড়ো করেছিল। আইনশৃঙ্খলা রক্ষাকারী বাহিনীর সদস্যদের ওপর হামলার জন্য তাদের এই প্রস্তুতি নিয়েছিল।গ্রেপ্তার ছয়জনের বিষয়ে চট্টগ্রাম নগর গোয়েন্দা পুলিশের উপকমিশনার কুসুম দেওয়ান বলেন, প্রচারপত্র ও অস্ত্র উদ্ধারের ঘটনায় মামলা হয়েছে। রিমান্ডে নিয়ে গ্রেপ্তার ছয়জনকে ব্যাপক জিজ্ঞাসাবাদ করা হবে।
