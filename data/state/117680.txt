
৫০ বছর বয়স্ক মাদকাসক্ত এক ব্যক্তি ২০১৫ সালে স্ট্রোক করেন। তবুও মাদক নেওয়া বন্ধ করছেন না। এমনকি চিকিৎসা নিতেও রাজি নন তিনি। মাদকাসক্ত ব্যক্তি বলছেন, চিকিৎসকের কাছে নিলে তিনি আবার স্ট্রোক করবেন। এ ক্ষেত্রে করণীয় কী বুঝতে পারছেন না তাঁর স্ত্রী।মাদকের নানা সমস্যা নিয়ে এ রকম অনেক অভিভাবক ও মাদকাসক্ত ব্যক্তি হাজির হন মাদকবিরোধী পরামর্শ সহায়তা সভা-৭৯তে। গতকাল শনিবার রাজধানীর ধানমন্ডির ডব্লিউভিএ মিলনায়তনে মাদকবিরোধী আন্দোলনের নিয়মিত কার্যক্রমের অংশ হিসেবে প্রথম আলো ও প্রথম আলো ট্রাস্ট যৌথভাবে এই সভার আয়োজন করে। মাদকাসক্ত ব্যক্তি ও তার পরিবারের পরিচয় গোপন রেখে মনোরোগ বিশেষজ্ঞদের দ্বারা এই পরামর্শ সহায়তা দেওয়া হয়।সভার প্রথম অংশে মনোচিকিৎসক মাদকাসক্ত ব্যক্তিকে একা বা অভিভাবকসহ পরামর্শ দেন। পরে একটি মতবিনিময় সভা অনুষ্ঠিত হয় যেখানে অভিভাবক বা মাদকাসক্ত ব্যক্তি বিভিন্ন সমস্যা নিয়ে প্রশ্ন করেন আর চিকিৎসকেরা উত্তর দেন।সভায় চিকিৎসকেরা বলছেন, মাদক ছাড়ার ক্ষেত্রে মাদকাসক্ত ব্যক্তির দৃঢ় ইচ্ছা এবং মানসিক শক্তি গুরুত্বপূর্ণ ভূমিকা পালন করে। তাই সব মাদকাসক্ত ব্যক্তির হয়তো চিকিৎসার প্রয়োজন নেই। তবে পরিবারের সহযোগিতা ছাড়া মাদক ছাড়া সম্ভব নয়।প্রথম আলো ট্রাস্টের প্রধান পরিচালন কর্মকর্তা আজিজা আহমেদের সঞ্চালনায় এতে মনোরোগ চিকিৎসক ফারজানা রাবিন, আহমেদ হেলাল, মেখলা সরকার, ফারজানা রহমান, জিল্লুর রহমান খান, জোবায়ের মিয়া ও আপনের নির্বাহী পরিচালক ব্রাদার রোনাল্ড ড্রাহোজাল রোগীদের পরামর্শ দেন। পরবর্তী আয়োজনটি ৪ মার্চ বিকেল চারটায় একই স্থানে অনুষ্ঠিত হবে।
