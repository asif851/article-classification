
চিকিৎসাসেবা নিতে হাসপাতালে রোগী আসা-যাওয়া করা সড়কে আটক করা একটি ট্রাক থেকে ফেনসিডিল উদ্ধার করেছে র‍্যাব। নেশাজাতীয় এ ওষুধের চালান আনার অভিযোগে গ্রেপ্তার তিন যুবক হলেন জয়নাল আবেদীন (২৪), সজীব হোসেন (২৫) ও আবদুর রহিম (২২)। তাঁদের সবার বাড়ি যশোরে।
আজ বুধবার সকাল পৌনে নয়টার দিকে রাজধানীর জাতীয় চক্ষুবিজ্ঞান ইনস্টিটিউট ও হাসপাতালের মূল গেটের সামনে এ ঘটনা ঘটে।
র‍্যাব-২-এর পাঠানো এক সংবাদ বিজ্ঞপ্তিতে বলা হয়েছে, জয়নাল আবেদীন, সজীব ও আবদুর রহিম বেনাপোল সীমান্ত দিয়ে মাদকের চালান এনে রাজধানী ঢাকায় বিক্রি করে থাকেন। গোপন সূত্রে র‍্যাব খবর পায় যে ফেনসিডিলের একটি বড় চালান ট্রাকে করে ঢাকায় আনা হচ্ছে। এরপরই জাতীয় চক্ষুবিজ্ঞান ইনস্টিটিউট ও হাসপাতালের সামনে অবস্থান নেয় র‍্যাব-২ এর একটি দল। বুধবার সকাল পৌনে নয়টার দিকে হাসপাতালের মূল ফটকের সামনে পাকা রাস্তায় ট্রাকটিকে থামতে সংকেত দেওয়া হয়। এ সময় ট্রাকের ভেতর থাকা তিনজন পালানোর চেষ্টা করেন। তাঁদের গ্রেপ্তার করা হয়। ট্রাকে তল্লাশি চালিয়ে ট্রাকের চালকের আসনের পেছনে বিশেষ কায়দায় লুকিয়ে রাখা ১ হাজার ৪২৬ বোতল ফেনসিডিল উদ্ধার করেছে র‍্যাব।
