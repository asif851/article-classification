
নওগাঁর সদর উপজেলার মামরা মল্লিকপুর গ্রাম থেকে আজ শুক্রবার ৪০ কেজি ওজনের একটি কষ্টি পাথরের বিষ্ণুমূর্তি উদ্ধার করেছে বর্ডার গার্ড বাংলাদেশের (বিজিবি) সদস্যরা। একই সঙ্গে দুটি মোটরসাইকেল এবং দুটি মুঠোফোনও উদ্ধার করা হয়।
বিজিবি সূত্রে জানা গেছে, ঘটনাস্থল থেকে উদ্ধার করা মূর্তিটির আনুমানিক দাম ৪২ লাখ ৪৫ হাজার টাকা। উদ্ধার করা সব জিনিস সান্তাহার শুল্ক কার্যালয়ে জমা দেওয়া হবে।
৪৩ বর্ডার গার্ড ব্যাটালিয়নের অধিনায়ক (সিও) লেফটেন্যান্ট কর্নেল মাহমুদুল কবীর জানান, ‘গোপন সংবাদের ভিত্তিতে মল্লিকপুর গ্রামে অভিযান চালিয়ে পাচারের জন্য আনা একটি কষ্টি পাথরের মূর্তি উদ্ধার করা হয়েছে।’
