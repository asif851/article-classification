
নোয়াখালীর হাতিয়ার জাহাজামারা ইউনিয়নের আমতলীঘাটের কাছে মেঘনা থেকে আবারও ট্রলারসহ তিন জেলেকে অপহরণের ঘটনা ঘটেছে। গত সোমবার রাতে এ ঘটনা ঘটে। গত রোববার বঙ্গোপসাগরের মেঘনা মোহনা থেকে হাতিয়ার পাঁচজন জেলেকে একটি ট্রলারসহ অপহরণ করে জলদস্যুরা। গতকাল মঙ্গলবার বিকেল পর্যন্ত তাঁরাও ছাড়া পাননি।
জাহাজমারা বোট মালিক সমিতি সূত্র জানায়, গত সোমবার রাত ১০টার দিকে জাহাজমারা ইউনিয়নের আমতলীঘাট-সংলগ্ন মেঘনা থেকে জলদস্যুরা অস্ত্রের মুখে মো. শাহরাজ মাঝির একটি মাছধরার ট্রলার ডাকাতি করে। ওই সময়ে জলদস্যুরা ট্রলারের মাঝি মো. জসিমকে এবং একই এলাকার অন্য দুটি ট্রলার থেকে ইরাক উদ্দিন ও জসিম উদ্দিন নামের দুই জেলেকে অপহরণ করে নিয়ে যায়। এই তিন অপহৃতের জন্য কেউ এখনও মুক্তিপণ চায়নি।
এদিকে গত তিন দিনে জলদস্যুদের হাতে দুটি নৌকাসহ আটজন জেলে অপহৃত হলেও এ নিয়ে হাতিয়ায় কর্মরত কোষ্টগার্ড ও থানা-পুলিশের কার্যকর কোনো ভূমিকা দেখা যায়নি। তাঁরা জেলেদের উদ্ধারে কোথাও কোনো অভিযান পরিচালনার কথা জানাতে পারেনি।
এক ট্রলার মালিক জানান, আগে অপহৃত পাঁচ জেলের মুক্তির জন্য এক লাখ টাকা দেওয়া হয়েছে। তবে তাদের গতকাল সন্ধ্যা পর্যন্ত ছাড়া হয়নি।
কোষ্টগার্ডের হাতিয়া ষ্টেশনের কমান্ডার লে. বোরহান উদ্দিন গতকাল দুপুরে প্রথম আলোকে বলেন, অপহৃত জেলেদের বিষয়ে সুনির্দিষ্ট কোনো তথ্য তাঁরা এখনো পাননি। তবে মঙ্গলবার সকালে নদীতে দস্যুদের একটি দল জেলেদের জাল কেটে নিয়ে যাচ্ছে মর্মে তথ্যের ভিত্তিতে অভিযান চালান। কিন্তু তাঁরা ঘটনাস্থলে পৌঁছার আগেই দস্যুরা পালিয়ে যায়। সোমবার রাতে ট্রলারসহ জেলে অপহরণের বিষয়ে তাঁরা কিছু জানেন না বলে দাবি করেন তিনি।
