
রাজবাড়ীর গোয়ালন্দে প্রেমের ফাঁদে পড়ে আট লাখ টাকা মূল্যমানের অর্থ ও স্বর্ণালংকার খুইয়েছেন এক প্রবাসীর স্ত্রী। এ ঘটনায় ওই গৃহবধূর শ্বশুর থানায় একটি লিখিত অভিযোগ করেছেন রিমন শেখ নামের এক যুবকের বিরুদ্ধে।
রিমন শেখ একজন ক্যাবল নেটওয়ার্ক কর্মচারী। তাঁর বাড়ি গোয়ালন্দের বাহাদুরপুর মহল্লায়।
ওই গৃহবধূর শ্বশুর বাড়ির লোকজনের ভাষ্য, নয় বছর আগে বিয়ে হয়। বিয়ের এক বছর পর তাদের ছেলে প্রবাসী হন। কয়েক মাস আগে স্ত্রীকে মধ্যপ্রাচ্যের যে দেশে তিনি কাজ করেন, সেখানে নিয়ে যাওয়ার সিদ্ধান্ত নেন স্বামী। যাওয়ার খরচ বাবদ তিনি স্ত্রীকে পাঁচ লাখ টাকা পাঠান। ৩ আগস্ট ওই গৃহবধূ কাউকে কিছু না বলে বাড়ি থেকে বের হয়ে যান। বিভিন্ন স্থানে খোঁজ করেও গৃহবধূকে না পেয়ে শ্বশুরবাড়ির লোকজন গোয়ালন্দ ঘাট থানা-পুলিশকে লিখিতভাবে বিষয়টি জানায়। একপর্যায়ে গোয়ালন্দের একটি ভাড়া বাসা থেকে গৃহবধূকে উদ্ধার করা হয়।
ওই গৃহবধূর ভাষ্য, ডিশের কাজ করতে আসা রিমনের সঙ্গে বছর খানেক আগে তাঁর পরিচয় হয়। দুই মাস ধরে তাদের মধ্যে প্রেমের সম্পর্ক গড়ে ওঠে। সম্প্রতি রিমন তাঁকে বিয়ের প্রস্তাব দেন। সেই প্রস্তাবে রাজি হয়ে তিনি রিমনের কথামতো পাঁচ লাখ টাকা ও তিন লাখ টাকা মূল্যমানের স্বর্ণালংকার নিয়ে ৩ আগস্ট শ্বশুরবাড়ি ছাড়েন। সবকিছু তিনি তাঁর হাতে তুলে দেন। এরপর রিমন সব নিয়ে চলে যান এবং তাঁর সঙ্গে আর কোনো যোগাযোগ করেননি।
গোয়ালন্দ ঘাট থানার ভারপ্রাপ্ত কর্মকর্তা (ওসি) মির্জা আবুল কালাম আজাদ বলেন, গৃহবধূর শ্বশুরের করা লিখিত অভিযোগের ভিত্তিতে তদন্ত শুরু হয়েছে। দ্রুত তদন্তকাজ শেষে দোষীদের বিরুদ্ধে আইনগত পদক্ষেপ নেওয়া হবে।
