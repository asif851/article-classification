
চট্টগ্রামের একটি বেসরকারি হাসপাতালে এক ব্যক্তির হৃদ্‌যন্ত্রে সফলভাবে তারবিহীন (লিডলেস) পেসমেকার স্থাপন করা হয়েছে। দেশের চিকিৎসাক্ষেত্রে এটি তৃতীয় ঘটনা। গত মঙ্গলবার দুপুরে চট্টগ্রামের বিশেষায়িত হাসপাতাল এএফসি হেলথ ফরটিস হার্ট ইনস্টিটিউটে ৮৪ বছরের এক রোগীর (পুরুষ) হৃদ্‌যন্ত্রে লিডলেস পেসমেকার স্থাপন করেন দেশীয় চিকিৎসকেরা।
নগরের পাঁচলাইশ এলাকার এই হার্ট ইনস্টিটিউট ভারতের দিল্লির ফরটিস এসকর্টসের শাখা। তারবিহীন পেসমেকার স্থাপন উপলক্ষে গতকাল বুধবার দুপুরে ইনস্টিটিউট কর্তৃপক্ষ হাসপাতালে সংবাদ সম্মেলনের আয়োজন করে।
চিকিৎসকেরা বলেন, দেশে প্রথম তারবিহীন পেসমেকার স্থাপন করা হয় ঢাকার অ্যাপোলো হাসপাতালে। এরপর গত ১৩ আগস্ট চট্টগ্রাম মেডিকেল কলেজ হাসপাতালে এক রোগীর হৃদ্‌যন্ত্রে পেসমেকার স্থাপন করা হয়। তবে চট্টগ্রামের বেসরকারি কোনো হাসপাতালে তারবিহীন পেসমেকার স্থাপনের ঘটনা এটিই প্রথম।
সংবাদ সম্মেলনে এএফসি হেলথ ফরটিস হার্ট ইনস্টিটিউটের ক্যাথল্যাব ডিরেক্টর (কার্ডিওলজি) এ এম শফিক বলেন, অস্ত্রোপচারকক্ষে প্রায় এক ঘণ্টার মধ্যে ছোট্ট একটি ছিদ্র করে হার্টের (হৃদ্‌যন্ত্র) চেম্বারের মধ্যে তারবিহীন পেসমেকারটি প্রতিস্থাপন করা হয়। রোগীর হৃদ্‌যন্ত্রে স্বয়ংক্রিয় ক্যাপসুলের মতো দেখতে একটি ডিভাইস (পেসমেকার) প্রতিস্থাপন করা হয়। সফল অস্ত্রোপচারের পর ওই রোগী সুস্থ রয়েছেন।
চিকিৎসকেরা বলেন, সাধারণ পেসমেকার বুকের ত্বকের (চামড়া) নিচে মাংসপেশির ওপর বসানো হয়। সেখান থেকে তার (লিড) রক্তনালির ভেতর দিয়ে হৃদ্‌যন্ত্রের সঙ্গে সংযুক্ত করা হয়। এতে কাটাছেঁড়া করতে হয় এবং সংক্রমণের ঝুঁকি থাকে। কিন্তু তারবিহীন পেসমেকার ঝুঁকিমুক্ত।
সংবাদ সম্মেলনে উপস্থিত ছিলেন হাসপাতালের চিফ কার্ডিয়াক সার্জন মির্জা আবুল কালাম মহিউদ্দিন, সিনিয়র কনসালট্যান্ট (কার্ডিওলজি) তারিক বিন রশিদ, ফ্যাসিলিটি ডিরেক্টর বিনোদ সিং, বিপণন ব্যবস্থাপক আবুল মহসিন মোহাম্মদ ইকবাল ও সহকারী ব্যবস্থাপক আফতাব উদ্দিন।
