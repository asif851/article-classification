
নাটোরের বড়াইগ্রামে ভটভটি ও মোটরসাইকেলের সংঘর্ষে রাসেল আহমেদ (২২) নামের এক কলেজছাত্র নিহত হয়েছেন। এদিকে সিরাজগঞ্জের কামারখন্দ উপজেলার ঝাওইল নামক স্থানে ট্রেনের সঙ্গে বালুর ট্রাকের সংঘর্ষে ৮ শ্রমিক আহত হয়েছেন। গতকাল রোববার এ দুর্ঘটনা দুটি ঘটে।নাটোরের বড়াইগ্রাম উপজেলার জোনাইল-রাজাপুর সড়কের চান্দাই এলাকা দিয়ে গতকাল দুপুর সাড়ে ১২টায় এক বন্ধুর সঙ্গে মোটরসাইকেলে করে যাচ্ছিলেন রাসেল। চান্দাই ইউনিয়নের চেয়ারম্যান আনিসুর রহমান বলেন, ভটভটি ও মোটরসাইকেলটির মুখোমুখি সংঘর্ষ হয়। এতে ঘটনাস্থলেই মোটরসাইকেল আরোহী রাসেল মারা যান। নিহত যুবক চান্দাই গ্রামের মোজাহার আলীর ছেলে ও রাজশাহী কলেজের সম্মান দ্বিতীয় বর্ষের ছাত্র। দুর্ঘটনায় মোটরসাইকেলচালক আল-আমিন গুরুতর আহত হন। তাঁকে রাজশাহী মেডিকেল কলেজ হাসপাতালে ভর্তি করা হয়েছে।বড়াইগ্রাম থানার পরিদর্শক (তদন্ত) এমরান হোসেন ঘটনার সত্যতা নিশ্চিত করেছেন।সিরাজগঞ্জ জিআরপি থানার ভারপ্রাপ্ত কর্মকর্তা জেহাদ হোসেন বলেন, ঢাকা-ঈশ্বরদী রেলপথের সিরাজগঞ্জের কামারখন্দ উপজেলার ঝাওইল ওভারব্রিজ-সংলগ্ন রেলক্রসিং অতিক্রমের সময় বালুবাহী একটি ট্রাকের সঙ্গে দিনাজপুর থেকে ঢাকাগামী এক্সপ্রেস ট্রেনের সংঘর্ষ হয়। গতকাল বেলা পৌনে তিনটার দিকে এ দুর্ঘটনা ঘটে। এতে ঘটনাস্থলেই ট্রাকে থাকা চালকসহ ৮ জন আহত হন। আহত ব্যক্তিদের সিরাজগঞ্জ জেনারেল হাসপাতালে ভর্তি করা হয়েছে। এ ঘটনায় জিআরপি থানায় মামলা করা হয়েছে। এলাকাবাসি জানায়, ওইস্থানে কোনো রেলগেট না থাকায় মূলত এ দুর্ঘটনা ঘটে।
