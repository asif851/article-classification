
‘১৮ বছরের আগে বিয়ে নয়, একুশের আগে সন্তান নয়, বাল্যবিয়ে সামাজিক ব্যাধি, সবাই মিলে বাল্যবিয়ে প্রতিরোধ করি’ এসব স্লোগান নিয়ে গত বৃহস্পতিবার বিকেলে ভোলা জেলা প্রশাসক ভোলা সরকারি বালিকা উচ্চবিদ্যালয়ের শতাধিক শিক্ষার্থীকে শপথ বাক্য পাঠ করান।এ সময় তিনি নিজের বিয়ে নিজেই ঠেকানোর জন্য বিদ্যালয়ের সপ্তম শ্রেণির ছাত্রী ফারজানা আক্তারকে ফুল দিয়ে শুভেচ্ছা জানান।এদিকে বাল্যবিবাহ প্রতিরোধে সদর উপজেলার অ্যাডভোকেট ইউনুছ মিয়া মাধ্যমিক বিদ্যালয়ে ছাত্রছাত্রীদের মধ্যে দিনব্যাপী প্রচারণা চালানো হয়েছে।কোস্ট ট্রাস্ট ও জেলা প্রশাসন ইউনিসেফের সহায়তায় এসব অনুষ্ঠান বাস্তবায়ন করেছে।বৃহস্পতিবার বিকেলে ভোলা সরকারি বালিকা উচ্চবিদ্যালয়ের ছাত্রীদের মধ্যে বাল্যবিবাহের কুফল নিয়ে আলোচনা শেষে শপথ বাক্য পড়ান জেলা প্রশাসক মোহাং সেলিম উদ্দিন।এদিকে ধনিয়া ইউনিয়নের অ্যাডভোকেট ইউনুছ মিয়া মাধ্যমিক বিদ্যালয়ে শিক্ষার্থীদের অংশগ্রহণে নাচ, গান, ইসলামি সংগীত, আবৃত্তি, বিতর্ক ও বাল্যবিবাহের কুফল নিয়ে নাটক পরিবেশন করা হয়।
