
গণমাধ্যমের স্বাধীনতার জন্য নয়, বরং নিয়ন্ত্রণের জন্যই সব সময় নীতিমালা করা হয়েছে। বর্তমান সরকারও সম্প্রচার নীতিমালা তৈরি করেছে গণমাধ্যমকে নিয়ন্ত্রণ করার জন্য।
আজ মঙ্গলবার জাতীয় প্রেসক্লাব মিলনায়তনে বাংলাদেশ ফেডারেল সাংবাদিক ইউনিয়ন (বিএফইউজে) এবং ঢাকা সাংবাদিক ইউনিয়ন (ডিইউজে) আয়োজিত বিক্ষোভ সমাবেশে এসব কথা বলেন বক্তারা।সমাবেশে বক্তারা বলেন, সরকার ইতিমধ্যে ভিন্নমতের কয়েকটি গণমাধ্যম বন্ধ করেছে। বর্তমানে বেশির ভাগ গণমাধ্যমই সরকারদলীয় লোকজনের। তা-ও সরকার সন্তুষ্ট নয়। তারা সব গণমাধ্যমকে দলীয় মুখপাত্র করতে চায়।
নিউজ টুডের সম্পাদক রিয়াজউদ্দিন আহমেদ বলেন, সম্প্রচার নীতিমালার পেছনে রাজনৈতিক উদ্দেশ্য আছে। সরকার নীতিমালার মাধ্যমে গণমাধ্যমের সম্পাদকীয় নীতিমালাও ঠিক করে দিতে চায়, যা গ্রহণযোগ্য নয়।৪ আগস্ট মন্ত্রিসভায় সম্প্রচার নীতিমালা অনুমোদন করা হয়। এরপর ৬ আগস্ট গেজেট প্রকাশ করা হয়। শুরু থেকেই সাংবাদিক সংগঠন এবং সুশীল সমাজ এর বিরোধিতা করে আসছিল।
বিএফইউজের সভাপতি শওকত মাহমুদ এই নীতিমালাকে ‘ভীতিমালা’ বলে উল্লেখ করেন। তিনি বলেন, গণমাধ্যমকে নিয়ন্ত্রণের জন্যই বরাবর আইন করা হয়েছে। গণমাধ্যমের স্বাধীনতার জন্য নয়। ঐক্যবদ্ধভাবে এ নীতিমালা প্রতিরোধের আহ্বান জানান তিনি।
ঢাকা বিশ্ববিদ্যালয়ের সাবেক সহ-উপাচার্য আ ফ ম ইউসুফ হায়দার বলেন, সরকার জনবিচ্ছিন্ন বলেই শক্তি প্রয়োগের নীতি গ্রহণ করেছে। এ নীতিমালা তারই অংশ।অনুষ্ঠানে আরও বক্তব্য দেন জাতীয় প্রেসক্লাবের সাধারণ সম্পাদক আবদাল আহমদ, বিএফইউজের মহাসচিব এম এ আজিজ, ডিইউজের সভাপতি আবদুল হাই শিকদার, সম্মিলিত পেশাজীবী পরিষদের আহ্বায়ক রুহুল আমিন গাজী, সদস্যসচিব জাহিদ হোসেন প্রমুখ।
