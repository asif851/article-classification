
হজরত শাহজালাল আন্তর্জাতিক বিমানবন্দরে রানওয়ে-সংলগ্ন গার্বেজ স্টেশন নির্মাণ কার্যক্রমে অন্তর্বর্তীকালীন নিষেধাজ্ঞা দিয়েছেন হাইকোর্ট। পাশাপাশি এই কার্যক্রম কেন আইনবহির্ভূত ঘোষণা করা হবে না, তা জানতে চেয়ে রুল দিয়েছেন আদালত। ঢাকা উত্তর সিটি করপোরেশন (ডিএনসিসি) এটি নির্মাণ করছে।
আজ রোববার বিচারপতি তারিক উল হাকিম ও বিচারপতি মো. ফারুকের সমন্বয়ে গঠিত হাইকোর্ট বেঞ্চ এক রিটের প্রাথমিক শুনানি নিয়ে এ রুলসহ এ আদেশ দেন।
স্থানীয় সরকারি সচিব এবং উত্তর সিটি করপোরেশনের মেয়র, প্রধান নির্বাহী কর্মকর্তা, প্রধান প্রকৌশলীসহ ছয় বিবাদীকে চার সপ্তাহের মধ্যে রুলের জবাব দিতে বলা হয়েছে।
‘সীমানাপ্রাচীর ঘেঁষে ডিএনসিসি ডাস্টবিন নির্মাণ: বিমান উড্ডয়ন ও অবতরণ ঝুঁকিতে!’ শিরোনামে আজ একটি পত্রিকায় সংবাদ প্রকাশিত হয়। এতে বলা হয়, বিমানবন্দরের সীমানাপ্রাচীরের ২৫ মিটারের মধ্যে স্থাপনা নির্মাণের কোনো বৈধতা নেই। অথচ সেই নিষেধাজ্ঞা উপেক্ষা করে হজরত শাহজালাল আন্তর্জাতিক বিমানবন্দরের উত্তরে সীমানাপ্রাচীর ভেঙে স্থায়ীভাবে বড় একটি গার্বেজ স্টেশন (ডাস্টবিন) নির্মাণ করছে ঢাকা উত্তর সিটি করপোরেশন।
এই প্রতিবেদন যুক্ত করে সুপ্রিম কোর্টের আইনজীবী রানা কাওসার রিটটি করেন। আদালতে রিটের পক্ষে শুনানিতে ছিলেন আইনজীবী আবদুল বাসেত মজুমদার, আবদুল মতিন খসরু ও নাজনীন আরা আহমেদ। রাষ্ট্রপক্ষে ছিলেন সহকারী অ্যাটর্নি জেনারেল এ আর এম হাসানুজ্জামান।
