
সাম্প্রদায়িক, মৌলবাদী অপশক্তির বিরুদ্ধে লড়াই অব্যাহত রাখার প্রত্যয় জানিয়ে যশোর হত্যাকাণ্ড দিবসের ১৭তম বার্ষিকী পালন করেছে উদীচী শিল্পীগোষ্ঠী। নৃশংস হামলায় নিহত শহীদদের স্মরণে এবং হত্যাকাণ্ডের পুনঃতদন্ত দ্রুত সম্পন্ন করে প্রকৃত দোষীদের আইনের আওতায় এনে দৃষ্টান্তমূলক শাস্তি নিশ্চিত করার দাবিতে গতকাল রোববার বিকেলে ঢাকা বিশ্ববিদ্যালয়ের টিএসসির স্বোপার্জিত স্বাধীনতা চত্বরে অস্থায়ী বেদিতে পুষ্পার্ঘ্য অর্পণ, প্রতিবাদী সাংস্কৃতিক অনুষ্ঠান এবং আলোক প্রজ্বালন কর্মসূচির আয়োজন করে উদীচী। অনুষ্ঠানের শুরুতে দলীয় সংগীত পরিবেশন করেন উদীচীর শিল্পীরা। এরপর যশোর হত্যাকাণ্ডের শিকার শিল্পী-কর্মীদের স্মৃতির প্রতি শ্রদ্ধা নিবেদনের জন্য নির্মিত অস্থায়ী বেদিতে ফুল দিয়ে শ্রদ্ধা জানান উদীচী কেন্দ্রীয় সংসদ, ঢাকা মহানগর সংসদ, বাংলাদেশের কমিউনিস্ট পার্টি, গণজাগরণ মঞ্চ, বাংলাদেশ ছাত্র ইউনিয়ন, কেন্দ্রীয় খেলাঘর আসর, সত্যেন সেন শিল্পীগোষ্ঠী, মুক্তি শিখা এবং উদীচীর বিভিন্ন শাখা সংসদের নেতারা। শ্রদ্ধা জ্ঞাপন শেষে বাংলাদেশ উদীচী শিল্পীগোষ্ঠীর সভাপতি কামাল লোহানীর সভাপতিত্বে শুরু হয় আলোচনা সভা। এতে বক্তব্য রাখেন গণজাগরণ মঞ্চের মুখপাত্র ইমরান এইচ সরকার, সিপিবির প্রেসিডিয়াম সদস্য আহসান হাবিব, কেন্দ্রীয় খেলাঘর আসরের সাধারণ সম্পাদক মোখলেছুর রহমান, উদীচী যশোর জেলা সংসদের সদস্য ইকরামুল কবির, উদীচী ঢাকা মহানগর সংসদের সাধারণ সম্পাদক ইকবালুল হক খান, উদীচী কেন্দ্রীয় সংসদের সহসাধারণ সম্পাদক জামসেদ আনোয়ার, সাধারণ সম্পাদক প্রবীর সরদার, সহসভাপতি অধ্যাপক বদিউর রহমান। উদীচীর কেন্দ্রীয় সংসদের সভাপতি কামাল লোহানীর বক্তব্যের মধ্য দিয়ে শেষ হয় আলোচনা পর্ব। আলোচনা সভায় বক্তারা যশোর হত্যাকাণ্ডের ১৭ বছর পেরিয়ে গেলেও এখন পর্যন্ত তার কোনো সুষ্ঠু বিচার হয়নি বলে মন্তব্য করেন। এ মামলার সব ধরনের দুর্বলতা কাটিয়ে অবিলম্বে শিল্পী-কর্মীদের হত্যার সঙ্গে জড়িত ব্যক্তিদের দৃষ্টান্তমূলক শাস্তির দাবি করেন তাঁরা। আলোচনা সভার পর শুরু হয় প্রতিবাদী সাংস্কৃতিক অনুষ্ঠান। এ পর্যায়ে ‘যশোর হত্যাকাণ্ডের ১৭ বছর’ শীর্ষক গীতি-আলেখ্য পরিবেশন করেন উদীচী ঢাকা মহানগর সংসদের শিল্পীরা। আলেখ্যটি গ্রন্থনা করেছেন বিপ্লব রায়হান। এ ছাড়া, দলীয় সংগীত পরিবেশন করেন উদীচী মিরপুর শাখার শিল্পীরা। শেষে ১৯৯৯ সালে যশোর থেকে শুরু করে ২০০৫ সালের ৮ ডিসেম্বর নেত্রকোনায় উদীচী কার্যালয়ে বোমা হামলার ঘটনা পর্যন্ত উদীচীর রক্তাক্ত ইতিহাসের প্রামাণ্য দলিল নিয়ে উদীচী কেন্দ্রীয় চলচ্চিত্র ও চারুকলা বিভাগের প্রযোজনায় নির্মিত প্রামাণ্যচিত্র ক্ষতচিহ্ন-এর দৃশ্যায়ন হয়। ১৯৯৯ সালের ৬ মার্চ যশোর টাউন হল মাঠে আয়োজিত বাংলাদেশ উদীচী শিল্পীগোষ্ঠীর দ্বাদশ জাতীয় সম্মেলনের শেষ দিনে গভীর রাতে যখন হাজারো মানুষ ও সংস্কৃতিকর্মী বাংলার আবহমান সংস্কৃতির ধারক বাউলগানের সুরের মূর্ছনায় বিমোহিত হয়ে ছিলেন, ঠিক তখনই বিকট শব্দে দুই দফা বিস্ফোরণ ঘটে মঞ্চের নিচে আগে থেকে রেখে দেওয়া বোমার। ধর্মান্ধ, মৌলবাদী, সাম্প্রদায়িক গোষ্ঠীর চালানো ওই নৃশংস হামলায় প্রাণ হারান নূর ইসলাম, সন্ধ্যা রানী, রামকৃষ্ণ, তপন, বাবুল সূত্রধরসহ অন্তত ১০ জন শিল্পী-কর্মী ও সাধারণ মানুষ। আহত হন দেড় শতাধিক শিল্পী-কর্মী ও সংস্কৃতিমনা সাধারণ মানুষ।
