
‘ক্ষমতাসীন আওয়ামী লীগ যেকোনো সময়ে নির্বাচনে অংশ নিতে প্রস্তুত রয়েছে। যদি আগাম নির্বাচনের ঘোষণা করা হয়, তাহলে আওয়ামী লীগের পক্ষ থেকে আমরা অংশগ্রহণ করতে পারব।’
আজ শুক্রবার রাজধানীর ধানমন্ডির আওয়ামী লীগ সভাপতির রাজনৈতিক কার্যালয়ে মহান বিজয়ের মাস ডিসেম্বরে দলীয় কর্মসূচি প্রণয়নে এক সভা শেষে সংবাদ সম্মেলনে এসব কথা বলেন আওয়ামী লীগ সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। খবর বাসস।
সেতুমন্ত্রী বলেন, আগামী নির্বাচনে আওয়ামী লীগ বিজয়ী হবে। তিনি বলেন, ‘আগামী নির্বাচনে আওয়ামী লীগের বিজয় হবে। এ বিষয়ে আমরা পুরোপুরি আত্মবিশ্বাসী।’ তিনি বলেন, ‘আওয়ামী লীগ যেকোনো সময়ে নির্বাচনের জন্য প্রস্তুত রয়েছে। প্রধানমন্ত্রী শেখ হাসিনা যদি আগাম নির্বাচন ঘোষণা করেন, তাহলে দলের পক্ষ থেকে আমরা অংশগ্রহণ করতে পারব।’
সেতুমন্ত্রী বলেন, বিএনপির স্বার্থের আঘাত লাগলে আদালতের বিরুদ্ধেও তারা আন্দোলন কর্মসূচি ঘোষণা করে। আন্দোলন করার মতো শক্তি বিএনপির নেই উল্লেখ করে তিনি বলেন, গত পাঁচ বছরে আগুনে মানুষ পুড়িয়ে মারা ছাড়া আন্দোলন করার মতো সামর্থ্য দেখাতে পারেনি।
আওয়ামী লীগ সাধারণ সম্পাদক ওবায়দুল কাদের মহান বিজয়ের মাস এবং জাতির পিতা বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবসের আওয়ামী লীগের কর্মসূচি ঘোষণা করেন। সভায় ১৪ ডিসেম্বর শহীদ বুদ্ধিজীবী দিবস, ১৬ ডিসেম্বর মহান বিজয় দিবস, ৫ জানুয়ারি গণতন্ত্র রক্ষা দিবস ও ১০ জানুয়ারি বঙ্গবন্ধুর স্বদেশ প্রত্যাবর্তন দিবসে কর্মসূচি গ্রহণ করা হয়।
এর আগে ওবায়দুল কাদেরের সভাপতিত্বে আওয়ামী লীগের অঙ্গ ও সহযোগী সংগঠনের নেতাদের এক সভা অনুষ্ঠিত হয়।
সংবাদ সম্মেলনে আওয়ামী লীগের যুগ্ম সাধারণ সম্পাদক সাংসদ দীপু মনি, সাংসদ জাহাঙ্গীর কবির নানক, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, মহানগর উত্তর আওয়ামী লীগের সাধারণ সম্পাদক সাদেক খান ও আওয়ামী স্বেচ্ছাসেবক লীগের সাধারণ সম্পাদক পংকজ দেবনাথ প্রমুখ উপস্থিত ছিলেন।
