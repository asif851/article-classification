
শিক্ষার্থীদের আন্দোলনের মুখে ব্র্যাক বিশ্ববিদ্যালয়ের রেজিস্ট্রার মো. শাহুল আফজালকে দীর্ঘ মেয়াদে ছুটি দেওয়া হয়েছে। আজ রোববার থেকে এই ছুটি কার্যকর হবে। শিক্ষক ফারহান উদ্দিন আহমেদের অব্যাহতিপত্রও প্রত্যাহার করা হয়েছে।
এ ছাড়া শিক্ষককে লাঞ্ছনার অভিযোগে অভিযুক্ত সহকারী রেজিস্ট্রার মো. মাহিউদ্দিন ও জ্যেষ্ঠ কর্মকর্তা জাভেদ রাসেল পদত্যাগ করেছেন এবং উপাচার্য তা গ্রহণ করেছেন।
চুক্তিতে থাকা আইন বিভাগের শিক্ষক ফারহান উদ্দিন আহমেদকে চাকরিচ্যুতির নোটিশের জের ধরে শিক্ষার্থীদের আন্দোলনের এক সপ্তাহের মাথায় গতকাল শনিবার এসব সিদ্ধান্ত নিয়েছে ব্র্যাক বিশ্ববিদ্যালয় কর্তৃপক্ষ। বিকেলে সংবাদ বিজ্ঞপ্তি দিয়ে এসব সিদ্ধান্ত জানানো হয়। সিদ্ধান্তের মধ্যে আরেকটি হলো, নিরাপত্তাকর্মীদের হাতে ছাত্রীর লাঞ্ছিত হওয়ার অভিযোগটি আমলে নিয়ে বিশ্ববিদ্যালয়ের এ-সংক্রান্ত কমিটি তদন্ত শুরু করেছে। বিজ্ঞপ্তিতে জানানো হয়, পূর্বনির্ধারিত সূচি অনুযায়ী সব পরীক্ষা আজ রোববার থেকে শুরু হবে। আর এ ঘটনায় ইতিমধ্যে গঠিত অনুসন্ধান কমিটি তাদের কাজ অব্যাহত রাখবে।
এসব সিদ্ধান্ত জানার পর আন্দোলনের বিষয়ে নমনীয় হয়েছেন শিক্ষার্থীরা।
শিক্ষার্থীরা অভিযোগ করে আসছেন, শিক্ষক ফারহান উদ্দিন আহমেদকে গত ৩০ জুলাই মানবসম্পদ বিভাগ থেকে চাকরিচ্যুতির নোটিশ দেওয়া হয়। কিন্তু তিনি তা নিতে অস্বীকৃতি জানালে রেজিস্ট্রার বিভাগের একাধিক কর্মকর্তা তাঁর আইডি কার্ড নিয়ে নেন এবং তাঁকে লাঞ্ছিত করেন। 
