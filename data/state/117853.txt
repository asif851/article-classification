
প্রহসন জেনেও আসন্ন ইউনিয়ন পরিষদ (ইউপি) নির্বাচনে বিএনপি অংশ নিতে যাচ্ছে বলে জানিয়েছেন দলটির স্থায়ী কমিটির সদস্য মাহবুবুর রহমান। তিনি বলেন, ‘বিএনপি নির্বাচন বিমুখ দল নয়। আমরা নির্বাচন করব, করতে চাই। তবে সেই নির্বাচন অবাধ, সুষ্ঠু ও নিরপেক্ষ হতে হবে।’রাজধানীর পুরানা পল্টনে আজ শুক্রবার সকালে ফটোজার্নালিস্ট অ্যাসোসিয়েশন মিলনায়তনে সাংস্কৃতিক একাডেমির আয়োজিত এক আলোচনা সভায় মাহবুবুর রহমান এসব কথা বলেন।ভারতের নির্বাচন কাঠামোর প্রসঙ্গ টেনে মাহবুবুর রহমান বলেন, নির্বাচনের সময় প্রধান নির্বাচন কমিশনার (সিইসি) প্রধানমন্ত্রীর চেয়েও বেশি শক্তিশালী থাকেন। কিন্তু আমাদের দেশের নির্বাচন কমিশন শক্তিশালী নয়। সিইসিকে মেরুদণ্ড সোজা করে দাঁড়াতে হবে।‘উচ্চ আদালতে গৃহযুদ্ধ চলছে’ এমন দাবি করে মাহবুবুর রহমান বলেন, ‘উচ্চ আদালত অঙ্গনে এখন একে অপরের পেছনে কথা বলছে। সেখানে মহাভারতের কুরুক্ষেত্রের মঞ্চায়ন হচ্ছে। সাবেক প্রধান বিচারপতি মাহমুদুল আমিন চৌধুরী বলেছেন বিচার বিভাগ ধ্বংসের দ্বারপ্রান্তে। এটি অত্যন্ত গুরুত্বপূর্ণ কথা, এটাকে সাধারণভাবে দেখার কোনো সুযোগ নেই।বিএনপির আসন্ন ষষ্ঠ জাতীয় কাউন্সিল প্রসঙ্গে তিনি বলেন, ‘আশা করি, ১৯ মার্চ বিএনপির কাউন্সিল অনুষ্ঠিত হবে, নিশ্চয় হবে। অচিরেই ভেন্যু সমস্যারও সমাধান হয়ে যাবে।’ তিনি বলেন, এ কাউন্সিলের মাধ্যমে ত্যাগী, সৎ ও স্বচ্ছ চরিত্রের সত্যিকারের জিয়ার সৈনিকেরা নেতৃত্বে আসবে। নতুন নেতৃত্ব গণতন্ত্র প্রতিষ্ঠা ও জঙ্গিবাদসহ সামনের চ্যালেঞ্জ মোকাবিলা করবে।
আয়োজক সংগঠনের চেয়ারম্যান হ‌ুমায়ূন কবির ব্যাপারীর সভাপতিত্বে সভায় আরও বক্তব্য দেন বাংলাদেশ-ন্যাপ মহাসচিব গোলাম মোস্তফা ভূঁইয়া, কৃষক দলের যুগ্ম সম্পাদক শাহজাহান মিয়া সম্রাট, ঝংকার শিল্পগোষ্ঠীর সভাপতি আর কে রিপন প্রমুখ।
