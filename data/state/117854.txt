
রাজধানীসহ দেশের বিভিন্ন স্থানে গত ১৫ দিনে অভিযান চালিয়ে চুরি-ছিনতাই চক্রের ১৬ সদস্যকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। তাদের দেওয়া তথ্যের ভিত্তিতে ৪১টি গাড়ি উদ্ধার করা হয়েছে। উদ্ধার হওয়া গাড়িগুলোর মধ্যে রয়েছে ২২টি মাইক্রোবাস, ১৮টি অটোরিকশা ও একটি মোটরসাইকেল।গতকাল বুধবার দুপুরে ঢাকা মহানগর পুলিশের (ডিএমপি) মিডিয়া সেন্টারে এক ব্রিফিংয়ে যুগ্ম কমিশনার মনিরুল ইসলাম এ অভিযানের তথ্য তুলে ধরেন। তিনি জানান, গত ১৫ দিনে ডিবির কয়েকটি দল ঢাকা, চট্টগ্রাম, নারায়ণগঞ্জ, গাজীপুর, রাজবাড়ী, মাদারীপুর ও যশোর জেলার বিভিন্ন স্থানে অভিযান চালিয়ে গাড়ি চোর ও ছিনতাইচক্রের ওই সদস্যদের গ্রেপ্তার করে। চোরচক্রের নেতা তোফাজ্জল, আবদুর রহমান ও আব্বাস আলীকে রাজধানী থেকে গ্রেপ্তার করা হয়। তাঁদের দেওয়া তথ্যের ভিত্তিতে অন্যদের গ্রেপ্তার ও গাড়ি উদ্ধার করা হয়। যুগ্ম কমিশনার মনিরুল ইসলাম বলেন, সম্প্রতি গাড়ি চুরি ও ছিনতাই বেড়ে যাওয়ায় ডিএমপির ঊর্ধ্বতন কর্মকর্তারা গত ১৫ মার্চ বৈঠক করে এর সঙ্গে জড়িত ব্যক্তিদের গ্রেপ্তার ও চোরাই গাড়ি উদ্ধারে সিদ্ধান্ত নেন। এরপর এ অভিযান শুরু হয়। তিনি বলেন, সিএনজিচালিত অটোরিকশা ছিনতাই হলেও মালিকেরা মামলা করেন না। চোর-ছিনতাইচক্রের সঙ্গে যোগাযোগ করে রফা করে গাড়ি ফেরত নেন।  গ্রেপ্তার হওয়া ১৬ জনের কয়েকজনকে রিমান্ড শেষে ইতিমধ্যে কারাগারে পাঠিয়ে দেওয়া হয়েছে। অন্যদের রিমান্ড নিয়ে জিজ্ঞাসাবাদ চলছে। তাদের তথ্যের ভিত্তিতে চারটি চক্র শনাক্ত হয়েছে। একেকটি চক্রে ১৫ থেকে ২০ জন সদস্য রয়েছে। গাড়ি চুরি-ছিনতাইয়ের কৌশল সম্পর্কে ডিবির কর্মকর্তা মনিরুল ইসলাম বলেন, চক্রের সদস্যরা যাত্রীবেশে উঠে অটোরিকশা ছিনতাই করে। অনেক সময় তারা চালকের সঙ্গে ভাব জমিয়ে চেতনানাশক ওষুধ মেশানো খাবার খাইয়ে দেয়। ওই খাবার খাওয়ার কিছু সময় পরই অটোরিকশাচালক অসুস্থ হয়ে গাড়ি থামিয়ে দেন। চক্রের সদস্যরা তখন তাঁকে অনুসরণ করে এবং একপর্যায়ে কাচ ভেঙে ছিটকিনি খুলে গাড়ি চালিয়ে কেটে পড়ে। অনেক সময় তারা যাত্রী সেজে উঠে চালককে অস্ত্র ঠেকিয়ে বা গলায় গামছা, রাবার ইত্যাদি পেঁচিয়ে কিংবা মুখে স্কচটেপ লাগিয়ে গাড়ি ছিনতাই করে। যুগ্ম কমিশনার সাংবাদিকদের বলেন, দলনেতারা গ্রেপ্তার হলে চুরি-ছিনতাই কমে যায়। তবে তাঁরা জামিনে বেরিয়ে পুরোনো পেশায় ফিরে গেলে এর সংখ্যা আবার বেড়ে যায়। তিনি আরও বলেন, অনেক মালিক সচেতন হয়ে নিরাপত্তা ডিভাইস যুক্ত করায় দামি গাড়ি চুরি-ছিনতাই কমেছে। অভিযান পরিচালনাকারী কর্মকর্তারা বলেন, চোরাই গাড়ি বেশি ব্যবহার করা হয় যশোরের সীমান্তে চোরাচালান কাজে। সংবাদ ব্রিফিংয়ে আরও উপস্থিত ছিলেন ডিবির উপকমিশনার (দক্ষিণ) কৃষ্ণপদ রায়, উপকমিশনার (উত্তর) শেখ নাজমুল আলম এবং গণমাধ্যম ও জনসংযোগ বিভাগের উপকমিশনার মো. মাসুদুর রহমান।
 
