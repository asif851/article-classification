
মানুষ সচেতন হওয়ায় কোরবানির পশুর বর্জ্য ২৭ ঘণ্টার মধ্যেই অপসারণ সম্ভব হয়েছে বলে মন্তব্য করেছেন ঢাকা উত্তর সিটি করপোরেশনের মেয়র আনিসুল হক। তিনি বলেন, ‘মানুষ সচেতন হলে একটা কাজ কতটা সহজে করা যায়, এই ঈদের বর্জ্য অপসারণের মাধ্যমে সেটাই প্রমাণ হলো।’আজ রোববার রাজধানীর গুলশানে উত্তর সিটি করপোরেশন মিলনায়তনে এক সংবাদ সম্মেলনে তিনি এসব কথা বলেন। সেখানে উত্তর সিটি করপোরেশনের প্রধান বর্জ্য ব্যবস্থাপনা কর্মকর্তা বিপন কুমার সাহাসহ ঊর্ধ্বতন কর্মকর্তারা উপস্থিত ছিলেন।আনিসুল হক বলেন, যে যেখানে কোরবানি করুক না কেন, মানুষ সচেতন হয়েছেন। ফলে আমাদের বেঁধে দেওয়া ৪৮ ঘণ্টা সময় লাগেনি, ২৭ ঘণ্টার মধ্যে উত্তর সিটি করপোরেশনের বর্জ্য অপসারণ করা সম্ভব হয়েছে। তিনি বলেন, গত তিন দিন বর্জ্য ব্যবস্থাপনা বিভাগের কোনো ছুটি ছিল না। এই বিভাগের সবাই নিরলসভাবে কাজ করেছেন। উদ্দেশ্য একটাই, ঢাকাকে সুন্দর রাখা।ঢাকা মহানগরের বিলবোর্ড অপসারণের বিষয়ে উত্তরের মেয়র বলেন, বিলবোর্ড অপসারণের জন্য চলতি মাসের ৩০ তারিখ পর্যন্ত সময় দেওয়া হয়েছে। কিন্তু এখন পর্যন্ত নগরের বিভিন্ন মোড়ে বিলবোর্ড দেখা যাচ্ছে। যারা বিলবোর্ডের মালিক, স্পনসর তাদের সতর্ক করে দিয়ে আনিসুল হক বলেন, ‘এটা একটা শাস্তিযোগ্য অপরাধ। আপনাদের লাখ লাখ টাকা ফাইন হবে। যারা বিলবোর্ডে বিজ্ঞাপন দিয়েছেন, আপনাদেরও শাস্তি হবে। দ্রুত বিলবোর্ড সরিয়ে ফেলুন। সময় শেষ হয়ে গেলে কঠোর অ্যাকশনে যেতে বাধ্য হব।’
