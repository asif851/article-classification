
পাবনার সাঁথিয়া উপজেলার রতনপুর গ্রামে গত শনিবার রাতে বাকি বিল্লাহ (৪৫) নামে যুবলীগের এক নেতাকে কুপিয়ে ও গুলি করে হত্যা করেছে দুর্বৃত্তরা। পুলিশের দাবি, তিনি চরমপন্থী দলের সঙ্গে জড়িত ছিলেন। সম্প্রতি দল ত্যাগ করায় তাঁকে হত্যা করা হয়ে থাকতে পারে।নিহত ব্যক্তির পরিবার ও পুলিশ সূত্রে জানা গেছে, উপজেলার ভুলবাড়িয়া ইউনিয়নের ৯ নম্বর ওয়ার্ড যুবলীগের সভাপতি বাকি বিল্লাহ শনিবার রাতে নিজ ঘরে ঘুমাচ্ছিলেন। একটার দিকে একদল দুর্বৃত্ত দরজা ভেঙে ঘরে ঢুকে তাঁকে এলোপাতাড়ি কুপিয়ে ও পরে গুলি করে পালিয়ে যায়। ঘটনাস্থলেই তাঁর মৃত্যু হয়। গতকাল রোববার সকালে পুলিশ এসে তাঁর লাশ উদ্ধার করে।ইউনিয়ন আওয়ামী লীগের সভাপতি আবদুস সামাদ বলেন, বাকি বিল্লাহর সঙ্গে কারও শত্রুতা ছিল বলে তাঁদের জানা নেই।আতাইকুলা থানার ভারপ্রাপ্ত কর্মকর্তা (ওসি) ফায়জুল ইসলাম বলেন, বাকি বিল্লাহ আগে চরমপন্থী দলের সঙ্গে যুক্ত ছিলেন। বেশ কিছুদিন হলো চরমপন্থীদের সঙ্গ ছেড়ে তিনি স্বাভাবিক জীবনে ফেরেন। ধারণা করা হচ্ছে, এ কারণেই তাঁকে হত্যা করা হয়েছে। হত্যাকারীদের ধরতে তদন্ত শুরু হয়েছে। নিহত ব্যক্তির লাশ ময়নাতদন্তের জন্য পাবনা মেডিকেল কলেজ হাসপাতালের মর্গে পাঠানো হয়েছে। এ ছাড়া সংশ্লিষ্ট পরিবারকে মামলা করার পরামর্শ দেওয়া হয়েছে।
