
সড়ক পরিবহন ও সেতু মন্ত্রী ওবায়দুল কাদের বলেছেন, ‘আমাদের দেশে রাজনীতিকদের মুখে এত বিষ, ফরমালিনের বিষকেও হার মানায়। আমি তরুণদের রাজনীতি করতে নিরুৎসাহিত করব না।’
মন্ত্রী বলেন, বাংলাদেশের রাজনীতিতে এখন কর্মী উৎপাদন হয় না। বাংলাদেশ এখন নেতা উৎপাদনের কারখানা। বিলবোর্ডের দিকে তাকালে বোঝা যায়। সব নেতা, আতি নেতা, পাতি নেতা, কত যে নেতা। এসব নেতা দেশের কোনো কাজে লাগে না।রোববার বিকেলে চট্টগ্রাম চেম্বার অব কমার্স অ্যান্ড ইন্ডাস্ট্রিজের শতবর্ষপূর্তি উপলক্ষে আয়োজিত এক যুব সম্মেলনে প্রধান অতিথির বক্তব্যে মন্ত্রী এ কথা বলেন। র‌্যাডিসন ব্লু হোটেলের মেজবান হলে অনুষ্ঠিত এই সম্মেলনে চট্টগ্রামের বিভিন্ন শিক্ষাপ্রতিষ্ঠানের প্রায় পাঁচশত তরুণ তরুণী অংশগ্রহণ করেন। এ ছাড়া কিছু তরুণ উদ্যোক্তাও অংশ নেন।সম্মেলনে বিশেষ অতিথি এবং মডারেটর হিসেবে উপস্থিত ছিলেন ডেইলি স্টার সম্পাদক মাহফুজ আনাম। অতিথি হিসেবে আরও বক্ত​ব্য দেন সাংসদ তাজুল ইসলাম, সাংসদ এম এ লতিফ, প্রধানমন্ত্রীর সাবেক মুখ্য সচিব মো. আবদুল করিম ও শ্রীলঙ্কার ফেডারেল চেম্বারের সভাপতি শরৎ​ প্রেমাতুঙ্গে কাহাপালারেচি।চট্টগ্রামের চেম্বারের সভাপতি মাহবুবুল আলম অনুষ্ঠানটি সঞ্চালনা করেন। তরুণদের প্রশ্নোত্তর পর্ব সঞ্চালনা করেন মাহফুজ আনাম।তরুণদের দেশের ব্র্যান্ড অ্যাম্বাসেডর উল্লেখ করে মন্ত্রী বলেন, পৃথিবীর সাতটি শৃঙ্গে জাতীয় পতাকা উত্তোলনকারী ওয়াসফিয়া নাজরীনের দেশ বাংলাদেশ। বিশ্বের সেরা অলরাউন্ডার সাকিবের দেশ বাংলাদেশ। যারা এ দেশকে দুই শ বছর শাসন করেছিল, সেই ব্রিটিশ পার্লামেন্টেও টাইগারের গর্জন। সেখানেও আছেন আমাদের তরুণ তিন সদস্য। তরুণেরাই এ দেশের হাল ধরবে। তোমাদের সামনে অপার সম্ভাবনার বাংলাদেশ।কক্সবাজার এবং তিন পার্বত্য জেলাসহ দেশের পর্যটন শিল্পের সম্ভাবনার কথা উল্লেখ করে মন্ত্রী বলেন, দেশি বিদেশি পর্যটকদের কাছে পর্যটন শিল্পের আকর্ষণ বাড়াতে সড়ক যোগাযোগ বাড়াতে হবে। শক্তিশালী সড়ক নেটওয়ার্ক করতে হবে। পর্যটন শিল্পকে যত কাজে লাগাতে পারব ততই আমরা দেশকে সমৃদ্ধির শিখরে নিয়ে যেতে পারব।কর্ণফুলী নদীর তলদেশে টানেলের কাজ আগামী মার্চ মাসে শুরু হবে বলে মন্ত্রী জানান।দারিদ্র্য ও সাম্প্রদায়িক উগ্রবাদ নির্মূলের পাশাপাশি মুক্তিযুদ্ধের চেতনা সংরক্ষণে তরুণদের ঐক্যবদ্ধ হওয়ার আহ্বান জানান।মন্ত্রী চট্টগ্রাম নগরে নারীদের জন্য দুটি বিআরটিসি বাস চালু করা হবে বলে জানান। এ ছাড়া বিশ্ববিদ্যালয় থেকে নিউ মার্কেটও দুটি বিআরটিসি বাস শিক্ষার্থীদের জন্য চালু করার আশ্বাস দেন।বিশেষ অতিথি মাহফুজ আনাম তরুণদের উদ্দেশ্যে বলেন, এই পৃথিবী দক্ষতার পৃথিবী। ইন্টারনেটে দেশে বসে এখন সারা বিশ্বে ব্যবসা করা যায়। কোনো ভৌগোলিক পার্থক্য নেই। পার্থক্য কেবল দক্ষ বিশ্ব ও অদক্ষ বিশ্বের। তোমাদের দক্ষ বিশ্বের প্রতিনিধিত্ব করতে হবে। তরুণদের সৃজনশীল হতে হবে।মাহফুজ আনাম আরও বলেন, যে দেশে মানবসম্পদ সৃজনশীলতার মধ্য দিয়ে পরিচালিত হচ্ছে সেই দেশই ধনী। তোমরা যুবক-যুবতীরা পারো সৃজনশীল হয়ে বাংলাদেশকে এগিয়ে নিতে। গতানুগতিক চিন্তা থেকে বের হয়ে আসতে হবে, সৃজনশীল হতে হবে দক্ষ হতে হবে। তিনি আরও বলেন, বিশ্বের প্রথম সিলিকন ভ্যালি হয়েছে আমেরিকায়। সবার ধারণা ছিল দ্বিতীয় সিলিকন ভ্যালিটি আমেরিকার মতো উন্নত কোনো দেশে হবে। কিন্তু দ্বিতীয় সিলিকন ভ্যালি হয়েছে ভারতে। তৃতীয় সিলিকন ভ্যালি কেন চট্টগ্রামে তথা বাংলাদেশে হতে পারে না?সম্মেলনে চেম্বারের জ্যেষ্ঠ সহসভাপতি নূরন নেওয়াজ সেলিম ও সহসভাপতি জামাল আহমেদ বক্তব্য দেন।
