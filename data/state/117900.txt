
এক গৃহকর্মী কয়েক মাস ধরে নিখোঁজ থাকার অভিযোগ বিষয়ে ব্যাখ্যা জানাতে গৃহকর্তা আসাদুজ্জামানকে তলব করেছেন হাইকোর্ট। আগামী ৪ এপ্রিল তাঁকে আদালতে সশরীরে হাজির হতে বলা হয়েছ।
বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ আজ সোমবার স্বতঃপ্রণোদিত হয়ে রুলসহ এই আদেশ দেন।  ৫ মার্চ একটি দৈনিক পত্রিকায় প্রকাশিত প্রতিবেদন বিবেচনায় নিয়ে আদালত এই আদেশ দেন।
প্রতিবেদনে বলা হয়, আসাদুজ্জামান রাজউকের প্রকৌশলী। তিনি সাময়িক বরখাস্ত হয়েছেন।   ‘রাজউক প্রকৌশলী আসাদুজ্জামানের কারিশমা!: কিশোরী গৃহকর্মীকে ৩ মাস গুম করে রাখার অভিযোগ’ শিরোনামে প্রকাশিত প্রতিবেদন আদালতের নজরে আনেন আইনজীবী শাহানারা বেগম।  পরে শাহানারা বেগম প্রথম আলোকে বলেন, ওই অভিযোগে আসাদুজ্জামানের বিরুদ্ধে কেন আইনগত ব্যবস্থা নেওয়া হবে না, রুলে তা জানতে চাওয়া হয়েছে। পাশাপাশি ওই কিশোরীর বাবার করা সাধারণ ডায়েরির ভিত্তিতে আইন অনুযায়ী পদক্ষেপ নিতে জয়দেবপুর থানার ভারপ্রাপ্ত কর্মকর্তাকে (ওসি) নির্দেশ দেওয়া হয়েছে।
