
দেশের বিভিন্ন স্থানে সাম্প্রদায়িক হামলার প্রতিবাদে ময়মনসিংহের ত্রিশালে মানববন্ধন করেছেন প্রথম আলো ‘বন্ধুসভা’র সদস্যরা। আজ মঙ্গলবার দুপুর ১২টা থেকে সাড়ে ১২টা পর্যন্ত ত্রিশাল বাসস্ট্যান্ড এলাকায় বন্ধুসভার ত্রিশাল শাখার উদ্যোগে এ মানববন্ধন হয়।মানববন্ধনে বন্ধুসভার সদস্য ছাড়াও বিভিন্ন শিক্ষাপ্রতিষ্ঠানের শিক্ষক, শিক্ষার্থী, সুশীল সমাজের প্রতিনিধি ও সাংবাদিকেরা অংশ নেন। এতে সারা দেশে নির্বাচন-পরবর্তী ধর্মীয় সংখ্যালঘুদের ওপর সাম্প্রদায়িক হামলার তীব্র নিন্দা জানানো হয়। একই সঙ্গে এ ধরনের ঘৃণ্য কর্মকাণ্ড রুখে দিতে সম্মিলিতভাবে কাজ করার অঙ্গীকার করা হয়।মানববন্ধনে বক্তারা বলেন, এ দেশে হিন্দু-মুসলমান একসঙ্গে বাস করে। কারও মধ্যে ভেদাভেদ নেই। তবুও নির্বাচন এলে এ ধরনের ঘৃণ্য হামলা হয়। এর প্রতিকার দরকার। তাঁরা বলেন, কিছুসংখ্যক দুষ্ট লোকের কারণে সম্প্রীতি নষ্ট হচ্ছে। তাদের ধরার দায়িত্ব সরকারের। ওই দুর্বৃত্তদের প্রতিহত করতে হবে।মানববন্ধনে উপস্থিত ছিলেন সৈয়দ নজরুল কলেজের অধ্যাপক আবদুল আউয়াল, নজরুল একাডেমির প্রধান শিক্ষক মেজবাহ উদ্দিন, নজরুল কলেজের প্রভাষক ইয়াহইয়া, ত্রিশাল বার্তার সম্পাদক শামীম আজাদ, ত্রিশাল প্রেসক্লাবের সাবেক সভাপতি খোরশিদুল আলম, ত্রিশাল প্রেসক্লাবের সহসভাপতি রফিকুল ইসলাম, ত্রিশাল রিপোর্টার্স ইউনিটির সভাপতি রেজাউল করিম বাদল, সাধারণ সম্পাদক এইচ এম জোবায়ের হোসেন, ইত্তেফাক-এর ত্রিশাল প্রতিনিধি ফারুক আহমেদ, ত্রিশাল প্রতিদিন-এর প্রকাশক জাকারিয়া আহমেদ, সাংবাদিক মামুন-অর-রশিদ, সাংবাদিক সেলিম, সাংবাদিক ফরহাদ, বন্ধুসভার প্রচার সম্পাদক রুকুনুজ্জামান, ধ্রুবতারা শিক্ষাঙ্গনের প্রধান শিক্ষক আবদুল কুদ্দুস, দুখু চাইল্ড কেয়ার স্কুলের প্রধান শিক্ষক ইমরান হাসান, অক্সফোর্ড স্কুলের প্রধান শিক্ষক আবুল বাশার, বন্ধুসভার সহ-সভাপতি সিরাজুল ইসলাম, জয়নাল আবেদীন ইন্টারন্যাশনাল স্কুলের অধ্যক্ষ আনোয়ার হোসেন লিটন, আইডিয়াল একাডেমির সহকারী শিক্ষক আনিছুর রহমান মানিক, মুকসুদুল হাসান রিয়াদ, প্রথম আলোর ত্রিশাল প্রতিনিধি আলমগীর কবীরসহ ১০টি স্কুল ও কলেজের শিক্ষার্থীরা।
