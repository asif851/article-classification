
শিক্ষাপ্রতিষ্ঠান জাতীয়করণসহ পাঁচ দফা দাবিতে বেসরকারি মাধ্যমিক বিদ্যালয়ের শিক্ষক-কর্মচারীরা গতকাল রোববার বিভিন্ন স্থানে মানববন্ধন ও সভা করেছেন। বাংলাদেশ শিক্ষক সমিতির উদ্যোগে এ কর্মসূচি পালন করা হয়।পাঁচ দফার বাকি দাবির মধ্যে আরও রয়েছে বার্ষিক ৫ শতাংশ বেতন বৃদ্ধি, বৈশাখীসহ সব উৎসব ভাতা, বাড়িভাড়া ও চিকিৎসা ভাতা প্রদান এবং ২০১৫ সালের অনুদান সহায়তার প্রজ্ঞাপন বাতিল। এসব দাবি দ্রুত পূরণ না হলে কঠোর কর্মসূচির হুঁশিয়ারি দেওয়া হয়।আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:ঝিনাইদহ: সকালে শহরের পোস্ট অফিস মোড়ে মানববন্ধন করা হয়। পরে সেখানে সভা হয়। এতে শিক্ষক সমিতির সদর উপজেলা সভাপতি কানু গোপাল মজুমদার সভাপতিত্ব করেন। সভায় আরও বক্তৃতা করেন সমিতির জেলা সভাপতি মহি উদ্দীন, শিক্ষক নেতা আবদুল মমিন, রেজাউল করিম, রেজাউল ইসলাম, উত্তম কুমার বিশ্বাস, কৃপা সিন্ধু, শাহানাজ পারভীন, সালেহা খাতুন, ফরিদা বেগম, আলী আকবর, আবু বকর সিদ্দিক, আবদুস ছাত্তার, গোলাম কিবরিয়া প্রমুখ।ফরিদপুর: বেলা ১১টা থেকে সাড়ে ১১টা পর্যন্ত সদর উপজেলা পরিষদের সামনের সড়কে মানববন্ধন হয়। সেখানে বক্তব্য দেন শিক্ষক সমিতি ফরিদপুর উপজেলা সভাপতি এ কে এম ইউসুফ আলী, সাধারণ সম্পাদক মুহা. জয়নুল আবেদীন, সহসভাপতি সিদ্দিকুর রহমান মিয়া প্রমুখ। মানববন্ধন শেষে উপজেলা নির্বাহী কর্মকর্তা (ইউএনও) জহিরুল ইসলামের মাধ্যমে প্রধানমন্ত্রীর বরাবর স্মারকলিপি দেওয়া হয়।মানববন্ধনকালে বক্তারা বলেন, বেতন-ভাতা না বাড়ায় এবং উৎসব ভাতা না পাওয়ায় পরিবার-পরিজন নিয়ে তাঁদের মানবেতর জীবন যাপন করতে হচ্ছে। বেতন-ভাতা না বাড়ালে তাঁদের পক্ষে ভদ্রজনোচিতভাবে চলা সম্ভব নয়।পিরোজপুর: সকাল ১০টায় শহরের গোপালকৃষ্ণ টাউন ক্লাব সড়কে মানববন্ধন হয়। সেখানে বক্তব্য দেন শিক্ষক সমিতির সদর উপজেলা শাখার সভাপতি গৌতম কুমার সাহা, সাধারণ সম্পাদক মজিবুর রহমান ডাকুয়া প্রমুখ। নাজিরপুর, মঠবাড়িয়া ও জিয়ানগর উপজেলায়ও শিক্ষক-কর্মচারীরা মানববন্ধন করেন।পাথরঘাটা: সকালে শহরের শেখ রাসেল স্কয়ারে মানববন্ধন হয়। সেখানে শিক্ষক সমিতির উপজেলা শাখার ভারপ্রাপ্ত সভাপতি নজরুল ইসলাম সভাপতিত্ব করেন। মানববন্ধন চলাকালে বক্তব্য দেন সংগঠনের উপজেলা সাধারণ সম্পাদক গোলাম মাওলা, শিক্ষক প্রফুল্ল চন্দ্র মিস্ত্রি, আবু সালেহ, লুৎফুস ছগির প্রমুখ। পরে উপজেলা নির্বাহী কর্মকর্তার (ইউএনও) মাধ্যমে প্রধানমন্ত্রী বরাবর স্মারকলিপি দেওয়া হয়।
