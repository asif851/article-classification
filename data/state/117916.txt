
খাগড়াছড়ি শহরতলি থেকে গতকাল বৃহস্পতিবার ইউনাইটেড পিপলস ডেমোক্রেটিক ফ্রন্টের (ইউপিডিএফ) পাঁচ নেতা-কর্মীকে অস্ত্রসহ গ্রেপ্তার করা হয়েছে। পুলিশ এ কথা জানিয়েছে।গ্রেপ্তার ব্যক্তিরা হলেন ইউপিডিএফের কেন্দ্রীয় নেতা প্রতিম চাকমা, সহযোগী সংগঠন গণতান্ত্রিক যুব ফোরামের কেন্দ্রীয় সাংগঠনিক সম্পাদক জিকো ত্রিপুরা, পাহাড়ি ছাত্র পরিষদের খাগড়াছড়ি সরকারি কলেজ শাখার সাংগঠনিক সম্পাদক নিকাশ চাকমা, হোয়াঙ বোইও বা পাঠাগারের অর্থ সম্পাদক খোকন চাকমা ও ইউপিডিএফ কর্মী স্বপন চাকমা।খাগড়াছড়ি সদর থানার ভারপ্রাপ্ত কর্মকর্তা (ওসি) মো. শামসুদ্দিন আহমেদ বলেন, সেনাবাহিনী ও পুলিশের একটি যৌথ দল দুপুর সাড়ে ১২টার দিকে খাগড়াছড়ি-পানছড়ি সড়কের খবংপুরিয়া এলাকার স্বনির্ভর বাজারের একটি দোকানে তল্লাশি চালিয়ে ওই পাঁচজনকে আটক করে। এ সময় তাঁদের কাছ থেকে দুটি এলজি ও আটটি গুলি উদ্ধার করা হয়।এদিকে ইউপিডিএফের তথ্য বিভাগের প্রধান নিরন চাকমা স্বাক্ষরিত সংবাদ বিজ্ঞপ্তিতে সংগঠনের পাঁচ নেতা-কর্মীকে আটকের নিন্দা জানানো হয়। বিজ্ঞপ্তিতে ইউপিডিএফের খাগড়াছড়ি জেলা সংগঠক প্রদীপন খীসার উদ্ধৃতি দিয়ে বলা হয়, আটক নেতা-কর্মীদের কাছ থেকে অস্ত্র ও গুলি উদ্ধারের তথ্য সম্পূর্ণ মিথ্যা ও বানোয়াট।­বিজ্ঞপ্তিতে আটক ব্যক্তিদের নিঃশর্ত মুক্তির দাবি জানানো হয়।
