
নিষিদ্ধঘোষিত সংগঠন জেএমবির সঙ্গে জড়িত থাকার অভিযোগে চট্টগ্রাম বিশ্ববিদ্যালয়ের তিন ছাত্রের ছাত্রত্ব বাতিল করা হয়েছে। আজ মঙ্গলবার দুপুরের দিকে বিশ্ববিদ্যালয়ের উপাচার্য ইফতেখার উদ্দিন চৌধুরী নির্বাহী ক্ষমতাবলে তাঁদের ছাত্রত্ব বাতিল করেন।বিষয়টি নিশ্চিত করে বিশ্ববিদ্যালয়ের প্রক্টর মোহাম্মদ আলী আজগর চৌধুরী প্রথম আলোকে বলেন, পদার্থবিজ্ঞান বিভাগের স্নাতকোত্তরের তিন ছাত্র নাইমুর রহমান, ফয়সাল মাহমুদ ও শওকত রাসেল জেএমবিতে জড়িত রয়েছেন বলে দাবি করেছে পুলিশ। তিনজনের বিরুদ্ধে হাটহাজারী থানায় অস্ত্র, বিস্ফোরক ও সন্ত্রাসবিরোধী আইনে তিনটি মামলা করেছে পুলিশ। নগরের কর্ণফুলী থানায় সন্ত্রাসবিরোধী আইনের মামলায়ও তাঁদের আসামি করেছে নগর গোয়েন্দা পুলিশ। পুলিশের কাছ থেকে মামলার কাগজপত্র পাওয়ার পর উপাচার্য নির্বাহী ক্ষমতাবলে তাঁদের ছাত্রত্ব বাতিল করেন।গত শনিবার দুপুর থেকে রাত পর্যন্ত নগরের বিভিন্ন স্থানে অভিযান চালিয়ে তিন ছাত্রকে আটক করে নগর গোয়েন্দা পুলিশ। পরে তাঁদের কাছ থেকে পাওয়া তথ্যের ভিত্তিতে ওই দিন মধ্যরাত থেকে পরদিন ভোর পর্যন্ত হাটহাজারীর আমানবাজার এলাকায় একটি ভাড়া বাসায় অভিযান চালিয়ে অস্ত্র, গুলি, বিস্ফোরক তৈরির সরঞ্জাম উদ্ধার করে পুলিশ। বাসাটি জেএমবি চট্টগ্রামের প্রধান ফারদিন ভাড়া নিয়েছিলেন।
আরও পড়ুন: 
গাজীপুরে ‘জঙ্গি আস্তানা’য় র‌্যাবের অভিযান, নিহত ২
