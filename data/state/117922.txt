
বিএনপির যুগ্ম মহাসচিব সালাহ উদ্দিন আহমেদের খোঁজ না পাওয়ায় গভীর উদ্বেগ প্রকাশ করেছেন কৃষক শ্রমিক জনতা লীগের সভাপতি কাদের সিদ্দিকী। আজ শনিবার মতিঝিলের দলীয় কার্যালয়ের সামনের ফুটপাথে অবস্থান কর্মসূচিতে সংহতি প্রকাশ করতে আসা লোকজনের সঙ্গে আলাপকালে তিনি এ উদ্বেগ প্রকাশ করেন।কাদের সিদ্দিকী বলেন, ‘আইনশৃঙ্খলা বাহিনীর পরিচয়ে প্রধান বিরোধী দলের একজন গুরুত্বপূর্ণ নেতাকে তুলে নিয়ে যাওয়ার পর তাঁর কোনো খোঁজ না পাওয়া সরকারের জন্যও অশনিসংকেত। এর আগেও বেশ কয়েকজন রাজনৈতিক নেতার ভাগ্যে যে নির্মম পরিণতি হয়েছে, সালাহ উদ্দিন আহমেদের ক্ষেত্রে তেমনটি ঘটবে না বলে আমি আশা করি।’
কাদের সিদ্দিকী আরও বলেন, ‘কিছুদিন আগে নাগরিক ঐক্যের আহ্বায়ক মাহমুদুর রহমান মান্নাকে নিয়েও সরকার এমন ধূম্রজাল সৃষ্টি করেছিল। সরকারের উচিত অবিলম্বে সালাহ উদ্দিন আহমেদকে জনসমক্ষে হাজির করা।’দেশের বর্তমান সংকট উত্তরণে আলোচনায় বসতে এবং অবরোধ প্রত্যাহারের দাবিতে গত ২৮ জানুয়ারি থেকে অবস্থান কর্মসূচি পালন করছেন কাদের সিদ্দিকী।
