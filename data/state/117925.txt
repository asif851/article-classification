
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, প্রধান নির্বাচন কমিশনার (সিইসি) কে এম নুরুল হুদার বক্তব্য আওয়ামী লীগের মুখপাত্রের মতো। এ রকম ব্যক্তির পক্ষে নিরপেক্ষভাবে নির্বাচন পরিচালনা করা কীভাবে সম্ভব হবে।
গতকাল বৃহস্পতিবার সন্ধ্যায় নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে রুহুল কবির রিজভী এ কথা বলেন। ‘জাতীয় সংসদের নির্বাচন নির্বাচিত সরকারের অধীনে হওয়া উচিত’—নতুন সিইসির এ মন্তব্যের উল্লেখ করে রিজভী বলেন, নতুন সিইসি জনতার মঞ্চের একজন সংগঠক ছিলেন। উনি আওয়ামী লীগের মুখপাত্রের মতোই কথা বলছেন, বলবেন—এটাই স্বাভাবিক। এ রকম ব্যক্তির পক্ষে নিরপেক্ষভাবে নির্বাচন পরিচালনা করা কীভাবে সম্ভব হবে।
রমনার মৎস্য ভবন এলাকায় গতকাল সকালে বিএনপির নেতা-কর্মীদের ওপর পুলিশের লাঠিপেটা ও গ্রেপ্তারের প্রতিবাদে এই সংবাদ সম্মেলন করা হয়। জিয়া চ্যারিটেবল ট্রাস্ট-সংক্রান্ত দুর্নীতির মামলায় খালেদা জিয়ার আদালতে হাজিরার দিনে বিপুলসংখ্যক নেতা-কর্মী সেখানে উপস্থিত হলে পুলিশ হামলা চালায় বলে অভিযোগ করা হয়।
রিজভী গ্রেপ্তার করা নেতা-কর্মীদের মুক্তির দাবি জানান।
 
