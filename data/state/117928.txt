
বিএনপি আন্দোলনের নামে জনগণের জানমালের ক্ষতি করার চেষ্টা করলে প্রশাসন চুপ করে বসে থাকবে না বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান কামাল।
তিনি বলেন, ‘এখন আন্দোলন করে লাভ নেই। জনগণ ধ্বংস নয়, শান্তি চায়। আন্দোলনের নামে ৫ জানুয়ারির নির্বাচনের আগের মতো জ্বালাও-পোড়াও, পেট্রল ঢেলে বাসে আগুন দিয়ে মানুষ হত্যার মতো জঘন্য কাজ করলে সরকার কঠোর পদক্ষেপ নিতে যা যা দরকার, তা-ই করবে।’
আজ শুক্রবার স্বরাষ্ট্র প্রতিমন্ত্রী জাতীয় প্রেসক্লাবে দেশরত্ন পরিষদ আয়োজিত জাতীয় শোক দিবস উপলক্ষে এক আলোচনা সভায় এসব কথা বলেন।
আসাদুজ্জামান খান আরও বলেন, ‘গোটা আগস্ট মাসকে দেশবাসী শোকের মাস হিসেবে পালন করবে। আর এই শোকের মাসে বিএনপি আন্দোলন করার কথা বলেছে। তারা নিয়মতান্ত্রিকভাবে আন্দোলন করুক, তাতে আমাদের কোনো আপত্তি নেই। কিন্তু আন্দোলনের নামে নৈরাজ্য সৃষ্টির চেষ্টা করা হলে তা কঠোরভাবে মোকাবিলা করা হবে।’
আন্দোলনের ডাক না দিয়ে বরং সংগঠন গোছাতে বিএনপির নেতাদের প্রতি আহ্বান জানিয়ে খাদ্যমন্ত্রী কামরুল ইসলাম বলেন, ‘বিএনপি-জামায়াতের সন্ত্রাসীরা জনদুর্ভোগ সৃষ্টির চেষ্টা করলে সরকার কঠোর ব্যবস্থা নিতে বাধ্য হবে। দেশে এমন কোনো রাজনৈতিক সংকট সৃষ্টি হয়নি যার জন্য আন্দোলনের ডাক দেওয়া যেতে পারে। তাই আন্দোলন না করে আপনারা বরং নিজেদের দল গোছান।’
বিএনপির সঙ্গে সংলাপ প্রসঙ্গে মন্ত্রী কামরুল বলেন, ‘কিসের সংলাপ? দেশে এমন কোনো রাজনৈতিক সংকট নেই যার জন্য বিএনপির সঙ্গে সংলাপ করতে হবে। বিদেশি বন্ধুরা সরকারের সঙ্গে আছে। বাংলাদেশ উন্নয়ন কর্মে এগিয়ে যাচ্ছে। এ অবস্থায় সংলাপের প্রয়োজন নেই।’
