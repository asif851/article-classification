
ছাত্রলীগের কেন্দ্রীয় নেতাদের উপস্থিতিতে প্রতিপক্ষের দুজনকে মারধর করার ঘটনায় জড়িত থাকায় চট্টগ্রাম বিশ্ববিদ্যালয় শাখা ছাত্রলীগের ছয় নেতাকে স্থায়ী বহিষ্কার করেছে সংগঠনটির কেন্দ্রীয় কমিটি। তাঁরা সবাই বিশ্ববিদ্যালয় শাখা ছাত্রলীগের সভাপতি আলমগীর টিপুর অনুসারী। আজ রোববার বিকেলে প্রথম আলোকে এ তথ্য নিশ্চিত করেন কেন্দ্রীয় ছাত্রলীগের সাধারণ সম্পাদক এস এম জাকির হোসাইন।সংগঠনটি থেকে বহিষ্কার হওয়া নেতারা হলেন বিশ্ববিদ্যালয় শাখা ছাত্রলীগের সহসভাপতি মো. রকিব উদ্দিন, যুগ্ম সাধারণ সম্পাদক আবু তোরাব, সাংগঠনিক সম্পাদক মো. আরমান মিয়া, আপ্যায়ন সম্পাদক মিজানুর রহমান, সদস্য সাইদুল ইসলাম ও আরিফুল হক।এস এম জাকির হোসাইন প্রথম আলোকে বলেন, ‘কেন্দ্রীয় নেতাদের উপস্থিতিতে চট্টগ্রাম বিশ্ববিদ্যালয় ছাত্রলীগের দুজনকে মারধর করায় ওই ছয়জনকে স্থায়ী বহিষ্কার করা হয়েছে। ভবিষ্যতে কেউ দলীয় শৃঙ্খলা ভঙ্গ ও সংগঠনবহির্ভূত কাজে জড়িত থাকলে তাঁদের বিরুদ্ধেও কঠোর ব্যবস্থা নেওয়া হবে।’গত শনিবার বিকেলে বিশ্ববিদ্যালয় ছাত্রলীগের সহসম্পাদক আজিজুল ইসলাম ও আইন সম্পাদক আবু সাঈদকে মারধর করেন বিশ্ববিদ্যালয় ছাত্রলীগের সভাপতির অনুসারীরা। চট্টগ্রাম নগরের ২ নম্বর গেট এলাকায় অবস্থিত জেলা পুলিশ কার্যালয়ের সামনে এ ঘটনা ঘটে। মারধরের শিকার হওয়া দুজন সংগঠনটির কেন্দ্রীয় প্রয়াত সহসম্পাদক দিয়াজ ইরফান চৌধুরীর অনুসারী হিসেবে পরিচিত।
