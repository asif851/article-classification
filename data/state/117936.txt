
হাওর অঞ্চলে ত্রাণ নিয়েও লুটপাট শুরু হয়ে গেছে বলে অভিযোগ করেছে বাংলাদেশ ছাত্র ইউনিয়ন। তাদের অভিযোগ, ত্রাণ নিতে হাওরের ক্ষতিগ্রস্ত ব্যক্তিদের ৫০০ থেকে ১০০০ টাকা ঘুষ দিতে হচ্ছে। 
আজ বুধবার ঢাকা বিশ্ববিদ্যালয়ের মধুর ক্যানটিনে এক সংবাদ সম্মেলনে এ অভিযোগ করা হয়। হাওরে ত্রাণ কর্মসূচি ঘোষণা করতে এই সংবাদ সম্মেলনের আয়োজন করা হয়। ঘোষিত কর্মসূচি অনুযায়ী, ১৩ মে পর্যন্ত সমগ্র দেশ থেকে ত্রাণ সংগ্রহ করবে ছাত্র ইউনিয়ন। এ জন্য নেতা-কর্মীরা সমাজের বিত্তশালীদের পাশাপাশি সব শিক্ষাপ্রতিষ্ঠানে যাবেন। ১ মে থেকে তাঁরা এই কর্মসূচি শুরু করেছেন। হাকালুকি হাওরপারের ৭০০ শিক্ষার্থীকে শিক্ষা উপকরণ দেওয়া হয়েছে।ছাত্র ইউনিয়নের ত্রাণ তহবিলে সহযোগিতা করা যাবে জনতা ব্যাংকের টিএসসি শাখার ৩৩০০০৪৩৭ নম্বর চলতি হিসাবে। ১৩ মে ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) রাজু ভাস্কর্যের সামনে ‘হাওরের জন্য গান’ শিরোনামে কনসার্ট করবে সংগঠনটি।লিখিত বক্তব্যে সংগঠনের সাধারণ সম্পাদক লিটন নন্দী বলেন, হাওরের এই ভয়াবহ বিপর্যয় আংশিক প্রাকৃতিক, কিন্তু প্রধানত মনুষ্যসৃষ্ট। পানি উন্নয়ন বোর্ড, ঠিকাদার আর ক্ষমতাসীন সিন্ডিকেটের। হাওরের মাস্টারপ্ল্যানে ডুব সড়ক নির্মাণের কথা থাকলেও যেসব আভুরা সড়ক নির্মাণ করা হয়েছে তা স্বাভাবিক পানির প্রবাহ নষ্ট করছে। প্রয়োজনীয় ব্রিজ, কালভার্ট, আন্ডারপাস রাখা হচ্ছে না।ছাত্র ইউনিয়নের আট দফা দাবি তুলে ধরেন সাধারণ সম্পাদক। দাবিগুলো হলো হাওর পরিবেষ্টিত সাত জেলাকে ‘দুর্গত এলাকা’ ঘোষণা, পরবর্তী বোরো মৌসুম পর্যন্ত সব ধরনের কৃষিঋণ মওকুফ করা, মহাজনি ও এনজিওগুলোর কার্যক্রম স্থগিত করা, জলমহালের ইজারা বাতিল করে অবাধে মাছ ধরার অধিকার দেওয়া, দীর্ঘমেয়াদি সরকারি রেশনিং চালু করা, সুদের হার কমিয়ে কৃষিঋণ নবায়ন, বিনা মূল্যে শিক্ষা উপকরণ বিতরণ ও এক বেলা খাবার শিক্ষাপ্রতিষ্ঠান থেকে দেওয়া এবং পানি উন্নয়ন বোর্ডসহ সরকারি বিভিন্ন দায়িত্বপ্রাপ্ত প্রতিষ্ঠানের দুর্নীতিবাজ আমলা, কর্মকর্তা-কর্মচারীদের অবহেলার বিষয়টি তদন্ত কমিশন গঠন করে দোষী ব্যক্তিদের শাস্তি দেওয়া।
