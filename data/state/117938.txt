

ব্রাহ্মণবাড়িয়ার সরাইলে ঢাকা-সিলেট মহাসড়ক অবরোধ করেছেন উপজেলার শাহবাজপুর ইউনিয়ন শাখা যুবলীগের নেতা-কর্মীরা।
আজ রোববার দুপুর সোয়া ১২টার দিকে শাহবাজপুর বাসস্ট্যান্ড এলাকার মহাসড়কে এই অবরোধ সৃষ্ট করা হয়। অবরোধের কারণে মহাসড়কের দুই পাশে কয়েক শ যানবাহন আটকা পড়েছে। এতে ভোগান্তি পোহাচ্ছেন যাত্রীরা।
অবরোধকারীদের ভাষ্য, উপজেলা কমিটিকে না জানিয়ে জেলা যুবলীগ গতকাল শনিবার রাতে দুই সদস্যের ইউনিয়ন কমিটি ঘোষণা করেছে। কাজী মো. সালামকে সভাপতি ও মো. পারভেজকে সাধারণ সম্পাদক করা হয়েছে। এই কমিটি গঠনের প্রতিবাদে সড়ক অবরোধ করা হয়েছে।
স্থানীয় লোকজনের ভাষ্য, ইউনিয়ন যুবলীগের সাবেক কমিটির সভাপতি শাহ মো. কাইয়ুম ও সাধারণ সম্পাদক রাজীব আহমেদের নেতৃত্বে শতাধিক নেতা-কর্মী ঢাকা-সিলেট মহাসড়ক অবরোধ করেছেন।
শাহ মো. কাইয়ুম প্রথম বলেন, চার বছর আগে নিয়মতান্ত্রিক প্রক্রিয়ায় জেলা ও উপজেলা কমিটি ৫১ সদস্যের ইউনিয়ন কমিটি গঠন করেছিল। এখন উপজেলাকে কিছু না জানিয়ে জেলা কমিটি ছাত্রদলের এক নেতাকে সাধারণ সম্পাদক করে দুই সদস্যের ইউনিয়ন কমিটি করেছে। এই কমিটি তাঁরা মানেন না।
সরাইল থানার ভারপ্রাপ্ত কর্মকর্তা (ওসি) মফিজ উদ্দিন ভূঁইয়া বলেন, ঘটনাস্থলে পুলিশ রয়েছে। তারা পরিস্থিতি স্বাভাবিক করার চেষ্টা করছে।
