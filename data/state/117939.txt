
সরকারি কর্মকর্তা-কর্মচারীদের জন্য বেতনের বিষয়ে পর্যালোচনা কমিটির প্রতিবেদন আজ বুধবার অর্থমন্ত্রী আবুল মাল আবদুল মুহিতের কাছে জমা দেওয়া হয়েছে। এতে সর্বোচ্চ মূল বেতন ৭৫ হাজার এবং সর্বনিম্ন ৮ হাজার ২৫০ টাকা করার সুপারিশ করা হয়েছে।
আজ সকালে মন্ত্রিপরিষদ সচিব মোহাম্মদ মোশাররাফ হোসাইন ভূইঞার নেতৃত্বাধীন কমিটি সচিবালয়ে অর্থমন্ত্রীর কাছে এ প্রতিবেদন জমা দেন। পরে দুপুরের দিকে সরকারি ক্রয়-সংক্রান্ত মন্ত্রিসভা কমিটির বৈঠকের পর অর্থমন্ত্রী প্রতিবেদনের এ তথ্য সাংবাদিকদের জানান।
অর্থমন্ত্রী জানান, পর্যালোচনা কমিটি ২০টি গ্রেডে বেতন দেওয়ার সুপারিশ করেছে। নতুন বেতন কাঠামোতে টাইম স্কেল ও সিলেকশন গ্রেড থাকবে না। ড. ফরাসউদ্দিন কমিশন এগুলো তুলে দেওয়ার সুপারিশ করেছিল, এই সুপারিশ বহাল রাখা হয়েছে।
ড. ফরাসউদ্দিন আহমেদের নেতৃত্বাধীন পে-কমিশন ১৬টি গ্রেডে বেতন দেওয়ার সুপারিশ করেছিল। ওই কমিশন সর্বোচ্চ মূল বেতন ৮০ হাজার এবং সর্বনিম্ন ৮ হাজার ২০০ টাকা করার প্রস্তাব করেছিল।
আগামী ১ জুলাই থেকে নতুন বেতন কাঠামো অনুযায়ী সরকারি কর্মকর্তা-কর্মচারীরা বেতন পাবেন। বর্তমানে প্রায় ১৪ লাখ সরকারি চাকরিজীবী রয়েছেন।
গত বছরের ২১ ডিসেম্বর সরকারি চাকরিজীবীদের জন্য নতুন বেতনকাঠামোর সুপারিশ করে জাতীয় বেতন ও চাকরি কমিশন। কমিশনের চেয়ারম্যান বাংলাদেশ ব্যাংকের সাবেক গভর্নর মোহাম্মদ ফরাসউদ্দিন সব সদস্যকে নিয়ে অর্থমন্ত্রীর কাছে আনুষ্ঠানিকভাবে প্রতিবেদনটি জমা দিয়েছিলেন। কমিশন ৬৭ দশমিক ৭ শতাংশ বেতন বাড়ানোর সুপারিশ করে। এর আগে সাতবার বেতন বাড়ানো হয়। সপ্তমবারে ৬৩ শতাংশ বেতন বাড়ানো হয়েছিল।
মন্ত্রিপরিষদ বিভাগের সচিব ও প্রধানমন্ত্রীর কার্যালয়ের মুখ্য সচিবের জন্য এক লাখ টাকা এবং সিনিয়র সচিবদের ৮৮ হাজার টাকা নির্ধারিত বেতনের সুপারিশ করেছিল ড. ফরাসউদ্দিন কমিশন।
আরও জানতে ক্লিক করুন
সর্বোচ্চ ৮০ হাজার, সর্বনিম্ন ৮২০০ টাকা বেতন
