
মিয়ানমারের রাখাইন রাজ্যে সাম্প্রতিক সংঘর্ষের পর নিজেদের সন্ত্রাসীদের বাঙালি হিসেবে অভিহিত করায় বাংলাদেশ গভীরভাবে উদ্বিগ্ন। বিষয়টি মিয়ানমারকে আজ সোমবার বাংলাদেশ আনুষ্ঠানিকভাবে জানিয়েছে।
আজ সোমবার দুপুরে ঢাকায় মিয়ানমারের ভারপ্রাপ্ত রাষ্ট্রদূত অং মিনকে পররাষ্ট্র মন্ত্রণালয়ে ডেকে বিষয়টি জানানো হয়। এ ছাড়া মিয়ানমারের ইসলামি জঙ্গি, আরাকান আর্মি ও অন্য যেকোনো শক্তির বিরুদ্ধে নিরাপত্তা বাহিনীর মাধ্যমে যৌথ অভিযানের প্রস্তাব দিয়েছে বাংলাদেশ।
পররাষ্ট্র মন্ত্রণালয়ের মহাপরিচালক (দক্ষিণ-পূর্ব এশিয়া অনুবিভাগ) মঞ্জুরুল করিম খান চৌধুরীর সঙ্গে বৈঠক করেন মিয়ানমারের ভারপ্রাপ্ত রাষ্ট্রদূত অং মিন।
পররাষ্ট্র মন্ত্রণালয়ের এক জ্যেষ্ঠ কর্মকর্তা প্রথম আলোকে জানান, বাংলাদেশ ও মিয়ানমার সীমান্তে দুই দেশের নিরাপত্তা বাহিনীর যৌথ অভিযানের ব্যাপারে আজ মিয়ানমারকে সুনির্দিষ্টভাবে আনুষ্ঠানিক প্রস্তাব দেওয়া হয়েছে। নিরাপত্তা নিয়ে মিয়ানমারের যে উদ্বেগ রয়েছে, তা দূর করতে মিয়ানমারকে সহযোগিতা করতে চায় বাংলাদেশ।
