
দশম জাতীয় সংসদ নির্বাচন সামনে রেখে ইশতেহার প্রণয়নের জন্য চার সদস্যের কমিটি গঠন করেছে জাতীয় পার্টি (জাপা)।পার্টির চেয়ারম্যান সাবেক রাষ্ট্রপতি হুসেইন মুহম্মদ এরশাদ এ কমিটি গঠন করেন বলে দলের এক বিজ্ঞপ্তিতে জানানো হয়েছে। পার্টির প্রেসিডিয়াম সদস্য জি এম কাদেরকে প্রধান করে গঠিত ওই কমিটিতে আছেন প্রেসিডিয়াম সদস্য জিয়া উদ্দিন আহমেদ, সুনীল শুভরায় ও যুগ্ম মহাসচিব মো. রেজাউল ইসলাম ভূঁইয়া। এই কমিটিকে আগামী এক মাসের মধ্যে নির্বাচনী ইশতেহারের একটি খসড়া প্রণয়ন করে পার্টি চেয়ারম্যানকে দিতে বলা হয়েছে। গত জাতীয় নির্বাচনে আওয়ামী লীগের সঙ্গে জোটগতভাবে নির্বাচনে অংশ নিয়েছিল এরশাদের জাতীয় পার্টি। এখন পর্যন্ত তাদের নির্বাচনী সেই জোট বহাল আছে। তবে বেশ কিছুদিন ধরে এরশাদ আগামী নির্বাচনে এককভাবে অংশ নেওয়ার কথা বলছেন। মহাজোট ছেড়ে বেরিয়ে আসতে দলের একটি অংশের চাপও আছে।
