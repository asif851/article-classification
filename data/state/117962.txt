
ধর্মীয় অনুভূতিতে আঘাতের অভিযোগে গ্রেপ্তার সাবেক মন্ত্রী আবদুল লতিফ সিদ্দিকী আজ সোমবার মুক্তি পেয়েছেন। তিনি কারাবন্দী অবস্থায় বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) চিকিৎসাধীন ছিলেন।বিএসএমএমইউয়ের উপপরিচালক মো. নাজমুল করিম প্রথম আলোকে বলেন, বিকেল পাঁচটার দিকে আবদুল লতিফ সিদ্দিকী মুক্তি পেয়েছেন।ঢাকা কেন্দ্রীয় কারাগারের জেল সুপার ফরমান আলী বলেন, সব মামলায় লতিফ সিদ্দিকী জামিন পেয়েছেন।হাইকোর্ট থেকে সাবেক এই মন্ত্রী প্রথমে সাত মামলা এবং পরে আরও ১০ মামলায় জামিন পান।ধর্মীয় অনুভূতিতে আঘাতের অভিযোগে করা সাত মামলায় গত ২৬ মে সাবেক এই মন্ত্রীকে ছয় মাসের অন্তর্বর্তীকালীন জামিন দেন একই সঙ্গে আদালত এসব মামলার কার্যক্রম ছয় মাসের জন্য স্থগিত করেছিলেন।
পরে ২৩ জুন একই অভিযোগে করা আরও ১০ মামলায় হাইকোর্ট থেকে জামিন পান আবদুল লতিফ সিদ্দিকী।
গত বছরের সেপ্টেম্বরে যুক্তরাষ্ট্রের নিউইয়র্কে এক অনুষ্ঠানে হজ ও তাবলিগ জামাত নিয়ে বিরূপ মন্তব্য করে সমালোচনার মুখে পড়েন আবদুল লতিফ সিদ্দিকী। এ ঘটনার পর আওয়ামী লীগের সভাপতিমণ্ডলীর এই সদস্য দল থেকে বহিষ্কৃত হন। একই ঘটনায় ধর্মীয় অনুভূতিতে আঘাত ও কটূক্তির অভিযোগে তাঁর বিরুদ্ধে রাজধানী ঢাকাসহ দেশের বিভিন্ন জেলায় বেশ কয়েকটি মামলা হয়। নির্ধারিত সময়ে আদালতে হাজির না হওয়ায় প্রতিটি মামলায় তাঁর বিরুদ্ধে গ্রেপ্তারি পরোয়ানা জারি করেন আদালত। গত বছরের ২৫ নভেম্বর ধানমন্ডি থানায় আত্মসমর্পণ করার পর আদালত তাঁকে কারাগারে পাঠানোর নির্দেশ দেন।
