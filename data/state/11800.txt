
রাজধানীর মিরপুরে দক্ষিণ বিশিল এলাকায় আজ শনিবার সন্ধ্যায় এক দম্পতির অস্বাভাবিক মৃত্যু হয়েছে। পুলিশ বলছে, তাঁরা আত্মহত্যা করেছেন। তবে তাৎক্ষণিকভাবে আত্মহত্যার কারণ জানা যায়নি।
ঢাকা মহানগর পুলিশের মিরপুর বিভাগের সহকারী কমিশনার (এসি) সৈয়দ মামুন মোস্তফা বলেন, দক্ষিণ বিশিলের একটি ভাড়া বাসায় মোতাহার (৪০) ও শিউলি (৩০) দম্পতি থাকতেন। তাঁদের দুই ছেলে ও এক মেয়ে আছে। বড় ছেলের বয়স ১৬ বছর। আজ সন্ধ্যায় বাসার একটি কক্ষে ওই দম্পতির মরদেহ পাওয়া যায়।
মৃত দম্পতির সন্তানদের বরাত দিয়ে সৈয়দ মামুন বলেন, বিকেলে মোতাহার বাসার একটি কক্ষে শিউলিকে ফ্যানের সঙ্গে ঝুলন্ত অবস্থায় দেখতে পান। দ্রুত ওই কক্ষে ঢুকে শিউলিকে নিচে নামান। নাকে হাত দিয়ে দেখেন শিউলির শ্বাসপ্রশ্বাস বন্ধ। এরপর দরজা লাগিয়ে দিয়ে মোতাহার নিজেই ওই রশিতে ঝুলে পড়েন। এ সময় তাঁদের পাঁচ বছরের ছোট ছেলে জানালার পাশে দাঁড়িয়ে চিৎকার করতে থাকে। পরে আশপাশের লোকজন পুলিশে খবর দিলে সোয়া পাঁচটার দিকে তাঁদের লাশ উদ্ধার করা হয়।
সৈয়দ মামুন বলেন, সকালে এই দম্পতির মধ্যে হাতাহাতি হয়েছিল বলে জানা গেছে। তবে কী কারণে হাতাহাতি হয়েছিল, তা নিশ্চিত হওয়া যায়নি।
মোতাহার মিরপুরে কাঁচামালের ব্যবসা করতেন, শিউলি গৃহবধূ ছিলেন। তাঁদের গ্রামের বাড়ি নেত্রকোনার বারহাট্টায়।
