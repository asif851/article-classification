
বাংলাদেশ মহিলা পরিষদের তথ্য বলছে, গত এপ্রিল মাসে ১০৯টি ধর্ষণের ঘটনার মধ্যে গণধর্ষণের শিকার হয়েছে ১৭ জন। এপ্রিলে ধর্ষণের পর হত্যা করা হয় দুজনকে। এ ছাড়া ধর্ষণের চেষ্টা করা হয়েছে ১০ জনকে।
মহিলা পরিষদের প্রতিবেদনে এসব তথ্য রয়েছে। ১৪টি জাতীয় পত্রিকায় প্রকাশিত সংবাদের ভিত্তিতে মহিলা পরিষদ এ প্রতিবেদন তৈরি করেছে। প্রতিবেদন অনুযায়ী, এপ্রিল মাসে মোট ৪৬৩ জন নারী ও কন্যাশিশু বিভিন্নভাবে নির্যাতনের শিকার হয়। বিভিন্ন কারণে ৭৯ জন নারী ও কন্যাশিশুকে হত্যা করা হয়।
গতকাল মঙ্গলবার মহিলা পরিষদের বিবৃতিতে বলা হয়, এপ্রিলে শ্লীলতাহানির শিকার হয় তিনজন। যৌন নির্যাতনের শিকার হয় ১৮ জন। অ্যাসিডদগ্ধ হয়েছে ছয়জন। অপহরণের ঘটনা ঘটেছে মোট ২৫টি। নারী ও শিশু পাচারের ঘটনা ঘটেছে পাঁচটি, এর মধ্যে যৌনপল্লিতে বিক্রি করা হয়েছে একজনকে। যৌতুকের জন্য হত্যা ও নির্যাতনের শিকার হয়েছে ২০ জন। বিভিন্ন নির্যাতনের কারণে ৩৪ জন আত্মহত্যা করতে বাধ্য হয়। ৩৫ জনের রহস্যজনক মৃত্যু হয়। বাল্যবিবাহের শিকার হয় ১৫ জন। শারীরিক নির্যাতন করা হয়েছে ৩৯ জনকে। বিজ্ঞপ্তি।
