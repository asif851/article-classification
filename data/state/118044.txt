
ড. কামাল হোসেন বলেছেন, ‘দেশে মূল্যবোধের ঘাটতি আমরা সবাই অনুভব করছি। কিন্তু বাঙালি জাতির বৈশিষ্ট্য হচ্ছে, তারা কখনো অন্যায়ের বিরুদ্ধে মাথা নত করেনি। অনেক ঝড়-তুফান মোকাবিলা করে আমরা একাত্তরের পর এ পর্যন্ত এসেছি। আগামী দিনগুলোতেও সব অন্যায়ের বিরুদ্ধে আমাদের লড়াই করে যেতে হবে। মাথা নত করা যাবে না।’নিজের ৮০তম জন্মদিনের আয়োজনে এসব কথা বললেন স্বাধীন বাংলাদেশের সংবিধান প্রণয়ন কমিটির সভাপতি ড. কামাল হোসেন। নটর ডেম কলেজের শিক্ষার্থীদের সংগঠন ক্লাব নটর ডেমিয়ানস বাংলাদেশ লিমিটেড এই জন্মদিনের অনুষ্ঠানের আয়োজন করে। ড. কামাল ওই কলেজ থেকে ১৯৫৩ সালে ইন্টারমিডিয়েট পরীক্ষায় উত্তীর্ণ হন।অনুষ্ঠানে ড. কামাল বলেন, ‘বাইরের কেউ যাতে নটর ডেম কলেজের ভর্তিপ্রক্রিয়ায় প্রভাবিত করতে না পারে, সে জন্য আমরা পাঁচ বছর আইনি লড়াই চালিয়েছি। সারা দেশে বিভিন্ন প্রতিষ্ঠান সম্পর্কে এত কথা শোনা যায়, কিন্তু নটর ডেম কলেজ এখনো তার সুনাম ধরে রেখেছে।’ড. কামাল বলেন, ‘একাত্তরের পর অনেক ঝড়ঝঞ্ঝা পেরিয়ে এখনো আমরা বিশ্বের বুকে স্বাধীন রাষ্ট্র হিসেবে টিকে আছি। বঙ্গবন্ধুকে হত্যার পর অনেকে ভেবেছিল, বাংলাদেশ আবারও পিপলস রিপাবলিক পাকিস্তান হতে চলে চলেছে। কিন্তু তা হয়নি। স্বৈরাচারের বিরুদ্ধে আমরা লড়াই করে তাকে হটিয়েছি।’ক্লাব নটর ডেমিয়ানস সেক্রেটারি সাগর লোহানীর সঞ্চালনায় অনুষ্ঠানে ড. কামাল হোসেনের বর্ণাঢ্য জীবন সম্পর্কে বক্তব্য দেন ব্রিগেডিয়ার জেনারেল (অব.) রেফায়েতউল্লাহ। তাঁকে ফুল দিয়ে শুভেচ্ছা জানান নটর ডেম বিশ্ববিদ্যালয়ের উপাচার্য বেঞ্জামিন কস্তা, সংগঠনটির নির্বাহী কমিটির সদস্য প্রকৌশলী ফায়েজুর রহমান খান।
