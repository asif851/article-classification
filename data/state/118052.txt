
প্রধানমন্ত্রী শেখ হাসিনা বলেছেন, একটি স্বাধীন-সার্বভৌম রাষ্ট্র হিসেবে বাংলাদেশ কখনো কোনো বিদেশি রাষ্ট্র বা দাতাগোষ্ঠীর কাছে মাথা নত করবে না। কারণ, বাংলাদেশ কাঙ্ক্ষিত উন্নয়নের জন্য কারও ওপর নির্ভরশীল নয়।পদ্মা সেতু নিয়ে বিশ্বব্যাংকের দুর্নীতির অভিযোগ প্রসঙ্গে তিনি বলেন, ‘বাংলাদেশকে আর অবহেলা করা যায় না। এসব আন্তর্জাতিক সংস্থা যারা কথায় কথায় মিথ্যা দোষারোপ করে তাদের কাছে নতজানু করে রাখতে চায়, তারা সে শিক্ষাটা পেয়ে গেছে। আর কেউ এভাবে মাথা নিচু করে চলার জন্য বাংলাদেশের বিরুদ্ধে ষড়যন্ত্র করতে পারবে না।’রাজধানীর ওসমানী স্মৃতি মিলনায়তনে গতকাল বৃহস্পতিবার ‘স্বাধীনতা পুরস্কার-২০১৭’ প্রদান অনুষ্ঠানে প্রধান অতিথির বক্তৃতায় এ কথা বলেন প্রধানমন্ত্রী। এ বছর ১৫ বিশিষ্ট ব্যক্তি ও বাংলাদেশ বিমানবাহিনীকে স্বাধীনতা পদকে ভূষিত করা হয়। প্রধানমন্ত্রী এ পুরস্কার প্রদান করেন।বার্ষিক উন্নয়ন কর্মসূচির (এডিপি) ৯০ ভাগই বাংলাদেশ এখন নিজস্ব অর্থায়নে বাস্তবায়ন করতে পারে উল্লেখ করে প্রধানমন্ত্রী বলেন, ‘পদ্মা সেতু নিয়ে আমাদের বিরুদ্ধে একটা মিথ্যা অভিযোগ এনেছিল ওয়ার্ল্ড ব্যাংক। কানাডার ফেডারেল কোর্ট যার রায়েও বলেছে এসব মিথ্যা, ভুয়া, বানোয়াট।’স্বাধীনতা পুরস্কারপ্রাপ্ত ব্যক্তিদের অভিনন্দন জানান প্রধানমন্ত্রী। পুরস্কারপ্রাপ্ত ব্যক্তিদের সমাজের অনুকরণীয় ব্যক্তিত্ব হিসেবে উল্লেখ করে শেখ হাসিনা বলেন, ‘আমাদের সমাজে যাঁরা নিজেদের জীবনকে উন্নত করে গড়ে তুলতে চান, তাঁরা আপনাদের পথ অনুসরণ করবে। আপনাদের মেধা-মনন দিয়ে একটি প্রগতিশীল সমাজ আমরা গড়ে তুলতে চাই। আমরা চাই আমাদের ভবিষ্যৎ প্রজন্মও এভাবে একটি আদর্শ নিয়ে গড়ে উঠবে এবং স্ব স্ব কর্মক্ষেত্রে কৃতিত্বের সঙ্গে অবদান রাখবে।’মুক্তিযুদ্ধ, সাহিত্য, সংস্কৃতি, উন্নয়নসহ জাতীয় জীবনের বিভিন্ন ক্ষেত্রে অসামান্য অবদানের জন্য এ পদক প্রদান করা হয়ে থাকে। পুরস্কার হিসেবে প্রত্যেককে ৩ লাখ টাকার চেক, ১৮ ক্যারেট স্বর্ণের একটি পদক ও সনদ দেওয়া হয়।স্বাধীনতা পুরস্কার পেলেন যাঁরাবাংলাদেশের স্বাধীনতা ও মুক্তিযুদ্ধে অসামান্য অবদানের স্বীকৃতিস্বরূপ স্বাধীনতা পদক পেয়েছেন গ্রুপ ক্যাপ্টেন (অব.) শামসুল আলম বীর উত্তম, স্বাধীন বাংলা বেতারের কর্মকর্তা আশরাফুল আলম, শহীদ মো. নাজমুল হক, প্রয়াত মন্ত্রী সৈয়দ মহসিন আলী (মরণোত্তর), শহীদ এন এম নাজমুল আহসান (মরণোত্তর), শহীদ ফয়জুর রহমান আহমেদ (মরণোত্তর), চিকিৎসায় অধ্যাপক এ এইচ এম তৌহিদুল আনোয়ার চৌধুরী, সাহিত্যে রাবেয়া খাতুন ও মরহুম গোলাম সামদানী কোরায়শী (মরণোত্তর), সংস্কৃতিতে অধ্যাপক ড. এনামুল হক, নৃত্যকলায় ওস্তাদ বজলুর রহমান বাদল, সমাজকল্যাণে খলিল কাজী (ওবিই), গবেষণা ও প্রশিক্ষণে বাংলা একাডেমির মহাপরিচালক শামসুজ্জামান খান ও প্রয়াত অধ্যাপক ড. ললিত মোহন নাথ (মরণোত্তর) এবং জনপ্রশাসনে অধ্যাপক মো. আসাদুজ্জামান। বিমানবাহিনীর পক্ষে পদক নেন বিমানবাহিনী প্রধান এয়ার চিফ মার্শাল আবু এসরার।প্রশাসনের কর্মকর্তাদের আন্তরিকভাবে দায়িত্ব পালন করতে হবেগতকাল সন্ধ্যায় বঙ্গবন্ধু আন্তর্জাতিক সম্মেলন কেন্দ্রে বাংলাদেশ লোকপ্রশাসন প্রশিক্ষণ কেন্দ্র ও অন্যান্য পাঁচটি প্রতিষ্ঠান আয়োজিত ৬৩তম বনিয়াদি প্রশিক্ষণ কোর্সের সনদ বিতরণ অনুষ্ঠানে প্রধান অতিথির ভাষণে প্রশাসনের নবীন কর্মকর্তাদের সততা, আন্তরিকতা ও নিষ্ঠার সঙ্গে দায়িত্ব পালনের আহ্বান জানিয়েছেন শেখ হাসিনা।প্রধানমন্ত্রী বলেন, ‘এবারই প্রথম জেলা প্রশাসনের প্রতিনিধি নির্বাচন হলো। এই নির্বাচিত প্রতিনিধিদের মাধ্যমে স্থানীয় সরকারগুলোকে শক্তিশালী করতে চাই। জনসংখ্যার আধিক্যের জন্য আমরা ক্ষমতাকে বিকেন্দ্রীকরণ করে দ্রুত উন্নয়নের উদ্যোগ নিতে চাই।’
 
