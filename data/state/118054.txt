
ভ্রাম্যমাণ আদালত পরিচালনায় চাওয়ামাত্রই পুলিশ পাওয়া যাবে বলে প্রতিশ্রুতি দিয়েছেন স্বরাষ্ট্রমন্ত্রী আসাদুজ্জামান খান কামাল। আজ বৃহস্পতিবার সচিবালয়ে জেলা প্রশাসক সম্মেলনের শেষ দিনে স্বরাষ্ট্র মন্ত্রণালয় সম্পর্কিত আলোচনায় এই প্রতিশ্রুতি দেন মন্ত্রী। পরে তিনি বিষয়টি সাংবাদিকদের জানান।
স্বরাষ্ট্রমন্ত্রী বলেন, পুলিশ লাইনে সব সময় পুলিশ থাকে। পুলিশের মহাপরিদর্শক (আইজিপি) আজ বলে এসেছেন, পুলিশ লাইনে চাওয়ামাত্রই তাঁরা (ডিসি) পুলিশ পাবেন। শুধু পুলিশই নয়, আনসারও থাকে—যখন যাকে চাওয়া হবে, তাকেই পাওয়া যাবে।
বর্তমানে নির্বাহী ম্যাজিস্ট্রেটকে দিয়ে ভ্রাম্যমাণ আদালত পরিচালনা করা হয়।
আলোচনায় জেলা প্রশাসকেরা বলেছেন, কোনো কোনো সময় ভ্রাম্যমাণ আদালত পরিচালনায় পর্যাপ্ত পুলিশ পাওয়া যায় না। এ আদালতের জন্য সব সময় যেন কমপক্ষে একজন উপপরিদর্শকের (এসআই) নেতৃত্বে আইনশৃঙ্খলা রক্ষাকারী বাহিনীর ১০ সদস্যের দল প্রস্তুত রাখা হয়। মূলত এই প্রস্তাবের জবাবে স্বরাষ্ট্রমন্ত্রী ওই প্রতিশ্রুতি দেন।
