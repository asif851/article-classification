
বগুড়া শহরের চক সূত্রাপুর এলাকায় আজ সোমবার বেলা দেড়টার দিকে ইমরান হোসেন শেখ (৩৫) নামের যুবদলের এক নেতাকে কুপিয়ে হত্যা করেছে দুর্বৃত্তরা।
জেলা যুবদলের সাধারণ সম্পাদক আরাফাতুর রহমান জানান, নিহত ইমরান বগুড়া জেলা যুবদলের প্রস্তাবিত কমিটির যুগ্ম সম্পাদক ছিলেন।
বগুড়া সদর থানার ভারপ্রাপ্ত কর্মকর্তা (ওসি) এ এইচ এম ফায়জুর রহমান প্রথম আলো ডটকমকে বলেন, ২০-২৫ জনের একটি দল বেলা দেড়টার দিকে চক সূত্রাপুরের নামাজগড় সড়ক এলাকায় ইমরানের বাড়িতে হামলা চালিয়ে তাঁকে কুপিয়ে জখম করে। এতে ঘটনাস্থলেই ইমরান হোসেন মারা যান। ভাইকে রক্ষা করতে গিয়ে দুর্বৃত্তদের ধারালো অস্ত্রের আঘাতে ইমরানের ভাই হিলু শেখ আহত হন। হিলুকে বগুড়া শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে। কী কারণে ইমরানকে হত্যা করা হয়েছে, ওসি তা জানাতে পারেননি। 
