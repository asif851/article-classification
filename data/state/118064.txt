
বকেয়া বেতন পরিশোধের দাবিতে সড়ক অবরোধ করেছেন সাভারের আব্বাস অ্যাপারেলস লিমিটেডের শ্রমিকেরা। আজ মঙ্গলবার সকাল সাড়ে ১০টার দিকে সাভার বাসস্ট্যান্ড এলাকায় ঢাকা-আরিচা মহাসড়কের একপাশ অবরোধ করেন তাঁরা। বিক্ষোভ চলছে। এতে ঢাকা থেকে আরিচাগামী বাস চলাচল বন্ধ হয়ে গেছে।
সাভারের আড়াপাড়ায় অবস্থিত আব্বাস অ্যাপারেলস লিমিটেড নামের ওই পোশাক কারখানা। প্রতিষ্ঠানটির ৬৫০ জন শ্রমিকের মধ্যে কারও তিন মাস, কারওবা দুই মাস ধরে বেতন বাকি। বেতন পরিশোধের জন্য মালিকপক্ষ আটবার শ্রমিকদের নিয়ে সভা করেছে। সর্বশেষ গত বৃহস্পতিবার শ্রমিকদের বেতন পরিশোধের কথা ছিল। কিন্তু এরপর থেকে কারখানায় তালা ঝুলিয়ে দিয়েছে প্রতিষ্ঠানটির মালিকপক্ষ।
এ ঘটনার প্রতিবাদে সকাল সাড়ে ১০টা থেকে সাভার বাসস্ট্যান্ড এলাকার একপাশ অবরোধ করে রাখেন শ্রমিকেরা। পুলিশ তাঁদের বুঝিয়ে রাস্তা থেকে সরানোর চেষ্টা করছে। কিন্তু তাঁরা বেতন ছাড়া রাস্তা ছাড়বেন না বলে দাবি করছেন।
আন্দোলনরত শ্রমিক পলি সাহা বলেন, ‘মালিকপক্ষ থেকে বারবার আশ্বাস দেওয়ার পরেও আমাদের বেতন পরিশোধ করা হয়নি। বেতনের দাবিতে আমরা আজ রাজপথে নামতে বাধ্য হয়েছি।’  সাভার সার্কেলের অতিরিক্ত পুলিশ সুপার খোরশেদ আলম বলেন, ‘শ্রমিকেরা বেতনের দাবিতে সড়ক অবরোধ করেছেন। তাঁদের সঙ্গে আলোচনা করে অবরোধ তোলার চেষ্টা চালিয়ে যাচ্ছি।’
