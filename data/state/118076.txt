
র‌্যাপিড অ্যাকশন ব্যাটালিয়ন (র‌্যাব) পুনর্গঠনের ঊর্ধ্বে। যত দ্রুত সম্ভব এ বাহিনীকে বিলুপ্ত করা উচিত। প্রধানমন্ত্রী শেখ হাসিনাকে লেখা এক চিঠিতে এ আহ্বান জানিয়েছে নিউইয়র্ক ভিত্তিক আন্তর্জাতিক মানবাধিকার সংস্থা হিউম্যান রাইটস ওয়াচ।
আজ সোমবার হিউম্যান রাইটস ওয়াচের (এইচআরডব্লিউ) ওয়েবসাইটে এক বিজ্ঞপ্তিতে বলা হয়, বিলুপ্ত করার আগ পর্যন্ত র‌্যাব থেকে সব সেনা সদস্যকে প্রত্যাহার করে একে পুরোপুরি বেসামরিক বাহিনীতে রূপান্তর করা উচিত।সংস্থাটি মনে করে, র‌্যাব কীভাবে ডেথ স্কোয়াড হিসেবে কাজ করছে, তারই আরেকটি উদাহরণ নারায়ণগঞ্জের সাত খুনের ঘটনায় র‌্যাব কর্মকর্তাদের জড়িত থাকার ঘটনা।হিউম্যান রাইটস ওয়াচের এশীয় অঞ্চলের পরিচালক ব্রাড অ্যাডামস বলেন, ‘এর আগে বাংলাদেশ সরকার র‌্যাব পুনর্গঠন ও একে জবাবদিহির আওতায় আনার প্রতিশ্রুতি দিয়েছিল। কিন্তু তারা তা করতে ব্যর্থ হয়েছে। জবাবদিহির অভাব র‌্যাবকে বেপরোয়া ও উন্মত্ত আচরণ করার সুযোগ করে দিয়েছে। র‌্যাব এখন আর পুনর্গঠন করার অবস্থায় নেই। তাই র‌্যাবকে যত দ্রুত সম্ভব বিলুপ্ত করা উচিত।’মানবাধিকার সংস্থাটির মতে, ২০০৪ সালে বিএনপির হাতে র‌্যাব গঠিত হলেও পরবর্তী দশকে সেনাসমর্থিত তত্ত্বাবধায়ক সরকার ও আওয়ামী লীগ সরকারের আমলে র‌্যাবকে কোনো জবাবদিহি ছাড়াই কার্যক্রম পরিচালনা করতে দেওয়া হয়। এতে গুরুতর ও কাঠামোগত অপরাধে তারা জড়িয়ে পড়ে। গত ১০ বছরে নির্যাতন ও নির্বিচারে গ্রেপ্তারসহ প্রায় ৮০০ হত্যাকাণ্ডের জন্য দায়ী করা হয় এ বাহিনীটিকে।
হিউম্যান রাইটস ওয়াচের মূল প্রতিবেদনটি দেখতে চাইলে নিচের লিংকে ক্লিক করতে পারেন।http://www.hrw.org/news/2014/07/20/bangladesh-disband-death-squad
