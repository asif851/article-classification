
জাহাঙ্গীরনগর বিশ্ববিদ্যালয় শিক্ষক সমিতির নির্বাহী পরিষদ নির্বাচনে আওয়ামী লীগপন্থী শিক্ষকদের প্যানেল ব্যাপক সংখ্যাগরিষ্ঠতা পেয়েছে। ১৫টি পদের মধ্যে সভাপতি-সম্পাদকসহ ১৩টিতে তারা বিজয়ী হয়েছে। বিএনপিপন্থী শিক্ষকদের প্যানেল জিতেছে মাত্র দুটি পদে।আওয়ামী লীগপন্থী শিক্ষকেরা ‘বঙ্গবন্ধুর আদর্শ ও মুক্তিযুদ্ধের চেতনায় বিশ্বাসী প্রগতিশীল শিক্ষকসমাজ’ এবং বিএনপিপন্থী শিক্ষকেরা ‘বহুদলীয় গণতন্ত্র, স্বাধীনতা-সার্বভৌমত্ব ও বাংলাদেশি জাতীয়তাবাদে বিশ্বাসী শিক্ষক প্যানেল’ নামে নির্বাচনে অংশ নেন।বিশ্ববিদ্যালয়ের শিক্ষক-কর্মকর্তা ক্লাবে গতকাল বৃহস্পতিবার সকাল নয়টা থেকে বেলা দেড়টা পর্যন্ত ভোট গ্রহণ চলে। ৫৩৫ জন ভোটারের মধ্যে ৪৯৮ জন ভোটাধিকার প্রয়োগ করেন। সন্ধ্যা ছয়টার দিকে নির্বাচন কমিশনার এবং নগর ও অঞ্চল পরিকল্পনা বিভাগের অধ্যাপক এ কে এম আবুল কালাম ফল ঘোষণা করেন।আওয়ামী লীগপন্থী প্যানেল থেকে পদার্থবিজ্ঞান বিভাগের অধ্যাপক ফরিদ আহমদ ২৮১ ভোট পেয়ে সভাপতি নির্বাচিত হন। ২৬৮ ভোট পেয়ে সম্পাদক নির্বাচিত হন দর্শন বিভাগের শিক্ষক ফরিদ আহমেদ। একই প্যানেল থেকে অধ্যাপক সৈয়দ হাফিজুর রহমান সহসভাপতি, অধ্যাপক মোহাম্মদ আমজাদ হোসেন কোষাধ্যক্ষ ও সহকারী অধ্যাপক ফখরুল ইসলাম যুগ্ম সম্পাদক নির্বাচিত হয়েছেন।এই প্যানেলের নির্বাচিত নির্বাহী সদস্যরা হলেন অধ্যাপক সুফি মোস্তাফিজুর রহমান, সহযোগী অধ্যাপক হোসনে আরা, অধ্যাপক রাশেদা আখতার, অধ্যাপক কৌশিক সাহা, সহযোগী অধ্যাপক কে এম আককাছ আলী, সহযোগী অধ্যাপক লাইজু নাসরীন, অধ্যাপক শেখ মো. মনজুরুল হক ও সহকারী অধ্যাপক মো. আউয়াল আল কবীর।বিএনপিপন্থী প্যানেলের অধ্যাপক মো. সোহেল রানা ও অধ্যাপক শামীমা সুলতানা সদস্য নির্বাচিত হয়েছেন।
