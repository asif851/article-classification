

তিনটি বেসরকারি ব্যাংকের চার এটিএম বুথে কার্ড জালিয়াতির ঘটনায় ইউরোপের পাঁচটি দেশের পাঁচজন নাগরিকের জড়িত থাকার তথ্য–প্রমাণ পাওয়া গেছে বলে দাবি করেছে গোয়েন্দা পুলিশ (ডিবি)। তাঁরা রোমানিয়া, ইউক্রেন, লিথুয়ানিয়া, বুলগেরিয়া ও লাটভিয়ার নাগরিক।পুলিশের তদন্ত-সংশ্লিষ্ট কর্মকর্তারা বলছেন, ওই পাঁচ বিদেশি ভ্রমণভিসায় বাংলাদেশে এসেছেন। তাঁদের মধ্যে দুজন এখনো বাংলাদেশে অবস্থান করছেন। তাঁদের গ্রেপ্তারে অভিযান চলছে। গত রাতেও রাজধানীর গুলশান, বনানী ও বারিধারা এলাকার কয়েকটি আবাসিক হোটেলে পুলিশ অভিযান চালিয়েছে।এ বিষয়ে ঢাকা মহানগর পুলিশের (ডিএমপি) অতিরিক্ত কমিশনার ও নবগঠিত কাউন্টার টেররিজম অ্যান্ড ট্রান্স ন্যাশনাল ক্রাইম ইউনিটের প্রধান মনিরুল ইসলাম গতকাল বৃহস্পতিবার প্রথম আলোকে বলেন, পাঁচটি দেশের পাঁচ নাগরিকের মধ্যে দুজনের বিষয়ে সুনির্দিষ্ট কিছু তথ্য পাওয়া গেছে। এর ভিত্তিতে তাঁদের গ্রেপ্তারে অভিযান চলছে। আশা করা হচ্ছে, যেকোনো সময় তাঁরা ধরা পড়বেন। ওই দুজনকে গ্রেপ্তার করা গেলে পুরো ঘটনা ও অন্যদের বিষয়েও জানা যাবে।৬ থেকে ১২ ফেব্রুয়ারি রাজধানীতে ইস্টার্ন, সিটি ও ইউনাইটেড কমার্শিয়াল ব্যাংকের (ইউসিবি) গুলশান, বনানী ও মিরপুরের কালশী এলাকার চারটি বুথে ‘স্কিমিং ডিভাইস’ বসিয়ে গ্রাহকের কার্ডের ব্যক্তিগত গোপন তথ্য চুরি ও পরে ক্লোন কার্ড তৈরি করে টাকা তুলে নেওয়ার ঘটনা ঘটে। তবে জালিয়াতির ঘটনাটি জানাজানি হয় ১২ ফেব্রুয়ারি, শুক্রবার। বাংলাদেশ ব্যাংক জানিয়েছে, এ ঘটনায় প্রায় ১ হাজার ২০০ কার্ডের তথ্য চুরি হয়ে থাকতে পারে। স্কিমিং ডিভাইস বসানো অবস্থায় এসব কার্ডে বুথগুলোয় লেনদেন হয়েছিল। তাই সবগুলো কার্ডকে ইতিমধ্যে নিষ্ক্রিয় করা হয়েছে।কার্ড জালিয়াতির এ ঘটনায় ইউসিবি গত শুক্রবার বনানী থানায় ও সিটি ব্যাংক গত সোমবার পল্লবী থানায় আলাদা মামলা করে। মামলার তদন্ত করছে ডিবি।ইউসিবির বনানী বুথের গোপন ক্যামেরায় ধারণ করা ভিডিও চিত্রে দেখা গেছে, ৭ ও ৮ ফেব্রুয়ারি একই ব্যক্তি সকাল ও রাত মিলিয়ে চার দফায় ওই বুথে ঢোকেন। চশমা ও কালো টুপি পরা ছিল ওই ব্যক্তির। তাঁর কাঁধে ঝোলানো ছিল ছোট একটি কালো ব্যাগ। পুলিশের মতে, ওই ব্যক্তি একজন বিদেশি নাগরিক।৭ ফেব্রুয়ারির ভিডিও চিত্রে দেখা যায়, সকাল ১০টা ৪৩ মিনিটের দিকে বুথে ঢুকেই প্রথমে ওই ব্যক্তি বাঁ হাতে এটিএমে ওপরের অংশে বসানো গোপন ক্যামেরার মুখে কিছু একটা গুঁজে দিচ্ছেন। যাতে করে তাঁর চেহারাটি ক্যামেরায় ধরা না পড়ে।সংশ্লিষ্ট ব্যাংকের কর্মকর্তারা বলছেন, বুথে একাধিক গোপন ক্যামেরা ছিল। কিন্তু সেটি হয়তো জানা ছিল না ওই ব্যক্তির। তাই একটি ক্যামেরায় নিজেকে আড়াল করলেও অন্যগুলোয় তা ধরা পড়ে যায়।জালিয়াতির এ ঘটনায় ক্ষতিগ্রস্ত ২৪ গ্রাহকের প্রায় সাড়ে ১৭ লাখ টাকা ফেরত দিয়েছে ইস্টার্ন ব্যাংক। গতকাল বৃহস্পতিবার এ টাকা গ্রাহকের হিসাবে ফেরত দেওয়া হয়েছে বলে জানিয়েছেন ব্যাংকটির জনসংযোগ বিভাগের প্রধান জিয়াউল করিম। এ উপলক্ষে গতকাল সকালে বাংলাদেশ ব্যাংকের সম্মেলনকক্ষে এক অনুষ্ঠানের আয়োজন করা হয়। সেখানে ক্ষতিগ্রস্ত পাঁচজন গ্রাহক উপস্থিত ছিলেন।বাংলাদেশ ব্যাংকের হিসাব অনুযায়ী, জালিয়াতির এ ঘটনায় চার ব্যাংকের গ্রাহকদের কার্ড ব্যবহার করে প্রায় ২০ লাখ টাকা তুলে নেওয়া হয়েছে।
