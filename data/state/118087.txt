
মানবতাবিরোধী অপরাধের দায়ে জামায়াতে ইসলামীর সহকারী সেক্রেটারি জেনারেল আবদুল কাদের মোল্লাকে ফাঁসি দেওয়ায় দুঃখ প্রকাশ করেছেন জাতিসংঘের মহাসচিব বান কি মুন। একই সঙ্গে এ ঘটনার পর বাংলাদেশের সব পক্ষকে শান্ত থাকার ও সহিংসতা পরিহারেরও আহ্বান জানান তিনি। বান কি মুনের মুখপাত্র মার্টিন নেসারকি গত শুক্রবার নিউইয়র্কে জাতিসংঘের সদর দপ্তরে এক নিয়মিত সংবাদ ব্রিফিংয়ে এ কথা জানান। কাদের মোল্লাকে ফাঁসি দেওয়ার আগে এই দণ্ড কার্যকর না করতে জাতিসংঘের শীর্ষস্থানীয় কর্মকর্তারা বাংলাদেশ সরকারের প্রতি আবেদন জানিয়ে আনুষ্ঠানিক বিবৃতি দিয়েছেন। কিন্তু দণ্ড কার্যকরের পর কোনো কর্মকর্তা কেন প্রতিক্রিয়া ব্যক্ত করেননি—ব্রিফিংয়ে মুখপাত্রকে এমন প্রশ্ন করা হয়। ওই প্রশ্নের জবাবে মার্টিন বলেন, ‘আবদুল কাদের মোল্লার ফাঁসি কার্যকরে মহাসচিব দুঃখ প্রকাশ করেছেন। তিনি (বান কি মুন) আগেও এই পদক্ষেপকে নিরুৎসাহিত করেছেন।
