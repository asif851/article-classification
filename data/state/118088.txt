
নেত্রকোনার বারহাট্টা উপজেলায় বজ্রপাতে এক যুবক নিহত হয়েছেন। আজ শুক্রবার বেলা একটায় উপজেলার বাহেরকান্দা এলাকায় এ ঘটনা ঘটে।
নিহত আল আমিন (৩৫) বারহাট্টার উজানগাঁও গ্রামের মৃত আবদুল মজিদের ছেলে। পুলিশ ও স্থানীয় লোকজন সূত্রে জানা গেছে, ঘটনার সময় আল আমিন বাড়ি থেকে বের হয়ে পাশের বাহেরকান্দা গ্রামে যাচ্ছিলেন। এ সময় হঠাৎ হালকা বৃষ্টিসহ বজ্রপাত শুরু হয়। এ সময় বজ্রপাতে তিনি গুরুতর আহত হন। পরে স্থানীয় ব্যক্তিরা তাঁকে উদ্ধার করে বারহাট্টা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।
বারহাট্টা থানার ভারপ্রাপ্ত কর্মকর্তা (ওসি) মেজবাহ উদ্দিন আহম্মেদ ঘটনার সত্যতা নিশ্চিত করেছেন।
