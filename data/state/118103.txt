
রাজশাহী কলেজে ছাত্রলীগের সঙ্গে ছাত্রদল-ছাত্রশিবিরের মারামারির ঘটনা ঘটেছে। গতকাল রোববার বেলা সাড়ে ১১টার দিকে এ ঘটনা ঘটে। এতে অন্তত তিনজন আহত হওয়ার খবর পাওয়া গেছে।আহত ব্যক্তিদের মধ্যে জাহেদুল ইসলাম ওরফে ইমন নামের এক শিক্ষার্থীকে রাজশাহী মেডিকেল কলেজ হাসপাতালে ভর্তি করা হয়েছে। তিনি কলেজের রাষ্ট্রবিজ্ঞান বিভাগের প্রথম বর্ষের ছাত্র। রড দিয়ে পিটিয়ে তাঁর মাথা থেঁতলে দেওয়া হয়েছে।প্রত্যক্ষদর্শীরা বলেন, কলেজের কলা ভবনের ৩০২ নম্বর কক্ষের সামনে বসাকে কেন্দ্র করে ছাত্রলীগের কর্মীদের সঙ্গে ছাত্রদলের কয়েকজনের কথা-কাটাকাটি হয়। একপর্যায়ে ছাত্রদলের কর্মীদের সঙ্গে ছাত্রশিবির নেতা আবদুল মতিনসহ আরও কয়েকজন এসে যোগ দেন। তখন দুই পক্ষ সংঘর্ষে জড়িয়ে পড়ে। খবর পেয়ে পুলিশ ঘটনাস্থলে ছুটে যায়। কিন্তু তার আগেই কলেজ থেকে পালিয়ে যায় ছাত্রদল-শিবিরের নেতা-কর্মীরা।তবে আহত জাহেদুল ইসলাম নিজেকে সাধারণ ছাত্র দাবি করে বলেন, ক্লাসে সামনের সারিতে বসাকে কেন্দ্র করে ছাত্রদল-ছাত্রলীগের মধ্যে ঝামেলা হয়। তাঁর কয়েকজন বন্ধু ছাত্রদলের সঙ্গে জড়িত বলে ছাত্রলীগের কর্মীরা তাঁকে পিটিয়েছেন।
