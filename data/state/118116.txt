
সিলেটের সঙ্গে ঢাকা ও চট্টগ্রামের ট্রেন চলাচল বন্ধ রয়েছে। গতকাল শুক্রবার দিবাগত রাত দুইটার দিকে প্রবল বৃষ্টিতে সৃষ্ট পাহাড়ি ঢলে আখাউড়া-সিলেট রেলপথের শ্রীমঙ্গল উপজেলার জানকিছড়া রেলসেতুর একটি খুঁটি দেবে যায়। এতে এ পরিস্থিতি সৃষ্টি হয়।
আজ শনিবার সকাল সাড়ে আটটায় শেষ খবর পাওয়া পর্যন্ত ট্রেন চলাচল বন্ধ রয়েছে।
কমলগঞ্জ উপজেলার শমসেরনগর রেলওয়ে স্টেশনের সহকারী মাস্টার কবির আহমেদের ভাষ্য, ঢাকা থেকে ছেড়ে আসা সিলেটগামী উপবন এক্সপ্রেস ট্রেন শ্রীমঙ্গলে আটকা পড়ে। চট্টগ্রাম থেকে ছেড়ে আসা সিলেটমুখী উদয়ন এক্সপ্রেস ট্রেন শায়েস্তাগঞ্জে আটকা পড়ে। সিলেট থেকে ঢাকাগামী আজ সকালের কালনি এক্সপ্রেস ট্রেনটি যাত্রা শুরু করেনি।
শ্রীমঙ্গলে বাংলাদেশ রেলওয়ে গণপূর্ত বিভাগের ঊর্ধ্বতন উপসহকারী প্রকৌশলী আলী আজম জানান, রেলকর্মীরা মেরামতের কাজ করছেন।
