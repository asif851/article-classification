
প্রধান বিচারপতি সুরেন্দ্র কুমার সিনহার সঙ্গে সাক্ষাৎ করেছেন স্বরাষ্ট্র প্রতিমন্ত্রী আসাদুজ্জামান খান কামাল। একই সময়ে প্রধান বিচারপতির সঙ্গে সাক্ষাৎ করেন আইন কমিশনের চেয়ারম্যান ও সদস্যরা। গতকাল রোববার বিকেলে সুপ্রিম কোর্টে প্রধান বিচারপতির কক্ষে তাঁরা দেখা করেন।সাক্ষাৎ শেষে সাংবাদিকদের প্রশ্নের জবাবে স্বরাষ্ট্র প্রতিমন্ত্রী বলেন, এটা সম্পূর্ণ সৌজন্য সাক্ষাৎ। উনি (প্রধান বিচারপতি) যে দু-একটা কথা বলেছেন, তা এই সুপ্রিম কোর্টের কিছু নিরাপত্তা বৃদ্ধির ব্যাপারে। সেটা আমরা দেখব।এখন যে জ্বালাও-পোড়াও সন্ত্রাস হচ্ছে তা রোধে নতুন আইন প্রশ্নে স্বরাষ্ট্র প্রতিমন্ত্রী বলেন, নতুন কোনো আইনের প্রয়োজন নেই। ২০০৯ সালের সন্ত্রাসবিরোধী আইন কার্যকর আছে। যেকোনো মূল্যে সন্ত্রাস দমন করা হবে।বিএনপির চেয়ারপারসন খালেদা জিয়াকে গ্রেপ্তারের বিষয়ে প্রতিমন্ত্রী বলেন, গ্রেপ্তারের কথা আসছে কেন? আদালত যখন বলবেন গ্রেপ্তার করুন, তখন গ্রেপ্তার করা হবে। বন্দুকযুদ্ধে নিহতের প্রশ্নের জবাবে তিনি বলেন, ‘বন্দুকযুদ্ধ শুধুই বাংলাদেশে হয় নাকি? সারা পৃথিবীতে হচ্ছে।’বেলা তিনটার দিকে আইন কমিশনের চেয়ারম্যান ও সাবেক প্রধান বিচারপতি এ বি এম খায়রুল হক, দুই সদস্য বিচারপতি এ টি এম ফজলে কবীর ও শাহ আলম প্রধান বিচারপতির সঙ্গে সাক্ষাৎ করেন।সাক্ষাৎ শেষে বিচারপতি এ বি এম খায়রুল হক সাংবাদিকদের বলেন, বাংলাদেশে প্রায় ৩০ লাখ মামলা বিচারাধীন। এই মামলাজট নিয়ে আলোচনা হয়েছে। এ ছাড়া বিচার বিভাগে বিভিন্ন সমস্যা রয়েছে। সেসব সমস্যা কীভাবে দূর করা যায়, তা নিয়ে আলোচনা হয়েছে।
