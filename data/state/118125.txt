
আগামী ১ নভেম্বর থেকে ঢাকায় শুরু হচ্ছে কমনওয়েলথ পার্লামেন্টারি কনফারেন্স (সিপিসি-২০১৭)। এই সম্মেলনে কমনওয়েলথভুক্ত ৫২টি দেশের ১৮০টি জাতীয় ও প্রাদেশিক সংসদের স্পিকার, ডেপুটি স্পিকার, সংসদ সদস্য, অন্যান্য প্রতিনিধিসহ ছয় শতাধিক প্রতিনিধি অংশ নেবেন।
আজ মঙ্গলবার দুপুরে জাতীয় সংসদ ভবনের মিডিয়া সেন্টারে সংবাদ সম্মেলনে কমনওয়েলথ পার্লামেন্টারি অ্যাসোসিয়েশনের (সিপিএ) চেয়ারপারসন ও জাতীয় সংসদের স্পিকার শিরীন শারমিন চৌধুরী এ কথা বলেন। এ সময় সিপিএ মহাসচিব এম আকবর উপস্থিত ছিলেন।
সম্মেলনের আনুষ্ঠানিক উদ্বোধন করবেন প্রধানমন্ত্রী শেখ হাসিনা। তিনি একই সঙ্গে সিপিসির ভাইস প্যাট্রন। আগামী ৮ নভেম্বর সম্মেলন শেষ হবে।
সংবাদ সম্মেলনে বলা হয়, এবারের সম্মেলনে সিপিএ নির্বাহী কমিটির সভা, কমনওয়েলথ উইমেন পার্লামেন্টারি স্টিয়ারিং কমিটির সভা, স্মল ব্রান্সেস কনফারেন্স, রিজওনাল বুক মিটিং, জেনারেল অ্যাসেম্বলি ও আটটি কর্মশালা অনুষ্ঠিত হবে।
 
