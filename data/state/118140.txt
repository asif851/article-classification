
মেয়েদের খ্যাতনামা শিক্ষাপ্রতিষ্ঠান ভিকারুননিসা নূন স্কুল অ্যান্ড কলেজে আসন্ন শিক্ষাবর্ষে (২০১৭ সাল) প্রথম শ্রেণিতে ভর্তির জন্য লটারি শুরু হয়েছে গতকাল সোমবার। বেইলি রোডে মূল ক্যাম্পাসে অনুষ্ঠিত হচ্ছে এই লটারি। শেষ হবে ২২ ডিসেম্বর।
প্রথম দিনে গতকাল অনুষ্ঠিত হয়েছে ধানমন্ডি ক্যাম্পাসের প্রভাতি ও দিবা এবং আজিমপুর ক্যাম্পাসের দিবা শাখার লটারি। আজ মঙ্গলবার অনুষ্ঠিত হবে বসুন্ধরা ক্যাম্পাসের প্রভাতি ও দিবা এবং আজিমপুরের প্রভাতি শাখার লটারি। আগামীকাল বুধবার অনুষ্ঠিত হবে ইংরেজি মাধ্যমে প্রভাতি ও মূল ক্যাম্পাসের দিবা শাখার লটারি। শেষ দিন বৃহস্পতিবার অনুষ্ঠিত হবে মূল ক্যাম্পাসের প্রভাতি ও ইংরেজি মাধ্যমের দিবা শাখার লটারি। কোড নম্বরে সম্পন্ন হচ্ছে লটারির কার্যক্রম।
ভিকারুননিসা স্কুলের দেওয়া নোটিশে বলা হয়, যেসব প্রার্থী বোন বা মুক্তিযোদ্ধা বা সেবা অঞ্চল (ক্যাচমেন্ট এরিয়া) কোটায় প্রাথমিক বাছাইয়ে নির্বাচিত হয়েছে তারা নির্ধারিত কোটা ছাড়াও সাধারণ কোটায় লটারি কোড নম্বর পাবে। লটারির ফল তাৎক্ষণিকভাবে জানানোর পাশাপাশি পরে এর ভিত্তিতে নির্বাচিত ছাত্রীদের তালিকা প্রতিষ্ঠানের ওয়েবসাইটেও দেওয়া হচ্ছে। 
