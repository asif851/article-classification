
রাঙামাটির বিলাইছড়ির বড়থলি ইউনিয়ন থেকে গত শনিবার দুজন পর্যটক ও দুজন পথপ্রদর্শককে (গাইড) অপহরণ করেছে সন্ত্রাসীরা। গতকাল সোমবার পুলিশ ও স্থানীয় জনপ্রতিনিধি এ কথা জানিয়েছেন।অপহৃত ব্যক্তিরা হলেন পর্যটক আবদুল্লাহ আল জুবায়ের ও জাকির হোসেন এবং পথপ্রদর্শক মাংসাই ম্রো ও লালরিং সাং বম।বান্দরবানের রুমাসংলগ্ন রাঙামাটির বিলাইছড়ি উপজেলার বড়থলি ইউনিয়ন পরিষদের (ইউপি) চেয়ারম্যান আতোমং মারমা বলেন, গত শনিবার বিকেলে একজন পথপ্রদর্শকসহ দুজন পর্যটক ইউনিয়নের পর্যটনকেন্দ্র রাইনক্ষ্যং পুকুরে যাচ্ছিলেন। পথে ইউনিয়নের সেপ্রুপাড়া এলাকা থেকে সন্ত্রাসীরা তাঁদের ধরে নিয়ে যায়। তিনি জানান, অপহৃত ব্যক্তিরা হলেন রাজধানীর মিরপুরের আবদুল্লাহ আল জুবায়ের ও জাকির হোসেন এবং তাঁদের গাইড কেওক্রাডংয়ের পাসিংপাড়ার মাংসাই ম্রো।চেয়ারম্যান আতোমং বলেন, পর্যটকদের নিয়ে যাওয়ার সময় সন্ত্রাসীরা সেপ্রুপাড়া থেকেও দুজনকে ধরে নিয়ে যায়। পরে ওই দুজনকে ছেড়ে দেওয়া হয়। তিনি বলেন, সন্ত্রাসীরা রাখাইন ভাষায় কথা বলছিল।রুমা থানার ভারপ্রাপ্ত কর্মকর্তা (ওসি) শরীফুল ইসলাম বলেন, শনিবার সকালে রাইনক্ষ্যং পুকুর থেকে ফিরে আসার সময় আট পর্যটকের কাছ থেকে টাকা, ক্যামেরা ও মূল্যবান জিনিসপত্র ছিনিয়ে নেয় সন্ত্রাসীরা। পরে তাঁদের পথপ্রদর্শক কেওক্রাডংয়ের জাদিপাড়ার লালরিং সাং বমকে ধরে নিয়ে যায় তারা। তিনি জানান, পাঁচ পর্যটক গত ২৮ সেপ্টেম্বর বগা লেক ও কেওক্রাডং পাহাড়ের দিকে যান। তাঁদের মধ্য থেকে দুজন রাইনক্ষ্যং পুকুরে যাওয়ার পথে অপহৃত হন। তাঁদের পথপ্রদর্শককেও অপহরণ করা হয়। বাকি তিন পর্যটক এখনো কেওক্রাডংয়ের পাসিংপাড়ায় অবস্থান করছেন।ওই তিন ব্যক্তির একজন আবু তালেব মিয়াজি ওরফে সাগর মুঠোফোনে প্রথম আলোকে বলেন, শুক্রবার তাঁরা সীমান্তবর্তী জারুলিয়াপাড়ায় যান। শনিবার তাঁরা তিনজন পাসিংপাড়ায় ফিরে আসেন। আর আবদুল্লাহ আল জুবায়ের ও জাকির হোসেন রাইনক্ষ্যং পুকুরের দিকে যান। তিনি জানান, আবদুল্লাহ আল জুবায়ের ছাত্র আর জাকির হোসেন মুন্না ব্যবসায়ী।এদিকে অপহৃত পথপ্রদর্শক ও পর্যটকদের উদ্ধারের দাবিতে গতকাল রুমা উপজেলা সদরে বিক্ষোভ সমাবেশ হয়েছে। ‘রুমা উপজেলাবাসী’র ব্যানারে আয়োজিত সমাবেশে অন্যান্যের মধ্যে বক্তব্য দেন স্থানীয় বাসিন্দা লুনা খুমী, সেলিন বম ও মেনরাও ম্রো এবং পর্যটক বেলাল হোসেন।রাঙামাটির পুলিশ সুপার খন্দকার তারিকুল হাসান বলেন, সেনাবাহিনী অপহৃত ব্যক্তিদের উদ্ধারের চেষ্টা চালাচ্ছে।
