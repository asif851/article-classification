
নারায়ণগঞ্জে সাত খুন মামলায় অভিযুক্ত র‌্যা বের পলাতক আট সদস্যসহ ১৩ জনকে গ্রেপ্তার করে তাঁদের মালামাল ক্রোকের নির্দেশ দিয়েছেন আদালত। নারায়ণগঞ্জ জ্যেষ্ঠ বিচারিক হাকিম চাঁদনী রূপমের আদালত গতকাল বুধবার এই নির্দেশ দেন।গ্রেপ্তার ও মালামাল ক্রোকের নির্দেশ দিয়ে এ বিষয়ে আদালত তদন্তকারী সংস্থাকে এই মামলার পরবর্তী ধার্য তারিখ আগামী ৬ সেপ্টেম্বর প্রতিবেদন দিতে নির্দেশ দেন। আদালতের এই নির্দেশের বিষয়টি জানান বাদীপক্ষের আইনজীবী ও নারায়ণগঞ্জ জেলা আইনজীবী সমিতির সভাপতি সাখাওয়াত হোসেন।গতকাল অভিযোগপত্রভুক্ত র‌্যা বের সাবেক তিন কর্মকর্তাসহ ২২ জনকে আদালতে হাজিরা শেষে কারাগারে পাঠানো হয়। শুনানি শেষে আদালত তাঁদের কারাগারে পাঠানোর নির্দেশ দেন। এর আগে গত ৮ জুলাই সাত খুনের মামলায় বাদীর নারাজি আবেদন নামঞ্জুর করে তদন্তকারী কর্মকর্তার দাখিল করা অভিযোগপত্র গ্রহণ করে আদালত পলাতকদের গ্রেপ্তারে মালামাল ক্রোকের নির্দেশ দেন।
