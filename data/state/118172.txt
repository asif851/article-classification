
গাজীপুর-১ আসনের সাংসদ ও জেলা আওয়ামী লীগের সভাপতি আ ক ম মোজাম্মেল হকের বাসায় আজ বুধবার ভোররাতে অগ্নিসংযোগ করেছে দুর্বৃত্তরা।
জয়দেবপুর থানার সহকারী উপপরিদর্শক (এএসআই) ফৌজিয়া জানান, গাজীপুর শহরে সাংসদ মোজাম্মেল হকের বাসার বারান্দার চারদিকে আজ ভোররাত চারটার দিকে কেরোসিন ঢেলে আগুন দেয় দুর্বৃত্তরা। এ সময় তাঁর স্ত্রী নামাজ পড়তে উঠে আগুন দেখতে পান। তাঁর চিত্কারে আশপাশের লোকজন গিয়ে দ্রুত আগুন নিভিয়ে ফেলে। এতে তেমন ক্ষয়ক্ষতি হয়নি।
পুলিশ জানায়, ওই সময় সাংসদ বাসায় ছিলেন না। তিনি ঢাকার বাসায় ছিলেন।
তবে খবর শুনে সাংসদ মোজাম্মেল হক গাজীপুরের বাসায় যান। তিনি বলেন, ‘রাতে আমি ঢাকায় ছিলাম। ভোররাতে নাশকতাকারীরা আমার বাসার সামনের বারান্দায় কেরোসিন ঢেলে আগুন ধরিয়ে দেয়। এ খবর শুনে গাজীপুরে ছুটে এসেছি।’
