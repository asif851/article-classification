
পিরোজপুরের ভান্ডারিয়া উপজেলার গৌরীপুর ইউনিয়ন পরিষদের (ইউপি) সাবেক চেয়ারম্যান আক্তারুজ্জামান হত্যা মামলার প্রধান আসামি শহিদুল ইসলামের (৩৫) বাড়ি থেকে একটি পাইপগান ও দুটি গুলি উদ্ধার করেছে পুলিশ। গতকাল রোববার ভোরে তাঁর গৌরীপুর গ্রামের বাড়ি থেকে অস্ত্র ও গুলি উদ্ধার করা হয়। পুলিশ জানায়, ২০১২ সালের ১৪ ডিসেম্বর ইউনিয়ন পরিষদে যাওয়ার পথে দুর্বৃত্তদের হাতে খুন হন আক্তারুজ্জামান। গত শুক্রবার বিকেলে রাজধানীর ধানমন্ডি এলাকা থেকে এ হত্যা মামলার প্রধান আসামি শহিদুলকে গ্রেপ্তার করা হয়। গত শনিবার রাতে শহিদুলকে পিরোজপুরে নিয়ে আসা হয়। তাঁর দেওয়া তথ্য অনুযায়ী ওই অস্ত্র ও গুলি উদ্ধার করা হয়। 
