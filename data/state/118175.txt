
রাজনীতিবিদদের সম্মানে বিএনপির চেয়ারপারসন ও বিরোধীদলীয় নেতা খালেদা জিয়ার দেওয়া আজ শনিবারের ইফতার পার্টিতে যোগ দিচ্ছে না আওয়ামী লীগের প্রতিনিধিদল। আওয়ামী লীগের নির্ভরযোগ্য সূত্র আজ দুপুরে প্রথম আলো ডটকমকে এ তথ্য জানিয়েছে।
বিরোধীদলীয় নেতার আজকের ইফতার অনুষ্ঠানে আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলামের নেতৃত্বে দলের একটি উচ্চপর্যায়ের প্রতিনিধিদলের যোগ দেওয়ার কথা ছিল।
সরকারের নির্ভরযোগ্য সূত্র জানায়, গতকাল শুক্রবার প্রধানমন্ত্রী শেখ হাসিনা দলের সাধারণ সম্পাদক সৈয়দ আশরাফকে বিরোধীদলীয় নেতার ইফতার অনুষ্ঠানে যোগ দেওয়ার নির্দেশ দিয়েছেন। তবে শেষ পর্যন্ত খালেদা জিয়ার দেওয়া ইফতারে যোগ না দেওয়ার সিদ্ধান্ত নিয়েছে আওয়ামী লীগ।
বিরোধীদলীয় নেতার ইফতারে দেশের প্রধান প্রধান রাজনৈতিক দলের নেতারা অংশ নেবেন বলে দলীয় সূত্রগুলো থেকে জানা গেছে।
ইতিমধ্যে আওয়ামী লীগের সাধারণ সম্পাদকসহ দলটির সভাপতিমণ্ডলীর সব সদস্য ও হুসেইন মুহম্মদ এরশাদসহ জাতীয় পার্টির শীর্ষস্থানীয় নেতাসহ দুই প্রধান জোটের শরিক দল ও গুরুত্বপূর্ণ অন্যান্য দলের শীর্ষ নেতাদের আমন্ত্রণ জানানো হয়েছে।
