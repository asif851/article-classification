
রায়ের খসড়া ফাঁসের ঘটনায় করা মামলায় মানবতাবিরোধী অপরাধে মৃত্যুদণ্ডপ্রাপ্ত সালাউদ্দিন কাদের চৌধুরীর (সাকা) ছেলে হুম্মাম কাদের চৌধুরী জামিন পেয়েছেন। গতকাল বুধবার ঢাকার মহানগর হাকিম মাহমুদুল হাসান জামিনের আবেদন মঞ্জুর করেন।গতকাল হুম্মাম কাদের চৌধুরী ঢাকার মুখ্য মহানগর হাকিম আদালতে আত্মসমর্পণ করে জামিনের আবেদন করেছিলেন।আদালত সূত্র জানায়, গত বছরের ১৫ সেপ্টেম্বর বাংলাদেশ সাইবার ট্রাইব্যুনাল সাকা চৌধুরীর স্ত্রী ফারহাত কাদের চৌধুরী ও ছেলে হুম্মান কাদের চৌধুরীকে খালাস দেন। কারাদণ্ড দেওয়া হয় সাকা চৌধুরীর আইনজীবীসহ পাঁচজনকে।ওই রায়ের বিরুদ্ধে এক আসামি হাইকোর্টে আপিল করলে বিচারপতি ইনায়েতুর রহিম ও বিচারপতি জে বি এম হাসানের বেঞ্চ কেন সাইবার ট্রাইব্যুনালের রায় বাতিল করা হবে না, তা জানতে চেয়ে ২২ নভেম্বর স্বপ্রণোদিত হয়ে রুল জারি করেন। খালাসপ্রাপ্ত সাকা চৌধুরীর স্ত্রী ফারহাত কাদের চৌধুরী ও ছেলে হুম্মাম কাদের চৌধুরীকে ঢাকার মুখ্য মহানগর হাকিম আদালতে আত্মসমর্পণ করতে নির্দেশ দেন ওই বেঞ্চ। মামলার বিচার চলাকালে হুম্মাম কাদের আদালতে হাজির না হওয়ায় গত বছরের ৪ আগস্ট গ্রেপ্তারি পরোয়ানা জারি করা হয়।২০১৩ সালের ১ অক্টোবর বিএনপির স্থায়ী কমিটির সদস্য সালাউদ্দিন কাদেরকে মানবতাবিরোধী অপরাধে দায়ে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল। তবে রায়ের আগেই সালাউদ্দিনের স্ত্রী, পরিবারের সদস্য ও আইনজীবীরা রায় ফাঁসের অভিযোগ তোলেন। তাঁরা রায়ের খসড়া কপি সংবাদকর্মীদের দেখান। পরদিন ট্রাইব্যুনালের রেজিস্ট্রার এ কে এম নাসির উদ্দিন মাহমুদ বাদী হয়ে তথ্য ও যোগাযোগপ্রযুক্তি আইনে শাহবাগ থানায় এ মামলা করেন।
 
