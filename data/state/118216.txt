
পরীক্ষা শুরুর আধঘণ্টা আগে কেন্দ্রে এক পরীক্ষার্থী ও তার বড় ভাইয়ের ট্যাবে এসএসসির বাংলা দ্বিতীয়পত্র পরীক্ষার নৈর্ব্যক্তিক প্রশ্ন পাওয়া গেছে। পরে পরীক্ষার প্রশ্নের সঙ্গে তার মিল পাওয়া যাওয়ায় ওই পরীক্ষার্থীকে বহিষ্কার করা হয়। একই সঙ্গে দুই ভাইয়ের বিরুদ্ধে মামলা দিয়ে তাদের গ্রেপ্তার দেখানো হয়।
আজ শনিবার সকালে ফরিদপুরের ভাঙ্গা উপজেলার মানিকদহ ইউনিয়নের ব্রাহ্মণকান্দা সরকারি প্রাথমিক বিদ্যালয় পরীক্ষা কেন্দ্রে এ ঘটনা ঘটে।
গ্রেপ্তার হওয়া দুই ভাই হলেন এসএসসি পরীক্ষার্থী শহীদ শেখ (১৭) ও তাঁর বড় ভাই আল-আমীন শেখ (২২)।
ভাঙ্গা থানার ভারপ্রাপ্ত কর্মকর্তা (ওসি) কাজী সাইদুর রহমান বলেন, ট্যাবে প্রশ্ন পাওয়ায় দুজনকে গ্রেপ্তার করা হয়। ওই পরীক্ষা কেন্দ্রের সহকারী কেন্দ্রসচিব সিরাজুল ইসলাম বাদী হয়ে শনিবার বিকেলে ভাঙ্গা থানায় একটি মামলা করেছেন।
পরীক্ষা কেন্দ্র সূত্রে জানা যায়, পরীক্ষার্থী শহীদ শেখ ভাঙ্গার ব্রাহ্মণকান্দা এএস একাডেমির ব্যবসায় শিক্ষা শাখা থেকে পরীক্ষা দিচ্ছিল। গ্রেপ্তারের পাশাপাশি তাকে পরীক্ষা থেকে বহিষ্কার করা হয়েছে। শহীদ ও তাঁর বড় ভাই আল-আমীন পাশের নগরকান্দা উপজেলার ডাঙ্গি ইউনিয়নের বাঙ্গালকান্দা গ্রামের বাসিন্দা।
কেন্দ্রের সহকারী কেন্দ্রসচিব সিরাজুল ইসলাম বলেন, সকাল ৯টা ২৬ মিনিটে পরীক্ষার্থী শহীদ শেখ ও তার ভাই আল-আমীন কেন্দ্রে প্রবেশ করে। আল-আমীনের হাতে একটি ট্যাব ছিল। কেন্দ্রে দায়িত্বপ্রাপ্ত পুলিশ সদস্যদের এতে সন্দেহ হলে ট্যাবটি জব্দ করা হয়। এ সময় ট্যাবে ফেসবুকে প্রশ্নসদৃশ পেজ পাওয়া যায়। পরীক্ষার হলে সরবরাহ করা নৈর্ব্যক্তিক প্রশ্নের সঙ্গে ওই ট্যাবের প্রশ্নের পেজের মিল পাওয়া যায়। এ ঘটনায় শহীদ শেখকে পরীক্ষা থেকে বহিষ্কার করা হয়েছে।
সুনির্দিষ্ট অভিযোগের ভিত্তিতে পরীক্ষার্থী ও তার ভাইয়ের বিরুদ্ধে মামলা করা হয়েছে বলে জানান ভাঙ্গা উপজেলা নির্বাহী কর্মকর্তা (ইউএনও) মোহাম্মদ কাজী ফয়সাল।
