
দিনাজপুরের বোচাগঞ্জ উপজেলার রনগাঁও ইউনিয়নের টাঙ্গন নদী থেকে অজ্ঞাতপরিচয় এক নারী ও এক শিশুর মরদেহ উদ্ধার করেছে পুলিশ। আজ বৃহস্পতিবার সকালে স্থানীয় জেলেরা মাছ ধরতে গেলে লাশ দুটি নদীতে ভাসতে দেখে পুলিশকে খবর দেন। পরে পুলিশ এসে লাশ উদ্ধার করে। 
প্রত্যক্ষদর্শী জেলেরা বলেন, মৃত নারীর পরনে ছিল সালোয়ার-কামিজ ও শীতের কাপড়, শিশুটির পরনে ছিল শার্ট-প্যান্ট ও ডায়াপার। নারীর শরীরে শিশুটি ওড়না দিয়ে বাঁধা ছিল।
বোচাগঞ্জ থানার ভারপ্রাপ্ত কর্মকর্তা মো. হাবিবুল হক প্রধান বলেন, স্থানীয়দের মাধ্যমে খবর পেয়ে বেলা ১১টায় ঘটনাস্থলে গিয়ে ওই নারী ও শিশুর লাশ উদ্ধার করা হয়। তাঁদের পরিচয় এখনো পাওয়া যায়নি। নারীর বয়স আনুমানিক ২৫-২৬ বছর ও শিশুটির বয়স দেড় বছরের মতো হবে। ময়নাতদন্তের জন্য লাশ দিনাজপুর মেডিকেল কলেজ হাসপাতালের মর্গে পাঠানো হয়েছে।
তিনি আরও বলেন, প্রাথমিকভাবে মনে হচ্ছে শিশুটি ওই নারীর সন্তান। এটি আত্মহত্যা বলে মনে হচ্ছে। কোনো কারণে মা শিশুসন্তানসহ নদীতে ঝাঁপ দিয়ে থাকতে পারেন।
