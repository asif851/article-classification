
মৌলভীবাজারের কুলাউড়ায় পোষা হাতির আক্রমণে ইছহাক আলী (৭৫) নামের এক ব্যক্তি মারা গেছেন। আজ রোববার বিকেলে উপজেলার বাংলাবাজার এলাকায় এ ঘটনা ঘটে। ইছহাকের বাড়ি স্থানীয় টিলাগাঁও ইউনিয়নের বিজলি গ্রামে।
স্থানীয় ও প্রত্যক্ষদর্শীদের সূত্রে জানা গেছে, হাতিটির নাম ‘লক্ষ্মী’। এটির মালিক উপজেলা সদরের বাসিন্দা মোস্তফা উদ্দিন। মাহুত (হাতি দেখাশোনাকারী ব্যক্তি) হাতিটিকে নিয়ে পার্শ্ববর্তী কমলগঞ্জ উপজেলার শমশেরনগর এলাকা থেকে সড়কপথে কুলাউড়ায় নিয়ে আসছিলেন। বিকেল সোয়া চারটার দিকে বাংলাবাজার এলাকায় পৌঁছালে হাতিটি হঠাৎ করে উত্তেজিত হয়ে ওঠে। একপর্যায়ে সে মসজিদ থেকে আসরের নামাজ পড়ে বেরিয়ে আসা ইছহাকের ওপর আক্রমণ চালায়। হাতিটি শুঁড় দিয়ে তাঁকে ধাক্কা মেরে নিচে ফেলে দেয়। এরপর পা দিয়ে মাথায় আঘাত করে। এতে ঘটনাস্থলেই তিনি প্রাণ হারান। এ সময় অন্য মুসল্লিসহ বাজারের ব্যবসায়ী ও পথচারীরা প্রাণভয়ে ছোটাছুটি শুরু করেন। পরে হাতিটি পার্শ্ববর্তী কর্মধা এলাকার দিকে রওনা দেয়। খবর পেয়ে সন্ধ্যা সাতটার দিকে পুলিশ ও বন বিভাগের লোকজন ঘটনাস্থলে যান। কুলাউড়া থানার ভারপ্রাপ্ত কর্মকর্তা (ওসি) শামীম মুসা রাত আটটার দিকে মুঠোফোনে প্রথম আলোকে বলেন, কর্মধা এলাকায় মাহুতের মাধ্যমে হাতিটিকে নিয়ন্ত্রণে এনে পায়ে লোহার শিকল পরিয়ে একটি বড় গাছের সঙ্গে বেঁধে রাখা হয়েছে। ময়নাতদন্তের জন্য ইছহাকের লাশ মৌলভীবাজারের ২৫০ শয্যার হাসপাতালের মর্গে পাঠানো হবে। বন বিভাগের বন্য প্রাণী বিভাগের কর্মকর্তাদের সঙ্গে আলোচনা করে এ ব্যাপারে পরবর্তী প্রয়োজনীয় ব্যবস্থা নেওয়া হবে।বক্তব্য জানতে একাধিকবার যোগাযোগের চেষ্টা করে হাতির মালিক মোস্তফা উদ্দিনের মুঠোফোন বন্ধ পাওয়া গেছে।
