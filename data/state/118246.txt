
বগুড়া সদরের এরুলিয়া ইউনিয়ন পরিষদ (ইউপি) নির্বাচনে ছয়টি কেন্দ্রে ব্যালটে প্রার্থীর নাম ছাপায় ভুল হওয়ায় ভোট গণনা স্থগিত করা হয়েছে। এর প্রতিবাদে বিকেল সোয়া পাঁচটা থেকে ঢাকা-রংপুর মহাসড়কের বগুড়ার চারমাথা বাস টার্মিনাল এলাকার মহাসড়ক অবরোধ করেছেন একজন স্বতন্ত্র প্রার্থীর কর্মী-সমর্থকেরা।
জেলা নির্বাচন কর্মকর্তা ইউনুচ আলী বলেন, এরুলিয়া ইউনিয়নের ছয়টি কেন্দ্রে আওয়ামী লীগের মনোনীত চেয়ারম্যান প্রার্থী রবিউল ইসলামের নাম ভুল করে ফিরোজ আহমেদ ছাপা হয়। কেন্দ্রগুলো হলো কাহলা সরকারি প্রাথমিক বিদ্যালয়, ভোলাগাড়ি সরকারি প্রাথমিক বিদ্যালয়, ভোলাগাড়ি উচ্চবিদ্যালয়, শিকারপুর ডি ইউ ফাজিল মাদ্রাসা, বান্দিগি সরকারি প্রাথমিক বিদ্যালয় ও শিকারপুর কৃষ্ণপুর উচ্চবিদ্যালয়। বিকেলে ভোট গণনার সময় এটি নজরে আসে। পরে বিষয়টি নির্বাচন কমিশনে জানানো হয়। নির্বাচন কমিশন ছয়টি কেন্দ্রে ভোট গণনা স্থগিত করে। এর প্রতিবাদে এই ইউনিয়নে স্বতন্ত্র প্রার্থী ও বগুড়া জেলা মোটর শ্রমিক ইউনিয়নের সভাপতি আবদুল লতিফ মণ্ডলের সমর্থকেরা মহাসড়ক অবরোধ করেন। আবদুল লতিফ মণ্ডলের ছেলে জেলা মোটর মালিক গ্রুপের যুগ্ম আহ্বায়ক আমিনুল ইসলাম বলেন, ফলাফল ঘোষণা না হওয়া পর্যন্ত আন্দোলন চলবে।
