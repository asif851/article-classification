
লাল, নীল, হলুদ, গোলাপি নানা রঙের বেলুন দিয়ে সাজানো চট্টগ্রাম চিড়িয়াখানার দুটি ফটক। চিড়িয়াখানার ভেতরের সাজ আরও বর্ণিল। নানা রঙের জরি দিয়ে বানানো মালা ঝুলছে। চারপাশে টানানো হয়েছে বেশ কিছু ফেস্টুন। এর একটিতে লেখা ‘লীলাবালী লীলাবালী বড় যৌবতী সই গো/ কী দিয়া সাজাইমু তোরে...।’ সিংহের খাঁচায় বড় একটি ব্যানার টানানো। এতে লেখা ‘হ্যাপি ওয়েডিং ডে’ (শুভবিবাহ)।সিংহের খাঁচার একটু দূরে ফুল দিয়ে তৈরি করা হয়েছে মঞ্চ। সেখানে মাংস আর ফুল দিয়ে তৈরি করা হয়েছে বিশাল একটি ‘ভালোবাসা’র কেক। এত সব আয়োজন রংপুর থেকে আসা সিংহ ‘বাদশাহ’ (নতুন নাম রাখা হয়েছে ‘নভ’) ও চট্টগ্রাম চিড়িয়াখানার সিংহী ‘নোভা’র জন্য। গতকাল বুধবার ঘটা করে তাদের ‘বিয়ের’ আয়োজন করা হয়। বেলা ১১টার দিকে বিয়ের আনুষ্ঠানিকতা সম্পন্ন হয় মাংস দিয়ে তৈরি কেক কেটে। এ সময় ওড়ানো হয় বেলুন। উপস্থিত ছিলেন চট্টগ্রামের জেলা প্রশাসক মেজবাহ উদ্দিন।বিয়েতে আমন্ত্রিত অতিথি ছিলেন ৪০০ জন। এর মধ্যে কলেজের শিক্ষার্থী-শিক্ষক, জেলা প্রশাসনের কর্মকর্তা, চিড়িয়াখানা পরিচালনা কমিটির সদস্যরা ছিলেন। তাঁদের সবাইকে নাশতা করানো হয়। এর বাইরে চিড়িয়াখানায় আসা সব দর্শনার্থীকে চকলেট উপহার দেওয়া হয়।আগে থেকে প্রচারের কারণে এই বিয়ে নিয়ে মানুষের মধ্যে বেশ আগ্রহ ছিল। নগরের বন্দর মহিলা কলেজের শতাধিক শিক্ষার্থী বিয়ে দেখতে আসেন। তাঁদের অনেককেই সিংহ ও সিংহীর খাঁচার সামনে গিয়ে সেলফি তুলতে ব্যস্ত দেখা যায়।শিক্ষার্থী শাহরিয়ার শারমিন বলেন, ‘অনেক বিয়ে খেয়েছি। জীবনে এই প্রথম সিংহের বিয়ের দাওয়াত পেলাম। তাই চলে এসেছি। এসে ভালোই লাগছে।’চিড়িয়াখানার চিকিৎসক শাহাদাত হোসেন বলেন, আজ (বুধবার) অন্যান্য দিনের চেয়ে দর্শনার্থীর ভিড় বেশি। প্রায় দেড় হাজার লোক দুপুর পর্যন্ত টিকিট কেটে ভেতরে ঢুকেছে।গত ২৮ আগস্ট চট্টগ্রাম চিড়িয়াখানার সিংহী ‘বর্ষা’কে রংপুর চিড়িয়াখানায় পাঠানো হয়। সেখান থেকে ৫ সেপ্টেম্বর পুরুষ সিংহ বাদশাহকে (নভ) চট্টগ্রামে আনা হয়। চট্টগ্রাম চিড়িয়াখানায় বর্ষা ও নোভার জন্ম ২০০৫ সালের ১৬ জুন।চিড়িয়াখানার কিউরেটর মনজুর মোরশেদ বলেন, নভ ও নোভা জুটিকে দু-এক দিন পর এক খাঁচায় দেওয়া হবে।চট্টগ্রাম চিড়িয়াখানার নবনির্মিত প্রধান ফটকেরও গতকাল উদ্বোধন করা হয়। অনুষ্ঠানে জেলা প্রশাসক মেজবাহ উদ্দিন বলেন, চিড়িয়াখানার জন্য দরপত্রের মাধ্যমে বাঘ কেনার প্রক্রিয়া শুরু করা হয়েছে। অনুষ্ঠানে জেলা প্রশাসকের স্ত্রী ইশরাত জাহান, অতিরিক্ত জেলা প্রশাসক (সার্বিক) অনুপম সাহা, অতিরিক্ত জেলা ম্যাজিস্ট্রেট মমিনুর রশিদ, অতিরিক্ত জেলা প্রশাসক (শিক্ষা) হাবিবুর রহমান, জিপিএইচ ইস্পাতের অতিরিক্ত ব্যবস্থাপনা পরিচালক মোহাম্মদ আলমাস শিমুল, কবি অভীক ওসমান, চিড়িয়াখানা পরিচালনা কমিটির সদস্যসচিব মোহাম্মদ রুহুল আমীন প্রমুখ উপস্থিত ছিলেন।
