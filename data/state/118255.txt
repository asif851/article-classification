
নিম্নচাপের কারণে ৪ নম্বর হুঁশিয়ারি সংকেত পাওয়ার পর গতকাল শনিবার বিকেলে কক্সবাজারের টেকনাফের সেন্ট মার্টিন দ্বীপে ফিরে আসছিলেন চার জেলে। এ সময় তাঁদের মাছ ধরার নৌকার ইঞ্জিন বিকল হয়ে যায়। প্রায় ২০ ঘণ্টা পর আজ রোববার বেলা একটার দিকে উখিয়া উপজেলার ইনানী উপকূল থেকে নৌকাটিসহ ওই জেলেদের উদ্ধার করা হয়েছে।
সেন্ট মার্টিন ইউনিয়ন পরিষদের (ইউপি) ৯ নম্বর ওয়ার্ডের সদস্য আবদুর রব বলেন, ইলিশের প্রজনন মৌসুম উপলক্ষে ২২ দিন সাগরে মাছ শিকারের ওপর নিষেধাজ্ঞা উঠে যাওয়ার পর শুক্রবার ভোরে তাঁর বড় ভাই মোহাম্মদ ইলিয়াসের মালিকানাধীন নৌকাটি নিয়ে জেলে আবদুর রহমান মাঝি, শামসুল আলম, রহমত উল্লাহ ও মো. আমিন গভীর সাগরে মাছ শিকারে যান। তাঁরা সবাই সেন্ট মার্টিনের বাসিন্দা। শনিবার বিকেলে নিম্নচাপের কারণে ৪ নম্বর হুঁশিয়ারি সংকেত দেওয়া হলে গভীর সাগর থেকে তাঁরা সেন্ট মার্টিনের উদ্দেশে রওনা হন। ফেরার পথে বিকেলে ১৬ বাইন এলাকায় পৌঁছার পর নৌকার ইঞ্জিন বিকল হয়ে পড়ে। এরপর তাঁরা মুঠোফোনে যোগাযোগ করে বিষয়টি ইউপি চেয়ারম্যান ও নৌকার মালিককে জানান। কিন্তু সাগর উত্তাল থাকায় ওই দিন তাঁদের উদ্ধার করতে যাওয়া সম্ভব হয়নি।
ইউপি চেয়ারম্যান নুর আহমদ প্রথম আলোকে বলেন, আজ রোববার সকাল আটটা পর্যন্ত ওই জেলেদের সঙ্গে মুঠোফোনে যোগাযোগ ছিল। মুঠোফোনটি যেকোনো সময় বন্ধ হয়ে যেতে পারে জানিয়ে ওই জেলেরা তাঁদের অবস্থান জানিয়ে দিয়েছিলেন। সাড়ে আটটার দিকে তাঁদের সঙ্গে যোগাযোগ বিচ্ছিন্ন হয়ে যায়। এর আগেই সেন্ট মার্টিন দ্বীপের মোহাম্মদ রফিক ও মীর আহমদের মালিকানাধীন দুটি ট্রলার সাগরে তাঁদের সন্ধানে রওনা দেয়। বেলা একটার দিকে উখিয়ার ইনানী উপকূলের ১২ বাইন এলাকায় বিকল নৌকাটির সন্ধান পাওয়া যায়। ওই চার জেলেই সুস্থ রয়েছেন।
আজ বিকেলে নুর আহমদ বলেন, ইঞ্জিন বিকল হয়ে পড়া নৌকাটি অপর একটি ট্রলারের সঙ্গে রশি বেঁধে টেনে আনা হচ্ছে। আজ রাত আটটার দিকে তাঁরা সেন্ট মার্টিন পৌঁছাবেন বলে আশা করা হচ্ছে। তিনি জানান, সাগর এখনো উত্তাল থাকায় টেকনাফ-সেন্ট মার্টিন নৌপথে আজ বিকেল সাড়ে পাঁচটা পর্যন্ত পর্যটকবাহী জাহাজ ও ট্রলার চলাচল বন্ধ থাকায় সেন্ট মার্টিনে প্রায় দেড় শতাধিক পর্যটক আটকা রয়েছেন।
