
তৈরি পোশাকশিল্পের (গার্মেন্টস) সমস্যা নিয়ে বাইরের কারও কাছে না যেতে শ্রমিক সংগঠনের নেতাদের প্রতি অনুরোধ জানিয়েছেন শ্রম ও কর্মসংস্থান প্রতিমন্ত্রী মুজিবুল হক।
আজ মঙ্গলবার বিকেলে সচিবালয়ে পোশাকশিল্পের উন্নয়নের লক্ষ্যে গঠিত ‘আরএমজি বিষয়ক ত্রিপক্ষীয় পরামর্শ পরিষদ’-এর প্রথম সভায় প্রতিমন্ত্রী এ আহ্বান জানান।
সরকার, মালিক ও শ্রমিক পক্ষের ব্যক্তিদের সমন্বয়ে গত ১২ মার্চ এ কমিটি গঠন করা হয়। এ কমিটির সভাপতি শ্রম ও কর্মসংস্থান প্রতিমন্ত্রী।
সভায় মুজিবুল হক বলেন, পোশাকশিল্পের কোনো সমস্যা হলে আলোচনা করে ব্যবস্থা নেওয়া হবে। এখন থেকে যেন কেউ আর এ সমস্যা নিয়ে বাইরের কারও কাছে না যান এবং এ নিয়ে যেন অস্বস্তিকর অবস্থার মধ্যে না পড়তে হয়। তিনি বলেন, পোশাকশিল্পের উন্নয়ন এবং পোশাকশ্রমিক ও সরকারের মধ্যে সুসম্পর্ক গড়াই এই কমিটির উদ্দেশ্য। তবে প্রথম এ সভায় কোনো সিদ্ধান্ত হয়নি।
সভায় সরকারের বিভিন্ন মন্ত্রণালয়ের প্রতিনিধি, মালিক ও শ্রমিকনেতারা উপস্থিত ছিলেন।
