
কুষ্টিয়ার মিরপুর উপজেলায় এসএসসি পরীক্ষার কেন্দ্র থেকে প্রশ্নপত্র বাইরে এনে উত্তরপত্র প্রস্তুতের দায়ে স্থানীয় পত্রিকার এক সাংবাদিককে দুই বছর কারাদণ্ড দিয়েছেন ভ্রাম্যমাণ আদালত। দণ্ডপ্রাপ্ত আনোয়ার হোসেন (৩৮) মিরপুর উপজেলার নওপাড়ার মৃত ইছাহক আলীর ছেলে। তিনি কুষ্টিয়া থেকে প্রকাশিত দৈনিক মাটির ডাক পত্রিকার মিরপুর প্রতিনিধি।
বৃহস্পতিবার পরীক্ষা চলাকালে উপজেলা নির্বাহী কর্মকর্তা (ইউএনও) মাহবুবুর রহমানের নেতৃত্বে ভ্রাম্যমাণ আদালত মিরপুর শহরের সিরাজ চৌধুরী মার্কেটে অভিযান চালিয়ে তাঁকে আটক করে। ভ্রাম্যমাণ আদালত সূত্র জানায়, আনোয়ার হোসেন তাঁর এক সহযোগী তরিকুল ইসলামের মাধ্যমে এসএসসি পরীক্ষার এক কেন্দ্র থেকে পর্দাথবিজ্ঞান পরীক্ষার সৃজনশীল প্রশ্ন মুঠোফোনে ছবি তুলে বাইরে আনেন। পরে দুপুর ১২টার দিকে শহরের সিরাজ চৌধুরী মার্কেটের একটি দোকানে বসে আনোয়ার হোসেন পাঁচটা সাদা কাগজে উত্তরপত্র তৈরি করে তা ফটোকপি করছিলেন। পরে গোপন সংবাদ পেয়ে ভ্রাম্যমাণ আদালত সেখানে অভিযান চালান। তাঁকে আটক করে ইউএনও কার্যালয়ে নেওয়া হয়। পরীক্ষা শেষে এক পরীক্ষার্থীর প্রশ্ন নিয়ে উদ্ধার করা উত্তরপত্রের সঙ্গে মিল পাওয়া যায়। ভ্রাম্যমাণ আদালতের বিচারক ও মিরপুরের ইউএনও মাহবুবুর রহমান সন্ধ্যায় প্রথম আলোকে বলেন, আনোয়ার হোসেন তাঁর দোষ স্বীকার করে ক্ষমা চেয়েছেন। এর আগেও তিনি এ কাজ করেছে বলে জানান।
ইউএনও আরও বলেন, পাবলিক পরীক্ষা (অপরাধ) আইন ১৯৮০ এর ৯ (গ) ধারায় আনোয়ার হোসেনকে দুই বছর বিনাশ্রম কারাদণ্ড দেওয়া হয়েছে। পরে তাঁকে কারাগারে পাঠানো হয়।
