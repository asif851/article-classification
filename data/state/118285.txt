
আজ ২৫ নভেম্বর ‘ইন্টারন্যাশনাল ডে ফর দ্য এলিমিনেশন অব ভায়োলেন্স এগেইনস্ট উইমেন’ বা আন্তর্জাতিক নারী নির্যাতন প্রতিরোধ দিবস। আজ থেকেই শুরু হচ্ছে আন্তর্জাতিক নারী নির্যাতন প্রতিরোধ পক্ষেরও। ১০ ডিসেম্বর বিশ্ব মানবাধিকার দিবস পর্যন্ত পৃথিবীর দেশে দেশে বিভিন্ন কর্মসূচির মাধ্যমে এ পক্ষ পালিত হবে। বাংলাদেশের নারী ও মানবাধিকার সংগঠনগুলোও এ উপলক্ষে বিস্তারিত কর্মসূচি নিয়েছে।নারীর প্রতি সহিংসতা প্রতিরোধে ১৯৮১ সালে লাতিন আমেরিকায় নারীদের এক সম্মেলনে ২৫ নভেম্বর আন্তর্জাতিক নারী নির্যাতন প্রতিরোধ দিবস পালনের ঘোষণা দেওয়া হয়। ১৯৯৩ সালে ভিয়েনায় বিশ্ব মানবাধিকার সম্মেলন দিবসটিকে স্বীকৃতি দেয়। জাতিসংঘ দিবসটি পালনের আনুষ্ঠানিক স্বীকৃতি দেয় ১৯৯৯ সালের ১৭ ডিসেম্বর। বাংলাদেশে নারী নির্যাতনের বিরুদ্ধে আন্তর্জাতিক প্রতিবাদ দিবস উদ্যাপন কমিটি ১৯৯৭ সাল থেকে এই দিবস ও পক্ষ পালন করছে।বাংলাদেশ মহিলা পরিষদ মূলধারার জাতীয় দৈনিকে প্রকাশিত তথ্য সমন্বয় করে তৈরি এক প্রতিবেদনে উল্লেখ করেছে, ২০০৮ থেকে ২০১২ সাল পর্যন্ত দেশে ২৪ হাজার ৬৩১টি নারী নির্যাতনের ঘটনা ঘটেছে। এর মধ্যে চলতি বছরের জানুয়ারি-অক্টোবর পর্যন্ত নির্যাতনের ঘটনা চার হাজার ১৪৬টি।নারী নির্যাতন প্রতিরোধ পক্ষ উপলক্ষে স্টেপস টুয়ার্ডস ডেভেলপমেন্টের উদ্যোগে আজ বিকেল পাঁচটায় ঢাকা বিশ্ববিদ্যালয়ের টিএসসি সড়ক দ্বীপে প্রামাণ্যচিত্র প্রদর্শনী ও আলোচনা সভা হবে। নারীপক্ষ ধানমন্ডির নিজস্ব কার্যালয়ের সামনে আজ বিকেল চারটায় অবস্থান কর্মসূচি পালন করবে।সেন্ট্রাল উইমেন্স ইউনিভার্সিটি: দিবস ও পক্ষ পালন উপলক্ষে সেন্ট্রাল উইমেন্স ইউনিভার্সিটি গতকাল রোববার এক অনুষ্ঠানের আয়োজন করে। এতে শতাধিক ছাত্রী, অধ্যাপক ও প্রভাষকদের উপস্থিতিতে দিবসটির তাৎপর্য ও গুরুত্ব তুলে ধরা হয়। বিশ্ববিদ্যালয়ের উপাচার্য ও রেজিস্ট্রার অধ্যাপক পারভিন হাসান এবং ফেরদৌস আলী নারী নির্যাতন দূরীকরণে সচেতনতা বাড়ানোর ওপর গুরুত্ব দেন। সমাজবিজ্ঞান ও জেন্ডার স্টাডিজ বিভাগের তৃতীয় বর্ষের ছাত্রী মৌসুমী খানম ছাত্রীদের পক্ষে বক্তব্য দেন। অনুষ্ঠানটি পরিচালনা করেন কম্পিউটার বিজ্ঞান ও প্রযুক্তি বিভাগের প্রভাষক আনোয়ারুল কাইয়ুম পাটোয়ারী। নারী নির্যাতন দূরীকরণবিষয়ক প্রামাণ্যচিত্র প্রদর্শনীর মাধ্যমে অনুষ্ঠানটি শেষ হয়।
