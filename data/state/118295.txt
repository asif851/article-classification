
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, আওয়ামী লীগের অধীনে নির্বাচন নিয়ে বিএনপি যে কারচুপির আশঙ্কা করেছিল, প্রধানমন্ত্রীর রাজনৈতিক উপদেষ্টা এইচ টি ইমামের কথায় তা সত্য বলে প্রমাণিত হলো।আজ শুক্রবার সকালে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে মির্জা ফখরুল এ কথা বলেন। গত রাতে অনুষ্ঠিত বিএনপির স্থায়ী কমিটির বৈঠকের সিদ্ধান্ত প্রস্তাবগুলো তিনি তুলে ধরেন।মির্জা ফখরুল বলেন, বৈঠকে সাবেক অর্থমন্ত্রী কিবরিয়া হত্যা মামলায় সম্পূরক অভিযোগপত্র দাখিলের ব্যাপারে বিএনপি তীব্র নিন্দা জানিয়েছে। বিএনপি মনে করে, ১০ বছর পর তৃতীয়বারের মতো অভিযোগপত্র দিয়ে সিলেটের মেয়র আরিফুল হক ও হবিগঞ্জের মেয়রকে রাজনৈতিক কারণে জড়ানো হয়েছে।এই মামলায় বিএনপির সাবেক নেতা হারিছ চৌধুরীর বিষয়ে মির্জা ফখরুল কোনো কথা বলেননি।মির্জা ফখরুল জানান, ৮ নভেম্বর তাঁদের ঢাকায় সমাবেশ করতে না দেওয়া এবং পরবর্তী সময়ে ৯ নভেম্বর বিএনপির কর্মসূচিতে বিভিন্ন জায়গায় পুলিশের হামলা চালানোর ঘটনায় সভায় নিন্দা জানানো হয়। জিয়াউর রহমানকে নিয়ে শেখ হাসিনা ও আওয়ামী লীগের নেতৃবৃন্দসহ হাসানুল হক ইনুর বক্তব্যের নিন্দা জানানো হয়।এক প্রশ্নের জবাবে মির্জা ফখরুল বলেন, বিএনপি আন্দোলনে আছে। কর্মসূচিও দেওয়া হবে।
