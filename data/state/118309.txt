
ময়মনসিংহের তারাকান্দা উপজেলায় একটি হত্যা মামলায় চার আসামিকে মৃত্যুদণ্ড ও ১০ হাজার টাকা করে অর্থদণ্ড দিয়েছেন আদালত। আজ সোমবার বিকেলে জেলার অতিরিক্ত দায়রা জজ চতুর্থ আদালতের বিচারক মোহাম্মদ জহিরুল কবির এ রায় ঘোষণা করেন।
মৃত্যুদণ্ড পাওয়া আসামিরা হলেন মীর জাহান, এমদাদুল হক ওরফে এমদা, আনিসুর রহমান ও জিয়ারুল হক। একই সঙ্গে আদালত এই চারজনকে ডাকাতির দায়ে ১০ বছরের কারাদণ্ড ও পাঁচ হাজার টাকা করে অর্থদণ্ড দিয়েছেন।
ময়মনসিংহের দায়রা জজ আদালত সূত্রে জানা যায়, তারাকান্দা উপজেলার মধুপুর গ্রামের একটি বাড়িতে ২০০৮ সালের ১৫ অক্টোবর রাতে ডাকাতির ঘটনা ঘটে। এ সময় ডাকাতদের হামলায় ওই বাড়ির গৃহকর্তা আব্দুর রাজ্জাক মারা যান। এ ঘটনায় নিহতের স্বজন হজরত আলী বাদী হয়ে তারাকান্দা থানায় এই চারজনের বিরুদ্ধে মামলা করেন। পরে রাষ্ট্রপক্ষ মামলাটি পরিচালনা করে।
