
নাটোরের সিংড়া উপজেলার পাঁচবাড়িয়া এলাকায় সার্কাসের একটি হাতি পা দিয়ে চেপে তার মাহুতকে  মেরে ফেলেছে। নিহত মাহুতের নাম রবিউল ইসলাম। তাঁর বাড়ি বগুড়ার মাটিডালি এলাকায়। আজ রোববার সন্ধ্যায় এই দুর্ঘটনা ঘটে।
স্থানীয় ইউপি সদস্য (৮ নং ওয়ার্ড) আবুল কালাম আজাদ বলেন, বুলবুল সার্কাস নামের একটি সার্কাসের হাতিটিকে দিয়ে সারা দিন বিভিন্ন এলাকায় চাঁদা উঠিয়েছে মাহুত রবিউল। বিশ্রামের জন্য সন্ধ্যায় তিনি হাতিটিকে ইটভাটার ঢিবিতে রাখেন। পৌনে ছয়টার দিকে রবিউল হাতিটিকে ঢিবি থেকে দ্রুত নামানোর চেষ্টা করছিলেন। এ সময় হাতিটি বিরক্ত হয়ে রবিউলকে শুঁড় দিয়ে মাটিতে ফেলে দেয়। পেটের ওপর পা তুলে চাপ দিলে নাড়িভুঁড়ি বের হয়ে ঘটনাস্থলেই রবিউলের মৃত্যু হয়।খবর পেয়ে সিংড়া থানার পুলিশ এসে লাশ উদ্ধার করে থানায় নিয়ে যায়। পুলিশ এলাকাবাসীর সহযোগিতায় হাতিটিকে ঘটনাস্থলে আটক করে রাখে। সিংড়া থানার উপপরিদর্শক (এসআই) সাইফুল ইসলাম ঘটনার সত্যতা নিশ্চিত করেছেন।
