
বিরোধী দলের কঠোর আন্দোলনের হুমকির বিষয়ে আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম বলেছেন, ‘আন্দোলন করে কোনো লাভ হবে না। এতে সমাধান আসবে না।’ আজ বৃহস্পতিবার সকালে রাজধানীর বনানী কবরস্থানে ১৫ আগস্টে নিহত ব্যক্তিদের কবরে শ্রদ্ধা নিবেদন শেষে সাংবাদিকদের প্রশ্নের জবাবে এ কথা বলেন সৈয়দ আশরাফ।স্থানীয় সরকারমন্ত্রী বলেন, অসাম্প্রদায়িক ও মুক্তিযুদ্ধের চেতনায় বাংলাদেশকে গড়তে আওয়ামী লীগ বদ্ধপরিকর। সব রাজনৈতিক দলকে মুক্তিযুদ্ধের চেতনা লালন করার পরামর্শ দেন তিনি।সৈয়দ আশরাফ বলেন, ‘পনেরোই আগস্টের শোককে শক্তিতে পরিণত করতে হবে।’এ বছর ১৫ আগস্টে বিরোধীদলীয় নেতা খালেদা জিয়া জন্মদিন পালন করেননি—এ প্রসঙ্গে সাংবাদিকদের এক প্রশ্নের জবাবে সৈয়দ আশরাফ বলেন, ‘এখনো তো সময় ফুরিয়ে যায়নি। দেখা যাক তাঁরা কী করেন।’বনানী কবরস্থানে শ্রদ্ধা নিবেদনের সময় আওয়ামী লীগের উপদেষ্টা পরিষদের সদস্য তোফায়েল আহমেদ, আমির হোসেন আমুসহ মন্ত্রিপরিষদের বেশ কয়েকজন সদস্য উপস্থিত ছিলেন।

