
চামড়া শিল্প রক্ষা ঐক্য পরিষদ ঘোষিত নয় দফা দাবি বাস্তবায়নে কালো পতাকা মিছিল করেছে বন্ধ হয়ে যাওয়া ট্যানারিগুলোর মালিক-শ্রমিক ও এই খাত-সংশ্লিষ্ট ব্যক্তিরা।
আজ বুধবার বেলা ১১টার দিকে হাজারীবাগের ঢাকা ট্যানারির মোড় থেকে এই মিছিল শুরু হয়। পরে মিছিলটি ইনস্টিটিউট অব লেদার ইঞ্জিনিয়ারিং অ্যান্ড টেকনোলজির সামনে থেকে জিগাতলা, পুরান কাঁচাবাজার ও শেরেবাংলা রোড ঘুরে আবার আগের জায়গায় ফিরে আসে।
মিছিল উপলক্ষে শ্রমিকেরা প্রথমে নিজ নিজ কারখানার সামনে হাজির হন। পরে সেখান থেকে জোটবদ্ধ হয়ে ঢাকা ট্যানারির মোড়ে আসেন। মিছিলে শত শত পুরুষ শ্রমিকের সঙ্গে নারীদের উপস্থিতিও ছিল চোখে পড়ার মতো। এ সময় স্লোগানে স্লোগানে মুখরিত হয়ে ওঠে গোটা হাজারীবাগ এলাকা।
মিছিল শেষে এক সংক্ষিপ্ত সমাবেশে বাংলাদেশ ফিনিশড লেদার, লেদার গুডস অ্যান্ড ফুটওয়্যার এক্সপোর্টার্স অ্যাসোসিয়েশনের সভাপতি মহিউদ্দিন আহমেদ বলেন, ‘প্রধানমন্ত্রী চামড়াকে এ বছরের “বর্ষপণ্য” ঘোষণা করেছেন। এ খাতে ৬০০ কোটি ডলার রপ্তানি আয়ের লক্ষ্য নিয়ে কাজ চলছিল। কিন্তু সবকিছু ধ্বংস হয়ে গেল। কারখানাগুলোতে দেড় হাজার কোটি টাকার চামড়া মজুত রয়েছে। এই খাতে মোট বিনিয়োগ আড়াই হাজার কোটি টাকার বেশি। রপ্তানিও বন্ধ। এখন আমরা বুঝতে পারছি না আগামী দিনগুলো কীভাবে চলবে।’ মহিউদ্দিন আহমেদ আরও বলেন, ‘আজ হাজারীবাগে পরিবেশদূষণের কথা বলে আমাদের সাভারে চলে যেতে বলা হচ্ছে। সাভারে যে পরিবেশদূষণ হবে না, সেই নিশ্চয়তা কে দেবে? আমরা সরকারের কাছে নিরাপদ বিনিয়োগের নিশ্চয়তা চাই।’ এ পর্যায়ে সাভারের হেমায়েতপুরে পরিবেশবান্ধব উৎপাদনের জন্য যত দ্রুত সম্ভব আন্তর্জাতিক মানের কেন্দ্রীয় বর্জ্য পরিশোধনাগার (সিইটিপি) চালুর দাবি জানান তিনি।
সমাবেশে আরও বক্তব্য দেন বাংলাদেশ ট্যানার্স অ্যাসোসিয়েশনের সাধারণ সম্পাদক মো. শাখাওয়াত উল্লাহ, ট্যানারি ওয়ার্কার্স ইউনিয়নের সভাপতি আবুল কালাম আজাদ প্রমুখ। এর আগে ৮ এপ্রিল পরিবেশ অধিদপ্তর হাজারীবাগের ট্যানারিগুলোর সেবা সংযোগ বন্ধ করে দেওয়ার পর দেশের চামড়া খাতের ১৩টি সংগঠনের সমন্বয়ে চামড়া শিল্প রক্ষা ঐক্য পরিষদ গঠিত হয়। ১০ এপ্রিল ঐক্য পরিষদ আয়োজিত এক মহাসমাবেশ থেকে নয় দফা দাবি ঘোষণা করা হয়। সেখানে কারখানা বন্ধ থাকাকালে শ্রমিক ও কর্মচারীদের বেতন-ভাতা পরিশোধের জন্য সরকারের কাছে এককালীন অর্থ বরাদ্দ চান ট্যানারি মালিকেরা। এ ছাড়া কারখানার উৎপাদন বন্ধ হওয়ায় যেসব রপ্তানি আদেশ বাতিল হবে এবং ক্রেতারা যে ক্ষতিপূরণ দাবি করবেন, সেই অর্থও সরকারের কাছে দাবি করেন তাঁরা।
 
 
