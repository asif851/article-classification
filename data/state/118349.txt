
আদালতের নির্দেশনা অনুসারে এক শিক্ষকের বেতন ভাতা পরিশোধ না হওয়ায় জাতীয় বিশ্ববিদ্যালয়ের উপাচার্য হারুনুর রশিদের প্রতি আদালত অবমাননার রুল দিয়েছেন উচ্চ আদালত। আদালতের নির্দেশনা অনুসরণ না হওয়ায় কেন তাঁর বিরুদ্ধে আদালত অবমাননার কার্যক্রম শুরু হবে না, তা দুই সপ্তাহের মধ্যে উপাচার্যকে জানাতে বলা হয়েছে। 
বিচারপতি মো. আশফাকুল ইসলাম ও বিচারপতি আশিস রঞ্জন দাশের সমন্বয়ে গঠিত হাইকোর্ট বেঞ্চ এক আবেদনের শুনানি নিয়ে আজ মঙ্গলবার এ রুল দেন।
আদালতে আবেদনকারী জাতীয় বিশ্ববিদ্যালয়ের প্রভাষক মো. হাফিজুর রহমানের পক্ষে শুনানিতে ছিলেন আইনজীবী আবদুর রব চৌধুরী ও মো. গিয়াসউদ্দিন।
পরে আইনজীবী মো. গিয়াসউদ্দিন আদেশের বিষয়টি জানিয়ে প্রথম আলোকে বলেন, এক রিট আবেদনের পরিপ্রেক্ষিতে ২০১৬ সালের ২২ আগস্ট হাইকোর্ট হাফিজুর রহমানকে জাতীয় বেতনস্কেল ১৯৯৭,২০০৫, ২০০৯ ও ২০১৫ অনুসারে বেতন ভাতা দিতে জাতীয় বিশ্ববিদ্যালয় কর্তৃপক্ষকে নির্দেশ দিয়েছিলেন। এ নির্দেশনা প্রতিপালন না হওয়ায় গত ৪ জুন আদালত অবমাননার অভিযোগে আবেদনটি করা হয়। শুনানি নিয়ে আদালত ওই রুল দেন।
