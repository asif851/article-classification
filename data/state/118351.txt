
তথ্যমন্ত্রী হাসানুল হক ইনু খালেদা জিয়াকে জঙ্গি আর হারিকেন ছেড়ে প্রধানমন্ত্রী শেখ হাসিনার দেওয়া ল্যাপটপ-মোবাইল হাতে নেওয়ার আহ্বান জানিয়েছেন।
আজ রোববার দুপুরে রাজধানীর একটি অভিজাত হোটেলে ডাটা সফট্ সিস্টেমস বাংলাদেশ লিমিটেড উদ্ভাবিত ‘টিভি গাইড বাংলাদেশ’ মোবাইল অ্যাপ্লিকেশন (অ্যাপ) এর উদ্বোধনী অনুষ্ঠানে তিনি বক্তব্য রাখেন। তথ্য মন্ত্রণালয়ের এক বিজ্ঞপ্তিতে এ কথা জানানো হয়েছে।অনুষ্ঠানের প্রধান অতিথি তথ্যমন্ত্রী বলেন, ‘২০০৯ সালে প্রধানমন্ত্রী শেখ হাসিনার ডিজিটাল বাংলাদেশ গড়ার অঙ্গীকারকে কটাক্ষ করে খালেদা জিয়া বলেছিলেন, হারিকেন-কেরোসিন দিয়ে ডিজিটাল বাংলাদেশ হবে না। আজ সুদূর পল্লিতে যেমন বিদ্যুৎ পৌঁছেছে তেমনি অপটিক্যাল ফাইবারের পাশাপাশি ব্রডব্যান্ড এবং মোবাইলের থ্রি-জি সংযোগ পৌঁছে দিয়ে আমরা ডিজিটাল বাংলাদেশ গড়ছি। তাই, খালেদা জিয়াকে বলছি, জঙ্গি ছাড়ুন, হারিকেন-কেরোসিন ছাড়ুন, প্রধানমন্ত্রী শেখ হাসিনার দেওয়া ল্যাপটপ-মোবাইল হাতে নিন।’ডাটা সফট্ এর উদ্যোগকে তথ্যপ্রযুক্তির ক্ষেত্রে একটি প্রশংসনীয় পদক্ষেপ বলে বর্ণনা করেন হাসানুল হক ইনু। তিনি জানান, যুগোপযোগী সাইবার আইন ও আদালত গঠন করতে সরকার পিছপা হবে না।ডাটা সফট্ এর ব্যবস্থাপনা পরিচালক মাহাবুব জামানের সভাপতিত্বে অনুষ্ঠানে অন্যান্যের মধ্যে বাংলাদেশ ফেডারেল সাংবাদিক ইউনিয়নের একাংশের সভাপতি মঞ্জুরুল আহসান বুলবুল, এসএ টেলিভিশনের অনুষ্ঠান উপদেষ্টা খ ম হারুন ও বাংলাদেশ টেলিভিশনের সাবেক মহাপরিচালক ম হামিদও বক্তব্য রাখেন।
