
জয়পুরহাটের পাঁচবিবি উপজেলার হাটখোলা সীমান্তে গত শনিবার রাতে বর্ডার গার্ড বাংলাদেশের (বিজিবি) গুলিতে এক ভারতীয় নিহত হয়েছেন। তাঁর নাম মো. মজিবুর রহমান (১৯)। বাড়ি ভারতের দক্ষিণ দিনাজপুর জেলার হিলি থানার লস্করপুর গ্রামে।জয়পুরহাট-৩ বর্ডার গার্ড ব্যাটালিয়নের অধিনায়ক লে. কর্নেল খসরু সাব্বির আলী জানান, শনিবার রাত সোয়া তিনটার দিকে ৩০-৪০ জন ভারতীয় চোরাকারবারি গরু নিয়ে হাটখোলা সীমান্ত দিয়ে বাংলাদেশের অভ্যন্তরে ২০০ মিটার ঢুকে পড়ে। এ সময় হাটখোলা বিওপি ক্যাম্পের বিজিবি সদস্যরা তাদের চ্যালেঞ্জ করলে চোরাকারবারিরা বিজিবির ওপর ধারালো অস্ত্র নিয়ে চড়াও হয়। এতে বিজিবির নায়েক মোশারফ হোসেন ও সদস্য মতিয়ার রহমান আহত হন। এ সময় বিজিবির সদস্যরা আত্মরক্ষার্থে তিনটি গুলি ছুড়লে ভারতীয় চোরাকারবারিরা পালিয়ে যান। তবে মজিবুর রহমান গুলিবিদ্ধ হয়ে নিহত হন। বিজিবির আহত দুই সদস্যকে ব্যাটালিয়ন সদরের হাসপাতালে চিকিৎসা দেওয়া হচ্ছে।খসরু সাব্বির আলী আরও জানান, গতকাল রোববার পতাকা বৈঠকের পর মজিবুরের লাশ বিএসএফ নিয়ে গেছে।
