
চট্টগ্রামের পটিয়ার মইজ্যারটেক এলাকায় গতকাল বৃহস্পতিবার সকালে এহসান স্টিল রি-রোলিং কারখানায় অগ্নিকাণ্ডের ঘটনা ঘটেছে।চট্টগ্রাম ফায়ার সার্ভিস ও কারখানা কর্তৃপক্ষ সূত্রে জানা গেছে, গতকাল সকাল সাড়ে সাতটার দিকে হঠাৎ বৈদ্যুতিক শর্টসার্কিট থেকে কারখানায় অগ্নিকাণ্ডের সূত্রপাত হয়। এতে কারখানার বিভিন্ন যন্ত্রপাতি, জেনারেটর, বৈদ্যুতিক ট্রান্সফরমারসহ বিভিন্ন মালামাল পুড়ে গেছে। ঘটনার পর পর চট্টগ্রাম লামার বাজার ফায়ার সার্ভিস ও কালুরঘাট ফায়ার সার্ভিসের দুটি দল এসে প্রায় ১০টার দিকে আগুন সম্পূর্ণভাবে নিয়ন্ত্রণে আনে।কারখানার ব্যবস্থাপক নুরুল আবছার বলেন, কারখানার দুটি ইউনিটই ক্ষতিগ্রস্ত হয়েছে। এতে প্রায় ১০০ থেকে ১২০কোটি টাকা ক্ষতি হয়েছে বলে তিনি দাবি করেন।চট্টগ্রাম ফায়ার সার্ভিসের বিভাগীয় নিয়ন্ত্রণ কার্যালয় থেকে বলা হয়েছে, এতে এক কোটি ১৫ লাখ টাকার ক্ষতি হয়েছে। এতে পাঁচ কোটি টাকার মালামাল উদ্ধার করা হয়।কর্ণফুলী থানার কর্তব্যরত কর্মকর্তা মোহাম্মদ শাহ আলম বলেন, এ ব্যাপারে কারখানার ব্যবস্থাপক (প্রশাসন) নুরুল ইসলাম কর্ণফুলী থানায় সাধারণ ডায়েরি করেছেন।
