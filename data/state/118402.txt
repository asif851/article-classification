
জয়পুরহাটের আক্কেলপুর থানায় অঘোষিত ‘লাইনম্যান’ পদ পেতে সরকারি দল সমর্থিত কয়েকজন নেতা দৌড়ঝঁাপ শুরু করেছেন৷ পদটির জন্য তাঁরা সরকারদলীয় স্থানীয় এক নেতা ও থানার ভারপ্রাপ্ত কর্মকর্তার (ওসি) কাছে তদবির করছেন বলেও অভিযোগ উঠেছে৷লাইনম্যান পদে একাধিক প্রার্থী থাকায় পুলিশের মাসোহারার ইজারার ডাকও চার গুণ বেড়ে গেছে৷ তবে এখন পর্যন্ত এ পদে কাউকে নিয়োগের জন্য চূড়ান্ত করা হয়নি বলে থানার একটি সূত্র নিশ্চিত করেছে৷স্থানীয় লোকজন জানান, চোরাকারবািররা আক্কেলপুরকে ট্রানজিট হিসেবে ব্যবহারের জন্য ভারতীয় শািড়, থ্রিপিস, মসলা, মাদকসহ বিভিন্ন পণ্য ট্রেন ও বাসে করে নিয়ে আসে৷ দিনাজপুরের হিলি বন্দর থেকে আনা এসব চোরাইপণ্য আক্কেলপুর শহরের রেলস্টেশন, রেলগেট, পূর্ব আমুত্তসহ বিভিন্ন স্থানে খালাস করা হয়৷ পরে তা রাজধানী ঢাকাসহ দেশের বিভিন্ন স্থানে পাঠানো হয়৷ পণ্য ওঠানামার সময় লাইনম্যান ও তাঁর লোকজন চাঁদা আদায় করেন৷ এ ছাড়া চিহ্নিত চোরাকারবািরদের কাছ থেকেও টাকা তোলা হয়৷ থানার নিয়োগকৃত ওই লাইনম্যানকে মাসোহারা দিলে পুলিশ চোরাকারবারিদের গ্রেপ্তার বা পণ্য আটক করে না৷থানা-পুলিশের একটি সূত্র ও রাজনৈতিক দলের কয়েকজন নেতা জানান, নতুন সরকার এলে দলের লোকজনকে লাইনম্যান পদে অলিখিতভাবে নিয়োগ করা হয়৷ মূল লাইনম্যান আড়ালে থেকে তাঁর আস্থাভাজন লোকজন দিয়ে চাঁদা তোলেন৷ এত দিন থানার অঘোষিত ওই পদে লোক নিয়োগের বিষয়টি গোপন ছিল৷ আওয়ামী লীগ নেতাদের অনুরোধে ওই পদে থাকা উপজেলা আওয়ামী লীগের সদস্য আশরাফুজ্জামানকে সম্প্রতি লাইনম্যানের পদ থেকে সরিয়ে দেওয়া হয়৷ আশরাফুজ্জামান ২০০৮ থেকে চলতি বছরের এপ্রিল পর্যন্ত লাইনম্যানের দায়িত্ব পালন করেছেন৷ সম্প্রতি ওই পদের জন্য নেতা-কর্মীরা দৌড়ঝাঁপ শুরু করলে লাইনম্যান নিয়োগের বিষয়টি জানাজানি হয়৷থানার একাধিক পুলিশ সদস্যের সঙ্গে কথা বলে জানা গেছে, আশরাফুজ্জামানকে লাইনম্যান পদ থেকে সরিয়ে দেওয়ার পর পৌর আওয়ামী লীগের পাঁচ নম্বর ওয়ার্ডের সভাপতি ডি এম লোকমান হোসেন ও একই ওয়ার্ডের আওয়ামী লীগের সমর্থক আসলাম হোসেনসহ কয়েকজন ওই পদটি পেতে তদবির করছেন৷ আগের লাইনম্যান প্রতিমাসে পাঁচ হাজার টাকা করে থানায় মাসোহারা দিতেন৷ এখন লাইনম্যান পদে একাধিক প্রতিদ্বন্দ্বী থাকায় প্রতিমাসে মাসোহারার ডাক ২০ হাজার টাকায় উঠেছে৷ তবে এখনো কাউকে লাইনম্যান পদে চূড়ান্ত করা হয়নি৷আওয়ামী লীগ নেতা লোকমান হোসেন বলেন, লাইনম্যানের পদটি অবৈধ হলেও থানায় দীর্ঘদিন ধরে তা চালু আছে৷ আগে একজন লাইনম্যান ছিলেন। তাঁকে ওই পদ থেকে সরিয়ে দেওয়া হয়েছে৷ এ কারণে তিনি নিজেই লাইনম্যানের দায়িত্ব নেওয়ার চেষ্টা করছেন৷ নিজের নামে লাইনম্যানের দায়িত্ব নিলেও দলের বেকার ছেলেদের তিনি ওই কাজে লাগাবেন বলে জানান৷আসলাম হোসেন বলেন, ‘আমি বেকার আছি৷ তাই লাইনম্যানের কাজ করতে চেয়েছিলাম৷ কিন্তু লোকমান হোসেনও লাইনম্যানের কাজ চাইছেন৷ থানা-পুলিশ এখনো কাউকেই লাইনের টাকা তোলার অনুমতি দেয়নি৷’আক্কেলপুর উপজেলা আওয়ামী লীগের সাধারণ সম্পাদক গোলাম মাহফুজ চৌধুরী বলেন, অবৈধ কোনো কাজেই দল কাউকে সমর্থন করবে না৷থানার ভারপ্রাপ্ত কর্মকর্তা (ওসি) আবুল কালাম আজাদ বলেন, লাইনম্যান বলে থানায় কোনো পদ নেই৷ ওই পদের জন্য কারও তদবির করার প্রশ্নই আসে না৷ থানা-পুলিশের নামে কেউ চোরাকারবারিদের কাছ থেকে টাকা নিলে তাঁর বিরুদ্ধে আইনানুগ ব্যবস্থা নেওয়া হবে৷
