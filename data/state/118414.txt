
রাজধানীর প্রেসক্লাবের সামনে আজ শনিবার সকালে বাসের ধাক্কায় এম এ সাত্তার নামের জাতীয় গোয়েন্দা সংস্থার (এনএসআই) এক সদস্য নিহত হয়েছেন। নাম প্রকাশ না করার শর্তে ওই এলাকায় দায়িত্ব পালনরত পুলিশের এক কনস্টেবলের তথ্যমতে, আজ সকালে সাত্তার প্রেসক্লাবের সামনে দায়িত্ব পালন করছিলেন। সাড়ে আটটার দিকে সায়েদাবাদ থেকে গাবতলী রুটের একটি ‘আট নম্বর’ বাস সাত্তারকে ধাক্কা দেয়। এতে তিনি গুরুতর আহত হন। পরে তাঁকে উদ্ধার করে ঢাকা মেডিকেল কলেজ হাসপাতালে নেওয়া হয়। ঢাকা মেডিকেল কলেজ হাসপাতাল সূত্রে জানা যায়, সকাল নয়টার দিকে সাত্তারকে হাসপাতালের জরুরি বিভাগে নেওয়া হলে কর্তব্যরত চিকিৎসা কর্মকর্তা তাঁকে মৃত ঘোষণা করেন। ঢাকা মেডিকেল কলেজ হাসপাতাল-১ এর পুলিশ ক্যাম্পের দায়িত্বপ্রাপ্ত কর্মকর্তা উপপরিদর্শক (এসআই) মোজাম্মেল হক জানান, সাত্তারের লাশ হাসপাতালের জরুরি বিভাগের মর্গে রাখা হয়েছে।
