

ক্ষোভ–দুঃখ–উদ্বেগ
কওমি মাদ্রাসার স্বীকৃতি, সুপ্রিম কোর্ট চত্বর থেকে ভাস্কর্য অপসারণের দাবি এবং বর্ষবরণ আয়োজনের বিরোধিতা—এসব ঘটনাকে বিচ্ছিন্ন হিসেবে দেখছেন না দেশের বিশিষ্টজনেরা। তাঁরা ক্ষোভ–দুঃখ–উদ্বেগ প্রকাশ করেছেন
এ কথা সত্য যে দেশে সাম্প্রদায়িক শক্তির উত্থান ঘটেছে। এতে রাজনৈতিক শক্তির সমর্থন আছে বলে শঙ্কা হয়। সরকার কওমি মাদ্রাসার সনদকে স্বীকৃত দিল। ইংরেজি, বাংলা, কওমি মাদ্রাসাভিত্তিক আলাদা আলাদা শিক্ষাব্যবস্থার পরিবর্তে আমরা বরাবর একমুখী শিক্ষাব্যবস্থার কথা বলে আসছি। সরকারের এই সিদ্ধান্তের কারণে আমরা মুক্তিযুদ্ধের চেতনার আলোকে যে শিক্ষাব্যবস্থার কথা বলে আসছিলাম, কার্যত সেখান থেকে সরে গেলাম। এখন যা হলো তা দিয়ে আধুনিক, ধর্মনিরপেক্ষ রাষ্ট্র হবে না।
সুপ্রিম কোর্টের সামনে থেকে ভাস্কর্য অপসারণ সম্পর্কে যে বক্তব্য এসেছে, তার সঙ্গে আমরা একমত নই। ভাস্কর্য ও মূর্তির পার্থক্য বুঝতে হবে। নন্দনতত্ত্বের দৃষ্টি থেকে ভাস্কর্যটি কেমন তা নিয়ে আলোচনা হতে পারে। কিন্তু জঙ্গিবাদী সংগঠনের হুমকি-ধমিকর মুখে এটি সরিয়ে নেওয়া হচ্ছে। এর সঙ্গে আমরা সহমত পোষণ করি না।
বর্ষবরণের অনুষ্ঠান নিয়ে আমাদের মধ্যে আশঙ্কা ছিল। আমাদের ওপর নানাবিধ চাপ। মৌলবাদী সংগঠনের চাপ, সরকারের চাপ। বর্ষবরণের অনুষ্ঠান হাজার বছরের পুরোনো অনুষ্ঠান। জাতি, ধর্ম, রাজনৈতিক পরিচয়—সবকিছুর ঊর্ধ্বে থেকে ঐতিহ্যবাহী এই অনুষ্ঠান পালিত হয়। রমনার বটমূলে হামলার মধ্য দিয়ে এর ওপর প্রথম আঘাত আসে। ওই হামলার পরও সরকার সেভাবে সাড়া দেয়নি। সে কারণেই আজ চট্টগ্রামের দেয়াললিখন, আল্পনা মুছে দেওয়ার ঘটনা ঘটল। এ দায় সরকারকে নিতে হবে।
বিকেল পাঁচটার মধ্যে বর্ষবরণের অনুষ্ঠান শেষ করার যে নির্দেশনা এসেছে, আমরা সংস্কৃতিকর্মীরা তা মানব না। আমরা অনুষ্ঠান চালিয়ে যাব।
নাসির উদ্দীন ইউসুফ: সাংস্কৃতিক ব্যক্তিত্ব
