
সেন্ট মার্টিনের অদূরে বঙ্গোপসাগর থেকে আজ সোমবার দুপুরে সমুদ্রপথে অবৈধভাবে মালয়েশিয়া যাওয়ার চেষ্টাকালে একটি ট্রলার থেকে ৫৯৫ জনকে আটক করেছে বাংলাদেশ নৌবাহিনী। আটক লোকজনের মধ্যে ১৪ জন মাঝি-মাল্লা এবং ২০ জন নারী ও শিশু। ট্রলারটি জব্দ করা হয়েছে।
নৌবাহিনীর চট্টগ্রাম চোরাচালান প্রতিরোধের দায়িত্বপ্রাপ্ত কমান্ডার জসীম উর জামান জানান, বেলা দুইটার দিকে তাঁদের টহল জাহাজ বিএন দুর্জয় সেন্ট মার্টিন দ্বীপের অদূরে প্রায় ১০০ নটিক্যাল মাইল দক্ষিণ -পশ্চিম বঙ্গোপসাগর দিয়ে অবৈধভাবে মালয়েশিয়া যাওয়ার চেষ্টাকালে ট্রলারটিকে আটক করে। তিনি বলেন, ট্রলারটি থাইল্যান্ডের বলে তাঁরা জানতে পেরেছেন।
নৌবাহিনীর সেন্ট মার্টিন স্টেশনের লে. কমান্ডার মোস্তফা কামাল জানান, জব্দ করা ট্রলারসহ যাত্রীদের নিয়ে নৌবাহিনীর টহল জাহাজটি সেন্ট মার্টিনের উদ্দেশে রওনা হয়েছে। তাদের টেকনাফ থানা পুলিশের কাছে সোপর্দ করা হবে। তিনি আরও বলেন, আটক লোকজনের মধ্যে মিয়ানমার ও বাংলাদেশের নাগরিক রয়েছে।
