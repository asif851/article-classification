
বিকল্পধারা বাংলাদেশের সভাপতি ও সাবেক রাষ্ট্রপতি এ কিউ এম বদরুদ্দোজা চৌধুরী বলেছেন, প্রধানমন্ত্রী নতুন মন্ত্রিসভাকে সর্বদলীয় সরকার বলে যে দাবি করছেন, তা বিস্ময়কর এবং অসত্য বক্তব্য। আজ মঙ্গলবার এক বিবৃতিতে তিনি এ কথা বলেন।এ কিউ এম বদরুদ্দোজা চৌধুরী আরও বলেন, নবগঠিত মন্ত্রিসভায় মহাজোটের বাইরে কেউ নেই। সুতরাং এই সরকার মোটেও সর্বদলীয় সরকার নয়; বরং মহাজোট সরকারকে পুনর্গঠিত করা হয়েছে। এইচ এম এরশাদকে সন্তুষ্ট করার জন্যই মন্ত্রিসভায় তাঁর দলের সদস্যসংখ্যা বাড়ানো হয়েছে মাত্র। এর ফলে এই সরকারের সর্বদলীয় কোনো রূপ নেই। যতক্ষণ পর্যন্ত প্রধান বিরোধী দলের সদস্যরা এই সরকারে সম্পৃক্ত হতে রাজি হবেন না, ততক্ষণ পর্যন্ত এই সরকার মহাজোট সরকার।বি. চৌধুরী বলেন, জনগণের দাবি নির্দলীয় নিরপেক্ষ সরকার। এই দাবি পূরণ না হওয়া পর্যন্ত নিরপেক্ষ নির্বাচনও হবে না। বৃহত্তর স্বার্থে নির্বাচনের আগে, নির্বাচনের সময় ও নির্বাচনের পরবর্তী সময় সহিংসতা প্রতিরোধের স্বার্থে নির্দলীয় নিরপেক্ষ সরকারের অধীনে নির্বাচন অনুষ্ঠান যত দ্রুত হয়, ততই দেশের জন্য মঙ্গল বলে তিনি মন্তব্য করেন।
