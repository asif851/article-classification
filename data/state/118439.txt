
সুপ্রিম কোর্টের আপিল বিভাগে দেলাওয়ার হোসাইন সাঈদীর আমৃত্যু কারাদণ্ডাদেশের প্রতিবাদে জামায়াতে ইসলামীর ডাকা হরতাল শুরু হয়েছে।আজ বৃহস্পতিবার ও আগামী রোববার সারা দেশে এই হরতাল ডেকেছে জামায়াত। দুই দিনই ভোর ছয়টা থেকে পরদিন ভোর ছয়টা পর্যন্ত এ হরতাল হবে।হরতালের প্রথম দিন আজ সকাল সাড়ে আটটা পর্যন্ত কোথাও বড় ধরনের কোনো অপ্রীতিকর ঘটনার খবর পাওয়া যায়নি। তবে হরতালের সমর্থনে ছোটখাটো পিকেটিং ও মিছিলের খবর পাওয়া গেছে।রাজধানীর রাজপথে গণপরিবহনসহ বিভিন্ন ধরনের যানবাহন চলছে। তবে যানবাহনের সংখ্যা স্বাভাবিক দিনের তুলনায় কিছুটা কম। রাজধানীর জীবনযাত্রা স্বাভাবিক রয়েছে।মুক্তিযুদ্ধকালে মানবতাবিরোধী অপরাধের দায়ে জামায়াতে ইসলামীর নায়েবে আমির দেলাওয়ার হোসাইন সাঈদীকে মৃত্যুদণ্ডের পরিবর্তে আমৃত্যু কারাদণ্ডের আদেশ দিয়েছেন আপিল বিভাগ।প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ গতকাল বুধবার এ রায় ঘোষণা করেন।গত বছরের ২৮ ফেব্রুয়ারি সাঈদীকে মৃত্যুদণ্ডাদেশ দিয়েছিলেন আন্তর্জাতিক অপরাধ ট্রাইব্যুনাল-১।আপিল বিভাগের রায় ঘোষণার দুই ঘণ্টার মাথায় গতকাল দুপুর সোয়া ১২টার দিকে এক যৌথ বিবৃতিতে জামায়াতের ভারপ্রাপ্ত আমির মকবুল আহমাদ ও ভারপ্রাপ্ত সেক্রেটারি জেনারেল শফিকুর রহমান প্রতিবাদ কর্মসূচির ঘোষণা দেন।আজ ও আগামী রোববার সারা দেশে হরতালের পাশাপাশি আগামীকাল শুক্রবার সাঈদীর জন্য ‘দোয়া’ ও পরদিন শনিবার সারা দেশে বিক্ষোভের কর্মসূচি দিয়েছে দলটি।
