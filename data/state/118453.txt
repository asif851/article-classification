
রংপুর মেডিকেল কলেজ হাসপাতালের মেডিসিন বিভাগে ইন্টার্ন চিকিৎসকেরা কর্মবিরতি প্রত্যাহার করেছেন। এক রোগীর স্বজনদের কাছে ইন্টার্ন চিকিৎসকের লাঞ্ছনার ঘটনায় গতকাল মঙ্গলবার সন্ধ্যার পর হঠাৎই কর্মবিরতি শুরু করেন তাঁরা।
ইন্টার্ন চিকিৎসকদের অভিযোগ, মেডিসিন ওয়ার্ডে গত সোমবার রাতে আশঙ্কাজন অবস্থায় ৭০ বছরের এক রোগী ভর্তি হন। যথাসাধ্য চিকিৎসাসেবা দেওয়া হলেও তিনি মারা যান। এতে ওই রোগীর সঙ্গে থাকা স্বজনেরা অভিযোগ করেন, চিকিৎসায় অবহেলায় রোগী মারা গেছেন। এ নিয়ে রোগীর লোকজনের সঙ্গে ইন্টার্ন চিকিৎসকদের কথা-কাটাকাটি হয়। একপর্যায়ে রোগীর লোকজন ইন্টার্ন চিকিৎসকের ওপর চড়াও হয়ে অকথ্য ভাষায় গালিগালাজ করেন। পরে পুলিশ গিয়ে পরিস্থিতি নিয়ন্ত্রণে আনে। এ ঘটনার প্রতিবাদে ইন্টার্ন চিকিৎসকেরা তাঁদের নিরাপত্তার দাবি জানিয়ে কর্মবিরতি শুরু করেন। ইন্টার্ন চিকিৎসক আল আমিন বলেন, ‘কোনো কারণ ছাড়াই রোগীর লোকজন আমাদের ওপর চড়াও হয়।’ তবে এ ব্যাপারে রোগীর স্বজনদের সঙ্গে কথা বলা সম্ভব হয়নি।
এ ব্যাপারে রংপুর মেডিকেল কলেজ হাসপাতালের পরিচালক মউদুদ হোসেন বলেন, আজ বুধবার দুপুরে ইন্টার্ন চিকিৎসকদের সঙ্গে বৈঠক করার পর তাঁরা কর্মবিরতি প্রত্যাহার করে নিয়ে কাজে যোগ দিয়েছেন।
