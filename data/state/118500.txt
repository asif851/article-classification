
মানবতাবিরোধী অপরাধে ফাঁসির দণ্ডপ্রাপ্ত জামায়াত নেতা মুহাম্মদ কামারুজ্জামান ক্ষমা চাইবেন কি না, আজ বৃহস্পতিবারই ম্যাজিস্ট্রেট তা জানতে চাইবেন বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান। প্রথম আলোকে তিনি বলেন, যদি কামারুজ্জামান ক্ষমা চাইতে আগ্রহী হন, তাহলে স্বরাষ্ট্র মন্ত্রণালয়ের মাধ্যমে তাঁকে রাষ্ট্রপতির কাছে প্রাণভিক্ষা চাইতে হবে। আর যদি না চান, তাহলে সে অনুযায়ী পরবর্তী ব্যবস্থা নেওয়া হবে।আজ বৃহস্পতিবার সকালে ঢাকা কেন্দ্রীয় কারাগারে কামারুজ্জামানের সঙ্গে দেখা করেন তাঁর পাঁচজন আইনজীবী। সাক্ষাৎ শেষে বের হয়ে আইনজীবী শিশির মনির ঢাকা কেন্দ্রীয় কারাগারের সামনে সাংবাদিকদের বলেন, প্রাণভিক্ষা চাইবেন কি না এবং পরবর্তী পদক্ষেপ কী হবে, এ ব্যাপারে ভেবে দেখতে কামারুজ্জামান সময় চেয়েছেন।সিদ্ধান্ত না জানানো পর্যন্ত রায় কার্যকর করা যাবে না বলে উল্লেখ করে শিশির মণির বলেন, ভাবনা-চিন্তার জন্য একদিন, দুদিন, তিন দিনও সময় নিতে পারবেন তিনি। যতক্ষণ পর্যন্ত না কামারুজ্জামান তাঁর সিদ্ধান্ত জানাবেন, ততক্ষণ পর্যন্ত এ রায় কার্যকর করা অনুচিত। আইনগতভাবেও এ রায় কার্যকর করা ঠিক হবে না।
ভেবে দেখতে কতদিন সময় চেয়েছেন কামারুজ্জামান-সাংবাদিকদের এ প্রশ্নের জবাবে শিশির মনির বলেন, জেল কোড (কারাবিধি) অনুযায়ী রায় যেদিন হয়, এর পর থেকে আসামির সাত দিন পর্যন্ত সময় পাওয়ার কথা। গণমাধ্যমে এসেছে, তিনি ভেবে দেখার জন্য একদিন সময় চেয়েছেন। তবে এটা ঠিক নয়।
কামারুজ্জামানের ক্ষেত্রে কারাবিধি প্রযোজ্য হবে-এমন দাবি করেন তাঁর এই আইনজীবী। তিনি বলেন, মহামান্য বিচারপতিরা আবদুল কাদের মোল্লার রিভিউ আবেদন খারিজ করে যে রায় দিয়েছিলেন সেখানে জেলকোড অ্যাপ্লিকেবল নয়, এমন কোনো কথা লেখা নেই।
