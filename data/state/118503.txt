
ইসলামী বিশ্ববিদ্যালয়ের আল-হাদিস ও ইসলামি স্টাডিজ বিভাগের অধ্যাপক আ ন ম খন্দকার আবদুল্লাহ জাহাঙ্গীর (৫৫) ও তাঁর গাড়িচালক সেন্টু জোয়ার্দার (৩০) সড়ক দুর্ঘটনায় মারা গেছেন। গতকাল বুধবার সকালে মাগুরা শহরের পারনান্দুয়ালীতে একটি ভ্যানের সঙ্গে তাঁদের প্রাইভেট কারের সংঘর্ষ হলে ঘটনাস্থলেই উভয়ের মৃত্যু হয়। গাড়িতে থাকা ঝিনাইদহের কোদালিয়ার মো. বাহাউদ্দিন (৬০) ও পাবনার আবুল আসাদ (৫৫) গুরুতর আহত হন। তাঁদের চিকিৎসার জন্য ঢাকায় পাঠানো হয়েছে।পারনান্দুয়ালী গ্রামের বাসিন্দা ও দুর্ঘটনার প্রত্যক্ষদর্শী আমিরুল ইসলাম বলেন, কার্গো ভ্যানটি ঢাকা থেকে খুলনা যাচ্ছিল। আর দুজন সঙ্গীসহ অধ্যাপক আবদুল্লাহ জাহাঙ্গীর প্রাইভেট কারে ঝিনাইদহ থেকে ঢাকা যাচ্ছিলেন। সকাল আটটার দিকে ঢাকা-খুলনা মহাসড়কের পারনান্দুয়ালী এলাকায় যুব প্রশিক্ষণ কেন্দ্রের কাছে দুটি গাড়ির মুখোমুখি সংঘর্ষ হয়। প্রাইভেট কারটি কার্গো ভ্যানের সামনের চাকার নিচে পড়ে দুমড়েমুচড়ে যায়। পরে স্থানীয় লোকজন এসে হতাহত লোকজনকে উদ্ধার করে মাগুরা সদর হাসপাতালে নিয়ে যান।মাগুরা সদর থানার এসআই মো. নাসির হোসেন বলেন, দুর্ঘটনার পর কার্গো ভ্যানটি রেখে চালক পালিয়ে গেছেন। লাশ মাগুরা সদর হাসপাতালে ময়নাতদন্ত শেষে পরিবারের সদস্যদের কাছে হস্তান্তর করা হয়েছে। খন্দকার আবদুল্লাহ জাহাঙ্গীর ১৯৯৮ সালে ইসলামী বিশ্ববিদ্যালয়ের আল-হাদিস বিভাগের প্রভাষক হিসেবে যোগ দেন। অধ্যাপনার পাশাপাশি তিনি বিভিন্ন টিভি চ্যানেলে ইসলামবিষয়ক অনুষ্ঠান ও টক শো করতেন।ঝিনাইদহ থেকে নিজস্ব প্রতিবেদক জানান, অধ্যাপক জাহাঙ্গীর ইসলামি শিক্ষার প্রসারের জন্য শহরের গোবিন্দপুর এলাকায় আল-ফারুক একাডেমি ও আস সুন্নাহ ট্রাস্ট প্রতিষ্ঠা করেন।
