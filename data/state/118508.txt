
চাঁদপুরের কচুয়ায় মাদক রাখার দায়ে দুই ব্যক্তিকে যাবজ্জীবন কারাদণ্ড এবং দুই লাখ টাকা জরিমানা করা হয়েছে। আজ মঙ্গলবার দুপুরে চাঁদপুরের অতিরিক্ত জেলা ও দায়রা জজ মামুনুর রশিদ এ রায় দেন।
সাজাপ্রাপ্ত দুজন হলেন কচুয়া উপজেলার আমুজান এলাকার সিরাজ মিয়া (৪৭) এবং একই এলাকার আমির হোসেন (৪৩)। তাঁরা বর্তমানে চাঁদপুর জেলহাজতে রয়েছেন।
মামলার বিবরণ থেকে জানা যায়, ২০০৯ সালের ৭ সেপ্টেম্বর গোপন সংবাদের ভিত্তিতে অভিযান চালিয়ে পুলিশ চাঁদপুরের কচুয়ার আমুজান এলাকার সিরাজ মিয়া ও আমির হোসেনের কাছ থেকে ৪০১ বোতল ফেনসিডিল উদ্ধার করে। এ ঘটনায় কচুয়া থানার সহকারী উপপরিদর্শক (এএসআই) নজরুল ইসলাম বাদী হয়ে মাদকদ্রব্য নিয়ন্ত্রণ আইনে মামলা করেন। ২০১০ সালের ১৬ জুলাই আদালতে অভিযোগপত্র দেয় পুলিশ।
