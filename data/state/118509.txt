
রাষ্ট্রায়ত্ত বাংলাদেশ কৃষি ব্যাংকের অফিসার (ক্যাশ) পদের ফল প্রকাশের পরপরই তা ওয়েবসাইট থেকে সরিয়ে নেওয়া হয়েছে। ওই ফলাফলকে ত্রুটিপূর্ণ উল্লেখ করে তা সরিয়ে নেওয়া হয় বলে জানিয়েছে কর্তৃপক্ষ।রোববার বিকেলে বাংলাদেশ ব্যাংকের ওয়েবসাইটে ওই ফল প্রকাশ করা হয়েছিল। ফল প্রকাশের পর দেখা যায়, এক সিরিয়ালে সবাই পাস করেছেন, এরপর শত শত প্রার্থী ফেল করেছেন! বিষয়টি নিয়ে সামাজিক যোগাযোগমাধ্যমে অনেকেই ক্ষোভ প্রকাশ করেন। অনেকেই বলেন, তাঁরা ৭৫ নম্বর পেয়েও পরীক্ষায় টিকতে পারেননি। অনেকে কম নম্বর পেয়েও তালিকায় স্থান পেয়েছেন। প্রকাশিত ফলাফলে দেখা যায়, ১০০০২৬ থেকে ১০০০৪৭ পর্যন্ত যাঁরা ছিলেন, তাঁরা সবাই পাস করেছেন। এরপর শত শত প্রার্থী থাকলেও তাঁরা পাস করেননি।এ বিষয়ে জানতে চাইলে রাষ্ট্রায়ত্ত ব্যাংকগুলোর পরীক্ষা নিয়ন্ত্রক ব্যাংকার্স সিলেকশন কমিটির মহাব্যবস্থাপক মোশাররফ হোসেন খান প্রথম আলোকে বলেন, ‘ফলাফল ত্রুটিপূর্ণ ছিল, তাই সরানো হয়েছে। ফল সংশোধন করে কিছুদিন পর প্রকাশ করা হবে।’
