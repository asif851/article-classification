
১৯-দলীয় জোটে সভাপতি পর্যায়ের বৈঠক ডেকেছেন বিএনপির চেয়ারপারসন খালেদা জিয়া। আজ বুধবার রাতে এ বৈঠক অনুষ্ঠিত হবে।জোটের শরিক জাতীয় গণতান্ত্রিক পার্টির (জাগপা) সভাপতি শফিউল আলম প্রধান প্রথম আলোকে বলেন, ‘আজ রাত সাড়ে আটটায় গুলশানে বিএনপির চেয়ারপারসনের রাজনৈতিক কার্যালয়ে বৈঠকটি অনুষ্ঠিত হবে। বৈঠকে দেশের সর্বশেষ রাজনৈতিক পরিস্থিতি এবং জোটের পরবর্তী আন্দোলন কর্মসূচি নিয়ে আলোচনা হওয়ার কথা রয়েছে।’তবে নাম প্রকাশে অনিচ্ছুক ১৯-দলীয় জোটের একজন নেতা প্রথম আলোকে বলেন, সাম্যবাদী দলের একাংশ বিএনপির নেতৃত্বাধীন জোটে যোগ দেওয়ার আগ্রহ দেখিয়েছে। এ বিষয়ে সিদ্ধান্ত নিতে মূলত আজকের বৈঠকটি ডাকা হয়েছে।
