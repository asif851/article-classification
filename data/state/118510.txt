
নারায়ণগঞ্জের ফতুল্লার ভূঁইগড় এলাকায় যাত্রীবাহী বাস থেকে স্বর্ণ ব্যবসায়ীর সাত লাখ টাকা ছিনতাইয়ের ঘটনায় মামলা হয়েছে। স্বর্ণ ব্যবসায়ী ফালান ঘোষ গতকাল শুক্রবার ফতুল্লা মডেল থানায় মামলাটি দায়ের করেন।পুলিশ জানায়, নারায়ণগঞ্জ শহরের স্বর্ণ ব্যবসায়ী ফালান ঘোষ ও প্রদীপ ঘোষ ঢাকায় স্বর্ণ ও রুপা বিক্রির সাত লাখ টাকা সঙ্গে নিয়ে গত বৃহস্পতিবার বিকেলে একটি বাসে করে নারায়ণগঞ্জ ফিরছিলেন। ঢাকা-নারায়ণগঞ্জ লিংক রোডের ভূঁইগড় এলাকায় বাসটি থামিয়ে যাত্রীদের জিম্মি করে একদল ছিনতাইকারী। তারা ওই স্বর্ণ ব্যবসায়ীদের কাছে থাকা সাত লাখ টাকা ছিনিয়ে নিয়ে যায়। এ ঘটনায় ফালান ঘোষ গতকাল ফতুল্লা মডেল থানায় মামলা করেন।এজাহারে অজ্ঞাতনামা ছিনতাইকারীদের আসামি করা হয়। ওই ছিনতাইকারীরা বাসটির আরও কয়েকজন যাত্রীর কাছ থেকে মুঠোফোনসহ বিভিন্ন মালামাল লুট করে বলেও এজাহারে উল্লেখ করা হয়েছে।ফতুল্লা মডেল থানার ওসি কামালউদ্দিন বলেন, ছিনতাইকারীদের শনাক্ত করে দ্রুতই গ্রেপ্তার করা হবে। ছিনতাইয়ের ঘটনার পর আটক হওয়া বাসটির চালক দেলোয়ার হোসেন ও সহকারী জাফরকে গতকাল আদালতের মাধ্যমে কারাগারে পাঠানো হয়েছে।
