
যুদ্ধকালীন বা সংকটে সব আধাসামরিক বাহিনী ও সহায়ক বাহিনী সশস্ত্র বাহিনীর কর্তৃত্বে অপারেশনাল কমান্ডে থাকবে—এমন বিধান যুক্ত করে জাতীয় প্রতিরক্ষা নীতিমালা-২০১৮– এর খসড়া অনুমোদন দিয়েছে মন্ত্রিসভা।
আজ সোমবার তেজগাঁওয়ে প্রধানমন্ত্রী শেখ হাসিনার কার্যালয়ে তাঁর সভাপতিত্বে অনুষ্ঠিত মন্ত্রিসভায় এই নীতিমালার অনুমোদন দেওয়া হয়। পরে সচিবালয়ে সংবাদ সম্মেলন করে সভার সিদ্ধান্ত জানান মন্ত্রিপরিষদ সচিব মোহাম্মদ শফিউল আলম।
সচিব বলেন, সংকটকাল বা ক্রান্তিকাল ঠিক করবেন সরকারপ্রধান। এই নীতিমালায় জাতীয় স্বার্থ, প্রতিরক্ষা মূলনীতি, প্রতিরক্ষা সক্ষমতা, সামরিক ও বেসামরিক সম্পর্ক কী, গণমাধ্যমের সঙ্গে সম্পর্ক কী—এ ধরনের বিভিন্ন বিষয় নীতিমালায় উল্লেখ রয়েছে।
এ ছাড়া আজকের সভায় ভেজাল সার বিক্রির জন্য শাস্তি বাড়িয়ে সার (ব্যবস্থাপনা) (সংশোধন) আইন-২০১৮–এর খসড়া অনুমোদন দেওয়া হয়েছে। বিদ্যমান আইনে ভেজাল সার বিক্রির জন্য ছয় মাস কারাদণ্ড বা ৩০ হাজার টাকা অর্থদণ্ডের বিধান রয়েছে। এখন প্রস্তাবিত আইনে দুই বছরের কারাদণ্ড বা পাঁচ লাখ টাকা অর্থদণ্ড বা উভয় দণ্ডের বিধান রাখা হয়েছে।
তা ছাড়া আজকের সভায় বরেন্দ্র বহুমুখী উন্নয়ন কর্তৃপক্ষ আইন-২০১৮–এর খসড়া এবং বাংলাদেশ প্রাণিসম্পদ গবেষণা ইনস্টিটিউট আইনের খসড়াও অনুমোদন দেওয়া হয়। সভায় পায়রা বন্দরের রাদনাবাদ চ্যানেলের ক্যাপিটাল অ্যান্ড মেন্টেনেন্স ড্রেজিং কম্পোনেন্টি জাতীয় অগ্রাধিকার প্রকল্প হিসেবে ঘোষণার প্রস্তাব অনুমোদন দেওয়া হয়।
আজকের সভায় কাঠমান্ডুতে বিমান দুর্ঘটনায় নিহত ব্যক্তিদের স্মরণে শোকপ্রস্তাব গ্রহণ করা হয়। এ ছাড়া মুক্তিযোদ্ধা ফেরদৌসী প্রিয়ভাষিণীর মৃত্যুতেও শোকপ্রস্তাব গ্রহণ করা হয়। সভায় বাংলাদেশ উন্নয়নশীল দেশের যোগ্যতা অর্জনের স্বীকৃতিপত্র পাওয়ায় প্রধানমন্ত্রীকে আন্তরিক শুভেচ্ছা ও অভিনন্দন জানিয়েছে মন্ত্রিসভা।
