
কক্সবাজারের টেকনাফ উপজেলার হ্নীলা এলাকা থেকে অনুপ্রবেশকারী আরও ৩৫৭ জন রোহিঙ্গাকে আটক করেছে বিজিবি। আটক রোহিঙ্গারা এখন বিজিবি হেফাজতে রয়েছে। এদের আজ রাতের যেকোনো সময় বিজিবির মাধ্যমে মিয়ানমারের ফেরত পাঠানো হবে বলে জানিয়েছেন টেকনাফ উপজেলা নির্বাহী কর্মকর্তা (ইউএনও)।
স্থানীয় এলাকাবাসী ও বিজিবি সূত্র জানায়, রোববার বিভিন্ন সময় এই রোহিঙ্গারা অনুপ্রবেশ করে টেকনাফের হ্নীলা বাজারের উত্তর পাশে একটি খোলা জায়গায় অবস্থান নেয়। এরপর তারা সেখানে রোহিঙ্গা বস্তি স্থাপনের চেষ্টা করে। খবর পেয়ে বিকেলে ঘটনাস্থলে যান টেকনাফের ইউএনও মোহাম্মদ শফিউল আলম ও টেকনাফ ২ বিজিবির উপ–অধিনায়ক মেজর আবু রাসেল ছিদ্দিকী নেতৃত্বে একটি বিজিবি দল। এরপর বিজিবির সদস্যরা তাদের ঘিরে রাখেন। এরপর স্থানীয় লোকজন ও বিজিবির পক্ষ থেকে তাদের খাবার দেওয়া হয়।
ইউএনও শফিউল আলম বলেন, এই রোহিঙ্গারা মিয়ানমার থেকে কৌশলে রোববার ভোরে টেকনাফে অনুপ্রবেশ করে হ্নীলা বাজারসংলগ্ন এলাকায় রোহিঙ্গা বসতি স্থাপনের চেষ্টা করছিল। এই খবর পেয়ে ৩৫৭ জন রোহিঙ্গাকে আটক করা হয়েছে। রাতের মধ্যেই বিজিবির মাধ্যমে তাদের মিয়ানমারের ফেরত পাঠানো হবে।
