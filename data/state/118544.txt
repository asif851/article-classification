
ছাত্রদলের নতুন কমিটি নিয়ে পদবঞ্চিতদের ক্ষোভ এখনো অব্যাহত আছে। পদবঞ্চিত ক্ষুব্ধ নেতা-কর্মীরা আজ রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে ভাঙচুর চালিয়েছেন। এ সময় কার্যালয়ের সামনের সড়কে দুটি ককটেল বিস্ফোরণের ঘটনাও ঘটে।ককটেল বিস্ফোরণে রয়েল নামের এক ব্যক্তির এক পা গুরুতর জখম হয়। তাঁকে ঢাকা মেডিকেল কলেজ হাসপাতালে নিয়ে যাওয়া হয়েছে।প্রত্যক্ষদর্শীরা জানান, সকাল থেকেই বিএনপির কেন্দ্রীয় কার্যালয়ে মুখোমুখি অবস্থান করছিলেন ছাত্রদলের নতুন কমিটি ও পদবঞ্চিত পক্ষের নেতা-কর্মীরা। বিএনপির নেতারা তাঁদের সঙ্গে আলোচনা করে পরিস্থিতি নিয়ন্ত্রণের চেষ্টা চালান। তবে বেলা দুইটার দিকে হঠাৎ করে উত্তেজনাকর পরিস্থিতির সৃষ্টি হয়। পদবঞ্চিত নেতা-কর্মীরা নতুন কমিটির নেতা-কর্মীদের ওপর হামলা চালান। কার্যালয়ের সামনের সড়কে পরপর দুটি ককটেল বিস্ফোরণ হয়। বেলা পৌনে তিনটার দিকে শেষ খবর পাওয়া পর্যন্ত সেখানে উত্তেজনা চলছিল। নতুন কমিটির নেতা-কর্মীরা কার্যালয়ের ভেতরে আটকা পড়েছেন। পদবঞ্চিতরা কার্যালয়ে বাইরে থেকে ইট-পাটকেল ছুড়ছিলেন। উভয় পক্ষের কাছেই দেশীয় অস্ত্র দেখা গেছে।
