

সারা দেশে বিএনপির নেতৃত্বাধীন ২০-দলীয় জোটের ডাকা সকাল-সন্ধ্যার হরতাল স্বতঃস্ফূর্তভাবে পালিত হচ্ছে বলে মন্তব্য করেছেন বিএনপির যুগ্ম মহাসচিব রুহুল কবির রিজভী। তাঁর অভিযোগ, বিভিন্ন জায়গায় সরকারের পেটোয়া বাহিনী ও পুলিশ গুলি ছুড়ছে। গণতান্ত্রিক কর্মসূচি পালনে অবৈধভাবে বাধা দিচ্ছে।আজ সোমবার সকাল থেকে রাজধানীর নয়াপল্টনে বিএনপির কেন্দ্রীয় কার্যালয় এলাকায় বিপুল পুলিশ মোতায়েন করা হয়েছে। এই এলাকায় বিএনপি ও এর অঙ্গসংগঠনের কোনো মিছিল বা পিকেটিং হয়নি। এ এলাকা থেকে পুলিশ ছয়জনকে আটক করেছে। পল্টন থানার উপপরিদর্শক (এসআই) সুশঙ্করের ভাষ্য, সন্দেহজনকভাবে ঘোরাঘুরি করায় তাঁদের আটক করা হয়। তাঁদের পল্টন থানায় রাখা হয়েছে। তাঁরা হলেন আলামিন, ওবায়দুল, কবির, রিয়াজ, ইব্রাহিম ও কালু।
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর কার্যালয়ে আছেন। সকাল থেকে দপ্তরের দায়িত্বে থাকা দলের যুগ্ম মহাসচিব রুহুল কবির রিজভী কার্যালয়ের নিচতলায় ফটকে চেয়ারে বসে ছিলেন। এ সময় তাঁর সঙ্গে কয়েকজন নেতা-কর্মী ছিলেন। বেলা ১১টার দিকে তিনি ওপরে চলে যান।
বিএনপির স্থায়ী কমিটির সদস্য খন্দকার মোশাররফ হোসেন ও গয়েশ্বর চন্দ্র রায়সহ কেন্দ্রীয় নেতাদের মুক্তি, শনিবারের বিক্ষোভ মিছিলে পুলিশের বাধার প্রতিবাদ, গাজীপুরের জনসভা বানচাল ও ১৪৪ ধারার মধ্যেই ক্ষমতাসীনদের মিছিল, বিক্ষোভের দ্বৈত নীতির প্রতিবাদে ২০-দলীয় জোট এই হরতালের ডাক দিয়েছে।
