
বাংলাদেশ কল্যাণ পার্টির ‘নিখোঁজ’ মহাসচিব আমিনুর রহমানের খোঁজ পাওয়া গেছে বলে পরিবারের পক্ষ থেকে জানানো হয়েছে। আজ শনিবার সকালে তিনি তাঁর ভাই মিজানুর রহমানকে ফোন করে জানিয়েছেন, তিনি ঢাকার গোয়েন্দা পুলিশ (ডিবি) কার্যালয়ে আছেন।ভাইয়ের খোঁজ পাওয়ার বিষয়টি বিএনপির চেয়ারপারসন খালেদা জিয়াকে জানানোর জন্য তাঁর প্রেস উইংকে জানান মিজানুর রহমান। বিএনপির চেয়ারপারসনের প্রেস উইংয়ের কর্মকর্তা শায়রুল কবির খান প্রথম আলোকে এ তথ্য জানান।কল্যাণ পার্টির চেয়ারম্যান মেজর জেনারেল (অব.) সৈয়দ মুহাম্মদ ইবরাহিম প্রথম আলোকে বলেন, ‘নিখোঁজ’ মহাসচিব আমিনুর রহমানের খোঁজ পাওয়া গেছে। তাঁকে একটি মামলায় গ্রেপ্তার দেখানো হয়েছে।ডিবির উত্তর বিভাগের দায়িত্বে থাকা অতিরিক্ত উপমহাপরিদর্শক শেখ নাজমুল আলম প্রথম আলোকে বলেন, ‘আমিনুরের সন্ধানে আমরা অনেক দিন ধরে কাজ করছিলাম। হঠাৎ গতকাল দেখি, তাঁর মোবাইল ফোনটি সচল। তারপর গুলশান তাঁকে আমরা উদ্ধার করি। একটি মামলায় তাঁকে গ্রেপ্তার দেখানো হয়েছে।’২০-দলীয় ঐক্যজোটের শরিক দল কল্যাণ পার্টির মহাসচিব আমিনুর রহমান তিন দিন ধরে নিখোঁজ  বলে ৩০ আগস্ট তাঁর দলের পক্ষ থেকে জানানো হয়। এ নিয়ে উদ্বেগ প্রকাশ করে সরকারকে দায়ী করে বিবৃতি দেন বিএনপির চেয়ারপারসন খালেদা জিয়া।
নিখোঁজের ৪৪ দিন পর গতকাল শুক্রবার বেসরকারি বিশ্ববিদ্যালয়ের শিক্ষক মোবাশ্বার হাসান পরিবারের কাছে ফিরেছেন । ৭ নভেম্বর আগারগাঁও থেকে তাঁকে মাইক্রোবাসে তোলা হয় বলে তিনি জানান। আর ২২ ডিসেম্বর রাত একটায় বিমানবন্দর সড়কে ছেড়ে যাওয়া হয় তাঁকে।
এর আগে ১৯ ডিসেম্বর একটি অনলাইন পোর্টালের নিখোঁজ সাংবাদিক উৎপল দাসকে নারায়ণগঞ্জে পাওয়া যায় । ১০ অক্টোবর ধানমন্ডির স্টার কাবারের সামনে থেকে উৎপলকে গাড়িতে তুলে নিয়ে যাওয়া হয়।
২৭ আগস্ট গুলশান থেকে মাইক্রোবাসে তুলে নিয়ে যাওয়া ব্যবসায়ী অনিরুদ্ধ রায়কে ১৭ নভেম্বর পাওয়া যায় ।
