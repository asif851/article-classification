
ঢাকা উত্তর সিটি করপোরেশন (ডিএনসিসি) উপনির্বাচনের মনোনয়ন ফরম জমা দিয়েছেন বিজিএমইএর সাবেক সভাপতি ব্যবসায়ী আতিকুল ইসলামসহ নয়জন। মনোনয়ন ফরম জমা দেওয়ার শেষ দিনে আজ সোমবার মনোনয়নপ্রত্যাশীরা তাঁদের কর্মী-সমর্থকদের নিয়ে মনোনয়ন ফরম জমা দেন।
আওয়ামী লীগের মনোনয়ন ফরম নেন ১৫ জন। এর মধ্যে আজ বিকেল সাড়ে চারটা পর্যন্ত ফরম জমা দেন নয়জন।
আজ বেলা সাড়ে তিনটার দিকে হাজারেরও বেশি কর্মী-সমর্থক নিয়ে ধানমন্ডিতে আওয়ামী লীগের সভানেত্রীর রাজনৈতিক কার্যালয়ের সামনে আসেন আতিকুল ইসলাম। এরপর বিকেল চারটায় আওয়ামী লীগের দপ্তর সম্পাদক আবদুস সোবহানের কাছে মনোনয়ন ফরম জমা দেন তিনি।
আতিকুল ইসলামের সঙ্গে প্রধানমন্ত্রী ও আওয়ামী লীগ সভানেত্রী শেখ হাসিনার বেসরকারি খাতবিষয়ক উপদেষ্টা সালমান এফ রহমান, এফবিসিসিআইয়ের সাবেক সভাপতি এ কে আজাদ, বিজিএমইএর সভাপতি সিদ্দিকুর রহমান এবং আওয়ামী লীগের অর্থ ও পরিকল্পনাবিষয়ক সম্পাদক সাংসদ টিপু মুন্সিসহ ব্যবসায়ী নেতারা ছিলেন।
বেলা আড়াইটায় ধানমন্ডির আবাহনী মাঠের সামনে থেকে কর্মী-সমর্থকদের নিয়ে আওয়ামী লীগ কার্যালয়ে আসার কথা ছিল আতিকুল ইসলামের। বেলা সাড়ে তিনটায় তিনি ধানমন্ডি কার্যালয়ের সামনে আসেন। এ সময় তাঁর সঙ্গে আসা হাজারেরও বেশি কর্মী-সমর্থক বিভিন্ন স্লোগান দিতে থাকেন। পরে বিকেল পৌনে চারটার দিকে আতিকুল ইসলামের সঙ্গে যোগ দেন সালমান এফ রহমান ও সাংসদ টিপু মুন্সি। এরপর তাঁরা আওয়ামী লীগের কার্যালয়ে প্রবেশ করে মনোনয়ন ফরম জমা দেন।
মনোনয়ন জমা দেওয়ার পর আতিকুল ইসলাম সাংবাদিকদের বলেন, ‘আমার স্বপ্ন, ঢাকা চলবে একটি সচল ঢাকা হিসেবে। ঢাকা চলবে একটি স্বাস্থ্যকর ঢাকা হিসেবে। আমরা সুন্দর করে একটি আধুনিক ঢাকা গড়তে চাই। প্রয়াত মেয়র আনিসুল হকের মাধ্যমে প্রধানমন্ত্রী তাঁর ভিশনের প্রতিফলন ঘটিয়েছেন।’ তিনি আরও বলেন, প্রয়াত মেয়র আনিসুল হক ঢাকাকে নতুন করে সাজানোর জন্য যে ধারাবাহিকতা রেখে গেছেন, সেই ধারাবাহিকতা অব্যাহত রাখতে হবে।
নতুন ঢাকা কেমন হবে, তার বর্ণনা দিয়ে আতিকুল ইসলাম বলেন, নতুন এই ঢাকায় থাকবে খেলার মাঠ, বাচ্চাদের জন্য একটি সুন্দর খেলার জায়গা। বাচ্চারা মাঠে খেলতে পারে না। বয়স্ক মানুষেরা পার্কে যেতে পারেন না। এই ঢাকা হবে নতুন প্রজন্মের স্মার্ট ঢাকা। এই ঢাকা হবে খেটে খাওয়া মানুষের ঢাকা। তিনি বলেন, ‘আমরা সুন্দরভাবে দলমত-নির্বিশেষে যেন একটি আধুনিক, নিরাপদ ঢাকা গড়তে পারি, সবার কাছে এই হবে আমার প্রত্যাশা।’
মনোনয়ন না পেলে কী করবেন, এ প্রশ্নের উত্তরে আতিকুল ইসলাম বলেন, ‘প্রধানমন্ত্রী যাঁকে মনোনয়ন দেবেন, তাঁর পক্ষ হয়ে কাজ করব।’ তিনি আরও বলেন, প্রধানমন্ত্রী একজন অরাজনৈতিক ব্যক্তিকে মনোনয়ন দিয়েছিলেন। আনিসুল হক অরাজনৈতিক ব্যক্তি হয়েও কী সুন্দর করে ঢাকা সাজিয়েছেন। এ থেকেই প্রমাণ হয় যে রাজনীতিবিদেরা ব্যবসায় আসতে পারেন, ব্যবসায়ীরা রাজনীতিতে আসতে পারেন।
ডিএনসিসির উপনির্বাচনে দলের প্রার্থী মনোনয়নের বিষয়ে আওয়ামী লীগের দপ্তর সম্পাদক আবদুস সোবহান বলেন, আগামীকাল সন্ধ্যা সাতটায় গণভবনে আওয়ামী লীগের স্থানীয় সরকার মনোনয়ন বোর্ডের সভা অনুষ্ঠিত হবে। সভায় সভাপতিত্ব করবেন প্রধানমন্ত্রী ও আওয়ামী লীগের সভানেত্রী শেখ হাসিনা। সেখানে মনোনয়নপ্রত্যাশীদের সাক্ষাৎকার হবে। এরপর নৌকার প্রার্থী হিসেবে কে মেয়র নির্বাচন করবেন, সে বিষয়ে চূড়ান্ত সিদ্ধান্ত দেওয়া হবে। আগামীকাল সন্ধ্যা ছয়টার মধ্যে মনোনয়নপ্রত্যাশীদের গণভবনে যেতে হবে।
এর আগে দুপুরে কবি রাসেল আশেকী উপনির্বাচনের মনোনয়ন ফরম জমা দেন। এ সময় তাঁর কর্মী-সমর্থকেরা বিভিন্ন স্লোগান দিতে থাকেন। মনোনয়ন ফরম জমা দেওয়ার পর রাসেল আশেকী বলেন, ঢাকাকে একটি উন্নত, মানবিক ও সম্প্রীতির শহর হিসেবে গড়ে তুলতে চান তিনি। এ ছাড়া নিরাপদ খাবার নিশ্চিতসহ একটি পরিকল্পিত শহর গড়ার প্রত্যয় ব্যক্ত করেন রাসেল আশেকী।
ব্যান্ড দলের বাজনার তালে তালে কর্মীদের সঙ্গে নিয়ে মনোনয়ন ফরম জমা দেন ডিএনসিসির ২৬ নম্বর ওয়ার্ডের কাউন্সিলর শামীম হাসান। এরপর বিকেলে ভিনাইল ওয়ার্ল্ড গ্রুপের প্রধান নির্বাহী কর্মকর্তা মো. আবেদ মনসুর মনোনয়ন ফরম জমা দেন। এ সময় সমর্থকেরা পিকআপ ভ্যানে করে তাঁর সঙ্গে আসেন। এ ছাড়া জামান ভূঁইয়াও মনোনয়ন ফরম জমা দেন।
এ ছাড়া গতকাল রোববার সাবেক সাংসদ এইচ বি এম ইকবাল, হক গ্রুপের ব্যবস্থাপনা পরিচালক আদম তমিজি হক, বাংলাদেশ দোকান মালিক সমিতির চেয়ারম্যান হেলাল উদ্দিন ও শাহ আলম মনোনয়ন ফরম জমা দেন।
