
রোহিঙ্গাদের মানবিক সংকটে বাংলাদেশ সরকারের উদারতার প্রশংসা করেছে যুক্তরাষ্ট্র। গতকাল শনিবার মার্কিন পররাষ্ট্র দপ্তর এই প্রশংসা করে।
মার্কিন পররাষ্ট্র দপ্তর এক বিবৃতিতে বলেছে, ভুক্তভোগী (পালিয়ে আসা) রোহিঙ্গা জনগোষ্ঠীর কাছে সহায়তা পৌঁছানো নিশ্চিত করতে বাংলাদেশ সরকারের অব্যাহত প্রচেষ্টারও প্রশংসা করছে যুক্তরাষ্ট্র।
৮ সেপ্টেম্বর জাতিসংঘ জানায়, মিয়ানমারের রাখাইনে চলমান সহিংস দমন-পীড়নের মুখে গত ২৫ আগস্ট থেকে প্রায় তিন লাখ রোহিঙ্গা পালিয়ে বাংলাদেশে আশ্রয় নিয়েছে।
রাখাইনে গুরুতর মানবাধিকার লঙ্ঘনের পরিপ্রেক্ষিতে সেখান থেকে বিপুলসংখ্যক রোহিঙ্গা পালিয়ে বাংলাদেশে আসার বিষয়ে জাতিসংঘের তথ্যে গতকাল যুক্তরাষ্ট্র গভীর উদ্বেগ প্রকাশ করেছে।
মার্কিন পররাষ্ট্র দপ্তর জানায়, শরণার্থী রোহিঙ্গাদের জরুরি সহায়তা দিতে যুক্তরাষ্ট্র জাতিসংঘের শরণার্থীবিষয়ক সংস্থা, আন্তর্জাতিক অভিবাসন সংস্থা, রেডক্রসসহ অংশীদারদের সঙ্গে ঘনিষ্ঠভাবে সমন্বয় করছে।
২০১৬ সালের অক্টোবর থেকে যুক্তরাষ্ট্র সরকার বাস্তুচ্যুত রোহিঙ্গাদের জন্য প্রায় ৬৩ মিলিয়ন ডলার মানবিক সহায়তা দিয়েছে বলে জানানো হয়।
