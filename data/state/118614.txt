
জাতীয় সংসদে উত্থাপিত সামরিক অভ্যুত্থান নিয়ে প্রশ্নের যথাযথ জবাব না পেয়ে অসন্তুষ্টি জানিয়েছেন সরকারদলীয় সাংসদ আ খ ম জাহাঙ্গীর হোসাইন। তিনি বলেছেন, ‘১৯৭৫ থেকে ১৯৮১ সালের মধ্যে ১৯ থেকে ২১টি অভ্যুত্থান হয়েছে। মন্ত্রীর জবাবে সঠিক তথ্য আসেনি। তাই সন্তুষ্ট হতে পারলাম না।’সংসদকাজে প্রতিরক্ষা মন্ত্রণালয়ের দায়িত্বপ্রাপ্ত মন্ত্রী সৈয়দ আশরাফুল ইসলামের পক্ষে সড়ক পরিবহন ও সেতুমন্ত্রী ওবায়দুল কাদের গতকাল বুধবার সংসদে লিখিত জবাব পড়ে শোনান। নিজের করা প্রশ্নের জবাব শোনার পর আ খ ম জাহাঙ্গীর এ কথা বলেন। তিনি ’৭৫ থেকে ’৮১ সালের মধ্যে সামরিক বাহিনীতে কতটি অভ্যুত্থান ও পাল্টা অভ্যুত্থান হয়েছে এবং এসব অভ্যুত্থানে কতজন সামরিক কর্তকর্তা ও সদস্য প্রাণ হারিয়েছেন, তা জানতে চেয়ে প্রশ্ন করেন।জবাবে প্রতিরক্ষা মন্ত্রণালয়ের দায়িত্বপ্রাপ্ত মন্ত্রী বলেন, ১৯৭৫ থেকে ১৯৮১ সালের মধ্যে সশস্ত্র বাহিনীতে কিছু ক্যু, অভ্যুত্থান ও বিদ্রোহ হয়েছে। অনেক দিন আগের এসব ঘটনাবিলর তথ্য সংগ্রহ করা সময়সাপেক্ষ ব্যাপার। নৌবাহিনী ও বিমানবাহিনীতে কোনো অভ্যুত্থান হয়নি উল্লেখ করে মন্ত্রী বলেন, ১৯৭৫ সালের ৩ নভেম্বর নৌবাহিনীতে এবং ১৯৭৭ সালের ২ অক্টোবর বিমানবাহিনীতে স্থানীয় বিদ্রোহ হয়েছিল।এরপর সম্পূরক প্রশ্ন করতে গিয়ে আ খ ম জাহাঙ্গীর বলেন, জিয়াউর রহমানের আমলে ক্যান্টনমেন্ট ও কারা অভ্যন্তরে সামরিক বাহিনীর হাজার হাজার সদস্য নিহত হয়েছেন। কিন্তু দুর্ভাগ্য হচ্ছে, মন্ত্রীর জবাবে এ তথ্য আসেনি। মন্ত্রীর কাছে তিনি জানতে চান, কত দিনের মধ্যে প্রশ্নের জবাব সংসদকে জানাতে পারবেন?এর জবাবে ওবায়দুল কাদের বলেন, ‘সংসদ সদস্যের বক্তব্য যৌক্তিক। তবে ওই সময় কোনো গণতান্ত্রিক সরকার, সংসদ ও জবাবদিহি ছিল না। যে কারণে ঘটনার শিকার হওয়া ব্যক্তিদের সঠিক পরিসংখ্যান দেওয়া সম্ভব নয়। তবে এই সংখ্যা অনেক। শুনেছি, ওই সময় জিয়াউর রহমান রাত জেগে জেগে সামরিক বাহিনীর সদস্যদের ফাঁসির আদেশে সই করতেন।’‘রাজাকারের তালিকা হবে’: নারায়ণগঞ্জের আওয়ামী লীগের সাংসদ শামীম ওসমানের প্রশ্নের জবাবে মুক্তিযুদ্ধবিষয়কমন্ত্রী আ ক ম মোজাম্মেল হক বলেন, ‘ভবিষ্যতে রাজাকারের তালিকা করা হবে। আমরা কিছু এলাকার তালিকা তৈরি করছি। সেটা পূর্ণাঙ্গ নয়।’ তিনি বলেন, রাজাকার, আলবদরদের তালিকা স্বরাষ্ট্র মন্ত্রণালয়ে ছিল। তারা টাকাও পেত। খালেদা জিয়া ও নিজামীর আমলে স্বরাষ্ট্র মন্ত্রণালয়ের কাছে থাকা তালিকা সুকৌশলে গায়েব করা হয়। যে কারণে তালিকা তৈরিতে সমস্যা হচ্ছে।মুক্তিযোদ্ধাদের তালিকা তৈরির বিষয়ে মন্ত্রী বলেন, ‘তালিকা তৈরির পদ্ধতি নিয়ে প্রশ্ন উঠেছে। অনেকে স্বচ্ছতা নিয়ে প্রশ্ন তুলেছেন। যেসব অভিযোগ এসেছে তার সত্যতা রয়েছে। এ জন্য আমরা তালিকা তৈরির নতুন নীতিমালা করেছি।’ 
