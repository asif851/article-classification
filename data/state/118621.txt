
সাবেক রাষ্ট্রপতি জিয়াউর রহমানের ‘বিশ্বাসঘাতকতার’ প্রতিশোধ নেওয়ার কথা বলেছেন তথ্যমন্ত্রী ও জাতীয় সমাজতান্ত্রিক দলের (জাসদ) সভাপতি হাসানুল হক ইনু। তিনি বলেন, ‘জিয়া শুধু সিপাহি বা কর্নেল তাহেরের সঙ্গেই বিশ্বাসঘাতকতা করেনি, সমগ্র জাতির সঙ্গেই বিশ্বাসঘাতকতা করেছিল।’আজ শনিবার বিকেলে জাসদের কেন্দ্রীয় কার্যালয়ে আয়োজিত এক আলোচনা সভায় সভাপতির বক্তব্যে ইনু এসব কথা বলেন। সিপাহি-জনতার অভ্যুত্থান দিবস উপলক্ষে জাসদ কেন্দ্রীয় কমিটি আলোচনা সভার আয়োজন করে।তথ্যমন্ত্রী হাসানুল হক ইনু বলেন, কর্নেল তাহেরের নেতৃত্বে বিদ্রোহী সিপাহিরা বন্দী জিয়াকে মুক্ত করে নতুন জীবন দান করে। জিয়া মুক্ত হয়েই বিশ্বাসঘাতকতার পথে পা বাড়ায়। নতুন জীবন দানকারী কর্নেল তাহেরকে মিথ্যা ও সাজানো মামলায় প্রহসনমূলক বিচার করে ফাঁসিতে ঝুলিয়ে হত্যা করে। জাসদ নেতৃবৃন্দ ও সিপাহিদের জেলে দেয়। এভাবেই জিয়া বাংলার ইতিহাসে চতুর্থ মীর জাফর হিসাবে নিজের স্থান করে নেয়। দেশের সর্বোচ্চ আদালতও জিয়াকে ঠান্ডা মাথার খুনি হিসাবে চিহ্নিত করেন।ইনু বলেন, জিয়ার নষ্ট ও ভ্রষ্ট রাজনীতির ধারা বেগম জিয়া এখনো ধারণ করছে। বেগম জিয়া এই চক্রান্তের শক্তি জামাত-জঙ্গি-হেফাজতকে সঙ্গে নিয়ে একের পর এক দেশবিরোধী, সংবিধান-গণতন্ত্রবিরোধী চক্রান্তে লিপ্ত। তাই বেগম জিয়া-জামায়াত-জঙ্গি-হেফাজতের চক্রান্ত-ষড়যন্ত্র নির্মূল করে খলনায়ক জিয়ার বিশ্বাসঘাতকতার প্রতিশোধ নিতে হবে।জাসদের সাধারণ সম্পাদক শরীফ নুরুল আম্বিয়া বলেন, ৪০ বছর আগে জিয়া যে মুক্তিযুদ্ধবিরোধী বিষবৃক্ষ বপন করেছিলেন, তার মূলোৎপাটনের মাধ্যমে আধুনিক গণতান্ত্রিক বাংলাদেশ নির্মিত হবে। সে জন্য তিনি সত্য, দেশপ্রেমিক, অসাম্প্রদায়িক জনগণকে ঐক্যবদ্ধ হওয়ার আহ্বান জানান তিনি।আলোচনা সভায় আরও বক্তব্য দেন জাসদ স্থায়ী কমিটির সদস্য শিরীন আখতার, সহসভাপতি মীর হোসাইন আখতার, রবিউল আলম, যুগ্ম সাধারণ সম্পাদক ইকবাল হোসেন খান, উপদেষ্টামণ্ডলীর সদস্য সার্জেন্ট রফিকুল ইসলাম বীর প্রতীক প্রমুখ।
