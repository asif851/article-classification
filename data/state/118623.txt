
গাজীপুরের চন্দ্রা থেকে টাঙ্গাইলের মির্জাপুর উপজেলার ধল্যা পর্যন্ত ঢাকা-টাঙ্গাইল মহাসড়কে আজ সোমবার প্রায় ২৭ কিলোমিটার দীর্ঘ যানজটের সৃষ্টি হয়েছে। এতে ঘরমুখো মানুষ চরম দুর্ভোগে পড়েছে।
পুলিশ ও এলাকাবাসী সূত্রে জানা গেছে, মহাসড়কের ধেরুয়া রেলক্রসিং এলাকায় উড়ালসেতু না থাকায় ট্রেন চলাচলের সময় যান চলাচল বন্ধ থাকছে। এ ছাড়া দেওহাটায় গরুর হাট ও রাস্তায় যানবাহনের অতিরিক্ত চাপের কারণে যানজটের সৃষ্টি হয়েছে। তবে থেমে থেমে যান চলছে।
পুলিশ সূত্র জানায়, গতকাল রোববার গভীর রাত থেকে মহাসড়কে যানবাহনের চাপ বাড়তে থাকে। আজ সকালে এই চাপ আরও বেড়ে যাওয়ায় মহাসড়কে যানজটের সৃষ্টি হয়েছে। এ ছাড়া মহাসড়কের দেওহাটা এলাকায় রাস্তার পাশের গরুর হাটে গরু নিয়ে আসা ট্রাক থামিয়ে রাখায় যান চলাচল ব্যাহত হচ্ছে। এতে যানজট তীব্র হচ্ছে।
মির্জাপুরের গোড়াই হাইওয়ে থানার উপপরিদর্শক (এসআই) বাহার আলম বলেন, সকাল আটটার দিকে ঢাকাগামী একটি বাস ও ট্রাক একে অপরকে অতিক্রম করার চেষ্টা করলে দুই চালকের বাগবিতণ্ডা হয়। একপর্যায়ে ট্রাকচালক শুভুল্যা নামক স্থানে রাস্তার ওপর আড়াআড়িভাবে ট্রাক রাখলে যান চলাচল বন্ধ হয়ে যায়। প্রায় আধা ঘণ্টা পর পুলিশ ঘটনাস্থলে গিয়ে ট্রাকটি সরিয়ে দিলে যান চলাচল শুরু হয়।
গোড়াই হাইওয়ে থানার ভারপ্রাপ্ত কর্মকর্তা (এসআই) যোবাইদুল আলম বলেন, পুলিশ যান চলাচল স্বাভাবিক রাখতে নিরলসভাবে কাজ করে যাচ্ছে।
 
