
রংপুরের গঙ্গাচড়া উপজেলায় বাল্যবিবাহ করার চেষ্টার দায়ে বরসহ দুজনকে ১৫ দিনের কারাদণ্ড দিয়েছেন ভ্রাম্যমাণ আদালত। গত শুক্রবার সন্ধ্যায় ওই ঘটনা ঘটে।পুলিশ ও এলাকাবাসী সূত্রে জানা গেছে, ওই মেয়েটি (১৫) স্থানীয় একটি মাদ্রাসার দশম শ্রেণির ছাত্রী। তার সঙ্গে বিয়ে হওয়ার কথা ছিল তারাগঞ্জ উপজেলার কিশামতহাবু গ্রামের আক্তার আলীর ছেলে শরিফুল ইসলামের (২০)।উপজেলা নির্বাহী কর্মকর্তা (ইউএনও) তৌহিদুল ইসলাম বলেন, মেয়েটির অমতে শুক্রবার বিয়ের আয়োজন করে তার পরিবার। পরে প্রতিবেশীর সহায়তায় সন্ধ্যায় গোপনে সে মুঠোফোন তাঁকে বিয়ে বন্ধের আকুতি জানায়। এক ঘণ্টার মধ্যে তিনি পুলিশ নিয়ে ঘটনাস্থলে যান। এরপর বর শরিফুল ও মৌলভি আফজাল হোসেনকে (৪৮) আটক করা হয়। বাল্যবিবাহ করার চেষ্টার অপরাধে পরে প্রত্যেককে ওই দণ্ডাদেশ দেওয়া হয়।গঙ্গাচড়া থানার ওসি জিন্নাত আলী বলেন, কারাদণ্ডাদেশ পাওয়া বর ও মৌলভিকে গতকাল শনিবার রংপুর জেলহাজতে পাঠানো হয়েছে।
