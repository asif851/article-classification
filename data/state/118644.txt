
জুতার তলায় করে ও কোমরে পেঁচিয়ে ১২৬টি সোনার বার ঢাকা থেকে সাতক্ষীরা নিয়ে যাচ্ছিলেন চার বাসযাত্রী। পথে আজ বৃহস্পতিবার সকালে যশোর সদর উপজেলার পুলেরহাট এলাকায় ওই বাসটিতে অভিযান চালিয়ে আর্মড পুলিশ তাঁদের ওই সোনাসহ আটক করে।
উদ্ধার করা সোনার পরিমাণ ১৮ কেজি ৩০০ গ্রাম। সোনাগুলোর আনুমানিক দাম নয় কোটি টাকা।
আর্মড পুলিশ ব্যাটালিয়ন সূত্রে জানা গেছে, ওই বাসটিতে সোনা নিয়ে আসা হচ্ছে—এমন খবরের ভিত্তিতে তাদের একটি দল আজ সকালে পুলেরহাট এলাকায় অবস্থান নেয়। এ সময় সাতক্ষীরা এক্সপ্রেস নামের একটি বাসে তল্লাশি চালিয়ে চার ব্যক্তির জুতার সোল ও কোমরে প্যাঁচানো অবস্থায় সোনার বারগুলো উদ্ধার করা হয়। আটক চার ব্যক্তি আজ সন্ধ্যা সাতটা পর্যন্ত আর্মড পুলিশ ব্যাটালিয়নের হেফাজতে ছিলেন। তবে আটককৃত ব্যক্তিদের নাম প্রকাশ করতে রাজি হয়নি তারা।
এ ব্যাপারে জানতে চাইলে আর্মড পুলিশ ব্যাটালিয়ন খুলনার অধিনায়ক (পুলিশ সুপার) হারুন অর রশীদ প্রথম আলোকে বলেন, তাদের কাছ থেকে পাঁচ লাখ টাকার একটি চেকও উদ্ধার করা হয়েছে। যশোর কোতোয়ালি থানায় এ বিষয়ে একটি মামলা দায়েরের প্রস্তুতি চলছে। উদ্ধার হওয়া সোনা সরকারের কোষাগারে জমা দেওয়া হবে বলে জানান তিনি।
