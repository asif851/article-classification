
নারায়ণগঞ্জে বরের গাড়ি থেকে ছিনতাই হওয়ার তিন দিন পর নববধূকে উদ্ধার করা হয়েছে। গতকাল রোববার গভীর রাতে গাজীপুরের কালীগঞ্জের জামালপুর মীরপাড়া থেকে র‍্যাব-১১-এর সদস্যরা তাঁকে উদ্ধার করেন। এ সময় অপহরণের মূল হোতা মোফাজ্জল হোসেনসহ তিনজনকে গ্রেপ্তার করা হয়।
আজ সোমবার দুপুরে নারায়ণগঞ্জের সিদ্ধিরগঞ্জের আদমজীতে র‍্যাব-১১-এর কার্যালয়ে প্রেস বিফ্রিংয়ে অধিনায়ক (সিও) লে. কর্নেল আনোয়ার লতিফ খান এ তথ্য জানান।
গত শুক্রবার রাতে নারায়ণগঞ্জের আড়াইহাজার উপজেলার রসুলপুর গ্রামে বরের গাড়ির গতিরোধ করে সন্ত্রাসীরা নববধূকে অপহরণ করে নিয়ে যায়। এ ঘটনায় ওই নববধূর বাবা বাদী হয়ে আড়াইহাজার থানায় অপহরণ মামলা করেন।
র‍্যাব-১১-এর কার্যালয়ে প্রেস বিফ্রিংয়ে আনোয়ার লতিফের তথ্যমতে, নববধূর বড় ভাই মোবাইলে অপহরণকারী মোফাজ্জল হোসেনের সঙ্গে কৌশলে যোগাযোগ রক্ষা করে অপহৃত বোনকে একনজর দেখার সুযোগ দেওয়ার অনুরোধ জানান। তখন বড় ভাইকে মোফাজ্জল নরসিংদীর পলাশ উপজেলার বাসস্ট্যান্ডে যেতে বলেন। কিন্তু অপহরণকারীরা বারবার তাঁদের অবস্থান পরিবর্তন করতে থাকে। একপর্যায়ে পলাশের জামালপুর গুদারাঘাট এলাকা থেকে র‍্যাব সদস্যরা মোফাজ্জলের সহযোগী সুজনকে গ্রেপ্তার করে। তাঁর কাছ থেকে পাওয়া তথ্যের ভিত্তিতে গতকাল রোববার গভীর রাতে গাজীপুরের কালীগঞ্জ উপজেলার জামালপুরের মীরপাড়ার একটি বাড়ি থেকে নববধূকে উদ্ধার করা হয়। একই সঙ্গে অপহরণকারী দলের মূল হোতা আড়াইহাজারের টেকপাড়ার মোফাজ্জল ও তাঁর অপর সহযোগী রুবেলকে গ্রেপ্তার করা হয়। রুবেলের বাড়ি পলাশের আলীরটেক এলাকায়।
এ সময় আসামিদের কাছ থেকে নববধূর গলার হার, কানের দুল, টিকলি, হাতের চুড়ি ও নাকের নোলক উদ্ধার করা হয়। অপহরণের ঘটনায় ব্যবহৃত চারটি মোবাইল ফোন, নগদ ১৫ হাজার ৫৩৪ টাকা উদ্ধার করে র‍্যাব।
নববধূর বক্তব্যের বরাতে প্রেস ব্রিফিংয়ে র‍্যাব-১১-এর সিও আনোয়ার লতিফ খান বলেন, মোফাজ্জল হোসেন বিভিন্ন সময় ওই মেয়েকে উত্ত্যক্ত করে আসছিলেন। গত শুক্রবার বরের গাড়ি থেকে মোফাজ্জল ও তাঁর সহযোগীরা তাঁকে অপহরণ করে নিয়ে যান।
