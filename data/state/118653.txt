
শিক্ষামন্ত্রী নুরুল ইসলাম নাহিদ বলেছেন, ‘শিক্ষকদের বিরুদ্ধে কঠোর ব্যবস্থা ছাড়া আর কোনো পথ নাই। কারণ, সব পথ বন্ধ করার পর দেখা যাচ্ছে শিক্ষকেরাই ডুবিয়ে দিচ্ছেন আমাদের। আজকে এটা প্রমাণিত—শিক্ষার্থীরা বলছে যে ক্লাসে শিক্ষকেরা পড়ান না, বাইরে পড়ান। বাধ্য হয়ে শিক্ষার্থীদের বাড়তি টাকা দিয়ে কোচিং বা প্রাইভেটে পড়তে হচ্ছে। এটা চলতে পারে না। এ কারণে শিক্ষার্থীদের কাছে শিক্ষকেরা শ্রদ্ধার পাত্র নন, টাকার পাত্রে পরিণত হয়েছেন। সে জন্য আমাদের সবার উচিত শিক্ষকদের প্রতি সবাই মিলে চাপ সৃষ্টি করা, যাতে তাঁরা ক্লাসে পড়ান। কারণ, তাঁদের বেতন দ্বিগুণ হয়েছে।’
মন্ত্রী বলেন, ‘নতুন আইনে বিশেষ ক্লাস নিতে পারবেন শিক্ষকেরা। কিন্তু এর বাইরে কেউ যদি কোনো অনিয়ম করেন, তিনি ছাড় পাবেন না। যদি প্রমাণ পাই, তাহলে সেই শিক্ষক, শিক্ষাপ্রতিষ্ঠান ও ম্যানেজিং কমিটি বাতিল করে দেব। শিক্ষকদের বেতন বন্ধ করে দেব।’
আজ শনিবার দুপুর পৌনে ১২টার দিকে হঠাৎ এইচএসসি পরীক্ষা চলাকালে চাঁদপুর পুরানবাজার ডিগ্রি কলেজ কেন্দ্র পরিদর্শন শেষে সাংবাদিকদের প্রশ্নের উত্তরে শিক্ষামন্ত্রী এসব কথা বলেন।
এ সময় চাঁদপুর-৩ আসনের সাংসদ দীপু মনি, চাঁদপুরের জেলা প্রশাসক মো. আবদুস সবুর মণ্ডল প্রমুখ উপস্থিত ছিলেন।
মন্ত্রী বলেন, ‘পরীক্ষার সময় যেসব প্রশ্নপত্র বিতরণ হচ্ছে, সেগুলো ভুল প্রশ্ন, ভুয়া প্রশ্ন। সেগুলোর পেছনে না ছুটে সবাইকে ভালো পথে আসতে হবে। শিক্ষা নিয়ে কাজ করার জন্যই আমি শিক্ষামন্ত্রী। আমার ভুল-ত্রুটি আছে, সব সময় সবাইকে বলি, প্রকাশ্যে বলি। আমাদের সম্পদ খুবই কম, দক্ষতা খুবই কম, ক্ষমতা খুবই কম। তারপরও আমরা আমাদের সাধ্যমতো এগোচ্ছি।’
এর আগে সকাল নয়টার দিকে শিক্ষামন্ত্রী হাইমচর উপজেলার দুর্গাপুর উচ্চবিদ্যালয় মাঠে চ্যানেল আই আয়োজিত শিক্ষা বাজেট অনুষ্ঠানে প্রধান অতিথি হিসেবে বক্তব্য দেন।
