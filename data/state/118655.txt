
‘জঙ্গিকে করবেন না সঙ্গী’ স্লোগান নিয়ে টাঙ্গাইলের মির্জাপুর উপজেলা প্রশাসনের পক্ষ থেকে জঙ্গিবাদবিরোধী সচেতনতা বৃদ্ধির জন্য গণস্বাক্ষর কার্যক্রম গ্রহণ করা হয়েছে। আজ ২৫ মার্চ গণহত্যা দিবসে উপজেলা পরিষদ মিলনায়তন থেকে এ কর্মসূচি শুরু হবে। উপজেলা প্রশাসন সূত্রমতে, দেশের জঙ্গিবাদ নির্মূল ও যুব সমাজকে জঙ্গি হওয়া থেকে বিরত থাকার জন্য উদ্বুদ্ধ করতে এ কর্মসূচি গ্রহণ করা হয়েছে। উপজেলা প্রশাসন মিলনায়তন ছাড়াও উপজেলার বিভিন্ন গুরুত্বপূর্ণ এলাকা, শিক্ষাপ্রতিষ্ঠান, সরকারি-বেসরকারি কার্যালয়ে একযোগে গণস্বাক্ষর নেওয়া শুরু হবে। ইতিমধ্যে এ কার্যক্রমের জন্য নির্ধারিত ফরম বানানো হয়েছে। ইউএনও ইসরাত সাদমীন কর্মসূচিতে সবাইকে অংশগ্রহণের জন্য অনুরোধ করেছেন।
