
কুষ্টিয়ার সদর উপজেলার আবদালপুর ইউনিয়নের পশ্চিম আবদালপুর মাধ্যমিক বিদ্যালয় কেন্দ্রে ব্যালট পেপার বইয়ে অফিশিয়াল সিল ব্যবহার করার অভিযোগে ওই কেন্দ্রের প্রিসাইডিং কর্মকর্তাকে প্রত্যাহার করা হয়েছে। একই সঙ্গে চেয়ারম্যান ও সংরক্ষিত নারী সদস্য নির্বাচনের ১৩২৮ ব্যালট পেপার উদ্ধার করা হয়েছে। আজ রাত আটটার দিকে এ ঘটনা ঘটে। 
আবদালপুর ইউনিয়ন পরিষদ নির্বাচনের রিটার্নিং কর্মকর্তা সুখেন কুমার পাল বলেন, ‘আজ রাতে ওই কেন্দ্রের প্রিসাইডিং কর্মকর্তা আশরাফ উদ্দিন ব্যালট পেপারের উল্টো পাতায় অফিশিয়াল সিল মারতে থাকেন। এভাবে চেয়ারম্যানের ৬২৮টি ব্যালট পেপার ও সংরক্ষিত নারী সদস্যদের ৭০০ ব্যালট পেপারে সিল মারেন। ভোট শুরু হওয়ার আগ পর্যন্ত এভাবে সিল মারার কোনো বিধান নেই। খবর পেয়ে ঘটনাস্থলে গিয়ে এর সত্যতা পাওয়ায় তাঁকে প্রত্যাহার করা হয়। ওই কেন্দ্রে নতুন একজনকে নিয়োগ দেওয়ার প্রক্রিয়া চলছে।’প্রত্যাহার হওয়া প্রিসাইডিং কর্মকর্তা আশরাফ উদ্দিন বলেন, ভোটের কাজে তিনি এবার নতুন দায়িত্ব পেয়েছিলেন। তাই বুঝতে পারেননি। কাজ এগিয়ে রাখার জন্য এই কাজ করেছেন। এতে তাঁর কোনো অসৎ উদ্দেশ্য ছিল না। ওই ঘটনা জানার পর ওই ইউনিয়নের নির্বাচনে দায়িত্বরত ম্যাজিস্ট্রেট নূরে তাসনিম ও সংশ্লিষ্ট নির্বাচন কর্মকর্তারা ঘটনাস্থল পরিদর্শন করেছেন।
