

‘প্রথমে র‌্যাবের কাছে গেলাম। তারপর ডিবির কাছে গেলাম। থানায় গেলাম। কোথাও নেই আমার ছেলেটা। প্রশাসন তুলে নেওয়ার কথা অস্বীকার করে। তাহলে আমার সামনে দিয়ে আমার ছেলেকে তুলে নেওয়ার যে ঘটনা ঘটল, সেটা কী? আমার ছেলে কী অপরাধ করেছিল যে গায়েব হয়ে গেল?’এই প্রশ্ন এক বাবা রুহুল আমিন হাওলাদারের। আন্তর্জাতিক গুম প্রতিরোধ দিবস উপলক্ষে আজ শনিবার জাতীয় প্রেসক্লাবে মৌলিক অধিকার সুরক্ষা কমিটি আয়োজিত ‘স্বজনদের ব্যথা: গুম, খুন, নির্যাতন আর না’ শীর্ষক সম্মেলনে তিনি কথাগুলো বলেন।আজ নয় মাস ধরে নিখোঁজ রুহুল আমিনের ছেলে আদনান। যে রাতে ছেলে আদনানকে বাড়ি থেকে নিয়ে যাওয়া হয়, সে রাতের কথা বলেন বাবা রুহুল আমিন হাওলাদার। তিনি বলেন, ‘রাত তখন দুইটা বাজে। হঠাত্ দরজায় একসঙ্গে অনেক লোক ধাক্কা দিতে শুরু করেছে। আমি তখন বিভ্রান্ত হয়ে পড়েছি। এমনভাবে দরজা ধাক্কাচ্ছে কারা? আমি উঠে গিয়ে দরজা খুললাম। খুব কর্কশ গলায় জিজ্ঞেস করল, “এটা কি আদনানদের বাসা?” বললাম, হ্যাঁ। মুখের কথা শেষ হতে না হতেই ওরা চোর-ডাকাতের মতো ঘরে কি যেন খুঁজতে লাগল। শোয়ারঘর, বসার ঘর, পাকঘর, বাথরুম কিছুই বাদ দিল না। একপর্যায়ে ওরা আদনানের ঘরে ঢুকে ওকে টেনেহিঁচড়ে নিয়ে গেল। আমাকে ধাক্কা দিয়ে ফেলে দিল ঘরের এক কোনায়। যাওয়ার সময় বলে গেল ওরা র‌্যাব থেকে এসেছে। আদনানের সাথে কথা বলে ছেড়ে দেবে।’
র‌্যাবের এই কথা শুনে আশ্বস্ত হয়েছিলেন বাবা রুহুল আমিন। তিনি বলেন, ‘র‌্যাবের কথা আমি বিশ্বাস করতাম। পাঁচ মিনিটের জায়গায় রাত শেষে ভোর হয়ে গেল। আমি বেরিয়ে পড়লাম ঘর থেকে।’ কিন্তু র‌্যাব-২, গোয়েন্দা পুলিশ, থানা—কোথাও আদনানের খোঁজ পাননি তিনি। ছেলের খোঁজ না পেয়ে অসহায় বাবা তাই প্রশ্ন করলেন, ‘আমার ছেলে কী অপরাধ করেছিল যে গায়েব হয়ে গেল?’
একই দিনে ছবি হলেন ওঁরা সাতজন গুমের বিচার না হওয়া পর্যন্ত ঘরে ফিরব না: শাহদীন মালিক গুম-খুনের ব্যাপারে কোনো আপস নয়: ড. কামাল
