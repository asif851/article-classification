
লালমনিরহাট সদর উপজেলার বড়বাড়ী ইউনিয়নের রংপুর-কুড়িগ্রাম মহাসড়কের সেলিমনগর (খেদাবাগ) এলাকায় গতকাল মঙ্গলবার দুপুরে বাস ও অটোরিকশার সংঘর্ষে একই পরিবারের পাঁচজন নিহত হয়েছেন। এ দুর্ঘটনায় নিহত হন অটোরিকশাচালক ফারুক হোসেন (৫০), তাঁর স্ত্রী আনোয়ারা বেগম (৪২), মা জোবেদা বেগম (৭৫), ভাতিজা পারুল হোসেন (৩৫) ও নাতনি লামী (৯)।পুলিশ ও এলাকাবাসী সূত্রে জানা গেছে, সদর উপজেলার রামদাস গ্রামের অটোরিকশাচালক ফারুক তাঁর পরিবারের সদস্যদের নিয়ে কুড়িগ্রামে এক অসুস্থ আত্মীয়কে দেখে বাড়ি ফিরছিলেন। রংপুর-কুড়িগ্রাম মহাসড়কের সেলিমনগর (খেদাবাগ) এলাকায় বিপরীত দিক থেকে আসা একটি বাস তাঁর অটোরিকশাটিকে ধাক্কা দেয়। এতে অটোরিকশাটি দুমড়ে-মুচড়ে যায় এবং বাসটি পড়ে যায়। বাসের পাঁচজন যাত্রী সামান্য আহত হন।লালমনিরহাট সদর থানার ভারপ্রাপ্ত কর্মকর্তা (ওসি) এ এইচ এম মাহফুজুর রহমান জানান, খবর পেয়ে পুলিশ দ্রুত ঘটনাস্থলে ছুটে যায়। তদন্ত করে এ দুর্ঘটনার জন্য দায়ী ব্যক্তিদের বিরুদ্ধে আইনগত ব্যবস্থা নেওয়া হবে।
