
বিচারিক আদালতে জামায়াত নেতা আবদুল কাদের মোল্লার যাবজ্জীবন রায়ের পর আন্তর্জাতিক অপরাধ ট্রাইব্যুনালের আইন পরিবর্তনের সমালোচনা করেছেন সাবেক রাষ্ট্রপতি জাতীয় পার্টির চেয়ারম্যান হুসেইন মুহম্মদ এরশাদ।গতকাল শুক্রবার রাজধানীর বিদ্যুৎ ভবনে রংপুর বিভাগ সাংবাদিক সমিতির (আরডিজেএ) অভিষেক অনুষ্ঠানে তিনি এ সমালোচনা করেন।এরশাদ বলেন, ‘বাংলাদেশই পৃথিবীতে একটি নজির স্থাপন করেছে রায় ঘোষণার পর আইন পরিবর্তন করার। আমি কোনো দলের পক্ষে বলছি না। শুধু আইন পরিবর্তনের সমালোচনা করছি।’আগামী জাতীয় নির্বাচন নিয়ে এরশাদ বলেন, ‘অনেকেই আমাকে জিজ্ঞাসা করেন, নির্বাচন হবে কি না, আমি নির্বাচনে অংশগ্রহণ করব কি না। আমি বলি, আমি রাজনীতি করি ক্ষমতার জন্য নয়, দেশের কল্যাণের জন্য। দেশে নির্বাচন হবে এবং সবাই যদি নির্বাচনে আসে, আমিও ইলেকশন করব।’আরডিজেএর সভাপতি মুফদি আহমেদের সভাপতিত্বে অভিষেক অনুষ্ঠানে বক্তব্য দেন বৈশাখী টেলিভিশনের প্রধান নির্বাহী কর্মকর্তা মনজুরুল আহসান বুলবুল, সাংবাদিক নেতা আলতাফ মাহমুদ, ঢাকা রিপোর্টার্স ইউনিটির সভাপতি শাহেদ চৌধুরী প্রমুখ।
