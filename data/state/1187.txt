
প্রধানমন্ত্রী শেখ হাসিনা স্কাউট সদস্যদের উদ্দেশে বলেছেন, ‘হিংসা, বিদ্বেষ ও নৈতিক অবক্ষয়ের ঊর্ধ্বে উঠে আগামী দিনের রাষ্ট্র পরিচালনায় নেতৃত্বদানের জন্য তোমাদের প্রস্তুত থাকতে হবে।’শেখ হাসিনা দেশের উন্নয়ন, শান্তি ও সম্প্রীতির জন্য সব সময় প্রস্তুত থাকতে স্কাউটের সদস্যদের প্রতি আহ্বান জানিয়েছেন। তিনি বলেন,  স্কাউটের মূলমন্ত্রই হলো ‘সদা প্রস্তুত’।আজ শনিবার সকালে গাজীপুরের কালিয়াকৈর উপজেলার মৌচাক এলাকায় নবম বাংলাদেশ ও প্রথম সার্ক স্কাউট অর্গানাইজেশন (সানসো) স্কাউট জাম্বুরির উদ্বোধনী অনুষ্ঠানে তিনি স্কাউট সদস্যদের এই আহ্বান জানিয়েছেন। অনুষ্ঠান সাত দিন ধরে চলবে। অনুষ্ঠানের প্রতিপাদ্য ‘শান্তি ও সম্প্রীতির জন্য স্কাউটিং’।শেখ হাসিনা স্কাউট সদস্যদের উদ্দেশে আরও বলেন, ‘ঘূর্ণিঝড়, বন্যা ও শীতার্ত মানুষের সেবায় তোমাদের কার্যক্রম জনগণের কাছে প্রশংসিত হয়েছে। বৃক্ষরোপণ, স্যানিটেশন, স্বাস্থ্য, শিক্ষা, ইপিআই কর্মসূচি ও পরিবেশ-সচেতনতা বিষয়ে তোমরা শহর থেকে গ্রাম পর্যন্ত কাজ করো। আদর্শ স্কাউট হিসেবে তোমাদের সেবামূলক কার্যক্রম আরও গতিশীল ও বিস্তৃত হবে—এটাই আমার প্রত্যাশা।’ পরে প্রধানমন্ত্রী স্কাউট সদস্যদের কুচকাওয়াজ ও তাঁবু এলাকা পরিদর্শন করেন।উদ্বোধনী অনুষ্ঠানে বক্তব্য দেন বাংলাদেশ স্কাউটের প্রধান জাতীয় কমিশনার মো. আবুল কালাম আজাদ ও জাম্বুরির সাংগঠনিক কমিটির সভাপতি হেদায়েতুল্লাহ আল মামুন। এ সময় উপস্থিত ছিলেন মুক্তিযুদ্ধবিষয়ক মন্ত্রী আ ক ম মোজাম্মেল হক। অনুষ্ঠানে সভাপতিত্ব করেন বাংলাদেশ স্কাউটসের সভাপতি আবদুল করিম। জাম্বুরিতে সার্কভুক্ত দেশ শ্রীলঙ্কা, ভুটান ও নেপালের ২৭ জন স্কাউট ছাড়াও বাংলাদেশের বিভিন্ন স্কুল-কলেজের প্রায় সাড়ে আট হাজার প্রশিক্ষণার্থী ও কর্মকর্তা অংশ নিয়েছেন।
 
