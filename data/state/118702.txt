
রাজধানীর মগবাজারে গত বুধবার গভীর রাতে দায়িত্বরত অবস্থায় আবদুল আলীম (২৮) নামের এক আনসার সদস্যকে গুলি করে হত্যা করেছে দুর্বৃত্তরা। এ ঘটনায় আহাদ নামের এক ব্যক্তিকে আটক করেছে পুলিশ।আলীম টিঅ্যান্ডটি কলোনির আনসার ক্যাম্পে থাকতেন। তাঁর বাড়ি গাইবান্ধার সাঘাটায়।খবর পেয়ে রাতে ঘটনাস্থলে যান রমনা থানার উপপরিদর্শক (এসআই) কামরুল ইসলাম। তিনি গতকাল বৃহস্পতিবার প্রথম আলোকে বলেন, বুধবার রাত একটার দিকে মগবাজার টিঅ্যান্ডটি কলোনির একটি ফটকের কাছে আলীমসহ দুই আনসার সদস্য দায়িত্বরত ছিলেন। এ সময় ফটকের কাছে পাঁচ-ছয়জন দুর্বৃত্ত কলোনির বাসিন্দা রমিজউদ্দিনকে খোঁজ করতে থাকে। একপর্যায়ে দুর্বৃত্তরা এলোপাতাড়ি গুলি করে পালিয়ে যায়। রক্তাক্ত অবস্থায় রাত দেড়টার দিকে আলীমকে ঢাকা মেডিকেল কলেজ হাসপাতালে নিলে চিকিৎসক তাঁকে মৃত ঘোষণা করেন।প্রত্যক্ষদর্শী কলোনির বাসিন্দা মজিবর রহমান জানান, ঘটনাস্থলে তিনি বুক, হাত ও গলায় গুলিবিদ্ধ অবস্থায় আলীমকে পড়ে থাকতে দেখেন। দুর্বৃত্তরা হেলমেট পরা ছিল।রমনা থানার ওসি মশিউর রহমান জানান, হত্যাকাণ্ডের কারণ পরিষ্কার হওয়া যাচ্ছে না।
