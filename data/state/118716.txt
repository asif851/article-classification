
 
বিএনপির চেয়ারপারসন খালেদা জিয়ার বিরুদ্ধে করা দুর্নীতির দুই মামলার পরবর্তী শুনানির তারিখ ২২ জুন। আজ বৃহস্পতিবার ঢাকা বিশেষ জজ আদালত-৫-এর বিচারক আক্তারুজ্জামান এই দিন ধার্য করেন।
এর আগে দুপুর পৌনে ১২টায় পুরান ঢাকায় আলিয়া মাদ্রাসার মাঠে স্থাপিত বিশেষ জজ আদালতে হাজির হন খালেদা জিয়া। বিএনপির চেয়ারপারসনের প্রেস উইংয়ের সদস্য শামসুদ্দিন দিদার প্রথম আলোকে এ তথ্য জানান।
জিয়া চ্যারিটেবল ট্রাস্ট মামলায় তদন্ত কর্মকর্তাকে জেরার জন্য দিন ধার্য ছিল আজ। আর জিয়া অরফানেজ ট্রাস্ট দুর্নীতি মামলায় খালেদা জিয়ার আত্মপক্ষ সমর্থনের শুনানি হওয়ার কথা ছিল।
আদালতে খালেদা জিয়া হাজির হওয়ার পর তাঁর আইনজীবীরা জিয়া চ্যারিটেবল ট্রাস্ট মামলার তদন্তকারী কর্মকর্তাকে আংশিক জেরা করেন। পরে সময়ের আবেদনের পরিপ্রেক্ষিতে আদালত শুনানির পরবর্তী দিন ধার্য করেন।
পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত অস্থায়ী ঢাকার বিশেষ জজ আদালত-৫-এর বিচারক আক্তারুজ্জামানের আদালতে মামলা দুটির বিচারকাজ চলছে। মামলা দুটি করেছে দুর্নীতি দমন কমিশন (দুদক)। এর মধ্যে ২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে ইতিমধ্যে গ্রেপ্তারি পরোয়ানা জারি করেছেন আদালত।
আর ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
