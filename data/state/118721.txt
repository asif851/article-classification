
পিরোজপুরের জিয়ানগর উপজেলার কালাইয়া খালে বিষ প্রয়োগ করে মাছ ধরার দায়ে দুই জেলেকে পাঁচ হাজার টাকা করে জরিমানা, অনাদায়ে এক বছরের কারাদণ্ড দিয়েছেন ভ্রাম্যমাণ আদালত। পরে জরিমানার টাকা দিয়ে তাঁরা ছাড়া পান। গতকাল বুধবার সকালে উপজেলা নির্বাহী কর্মকর্তা মৃধা মো. মোজাহিদুল ইসলাম এ জরিমানা করেন। দণ্ডিত ব্যক্তিরা হলেন উপজেলার পত্তাশী ইউনিয়নের কালাইয়া গ্রামের কবির হোসেন (৪০) ও মো. সোহেল (২৬)। ইন্দুরকানি থানার ভারপ্রাপ্ত কর্মকর্তা (ওসি) এ কে এম মিজানুল হক জানান, ভোর চারটার দিকে কবির হোসেন ও সোহেল কালাইয়া খালে বিষ ঢেলে মাছ ধরছিলেন। খবর পেয়ে পুলিশ তাঁদের আটক করে। 
