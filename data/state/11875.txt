
সিরাজগঞ্জের রায়গঞ্জ উপজেলার চান্দাইকোনা হাজী ওয়াহেদ-মরিয়ম কলেজ কেন্দ্রে গতকাল বুধবার বিএসসি (স্নাতক) গণিত দ্বিতীয় পত্র পরীক্ষায় একজন পরীক্ষার্থীর জন্য ১১ জন দায়িত্ব পালন করেন। কেন্দ্র সূত্রে জানা যায়, উপজেলার ঘুড়কা ইউনিয়নের সলঙ্গা ডিগ্রি কলেজের ছাত্র আবদুল খালেক বেলা একটা থেকে বিকেল পাঁচটা পর্যন্ত পরীক্ষা দেন। এ সময় পরীক্ষার দায়িত্ব পালন করেন কেন্দ্রসচিব, দায়িত্বপ্রাপ্ত কর্মকর্তা উপজেলা মৎস্য সম্প্রসারণ কর্মকর্তা, হল তত্ত্বাবধায়ক, দুজন কক্ষ পরিদর্শক, একজন পুলিশ সদস্যসহ ১১ জন। উপজেলা মৎস্য সম্প্রসারণ কর্মকর্তা আলতাফ হোসেন চৌধুরী বলেন, নিয়ম অনুযায়ী এভাবে পরীক্ষা নিতে হয়। 
