
কুমিল্লা সিটি করপোরেশন (কুসিক) নির্বাচনকে চ্যালেঞ্জ হিসেবে নিয়েছেন নতুন দায়িত্বপ্রাপ্ত তিন নির্বাচন কমিশনার মাহবুব তালুকদার, বেগম কবিতা খানম ও শাহাদাত হোসেন চৌধুরী। তাঁরা এ নির্বাচনকে ‘মহাপরীক্ষা’ হিসেবে তুলনা করেছেন।
আজ শনিবার কুমিল্লা সিটি করপোরেশন নির্বাচন উপলক্ষে প্রতিদ্বন্দ্বী প্রার্থীদের সঙ্গে নির্বাচনী আচরণবিধি ও আইনশৃঙ্খলাবিষয়ক এক মতবিনিময় সভায় ঘুরেফিরে তিন বক্তা একই কথা বলেন। বেলা ১১টায় কুমিল্লা টাউন হল মিলনায়তনে ওই সভা হয়। সভায় চার মেয়র প্রার্থী, ১১৪ জন সাধারণ কাউন্সিলর প্রার্থী ও ৪০ জন সংরক্ষিত কাউন্সিলর প্রার্থীসহ আইনশৃঙ্খলা রক্ষাকারী বাহিনীর দায়িত্বশীল সদস্যরা উপস্থিত ছিলেন। ৩০ মার্চ ওই নির্বাচন অনুষ্ঠিত হবে।
মতবিনিময় সভার প্রধান অতিথি নির্বাচন কমিশনার মাহবুব তালুকদার বলেন, কুমিল্লা সিটি নির্বাচন বর্তমান নির্বাচন কমিশনের জন্য এক মহাপরীক্ষা। সমগ্র জাতি এ নির্বাচনের দিকে তাকিয়ে আছে। যেখানে নির্বাচন কমিশন অবাধ, সুষ্ঠু ও নিরপেক্ষ নির্বাচনের নির্দেশ দিচ্ছে, সেখানে কোনো ভয়ভীতি ও শিথিলতার অবকাশ নেই। এ নির্বাচনে আইনশৃঙ্খলা রক্ষাকারী বাহিনীর কোনো ধরনের শৈথিল্য বরদাশত করা হবে না।অন্য নির্বাচন কমিশনার বেগম কবিতা খানম বলেন, ‘গ্রেপ্তারি পরোয়ানা ও সুনির্দিষ্ট অভিযোগ ছাড়া কাউকে নির্বাচনের সময় গ্রেপ্তার করা ঠিক না। নির্বাচন ভালো হবে। এ নিয়ে কোনো খারাপ কথা শুনতে চাই না।’নির্বাচন কমিশনার শাহাদাত হোসেন চৌধুরী বলেন, ‘নির্বাচন অবাধ, সুষ্ঠু ও নিরপেক্ষ হবে। এ ক্ষেত্রে কারও প্রতি কোনো ধরনের ছাড় দেওয়া হবে না। এ নির্বাচন আমাদের জন্য একটি পরীক্ষা।’আর কমিশনের সচিব মোহাম্মদ আবদুল্লাহ বলেন, ‘নির্বাচনের দিন কুমিল্লাকে সেমি ক্যান্টনমেন্ট হিসেবে আখ্যায়িত করব। বর্তমান নির্বাচন কমিশনের সামনে সবচেয়ে বড় পরীক্ষা কুসিক নির্বাচন। দেশ ও জাতির কাছে এ নির্বাচন আমাদের জন্য চ্যালেঞ্জিং পরীক্ষা। নির্বাচন কমিশন তাঁর অস্তিত্বের প্রশ্নে আপস করবে না। তাহলে তাঁদের নিয়োগ প্রশ্নবিদ্ধ হবে।’আজকের সভায় আওয়ামী লীগের মেয়র প্রার্থী আঞ্জুম সুলতানা সীমা বলেন, ‘কোনো বহিরাগত যেন কেন্দ্রের আশপাশে ঢুকতে না পারে, সেদিকে লক্ষ রাখতে হবে। একই সঙ্গে ভোটারদের নির্ভয়ে নির্বিঘ্নে ভোটকেন্দ্রে যাওয়ার পরিবেশ তৈরি করতে হবে।’বিএনপির মেয়র প্রার্থী মো. মনিরুল হক সাক্কু সদর দক্ষিণ মডেল থানা-পুলিশের ভারপ্রাপ্ত কর্মকর্তা (ওসি) নজরুল ইসলামের বিরুদ্ধে অভিযোগ এনে বলেন, ধনাইতরি এলাকার দলীয় কর্মী আবদুল কুদ্দুসকে জামিনে থাকা অবস্থায় গত শুক্রবার গ্রেপ্তার করে নিয়ে আসেন ওসি। এখন নির্বাচন উপলক্ষে কাউকে ধরে এনে মামলায় জড়ানো হলে ‘লেভেল প্লেয়িং ফিল্ড’ থাকবে না। নগরের ২৭টি ওয়ার্ডে ভোটের দিন জুডিশিয়াল ম্যাজিস্ট্রেট নিয়োগ দিতে হবে। প্রতিটি ভোটকেন্দ্রে বহিরাগতরা যেন না থাকে, সেদিকে লক্ষ রাখতে হবে।স্বতন্ত্র প্রার্থী মেজর (অব.) মো. মামুনুর রশীদ বলেন, নির্বাচনে সেনাবাহিনী মোতায়েন করা হলে, সেনাবাহিনীকে ময়নামতি সেনানিবাসের ভেতরে না রেখে সার্কিট হাউস ও স্টেডিয়াম এলাকায় মোতায়েন রাখতে হবে। জেএসডির প্রার্থী শিরিন আক্তার নির্বাচন কমিশনকে নিরপেক্ষ থাকার আহ্বান জানান।কুমিল্লা জেলা প্রশাসক মো. জাহাংগীর আলমের সভাপতিত্বে ওই মতবিনিময় সভা হয়। বিভিন্ন দলের মেয়র প্রার্থী, বিভিন্ন ওয়ার্ডের কাউন্সিলর প্রার্থী ছাড়াও সভায় বক্তব্য দেন বিজিবির কুমিল্লা অঞ্চলের সেক্টর কমান্ডার গাজী মো. আহসানুজ্জামান, ডিজিএফআইয়ের পরিচালক কর্নেল এ এফ এম আতিকুর রহমান, জেলা পুলিশ সুপার মো. শাহ আবিদ হোসেন, র‍্যাব-১১ কুমিল্লার কোম্পানি অধিনায়ক মেজর মোস্তফা কায়জার, রিটার্নিং কর্মকর্তা ও কুমিল্লার আঞ্চলিক নির্বাচন কর্মকর্তা রকিব উদ্দিন মণ্ডল প্রমুখ।
