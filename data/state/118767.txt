
আলোকচিত্রবিষয়ক পাঠদানকেন্দ্র পাঠশালা ঢাকা বিশ্ববিদ্যালয়ের অধিভুক্তি লাভ করেছে। এখন থেকে ঢাকা বিশ্ববিদ্যালয়ের অধীনে চার বছরের ব্যাচেলর অব ফটোগ্রাফি এবং দেড় বছরের পোস্ট গ্র্যাজুয়েট ডিপ্লোমা ইন ফিল্ম অ্যান্ড টেলিভিশনের দুটি সনদ দেবে প্রতিষ্ঠানটি।
এ বছরের এপ্রিল মাস থেকে জুলাই-ডিসেম্বর ২০১৮ অধিবেশনে এ দুটি কোর্সে ভর্তি শুরু হবে। প্রতি ব্যাচে ২৫ জন করে শিক্ষার্থী ভর্তি হতে পারবেন।
গত ১৫ নভেম্বর বিশ্ববিদ্যালয়ের সিদ্ধান্ত অনুযায়ী, সামাজিক বিজ্ঞান অনুষদের আওতায় নিজেদের কার্যক্রম শুরু করার অনুমোদন পায় পাঠশালা। ২০১৬ ও ২০১৭ সালে উচ্চমাধ্যমিক পাস যে কেউ আলোকচিত্রে স্নাতক এবং যেকোনো বিষয়ে স্নাতক পাস ব্যক্তিরা পোস্ট গ্র্যাজুয়েশন ডিপ্লোমার জন্য আবেদন করতে পারবেন। আজ বৃহস্পতিবার দুপুর সাড়ে ১২টায় ধানমন্ডির দৃক গ্যালারিতে পাঠশালার পুরোনো স্টুডিওতে এক সংবাদ সম্মেলনে এসব তথ্য জানানো হয়।
সংবাদ সম্মেলনে পাঠশালার চেয়ারম্যান শহিদুল আলম প্রতিষ্ঠানটির শুরুর দিকের নানা ঘটনা তুলে ধরে বলেন, ‘বহির্বিশ্ব আলোকচিত্রের মাধ্যমে একভাবে আমাদের দেশ ও জাতিকে তুলে ধরত। আমরা চেয়েছিলাম নিজেদের মতো করে নিজেদের তুলে ধরব। সেই স্বপ্ন নিয়ে পাঠশালা যাত্রা শুরু করেছিল। দেশের স্বনামধন্য একটি প্রতিষ্ঠানের সঙ্গে সংযুক্ত হয়ে এবার নিজেদের স্বপ্নের আরও খানিকটা কাছে এগিয়ে যেতে পারব।’
সংবাদ সম্মেলনে আরও বক্তব্য দেন পাঠশালার ভারপ্রাপ্ত অধ্যক্ষ আবীর আবদুল্লাহ, ফিল্ম ও টেলিভিশন বিভাগের প্রধান খ ম হারুণ, শিক্ষক মুনিরা মোরশেদ মুন্নি এবং পরিচালনা পর্ষদের সদস্য তানজিম ওয়াহাব প্রমুখ। আবীর আবদুল্লাহ বলেন, ‌‌‘পারিবারিক, সামাজিক ও রাষ্ট্রীয়ভাবে আলোকচিত্রীদের অবহেলার চোখে দেখা হতো। এখন ফিল্ম ও ফটোগ্রাফিকে আরও উচ্চতর জায়গায় নিয়ে যাওয়াই হবে আমাদের প্রধান লক্ষ্য।'
সংবাদ সম্মেলনে জানানো হয়, ঢাকা বিশ্ববিদ্যালয়ের অধিভুক্তির ফলে এর কার্যক্রম আরও বাড়বে। পাশাপাশি চলবে তিন ও ছয় মাস মেয়াদি সংক্ষিপ্ত কোর্সগুলো।
১৯৯৮ সালে যাত্রা শুরু করে আলোকচিত্র ও চলচ্চিত্র শিক্ষাদানকারী প্রতিষ্ঠান পাঠশালা।
