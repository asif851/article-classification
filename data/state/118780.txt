
জাতীয় অর্থনৈতিক পরিষদের নির্বাহী কমিটি (একনেক) ও সরকারি ক্রয়-সংক্রান্ত কমিটি (পারচেজ) পুনর্গঠন করা হয়েছে। রাষ্ট্রপতির আদেশ করা এ-সংক্রান্ত পৃথক প্রজ্ঞাপনে সই করেছেন মন্ত্রিপরিষদ বিভাগের অতিরিক্ত সচিব (কমিটি ও অর্থনীতি) নুরুল করিম।
প্রধানমন্ত্রী শেখ হাসিনাকে চেয়ারপারসন ও অর্থমন্ত্রী আবুল মাল আবদুল মুহিতকে বিকল্প চেয়ারম্যান করে ১৩ সদস্যের একনেক কমিটি গঠন করা হয়েছে। কমিটিতে আছেন আমির হোসেন আমু, তোফায়েল আহমেদ, মতিয়া চৌধুরী, এ কে খন্দকার, রাশেদ খান মেনন, রওশন এরশাদ, খন্দকার মোশাররফ হোসেন, রমেশ চন্দ্র সেন, শাজাহান খান, আবুল হাসান মাহমুদ আলী ও যেদিন যে মন্ত্রণালয় নিয়ে আলোচনা, সেই মন্ত্রণালয়ের মন্ত্রী বা প্রতিমন্ত্রী।
অর্থমন্ত্রী আবুল মাল আবদুল মুহিতকে আহ্বায়ক করে ১১ সদস্যের সরকারি ক্রয়-সংক্রান্ত কমিটি পুনর্গঠন করা হয়েছে। এই কমিটিতে আছেন আমির হোসেন আমু, তোফায়েল আহমেদ, মতিয়া চৌধুরী, এ কে খন্দকার, সৈয়দ আশরাফুল ইসলাম, খন্দকার মোশাররফ হোসেন, ওবায়দুল কাদের, মুজিবুল হক, মজিবুল হক চুন্নু ও যেদিন যে মন্ত্রণালয় নিয়ে আলোচনা, সেই সংশ্লিষ্ট মন্ত্রণালয়ের মন্ত্রী বা প্রতিমন্ত্রী।
 
