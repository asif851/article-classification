
ঢাকার ধামরাইয়ে চোর সন্দেহে গণপিটুনিতে এক ব্যক্তি নিহত হয়েছে।
গতকাল মঙ্গলবার রাতে ধামরাইয়ের চরডাউটিয়া এলাকায় এই গণপিটুনির ঘটনা ঘটে।
গণপিটুনিতে নিহত ব্যক্তির নাম-পরিচয় জানা যায়নি। তাঁর বয়স আনুমানিক ৪০ বছর। ধামরাই থানার পুলিশের ভাষ্য, রাতে এলাকার লোকজন পাহারা দিচ্ছিলেন। দিবাগত রাত তিনটার দিকে চোর সন্দেহে এক ব্যক্তিকে ধরে ফেলেন স্থানীয় লোকজন। সন্দেহভাজন ব্যক্তি গ্রামের সাইদুর রহমানের মুদি দোকানে চুরির চেষ্টা করছিলেন বলে এলাকাবাসীর ভাষ্য। পরে সন্দেহভাজন ব্যক্তিকে গণপিটুনি দেন স্থানীয় লোকজন। এতে ঘটনাস্থলেই সন্দেহভাজন ব্যক্তির মৃত্যু হয়।
সাইদুর রহমানের ভাষ্য, অতীতে তাঁর দোকানে বেশ কয়েকবার চুরির চেষ্টা হয়।
ধামরাই থানার পরিদর্শক (অপারেশন) আবুল বাশার বলেন, গণপিটুনিতে নিহত ব্যক্তির লাশ উদ্ধার করে থানায় আনা হচ্ছে। তাঁর পরিচয় জানা যায়নি। এ ঘটনায় মামলা দায়েরের প্রস্তুতি চলছে।
