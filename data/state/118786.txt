
স্বাস্থ্যমন্ত্রী মোহাম্মদ নাসিম বলেছেন, ৮ ফেব্রুয়ারি বিএনপির চেয়ারপারসন খালেদা জিয়ার মামলার রায়কে কেন্দ্র করে বিএনপি দেশে অস্থিতিশীল পরিস্থিতি সৃষ্টি করতে চাইছে। রায় নিয়ে কেউ অস্থিতিশীল পরিস্থিতি সৃষ্টি করলে আওয়ামী লীগ নয়, জনগণই তাদের মোকাবিলা করবে।
আজ মঙ্গলবার বেলা তিনটায় নারায়ণগঞ্জের আড়াইহাজার উপজেলা স্বাস্থ্য কমপ্লেক্সের ৩১ থেকে ৫০ শয্যায় উন্নীতকরণের উদ্বোধন শেষে সাংবাদিকদের তিনি এসব কথা বলেন। মন্ত্রী বলেন, আওয়ামী লীগ যেকোনো মুহূর্তে নির্বাচন করতে প্রস্তুত। প্রধানমন্ত্রী শেখ হাসিনার নেতৃত্বে জোটবদ্ধ হয়েই আওয়ামী লীগ নির্বাচন করবে। বিএনপি মুখে যা–ই বলুক, খালেদা জিয়াকে নির্বাচনে আসতেই হবে। তা না হলে তাঁদের দলের অস্তিত্ব থাকবে না।
অনুষ্ঠানে নারায়ণগঞ্জ-২ আসনের সংসদ সদস্য নজরুল ইসলাম বাবু, স্বাস্থ্য অধিদপ্তরের প্রধান প্রকৌশলী এম এ মোহী, পরিচালক (স্বাস্থ্য) নিশীত কান্তি দেবনাথ, নারায়ণগঞ্জের সিভিল সার্জন এহসানুল হক, উপজেলা চেয়ারম্যান শাহজালাল মিয়া, চিকিৎসক সায়মা ইসলাম, উপজেলা স্বাস্থ্য ও পরিবার পরিকল্পনা কর্মকর্তা হাবিব ইসমাইল ভূইয়া, জেলা আওয়ামী লীগের সাধারণ সম্পাদক আবু হাসনাত শহীদ, সাংগঠনিক সম্পাদক সুন্দর আলী, উপজেলা আওয়ামী লীগের সাধারণ সম্পাদক আবদুর রশিদ ভূঁইয়া, আড়াইহাজার পৌর মেয়র হাবিবুর রহমান প্রমুখ উপস্থিত ছিলেন।
পরে শহীদ মঞ্জুর স্টেডিয়ামে উপজেলা আওয়ামী লীগ আয়োজিত সমাবেশ অনুষ্ঠিত হয়।
