
রাজশাহী বিশ্ববিদ্যালয়ে এক ছাত্রীকে প্রকাশ্যে ছুরিকাঘাত করেছেন স্থানীয় এক যুবক। আজ রোববার দুপুর ১২টার দিকে বিশ্ববিদ্যালয়ের কাজলা গেটে এ ঘটনা ঘটে।
আহত অবস্থায় ওই ছাত্রীকে প্রথমে রাজশাহী বিশ্ববিদ্যালয়ের চিকিত্সাকেন্দ্রে ভর্তি করা হয়। অবস্থা গুরুতর হওয়ায় পরে তাঁকে রাজশাহী মেডিকেল কলেজ হাসপাতালে পাঠানো হয়।বিশ্ববিদ্যালয়ের চিকিত্সাকেন্দ্রের চিকিত্সকেরা জানান, ধারালো ছুরির আঘাতে ওই ছাত্রীর কাঁধ থেকে কোমর পর্যন্ত মারাত্মক জখম হয়েছে।আহত ওই ছাত্রী বিশ্ববিদ্যালয়ের হিসাববিজ্ঞান ও তথ্যব্যবস্থা বিভাগের চতুর্থ বর্ষে পড়েন। তাঁর সহপাঠীরা প্রথম আলোকে জানান, মনতাজুল ইসলাম ওরফে ইমু নামের স্থানীয় এক যুবকের সঙ্গে ওই ছাত্রীর প্রেমের সম্পর্ক ছিল। তবে বেশ কিছুদিন ধরে তাঁদের মধ্যে টানাপোড়েন চলছিল। এর জের ধরে আজ ওই ছাত্রীকে ছুরিকাঘাত করেন মনতাজুল।প্রত্যক্ষদর্শীরা জানান, দুপুর ১২টার দিকে বিশ্ববিদ্যালয়ের কাজলা গেট এলাকায় বাজার করতে যান ওই ছাত্রী। বাজার করা শেষে তিনি ও তাঁর এক সহপাঠী রিকশায় উঠছিলেন। এ সময় মোটরসাইকেলের ওপর থেকে ওই ছাত্রীর পিঠে ছুরিকাঘাত করেন মনতাজুল। ওই মোটরসাইকেলে মনতাজুল ছাড়া আরও একজন ছিলেন। কিছু বুঝে ওঠার আগেই ওই দুজন দ্রুত ঘটনাস্থল ত্যাগ করেন।বিশ্ববিদ্যালয়ের ছাত্র উপদেষ্টা ছাদেকুল আরেফিন প্রথম আলোকে বলেন, আহত ছাত্রীর সুচিকিত্সার ব্যবস্থা নেওয়া হয়েছে। দোষীর বিরুদ্ধে ব্যবস্থা নিতে আইনশৃঙ্খলা রক্ষাকারী বাহিনীকে নির্দেশ দেওয়া হয়েছে।
