
পিরোজপুর সদর উপজেলায় আজ সোমবার দুপুরে দৃষ্টিপ্রতিবন্ধী এক তরুণী (২২) ধর্ষণের শিকার হয়েছেন বলে অভিযোগ উঠেছে। এ ঘটনায় তরুণীর মা বাদী হয়ে জসিম শেখ (২৮) নামের এক যুবককে আসামি করে থানায় মামলা করেছেন। 
পুলিশ ও মেয়েটির পারিবারিক সূত্রে জানা গেছে, সোমবার দুপুরে মেয়েটিকে ঘরে একা রেখে তাঁর মা পাশের বাড়িতে কাজ করতে যান। এ সময় মেয়েটিকে ঘরে একা পেয়ে প্রতিবেশী জসিম তাঁকে ধর্ষণ করে পালিয়ে যান। পরে মা বাড়িতে ফিরে এলে মেয়েটি তাঁকে ধর্ষণের কথা জানান। বিকেলে মেয়েটিকে নিয়ে তাঁর মা থানায় গিয়ে লিখিত অভিযোগ করেন। ঘটনার পর জসিম পলাতক। পিরোজপুর সদর থানার পরিদর্শক (তদন্ত) মাসুমুর রহমান বিশ্বাস প্রথম আলোকে বলেন, আসামিকে গ্রেপ্তারের চেষ্টা চলছে।
