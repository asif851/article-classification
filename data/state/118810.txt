
সাতক্ষীরায় আজ বুধবার বিচ্ছিন্ন সহিংসতার মধ্য দিয়ে জামায়াতের ডাকা হরতাল ও অবরোধ পালিত হচ্ছে। শিবিরের দুই কর্মী নিহত হয়েছেন দাবি করে এর প্রতিবাদে এ কর্মসূচির ডাক দেওয়া হয়। জেলার সব কটি সড়ক যোগাযোগ বিচ্ছিন্ন রয়েছে।
সাতক্ষীরা সদর উপজেলার আলীপুর চেকপোস্ট এলাকায় অবরোধকারীরা আবদুস সাত্তার ওরফে জুয়েল (৩৫) নামের যুবলীগের এক নেতাকে পিটিয়ে জখম করেছে। তিনি ভোমরা ইউপি যুবলীগের সাধারণ সম্পাদক। জুয়েল সাতক্ষীরা সদর হাসপাতালে চিকিত্সাধীন। চিকিত্সা কর্মকর্তা কাজী আরিফ আহমেদ জানান, তাঁর অবস্থা ঝুঁকিপূর্ণ।
প্রত্যক্ষদর্শীরা জানায়, কদমতলা বাজারে বাঁশের বেড়া দিয়ে, বিনেরপোতায় বালুর ঢিবি করে, আশাশুনি সড়কে রাস্তা কেটে জেলা শহর থেকে অন্যান্য এলাকা বিচ্ছিন্ন করে রেখেছে হরতালকারীরা। শহরের অদূরে বাঁকাল এলাকায় বিক্ষোভ সমাবেশ করেছে জামায়াত-শিবির। এখানে অন্তত ২০টি ককটেলের বিস্ফোরণ ঘটানো হয়েছে। শিবিরের কর্মীরা কয়েকটি ইঞ্জিনভ্যান ভাঙচুর করেছে।
আজ সকাল নয়টার দিকে ভোমরা থেকে সাতক্ষীরা আসার পথে আবদুস সাত্তারকে জামায়াত-শিবিরের কর্মীরা হামলা চালিয়ে মারাত্মক আহত করেন।
 
