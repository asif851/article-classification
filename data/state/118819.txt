
এবার একটি পোশাক বিক্রি করেই লাভ করা হয়েছে ১৯ হাজার ৬০০ টাকা। চট্টগ্রাম নগরের মিমি সুপার মার্কেটের ‘আকর্ষণ’ নামের একটি দোকানে মেয়েদের পোশাক লেহেঙ্গা বিক্রি করে ওই লাভ করা হয়। আজ রোববার চট্টগ্রাম জেলা প্রশাসনের ভ্রাম্যমাণ আদালতের অভিযানে বিষয়টি ধরা পড়ে।
ভ্রাম্যমাণ আদালতের অভিযানের সময় ওই দোকানের পক্ষ থেকে স্বীকার করা হয়, লেহেঙ্গাটি কেনা হয়েছে ১৫ হাজার ৯০০ টাকায়। সেটি বিক্রি করা হয় সাড়ে ৩৫ হাজার টাকায়। পরে আদালত ওই দোকানের মালিককে এক লাখ টাকা জরিমানা করেন।গত বৃহস্পতিবার এই মিমি সুপার মার্কেটেই ইয়াং লেডি নামের দোকানে ‘সারারা লেহেঙ্গায়’ ১২ হাজার ৫০৫ টাকা লাভ করা হচ্ছিল। ওই দিন অভিযানের সময় আদালত দোকানিকে সতর্ক করে দেন। সারারা লেহেঙ্গা ওই দিন সাড়ে ১৯ হাজার টাকায় বিক্রি হচ্ছিল। আজ রোববার তার দাম ছিল সাত হাজার টাকা। অভিযানের মুখে দোকানমালিক দাম কমাতে বাধ্য হয়েছেন বলে জানান চট্টগ্রাম জেলা প্রশাসনের ভ্রাম্যমাণ আদালত।এ ছাড়া আদালত আজ রোববার নগরের টেরিবাজারের স্টার প্লাস শপিং মলে অভিযান চালিয়ে দেখেন, একটি লেহেঙ্গা বিক্রি হচ্ছিল ১১ হাজার ৮৬০ টাকায়। শপিং মলের ব্যবস্থাপক মোশাররফ হোসেন ভ্রাম্যমাণ আদালতের কাছে স্বীকার করেন, সব মিলিয়ে এই পোশাক কিনতে তাঁদের খরচ হয়েছে ৫ হাজার ৩৭০ টাকা। একটি পোশাকেই ৬ হাজার ৪৮০ টাকা মুনাফা করছিলেন তিনি। এ কারণে এই শপিং মলকেও এক লাখ টাকা জরিমানা করেন আদালত।জেলা প্রশাসনের নির্বাহী হাকিম তাহমিলুর রহমান সাংবাদিকদের বলেন, গত বুধ ও বৃহস্পতিবার অভিযান চালিয়ে নগরের বিভিন্ন বিপণিবিতানের ব্যবসায়ীদের অতিরিক্ত দামে পোশাক বিক্রির ব্যাপারে সতর্ক করে দেওয়া হয়েছিল। টানা অভিযানের কারণে অনেক দোকানমালিক সহনীয় দামে পোশাক বিক্রি করছেন। কিন্তু অতিরিক্ত মুনাফা করায় দুই দোকানমালিককে জরিমানা করা হয়েছে। তিনি জানান, ঈদের কেনাকাটায় অতিরিক্ত মুনাফা রোধে নগরের ৩০টি বিপণিবিতান ও ১০টি বড় শপিং হাউসে এ অভিযান অব্যাহত থাকবে।এদিকে মূল্যতালিকা প্রদর্শন না করায় নগরের ফইল্ল্যাতলি বাজারের একটি দোকা​নকে পাঁচ হাজার টাকা এবং স্টিল মিল বাজারে অস্বাস্থ্যকর পরিবেশে খাদ্য প্রস্তুত ও পোড়া তেলে ইফতার তৈরি করায় মুন বেকারিকে ৩০ হাজার টাকা এবং অতিরিক্ত মুনাফায় পণ্য বিক্রি করায় দুটি দোকানকে ২০ হাজার টাকা জরিমানা করা হয়। ভ্রাম্যমাণ আদালতের অভিযান পরিচালনা করেন জেলা প্রশাসনের নির্বাহী ম্যাজিস্ট্রেট সাব্বির রাহমান ও ফোরকান এলাহী।
আরও পড়ুন:এক পোশাকেই লাভ সাড়ে ১২ হাজার টাকা!
