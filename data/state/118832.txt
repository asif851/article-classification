
প্রায় দুই মাস পর লন্ডন থেকে দেশে ফিরেছেন বিএনপি চেয়ারপারসন খালেদা জিয়া। আজ বিকেল সোয়া পাঁচটার দিকে তিনি ঢাকার হজরত শাহজালাল আন্তর্জাতিক বিমানবন্দরে পৌঁছান। তাঁর ফেরাকে কেন্দ্র করে দুপুর থেকেই বিমানবন্দর এলাকায় নিরাপত্তা জোরদার করা হয়।চিকিৎসার জন্য গত ১৫ সেপ্টেম্বর রাতে খালেদা জিয়া লন্ডনের উদ্দেশে ঢাকা ত্যাগ করেন।বিমানবন্দরে প্রবেশমুখে আইনশৃঙ্খলা রক্ষাকারী বাহিনীর বিপুলসংখ্যক সদস্য মোতায়েন করা হয়। এর পাশাপাশি জলকামান ও সাঁজোয়া যান প্রস্তুত ছিল। খালেদা জিয়ার দেশে পৌঁছা পর্যন্ত বিমানবন্দরে সাধারণ কোনো যানবাহন প্রবেশ করতে দেওয়া হয়নি। এ সময় যাত্রী ছাড়া অন্য কাউকেও বিমানবন্দর এলাকায় ঢুকতে দেওয়া হয়নি। যাত্রীদের পাসপোর্ট ও টিকিট দেখিয়ে বিমানবন্দর এলাকায় ঢুকতে হয়েছে। গাড়ি ঢুকতে না দেওয়ায় বিদেশ যাত্রীদের অনেকে দুর্ভোগে পড়েন।এ সময় বিএনপির যে সব জ্যেষ্ঠ নেতা খালেদা জিয়াকে স্বাগত জানাতে বিমানবন্দরে উপস্থিত ছিলেন, তাঁদেরও বিমানবন্দর এলাকায় ঢুকতে বাধা দেয় পুলিশ। পুলিশের বাধার মুখে তাঁরা বিমানবন্দর সড়কে অবস্থান নেন। এ সময় বিমানবন্দর এলাকায় কয়েক হাজার নেতা-কর্মী জড়ো হন। বিমানবন্দরের ভেতরে জ্যেষ্ঠ নেতাদের ঢুকতে না দেওয়ার ঘটনায় খন্দকার মাহবুব ও মওদুদ আহমদ সাংবাদিকদের কাছে নিন্দা জানান।বিমানবন্দর এলাকায় জড়ো হওয়া নেতা-কর্মীদের পুলিশ ক্ষণে ক্ষণে সরিয়ে দেওয়ার চেষ্টা করলে সেখানে বেশ কয়েকবার উত্তেজনার সৃষ্টি হয়। তবে বড় ধরনের কোনো বিশৃঙ্খলার ঘটনা ঘটেনি। বিমান বন্দর থেকে বেরিয়ে খালেদা জিয়া সোজা চলে যান তাঁর গুলশানে বাসভবনে। সন্ধ্যা সাড়ে সাতটার দিকে তিনি তাঁর গুলশানের বাসভবনে পৌঁছান। বিমানবন্দর থেকে গুলশানের বাসভবন পর্যন্ত রাস্তায় মোড়ে মোড়ে অতিরিক্ত পুলিশ ও র‍্যাব সদস্য মোতায়েন ছিল। তাঁর বাসভবনের সামনেও অতিরিক্ত পুলিশ মোতায়েন ছিল।
খালেদা জিয়া বিমানবন্দর থেকে গাড়িতে বের হওয়ার পরপর নেতা-কর্মীরা তাঁকে স্বাগত জানাতে রাস্তায় নেমে আসেন। তাঁরা মিছিল ও স্লোগানে খালেদা জিয়াকে স্বাগত জানান। নেতা-কর্মীরা এ সময় দলীয় স্লোগানের পাশাপাশি সরকার ও আওয়ামী লীগ বিরোধী স্লোগানও দেয়। মিছিলের কারণে খালেদা জিয়ার গাড়ির গতি শ্লথ হয়ে যায়। এ সময় বিমানবন্দর থেকে র‍্যাডিসন হোটেল পর্যন্ত যেতে খালেদা জিয়ার গাড়ির প্রায় দেড়ঘন্টা সময় লাগে। এই পুরো সময় বিমানবন্দর থেকে বনানীমুখী রাস্তায় যান চলাচল পুরোপুরি বন্ধ ছিল। এতে সাধারণ যাত্রীরা দুর্ভোগে পড়েন।
ঢাকা মেট্রোপলিটন পুলিশের গণমাধ্যম শাখার একটি গাড়ি থেকে খালেদা জিয়ার পুরো সময়টুকু ভিডিও করা হয়।
খালেদা জিয়াকে স্বাগত জানাতে বিমানবন্দর এলাকায় বিএনপির স্থায়ী কমিটির সদস্য মওদুদ আহমদ, খালেদা জিয়ার উপদেষ্টা খন্দকার মাহবুব হোসেন, ওসমান ফারুক, বিএনপির ভাইস চেয়ারম্যান আবদুল্লাহ আল নোমান ও যুগ্ম মহাসচিব মো. শাহজাহানসহ দলের জ্যেষ্ঠ নেতা ও অঙ্গ সংগঠনের নেতা-কর্মীরা উপস্থিত ছিলেন।
