
রানা প্লাজা ধসের পর সবাই মিলে প্রাথমিক ব্যবস্থাপনা ভালোই করেছে। তবে দীর্ঘ মেয়াদে পুনর্বাসনের প্রক্রিয়ায় অগ্রগতি কম। এ ক্ষেত্রে সব পক্ষই পিছিয়ে যাচ্ছে। অথচ এ কাজটিই এখন বেশি গুরুত্বপূর্ণ। ক্ষতিপূরণের অর্থও বুঝে পায়নি হতাহতের পরিবার। আহত ব্যক্তিরা প্রয়োজনীয় চিকিৎসাসেবা পাচ্ছেন না।বেসরকারি গবেষণা সংস্থা সেন্টার ফর পলিসি ডায়ালগের (সিপিডি) সংলাপে এমন অভিমতই উঠে এসেছে। এ সময় বিশিষ্ট অর্থনীতিবিদ ও সিপিডির চেয়ারম্যান রেহমান সোবহান পুনর্বাসন প্রক্রিয়ায় তদারকি, সমন্বয় ও প্রতিশ্রুতি পূরণে একটি উচ্চপর্যায়ের কমিশন গঠনের প্রস্তাব করেছেন। সরকারের দায়িত্বশীল ব্যক্তি ও সুশীল সমাজের প্রতিনিধি নিয়ে এই কমিশন গঠনের প্রস্তাব করেন তিনি।রাজধানীর মহাখালীর ব্র্যাক ইন সেন্টারে রানা প্লাজা দুর্ঘটনার এক বছর পূর্তি উপলক্ষে গতকাল বুধবার এই সংলাপের আয়োজন করা হয়। সিপিডির নির্বাহী পরিচালক মোস্তাফিজুর রহমানের সঞ্চালনায় বক্তব্য দেন সাংসদ শিরীন আখতার, শ্রমসচিব মিকাইল শিপার প্রমুখ। মূল প্রবন্ধ উপস্থাপন করেন সিপিডির অতিরিক্ত গবেষণা পরিচালক খন্দকার গোলাম মোয়াজ্জেম।সিপিডির চেয়ারম্যান বলেন, রানা প্লাজার ধসের ঘটনায় হতাহত ব্যক্তিদের সহায়তার জন্য দেশ-বিদেশ থেকে যেসব অর্থ সাহায্য পাওয়া গেছে, সেগুলোর যথাযথ ব্যবহার নিশ্চিত করতে হবে। এসব অর্থ ব্যয়ের ক্ষেত্রে স্বচ্ছতা নিশ্চিত করাও দরকার। এ জন্য প্রয়োজনে খরচের হিসাবগুলো ওয়েবসাইটে প্রকাশ করা যেতে পারে, যাতে করে যে কেউ যেকোনো সময় এ-সংক্রান্ত তথ্য জানার সুযোগ পান।একই সঙ্গে হতাহত ব্যক্তিদের যে আর্থিক সহায়তা ও ক্ষতিপূরণ দেওয়া হয়েছে বা হবে, সেগুলো যেন দৃশ্যমান ও অর্থবহ হয়, সেটি নিশ্চিত করারও তাগিদ দেন ড. রেহমান সোবহান।সিপিডি আহত ব্যক্তিদের জন্য দুই বছরের একটি পরিকল্পনা প্রণয়ন, ২৪ এপ্রিলকে শ্রমিক নিরাপত্তা দিবস ঘোষণা, দুর্ঘটনাস্থলে স্মৃতিস্তম্ভ ও নিরাপত্তা কেন্দ্র স্থাপনেরও প্রস্তাব করে।শিরীন আখতার বলেন, যদি রানা প্লাজার ওই পাঁচ কারখানায় ট্রেড ইউনিয়ন থাকত, তবে শ্রমিকদের কাজে যেতে বাধ্য করা যেত না। ইউনিয়নের নেতারা কিছুটা হলেও বাধা দিতেন। তিনি বলেন, ‘স্পেকট্রামের পর সর্বশেষ দুর্ঘটনা ধরে নিয়ে আমরা সে সময় (২০০৫) বেশ কিছু দাবি তুলেছিলাম। সেগুলো বাস্তবায়ন না হওয়ায় পরিস্থিতির বদল হয়নি। এখন আবার সেই একই, ভবন ও শ্রমিকের নিরাপত্তার দাবি জানাতে হচ্ছে।’মিকাইল শিপার বলেন, রানা প্লাজা দুর্ঘটনার জন্য সরকারের দায়িত্ব সবার আগে। তিনি বলেন, ‘আমরা যথাযথ দায়িত্ব পালন করতে পারিনি। আমরা আগেই যদি পর্যাপ্ত কারখানা পরিদর্শক নিয়োগ ও ভবন নির্মাণে সব আইনকানুন মালিকদের মানতে বাধ্য করতে পারতাম, তবে এমন ঘটনা হয়তো ঘটত না।’মালিকদের সংগঠন বিজিএমইএর সাবেক সভাপতি সফিউল ইসলাম মহিউদ্দিন পোশাকশিল্পের রপ্তানি প্রবৃদ্ধিসহ পরিস্থিতি তুলে ধরে জানান, কারখানাগুলোতে পর্যাপ্ত কাজ নেই। তাই অধিকাংশ কারখানায় শ্রমিকদের দিয়ে অতিরিক্ত কাজ (ওভারটাইম) করানো হচ্ছে না। তিনি বলেন, বড় ক্রেতা প্রতিষ্ঠান এইচ অ্যান্ড এমের সিইও গত বছর প্রধানমন্ত্রী শেখ হাসিনার সামনে মজুরি বাড়ালে মূল্য বৃদ্ধির কথা বলেছিলেন। কিন্তু মজুরি বাড়ানো হলেও পোশাকের সিএম ও এফওবি বাড়াচ্ছে না ক্রেতাপ্রতিষ্ঠানগুলো।শ্রমিকনেত্রী নাজমা আক্তার ক্ষতিপূরণ ও সহায়তা এক নয় তা স্পষ্ট করে বলেন, ক্ষতিপূরণ অবশ্যই কারখানা মালিক পক্ষ ও ক্রেতাদের দিতে হবে। দুর্ঘটনার পর বিভিন্ন পক্ষ হতাহত ব্যক্তিদের যে আর্থিক সহায়তা দিয়েছে তা ক্ষতিপূরণ নয়, অনুদান। প্রধানমন্ত্রীও যে সহায়তা দিয়েছেন তাও দান।প্রবন্ধে খন্দকার গোলাম মোয়াজ্জেম বলেন, শ্রমিকেরা কী পেল তার যোগফল মেলাতে হবে। লক্ষ্য স্থির করতে হবে, উৎপাদন, মূল্য পরিস্থিতিতে চলে গেলে হবে না। ক্ষতিগ্রস্ত ব্যক্তিদের দিক থেকে সরে গেলে হবে না। ক্ষতিগ্রস্ত ব্যক্তিদের দীর্ঘমেয়াদি সহায়তার আওতায় আনা যায়নি। এককালীন চিকিৎসা হয়েছে, ধারাবাহিক চিকিৎসা নিশ্চিত করা যায়নি। ৭৭৭ জন আহত ব্যক্তির কাজের ব্যবস্থা করা হয়েছে। এখনো এক হাজারের বেশি শ্রমিক কাজে যেতে পারেননি।প্রবন্ধে বলা হয়, আইনগত বিষয়গুলো বাস্তবায়ন করা যায়নি। ভবন ধসের জন্য প্রকৃতপক্ষে কারা দায়ী সে বিষয়ে
