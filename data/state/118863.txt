
আগামী ২২ জুন বায়তুল মোকাররমের উত্তর গেটে মহাসমাবেশ করার জন্য সরকারের সহযোগিতা চেয়েছে বাংলাদেশ ইমাম ওলামা সমন্বয় ঐক্য পরিষদ।
আজ সোমবার বিকালে জাতীয় প্রেসক্লাবে এক সংবাদ সম্মেলনে এ আহ্বান জানান পরিষদের চেয়ারম্যান মাওলানা মো. ইসমাইল হোসেন। ‘বিএনপির মদদে হেফাজতে ইসলামের ব্যানারে জামায়াত ইসলাম কর্তৃক দেশ ও ধর্মীয় শিক্ষা ধ্বংসের চক্রান্তের প্রতিবাদে’ এ সংবাদ সম্মেলনের আয়োজন করা হয়।
ইসমাইল হোসেন বলেন, ‘প্রধানমন্ত্রীকে অনুরোধ জানাচ্ছি, স্বাধীনতার স্বপক্ষের ওলামায়ে কেরামদের সঙ্গে মতবিনিময় করে এ বিষয়ে সঠিক সিদ্ধান্ত গ্রহণ করুন। এ ছাড়া আগামী ১১ জুন বাংলাদেশ কওমী মাদ্রাসা বোর্ড-বেফাকের ছাত্রদের পরীক্ষা শুরু হবে। তারা যেন সুষ্ঠুভাবে পরীক্ষায় অংশগ্রহণ করতে পারে সেই পরিবেশ তৈরির জন্য সরকারের প্রতি অনুরোধ জানাচ্ছি।’
লিখিত বক্তব্যে ইসমাইল আরও বলেন, ‘গত ৫ মে হেফাজত ইসলামের ব্যানারে যুদ্ধাপরাধী শক্তি, জামায়াত-শিবির, হিজবুত তাহ্রীর, হরকাতুল জিহাদ এবং প্রধান বিরোধী দলের বিএনপির অঙ্গ ও সহযোগী সংগঠনের নেতা-কর্মীরা যে ভয়ানক পরিস্থিতির সৃষ্টি করেছিল তা পুলিশ বিভাগকেও ভাবিয়ে তুলেছে।’ আমরা ইমাম ওলামা ঐক্য পরিষদের পক্ষ থেকে আহ্বান জানাচ্ছি, কোনো নতুন সংকট সৃষ্টি না করে দেশের জনগণের নিকট সম্মান রক্ষার চেষ্টা করুন। অন্যথায় এ দেশে ধর্মীয় শিক্ষা প্রতিষ্ঠানগুলো আরও অনেক সংকটের মধ্যে পড়বে।
সংবাদ সম্মেলনে পরিষদের মহাসচিব মাওলানা শাহ মো. ফারুক হোসেন, মাওলানা আরিফ উদ্দিন সরওয়ার্দ্দি, মাওলানা আব্দুল্লাহ মো. শাহীন প্রমুখ উপস্থিত ছিলেন।
