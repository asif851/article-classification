
মাদক মামলায় দণ্ডিত জ্যেষ্ঠ সহকারী জজ জাবেদ ইমাম আপিল বিভাগের নির্দেশে বিচারিক আদালতে আত্মসমর্পণ করেছেন। পরে জামিনের আবেদন করেছেন তিনি।
আজ রোববার ঢাকার দ্বিতীয় অতিরিক্ত মহানগর দায়রা জজ সামছুন নাহারের আদালতে আত্মসমর্পণ করে জামিনের আবেদন করেন জাবেদ।
সুপ্রিম কোর্টের আপিল বিভাগের দেওয়া আদেশের অনুলিপি পাওয়া সাপেক্ষে ২৪ আগস্ট জাবেদের আত্মসমর্পণ এবং জামিন আবেদনের বিষয়ে শুনানির তারিখ ধার্য করেছেন বিচারিক আদালত। সে পর্যন্ত জাবেদ এখন যে অবস্থায় আছেন, সেই অবস্থায় থাকবেন।
বিচারিক আদালতে দণ্ডিত জাবেদের সাজা বাতিল করে হাইকোর্টের দেওয়া রায় ৭ আগস্ট স্থগিত করেন আপিল বিভাগ। একই সঙ্গে জাবেদকে এক সপ্তাহের মধ্যে বিচারিক আদালতে আত্মসমর্পণের নির্দেশ দেন সর্বোচ্চ আদালত। ওই নির্দেশে আজ আত্মসমর্পণ করেন তিনি।
২০১৩ সালের ২৭ আগস্ট ভোলার সাময়িক বরখাস্ত হওয়া জ্যেষ্ঠ সহকারী জজ জাবেদ ইমামকে মাদকদ্রব্য নিয়ন্ত্রণ আইনের একটি মামলায় চার বছরের কারাদণ্ড দেন আদালত। এ ছাড়া আসামিকে আরও ১০ হাজার টাকা জরিমানা করা হয়।
বিচারিক আদালতের ওই রায়ের বিরুদ্ধে হাইকোর্টে আপিল করেন জাবেদ। ওই আপিলের শুনানি শেষে গত বছরের ১১ ফেব্রুয়ারি হাইকোর্ট জাবেদের সাজা বাতিল করে তাঁকে বেকসুর খালাসের রায় দেন। হাইকোর্টের ওই খালাসের রায়ের বিরুদ্ধে রাষ্ট্রপক্ষ লিভ টু আপিল করে। ৭ আগস্ট ওই আবেদন মঞ্জুর করে আদেশ দেন আপিল বিভাগ।
আরও পড়ুন:বিচারক জাবেদকে আত্মসমর্পণের নির্দেশ
