
অবশেষে সম্মানী পাচ্ছেন তিন মেয়র—নারায়ণগঞ্জের সেলিনা হায়াৎ আইভী, কুমিল্লার মনিরুল হক ও রংপুরের সরফুদ্দীন আহমেদ। তাঁরা মাসিক ৯৪ হাজার ৫০০ টাকা করে পাবেন। পদমর্যাদা ঠিক না হওয়ায় এত দিন তাঁদের কোনো সম্মানী দেওয়া হচ্ছিল না। আজ রোববার স্থানীয় সরকারসচিব আবু আলম মো. শহিদ খান বিষয়টি প্রথম আলো ডটকমকে নিশ্চিত করেন।স্থানীয় সরকারসচিব আরও জানান, এই সম্মানীর মধ্যে মাসিক সম্মানী ৪৪ হাজার ৫০০ টাকা, বাড়িভাড়া ৪০ হাজার ও অন্যান্য খাতে ১০ হাজার টাকা রয়েছে। আজ কিছুক্ষণের মধ্যে এ-সংক্রান্ত সরকারি আদেশ জারি হবে ।কবে তাঁরা (তিন মেয়র) এ টাকা তুলতে পারবেন জানতে চাইলে তিনি বলেন, ‘তাঁদের বেতন-ভাতার বিষয়ে অর্থ মন্ত্রণালয়ের সম্মতি পাওয়া গেছে। কিছুক্ষণের মধ্যে জিও জারি করা হবে। এ ছাড়া, সহস্বাক্ষরের জন্য এটি অর্থ মন্ত্রণালয়ে পাঠানো হবে। কাল-পরশু নাগাদ তাঁরা এ সম্মানী তুলতে পারবেন।’ কবে থেকে এই তিন মেয়রকে সম্মানী দেওয়া হচ্ছে জানতে চাইলে সচিব বলেন, মেয়র হিসেবে যোগদানের তারিখ থেকে তাঁরা এ ভাতা পাবেন।আজ ‘প্রথম আলো’তে ‘তিন মেয়রকে প্রতিমন্ত্রীর মর্যাদা দিচ্ছে না সরকার’ শিরোনামে একটি প্রতিবেদন প্রকাশিত হয়েছে। এর পরই সরকারি এ আদেশ জারি হতে যাচ্ছে।দুই মেয়র ‘প্রথম আলো’কে বলেন, ক্ষমতাসীন আওয়ামী লীগের সঙ্গে মতের মিল না হওয়ায় তাঁরা বৈষম্যের শিকার হচ্ছেন। সেলিনা হায়াৎ আইভী দলের মনোনয়ন না পেয়েও এক লাখ ভোটের ব্যবধানে হারিয়ে দেন আওয়ামী লীগের সমর্থনপুষ্ট শামীম ওসমানকে। কুমিল্লার মনিরুল হক নিজ দল বিএনপি থেকে বেরিয়ে এসে নির্বাচন করেন এবং আওয়ামী লীগ-সমর্থিত প্রার্থী আফজল খানের দ্বিগুণ ভোট পেয়ে নির্বাচিত হন। আর রংপুরের মেয়র সরফুদ্দীন আহমেদ নাগরিক সমাজের প্রার্থী হিসেবে জাতীয় পার্টির প্রার্থী মোস্তাফিজার রহমানকে হারান। তিনি জেলা আওয়ামী লীগের উপদেষ্টা হওয়া সত্ত্বেও দল তাঁকে সমর্থন দেয়নি; সমর্থন দিয়েছিল মহানগর আওয়ামী লীগের সভাপতি শফিউর রহমানকে।তাত্ক্ষণিক প্রতিক্রিয়ায় আইভী বলেন, ‘এখনো এ বিষয়ে আমাকে জানানো হয়নি। তবে আমি অত্যন্ত খুশি।’ এ ধরনের সিদ্ধান্তকে ইতিবাচক মন্তব্য করে তিনি বলেন, ‘আশা করি, সরকার অন্য সমস্যাগুলো এভাবে সমাধান করবে।’
 
নারায়ণগঞ্জ, কুমিল্লা ও রংপুরের মেয়র মাসিক সম্মানীও পাচ্ছেন নাতিন মেয়রকে প্রতিমন্ত্রীর মর্যাদা দিচ্ছে না সরকার
