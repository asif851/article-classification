

বাংলাদেশে ইতিহাস-সংস্কৃতির অংশ হিসেবে বাঙালির রক্তে মিশে ছিল ঐতিহ্যবাহী লাঠিখেলা, যা কালের বিবর্তনে এখন প্রায় বিলুপ্তির পথে।
পাবনা শহরের মুক্তমঞ্চ প্রাঙ্গণে দেখা মিলল ঐতিহ্যবাহী এই লাঠিখেলার। নানা বয়সী মানুষ আগ্রহ নিয়ে ভিড় করেছিল সেখানে। আগের মতো লাঠিখেলা দেখা না গেলেও ঐতিহ্য আর সংস্কৃতির ধারক হিসেবে পাবনার কয়েকটি এলাকার লাঠিয়াল দল এখনো ধরে রেখেছেন গ্রামবাংলার ঐতিহ্যবাহী এই খেলাটি।  জীবনের প্রয়োজনে সভ্যতার শুরু থেকেই বাঁশের লাঠি হাতে তুলে নিয়েছিল মানুষ। কখনো প্রতিপক্ষকে আঘাত করতে, কখনো বা হিংস্র জীবজন্তুকে প্রতিরোধ করতে লাঠি চালানোর নানামাত্রিক কৌশল আবিষ্কার করেছিল মানুষ। কালক্রমে সেই বাঁশের লাঠি থেকেই ‘লাঠিয়াল’ নামে নতুন পেশার সৃষ্টি হয়েছিল। কালের বিবর্তনে সমাজজীবন থেকে সেই লাঠিয়াল বাহিনীর বিলোপ ঘটলেও রূপান্তর ঘটিয়ে লোকজ ঐতিহ্যে স্থান করে নেয় লাঠিখেলা।
লাঠিখেলাপ্রেমী দর্শকদের সঙ্গে আলাপচারিতায় জানা যায়, লাঠিখেলা গ্রামাঞ্চলের মানুষের নির্মল বিনোদনের অন্যতম মাধ্যম। লাঠিখেলায় শুধু লাঠি দিয়ে খেলাই হয় না, সঙ্গে প্রদর্শন করা হয় নানা রকম শারীরিক কসরত। যেসব বাঙালি ঐতিহ্য, সংস্কৃতি, গ্রামীণ খেলাধুলা কালের গর্ভে হারিয়ে যেতে বসেছে, তার মধ্যে অন্যতম একটি লাঠিখেলা। প্রয়োজনীয় পৃষ্ঠপোষকতার মাধ্যমে লাঠিখেলাকে টিকিয়ে রাখার দাবি সবার।
