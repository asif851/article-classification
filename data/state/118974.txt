
আইনমন্ত্রী শফিক আহমেদ বলেছেন, মন্ত্রী-প্রতিমন্ত্রীরা যে পদত্যাগপত্র জমা দিয়েছেন, সেটা পদত্যাগপত্র নয়, এটি একটি আনুষ্ঠানিকতা মাত্র। কারণ এটি রাষ্ট্রপতির কাছে পেশ করার উদ্দেশে জমা দেওয়া হয়নি। আজ মঙ্গলবার সচিবালয়ের নিজ কার্যালয়ে সাংবাদিকদের সঙ্গে আলাপকালে মন্ত্রী এ কথা বলেন।দ্বিতীয় দফায় পদত্যাগপত্র জমা দিতে হবে কি না—সাংবাদিকদের এমন প্রশ্নের জবাবে আইনমন্ত্রী বলেন, যদি কেউ বলেন যে তিনি পদত্যাগপত্র দিয়েছেন এবং সেটা রাষ্ট্রপতির কাছে জমা দেওয়া হয়, তবেই তাঁর পদত্যাগ কার্যকর হবে, দ্বিতীয় দফায় পদত্যাগপত্র দেওয়ার প্রয়োজন নেই।সংবিধান অনুযায়ী মন্ত্রী-প্রতিমন্ত্রীরা স্বেচ্ছায় পদত্যাগপত্র জমা দিলে সেটি কার্যকর হয়ে যাওয়ার কথা। কিন্তু গতকাল সোমবার মন্ত্রী-প্রতিমন্ত্রীরা প্রধানমন্ত্রীর কাছে পদত্যাগপত্র জমা দিয়েও স্বপদে বহাল আছেন এবং নির্বাহী দায়িত্ব পালন করছেন।
