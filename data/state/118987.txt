
আওয়ামী লীগের সাধারণ সম্পাদক ওবায়দুল কাদের রোহিঙ্গা সংকট নিয়ে পরাশক্তিধর চীনের আচরণকে দ্বিচারিতা বলে উল্লেখ করেছেন। তিনি বলেছেন, একদিকে রোহিঙ্গাদের জন্য সাহায্য পাঠানো, অন্যদিকে জাতিসংঘের নিরাপত্তা পরিষদের বৈঠকে মিয়ানমারকে সমর্থন করা দ্বিচারিতা। এ ধরনের আচরণ সমর্থনযোগ্য নয়।
আজ শুক্রবার শারদীয় দুর্গাপূজার মহানবমীতে রাজধানীর ঢাকেশ্বরী মন্দির পরিদর্শনকালে এক অনুষ্ঠানে সড়ক পরিবহন ও সেতুমন্ত্রী এসব কথা বলেন। মন্ত্রী আশা করেন, চীন রোহিঙ্গা সংকট সমাধানে এমন আচরণ থেকে সরে আসবে। জাতিসংঘে তারা যে অবস্থান নিয়েছে, সেই দেশটির শেষ অবস্থান হবে না। চীন ও রাশিয়ার নিরাপত্তা পরিষদে মিয়ানমারের বর্বর গণহত্যাকে সমর্থন করা দুঃখজনক ও দুর্ভাগ্যজনক। আওয়ামী লীগের এই নেতা বলেন, এই মানবিক সংকটে প্রচুর সাহায্য পাওয়া যাচ্ছে। ভারত সাত হাজার টন ত্রাণ সাহায্য দিচ্ছে। দেশের ভেতর থেকেও সাহায্য পাওয়া যাচ্ছে। এসব কারণে এখন পর্যন্ত সরকারি ত্রাণ ব্যবহারের প্রয়োজন হয়নি। এ সময় আওয়ামী লীগের কেন্দ্রীয় নেতা ও পূজা উদ্‌যাপন কমিটির নেতারা উপস্থিত ছিলেন।
