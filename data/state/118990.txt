
চাঁদপুরের কচুয়া উপজেলা ও পৌর বিএনপির আহ্বায়ক কমিটির অনুমোদন দেওয়া হয়েছে। গত শনিবার জেলা বিএনপির যুগ্ম আহ্বায়ক মাহবুব আনোয়ারের সই করা এক প্রেস বিজ্ঞপ্তিতে এ তথ্য জানানো হয়।কচুয়ার পৌর মেয়র হুমায়ুন কবির প্রধানকে আহ্বায়ক ও শাহজালাল প্রধানকে ১ নম্বর যুগ্ম আহ্বায়ক করে ৯১ সদস্যের উপজেলা কমিটি গঠন করা হয়েছে। নাছির আহমেদকে আহ্বায়ক ও তাজুল ইসলামকে ১ নম্বর যুগ্ম আহ্বায়ক করে ৯১ সদস্যবিশিষ্ট পৌর বিএনপির কমিটি গঠন করা হয়েছে।সাবেক শিক্ষাপ্রতিমন্ত্রী ও উপজেলা বিএনপির সভাপতি আ ন ম এহসানুল হক মিলনের অনুসারী হিসেবে পরিচিত সাত-আটজন নেতা-কর্মী বলেন, সাবেক কমিটির উপজেলা সভাপতি এহসানুল হক মিলন, সাধারণ সম্পাদক খায়রুল আবেদীন, পৌর কমিটির সভাপতি বিল্লাল হোসেন ও সাধারণ সম্পাদক মো. সেলিম বর্তমান আহ্বায়ক কমিটিতে স্থান পাননি। জেলা কমিটি কচুয়া পৌর মেয়র হুমায়ুন কবিরের পরামর্শে তাঁর অনুসারী নেতা-কর্মীদের দিয়ে উপজেলা ও পৌর বিএনপির কমিটি গঠন করেছেন।জেলা বিএনপির যুগ্ম আহ্বায়ক মাহ্বুব আনোয়ার বলেন, ৩০ জুলাই জেলা বিএনপির আহ্বায়ক কমিটির সভার সিদ্ধান্ত মোতাবেক এবং কচুয়ার জন্য নিয়োগ করা জেলা বিএনপির সাংগঠনিক দলের সুপারিশের ভিত্তিতে কমিটির অনুমোদন দেওয়া হয়েছে।
