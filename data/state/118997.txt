
সংস্কৃতিমন্ত্রী আসাদুজ্জামান নূর বলেছেন, দেশের মানুষ জঙ্গিবাদ প্রত্যাখ্যান করেছে। এই বাংলাদেশ হলো ফারাজের বাংলাদেশ, যে ফারাজ বন্ধুদের ছেড়ে যায়নি, বন্ধুদের জন্য তিনি জীবন দিয়েছেন।
আজ বুধবার সন্ধ্যায় চট্টগ্রাম জেলা শিল্পকলা একাডেমিতে প্রমা আবৃত্তি সংগঠনের রজতজয়ন্তী উপলক্ষে তিন দিনব্যাপী অনুষ্ঠানের উদ্বোধনীতে এসব কথা বলেন সংস্কৃতিমন্ত্রী।আসাদুজ্জামান নূর বলেন, সাংস্কৃতিক কর্মকাণ্ডের মাধ্যমেই সমাজ থেকে, রাষ্ট্র থেকে সাম্প্রদায়িকতা ও জঙ্গিবাদ দূর করতে হবে। মুক্তিযুদ্ধের পক্ষের দল এখন ক্ষমতায়। কিন্তু সাম্প্রদায়িক শক্তি এখনো তাদের ষড়যন্ত্র অব্যাহত রেখেছে, এ সময়ে এসে ধর্মান্ধতার আবির্ভাব ঘটেছে। তিনি বলেন, ‘আমাদের সমাজের মধ্যেই বসবাস করে কেন জঙ্গিবাদের আবির্ভাব ঘটেছে, এটা কি আমরা খতিয়ে দেখব না? হলি আর্টিজানের ঘটনার পর সবাই একে প্রতিরোধের জন্য একটাই কথা বলেছেন, সেটি হচ্ছে সাংস্কৃতিক আন্দোলনকে গভীর করা, ছড়িয়ে দেওয়া।’সংস্কৃতিমন্ত্রী বলেন, ৫২-এর ভাষা আন্দোলন থেকে শুরু করে এ দেশের প্রতিটি আন্দোলনে সংস্কৃতিকর্মীরা সামনে থেকে কাজ করেছেন। সাংস্কৃতিক সংগঠনগুলো সংস্কৃতিচর্চা ছড়িয়ে দেওয়ার দায়িত্ব নিলে এ দেশে জঙ্গিবাদ বা সাম্প্রদায়িকতার জন্ম নেবে না। তিনি বলেন, যারা কবিতা পড়েন, কবিতায় বিশ্বাস করেন, তাঁরা জীবনে কোনো অন্যায় করতে পারেন না।অনুষ্ঠানে প্রিমিয়ার বিশ্ববিদ্যালয়ের উপাচার্য অনুপম সেন বলেন, বাংলার কবিতা অসাধারণ। এর ইতিহাস অনেক পুরোনো। যে সময় কাগজের জন্ম হয়নি, তখন মানুষ কবিতা মুখস্থ রাখত। মানুষের মুখে মুখে কবিতা প্রজন্মের পর প্রজন্ম ইতিহাসকে ধরে রেখেছে। কবিতা মানুষকে জাগাতে পারে।চট্টগ্রামের দৈনিক আজাদীর সম্পাদক এম এ মালেক অনুষ্ঠানে বলেন, কবিতাকে সাধারণ মানুষের কাছে নিয়ে যেতে সাহায্য করেন আবৃত্তিশিল্পীরা। সমাজের ইতিবাচক পরিবর্তনে কবিতার ভূমিকা রয়েছে।প্রমার সভাপতি রাশেদ হাসানের সভাপতিত্বে উদ্বোধনী অনুষ্ঠানে অন্যান্যের মধ্যে বক্তব্য দেন ভারতীয় সহকারী হাইকমিশনার সোমনাথ হালদার, শহীদজায়া বেগম মুশতারী শফি, সিসিএন বিজ্ঞান ও প্রযুক্তি বিশ্ববিদ্যালয়ের ভারপ্রাপ্ত উপাচার্য মাহবুবুল হক, বাংলাদেশ আবৃত্তি সমন্বয় পরিষদের সাধারণ সম্পাদক আহকাম উল্লাহ প্রমুখ।
