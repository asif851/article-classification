
বিএনপির সিনিয়র ভাইস চেয়ারম্যান তারেক রহমানের বক্তব্য সম্প্রচার করায় তথ্য মন্ত্রণালয়কে দুটি টেলিভিশনের বিরুদ্ধে ব্যবস্থা নেওয়ার আহ্বান জানিয়েছেন খাদ্যমন্ত্রী কামরুল ইসলাম।আজ শুক্রবার দুপুরে জাতীয় প্রেসক্লাবে এক আলোচনা সভায় কামরুল এ দাবি জানান। কামরুল ইসলাম বলেন, ‘তারেক রহমানের মিথ্যাচার আন্দোলনের নতুন কৌশল। তাঁর এই বক্তব্য ইউটিউব থেকে যে দুটি চ্যানেল প্রচার করেছে, তাদের বিরুদ্ধে ব্যবস্থা নিতে তথ্য মন্ত্রণালয়কে অনুরোধ করছি।’ তিনি বলেন, ‘তারেককে বেয়াদব বললে বেয়াদবেরও অপমান হবে। নতুন প্রজন্মকে অতল গহ্বরে নিমজ্জিত করতেই সে বাকসন্ত্রাস চালাচ্ছে।’তবে খোঁজ নিয়ে জানা গেছে, তিনটি বেসরকারি টেলিভিশন চ্যানেল মালয়েশিয়া দেওয়া তারেক রহমানের বক্তব্যের খবর সম্প্রচার করেছে। এর মধ্যে একটি চ্যানেলের মালিক বর্তমান আওয়ামী লীগদলীয় সাংসদ। বিরোধী দলের সংলাপের দাবি প্রসঙ্গে ঢাকা মহানগর আওয়ামী লীগের যুগ্ম সাধারণ সম্পাদক কামরুল বলেন, ‘প্রতিনিয়ত আমাদের সংলাপ জনগণের সঙ্গে হচ্ছে। কোনো দল বা গোষ্ঠীর সঙ্গে সংলাপ হবে না। আর ২০১৯ সালের আগে কোনো নির্বাচন হবে না।’
আওয়ামী লীগের কেন্দ্রীয় প্রচার ও প্রকাশনা সম্পাদক হাছান মাহমুদ বলেন, ‘তারেক রহমান বলেছেন, শেখ হাসিনাকে রিমান্ডে নিলে জিয়া হত্যার রহস্য উদঘাটন হবে। কিন্তু আমি বলি অন্য কাউকে নয়, খালেদা জিয়া ও বি. চৌধুরীকে রিমান্ডে নিলে রহস্য উদঘাটন হবে।’ তিনি বলেন, ‘আমরা সব হত্যাকাণ্ডের নিন্দা জানাই। আশা করি, জিয়া হত্যারও বিচার হবে।’
হাছান মাহমুদ দাবি করেন, করাচি বিমানবন্দরে যেসব জঙ্গি হামলা করেছে, তাদের প্রতিনিধিরাই বিএনপির নেতৃত্বাধীন ১৯-দলীয় জোটে রয়েছে। এ সময় ১৯-দলীয় জোটে যোগ দেওয়ায় সাম্যবাদী দলের একাংশের নেতা-কর্মীদের কঠোর সমালোচনা করেন তিনি।
দেশরত্ন পরিষদ আয়োজিত এই আলেচনা সভায় সভাপতিত্ব করেন আওয়ামী লীগের নেতা চিত্তরঞ্জন দাস। বক্তব্য দেন সাংবাদিক আলতাফ মাহমুদ প্রমুখ।
