
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, প্রধান বিচারপতির সুস্থতার বিষয়ে আইনমন্ত্রী মিথ্যাচার করেছেন। আইনমন্ত্রী মিথ্যাচার করে শপথ ভঙ্গ করায় তাঁকে পদত্যাগ করতে হবে।
আজ শনিবার সকালে জাতীয় প্রেসক্লাবের সামনে জাতীয় গণতান্ত্রিক আন্দোলন আয়োজিত মানববন্ধনে রিজভী এ মন্তব্য করেন। বিএনপির চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারির প্রতিবাদে মানববন্ধনের আয়োজন করা হয়।
রুহুল কবির রিজভী বলেন, ‘প্রধান বিচারপতি যাওয়ার আগে গণমাধ্যমকে সত্য কথা বলে গেছেন। তিনি সুস্থ আছেন। তাঁকে কথা বলতে দেওয়া হয়নি। এত দিন তাঁকে মানসিক নির্যাতন করা হয়েছে। তিনি অসুস্থ নন। আইনমন্ত্রী মিথ্যাচার করেছেন, তাঁর পদত্যাগ করতে হবে।’
রিজভী বলেন, ‘আইনমন্ত্রীর কমপক্ষে চারবার বিচারের মাধ্যমে সাজা হওয়া উচিত। তিনি (আইনমন্ত্রী) মিথ্যা বলেছেন যে প্রধান বিচারপতি ক্যানসারে আক্রান্ত। কিন্তু প্রধান বিচারপতি গতকাল বলেছেন যে তিনি সুস্থ আছেন। মন্ত্রী হওয়ার সময় তিনি শপথ করেছিলেন যে অনুরাগের বশবর্তী হয়ে মিথ্যা বলবেন না। তিনি শপথ ভঙ্গ করেছেন। এই কারণেই তাঁর (আইনমন্ত্রীর) সাজা হওয়া উচিত।’
সবাইকে প্রধান বিচারপতির পাশে থাকার আহ্বান জানিয়ে বিএনপি নেতা রিজভী বলেন, ‘প্রধান বিচারপতি দেশে ফিরে আসবেন বলেছেন। দেশের বিচার বিভাগের স্বাধীনতা রক্ষার্থে তিনি আবার আসবেন বলেছেন। আমাদের প্রধান বিচারপতির পাশে থাকতে হবে।’
ওলামা দলের সভাপতি আবদুল মালেক, বিএনপির সম্পাদকমণ্ডলীর সদস্য হাবিবুর রহমান হাবিব, আবদুস সালাম, জাতীয় গণতান্ত্রিক আন্দোলনের সভাপতি এম জাহাঙ্গীর আলম প্রমুখ মানববন্ধনে উপস্থিত ছিলেন।
