
প্রধান নির্বাচন কমিশনার (সিইসি) কাজী রকিব উদ্দিন আহমেদ জানিয়েছেন, দশম জাতীয় সংসদ নির্বাচনের সময় মোতায়েনের জন্য সেনাবাহিনী প্রস্তুত রয়েছে। ইতিমধ্যে তাদের সতর্কাবস্থায় রাখা হয়েছে। আজ বৃহস্পতিবার সন্ধ্যায় নির্বাচন কমিশন কার্যালয়ে সাংবাদিকদের এসব কথা বলেন তিনি। খবর ইউএনবির।
সিইসি বলেন, ‘সেনাবাহিনীকে ইতিমধ্যে সতর্কাবস্থায় রাখা হয়েছে। প্রয়োজনে তাদের মোতায়েন করা হবে।’ এ বিষয়ে সিদ্ধান্ত নিতে শিগগিরই তাঁরা বৈঠক করবেন বলেও জানান তিনি।
গত ২৫ নভেম্বর কাজী রকিব উদ্দিন আহমেদ নির্বাচনের তফসিল ঘোষণা করেন। তফসিল ঘোষণার পর ক্ষমতাসীন জোট নির্বাচনে অংশ নেওয়ার প্রস্তুতি চালিয়ে গেলেও প্রধান বিরোধী দল বিএনপি ও তাদের নেতৃত্বাধীন জোট নির্বাচনে অংশ না নেওয়ার ঘোষণা দিয়েছে। সাম্প্রতিক সময়ে নির্বাচনের তফসিল স্থগিত করার জন্যও সরকারের কাছে দাবি জানিয়েছে তারা।
অন্যদিকে মহাজোটের অংশীদার এইচ এম এরশাদের নেতৃত্বাধীন জাতীয় পার্টিতে নির্বাচনে অংশ নেওয়া নিয়ে তৈরি হয়েছে নানা জটিলতা। প্রথমে নির্বাচনে অংশ নেওয়ার বিষয়ে প্রস্তুতি নিলেও মনোনয়নপত্র জমা দেওয়ার পর নাটকীয়ভাবে নির্বাচনে অংশ না নেওয়ার ঘোষণা দেন এরশাদ। এ নিয়ে প্রথমে কাজী জাফর আহমেদের সঙ্গে এরশাদের বিরোধ তৈরি হলে পাল্টা জাতীয় পার্টি গঠনের ঘোষণা দেন কাজী জাফর। নির্বাচনে অংশ না নেওয়ার ঘোষণার পর রওশন এরশাদ, আনিসুল ইসলাম মাহমুদ, জিয়াউদ্দিন আহমেদসহ অন্যদের সঙ্গে মতবিরোধ তৈরি হয় এরশাদের। অবশ্য আজ বৃহস্পতিবার নির্বাচন কমিশনে চিঠি দিয়ে কাউকে লাঙ্গল প্রতীক বরাদ্দ না দেওয়ার অনুরোধ জানান এরশাদ।
