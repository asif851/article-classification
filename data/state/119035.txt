
রাজধানীর মোহাম্মদপুরের বেড়িবাঁধ নবীনগর হাউজিং এলাকায় লরির ধাক্কায় মো. আবদুর রশিদ (৪৮) নামের এক ব্যক্তি নিহত হয়েছেন। আজ শনিবার বেলা সাড়ে ১১টার দিকে এ ঘটনা ঘটে। ঘটনার প্রত্যক্ষদর্শী ও আবদুর রশিদের স্ত্রী খায়রুন নেসার ভাষ্য, আজ সকালে স্বামী আবদুর রশিদকে সঙ্গে নিয়ে রক্ত পরীক্ষা করতে শাহবাগের বারডেম হাসপাতালে যান। তাঁরা হাসপাতাল থেকে মোহাম্মদপুরের বেড়িবাঁধ নবীনগর হাউজিং এলাকার বাসায় ফিরছিলেন। বেলা সাড়ে ১১টার দিকে হাউজিং এলাকার ৭ নম্বর সড়কে রিকশা থেকে নেমে হেঁটে যাওয়ার সময় একটি লরি আবদুর রশিদকে ধাক্কা দেয়। এতে সড়কের ওপর ছিটকে পড়ে তিনি গুরুতর আহত হন। এরপর আশপাশের লোকজনের সহযোগিতায় তাঁকে উদ্ধার করে ঢাকা মেডিকেল হাসপাতালে নেওয়া হয়। ঢাকা মেডিকেল কলেজের জরুরি বিভাগ সূত্র জানায়, দুপুর সাড়ে ১২টার দিকে আবদুর রহমানকে হাসপাতালে আনা হয়। জরুরি বিভাগের কর্তব্যরত চিকিৎসা কর্মকর্তা তাঁকে মৃত ঘোষণা করেন। ঢাকা মেডিকেল কলেজ হাসপাতাল-১ এর পুলিশ ক্যাম্পের দায়িত্বপ্রাপ্ত কর্মকর্তা উপপরিদর্শক (এসআই) মোজাম্মেল হক জানান, আবদুর রশিদের লাশ জরুরি বিভাগের মর্গে রাখা হয়েছে।
