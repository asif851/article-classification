
লালমনিরহাটের আদিতমারীর রইসবাগ রেলস্টেশন এলাকায় গত শুক্রবার লালমনিরহাট থেকে বুড়িমারীগামী করতোয়া এক্সপ্রেস ট্রেনের ইঞ্জিনের ধাক্কায় আসাদুল হক (২৬) নামের এক তরুণ নিহত হয়েছেন।আসাদুল হাতীবান্ধার পূর্ব ফকিরপাড়ার মতিয়ার রহমানের ছেলে। শুক্রবার রাতে মরদেহ পরিবারের সদস্যদের কাছে হস্তান্তর করা হয়েছে।স্থানীয় সূত্রে জানা যায়, শুক্রবার বেলা সোয়া দুইটার দিকে রইসবাগ রেলস্টেশন এলাকায় বালুভর্তি একটি ভটভটি লালমনিরহাট থেকে বুড়িমারীগামী করতোয়া এক্সপ্রেস ট্রেনের ইঞ্জিনের সঙ্গে ধাক্কা খায়। এতে আসাদুল গুরুতর আহত হন। স্থানীয় ব্যক্তিরা তাঁকে উদ্ধার করে লালমনিরহাট সদর হাসপাতালে নিয়ে যান। পরে উন্নত চিকিৎসার জন্য তাঁকে রংপুর মেডিকেল কলেজ হাসপাতালে পাঠানো হয়। কিন্তু পথে তিস্তা সড়ক সেতু এলাকায় অবস্থার অবনতি ঘটলে তাঁকে নিকটবর্তী কাউনিয়া উপজেলা স্বাস্থ্য কমপ্লেক্স হাসপাতালে নেওয়া হয়। সেখানকার জরুরি বিভাগের চিকিৎসক তাঁকে মৃত ঘোষণা করেন। পরে আসাদুলের মরদেহ লালমনিরহাট সদর হাসপাতালে ফিরিয়ে আনা হয়।লালমনিরহাট রেলওয়ে জিআরপি থানার ভারপ্রাপ্ত কর্মকর্তা (ওসি) এ জেড এম মনিরুজ্জামান বলেন, ‘আমরা জানতে পেরেছি, রংপুর মেডিকেল কলেজ হাসপাতালে নিয়ে যাওয়ার সময় আহত তরুণ মারা যান। এ ঘটনায় লালমনিরহাট রেলওয়ে জিআরপি থানায় একটি সাধারণ ডায়েরি (জিডি) করা হয়েছে।’লালমনিরহাট সদর হাসপাতালের আবাসিক চিকিৎসক আজমল হক বলেন, শুক্রবার রাতে নিহত যুবক আসাদুল হকের পরিবার এলাকার ইউপি সদস্যসহ মরদেহ নিয়ে গেছে।
 
