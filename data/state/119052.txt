
‘সবাইকে ধন্যবাদ জানিয়ে আমার বক্তব্য শেষ করছি, আল্লাহ হাফেজ। বাংলাদেশ জিন্দাবাদ।’ কথাগুলো কোনো বিএনপি নেতার নয়। কথাগুলো বলেছেন জাতীয় সংসদের চিফ হুইপ আ স ম ফিরোজ। এ কথা বলায় এলাকায় আলোচনার বিষয়ে পরিণত হয়েছেন তিনি। গত বছরও নিজ এলাকায় তাঁকে দেওয়া এক গণসংবর্ধনায় ক্রেস্টের বদলে ক্যাশ চেয়ে আলোচনায় আসেন আ স ম ফিরোজ। তখন তিনি বলেছিলেন, ‘যদি কেউর উপঢৌকন দেওয়ার ইচ্ছা থাকে, তবে আর এই ক্রেস্ট না। ক্যাশ (নগদ অর্থ) চাই, ক্যাশ।’গতকাল সোমবার রাতে তাঁর নির্বাচনী এলাকা পটুয়াখালীর বাউফলে উপজেলা পরিষদ চত্বরে আয়োজিত ‘আন্ত-উপজেলা ব্যাডমিন্টন টুর্নামেন্ট’-এর উদ্বোধনী অনুষ্ঠানে প্রধান অতিথির বক্তব্য শেষ করতে গিয়ে অসচেতনভাবে বলে বসেন ‘বাংলাদেশ জিন্দাবাদ’। কিন্তু মুহূর্তেই শুধরে নিয়ে চিফ হুইপ ‘জয় বাংলা, জয় বঙ্গবন্ধু’ বলে টুর্নামেন্ট উদ্বোধন করেন।আ স ম ফিরোজের এই বক্তব্যের পরপরই সেখানে থাকা লোকজন হতবাক হয়ে পড়েন। তাঁদের মধ্যে শুরু হয় গুঞ্জন। বিষয়টি বুঝতে পেরে উপজেলা স্বেচ্ছাসেবক লীগের প্রভাবশালী এক নেতা ওই বক্তব্য যাঁরা ভিডিও এবং রেকর্ড করেছেন, তাঁদের কাছ থেকে মোবাইল ও ক্যামেরা ছিনিয়ে নিয়ে তা মুছে দেন।উপজেলা ছাত্রলীগের সাধারণ সম্পাদক মাহামুদ রাহাত বলেন, ‘তাঁর ওই বক্তব্যে সবাই হতবাক, বিস্মিত।’উপজেলা ছাত্রলীগের সভাপতি সাইদুর রহমান বলেন, ‘আমি ঘটনার প্রত্যক্ষদর্শী। তাঁর মুখে বিএনপির স্লোগান দেওয়ায় আমিসহ উপস্থিত সব নেতা-কর্মী লজ্জা পেয়েছি।’উপজেলা আওয়ামী লীগের সাবেক সহসভাপতি নুরুল হক মৃধা বলেন, ‘এই নেতায় (চিফ হুইপ) এর আগে প্রকাশ্যে সংবর্ধনা অনুষ্ঠানে ক্রেস্টের পরিবর্তে ক্যাশ চেয়ে ব্যাপক সমালোচিত হন। এবার আবার তাঁর মুখে অন্য দলের স্লোগান। আমি তাঁর পদত্যাগ দাবি করছি।’জেলা আওয়ামী লীগের সাংগঠনিক সম্পাদক ও বাউফল পৌরসভার মেয়র জিয়াউল হক বলেন,‘সরকারের উচ্চ পদে থেকে একজন নেতার বিএনপির স্লোগান দেওয়া আওয়ামী লীগের জন্য বিব্রতকর এবং লজ্জারও।’ এ বিষয়ে জানতে চিফ হুইপকে ফোন করা হলেও তিনি মোবাইল ধরেননি।
