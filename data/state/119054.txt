
সমাজকল্যাণমন্ত্রী সৈয়দ মহসিন আলী ছাত্রীদের প্রেম করে সময় নষ্ট না করতে এবং ফেসবুক কম ব্যবহার করতে পরামর্শ দিয়েছেন। তিনি তাদের সুশিক্ষায় শিক্ষিত হয়ে নিজেদের পায়ে দাঁড়ানোর পরামর্শ দিয়েছেন।আজ রোববার মৌলভীবাজার সরকারি মহিলা কলেজের বার্ষিক সাহিত্য-সাংস্কৃতিক প্রতিযোগিতার পুরস্কার বিতরণ অনুষ্ঠানে প্রধান অতিথির বক্তব্যে মন্ত্রী ছাত্রীদের উদ্দেশে এসব কথা বলেন।সৈয়দ মহসিন আলী শিক্ষার্থীদের উদ্দেশে বলেন, ‘যেদিন চলে যাচ্ছে, সে সময় আর ফিরে পাবে না। সময়কে কাজে লাগাতে হবে। এ বয়সে প্রেম করে সময় নষ্ট করো না। অসময়ের প্রেম মেধাকে বিলোপ করে দেয়। এ বিষয়ে সতর্ক থাকবে। ফেসবুক ব্যবহার কম করবে। ইন্টারনেটে অনেক কুকীর্তি আছে। সেদিকে না গিয়ে ইন্টারনেটকে পড়াশোনার কাজে লাগাবে।’ মন্ত্রী বলেন, ‘নিজে শিক্ষায় শিক্ষিত না হতে পারলে ভবিষ্যৎ​ উন্নত হবে না। নারীকে মেধা-জ্ঞানের বিকাশ ঘটাতে হবে। না হলে নিজের পায়ে দাঁড়াতে পারবে না। নারীকে সুশিক্ষায় শিক্ষিত হতে হবে। জ্ঞান অর্জন করতে হবে। আনন্দে থাকতে হবে।’সমাজকল্যাণমন্ত্রী সৈয়দ মহসিন আলী মৌলভীবাজার পৌরসভার মেয়র থাকার সময়ে মহিলা কলেজ গড়ে তোলার নানা তিক্ত অভিজ্ঞতার বর্ণনা দেন এবং সে সময়ে যাঁদের অবদানে এই প্রতিষ্ঠানটি গড়ে ওঠে তাঁদের কথা বলতে গিয়ে তিনি আবেগাপ্লুত হয়ে পড়েন।মৌলভীবাজার সরকারি মহিলা কলেজের অধ্যক্ষ মোহাম্মদ শাহজাহানের সভাপতিত্বে এবং ইংরেজি বিভাগের প্রভাষক মো. আবদুল মালিকের সঞ্চালনায় অনুষ্ঠানে আরও বক্তব্য দেন মৌলভীবাজার সরকারি কলেজের অধ্যক্ষ মোহাম্মদ শহীদুল্লাহ, মৌলভীবাজারের পুলিশ সুপার মোহাম্মদ তোফায়েল আহাম্মদ, মহিলা কলেজের সাবেক অধ্যক্ষ সৈয়দ ফয়জুল্লা, সৈয়দ মোশতাক আলী প্রমুখ।মন্ত্রী বক্তব্যের শেষ পর্যায়ে বলেন, ‘আমি সংস্কৃতির মানুষ। গানবাজনা আমার প্রিয়।’ শেষে ‘এমন দেশটি কোথাও খুঁজে পাবে নাকো তুমি’ গান গেয়ে উঠলে তাঁর সঙ্গে গলা মেলান কলেজের সব ছাত্রী ও সুধীজন। সবশেষে শিক্ষার্থীদের অংশগ্রহণে সাংস্কৃতিক অনুষ্ঠানের আয়োজন করা হয়।কলেজের পক্ষ থেকে একাডেমিক ভবন, ছাত্রীনিবাস, পরিবহনব্যবস্থা, মিলনায়তনসহ বিভিন্ন সমস্যার দিকে মন্ত্রীর দৃষ্টি আকর্ষণ করা হয়। মন্ত্রী একটি নতুন ভবন নির্মাণের প্রতিশ্রুতি দিয়ে ধারাবাহিকভাবে অন্যান্য সমস্যা সমাধানের আশ্বাস দেন।
আরও পড়ুন :
এবার ‘অশালীন’ হুমকি সমাজকল্যাণমন্ত্রীর
ধূমপানের জন্য মন্ত্রীর দুঃখপ্রকাশ
সমাজকল্যাণমন্ত্রীকে সতর্ক করলেন প্রধানমন্ত্রী
মন্ত্রী ঘুমালো, অনুষ্ঠান জুড়ালো
 
