
পঞ্চগড়ে ১১ লাখ টাকার জাল নোটসহ আশরাফুল ইসলাম (৩০) নামের এক যুবককে গ্রেপ্তার করেছে র্যাপিড অ্যাকশন ব্যাটালিয়ান (র্যাব)। গত বৃহস্পতিবার দুপুরে র্যাব-১৩ অভিযান চালিয়ে জেলার সদর উপজেলার হাফিজাবাদ ইউনিয়নের পুকুরীডাঙ্গা বাজার থেকে ওই যুবককে গ্রেপ্তার করে।আশরাফুল ইসলাম ইউনিয়নের আমবাড়ি এলাকার রমজান আলীর ছেলে।র্যাব-১৩ নীলফামারী ক্যাম্পে অনুষ্ঠিত এক সংবাদ সম্মেলনে ক্যাম্পের কমান্ডার অতিরিক্ত পুলিশ সুপার আবুল কাশেম বলেন, গোপন সংবাদের ভিত্তিতে পুকুরীডাঙ্গা বাজারে আদর্শ ডিজিটাল স্টুডিওতে অভিযান চালিয়ে সেখান থেকে আশরাফুলকে আটক করা হয়। এ সময় তাঁর কাছে ১ হাজার টাকার নোটে ১১ লাখ টাকার জাল নোট উদ্ধার করা হয়। সেই সঙ্গে জাল নোট তৈরির সরঞ্জামসহ একটি কম্পিউটার ও একটি প্রিন্টারও জব্দ করা হয়েছে। স্টুডিওর মালিক একই গ্রামের আবদুল মজিদের ছেলে মো. লিটনকে (৩২) পাওয়া যায়নি।ক্যাম্প কমান্ডার আবুল কাশেম বলেন, মামলা করার পর আশরাফুলকে পঞ্চগড় থানায় হস্তান্তর করা হবে।
