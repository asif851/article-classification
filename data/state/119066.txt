
বোনকে মারধরের খবর পেয়ে প্রতিবাদ জানাতে বোনের বাড়ি গিয়ে ভগ্নিপতি আমজাদ হোসেনের হাঁসুয়ার কোপে গুরুতর আহত হয়েছেন শ্যালক রানা হোসেন (৩০)। সেই সঙ্গে আহত হয়েছেন আমজাদের স্ত্রী ও রানার বোন স্বপ্না বেগম (৩৫) এবং স্বপ্না বেগমের আরেক ভাইয়ের ছেলে নান্টু হোসেন (২৪)। জয়পুরহাট সদর থানার পুলিশ আমজাদ হোসেনকে আটক করেছে।জয়পুরহাট থানার পুলিশ ও আহত ব্যক্তিদের পারিবারিক সূত্রে জানা গেছে, জয়পুরহাট পৌরসভার খনজনপুর মহল্লার অবসরপ্রাপ্ত সাবেক সেনাসদস্য আমজাদ হোসেন দীর্ঘদিন ধরেই স্ত্রী স্বপ্না বেগমকে শারীরিক ও মানসিক নির্যাতন করে আসছিলেন। একই এলাকার বাসিন্দা স্বপ্নার ছোট ভাই রানা ও ভাগনে নান্টু মিলে গতকাল বৃহস্পতিবার সকাল সাড়ে নয়টার দিকে আমজাদের বাড়িতে গিয়ে নির্যাতনের প্রতিবাদ করেন। এ সময় আমজাদ হাতে থাকা হাঁসুয়া দিয়ে স্বপ্না, তাঁর ভাই ও ভাগনেকে কুপিয়ে মারাত্মক জখম করেন। তাঁদের জয়পুরহাট জেলা আধুনিক হাসপাতালে ভর্তি করানো হয়। তাঁদের মধ্যে নান্টু ও স্বপ্নার অবস্থা আশঙ্কাজনক হওয়ায় বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়।স্বপ্নার বড় বোন হেলেনা বেগম ও আহত রানা হোসেনের স্ত্রী হাফসা বেগম হাসপাতাল চত্বরে অভিযোগ করেন, আমজাদ নেশা করে প্রায়ই তাঁর স্ত্রী স্বপ্নাকে মারপিট করতেন। ঘটনার দিনও নির্যাতনের খবর পেয়েই রানা ও নান্টু আমজাদের বাড়িতে গেলে তাঁদের কুপিয়ে আহত করা হয়।সদর থানার ভারপ্রাপ্ত কর্মকর্তা (ওসি) ফরিদ হোসেন বলেন, এ ঘটনার খবরে খনজনপুর থেকে আমজাদ হোসেনকে আটক করা হয়।
