
রাজধানীর সঙ্গে উত্তর ও দক্ষিণের ট্রেন চলাচল আজ সোমবার বিকেল থেকে শুরু করা যাবে বলে আশা করছে রেলওয়ে কর্তৃপক্ষ। টাঙ্গাইলের কালিহাতী উপজেলায় পৌলির ক্ষতিগ্রস্ত রেলসেতু মেরামতকাজ এর মধ্যেই শেষ হতে পারে বলে তাঁরা জানিয়েছেন।
রেলওয়ে পশ্চিমাঞ্চলের প্রধান প্রকৌশলী রমজান আলী জানান, গতকাল রোববার দুপুরের আগে থেকেই সেতুতে মেরামত কাজ শুরু হয়েছে। প্রায় ৩০০ শ্রমিক কাজ করছে। আজ বিকেল থেকে ট্রেন চলাচল শুরু হতে পারে।
বন্যার পানিতে পৌলী রেলসেতুর অ্যাপ্রোচের (সংযোগের) প্রায় ২০ ফুট অংশের মাটি গতকাল ভোরে ধসে যায়। ফলে ওই সময় থেকে ঢাকার সঙ্গে দেশের উত্তরাঞ্চল ও দক্ষিণাঞ্চলের রেল যোগাযোগ বন্ধ হয়ে পড়ে। ক্ষতিগ্রস্ত রেলসেতুর মেরামতকাজ পরিদর্শন করে রেলমন্ত্রী মুজিবুল হক গতকাল গণমাধ্যমকে বলেন, আজ সোমবারের মধ্যে এই পথে ট্রেন আবার চালু করা সম্ভব হবে।
গতকাল উত্তরাঞ্চল থেকে আন্তনগর ট্রেনের মধ্যে একতা, নীলসাগর, চিত্রা, দ্রুতযান ও লোকাল ট্রেন চলাচল করে। এই ট্রেনগুলোর মধ্যে আন্তনগর ট্রেনগুলো বঙ্গবন্ধু সেতু অতিক্রম করে পূর্ব পার পর্যন্ত চলাচল করে। সেখানে যাত্রীদের নামিয়ে দিয়ে আবার ফিরে এসে পূর্বের স্থানের দিকে চলে যায়। সব যাত্রী পূর্ব পারে নামার পর বাসযোগে ঢাকায় রওনা হয়।
আরও পড়ুন... 
উত্তর–দক্ষিণের সঙ্গে ঢাকার ট্রেন বন্ধ
