
রাজনৈতিক সহিংসতা চলতে থাকলে কাঁচাবাজারসহ সারা দেশের সব দোকানপাট বন্ধ করে দেওয়ার হুমকি দিয়েছে বাংলাদেশ দোকান মালিক সমিতি।
আজ শনিবার দুপুরে রাজধানীর এলিফ্যান্ট রোডের সুবাস্তু আর্কেড মার্কেটে ঢাকা মহানগর দোকান মালিক সমিতির কার্যালয়ে সংবাদ সম্মেলন করে এমন হুমকি দিয়েছেন দোকান মালিকেরা। এতে মহানগর দোকান মালিক সমিতির নেতারাও বক্তব্য দেন। তাঁরা বলেন, আলোচনার জন্য সময় চেয়ে আগামীকাল রোববার প্রধান দুই রাজনৈতিক দলের দুই নেত্রীর কাছে চিঠি দেওয়া হবে। তাঁরা সময় দিলে তাঁদের কাছে ক্ষয়ক্ষতির সার্বিক চিত্র তুলে ধরা হবে।
সংবাদ সম্মেলনে লিখিত বক্তব্যে বাংলাদেশ দোকান মালিক সমিতির সভাপতি এস এ কাদের বলেন, অবরোধের কারণে দোকানপাট খোলা থাকলেও ক্রেতা আসছে না। সারা দেশে নানা পর্যায়ের ২৫ লাখ দোকান আছে। এসব দোকানে প্রতিদিন গড়ে ১২ হাজার টাকার মালামাল বিক্রি হলে এর পরিমাণ দাঁড়ায় তিন হাজার কোটি টাকায়। আর বিক্রির ১০ শতাংশ লাভ ধরলে তার পরিমাণ ৩০০ কোটি টাকা। বর্তমানে দোকানে বিক্রি না হওয়ায় এই লাভটা হচ্ছে না। অন্যদিকে প্রতিদিন দোকানভাড়া বাবদ গড়ে ১৫০ টাকা করে খরচ হচ্ছে। ফলে অনেক দোকান মালিকই দেউলিয়া হওয়ার পথে। তিনি আরও জানান, ২৫ লাখ দোকানে গড়ে তিনজন করে কর্মচারী ধরলেও দেশে মোট কর্মচারী আছে ৭৫ লাখ। শ্রমিক ও মালিক মিলিয়ে এক কোটি পরিবার এসব দোকানের সঙ্গে সরাসরি জড়িত। আর প্রতিটি পরিবারে চারজন করে ধরলে এসব দোকানের ওপর চার কোটি মানুষের ভাগ্য জড়িত।
সংবাদ সম্মেলনে দোকানপাট বন্ধ করা ও দুই নেত্রীর সঙ্গে সাক্ষাৎ​ করাসহ সাত দফা কর্মসূচি ঘোষণা করা হয়। কর্মসূচিগুলো হলো, শান্তিপূর্ণভাবে ব্যবসা করতে দেওয়ার আবেদন জানিয়ে প্রত্যেক মার্কেটে ব্যানার টাঙানো, বিস্তারিত বক্তব্য তুলে ধরে লিফলেট বিলি, মানববন্ধন, অনশন এবং দোকানমালিকদেরও ক্ষতিপূরণ দেওয়ার ঘোষণা দিয়ে নিরাপত্তাব্যবস্থা জোরদার করা।
