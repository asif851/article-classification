
পাঁচ বছর ধরে বিরোধী দলের নেতা-কর্মীদের ওপর নির্যাতন হচ্ছে—এমন অভিযোগ এনে বিএনপির যুগ্ম মহাসচিব রুহুল কবির রিজভী বলেছেন, ‘বিএনপি অসহায়, নিরবলম্ব নয়। আমরা হিসাবের খাতায় সব ঋণ লিখে রাখছি। সময় এলে সব কড়ায় গন্ডায় পরিশোধ করা হবে।’ আজ শনিবার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে তিনি এ কথা বলেন।
আজকের ১৮ দলের জেলা-উপজেলা পর্যায়ের সমাবেশে পুলিশ বিভিন্ন স্থানে হামলা চালিয়েছে অভিযোগ করেন রিজভী। তাঁর দাবি, বিক্ষোভ কেন্দ্র করে সারা দেশে ৫৫ জনের বেশি নেতা-কর্মী গ্রেপ্তার এবং হামলায় ১৫০ জনের বেশি নেতা-কর্মী আহত হয়েছেন। রিজভী বলেন, নির্দলীয় সরকারের দাবিতে বিএনপি আন্দোলনে আছে। চূড়ান্ত বিজয় না হওয়া পর্যন্ত আন্দোলন কর্মসূচি চলবে।
রিজভীর অভিযোগ, কয়েকটি গণমাধ্যম হরতালকে কেন্দ্র করে বিভিন্ন স্থানে ককটেল বিস্ফোরণ, গাড়িতে অগ্নিসংযোগের ঘটনায় সরকারের অংশগ্রহণকে ‘বাইপাস’ করে অন্যদিকে নিয়ে যাওয়ার চেষ্টা করছে।
