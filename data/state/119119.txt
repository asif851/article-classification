
রাজধানীর যাত্রাবাড়ীর কাঠেরপুল এলাকায় আবার ‘বন্দুকযুদ্ধের’ ঘটনা ঘটেছে। এবার পুলিশের গোয়েন্দা শাখার (ডিবি) সদস্যদের সঙ্গে ‘বন্দুকযুদ্ধে’ রাসেল সরদার (২৫) নামের এক যুবক নিহত হয়েছেন।ঘটনার সত্যতা নিশ্চিত করে যাত্রাবাড়ী থানার ভারপ্রাপ্ত কর্মকর্তা (ওসি) অবনী শঙ্কর জানান, আজ সোমবার ভোররাতে এ ঘটনা ঘটে।
যাত্রাবাড়ী থানার উপপরিদর্শক (এসআই) মোশাররফ প্রথম আলোকে বলেন, সকাল ছয়টার দিকে ওই যুবকের লাশ ঢাকা মেডিকেল কলেজ মর্গে পাঠানো হয়েছে।
দুপুরে মর্গে রাসেলের লাশ শনাক্ত করেন তাঁর ভাই আকাশ। আকাশের দেওয়া তথ্যমতে, রাসেলের গ্রামের বাড়ি বরিশালের আগৈলঝাড়া উপজেলায়। রাসেল নারায়ণগঞ্জের পাগলা এলাকায় থাকতেন। ছয় মাস আগে তিনি বিয়ে করেছেন। কেরানীগঞ্জের একটি মার্কেটে মোবাইল সার্ভিসিংয়ে কাজ করতেন রাসেল। ৫ ফেব্রুয়ারি বাসা থেকে বের হওয়ার পর তাঁকে পাওয়া যাচ্ছিল না।
ঢাকা মহানগর গোয়েন্দা পুলিশের (ডিবি) উপকমিশনার জাহাঙ্গীর হোসেন মাতুব্বর বলেন, যাত্রাবাড়ীতে বাসে পেট্রলবোমা হামলা ঘটনার সঙ্গে জড়িত দুজনের আদালতে দেওয়া জবানবন্দিতে রাসেলের নাম এসেছিল।এর আগে গত মঙ্গলবার গভীর রাতে কাঠেরপুল এলাকায় র‌্যাবের সঙ্গে ‘বন্দুকযুদ্ধে’ দুই যুবক নিহত হন।যাত্রাবাড়ীর কাঠেরপুল এলাকায় গত ২৩ জানুয়ারি রাতে যাত্রীবাহী একটি বাসে পেট্রলবোমা হামলা হয়। গ্লোরি পরিবহনের ওই বাসে পেট্রলবোমা হামলায় ২৮ জন দগ্ধ হন। পরে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় একজন মারা যান।
