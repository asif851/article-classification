
পদ্মা সেতুর ওপরের কাঠামো হিসেবে যে স্টিলের কাঠামো বসানো হবে, তা চীন থেকে চলে এসেছে মাওয়ায়। এ কাঠামোর ওপর দিয়ে চলবে গাড়ি ও যানবাহন। ভেতর দিয়ে চলবে ট্রেন। এই স্টিলের কাঠামোগুলো জোড়া দিয়ে পিলারের ওপর স্থাপন শুরু হবে এ বছরের ডিসেম্বর মাস থেকে। এ বছরের মধ্যেই দুটি পিলারে এ স্টিলের কাঠামো স্থাপন সম্পন্ন হবে।আজ সোমবার বিকেলে সড়ক পরিবহন ও সেতুমন্ত্রী ওবায়দুল কাদের নিজ মন্ত্রণালয়ে প্রেস ব্রিফিংয়ে এ তথ্য জানান।মন্ত্রী বলেন, প্রথমে স্টিলের কাঠামোগুলো চীনে তৈরি করা হয়েছে। এরপর মংলা বন্দর থেকে ছোট জাহাজে করে সেগুলো মাওয়ার নির্মাণ মাঠে আনা হয়। এগুলো আজই এসে পৌঁছেছে।
পদ্মা সেতুর একটি পিলার থেকে আরেকটি পিলারের দূরত্ব হচ্ছে ১৫০ মিটার। দুই পিলারের মাঝখানের ফাঁকা জায়গাকে স্প্যান বলে। পুরো পদ্মা সেতুতে এ রকম ৪১টি স্প্যান হবে। মূল পদ্মা সেতুর দৈর্ঘ্য হচ্ছে ৬ দশমিক ১৫ কিলোমিটার।
ওবায়দুল কাদের জানিয়েছেন, এ পর্যন্ত ২৬টি পিলারের নিচে পাইলিংয়ের কাজ সম্পন্ন হয়েছে। সব মিলিয়ে পদ্মা সেতুর কাজের অগ্রগতি ৩৭ শতাংশ।
