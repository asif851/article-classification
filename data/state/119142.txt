
কুমিল্লা সরকারি ভিক্টোরিয়া কলেজের ইতিহাস দ্বিতীয় বর্ষের ছাত্রী ও নাট্যকর্মী সোহাগী জাহান (তনু) হত্যাকাণ্ডের তদন্তে দৃশ্যমান অগ্রগতি নেই। শুক্রবার রাতে ও গতকাল শনিবার দুপুরে সোহাগীর পরিবারের সদস্যদের বাড়ি থেকে নিয়ে গিয়ে জিজ্ঞাসাবাদ করেছেন র্যাব ও পুলিশের সদস্যরা।হত্যার বিচার চেয়ে গতকাল শনিবারও ছাত্র-জনতা কুমিল্লা নগরীর কান্দিরপাড় এলাকায় বিক্ষোভ করেছে। প্রতিবাদ-বিক্ষোভ অব্যাহত আছে রাজধানীসহ দেশের কয়েকটি স্থানে।২০ মার্চ রাত সাড়ে ১০টায় কুমিল্লা সেনানিবাসের পাহাড় হাউস এলাকায় সোহাগ ী জাহানের লাশ পাওয়া যায়। এ ঘটনার পর সামাজিক যোগাযোগমাধ্যমে তোলপাড় শুরু হয়। নিহত শিক্ষার্থীর বাবা ইয়ার হোসেন অজ্ঞাতনামা ব্যক্তিদের নামে কোতোয়ালি মডেল থানায় একটি হত্যা মামলা করেন। হত্যা মামলাটি শুক্রবার পুলিশের গোয়েন্দা শাখার (ডিবি) কাছে হস্তান্তর করা হয়।তদন্তের অগ্রগতি বিষয়ে জানতে চাইলে কুমিল্লা জেলা পুলিশ সুপার (এসপি) মো. শাহ আবিদ হোসেন প্রথম আলোকে বলেন, ‘সুনির্দিষ্টভাবে বলার মতো কোনো অগ্রগতি নেই। সংরক্ষিত এলাকায় কিছু আইনগত বিধিনিষেধ থাকে। বলছি না যে আমরা সহযোগিতা পাচ্ছি না। তবে তথ্য পাওয়ার ক্ষেত্রে আমাদের অন্যের ওপর নির্ভর করতে হচ্ছে।’সোহাগী হত্যার বিচারের আশ্বাস দিয়ে স্বরাষ্ট্রমন্ত্রী আসাদুজ্জামান খান বলেছেন, ‘আমরা অনেক বড় বড় ঘটনার রহস্য বের করেছি। এটিরও রহস্য উদ্ঘাটন হবে। হয়তো একটু সময় লাগছে। এ ঘটনায় শিগগিরই সুখবর দেওয়ার আশা প্রকাশ করেছেন র্যাবের মহাপরিচালক বেনজীর আহমেদ।’শুক্রবার বিকেলে কুমিল্লার মুরাদনগরের মির্জাপুরে গ্রামের বাড়িতে অবস্থানরত সোহাগীর বাবা মো. ইয়ার হোসেন ও বড় ভাই নাজমুল হোসেনকে ক্যান্টনমেন্ট বোর্ডের কর্মকর্তারা নিয়ে যান। রাত সাড়ে ১২টার দিকে সোহাগীর মা আনোয়ারা বেগম, ভাই আনোয়ার হোসেন ও চাচাতো বোন লাইজু আক্তারকে র্যাব-১১-এর একটি দল কুমিল্লার শাকতলা কার্যালয়ে নিয়ে যায়।গতকাল সকালে মুরাদনগরের মির্জাপুরে সোহাগীর চাচা আলাল হোসেন এসব তথ্য জানান। এ সময় তাঁদের প্রতিবেশী মো. হুমায়ূন কবীর বলেন, গভীর রাতে র্যাব আসায় পরিবারের সদস্যরা ভয় পেয়ে গিয়েছিলেন। তাই প্রতিবেশী দুজনও তাঁদের সঙ্গে যান।রাতে র্যাব কার্যালয়ে তাঁদের জিজ্ঞাসাবাদের জন্য নেওয়া হয়েছিল বলে প্রথম আলোকে নিশ্চিত করেছেন র্যাব-১১ কুমিল্লার অধিনায়ক মো. খুরশীদ আলম।গতকাল দুপুরে সোহাগীর পরিবারের সদস্যদের জিজ্ঞাসাবাদ করেছেন ডিবির সদস্যরা। ক্যান্টনমেন্টের বাসা থেকে কোতোয়ালি থানায় নিয়ে তাঁদের জিজ্ঞাসাবাদ করা হয়।জিজ্ঞাসাবাদের পর সোহাগীর পরিবারের সদস্যরা এখন ক্যান্টনমেন্টের বাসায় রয়েছেন।সোহাগী হত্যার তদন্ত সব বাহিনীর সমন্বয়ে হচ্ছে, নাকি আলাদা আলাদাভাবে বাহিনীগুলো করছে—এ সম্পর্কে পরিষ্কার কোনো তথ্য মেলেনি। জানতে চাইলে জেলা প্রশাসক মো. হাসানুজ্জামান কল্লোল প্রথম আলোকে বলেন, ‘পুলিশ মামলাটি তদন্ত করছে। র্যাব কেন তাদের বাড়ি থেকে তুলে এনেছে আমি জানি না। খোঁজ নিয়ে বলতে হবে।’কুমিল্লায় প্রতিবাদ অব্যাহত: হত্যার বিচার চেয়ে গতকালও ছাত্র-জনতা নগরীর কান্দিরপাড় এলাকায় বিক্ষোভ করেছে। এ সময় তারা ‘একাত্তরের বিচার হচ্ছে ৪০ বছর পর, তনু হত্যার বিচার পাব কত বছর পর?’ ‘আপনি দেখে চলে যাবেন, কারণ তনু আপনার বোন না’ ইত্যাদি লেখা প্লাকার্ড বহন করছিল।হত্যার বিচার চেয়ে আজ রোববার সকাল ১০টায় নগরের কান্দিরপাড় থেকে মিছিল করে পদুয়ার বাজার ও আলেখার চর এলাকার ঢাকা-চট্টগ্রাম মহাসড়ক অবরোধের কর্মসূচি ঘোষণা করেছে সোহাগীর সহপাঠীরা। বেলা তিনটায় গণজাগরণ মঞ্চের উদ্যোগে কান্দিরপাড় পূবালী চত্বরে প্রতিবাদ সমাবেশ হওয়ার কথা রয়েছে। এর আগে গত মঙ্গলবার আন্দোলনরত শিক্ষার্থী ও নাট্যকর্মীরা সোহাগীর হত্যাকারীদের খুঁজে বের করতে ৭২ ঘণ্টা সময় বেঁধে দিয়েছিল। সে সময় পেরিয়ে গেছে গত শুক্রবার।আরও প্রতিবাদ: সোহাগী হত্যার বিচারের দাবিতে রাজধানীর উত্তরায় হাউস বিল্ডিংয়ের সামনের সড়কে মানববন্ধন করে স্থানীয় শিক্ষাপ্রতিষ্ঠানের শিক্ষার্থীরা। ‘আমরা সবাই তনুর ভাই, তনু হত্যার বিচার চাই’ স্লোগান দিয়ে বিচারের দাবি করে শিক্ষার্থীরা। ব্রাহ্মণবাড়িয়া ও নীলফামারীর সৈয়দপুরেও মানববন্ধন হয়েছে।লন্ডন প্রতিনিধি জানান, এই হত্যাকাণ্ডের প্রতিবাদে গত শুক্রবার স্থানীয় সময় সন্ধ্যায় পূর্ব লন্ডনের একটি রেস্তোরাঁয় প্রতিবাদ সভা করেছে যুক্তরাজ্যে বসবাসরত কুমিল্লাবাসীর সংগঠন গ্রেটার কুমিল্লা অ্যালায়েন্স। সভায় বক্তারা এই হত্যার রহস্য উন্মোচন করে অপরাধীদের দৃষ্টান্তমূলক শাস্তি দিতে প্রধানমন্ত্রী শেখ হাসিনার হস্তক্ষেপ কামনা করেন। সংগঠনের সভাপতি সাইফুল ইসলামের সভাপতিত্বে ও সাধারণ সম্পাদক ফিরোজ আহমেদের পরিচালনায় সভায় বক্তব্য দেন নুরুল আলম, লেয়াকত আলী, সংস্কৃতিকর্মী স্মৃতি আজাদ প্রমুখ।আসকের নিন্দা ও উদ্বেগ: সোহাগী হত্যায় এখন পর্যন্ত কোনো অপরাধী গ্রেপ্তার না হওয়ায় নিন্দা ও উদ্বেগ প্রকাশ করেছে বেসরকারি মানবাধিকার সংগঠন আইন ও সালিশ কেন্দ্র (আসক)। গতকাল এক সংবাদ বিজ্ঞপ্তিতে আসক বলেছে, সেনানিবাসের মতো নিরাপত্তাবেষ্টিত এলাকায় এ ধরনের নৃশংস ঘটনা এবং ঘটনার সঙ্গে জড়িত কাউকে আইনের আওতায় আনতে না পারা জনমনে নানা প্রশ্ন ও ক্ষোভের সৃষ্টি করেছে। সংগঠনটি অবিলম্বে দোষী ব্যক্তিদের খুঁজে বের করে দৃষ্টান্তমূলক বিচার নিশ্চিত করার ক্ষেত্রে দায়িত্বশীল পদক্ষেপ নিতে সরকারের প্রতি আহ্বান জানিয়েছে।
