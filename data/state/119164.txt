
অর্থমন্ত্রী আবুল মাল আবদুল মুহিতকে ‘মানসিকভাবে অসুস্থ’ হিসেবে চিহ্নিত করে তাঁর সুস্থতা কামনা করে দেশবাসীর কাছে দোয়া চেয়েছেন গণফোরামের সভাপতি ড. কামাল হোসেন।
নাগরিক ঐক্যের দ্বিতীয় প্রতিষ্ঠাবার্ষিকীর আলোচনা সভায় আজ শনিবার কামাল হোসেন অর্থমন্ত্রী হিসেবে আবুল মাল আবদুল মুহিতের বিভিন্ন কর্মকাণ্ডের সমালোচনা করে এই দোয়া চান।বিশিষ্ট এই আইনজীবী অর্থমন্ত্রীকে ‘সার্কাসের ক্লাউন’ হিসেবে মন্তব্য করে বলেছেন, ‘বেসিক ব্যাংক ও হল-মার্ক কেলেঙ্কারিতে হাজার হাজার কোটি টাকা লুটপাট হয়ে গেল। অথচ এই টাকা কিছুই না বলে তিনি (অর্থমন্ত্রী) হি হি করে হাসেন। তিনি একসময় আমার দলের সাধারণ সম্পাদক ছিলেন। আমার দলে থেকে তিনি (অর্থমন্ত্রী) যদি এসব কথা বলতেন তাহলে আমি তাঁকে বহিষ্কার করতাম।’রাজধানীর মিরপুর ১১ নম্বরে ময়ূরী কমিউনিটি সেন্টারে আয়োজিত এই অনুষ্ঠানে নাগরিক ঐক্যর আহ্বায়ক মাহমুদুর রহমান মান্না বলেন, যারা খুন, গুম করে, তাদের হাত এবং পা ভেঙে দিতে হবে।অনুষ্ঠানে মাহবুবুর রহমান ইসমাইল, সাংবাদিক গোলাম মোর্তুজা, পুলিশের হাতে নিহত হওয়া জনির মা খুরশিদা বেগম বক্তব্য দেন।
