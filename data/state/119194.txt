
ময়মনসিংহে জাতীয় পার্টির (জাপা) সাবেক সাংসদ আনিসুর রহমানসহ ১২ জনের বিরুদ্ধে একাত্তরের মানবতাবিরোধী অপরাধের অভিযোগে মামলা হয়েছে। আজ সোমবার ময়মনসিংহের বিচারিক আদালতে মামলাটি করেন মুক্তিযুদ্ধে শহীদ ইউনুছ আলীর ছেলে রুহুল আমিন।
মামলার বাকি ১১ আসামি হলেন মোখলেছুর রহমান, শামসুল হক, শামছুল হক ফকির, নুরুল হক ফকির, সুলতান ফকির, মানিক মুন্সী, খাদেম, আবদুল করিম, মোফাজ্জল হোসেন, সাইদুর রহমান ও ইব্রাহীম। আসামিদের প্রত্যেকের বাড়ি ময়মনসিংহের ত্রিশাল উপজেলার বিভিন্ন গ্রামে।
আজ দুপুরে বিচারক আবেদা সুলতানা মামলাটি আমলে নিয়ে আন্তর্জাতিক অপরাধ ট্রাইব্যুনালে পাঠানোর নির্দেশ দেন বলে জানিয়েছেন বাদীপক্ষের আইনজীবী মোয়াজ্জেম হোসেন বাবুল।
ময়মনসিংহের আদালত পরিদর্শক নওজেশ আলী বলেন, ‘মামলাটি আন্তর্জাতিক অপরাধ ট্রাইব্যুনাল তদন্ত করবে।’
মামলার সংক্ষিপ্ত বিবরণ থেকে জানা যায়, ১৯৭১ সালের জুন-জুলাই মাসে স্থানীয় আবদুল খালেক সরকারের নেতৃত্বে ত্রিশাল উপজেলার আহমেদাবাদে এক বিদ্যালয়ে শান্তি বাহিনী ও রাজাকার বাহিনীর ক্যাম্প স্থাপিত হয়। ওই সময় স্থানীয় কাকচর গ্রামের ইউনুছ আলী মুক্তিযোদ্ধাদের নদী পারাপার করে দিতেন। এ কারণে আবদুল খালেকের ছেলে সাবেক সাংসদ আনিসুর রহমানসহ ২০-২৫ জন ইউনুছ আলীকে ধরে ক্যাম্পে নিয়ে যায়। নির্যাতনের পর ১৫ আগস্ট সকালে তাঁকে গুলি করে হত্যা করা হয়। এ ছাড়া ওই রাজাকার বাহিনীর সদস্যরা মুক্তিযুদ্ধ চলাকালে এলাকায় লুটপাট ও ধর্ষণের মতো অপরাধ করে।
