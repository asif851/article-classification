
চট্টগ্রাম ও সিলেট বিভাগের মানুষের জন্য আজ সুখবর আছে। সেখানকার কিছু কিছু জায়গায় বৃষ্টি হতে পারে। এ ছাড়া বৃষ্টির সম্ভাবনা আছে ঢাকা, রাজশাহী, রংপুর, খুলনা ও বরিশাল বিভাগের দু-একটি জায়গায়। আবহাওয়া অধিদপ্তর এ তথ্য জানিয়েছে।আবহাওয়া অধিদপ্তর থেকে জানানো হয়, চট্টগ্রাম ও সিলেট বিভাগের কিছু কিছু জায়গায় এবং রংপুর, রাজশাহী, খুলনা, বরিশাল ও ঢাকা বিভাগের দু-একটি জায়গায় আজ অস্থায়ীভাবে দমকা বা ঝোড়ো হাওয়াসহ বৃষ্টি বা বজ্রসহ বৃষ্টির সম্ভাবনা রয়েছে। সিলেট ও চট্টগ্রাম বিভাগের কোথাও কোথাও মাঝারি ধরনের ভারী বৃষ্টি হতে পারে।সকালে রাজধানী ঢাকার আকাশ কিছুটা মেঘাচ্ছন্ন ছিল, তবে কোথাও বৃষ্টি হয়নি। গতকালের চেয়ে আজ ঢাকার সর্বনিম্ন তাপমাত্রা খানিকটা বেড়েছে। আজ সকালে ঢাকার সর্বনিম্ন তাপমাত্রা ২৮ দশমিক ৩ ডিগ্রি সেলসিয়াস রেকর্ড করেছে আবহাওয়া অধিদপ্তর। গতকাল তা ছিল ২৬ দশমিক ৫ ডিগ্রি সেলসিয়াস। গতকাল ঢাকার সর্বোচ্চ তাপমাত্রা ছিল ৩৫ দশমিক ৮ ডিগ্রি সেলসিয়াস।শ্রীমঙ্গল ও সিলেটে গতকাল রাতে প্রচুর বৃষ্টিপাত হয়েছে। গত ২৪ ঘণ্টায় শ্রীমঙ্গলে ৫৪ ও সিলেটে ৩২ মিলিমিটার বৃষ্টি হয়েছে। দেশের অন্য কোথাও তেমন বৃষ্টি হয়নি।যশোর ও কুষ্টিয়া অঞ্চলের ওপর দিয়ে তীব্র এবং টাঙ্গাইল, ফরিদপুর, মাদারীপুর অঞ্চলসহ খুলনা ও রাজশাহী বিভাগের ওপর দিয়ে মৃদু তাপপ্রবাহ বয়ে যাচ্ছে। তা অব্যাহত থাকবে।সারা দেশে দিন ও রাতের তাপমাত্রা সামান্য বাড়তে পারে।
