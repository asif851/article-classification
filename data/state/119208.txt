
গড়ে ৭ শতাংশের বেশি মোট দেশজ উৎপাদনে প্রবৃদ্ধি হচ্ছে বাংলাদেশে। বেড়েছে মাথাপিছু আয়। অর্থনীতির এই উন্নয়ন এড়িয়ে যায়নি তরুণদের চোখ। অধিকাংশ তরুণই বলেছেন, দেশের অর্থনৈতিক উন্নয়ন নিয়ে সন্তুষ্টির কথা। জরিপে অংশ নেওয়া তরুণদের প্রায় তিন-চতুর্থাংশই (৭৩ দশমিক ৮ শতাংশ) দেশের অর্থনৈতিক উন্নয়ন নিয়ে তাঁদের সন্তোষের কথা জানিয়েছেন। প্রায় সমানসংখ্যক ছেলেমেয়ে এ বিষয়ে একই ধরনের মতামত দিয়েছেন।
যদিও জরিপে অংশ নেওয়া তরুণদের ৬৩ শতাংশই বলছেন, তাঁরা জানেন না তাঁদের জীবনের লক্ষ্য কী। এ কথার কারণ হচ্ছে, অর্থনীতির উন্নয়ন নিয়ে তরুণেরা সন্তুষ্ট হলেও ভবিষ্যতে চাকরি পাওয়া নিয়ে তাঁদের উদ্বেগের মাত্রাও কম নয়। জানতে চাওয়া হয়েছিল ভবিষ্যৎ চাকরি নিয়ে তাঁদের উদ্বেগ কতটা। দেখা যাচ্ছে, এ নিয়ে তরুণদের উদ্বেগ অত্যন্ত বেশি। যেমন, ৪৭ দশমিক ৫ শতাংশ বলেছেন ভবিষ্যৎ চাকরি নিয়ে তাঁরা গভীরভাবে উদ্বিগ্ন। ৩৪ দশমিক ৮ শতাংশ মোটামুটি উদ্বিগ্ন। অর্থাৎ ৮২ দশমিক ৩ শতাংশ তরুণই তাঁদের ভবিষ্যৎ কর্মসংস্থান নিয়ে কম-বেশি উদ্বিগ্ন। আর একেবারেই উদ্বিগ্ন না ৯ দশমিক ৪ শতাংশ তরুণ। অবশ্য খুব বেশি উদ্বেগ নেই ৬ দশমিক ৪ শতাংশ তরুণের।
অর্থনীতিবিদ ও গবেষকেরা দীর্ঘদিন ধরে বলে আসছেন, দেশে অর্থনীতির প্রবৃদ্ধি ঘটলেও তা দিয়ে কাঙ্ক্ষিত কর্মসংস্থান হচ্ছে না। এ কারণে অনেকে একে কর্মসংস্থানহীন প্রবৃদ্ধি হিসেবেও আখ্যা দিতে শুরু করেছেন। তরুণদের দুশ্চিন্তা থেকেও একই ধরনের ভাবনার প্রতিফলন দেখা যাচ্ছে।
জরিপে শহরের চেয়ে গ্রামের তরুণেরা অর্থনীতির উন্নয়ন নিয়ে বেশি সন্তোষ প্রকাশ করেছেন। ১৫ থেকে ১৯ বছর বয়সী ছেলেমেয়ে ও শিক্ষার্থীদের মধ্যেই এ সন্তোষ বেশি। তরুণদের একটি অংশের মধ্যে আবার অর্থনীতির অগ্রযাত্রা, উন্নয়ন নিয়ে স্বচ্ছ কোনো ধারণা নেই। এ কারণে জরিপ দলের সদস্যদের তাঁরা বলছেন, অর্থনীতির উন্নয়নের বিষয়ে তাঁরা ‘নিশ্চিত না’। অর্থনৈতিক অগ্রযাত্রা নিয়ে সঠিক ধারণা না থাকা এ তরুণের সংখ্যা শতকরা হিসাবে ৫ দশমিক ৮ শতাংশ। ২০ থেকে ২৪ বছর বয়সের তরুণ মধ্যেই এ ধারণার অভাব রয়েছে বেশি। একই সঙ্গে গ্রামের তরুণ এবং মেয়েদের মধ্যেই অর্থনীতির অগ্রযাত্রা নিয়ে ধারণা কম বলে জানা গেল জরিপের তথ্যে।
দেশের অর্থনৈতিক উন্নয়ন নিয়ে একেবারেই অসন্তোষ রয়েছে এ রকম তরুণের সংখ্যা অবশ্য খুবই কম, শতকরা হিসাবে ৬ দশমিক ৮ শতাংশ। গ্রামের তুলনায় শহরের তরুণদের মধ্যেই এ নিয়ে অসন্তোষ তুলনামূলকভাবে বেশি।
 
দেশের বর্তমান নিরাপত্তা ও সুরক্ষা 
খুব খারাপ ১৯.৫%
খুব ভালো ৮.৫%
মোটামুটি খারাপ ৩২.১%
নিশ্চিত না ২.২%
মোটামুটি ভালো ৩৭.৭%
 
দেশের রাজনৈতিক পরিস্থিতি
খুবই অসন্তষ্ট ১৭.৯%
খুব সন্তষ্ট ৮.৩%
মোটামুটি অসন্তষ্ট ২৪.৬%
নিশ্চিত না ৯.৪%
মোটামুটি সন্তষ্ট ৩৯.৭%
 
রাজনৈতিক অবস্থান
রাজনৈতিক সম্পৃক্ততা পছন্দ করে না ২৬.৯%
উত্তর দেয়নি ০.৯%
রাজনৈতিক দল সমর্থন করে ২৪.৩%
রাজনীতি নিয়ে চিন্তা করে না ২৪.৩%
সরাসরি রাজনীতির সঙ্গে যুক্ত ৭.৪%
দল সমর্থন করে না ১৬.৩%
