

বাসভবনে ভাঙচুরের পর গতকাল রোববার রাতে ঢাকা বিশ্ববিদ্যালয়ের উপাচার্য অধ্যাপক আখতারুজ্জামানকে ফোন করেন প্রধানমন্ত্রী শেখ হাসিনা।
উপাচার্যকে সে সময় বিশ্ববিদ্যালয়ের কয়েকজন শিক্ষক বাসভবন থেকে বাইরে এনে বসান।
উপাচার্য ফোন ধরে প্রধানমন্ত্রীকে বলেন, ‘আপা আমি ভীতিকর অবস্থায় আছি। পরিবারের বাকি সদস্যরা কোথায়—জানি না। ঘর ভাঙচুর করা হয়েছে।’
প্রধানমন্ত্রী অপর প্রান্ত থেকে কিছু বলার পর উপাচার্য বলেন, ‘আপা বিষয়টি রাজনৈতিক। বিষয়টি নিয়ন্ত্রণ করা যেত।’ এরপর ফোন করার জন্য উপাচার্য প্রধানমন্ত্রীকে ধন্যবাদ দেন।
প্রত্যক্ষদর্শীরা জানান, প্রধানমন্ত্রীর সঙ্গে উপাচার্যের পাঁচ মিনিটের মতো কথা হয়েছে।
 
