
পঞ্চগড়ের দেবীগঞ্জে মঠের অধ্যক্ষকে হত্যার তিন দিন পরেই আটোয়ারী উপজেলায় মন্দির ভাঙার ঘটনা ঘটেছে। গতকাল মঙ্গলবার গভীর রাতে মলানী এলাকায় শ্রী শ্রী হরি মন্দিরের একাংশ ভেঙে দিয়েছে দুর্বৃত্তরা।
মন্দির কমিটি সূত্রে জানা গেছে, উপজেলার মলানীর এলাকায় শ্রী শ্রী হরিমন্দিরের পাঁচটি স্তম্ভের  মধ্যে দক্ষিণ পশ্চিম কোণের একটি গতকাল মঙ্গলবার গভীর রাতে ভেঙে ফেলে দুর্বৃত্তরা।
মন্দিরের পাশেই স্থানীয় পূজা কমিটির সভাপতি রতন বিলাশ বর্মনের বাড়ি। তিনি বলেন, গভীর রাতে শব্দ শুনে বাড়ি থেকে বের হয়ে দেখি, মন্দিরের একটি স্তম্ভ মাটিতে পড়ে আছে। তবে কাউকে পালাতে দেখিনি। ১৯৬১ সালে প্রতিষ্ঠিত মন্দিরটিতে সনাতন ধর্মের অনুসারীরা সব পূজা-অর্চনা করে আসছেন।
আটোয়ারী থানার ভারপ্রাপ্ত কর্মকর্তা (ওসি) শাহ আলম বলেন, ঘটনা তদন্ত করে দেখা হচ্ছে। মঠের অধ্যক্ষকে হত্যার পরপরই পঞ্চগড়ের পুলিশ সুপার মো. গিয়াসউদ্দিন আহমদ বলেছিলেন, ধর্মীয় সব প্রতিষ্ঠানে পুলিশের নজরদারি বাড়ানো হয়েছে।
