
বিএনপির চেয়ারপারসন খালেদা জিয়া আগামীকাল শনিবার যুক্তরাজ্যে যাচ্ছেন। তিনি সেখানে কোরবানির ঈদ পর্যন্ত থাকবেন। এ সময় তাঁর চোখের চিকিৎসা হবে বলে দলের মহাসচিব মির্জা ফখরুল ইসলাম আলমগীর সাংবাদিকদের জানিয়েছেন।
এদিকে খালেদা জিয়ার যুক্তরাজ্য সফরের আগে গতকাল বৃহস্পতিবার রাতে তাঁর গুলশানের বাসভবনে বিএনপির স্থায়ী কমিটির সদস্যদের বৈঠক হয়। খালেদা জিয়ার সভাপতিত্বে রাত সাড়ে নয়টায় বৈঠক শুরু হয়। আধা ঘণ্টা পর বৈঠক থেকে এসে মির্জা ফখরুল বাসভবনের ফটকে অপেক্ষমাণ সাংবাদিকদের খালেদা জিয়ার যুক্তরাজ্য সফরের কথা নিশ্চিত করেন।
জানা গেছে, যুক্তরাজ্য সফরে খালেদা জিয়ার সঙ্গে তাঁর একান্ত সচিব আবদুস সাত্তার ও গৃহপরিচারিকা ফাতেমা বেগম যাচ্ছেন। সেখানে খালেদা জিয়ার বড় ছেলে তারেক রহমান পরিবার নিয়ে আছেন।
মির্জা ফখরুল সাংবাদিকদের বলেন, দলের স্থায়ী কমিটির বৈঠকে তাঁরা সাম্প্রতিক সময়ের গুম-খুন, বিরোধী নেতা-কর্মীদের হয়রানি ও গ্রেপ্তার, সরকারি দলের নির্বাচনী কার্যক্রম, উত্তরাঞ্চলের নয়টি জেলায় বন্যা পরিস্থিতি, সেখানে ত্রাণের অভাবে বন্যার্ত মানুষের দুর্ভোগ নিয়ে আলোচনা হয়েছে। তিনি বলেন, সরকারি দল আওয়ামী লীগ নির্বাচন নিয়ে কথা বলছে, নির্বাচনের আবহ তৈরি করার চেষ্টা করছে। তাদের নেতারা বিভিন্ন জায়গায় যাচ্ছেন, ভোট চাইছেন। কিন্তু বিরোধী দলকে সেই সুযোগ দিচ্ছে না, বাধা দিচ্ছে। তাঁরা নির্বাচনে সবার জন্য সমান সুযোগ চান।
সভায় দলের স্থায়ী কমিটির সদস্যদের মধ্যে উপস্থিত ছিলেন খন্দকার মোশাররফ হোসেন, মওদুদ আহমদ, তরিকুল ইসলাম, রফিকুল ইসলাম মিয়া, মির্জা আব্বাস, গয়েশ্বর চন্দ্র রায়, নজরুল ইসলাম খান ও আমীর খসরু মাহমুদ চৌধুরী।
