
রাজধানীর মালিবাগ রেলগেট এলাকায় নির্মাণাধীন উড়ালসড়কের (ফ্লাইওভার) গার্ডার পড়ে নিহত ব্যক্তির পরিচয় জানা গেছে।
নিহত ব্যক্তির নাম মো. স্বপন (৪০)। তাঁর বাড়ি কিশোরগঞ্জে।
মালিবাগ রেলগেট এলাকার লোকজনের সঙ্গে কথা বলে জানা যায়, রেলগেটের কাছেই সততা ফার্নিচার নামের একটি দোকানে কাজ করতেন স্বপন।
সততা ফার্নিচারের মালিক পরিচয় দেওয়া মো. কবিরের ভাষ্য, প্রায় দুই দশক ধরে তাঁর দোকানে কাঠমিস্ত্রির কাজ করতেন স্বপন। তিন-চার দিন আগে গ্রামের বাড়িতে গিয়েছিলেন তিনি। গতকাল রোববার সকালে ঢাকায় ফেরেন।
কবিরের ভাষ্য, রাতে উড়ালসড়কের নির্মাণকাজ চলার সময় লোকজন যাতে চলাচল করতে না পারে, তার জন্য চার ঘণ্টার চুক্তিতে কাজ করছিলেন স্বপন। প্রথমবার এই কাজ করেন তিনি। এর মধ্যে দুর্ঘটনা ঘটে।
কবির জানান, ডিআইটি রোডের একটি বাসায় থাকতেন স্বপন। বাড়িতে তাঁর স্ত্রী ও তিন ছেলেশিশু রয়েছে।
গতকাল দিবাগত রাতে মালিবাগ রেলগেট এলাকায় নির্মাণাধীন উড়ালসড়কের গার্ডার পড়ে স্বপন নিহত হন। তাঁর লাশ ঢাকা মেডিকেল কলেজের মর্গে রাখা হয়েছে।
তা ছাড়া এ দুর্ঘটনায় পলাশ ও নুরুন্নবী নামের দুজন আহত হয়েছেন। দুর্ঘটনার পর তাঁদের ঢাকা মেডিকেল কলেজ হাসপাতালে নেওয়া হয়।  গার্ডার পড়ে হতাহতের ঘটনায় তিন সদস্যের তদন্ত কমিটি গঠন করা হয়েছে।
