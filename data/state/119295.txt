
পয়লা বৈশাখ উপলক্ষে মঙ্গল শোভাযাত্রায় যাতে কোনো ধরনের অপ্রীতিকর ঘটনা না ঘটে, এ জন্য ব্যাপক নিরাপত্তাব্যবস্থা নিয়েছে ঢাকা মহানগর পুলিশ (ডিএমপি)। নিরাপত্তা নিশ্চিত করতে থানা-পুলিশের পাশাপাশি র‍্যাপিড অ্যাকশন ব্যাটালিয়ন (র‍্যাব), পুলিশের গোয়েন্দা শাখা ও সোয়াট টিমও কাজ করবে। আজ মঙ্গলবার ডিএমপি মিডিয়া সেন্টারে আয়োজিত সংবাদ সম্মেলনে ডিএমপি কমিশনার আছাদুজ্জামান মিয়া এ তথ্য জানান।
ডিএমপি কমিশনার বলেন, মঙ্গল শোভাযাত্রা চারুকলা অনুষদের সামনে থেকে শুরু হয়ে রূপসী বাংলা হোটেল ক্রসিং পার হয়ে আবার চারুকলায় এসে শেষ হবে। যাঁরা এ মঙ্গল শোভাযাত্রায় অংশগ্রহণ করবেন, তাঁদের আগে থেকেই চারুকলায় উপস্থিত হতে হবে। মঙ্গল শোভাযাত্রা শুরু হওয়ার পর বাইরে থেকে কেউ শোভাযাত্রায় অংশগ্রহণ করতে পারবেন না। শোভাযাত্রাটির চারপাশ পুলিশ সদস্যরা ঘিরে রাখবেন। পাশাপাশি নিরাপত্তার দায়িত্বে থাকবে সোয়াটও। যে রাস্তা দিয়ে মঙ্গল শোভাযাত্রা যাবে ও আসবে, সেই সড়কের প্রতিটি ইঞ্চি সিসিটিভি ক্যামেরার আওতায় থাকবে। আশপাশের বিভিন্ন স্থাপনার ছাদে ও ভবনের ছাদে পুলিশ দায়িত্ব পালন করবে। ওই সড়ক ওয়াচ টাওয়ারের মাধ্যমে পর্যবেক্ষণ করা হবে।
এবারের ব্যাপক নিরাপত্তাব্যবস্থার কারণ সম্পর্কে জানতে চাইলে আছাদুজ্জামান মিয়া বলেন, না, কোনো ধরনের হুমকি বা নিরাপত্তা নিয়ে শঙ্কা নেই। তবে সাধারণ মানুষ যাতে নির্বিঘ্নে উৎসব পালন করতে পারে, এ জন্য নিরাপত্তাব্যবস্থা জোরদার করা হয়েছে।
আরও পড়ুন.. ঢাকায় নববর্ষে নিরাপত্তায় ১১ হাজার পুলিশ

