
বগুড়ার আদমদীঘি উপজেলার শাওইল গ্রামের মাঠে কৃষকের পাকা ধানে অগ্নিসংযোগ করেছে দুর্বৃত্তরা। গত শুক্রবার দিবাগত রাতে ওই ঘটনা ঘটে। এতে প্রায় ৭০ হাজার টাকার ক্ষতি হয়েছে। শাওইল গ্রামের নিজাম উদ্দীন ও তাঁর ভাই আবদুর রহমান বলেন, কয়েক দিন আগে তাঁরা তাঁদের আড়াই বিঘা জমির স্বর্ণা-৫ জাতের ধান কেটে মাঠে শুকাতে দেন। শুক্রবার রাতে দুর্বৃত্তরা সব ধান এক জায়গায় জমা করে তাতে দাহ্য পদার্থ ঢেলে আগুন ধরিয়ে দেয়। এ ঘটনায় আদমদীঘি থানায় শনিবার লিখিত অভিযোগ করা হয়েছে। আদমদীঘি থানার ওসি ঘটনার সত্যতা নিশ্চিত করেছেন। 
