
রংপুরের পীরগঞ্জে গতকাল বৃহস্পতিবার যাত্রীবাহী বাস খাদে পড়ে ৩ জন নিহত ও ১৮ জন আহত হয়েছেন। এদিন টাঙ্গাইলে বাসচাপায় মারা গেছে ১২ বছরের এক শিশুশ্রমিক। এর বাইরে গত বুধবার বিকেল থেকে গতকাল বিকেল পর্যন্ত ২৪ ঘণ্টায় ঢাকাসহ আট জেলায় সড়ক দুর্ঘটনায় প্রাণ হারিয়েছেন ১১ জন। এ নিয়ে গত ২১ দিনে বিভিন্ন জেলায় সড়ক দুর্ঘটনায় প্রাণ হারালেন অন্তত ২১৫ জন।দেশে সড়ক দুর্ঘটনাবিরোধী বিভিন্ন কার্যক্রম পরিচালনা করে আসছে বাংলাদেশ যাত্রী কল্যাণ সমিতি। সমিতির মহাসচিব মোজাম্মেল হক চৌধুরী প্রথম আলোকে বলেন, দেশে সড়ক দুর্ঘটনা নিয়মিতই হচ্ছে। কিন্তু গণমাধ্যমে সড়ক দুর্ঘটনার ৪০ শতাংশের বেশি সংবাদ ছাপা হয় না। বিভিন্ন কারণেই অনেক সংবাদ হারিয়ে যায়। অনেক সময় দেখা যায়, দুর্ঘটনায় পরিচিত কেউ মারা না গেলে সংবাদ হচ্ছে না।গত ২১ দিনে ২১৫ জন নিহত হওয়ার পরিপ্রেক্ষিতে মোজাম্মেল হক চৌধুরী বলেন, ‘সংখ্যাটি আরও অনেক বেশি হবে। হিসাব করার জন্য আমরা মফস্বলের সংবাদপত্রও সংগ্রহ করি। গত বছরের ফেব্রুয়ারি মাসে সড়ক দুর্ঘটনায় ৬০০ জন নিহত হয়েছিলেন। এবার মনে হচ্ছে সংখ্যাটা আরও বাড়বে।’মৃত্যুর মিছিল থামছে না গতকাল ১০ জেলায় প্রাণ হারালেন ১৫ জন 
প্রত্যক্ষদর্শী ও পুলিশের বরাত দিয়ে প্রথম আলোর ঢাকার বাইরে সংশ্লিষ্ট এলাকার প্রতিনিধিদের পাঠানো খবর: রংপুরের পীরগঞ্জ উপজেলা সদরের ফায়ার সার্ভিস স্টেশনের কাছে ঢাকা-রংপুর মহাসড়কে গতকাল ভোরে যাত্রীবাহী বাস খাদে পড়ে ৩ জন নিহত ও ১৮ জন আহত হয়েছেন। দুর্ঘটনায় ঘটনাস্থলেই নিহত হন দুই নারী। তাঁদের একজন হলেন দিনাজপুরের খানসামা উপজেলার নূরজাহান বেগম (৪৫), অপরজনের নাম জানা যায়নি। হাসপাতালে চিকিৎসাধীন অবস্থায় মারা যান একই উপজেলার আবদুর রাজ্জাক (১৫) নামের এক ব্যক্তি। রূপসী পরিবহনের বাসটি ঢাকা থেকে ঠাকুরগাঁও যাচ্ছিল। আহত ব্যক্তিদের রংপুর মেডিকেল কলেজ হাসপাতালে পাঠানো হয়েছে। গাড়িচালক ও সহযোগী পালিয়ে গেছেন। টাঙ্গাইল শহরের নতুন বাস টার্মিনাল এলাকায় গতকাল সকালে বাসচাপায় রিফাত (১২) নামের এক শিশুশ্রমিকের মৃত্যু হয়েছে। সে টাঙ্গাইল সদর উপজেলার বানিয়াবাড়ি গ্রামের তারা মিয়ার ছেলে। বাস টার্মিনাল এলাকার এক মোটর গ্যারেজে কাজ করার সময় বেপরোয়া গতির একটি মিনিবাস রিফাতকে চাপা দিলে ঘটনাস্থলেই তার মৃত্যু হয়। গোপালগঞ্জ সদর উপজেলার গান্ধীয়াশুর এলাকায় বুধবার বিকেলে গোপালগঞ্জ-টেকেরহাট সড়কে দুটি নছিমনের মুখোমুখি সংঘর্ষে দুজন নিহত হয়েছেন। আহত হয়েছেন পাঁচজন। নিহত দুজন হলেন কোকাকোলা কোম্পানির বিক্রয় প্রতিনিধি নড়াইলের নড়াগাতি থানার মহিদুল মোল্লা (২৫) ও নছিমনচালক গোপালগঞ্জ সদর উপজেলার সাবুর কাজী (৩৪)। মৌলভীবাজারের শ্রীমঙ্গলের উত্তর ভাড়াউড়া এলাকায় ঢাকা-মৌলভীবাজার আঞ্চলিক মহাসড়কে গতকাল বিকেলে অটোরিকশা ও যাত্রীবাহী বাসের সংঘর্ষে দুজন নিহত ও তিনজন আহত হয়েছেন। নিহত ব্যক্তিরা হলেন অটোরিকশার চালক মৌলভীবাজার সদর উপজেলার সাইফুল ইসলাম (৩২) এবং অটোরিকশার যাত্রী একই উপজেলার ইকতার মিয়া (২৭)। হতাহত ব্যক্তিরা অটোরিকশার আরোহী ছিলেন। চট্টগ্রামের সীতাকুণ্ড উপজেলা স্বাস্থ্য কমপ্লেক্সের সামনে গতকাল দুপুরে ঢাকা-চট্টগ্রাম মহাসড়কে পিকআপচাপায় মেহেদী হাসান (১৫) নামের এক স্কুলছাত্র নিহত হয়েছে। সে সীতাকুণ্ড পৌর সদরের সাদেক মস্তান (র.) উচ্চবিদ্যালয়ের দশম শ্রেণির ছাত্র। পুলিশ পিকআপচালককে আটক করেছে। কুষ্টিয়ার মিরপুর উপজেলায় গতকাল সকালে ট্রাকচাপায় আফরোজা খাতুন (৩০) নামের এক নারী নিহত হয়েছেন। তিনি মেহেরপুর পৌরসভার ক্যাশ্যাবপাড়া এলাকার আজমাইল হোসেনের স্ত্রী। কুষ্টিয়া-মেহেরপুর আঞ্চলিক সড়কের মিরপুর বাসস্ট্যান্ডে এ দুর্ঘটনা ঘটে। আফরোজা তাঁর এক স্বজনের সঙ্গে মোটরসাইকেলে কুষ্টিয়া যাচ্ছিলেন। মিরপুর বাসস্ট্যান্ড এলাকায় মোটরসাইকেল থেকে সড়কে পড়ে গেলে একটি দ্রুতগামী ট্রাক তাঁকে চাপা দেয়। ঘটনাস্থলেই মারা যান তিনি। ট্রাক ফেলে চালক পালিয়েছেন। মাদারীপুর সদর উপজেলার কলাবাড়ি এলাকায় গতকাল দুপুরে ঢাকা-বরিশাল মহাসড়কে বাস ও মোটরসাইকেলের সংঘর্ষে রুপা মণ্ডল (৩১) নামের এক গৃহবধূ নিহত হয়েছেন। আহত হয়েছেন তাঁর স্বামী আনিজ সরদার (৪০)। নেত্রকোনার আটপাড়া উপজেলার অভয়পাশা বাজার এলাকায় নেত্রকোনা-মদন সড়কে গতকাল সকালে একটি প্রাইভেট কার কয়েকজন পথচারীকে চাপা দিলে এক ব্যক্তি নিহত ও চারজন আহত হন। নিহত মো. জালাল উদ্দিনের (৬৫) বাড়ি এ উপজেলার মাটিকাটা গ্রামে।রাজশাহীর বাগমারায় গতকাল দুই মোটরসাইকেলের মুখোমুখি সংঘর্ষে মিস্টার হোসেন (২৮) নামের এক ব্যক্তি নিহত হয়েছেন। তাঁর বাড়ি উপজেলার বাসুপাড়া ইউনিয়নের সাইপাড়া গ্রামে।
