
বাংলাদেশ আনসার ও গ্রাম প্রতিরক্ষা বাহিনীর মহাপরিচালক মেজর জেনারেল শেখ পাশা হাবিব উদ্দিন বলেছেন, ঈদে মহাসড়কে যানজট নিরসনে আইনশৃঙ্খলা রক্ষাকারী বাহিনীকে সহায়তা করা বা স্বতন্ত্রভাবে কাজ করার জন্য তাঁর বাহিনীর সব রকমের প্রস্তুতি রয়েছে। আগেও ঈদ, পূজাসহ বিভিন্ন উপলক্ষে আনসার বাহিনী মোতায়েন ছিল। এ ছাড়া সরকার প্রদত্ত যেকোনো দায়িত্ব পালনে তারা প্রস্তুত।গাজীপুরের কালিয়াকৈর উপজেলার সফিপুর আনসার ভিডিপি একাডেমিতে গতকাল বৃহস্পতিবার সকালে সাধারণ আনসার মৌলিক প্রশিক্ষণের (পুরুষ তৃতীয় ধাপ) সমাপনী কুচকাওয়াজ অনুষ্ঠান শেষে সাংবাদিকদের প্রশ্নের জবাবে তিনি এসব কথা বলেন।বাহিনীর ১ হাজার ৪৬০ সদস্য ১০ সপ্তাহ মেয়াদি সাধারণ আনসার মৌলিক প্রশিক্ষণ গ্রহণ শেষে সমাপনী কুচকাওয়াজে অংশগ্রহণ করেন। অনুষ্ঠানের শুরুতেই মহাপরিচালক প্যারেড পরিদর্শন করেন। তিনি আনসার সদস্যদের উদ্দেশে বলেন, প্রশিক্ষণলব্ধ জ্ঞান কাজে লাগিয়ে নিজেদের ভাগ্যোন্নয়নের পাশাপাশি দেশ ও জাতির সার্বিক উন্নয়নে ভূমিকা রাখতে হবে। অনুষ্ঠানে আরও উপস্থিত ছিলেন অতিরিক্ত মহাপরিচালক ব্রিগেডিয়ার জেনারেল মুহম্মদ নূরুল আলম, উপমহাপরিচালক (প্রশাসন) কর্নেল মহিউদ্দীন মো. জাবেদ প্রমুখ।
 
