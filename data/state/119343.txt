
জামায়াতে ইসলামীর ডাকা আজ সোমবারের হরতালে রাজধানীর বিভিন্ন স্থানে কয়েকটি সহিংস ঘটনার খবর পাওয়া গেছে।হরতাল-সমর্থকেরা গাড়িতে আগুন দিয়েছে, ভাঙচুর করেছে ও ককটেলের বিস্ফোরণ ঘটিয়েছে।পুলিশের সঙ্গে জামায়াত-শিবিরের কর্মীদের সংঘর্ষের ঘটনাও ঘটে।যাত্রাবাড়ীতে পুলিশের ছোড়া রাবার বুলেটের আঘাতে কয়েকজন সাংবাদিক আহত হওয়ার খবর পাওয়া গেছে।দলের সাবেক আমির গোলাম আযমের মানবতাবিরোধী অপরাধের মামলার রায় ঘোষণার প্রতিবাদে আজ সারা দেশে সকাল-সন্ধ্যা হরতাল ডেকেছে জামায়াত।শাজাহানপুর: ভোর সাড়ে চারটার দিকে শাজাহানপুরে মির্জা আব্বাসের বাসার সামনে একটি পিকআপ ভ্যানে আগুন দেন জামায়াত-শিবিরের কর্মীরা। ফায়ার সার্ভিসের দুটি ইউনিট ঘটনাস্থলে গিয়ে ভোর চারটা ৫০ মিনিটের দিকে আগুন নিভিয়ে ফেলে। ফায়ার সার্ভিসের নিয়ন্ত্রণকক্ষের অপারেটর ফরিদ উদ্দিন প্রথম আলো ডটকমকে এ তথ্য জানান।সেহরির পর কারওয়ান বাজারে সার্ক ফোয়ারার পশ্চিম প্রান্তে ট্রাফিক পুলিশ বক্সে আগুন দেওয়ার চেষ্টা করে দুর্বৃত্তরা। পুলিশের বিশেষ শাখার পরিদর্শক সিরাজউদ্দিন জানান, এ ঘটনায় তেমন কোনো ক্ষয়ক্ষতি হয়নি।
যাত্রাবাড়ী: সকালে রাজধানীর যাত্রাবাড়ীতে শিবির-পুলিশ সংঘর্ষের ঘটনা ঘটেছে।এ সময় সেখানে কর্মরত বেশ কয়েকজন সাংবাদিক ও পথচারী আহত হয়েছেন।আহত ব্যক্তিরা হলেন ইটিভির প্রতিবেদক হাকিম মোড়ল, আলোকচিত্রী মামুন মোল্লা, আরটিভির ইসরাফিল খান, এনটিভির হেলাল আহমেদ, সমকালের আলোকচিত্র সাংবাদিক হারুনুর রশিদ ও ইনডিপেনডেন্ট টেলিভিশনের শেখ শফিকসহ কয়েকজন পথচারী।আহত ব্যক্তিদের ইসলামিয়া জেনারেল হাসপাতালে প্রাথমিক চিকিত্সা দেওয়া হয়।আহত হাকিম মোড়ল দাবি করেন, পুলিশের ছোড়া রাবার বুলেটে তিনি ও অন্যরা আহত হন।পুলিশ ইচ্ছা করে রাবার বুলেট ছুড়েছে বলে অভিযোগ করেন তিনি।হাকিম মোড়ল প্রথম আলো ডটকমকে বলেন, ‘আমরা সকাল থেকেই যাত্রাবাড়ী এলাকায় দায়িত্ব পালন করছিলাম।আটটার দিকে একটি মিছিল বের হলে কয়েকজন আলোকচিত্রী ফুটেজ ও ছবি নিচ্ছিল।আমরা পাশেই ছিলাম।হঠাত্ করে পুলিশ দূর থেকে রাবার বুলেট ছোড়ে।এতে আমরা আহত হই।’
যাত্রাবাড়ী থানার ভারপ্রাপ্ত কর্মকর্তা (ওসি) মো. রফিকুল ইসলাম এ অভিযোগ অস্বীকার করেছেন।তিনি বলেন, জামায়াত-শিবিরের কর্মীদের ছোড়া ককটেল বিস্ফোরিত হয়ে তাঁরা আহত হয়েছেন।
রফিকুল ইসলাম জানান, সকাল আটটার দিকে যাত্রাবাড়ী ইসলামিয়া জেনারেল হাসপাতালের পাশের ধলপুরের গলি থেকে জামায়াত-শিবিরের কয়েকজন কর্মী একটি ব্যানার নিয়ে মিছিল বের করেন।এ সময় তাঁরা চার-পাঁচটি ককটেলের বিস্ফোরণ ঘটান।পুলিশ জামায়াত-শিবিরের কর্মীদের ছত্রভঙ্গ করতে কয়েকটি ফাঁকা রাবার বুলেট ছুড়লে তাঁরা পালিয়ে যান।ঘটনাস্থল থেকে একটি ব্যানার, এক বোতল পেট্রল ও কয়েকটি মার্বেল উদ্ধার করা হয়েছে বলে জানান তিনি।
মিরপুর: সকাল সোয়া সাতটার দিকে মিরপুর ১ নম্বর সেকশনে মুক্তিযোদ্ধা মার্কেটের সামনে দুটি লেগুনায় আগুন দেওয়া হয় এবং একটি লেগুনার কাচ ভাঙচুর করেন জামায়াত-শিবিরের কর্মীরা। পুলিশের মিরপুর অঞ্চলের উপকমিশনার ইমতিয়াজ আহমেদ এ তথ্য জানিয়েছেন।এ ছাড়া ডেমরা, শনির আখড়া, জুরাইন, রায়েরবাগ প্রভৃতি এলাকায় ককটেলের বিস্ফোরণ ঘটিয়েছেন হরতার-সমর্থকেরা। হরতালের সমর্থনে ভোরে কয়েকটি স্থানে ঝটিকা মিছিল করেছেন জামায়াত-শিবিরের কর্মীরা।গোলাম আযমের রায় ও জামায়াতের হরতালকে কেন্দ্র করে রাজধানীজুড়ে কড়া নিরাপত্তাব্যবস্থা নিয়েছে পুলিশ। পুলিশের তেজগাঁও অঞ্চলের উপকমিশনার বিপ্লব কুমার সরকার জানান, অন্যান্য হরতালের চেয়ে আজ নিরাপত্তাব্যবস্থা বিশেষভাবে জোরদার করা হয়েছে। বিভিন্ন স্থান থেকে যেসব তথ্য আসছে, সে সব তথ্য যাচাই করে ব্যবস্থা নেওয়া হবে।নাম প্রকাশ না করার শর্তে পুলিশের এক ঊর্ধ্বতন কর্মকর্তা বলেন, আজ গোয়েন্দা নজরদারির ওপর বিশেষ জোর দেওয়া হয়েছে। নাশকতার আশঙ্কায় পোশাকধারী সদস্যদের চেয়ে সাদা পোশাকের পুলিশ বিভিন্ন জায়গায় মোতায়েন করা হয়েছে। তিন স্তরের নিরাপত্তাব্যবস্থা গড়ে তোলা হয়েছে। বিভিন্ন গুরুত্বপূর্ণ সড়কের মোড়ে র্যাব ও পুলিশ মোতায়েন আছে। তাদের ভ্রাম্যমাণ গাড়িগুলো নিয়মিত টহল দিচ্ছে।
সকাল থেকে ঢাকার রাজপথে বাস, সিএনজিচালিত অটোরিকশা, রিকশা ও মোটরসাইকেল চলতে দেখা গেছে। তবে ব্যক্তিগত গাড়ির সংখ্যা বেশ কম।
মহাখালী ও গাবতলী বাস টার্মিনাল থেকে দূরপাল্লার বাস ছেড়ে যায়নি। তবে ভোরে বিভিন্ন জেলা থেকে ঢাকায় কিছু বাস এসেছে।
দোকানপাট সকালের দিকে বন্ধ থাকলেও বেলা বাড়ার সঙ্গে সঙ্গে খুলতে শুরু করছে।
