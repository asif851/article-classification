
চট্টগ্রামের আন্দরকিল্লা মোড়ে আইপিএস কারখানায় আগুন লেগে একজন নিহত ও সাতজন দগ্ধ হয়েছেন। আজ শনিবার সন্ধ্যায় এ ঘটনা ঘটে। আহত ব্যক্তিদের চট্টগ্রাম মেডিকেল কলেজ হাসপাতালের বার্ন ইউনিটে ভর্তি করা হয়েছে।
চট্টগ্রাম মেডিকেল কলেজ হাসপাতালের পুলিশ ফাঁড়ি সূত্রে জানা গেছে, অগ্নিকাণ্ডে আহত ব্যক্তিদের রাত আটটার পর হাসপাতালে আনা হয়। আহত ব্যক্তিদের মধ্যে শুভ্র দাশকে (৫০) হাসপাতালে আনার পর চিকিৎসক মৃত ঘোষণা করেন। তিনি গার্ডিয়ান আইপিএস নামের একটি কারখানার মালিক। হাসপাতাল সূত্র জানিয়েছে, এ ঘটনায় দগ্ধ হয়েছেন আরও সাতজন। আহত ব্যক্তিরা হলেন মো. ইকবাল (৪০), জুয়েল দে (৩৫), অঞ্জন দাশ (৩০), মিঠুন গুহ (৩০), বিজয় চৌধুরী (৩৮) ও রহিম বাদশা (২০)। আহত আরেকজনের পরিচয় জানা যায়নি। আহত ব্যক্তিরা সবাই গার্ডিয়ান আইপিএস কারখানার কর্মচারী। তাঁদের শরীরের নানা স্থানে পুড়ে গেছে।
ঘটনার বর্ণনা দিয়ে আহত বিজয় চৌধুরী প্রথম আলোকে বলেন, আন্দরকিল্লা মোড়ে একটি ভবনের চতুর্থ তলায় গার্ডিয়ান আইপিএস নামের একটি আইপিএস কারখানায় তাঁরা কাজ করছিলেন। হঠাৎ আগুন লাগায় তাঁরা আটকে পড়েন। এর পরের ঘটনা বলতে পারেননি তিনি।
ফায়ার সার্ভিসের চন্দনপুরা স্টেশনের কর্মকর্তা সাইফুল ইসলাম দুর্ঘটনাস্থল থেকে মুঠোফোনে প্রথম আলোকে বলেন, বৈদ্যুতিক গোলযোগ থেকে এই অগ্নিকাণ্ডের ঘটনা ঘটেছে। আগুন নিয়ন্ত্রণে এখনো কাজ চলছে।
আহত মিঠুন গুহের মা মঞ্জু গুহ প্রথম আলোকে বলেন, অগ্নিকাণ্ডের পর ছেলের ফোনে খবর পেয়ে হাসপাতালে ছুটে এসেছেন। তাঁর ছেলের কপাল ও হাতের কিছু অংশ পুড়ে গেছে।
