
আগামী জাতীয় সংসদ নির্বাচনে বিএনপি চেয়ারপারসন খালেদা জিয়ার অংশ নেওয়ার ঘোষণাকে ‘শুভ লক্ষণ’ বলে মনে করেন বাণিজ্যমন্ত্রী তোফায়েল আহমেদ। সচিবালয়ে আজ রোববার সফররত ফ্রান্স সরকারের বিশেষ দূত ও বিশ্ববাণিজ্য সংস্থার (ডব্লিউটিও) সাবেক মহাপরিচালক প্যাসকেল লেমির সঙ্গে অনুষ্ঠিত বৈঠক শেষে বাণিজ্যমন্ত্রী এ কথা বলেন।
বাণিজ্যমন্ত্রী বলেন, খালেদা জিয়া এরই মধ্যে বলেছেন যে তাঁর দলকে নির্বাচনের বাইরে রাখা যাবে না। খুবই ভালো। শুভ লক্ষণ, শুভ উপলব্ধি। আগে তিনি ভুল করেছিলেন, মনে হয় এবার আর তা করবেন না। যদিও এবার তিনি কিছু শর্ত দিয়েছেন।
বিএনপিকে ইঙ্গিত করে সাংবাদিকদের উদ্দেশে তোফায়েল আহমেদ বলেন, ‘লিখে রাখুন, এই নির্বাচন কমিশনের তত্ত্বাবধানে এবং এই সরকারের অধীনেই তারা নির্বাচন করবেন। নির্বাচনকালীন অন্তর্বর্তী সরকার হিসেবে আমরা শুধু দৈনন্দিন কাজ করব।’
ক্ষমতাসীন সরকারের অধীনেই প্রায় সব দেশে নির্বাচন হয়—এমন মন্তব্য করে বাণিজ্যমন্ত্রী আরও বলেন, ‘কুমিল্লা ও রংপুর সিটি করপোরেশন নির্বাচনের মাধ্যমে প্রমাণিত হয়েছে যে এই নির্বাচন কমিশন দক্ষ।’
