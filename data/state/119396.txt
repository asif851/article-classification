
মহাসড়কের নারায়ণগঞ্জের সোনারগাঁ উপজেলার কাঁচপুর এলাকায় চাঁদমহল সিনেমা হলের পাশে ঢাকা-চট্টগ্রাম মহাসড়কে আজ শনিবার সড়ক দুর্ঘটনায় তিনজন নিহত হয়েছেন। ভোর সাড়ে ছয়টার দিকে চট্টগ্রাম থেকে ঢাকাগামী একটি কাভার্ডভ্যান ও ঢাকা থেকে ছেড়ে আসা একটি প্রাইভেট কারের মুখোমুখি সংঘর্ষে এ ঘটনা ঘটে। নিহত ব্যক্তিরা সবাই প্রাইভেট কারের যাত্রী।
এ ঘটনায় প্রাইভেট কারের চালকসহ আরও একজন মারাত্মক আহত হয়েছেন। তাঁদের ঢাকা মেডিকেল কলেজ হাসপাতালে পাঠানো হয়েছে। হতাহতদের নাম-পরিচয় এখনো জানা যায়নি।
ঘটনার সত্যতা নিশ্চিত করে সোনারগাঁ থানার ভারপ্রাপ্ত কর্মকর্তা (ওসি) আসিফুর রহমান খান প্রথম আলো ডটকমকে জানান, কাভার্ডভ্যানটি রাস্তার ভুল পাশ দিয়ে চলছিল। এ কারণেই দুর্ঘটনাটি ঘটেছে। কাভার্ডভ্যানের চালক পলাতক। কাভার্ডভ্যান, প্রাইভেট কার ও নিহত ব্যক্তিদের লাশ পুলিশের হেফাজতে রয়েছে। ময়নাতদন্তের জন্য লাশ হাসপাতালে পাঠানোর প্রস্তুতি চলছে।
