
ইংরেজি নববর্ষ উপলক্ষে দেশবাসীকে শুভেচ্ছা জানিয়ে বিএনপির চেয়ারপারসন খালেদা জিয়া গণতন্ত্র ও ভোটের অধিকার ফিরে পাওয়ার জন্য সবাইকে ঐক্যবদ্ধ হওয়ার আহ্বান জানিয়েছেন। 
রোববার গণমাধ্যমে পাঠানো বাণীতে খালেদা জিয়া এ আহ্বান জানান।
খালেদা জিয়া বলেন, ‘প্রতিবছর ১ জানুয়ারি নতুন বার্তা নিয়ে আমাদের দ্বারে উপস্থিত হয়। গত বছরের বেশ কিছু তিক্ত অভিজ্ঞতা, স্বজন হারানোর বেদনা এবং অধিকার হারানোর যন্ত্রণা আমাদের যেমন বেদনার্ত করবে, অন্যদিকে নতুন উদ্যমে অধিকার ফিরে পেতে তাগিদ সৃষ্টি করবে। বাংলাদেশসহ বিশ্বময় সংঘাত ও অশান্তির ঘটনাপ্রবাহে নতুন বছরটিকে গণতন্ত্র, শান্তি ও অগ্রগতির বছরে পরিণত করতে আমাদের সবাইকে একযোগে কাজ করতে হবে।’
বিএনপির চেয়ারপারসন বলেন, অজস্র রক্তঋণে অর্জিত বাংলাদেশের গণতন্ত্র অপহৃত হয়েছে। গণবিরোধী শক্তি জনগণের সব অধিকারকে বন্দী করে রেখেছে। এমতাবস্থায় সব গণতান্ত্রিক শক্তির মিলিত সংগ্রামে বহুদলীয় গণতন্ত্রকে পুনরুদ্ধার করতে হবে।
খালেদা জিয়া বলেন, ‘নতুন বছরটি সবার জীবনে বয়ে আনুক বিজয়, অনাবিল সুখ ও শান্তি। বন্ধ হোক হত্যা, গুম, খুন, যুদ্ধবিগ্রহ ও অমানবিকতাসহ সব ধরনের দমনমূলক নৃশংসতা। নববর্ষের শুরুতে আমি এ কামনা করছি।’
