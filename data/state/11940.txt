
অগ্রণী ব্যাংকের চাঁদপুরের হাজীগঞ্জ উপজেলা শাখায় কর্মরত আনসার সদস্য মো. মনিরুল ইসলামের (২৭) ঝুলন্ত লাশ তাঁর কর্মস্থল থেকে উদ্ধার করা হয়েছে। ব্যাংক কর্মকর্তা বোরহান উদ্দিন আজ রোববার সকালে কাজে যোগ দিতে গিয়ে মনিরুলের লাশ দেখতে পান।
নিহত মনিরুল পটুয়াখালী সদর উপজেলার কালিস্বর্ণা গ্রামের মজিবুর রহমানের ছেলে।পুলিশ প্রাথমিকভাবে ধারণা করছে, মনিরুল আত্মহত্যা করেছেন। ঘটনাস্থলে মনিরুলের লেখা একটি চিরকুট পাওয়া গেছে। ওই চিরকুটে তাঁর মৃত্যুর জন্য কেউ দায়ী নয় উল্লেখ করে লেখা হয়েছে ‘জন্ম থেকে মৃত্যু পর্যন্ত কাউকে দুঃখ দেইনি। নিজের স্বার্থের চেয়ে অন্যের স্বার্থে কেঁদেছি। আল্লাহ আমারে গরিব বানাইয়া পাঠাইছে, গরিব হয়ে এই পৃথিবীর বুক থেকে চিরজীবনের জন্য চলে গেলাম।’ব্যাংক কর্মকর্তা বোরহান উদ্দিন বলেন, ‘সকালে ব্যাংকের ঝাড়ুদার মঞ্জুমা খাতুন এসে ব্যাংকের ফটক খোলার জন্য ডাকাডাকি করে। একপর্যায়ে কোনো সাড়াশব্দ না পেয়ে আমাকে খবর দেয়। পরে ফটকের তালা ভেঙে মনিরুলের ঝুলন্ত মৃতদেহ দেখতে পাই।’অগ্রণী ব্যাংকের শাখা ব্যবস্থাপক মো. লোকমান হাজরা বলেন, ‘মনিরুলের হাতে লেখা একটি চিরকুট পাওয়া গেছে। ওই চিরকুটে মৃত্যুর জন্য কেউ দায়ী নয় বলে দাবি করে গেছেন।’এ ঘটনার পর পরই হাজীগঞ্জ উপজেলা পরিষদের চেয়ারম্যান আ. রশিদ মজুমদার ঘটনাস্থল পরিদর্শন করেন। হাজীগঞ্জ থানার ভারপ্রাপ্ত কর্মকর্তা (ওসি) মো. শাহ আলম বিষয়টি নিশ্চিত করেছেন।ব্যাংক সূত্রে জানা গেছে, ২০১৩ সালের ১ নভেম্বর আনসার সদস্য হিসেবে হাজীগঞ্জ অগ্রণী ব্যাংক শাখায় যোগদান করেন মনিরুল।
