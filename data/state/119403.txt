
নারায়ণগঞ্জ শহরে ছেলে ও পুত্রবধূর বিরুদ্ধে নির্যাতনের অভিযোগ তুলে মামলা করেছেন মা। পুলিশ ওই দুজনকে গ্রেপ্তার করেছে।
মামলার বিবরণ অনুযায়ী, বঙ্গবন্ধু সড়কের উকিলপাড়ায় নয়ন সুপার মার্কেটের অষ্টম তলার একটি ফ্ল্যাটে চন্দন কর্মকার (৪২), তাঁর স্ত্রী লক্ষ্মী রানী কর্মকার (৩০) ও মা হরিমতি কর্মকার (৬০) থাকেন। এই ফ্ল্যাটটির মালিক হরিমতি। ফ্ল্যাটটি লিখে দেওয়ার জন্য চন্দন ও তাঁর স্ত্রী প্রায়ই হরিমতির ওপর নির্যাতন করতেন। ২২ সেপ্টেম্বর ঘরের আলমারি থেকে ফ্ল্যাটের দলিল ও টাকা চুরি করার সময় হরিমতি বাধা দেন। এ সময় চন্দন ও তাঁর স্ত্রী মুখে বালিশ চাপা দিয়ে হরিমতিকে হত্যার চেষ্টা করেন। চিৎকার শুনে প্রতিবেশীরা এসে হরিমতিকে নারায়ণগঞ্জ জেনারেল (ভিক্টোরিয়া) হাসপাতালে নিয়ে যান। এ ঘটনায় হরিমতি গত শনিবার থানায় মামলা করেন। ওই দিনই পুলিশ চন্দন কর্মকার ও তাঁর স্ত্রী লক্ষ্মী রানী কর্মকারকে গ্রেপ্তার করে।
 
