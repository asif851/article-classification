
চট্টগ্রামের পটিয়া সরকারি কলেজের দুটি বিষয়ে স্নাতকোত্তর কোর্স চালু করা হয়েছে। উপজেলার কোনো শিক্ষাপ্রতিষ্ঠানে এই প্রথম এ কোর্স চালু হলো। এমনকি পুরো দক্ষিণ চট্টগ্রামের আর কোনো কলেজে স্নাতকোত্তর চালু নেই।
হিসাববিজ্ঞান ও ব্যবস্থাপনা বিষয়ের স্নাতকোত্তর কোর্স চালু উপলক্ষে পটিয়া সরকারি কলেজ মিলনায়তনে গত শনিবার এক অনুষ্ঠানের আয়োজন করা হয়। এতে কলেজের অধ্যক্ষ এ কে ফজলুল হক সভাপতিত্ব করেন। অনুষ্ঠানে প্রধান অতিথি ছিলেন পটিয়ার সাংসদ সামশুল হক চৌধুরী।
সাংসদ সামশুল হক বলেন, পটিয়া সরকারি কলেজে একাধিক বিষয়ে স্নাতক কোর্স চালু থাকলেও এত দিন এখানে শিক্ষার্থীদের স্নাতকোত্তর পড়ার সুযোগ ছিল না। চলতি শিক্ষাবর্ষ থেকে স্নাতকোত্তর চালু হওয়ায় দিনটি পটিয়াবাসীর জন্য আনন্দের দিন।
শুধু পটিয়া নয়, পুরো দক্ষিণ চট্টগ্রামের (চন্দনাইশ, বোয়ালখালী, সাতকানিয়া, লোহাগাড়া, আনোয়ারা, বাশখালী) কোনো কলেজে স্নাতকোত্তর কোর্স নেই।এখন থেকে এ এলাকার শিক্ষার্থীদের হিসাববিজ্ঞান ও ব্যবস্থাপনা বিষয়ে স্নাতকোত্তর পড়তে অন্য কোথাও দৌড়াতে হবে না।
অনুষ্ঠানে বিশেষ অতিথি ছিলেন জাতীয় বিশ্ববিদ্যালয়ের কলেজ পরিদর্শক ম. শামসুদ্দীন ইলিয়াস। তিনি বলেন, শিক্ষার মূল উদ্দেশ্য হলো সুনাগরিক ও আলোকিত মানুষ সৃষ্টি করা। সেই মানুষের মধ্যে থাকতে হবে মানবিকতাবোধ, দেশের প্রতি ভালোবাসা ও দেশপ্রেম। যিনি নিজের স্বার্থের চেয়ে আগে দেশের স্বার্থকে আগে দেখবেন।
চট্টগ্রাম দক্ষিণ জেলা আওয়ামী লীগের সহসভাপতি মোতাহেরুল ইসলাম চৌধুরী শিক্ষার্থীদের নৈতিকতা ও আদর্শের ওপরে জোর দেন। ঢাকার হলি আর্টিজান রেস্তোরাঁয় জঙ্গি হামলার ঘটনা উল্লেখ করে তিনি বলেন, ফারাজ হোসেন আয়াজ সেদিন আত্মত্যাগের মধ্য দিয়ে নিজের নৈতিকতাবোধ সারা বিশ্বকে দেখিয়েছে। সে বন্ধুত্ব প্রশ্নে বেইমানি করেনি; জঙ্গি ও সন্ত্রাসবাদের কাছে নতি স্বীকার করেনি। তার কাছ থেকে সবাইকে নৈতিকতা ও আদর্শের শিক্ষা নিতে হবে।
কলেজের অধ্যাপক গোলাম কিবরিয়া চৌধুরীর পরিচালনায় উদ্বোধনী অনুষ্ঠানে আরও বক্তব্য দেন উপাধ্যক্ষ সজল কান্তি পাল, পটিয়া পৌরসভার মেয়র হারুনুর রশিদ, চট্টগ্রাম শিক্ষা বোর্ডের সাবেক চেয়ারম্যান অধ্যাপক আবু জাফর চৌধুরী, কলেজশিক্ষক পরিষদের সম্পাদক আবদুল আউয়াল ও স্নাতকোত্তর কোর্সে নতুন ভর্তি হওয়া শিক্ষার্থী আমজাদ হোসেন প্রমুখ।
পরে কলেজ প্রাঙ্গণে স্থাপিত শিলালিপি উন্মোচনের মাধ্যমে স্নাতকোত্তর কোর্সের আনুষ্ঠানিক উদ্বোধন করেন সাংসদ সামশুল হক চৌধুরী।
 
