
নারায়ণগঞ্জ সদর উপজেলার সিদ্ধিরগঞ্জের শিমরাইল মোড়ে বিকাশের এজেন্ট আরিফ হোসেনকে গুলি করে ও মাথায় আঘাত করে ২৪ লাখ টাকা ছিনিয়ে নেওয়ার অভিযোগ পাওয়া গেছে।
আজ বৃহস্পতিবার দুপুরে এ ঘটনা ঘটে। গুলিবিদ্ধ আরিফ হোসেনকে প্রথমে শিমরাইলের সাজেদা হাসপাতাল ও পরে ঢাকা মেডিকেল কলেজ হাসপাতালে পাঠানো হয়েছে।
বিকাশের এজেন্ট জামাল অ্যান্ড কোম্পানির ব্যবস্থাপক পারভেজ রেজার ভাষ্য, দুপুরে আরিফ হোসেন ও আকতার মাহমুদ সিদ্ধিরগঞ্জ এলাকায় বিকাশের টাকা সংগ্রহ করেন। পরে তারা মোটরসাইকেলে বিকাশের কার্যালয়ে ফিরছিলেন। এ সময় ঢাকা-চট্টগ্রাম মহাসড়কের শিমরাইল ট্রাক স্ট্যান্ডের পাশে তিনটি মোটর সাইকেলে করে সাতজন অস্ত্রধারী তাঁদের আটকায়। দুর্বৃত্তরা আরিফ হোসেনের ডান পায়ে গুলি করে এবং মাথায় আঘাত করে প্রায় ২৪ লাখ টাকাসহ ব্যাগ ছিনিয়ে নিয়ে পালিয়ে যায়।
সিদ্ধিরগঞ্জ থানার পরিদর্শক (তদন্ত) আনিসুর রহমান বলেন, খবর পেয়ে ঘটনাস্থলে পুলিশ পাঠানো হয়েছে। পায়ে গুলিবিদ্ধ আরিফ হোসেনকে ঢাকা মেডিকেল কলেজ হাসপাতালে পাঠানো হয়েছে।
