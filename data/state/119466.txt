
নারায়ণগঞ্জের পিয়ার সাত্তার লতিফ উচ্চবিদ্যালয়ের প্রধান শিক্ষকের পদ থেকে সাময়িক বরখাস্ত হওয়া শ্যামল কান্তি ভক্তের পুনর্বহাল চেয়েছে আওয়ামী লীগের নেতৃত্বাধীন ১৪-দলীয় জোট। জোটটি মনে করে, সেলিম ওসমান যে কাজটি করেছেন, সংসদ সদস্য হিসেবে তাঁর মর্যাদা তিনি রক্ষা করতে পারেননি। বরং অন্য সাংসদদের মর্যাদাও তিনি ক্ষুণ্ন করেছেন। আজ বুধবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে ১৪ দলের এক বৈঠক শেষে স্বাস্থ্যমন্ত্রী ও জোটের মুখপাত্র মোহাম্মদ নাসিম সাংবাদিকদের প্রশ্নের জবাবে এসব কথা বলেন। শ্যামল কান্তি ভক্তকে পুনর্বহাল করা উচিত মন্তব্য করে মোহাম্মদ নাসিম বলেন, ‘যে ব্যক্তির ওপর অন্যায় করা হলো, অপদস্থ করা হলো, তাঁর আবার চাকরি চলে গেল! এটা আরও অন্যায় করা হয়েছে। আমরা মনে করি, তাঁকে পুনর্বহাল করা উচিত।’ তিনি বলেন, ‘কেউ অপরাধ করলে আইন তো আছে। কিন্তু একজন সংসদ সদস্য প্রকাশ্যে যে কাজটি করেছেন, এটা ক্ষমাহীন অপরাধ। ১৪ দল মনে করে, এর সঙ্গে যে-ই জড়িত হোক, তাঁর বিরুদ্ধে ব্যবস্থা নিতে হবে।’ মোসাদের সঙ্গে বিএনপি নেতা আসলাম চৌধুরীর বৈঠকের প্রসঙ্গে নাসিম বলেন, ‘বিএনপির একজন তথাকথিত নেতা বিদেশে বসে মোসাদের মতো ইতিহাসের জঘন্যতম একটি কুখ্যাত গোয়েন্দা বাহিনীর সঙ্গে নির্বাচিত সরকারকে উৎখাতে বৈঠক করেছেন। এতে সমগ্র বাংলাদেশের মানুষ বিস্মিত হয়েছে, মর্মাহত হয়েছে। ইসরায়েল লাখ লাখ ফিলিস্তিনিকে হত্যা করেছে, করে যাচ্ছে। সেই ইসরায়েল আজকের দুনিয়ায় একটি জঘন্যতম সন্ত্রাসী কর্মকাণ্ড চালিয়ে যাচ্ছে।’ ২০১৩-১৪ সালের দিকে বিএনপি-জামায়াত মোসাদের পরামর্শেই জ্বালাও-পোড়াও করে  বলেও দাবি করেন তিনি। আসলামকে আইনশৃঙ্খলা রক্ষাকারী বাহিনী আটক করায় তাদের ধন্যবাদ জানিয়ে নাসিম বলেন, ‘এর পেছনে আর কারা আছে, কে মদদ দিয়েছে, তাদের খুঁজে বের করে আইনের আওতায় আনতে হবে এবং শাস্তি নিশ্চিত করতে হবে। যেন ভবিষ্যতে কেউ এ ধরনের হত্যাসহ সরকার উৎখাতের চক্রান্ত না করতে পারে। এ ব্যাপারে কোনো ক্ষমা নেই। কঠোরভাবে তাদের বিরুদ্ধে ব্যবস্থা নিতে হবে। ছাড় দেওয়া যাবে না।’ মানবতাবিরোধী অপরাধীদের পক্ষে তুরস্কের প্রতিক্রিয়ার বিষয়ে নাসিম বলেন, ‘পরাজিত শক্তি পাকিস্তানের নানা মর্মবেদনা থাকতেই পারে। কিন্তু তুরস্কের প্রতিক্রিয়ায় আমরা হতবাক হয়েছি। একাত্তরের কলঙ্ক মোচনের জন্য একাত্তরের জঘন্য যুদ্ধাপরাধীদের বিচার করে দণ্ড কার্যকর করা হয়েছে। এখানে তাদের রিঅ্যাকশন দেওয়ার কী আছে?’ তিনি বলেন, বাংলাদেশের অভ্যন্তরীণ ব্যাপারে পাকিস্তান, তুরস্ক বা যে-ই হোক—যেন হস্তক্ষেপ না করে এ ব্যাপারে হুঁশিয়ার করে দিতে চাই। এর আগে বিএনপি-জামায়াতের ‘সন্ত্রাস, নৈরাজ্য ও চক্রান্তের’ প্রতিবাদে ২৪ মে দেশের সব জেলায় বিক্ষোভ সমাবেশ করার সিদ্ধান্ত নেওয়া হয়। ওই দিন চট্টগ্রামের লালদিঘি ময়দানে ১৪-দলীয় জোটের শীর্ষ নেতারা উপস্থিত থাকবেন বলেও জানানো হয়। বৈঠকে উপস্থিত ছিলেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক আহমেদ হোসেন, আ ফ ম বাহাউদ্দিন নাছিম, সাম্যবাদী দলের সাধারণ সম্পাদক দিলীপ বড়ুয়া, জাসদের একাংশের সভাপতি শরীফ নূরুল আম্বিয়া, জাসদের আরেক অংশের সাধারণ সম্পাদক শিরীন আখতার, তরিকত ফেডারেশনের মহাসচিব আবদুল আউয়াল প্রমুখ।
