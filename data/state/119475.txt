
ভোলায় কোস্টগার্ড অভিযান চালিয়ে চোরাই গাছসহ দুটি ট্রলার জব্দ করেছে। মনপুরা উপজেলার বাইশারচর এলাকার মেঘনা নদীতে গত সোমবার রাতে ওই অভিযান চালানো হয়।জব্দকৃত গাছগুলো বন বিভাগের মনপুরা রেঞ্জের হাজিরহাট বিটে হস্তান্তর করা হয়েছে। তবে চোরদের কাউকে আটক করতে পারেনি কোস্টগার্ড।দক্ষিণাঞ্চলীয় কোস্টগার্ডের কমান্ডারের পক্ষে লে. দেওয়ান রফিকুল আউয়াল সংবাদ বিজ্ঞপ্তিতে গতকাল মঙ্গলবার জানান, গোপন তথ্যের ভিত্তিতে চট্টগ্রাম-ঢাকা নৌপথে মনপুরা উপজেলার বাইশ্যারচর এলাকার মেঘনা নদী থেকে গাছভর্তি দুটি ট্রলার জব্দ করা হয়। গাছের পরিমাণ ৭০০ ঘনফুট। চক্রটি গাছগুলো মনপুরা শ্বাসমূলীয় বন থেকে চুরি করে কেটে ইটভাটায় পোড়ানোর উদ্দেশ্যে ট্রলারে নিয়ে যাচ্ছিল। কোস্টগার্ড সদস্যদের দেখে ট্রলারে থাকা চোরেরা নদীতে লাফিয়ে পড়ে পালিয়ে যায়।উপকূলীয় বন বিভাগের বিভাগীয় বন কর্মকর্তা রুহুল আমিন বলেন, এ ঘটনায় হাজিরহাট বিট কর্মকর্তা আশিষ কুমার বাদী হয়ে মনপুরা আদালতে একটি মামলা করেছেন।
