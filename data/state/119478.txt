
প্রবল বৃষ্টিতে মৌলভীবাজারের কমলগঞ্জের মাগুরছড়া এলাকায় পাহাড়ধসে সিলেটের সঙ্গে সারা দেশের রেল যোগাযোগ বন্ধ রয়েছে। আজ সোমবার সকাল থেকে এই ট্রেন চলাচল বন্ধ হয়ে যায়।
গতকাল রোববার রাত থেকে টানা বৃষ্টির কারণে কমলগঞ্জ উপজেলার লাউয়াছড়া জাতীয় উদ্যানের ভেতর মাগুরছড়া পাহাড়ি এলাকায় পাহাড়ধসের মাটি রেলপথের ওপর পড়ে। এতে সকাল সোয়া আটটা থেকে ট্রেন চলাচল বন্ধ হয়ে যায়। এ অবস্থায় সিলেট থেকে ছেড়ে আসা ঢাকাগামী আন্তনগর কালনী এক্সপ্রেস ট্রেন ভানুগাছ স্টেশনে আটকা পড়ে।
শ্রীমঙ্গল স্টেশনমাস্টার ফয়জুর রহমান ও ভানুগাছ স্টেশনমাস্টার শাহবুদ্দীন ফকির ও শমসেরনগর রেলওয়ে স্টেশনমাস্টার কবির আহমেদ ঘটনার সত্যতা নিশ্চিত করেছেন। সকাল সাড়ে নয়টার দিকে প্রথম আলোকে তাঁরা বলেন, রেলকর্মীরা মাটি সরানোর কাজ করছেন। ট্রেন চলাচল স্বাভাবিক হতে কমপক্ষে আরও দুই ঘণ্টা লাগতে পারে। তবে প্রাকৃতিক দুর্যোগ এখনো আছে। কর্মীদের কাজ করতে সমস্যা হচ্ছে।
