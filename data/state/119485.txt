
অর্থমন্ত্রীর সমালোচনা করে সরকারের স্বার্থে ব্যর্থ মন্ত্রীদের বিরুদ্ধে কঠোর ব্যবস্থা নেওয়া ও বরখাস্ত করার জন্য প্রধানমন্ত্রীর প্রতি আহ্বান জানিয়েছেন বিরোধী দলের সংসদ সদস্য জিয়াউদ্দিন আহমেদ বাবলু।
বুধবার জাতীয় সংসদে পয়েন্ট অব অর্ডারে জিয়াউদ্দিন এ আহ্বান জানান। তিনি ব্যাংক খাতে অনিয়ম চিহ্নিত করা এবং শাস্তির ব্যবস্থা করতে একটি ব্যাংক কমিশন গঠন করার দাবি জানান।
জিয়াউদ্দিন বাবলু বলেন, অর্থমন্ত্রী দুদিন আগে বলেছেন, ব্যাংকগুলোতে সাড়ে নয় হাজার কোটি টাকা মূলধন ঘাটতি। এই মূলধন কোথায় গেল? কার টাকা? আমানতকারীদের টাকায় ব্যাংকের মূলধন হয়। মূলধন জোগান দেওয়া হচ্ছে জনগণের করের টাকায়। একজন লুট করবে মানুষের টাকার তা ভরণ করবেন, তা হতে পারে না।
অর্থমন্ত্রীর কাছে বাবলু জানতে চান, ‘টেক্স পেয়াররা কি আপনাকে সেই অথরিটি দিয়েছে, মানুষের টাকায় লুটের টাকার ভরণপোষণ করার জন্য?’
প্রধানমন্ত্রীর উদ্দেশে বাবলু আরও বলেন, ‘আপনি দেশকে উন্নতি ও সমৃদ্ধির দিকে নিয়ে যাচ্ছেন। ক্ষুধামুক্ত, দারিদ্র্যমুক্ত দেশ গড়ার নিরলস চেষ্টা করছেন। টিম যদি স্ট্রং না হয়, অভীষ্ট লক্ষ্যে পৌঁছাতে পারবেন না। আপনার সরকারের স্বার্থে যেসব ব্যর্থ মন্ত্রী আছেন, তাঁদের বিরুদ্ধে কঠোর ব্যবস্থা নিন। স্যাক করেন। মানুষের মধ্যে আস্থা তৈরি করেন যে মাননীয় প্রধানমন্ত্রী মানুষের কথা শোনেন।’
প্রধানমন্ত্রীর উদ্দেশে জিয়াউদ্দিন আহমেদ বলেন, ‘আপনি বিরোধী দলের গঠনমূলক বক্তব্য শুনতে চান। জনগণের কথা শুনতে চান, সরকারের ব্যর্থতার কথা শুনতে চান। ব্যর্থদের বিরুদ্ধে মাননীয় প্রধানমন্ত্রী আপনি কেন ব্যবস্থা নিচ্ছেন না? ব্যর্থরা কেন থাকবেন। ওনি চলে যাবেন। ওনি খালি উন্নয়নের রঙিন চিত্র দেখান।’
এর আগে বিরোধী দলের আরেক সদস্য কাজী ফিরোজ রশীদ বলেন, ব্যাংকগুলো পারিবারিক প্রতিষ্ঠান হয়ে গেছে। এখন এগুলো আর পাবলিক প্রতিষ্ঠান নয়। ব্যাংকের ওপর মানুষের আস্থা কমে যাচ্ছে।
নারায়ণগঞ্জে সড়ক দুর্ঘটনা প্রসঙ্গে কাজী ফিরোজ বলেন, ওই গাড়ির চালক ফোনে কথা বলছিলেন। বেপরোয়া গতিতে গাড়ি চলছিল। যাত্রীরা বারবার গতি কমাতে এবং ফোনে কথা না বলতে বলছিলেন। গাড়ির চালক তা শোনেননি। ওই গাড়ির ফিটনেস ছিল না, চালকের ড্রাইভিং লাইসেন্স ছিল না। বিরোধী দলের এই সদস্য প্রশ্ন রাখেন, ‘এ ঘটনার জন্য কারা দায়ী? আমরা কখনো দায়িত্ব নেব না?’
