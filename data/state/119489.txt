
সিলেটের বিয়ানীবাজারে স্ত্রীকে খুন করে থানায় এসে ধরা দিয়েছেন এক স্বামী। তাঁর নাম সিদ্দিক আহমদ (৩৬)। আজ রোববার বেলা সাড়ে তিনটার দিকে সিদ্দিক থানায় এসে স্ত্রী আয়েশা আক্তারকে (২৪) হত্যার করেছেন বলে জানান।বিয়ানীবাজার থানার ভারপ্রাপ্ত কর্মকর্তা (ওসি) জুবের আহমেদের ভাষ্য, সিদ্দিক থানায় এসে ডিউটি অফিসারের কাছে স্ত্রীকে হত্যা করেছেন বলে জানান। এরপর তাঁকে থানায় আটকে রেখে পুলিশ বিয়ানীবাজার পৌর শহরের শ্রীধরা এলাকায় তাঁর বাড়িতে যোগাযোগ করে স্ত্রী হত্যার বিষয়ে নিশ্চিত হয়। পরে তাঁকে গ্রেপ্তার করা হয়। আর লাশ উদ্ধার করে সন্ধ্যায় ময়নাতদন্তের জন্য সিলেট এম এ জি ওসমানী মেডিকেল কলেজ হাসপাতালের মর্গে পাঠিয়েছে।
আয়েশাকে বঁটি দিয়ে এলোপাতাড়ি কুপিয়ে হত্যা করা হয়েছে বলে প্রাথমিকভাবে পুলিশ নিশ্চিত হয়েছে। সিলেটের অতিরিক্ত পুলিশ সুপার (গণমাধ্যম) সুজ্ঞান চাকমা প্রথম আলোকে জানান, সিদ্দিক দুটো বিয়ে করেছেন। নিহত আয়েশা তাঁর দ্বিতীয় স্ত্রী। পারিবারিক কলহের কারণে খুনের ঘটনা ঘটেছে কি না, তা খতিয়ে দেখা হচ্ছে।
