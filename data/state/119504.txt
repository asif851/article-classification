
সাভারের বহুতল ভবন রানা প্লাজা ধসের ঘটনায় গঠিত প্রতিবেদনে ভবন ও কারখানার মালিকসহ জড়িত ব্যক্তিদের যাবজ্জীবন শাস্তির সুপারিশ করা হয়নি। এই তদন্ত প্রতিবেদন আগামী রোববার স্বরাষ্ট্র মন্ত্রণালয়ের সচিবের কাছে জমা দেওয়া হবে। আজ বুধবার তদন্ত কমিটির প্রধান স্বরাষ্ট্র মন্ত্রণালয়ের অতিরিক্ত সচিব মাইনউদ্দিন খন্দকার প্রথম আলো ডটকমকে এসব কথা জানান।মাইনউদ্দিন খন্দকার বলেন, এখন প্রতিবেদনে কিছু তথ্য যোগ এবং বাইন্ডিংসহ অন্যান্য কাজ বাকি রয়েছে। তাই তাঁরা আগামী রোববারের আগে প্রতিবেদন জমা দিতে পারবেন না।স্বরাষ্ট্র মন্ত্রণালয়ের গঠিত কমিটির তদন্ত প্রতিবেদনের কথা উল্লেখ করে আজ অনলাইনসহ বিভিন্ন টেলিভিশনের খবরে বলা হয়, রানা প্লাজা ধসের ঘটনায় ভবন ও কারখানার মালিকসহ জড়িত ব্যক্তিদের যাবজ্জীবন শাস্তির সুপারিশ করা হয়েছে। এ ব্যাপারে জানতে চাইলে মাইনউদ্দিন খন্দকার প্রথম আলো ডটকমকে বলেন, দণ্ডবিধির ৩০৪ ধারায় সর্বোচ্চ শাস্তি যাবজ্জীবন দেওয়ার সুপারিশ তিনি করেননি। তিনি বলেন, তদন্ত প্রতিবেদন জমা দেওয়ার আগে তা নিয়ে মন্তব্য করা ঠিক নয়।
গত ২৪ এপ্রিল রানা প্লাজা ধসে পড়ে। ওই ভবনে পাঁচটি তৈরি পোশাক কারখানা ছিল। ভবনধসের ঘটনায় এক হাজার ১২৭ জনের লাশ উদ্ধার করা হয়। এ ঘটনার পরই স্বরাষ্ট্র মন্ত্রণালয় এই কমিটি গঠন করে।
