
আওয়ামী লীগ ফাঁকা মাঠে নয়, সবাইকে নিয়েই নির্বাচন করতে চায় বলে মন্তব্য করেছেন যোগাযোগমন্ত্রী ওবায়দুল কাদের। তিনি বলেছেন, ‘আওয়ামী লীগ সবাইকে নিয়েই একটি সুষ্ঠু নির্বাচন করতে চাইছে। তবে বিএনপি এখনো আওয়ামী লীগের বিকল্প হয়ে উঠতে পেরেছে কি না, তা ভেবে দেখতে হবে।’আজ রোববার দুপুরে শেরপুরের নালিতাবাড়ী উপজেলায় শেরপুর সার্কিট হাউসে সাংবাদিকদের প্রশ্নের উত্তরে এসব কথা বলেন মন্ত্রী।গতকাল শনিবার সিলেটে জনসভায় বিরোধী দলের নেতা খালেদা জিয়া বলেন, একতরফা নির্বাচন করলে সংগ্রাম কমিটি দিয়ে প্রতিরোধ করা হবে। আওয়ামী লীগ একতরফা নির্বাচন করতে চায় বলে অভিযোগ করেন তিনি। এর পরিপ্রেক্ষিতে যোগাযোগমন্ত্রী এসব কথা বলেন।মন্ত্রী জনসভায় ছাত্রদল ও ছাত্রশিবিরের মারামারির প্রসঙ্গ তুলে ধরে বলেন, ‘সিলেটের জনসভায় কে আগে বসবে, তা নিয়ে যে ঘটনা ঘটেছে তা থেকেই ১৮ দল ক্ষমতায় এলে কী হবে তা বোঝা যায়।’
বিকেলে শেরপুরের নালিতাবাড়ী উপজেলার বুরুঙ্গা ও সন্ন্যাসীভিটা এলাকায় দুটি সেতু উদ্বোধন করবেন যোগাযোগমন্ত্রী। পরে তিনি বুরুঙ্গাতে জনসমাবেশে বক্তব্য দেবেন।
