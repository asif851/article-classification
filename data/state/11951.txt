
অভিন্ন নদী সম্পদ ব্যবস্থাপনার জন্য বাংলাদেশ-ভারত যৌথ নদী কমিশনের (জেআরসি) বৈঠক শিগগিরই অনুষ্ঠিত হবে। দুই দেশের পররাষ্ট্রসচিবদের সাম্প্রতিক বৈঠকে এই বিষয়ে উভয়ই রাজি হয়েছে। চলতি মাসের শুরুতেই দিল্লিতে ভারতের পররাষ্ট্রসচিব এস জয়শঙ্করের সঙ্গে বাংলাদেশের পররাষ্ট্রসচিব মো. শহীদুল হকের বৈঠক হয়।
ভারতের পররাষ্ট্র মন্ত্রণালয়ের মুখপাত্র বিকাশ স্বরূপ আজ বৃহস্পতিবার সংবাদমাধ্যমকে এই কথা জানান।
ভারতের প্রধানমন্ত্রী নরেন্দ্র মোদির বাংলাদেশ সফরকালে যে বিষয়গুলো নিয়ে চুক্তি ও সমঝোতা হয়েছিল, বৈঠকে দুই দেশের পররাষ্ট্রসচিবেরা সেগুলো পর্যালোচনা করেন। বিকাশ স্বরূপ বলেন, দুই দেশই সম্পর্কের অগ্রগতিতে সন্তুষ্ট। তাঁরা মনে করেন, চুক্তি রূপায়ণের কাজ ভালোমতো এগোচ্ছে।
বাংলাদেশ ও ভারতের মধ্যে সমুদ্রসীমা নির্ধারিত হওয়ার পর মৎস্যজীবীদের কিছুটা সমস্যার মুখোমুখি হতে হচ্ছে। এক দেশের জেলেদের অন্য দেশের সমুদ্র-সীমায় চলে যাওয়ার ঘটনা ঘটছে। বিকাশ স্বরূপ বলেন, এই সমস্যার সমাধানে দুই দেশই আগ্রহ দেখিয়েছে। এ জন্য দুই দেশের মৎস্যজীবীদের সমুদ্রসীমা নির্ধারণের বিষয়টি বোঝানো হবে। দুই দেশই এই বিষয়টিকে অগ্রাধিকার দেওয়ার কথা স্বীকার করেছে, যাতে অশান্তি না হয়। সমুদ্রসীমা নির্ধারিত হয়ে যাওয়ার ফলে উপকূলবর্তী জাহাজ চলাচল দ্রুত শুরুর ওপরও এই বৈঠকে জোর দেওয়া হয়। আগামী মাসে ঢাকায় সমুদ্র-সহযোগিতা (ব্লু ইকোনমি) নিয়ে দুই দেশের প্রথম বৈঠক অনুষ্ঠিত হবে।
পররাষ্ট্রসচিবদের বৈঠকে সীমান্ত হত্যার বিষয়টিও ওঠে। পররাষ্ট্র মন্ত্রণালয়ের মুখপাত্র বলেন, দুই পররাষ্ট্রসচিব একমত যে সীমান্ত নিরাপত্তার কাজে যাঁরা রয়েছেন তাঁদের মধ্যে আরও সহযোগিতা বাড়ানো দরকার। এ ছাড়া বিদ্যুৎ, দুই দেশের মানুষের মধ্যে যোগাযোগ বৃদ্ধি এবং সেই জন্য ভিসা সমস্যার সুরাহা নিয়েও দুই পররাষ্ট্রসচিবের মধ্যে আলোচনা হয়েছে।
