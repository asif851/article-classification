
পাঁচ দিনেও কুমিল্লা ভিক্টোরিয়া কলেজের ছাত্রী নাট্যকর্মী সোহাগী জাহান তনুর হত্যাকারী গ্রেপ্তার না হওয়ায় হতাশা প্রকাশ করেছে বাংলাদেশ নারী সাংবাদিক কেন্দ্র। সংগঠনটির মতে, অত্যন্ত সুরক্ষিত একটি এলাকায় ধর্ষণ ও খুনের শিকার হয়েছেন তনু। সেই এলাকা থেকে যদি অপরাধীকে ধরা না হয়, তাহলে দেশের কোথাও কেউ নিরাপদ থাকবে না। 
আজ শুক্রবার জাতীয় প্রেসক্লাবের সামনে বাংলাদেশ নারী সাংবাদিক কেন্দ্রের উদ্যোগে আয়োজিত মানববন্ধনে বক্তারা এসব কথা বলেন। মানববন্ধনে বক্তারা অবিলম্বে তনু হত্যায় জড়িতদের গ্রেপ্তার, বিচার ও শাস্তি দাবি করেন। বাংলাদেশ নারী সাংবাদিক কেন্দ্রের সভাপতি নাসিমুন আরা হক হতাশা প্রকাশ করে বলেন, তনু অত্যন্ত সুরক্ষিত একটি এলাকায় ধর্ষণ ও খুনের শিকার হয়েছে। সেই এলাকা থেকে যদি অপরাধীকে ধরা না হয় তাহলে দেশের কোথাও কেউ নিরাপদ থাকবে না। তিনি দেশের সব নারীকে ঘর থেকে বেরিয়ে এসে নিজের নিরাপত্তার দায়িত্ব নিজেকে বুঝে নেওয়ার আহ্বান জানান। বাংলাদেশ সময়ের নিজস্ব প্রতিবেদক ফৌজিয়া হক বলেন, একটি মেয়ে ধর্ষণের শিকার হলেই প্রেম এবং পোশাক পরার হিসাব করে। এটাই যদি হয় তাহলে আমাদের মেয়ে শিশুরা যে ধর্ষণের শিকার হচ্ছে তারাও কি এই প্রেম-পোশাকের লালসার শিকার! দেশবাসীকে ধর্ষণের শিকার নারীকে নয়, ধর্ষণকারী ও ধর্ষণকে ঘৃণা করার আহ্বান জানান ফৌজিয়া। দৈনিক ইনকিলাবের জ্যেষ্ঠ প্রতিবেদক শাহনাজ পলি বলেন, এ দেশের উন্নয়নের চাকা ধরে রেখেছে নারী। কিন্তু নারীর নিরাপত্তা দিতে সরকার ব্যর্থ কেন? প্রশাসনের চেয়ে ধর্ষক কখনোই শক্তিশালী হতে পারে না। তনুর ধর্ষণকারী যেই হোক না কেন তাকে বিচারের আওতায় আনতেই হবে। দৈনিক মানবকণ্ঠের নিজস্ব প্রতিবেদক তাসকিনা ইয়াসমিন বলেন, দেশে গত বছর শুধু পুলিশের হিসাবেই ২১ হাজার ২২০ জন নারী ও শিশু নির্যাতন ও নিপীড়নের শিকার হয়েছে। বাংলাদেশ মহিলা পরিষদের হিসাবে এ সংখ্যা প্রায় সাড়ে চার হাজার। আমরা তনু হত্যাসহ সব নির্যাতিত নারীর বিচার চাই। আরও বক্তব্য দেন বাংলাদেশ সময়ের সহসম্পাদক আনজুমান আরা, ডেসটিনির সহসম্পাদক দিলরুবা খান। উপস্থিত ছিলেন সাপ্তাহিক বেগমের নিজস্ব প্রতিবেদক শাহনাজ খান, মানবকণ্ঠের সহসম্পাদক তছলিমা খাতুন, সমকালের ফিচার লেখক মেহেরুন রুমা ও ফ্রিল্যান্স সাংবাদিক নাসরিন সুলতানা প্রমুখ।
