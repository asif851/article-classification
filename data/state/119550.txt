
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর অভিযোগ করেছেন, বাংলাদেশে মানবাধিকার শুধু হুমকির মুখেই নয়, ধ্বংসপ্রাপ্ত। রাষ্ট্র স্বয়ং মানবাধিকার হরণ করছে।আজ বুধবার রাজধানীর নয়াপল্টনে বিএনপির কেন্দ্রীয় কার্যালয়ে মানবাধিকার দিবস সম্পর্কে কথা বলতে গিয়ে মির্জা ফখরুল এ অভিযোগ করেন।দুর্নীতি দমন কমিশনের (দুদক) ভারপ্রাপ্ত চেয়ারম্যান সাহাবুদ্দিন গতকাল মঙ্গলবার আন্তর্জাতিক দুর্নীতিবিরোধী দিবস উপলক্ষে দুদক আয়োজিত আলোচনা সভায় বিএনপির চেয়ারপারসন খালেদা জিয়ার কঠোর সমালোচনা করেন। খালেদা জিয়াকে উদ্দেশ করে তিনি বলেন, ‘আপনি ব্যঙ্গ করে দুদককে দুর্নীতি কমিশন, দায়মুক্তি কমিশন বলছেন।’ এ ধরনের কথা বলার আগে বিএনপির চেয়ারপারসনকে আয়নায় নিজের চেহারা দেখার পরামর্শ দেন সাহাবুদ্দিন। ভৈরব সেতুর দুর্নীতির অভিযোগ থেকে খালেদা জিয়াকে অব্যাহতির কথা উল্লেখ করে দুদকের ভারপ্রাপ্ত চেয়ারম্যান বলেন, ‘আপনারা বলেন, দুদক দায়মুক্তি দিচ্ছে। কিন্তু​ ভৈরব সেতুর দুর্নীতি থেকে আপনাকে যে অব্যাহতি দেওয়া হয়েছে, সেটা তো উল্লেখ করেন না।’
এ ব্যাপারে মির্জা ফখরুল ইসলাম আলমগীর বলেন, ‘সাহাবুদ্দিন যে উক্তি করেছেন সেটি দায়িত্বজ্ঞানহীন বক্তব্য। সাংবিধানিক পদধারীর পক্ষে এ ধরনের বক্তব্য শোভন নয়। তিনি রাজনৈতিক নেতার মতো কথা বলেছেন। সাংবিধানিক পদে থেকে দায়িত্বশীল ব্যক্তির মতো কথা বলেননি।’ সাহাবুদ্দিন ছাত্রজীবনে রাজশাহী বিশ্ববিদ্যালয়ে ছাত্রলীগের সভাপতি ছিলেন বলে তিনি দাবি করেন। সাহাবুদ্দিনের বক্তব্য প্রত্যাহারের দাবি জানান তিনি।
গ্যাস-বিদ্যুতের দাম না বাড়ানোর দাবি জানিয়ে মির্জা ফখরুল বলেন, সরকার যদি বিদ্যুৎ, গ্যাস ও তেলের দাম বাড়ায়, তাহলে দেশের জনগণ রাজনৈতিক দল ও শক্তির সঙ্গে ঐক্যবদ্ধ হয়ে তা প্রতিহত করতে বদ্ধপরিকর। তিনি আবারও বলেন, যেদিন থেকে দাম বাড়ানো হবে, সেদিন থেকে লাগাতার কর্মসূচি দেওয়া হবে।
বিএনপির ভারপ্রাপ্ত মহাসচিবের অভিযোগ, বিদ্যুৎ খাতের টেকসই উন্নয়নের জন্য সরকার কোনো ব্যবস্থা নেয়নি। তারা এখন যেসব প্রকল্প গ্রহণ করছে তা ব্যয়বহুল ও ঝুঁকিপূর্ণ। বিদ্যুৎ উৎপাদনে ব্যক্তিখাতে বিদেশি বিনিয়োগকে যেভাবে প্রশ্রয় দেওয়া হচ্ছে, তাতে ভবিষ্যতে বিদেশি উদ্যোক্তাদের বিদেশি মুদ্রায় বিনিয়োগ ও মুনাফার অর্থ পরিশোধ করতে গেলে অর্থনীতি মারাত্মক ক্ষতির মুখে পড়বে।
বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানার নিন্দা জানিয়ে মির্জা ফখরুল বলেন, সরকার এভাবে মিথ্যা মামলা দিয়ে গণতান্ত্রিক আন্দোলন দমনের পাঁয়তারা করছে।
অন্যদের মধ্যে বিএনপির ভাইস চেয়ারম্যান আবদুল্লাহ আল নোমান, যুগ্ম মহাসচিব রুহুল কবির রিজভী প্রমুখ উপস্থিত ছিলেন।
