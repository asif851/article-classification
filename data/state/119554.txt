
ঘন কুয়াশার কারণে মানিকগঞ্জের পাটুরিয়া ও রাজবাড়ীর দৌলতদিয়া নৌপথে আজ শুক্রবার সকাল ছয়টা থেকে ফেরি চলাচল বন্ধ রয়েছে। যাত্রী ও যানবাহন নিয়ে মাঝনদীতে তিনটি ফেরি আটকা পড়েছে। পারাপার বন্ধ থাকায় উভয় ঘাটে অপেক্ষায় আছে চার শতাধিক যানবাহন। শীতে দুর্ভোগ পোহাচ্ছে আরোহীরা।  বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) আরিচা কার্যালয় সূত্র জানায়, গতকাল বৃহস্পতিবার মধ্যরাত থেকে পদ্মা নদীর অববাহিকায় কুয়াশা পড়তে থাকে। আজ সকাল নাগাদ কুয়াশার তীব্রতা বেড়ে যায়। এ অবস্থায় উভয় ঘাট থেকে ছেড়ে আসা তিনটি ফেরি মাঝনদীতে আটকা পড়ে। এই নৌপথে ফেরি চলাচল বন্ধ হয়ে যায়। নৌপথের পাটুরিয়া প্রান্তে ১০টি ও দৌলতদিয়া প্রান্তে তিনটি ফেরি যানবাহন-যাত্রী নিয়ে নোঙর করে রয়েছে।  পারাপার বন্ধ থাকায় পাটুরিয়া ঘাট প্রান্তে যাত্রীবাহী বাস, পণ্যবাহী ট্রাকসহ বিভিন্ন যানবাহনের দীর্ঘ সারি সৃষ্টি হয়েছে। প্রায় একই অবস্থার সৃষ্টি হয়েছে দৌলতদিয়া ঘাটেও।
মাঝনদীতে আটকে থাকা ফেরির যাত্রীরা শীতে চরম দুর্ভোগ পোহাচ্ছে। ঘাট এলাকায় অপেক্ষমাণ যানবাহনের যাত্রীরাও দুর্ভোগের শিকার।
বিআইডব্লিউটিসির আরিচা কার্যালয়ের ব্যবস্থাপক (বাণিজ্য) মো. সালাউদ্দিন বলেন, কুয়াশায় নৌপথ দেখা যাচ্ছে না। দুর্ঘটনা এড়াতে ফেরি চলাচল বন্ধ রয়েছে। কুয়াশা কেটে গেলে ফের ফেরি চলাচল শুরু হবে।
