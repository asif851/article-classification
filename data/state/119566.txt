
টঙ্গীর তিস্তার গেট এলাকায় গতকাল বুধবার রাতে পুলিশের সঙ্গে ‘বন্দুকযুদ্ধে’ একজন নিহত হয়েছে।
পুলিশের ভাষ্য, নিহত ব্যক্তির নাম জুয়েল ওরফে বাঘা জুয়েল (২৯)। তিনি এলাকার চিহ্নিত সন্ত্রাসী ছিলেন। তাঁর কাছ থেকে অস্ত্র ও গুলি উদ্ধার করা হয়েছে। এ ঘটনায় টঙ্গী থানার পুলিশের দুই সদস্য আহত হয়েছেন।
টঙ্গী থানার উপপরিদর্শক (এসআই) মো. শাহজাহান সিরাজের দাবি, এলাকায় কিছু অস্ত্রধারী সন্ত্রাসী অবস্থান করছে বলে খবর পায় পুলিশ। দিবাগত রাত দেড়টার দিকে অভিযানে যায় পুলিশ। টের পেয়ে পুলিশকে লক্ষ্য করে গুলি ছুড়ে পালাতে থাকে সন্ত্রাসীরা। পুলিশ পাল্টা গুলি ছোড়ে। এ সময় বাঘা জুয়েল গুলিবিদ্ধ হয়ে মাটিতে পড়ে যান। অন্যরা পালিয়ে যায়। পরে জুয়েলের মৃত্যু হয়।
