
বিএনপির মহাসচিব মির্জা ফখরুল ইসলাম আলমগীর একাদশ জাতীয় সংসদ নির্বাচন নিরপেক্ষ সরকারের অধীনে হলে ক্ষমতাসীন আওয়ামী লীগ আট ভাগ ভোটও পাবে না।
বিএনপির প্রতিষ্ঠাতা জিয়াউর রহমানের ৮২তম জন্মবার্ষিকী উপলক্ষে নয়াপল্টনে কেন্দ্রীয় কার্যালয়ে এক অনুষ্ঠানে মির্জা ফখরুল এ কথা বলেন। ‘জিয়া স্মৃতি পাঠাগার’ এ অনুষ্ঠানের আয়োজন করে। গত শনিবার এক অনুষ্ঠানে আওয়ামী লীগের সাধারণ সম্পাদক ওবায়দুল কাদের বলেছিলেন, আগামী নির্বাচনে বিএনপি ৮০ ভাগ ভোট পাওয়ার কথা বলছে। আসলে দলটি ৮ ভাগ ভোট পাবে।
ওবায়দুল কাদেরের সেই বক্তব্যের জবাব দিয়ে গিয়ে আজ মির্জা ফখরুল বলেন, তাহলে ভোট দিচ্ছেন না কেন? নিরপেক্ষ সরকারের অধীনে ভোট দেন। দেখা যাক কে কত ভোট পায়। আপনরা জানেন, নিরপেক্ষ সরকারের অধীনে ভোট দিলে ওই ৮ ভাগ ভোটও পাবেন না। ঢাকার সিটি করপোরেশন নির্বাচন স্থগিত হওয়া প্রসঙ্গে বিএনপির এই নেতা বলেন, আওয়ামী লীগ বুঝেছিল নির্বাচনে হারবে। এ কারণে তারা চেয়েছিল যেন আদালতে একটা রিট হয়। যেন নির্বাচন করতে না হয়।
বিএনপির মহাসচিব বলেন, আওয়ামী লীগ জানে নিরপেক্ষ সরকারের অধীনে যদি সুষ্ঠু নির্বাচন হয়, তাহলে তারা কোনো দিনও ক্ষমতায় আসতে পারবে না। ক্ষমতায় না থাকলে আওয়ামী লীগের হাল কী হবে, তা জনগণ খুব ভালো করে জানে।
জিয়া স্মৃতি পাঠাগারের সভাপতি আবদুস সালামের সভাপতিত্বে অনুষ্ঠানে বিএনপির ভাইস চেয়ারম্যান আবদুল্লাহ আল নোমান, যুগ্ম মহাসচিব সৈয়দ মোয়াজ্জেম হোসেন আলাল প্রমুখ বক্তব্য দেন।
