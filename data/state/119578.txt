
নারায়ণগঞ্জ সদর উপজেলার ফতুল্লায় একটি রফতানিমুখী পোশাক কারখানায় স্টিম বয়লার বিস্ফোরণে কমপক্ষে ২০ জন আহত হয়েছেন। আজ শনিবার রাত পৌনে আটটার দিকে এ ঘটনা ঘটে। এ সময় কারখানাটি ছুটি ছিল।
এ দুর্ঘটনায় গুরুতর আহত হয়েছেন কারখানার ফিনিশিং সুপারভাইজার জসিম উদ্দিন। তাঁকে নারায়ণগঞ্জ ৩০০ শয্যা হাসপাতালে ভর্তি করা হয়েছে। অন্যরা সবাই পথচারী। তাঁরা স্থানীয়ভাবে চিকিৎসা নিয়েছেন।
প্রতিষ্ঠানটির মার্কেটিং বিপণন ব্যবস্থাপক মো. রাজিব জানান, রাত পৌনে আটটার দিকে হঠাৎ করে কারখানার ষষ্ঠ তলায় সুইং সেকশনের বয়লার বিস্ফোরিত হয়। ছুটি হয়ে যাওয়ায় ওই সময় ওই ফ্লোরে ফিনিশিং সুপারভাইজার জসিম উদ্দিন ছাড়া অন্য কেউ ছিলেন না। বিস্ফোরণে তিনি আহত হন। বিস্ফোরণে প্রতিষ্ঠানের থাই গ্লাস চূর্ণবিচূর্ণ হয়ে পাশের সড়কের ওপর পড়ে। এতে ১৯ জন পথচারী কাচের আঘাতে আহত হন। কাচে কয়েকটি ব্যক্তিগত গাড়ি ও মোটরসাইকেল ক্ষতিগ্রস্ত হয়েছে।
