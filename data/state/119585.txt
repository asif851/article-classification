
সাংসদ পদ থেকে সদ্য পদত্যাগ করা আব্দুল লতিফ সিদ্দিকী বলেছেন, নিউইয়র্কে হজ বিষয়ে তাঁর দেওয়া বক্তব্য ভুল ছিল না। তাঁর বক্তব্য নিয়ে অপপ্রচার চালানো হয়েছে।আজ শুক্রবার বিকেলে গোপালগঞ্জের টুঙ্গিপাড়ায় বঙ্গবন্ধু শেখ মুজিবুর রহমানের কবরে ফুল দিয়ে শ্রদ্ধা নিবেদন শেষে সাংবাদিকদের তিনি এ মন্তব্য করেন।শ্রদ্ধা নিবেদন শেষে সাংবাদিকেরা লতিফ সিদ্দিকীর কাছে জানতে চান, নিউ ইয়র্কে হজ, তাবলিগ জামাত নিয়ে তাঁর মন্তব্য করা ভুল ছিল কি না। এ সময় তিনি বলেন, ‘পবিত্র হজ পালনের বিষয়ে নিয়ে আমার মন্তব্য ভুল ছিল না। তবে আমার বিরুদ্ধে অপপ্রচার ছিল।’উল্লেখ্য, গত বছর মার্কিন যুক্তরাষ্ট্রের নিউইয়র্কে এক অনুষ্ঠানে হজ, তাবলিগ জামাত সম্পর্কে বিরূপ মন্তব্য করেন আব্দুল লতিফ সিদ্দিকী। তিনি ওই সময় সরকারের ডাক, টেলিযোগাযোগ ও তথ্য যোগাযোগপ্রযুক্তিমন্ত্রী ছিলেন। ওই বক্তব্যর পর দেশজুড়ে সমালোচনার মধ্যে মন্ত্রিত্ব ও দলীয় পদ হারান তিনি। দেশে ফিরে গ্রেপ্তার হয়ে কয়েক মাস কারাগারে থাকার পর জামিনে মুক্তি পান আওয়ামী লীগ থেকে বহিষ্কৃত এই নেতা। এরপর গত মঙ্গলবার সংসদে উপস্থিত হয়ে ক্ষমা চেয়ে সংসদ সদস্যপদ থেকে পদত্যাগপত্র স্পিকারের কাছে জমা দেন। গতকাল বৃহস্পতিবার লতিফ সিদ্দিকীর পদত্যাগপত্র গৃহীত হয়। এর ফলে তাঁর নির্বাচনী আসন টাঙ্গাইল-৪ এখন সংবিধান অনুযায়ী শূন্য। এখন ওই আসনে উপনির্বাচন অনুষ্ঠিত হবে।আজ আব্দুল লতিফ সিদ্দিকী বলেন, ‘প্রধানমন্ত্রী শেখ হাসিনা বিব্রত হয়েছিলেন তাই তিনি আমাকে দূরে সরিয়ে দিয়েছেন। সেটা হলো যান্ত্রিক দূরে সরানো। আমি মনে করি না শেখ হাসিনা আমাকে অন্তর থেকে দূরে সরিয়েছেন।’ সংসদ সদস্য পদ থেকে পদত্যাগ প্রসঙ্গে তিনি বলেন, সমষ্টিগতভাবে দল যে সিদ্ধান্ত নিয়েছে তিনি তার প্রতি সম্মান দেখিয়েছেন।নিজ আসনে উপনির্বাচন প্রসঙ্গে জানতে চাইলে সাবেক এই মন্ত্রী বলেন, ‘সংসদ সদস্য তো ১৬ কোটি মানুষ হয় না। তিন শ আসন মাত্র। নেত্রী যাকে সমর্থন দেবে আমি ও আমার সমর্থকদের বলব তাকে সমর্থন করতে।’

এর আগে তিনি বঙ্গবন্ধুর কবরে ফুল দিয়ে শ্রদ্ধা নিবেদন করেন। পরে ফাতেহা পাঠ ও বিশেষ মোনাজাতে অংশ নেন। এ সময় গোপালগঞ্জ আওয়ামী লীগের সাধারণ সম্পাদক চৌধুরী এমদাদুল হক, কালিহাতী আওয়ামী লীগের নেতা আব্দুল মজিদ, আনোয়ার হোসেন মোল্লা, ঝিন্টু সিদ্দিকী, আলী আকবর মিয়া প্রমুখ উপস্থিত ছিলেন।
আরও পড়ুন:
হজ সম্পর্কে বিরূপ মন্তব্য লতিফ সিদ্দিকীর
