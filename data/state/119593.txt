
পর্নোগ্রাফি নিয়ন্ত্রণ আইনে করা একটি মামলায় বেসরকারি স্যাটেলাইট চ্যানেল একুশে টেলিভিশনের (ইটিভি) চেয়ারম্যান আবদুস সালামের জামিন বহাল রয়েছে। তাঁর জামিন মঞ্জুর করে হাইকোর্টের আদেশের বিরুদ্ধে রাষ্ট্রপক্ষের করা আবেদন খারিজ করে দিয়েছেন আপিল বিভাগ। গতকাল বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগের বেঞ্চ এ আদেশ দেন।পর্নোগ্রাফি আইনে করা ওই মামলায় ১০ ফেব্রুয়ারি হাইকোর্টের একটি দ্বৈত বেঞ্চ ইটিভির চেয়ারম্যানের অন্তর্বর্তীকালীন জামিন মঞ্জুর করেন। জামিনের বিরুদ্ধে স্থগিতাদেশ চেয়ে রাষ্ট্রপক্ষ আবেদন করলে ১৭ ফেব্রুয়ারি চেম্বার বিচারপতি বিষয়টি আপিল বিভাগের নিয়মিত বেঞ্চে শুনানির জন্য পাঠিয়ে দেন। গতকাল রাষ্ট্রপক্ষে শুনানি করেন অ্যাটর্নি জেনারেল মাহবুবে আলম। সঙ্গে ছিলেন ডেপুটি অ্যাটর্নি জেনারেল খোন্দকার দিলীরুজ্জামান। ইটিভির চেয়ারম্যানের পক্ষে ছিলেন আইনজীবী রফিক-উল হক। পরে ইটিভির চেয়ারম্যানের কৌঁসুলি শেখ শফিক মাহমুদ প্রথম আলোকে বলেন, পর্নোগ্রাফি নিয়ন্ত্রণ আইনের মামলায় জামিন স্থগিত চেয়ে রাষ্ট্রপক্ষের করা আবেদন খারিজ করে ইটিভির চেয়ারম্যানের জামিন বহাল রেখেছেন আদালত। তাঁর বিরুদ্ধে আরও দুটি মামলা রয়েছে। আইনজীবী সূত্র জানায়, গত বছরের ২৬ নভেম্বর এক নারী বাদী হয়ে রাজধানীর ক্যান্টনমেন্ট থানায় চারজনের বিরুদ্ধে ওই মামলাটি করেন। ওই মামলায় ৬ জানুয়ারি আবদুস সালামকে গ্রেপ্তার দেখানো হয়। বতর্মানে তিনি কারাগারে আছেন।
