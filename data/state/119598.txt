
রংপুরে গৃহকর্মী মনজিলা খাতুন হত্যা মামলায় পুলিশের চাকরিচ্যুত এক সহকারী উপপরিদর্শক (এএসআই) ও তাঁর স্ত্রীকে যাবজ্জীবন কারাদণ্ড দিয়েছেন আদালত। আজ রোববার দুপুর পৌনে ১২টায় রংপুরের নারী ও শিশু নির্যাতন দমন ট্রাইব্যুনালের (জেলা জজ) বিচারক জাবিদ হোসাইন এ রায় দেন।
দণ্ডপ্রাপ্ত আসামিরা হলেন আলতাফ হোসেন ও তাঁর স্ত্রী সালেহা বেগম। আদালতে আসামিদের উপস্থিতিতে রায় দেন বিচারক।
ওই আদালতের সরকারি কৌঁসুলি রফিক হাসনাইন রায়ের বিষয়টি নিশ্চিত করেছেন।
২০০৩ সালের ২৪ মে রংপুর নগরের ৩৩ নম্বর ওয়ার্ডের তামপাট তালুকরঘু এলাকায় গৃহকর্মী মনজিলা খাতুনকে (৩০) ধর্ষণের পর শ্বাসরোধ করে হত্যা করা হয়। এ ঘটনার পরদিন তাঁর মা রাবেয়া খাতুন বাদী হয়ে নারী ও শিশু নির্যাতন দমন ট্রাইব্যুনালে মামলা করেন। মামলায় আলতাফ হোসেন ও তাঁর স্ত্রী সালেহা বেগমকে আসামি করা হয়। আলতাফ হোসেন ওই সময় রংপুর কোতোয়ালি থানায় পুলিশের এএসআই ছিলেন। পরে তাঁকে চাকরিচ্যুত করা হয়।
