
ঘূর্ণিঝড় রোয়ানুর আঘাতে চট্টগ্রামের সীতাকুণ্ড উপকূল লন্ডবন্ড হয়ে গেছে। ঘর চাপা পড়ে মা-ছেলে নিহত হয়েছে। জোয়ারে ডুবে গেছে চারটি ইউনিয়নের ১৭টি গ্রাম। গাছ ভেঙে ও ঘরবাড়ি বিধ্বস্ত হয়ে আহত হয়েছে অন্তত ১০ জন। তাদের প্রাথমিক চিকিৎসা দেওয়া হয়েছে।উপজেলার বাঁশবাড়িয়া ইউনিয়নের বেড়িবাঁধের অরক্ষিত দুই কিলোমিটার এলাকা দিয়ে জোয়ারের পানি ঢুকে বোয়ালিয়াকুল, আকিলপুর, জমাদারপাড়া, মাঝামাঝিপাড়া তলিয়ে যায়। এ ছাড়া কুমিরা ইউনিয়নের জেলেপাড়া, ছোট কুমিরা, সোনাইছড়ি ইউনিয়নের পাক্কা মসজিদ, ফকিরহাট ও ভাটিয়ারী ইউনিয়নের বিভিন্ন গ্রাম প্লাবিত হয়।উপজেলা প্রশাসন সূত্র জানায়, গত শুক্রবার রাত রাত তিনটার দিকে লোকমানিয়াঘোনা এলাকায় ঘর চাপা পড়ে মো. রফিকের স্ত্রী কাজল বেগম (৪৮) ও ছেলে মো. বেলাল হোসেন (১০) নিহত হয়।সীতাকুণ্ড উপজেলা নির্বাহী কর্মকর্তা নাজমুল ইসলাম ভূঁইয়া বলেন, ঝড়ে অন্তত চার হাজার পরিবার ক্ষতিগ্রস্ত হয়েছে।প্রবল বর্ষণ, দমকা হাওয়া ও জোয়ারের প্রবল স্রোতে গতকাল দুপুর ১২টার দিকে উপজেলার সোনাইছড়ি ইউনিয়নে একটি জাহাজভাঙা কারখানার একটি স্ক্র্যাপ জাহাজের নোঙর ছিঁড়ে পাশের জাহাজভাঙা কারখানায় আঘাত হানে।সীতাকুণ্ডের ফৌজদারহাট, বাড়বকুণ্ড, কুমিরা এলাকায় বিদ্যুতের ছোট-বড় অনেক খুঁটি ক্ষতিগ্রস্ত হয়েছে।
