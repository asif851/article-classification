
ঢাকা-টঙ্গী-ঢাকা রেলপথে ডেমু ট্রেন চালু করেছে বাংলাদেশ রেলওয়ে। আজ মঙ্গলবার টঙ্গী রেলওয়ে স্টেশনে ট্রেনটির উদ্বোধন করেন রেলপথমন্ত্রী মুজিবুল হক।রেলপথ মন্ত্রণালয়ের এক বিজ্ঞপ্তিতে জানানো হয়, টঙ্গী কমিউটার নামের ট্রেনটি ভোর পাঁচটা ২৫ মিনিটে কমলাপুর ছেড়ে টঙ্গী পৌঁছাবে ছয়টা ১০ মিনিটে। সকাল সাতটা ৪০ মিনিটে টঙ্গী থেকে যাত্রা শুরু করে কমলাপুর পৗঁছাবে আটটা ৩৫ মিনিটে। বিমানবন্দর স্টেশনে ট্রেনটির যাত্রাবিরতি থাকবে। শুক্রবার সাপ্তাহিক বন্ধ থাকবে।ডেমু ট্রেনের উদ্বোধন করে রেলপথমন্ত্রী বলেন, ট্রেনের মাধ্যমে সারা দেশের মানুষকে সেবা দিতে মহাপরিকল্পনা তৈরি করে বিভিন্ন প্রকল্প হাতে নেওয়া হয়েছে। প্রকল্পগুলোর বাস্তবায়ন হলে রেলওয়ের আমূল পরিবর্তন ঘটবে। সারা দেশ রেল নেটওয়ার্কের আওতায় চলে আসবে।বর্তমানে সারা দেশে অল্প দূরত্বের বিভিন্ন রেলপথে ডেমু ট্রেন চলছে। ঢাকা-টঙ্গী রেলপথে ডেমু ট্রেনটির যাত্রী ধারণক্ষমতা হবে ৬০০ জন।উদ্বোধনী অনুষ্ঠানে রেলপথ মন্ত্রণালয়ের ভারপ্রাপ্ত সচিব মনসুর আলী সিকদার, রেলওয়ের মহাপরিচালক তাফাজ্জল হোসেনসহ রেলওয়ের ঊর্ধ্বতন কর্মকর্তা ও স্থানীয় প্রতিনিধিরা উপস্থিত ছিলেন।
