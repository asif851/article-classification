
কক্সবাজার আন্তর্জাতিক বিমানবন্দরে আজ শনিবার থেকে বোয়িং (৭৩৭-৮০০) উড়োজাহাজ চলাচলের কার্যক্রম শুরু হচ্ছে। ঢাকা থেকে বোয়িং ৭৩৭-৮০০ উড়োজাহাজে চড়ে প্রধানমন্ত্রী শেখ হাসিনা আজ সকালে কক্সবাজারে আসছেন। তিনি ‘কক্সবাজার-টেকনাফ মেরিন ড্রাইভ’ সড়কসহ কক্সবাজারের ১৬টি উন্নয়ন প্রকল্পের উদ্বোধন ও ভিত্তিপ্রস্তর স্থাপন করবেন।কক্সবাজারের জেলা প্রশাসক মো. আলী হোসেন বলেন, আজ বেলা পৌনে তিনটায় কক্সবাজার শহরের ‘শেখ কামাল ক্রিকেট স্টেডিয়ামে’ জনসভায় ভাষণ দেবেন প্রধানমন্ত্রী শেখ হাসিনা। এ ছাড়া সেখানে তিনি কক্সবাজার সরকারি মেডিকেল কলেজ, কক্সবাজার সরকারি মহিলা কলেজের ১০০ শয্যার ছাত্রীনিবাস, কক্সবাজার সরকারি কলেজের একাডেমিক ভবন ও পরীক্ষা হল, উখিয়া উপজেলার বঙ্গমাতা ফজিলাতুন্নেছা মুজিব মহিলা কলেজের একাডেমিক ভবন, মহেশখালী-আনোয়ারা গ্যাস সঞ্চালন পাইপলাইনের উদ্বোধন করবেন। এর আগে তিনি কক্সবাজার আন্তর্জাতিক বিমানবন্দর সম্প্রসারিত রানওয়েতে সুপরিসর (৭৩৭-৮০০) বোয়িং উড়োজাহাজ চলাচল এবং কক্সবাজার-টেকনাফ মেরিন ড্রাইভ সড়কের উদ্বোধন করবেন।এ ছাড়া প্রধানমন্ত্রী কক্সবাজার শহরের বাঁকখালী নদীতে ৫৯৫ মিটার দীর্ঘ সেতু, কক্সবাজার সরকারি মেডিকেল কলেজ হাসপাতাল, কক্সবাজার আইটি পার্ক, মহেশখালীতে ভাসমান এলএনজি টার্মিনাল স্থাপন, টেকনাফের নাফ নদীতে নাফ ট্যুরিজম পার্ক, কক্সবাজার উন্নয়ন কর্তৃপক্ষ কার্যালয় ও কুতুবদিয়া কলেজের একাডেমিক ভবনের ভিত্তিপ্রস্তর স্থাপন করবেন।জেলা প্রশাসন কার্যালয় সূত্র জানায়, প্রধানমন্ত্রীকে নিয়ে আজ সকাল ৯টা ৪০ মিনিটে কক্সবাজার আন্তর্জাতিক বিমানবন্দরে অবতরণ করবে বোয়িং (৭৩৭-৮০০) উড়োজাহাজ। সেখানে বোয়িং উড়োজাহাজ চলাচল কার্যক্রমের উদ্বোধন করবেন তিনি।বিমানবন্দর কর্তৃপক্ষ জানায়, ২০১৮ সালের মধ্যে এই বিমানবন্দরকে আন্তর্জাতিক মানের বিমানবন্দরে রূপান্তর করা হবে। ২০০৯ সালে কক্সবাজার বিমানবন্দর সম্প্রসারণের কাজ শুরু হয়। এর জন্য বরাদ্দ দেওয়া হয় ১ হাজার ১৩২ কোটি টাকা। বোয়িং ওঠানামার জন্য রানওয়ে সম্প্রসারণের কাজ শেষ হয়েছে।জেলা প্রশাসন সূত্র জানায়, বিমানবন্দরে বোয়িং উড়োজাহাজের চলাচল কার্যক্রম উদ্বোধন শেষ করে প্রধানমন্ত্রী প্রায় ৩৫ কিলোমিটার দূরে উখিয়া উপজেলার ইনানী সৈকতে যাবেন। সেখানে তিনি সেনাবাহিনীর তত্ত্বাবধানে নির্মিত ৮০ কিলোমিটার দীর্ঘ ‘কক্সবাজার-টেকনাফ মেরিন ড্রাইভ’ সড়কের উদ্বোধন করবেন।কক্সবাজার জেলা আওয়ামী লীগের সাধারণ সম্পাদক মুজিবুর রহমান বলেন, প্রধানমন্ত্রী হিসেবে পঞ্চম দফার কক্সবাজার সফরে আসছেন শেখ হাসিনা। প্রধানমন্ত্রীকে স্বাগত জানানোর অপেক্ষায় রয়েছেন নেতা-কর্মীরা। দলীয় জনসভায় লাখো মানুষের সমাগম ঘটবে বলে তিনি আশা করেন।
 
