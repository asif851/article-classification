
নোয়াখালীর কোম্পানীগঞ্জ উপজেলায় পুলিশের সঙ্গে ‘বন্দুকযুদ্ধে’ আবুল কালাম ওরফে আজাদ (৩০) নামের এক ব্যক্তি গুলিবিদ্ধ হয়ে এখন হাসপাতালে চিকিৎসাধীন। আজাদ চরপার্বতী ইউনিয়নের যুবলীগ নেতা মো. ইউছুফ হত্যা মামলার ১ নম্বর আসামি বলে পুলিশ জানায়। দীর্ঘদিন ধরে তিনি পলাতক ছিলেন।
আজ শনিবার ভোররাত সাড়ে চারটার দিকে একই ইউনিয়নের কেন্দ্রাতলী এলাকার একটি ইটভাটায় এ ‘বন্দুকযুদ্ধের’ ঘটনা ঘটে। এ সময় পুলিশের উপপরিদর্শক (এসআই) মো. ছাইফুদ্দিন, কনস্টেবল মো. হুমায়ুন ও জয়নাল আবদিন সামান্য আহত হয়েছেন। তাঁরা উপজেলা স্বাস্থ্য কমপ্লেক্স থেকে প্রাথমিক চিকিৎসা নিয়েছেন।
পুলিশ জানায়, আজাদের নামে একাধিক হত্যা মামলা রয়েছে। বর্তমানে পুলিশ পাহারায় নোয়াখালী জেনারেল হাসপাতালে তাঁর চিকিৎসা চলছে।
হাসপাতালের আবাসিক চিকিৎসা কর্মকর্তা (আরএমও) মোহাম্মদ ফরিদ উদ্দিন চৌধুরী আজ সকালে প্রথম আলোকে বলেন, সকাল ৬টা ৩৫ মিনিটে ডান পায়ে গুলিবিদ্ধ অবস্থায় আজাদ নামের এক ব্যক্তিকে কোম্পানীগঞ্জ থানার পুলিশ হাসপাতালে ভর্তি করে। গুলিতে আজাদের পায়ের প্রধান রক্তনালি ছিঁড়ে গেছে। অবস্থা গুরুতর হওয়ায় তাঁকে উন্নত চিকিৎসার জন্য ঢাকায় নিয়ে যাওয়ার পরামর্শ দেওয়া হয়েছে। তবে এখনো হাসপাতালে আছেন।
ঘটনার বিষয়ে নোয়াখালীর অতিরিক্ত পুলিশ সুপার এ কে এম জহিরুল ইসলামের ভাষ্য, আজাদকে গতকাল শুক্রবার রাত নয়টার দিকে চট্টগ্রামের ডবলমুরিং থানা এলাকা থেকে স্থানীয় পুলিশের সহায়তা গ্রেপ্তার করে কোম্পানীগঞ্জ থানার পুলিশ। রাতে তাঁকে কোম্পানীগঞ্জ থানায় এনে জিজ্ঞাসাবাদ করা হয়। একপর্যায়ে আজাদ তাঁর কাছে অস্ত্র থাকার কথা স্বীকার করেন। তাঁর দেওয়া তথ্যমতে আজ ভোররাত সাড়ে চারটার দিকে তাঁকে নিয়ে একই ইউনিয়নের নূরনবীর ইটভাটা এলাকায় অভিযানে যায় থানার পরিদর্শক (তদন্ত) আবদুল মজিদের নেতৃত্বে একদল পুলিশ।অতিরিক্ত পুলিশ সুপার আরও জানান, আজাদকে নিয়ে পুলিশের দলটি ইটভাটায় যেতেই তাঁর (আজাদের) আরেক ভাই ইয়াছিনের নেতৃত্বে একদল দুর্বৃত্ত পুলিশকে লক্ষ্য করে গুলি ছোড়ে। এ সময় পুলিশও পাল্টা গুলি ছোড়ে। একপর্যায়ে সন্ত্রাসীরা পুলিশকে ধাক্কা দিয়ে পালানোর সময় সন্ত্রাসীদের গুলিতে আজাদ গুলিবিদ্ধ হন। পরে গুলিবিদ্ধ অবস্থায় আজাদকে উদ্ধার করে পুলিশ। একই সময় ঘটনাস্থল থেকে একটি বিদেশি পিস্তল, তিনটি গুলি ও দুটি ছোরা উদ্ধার করে পুলিশ।
এ ঘটনায় কোম্পানীগঞ্জ থানায় আজাদ, তাঁর ভাই ইয়াছিনসহ অন্যদের বিরুদ্ধে মামলার প্রস্তুতি চলছে।
