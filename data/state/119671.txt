
বইমেলা মানেই ভাবনার অন্য ভুবন। খুঁজতে খুঁজতেই মিলল প্রতিদিনের মতো গতকালও প্রথমার স্টলে বিচিত্র সব বই নিয়ে পাঠকদের উল্লেখ করার মতো আগ্রহ। উপন্যাস, গল্প, কবিতার, গবেষণার পাশাপাশি আত্মজীবনী, জীবনী ও স্মৃতিকথাও লোকে কিনছে। সোহরাওয়ার্দী উদ্যানের মেলার মূল প্রবেশপথ দিয়ে ঢুকে হাতের বাঁ পাশে এগিয়ে গেলে মেলে প্রথমা প্রকাশনের স্টলটি।গতকাল বিকেলে এখানে দেখা গেল যথেষ্ট ভিড়। এ ভিড় ঠেলে কথা হয় প্রতিষ্ঠানটির প্রতিনিধির সঙ্গে। খোঁজ নিয়ে জানা গেছে, ১৯৪৭ সালে ভারত বিভক্তির পর, বিশেষ করে পঞ্চাশের ও ষাটের দশকে যাঁরা কলেজ-বিশ্ববিদ্যালয় থেকে পাস করেছেন, গত ২০ বছরে তাঁদের অনেকের আত্মজীবনী-স্মৃতিকথা প্রকাশিত হয়েছে। এখনো হচ্ছে। তাঁদের কেউ সরকারের বড় পদে ছিলেন, কেউ সক্রিয়ভাবে রাজনীতি করতেন, কেউ কেউ ছিলেন শিল্পী-সাংবাদিক-লেখক। তাঁদের আত্মস্মৃতি শুধু নিজের জীবনকথা নয়, বাংলাদেশের বিকাশের কথকতাও।অধ্যাপক আনিসুজ্জামানের আত্মজীবনীর কথাই ধরা যাক। প্রথমা থেকে বেরিয়েছে তাঁর আত্মজীবনীর একটা বিশেষ পর্ব বিপুলা পৃথিবী। এ বইয়ে ১৯৭২ থেকে ২০০০ সাল পর্যন্ত বাংলাদেশের ইতিহাসের নানা বিষয় ধরা আছে। বইটির তৃতীয় সংস্করণ মেলায় আসছে কাল মঙ্গলবার।প্রথমা থেকে এবার বইমেলায় প্রকাশিত হয়েছে আতাউর রহমান খানের ওজারতির দুই বছর: মুখ্যমন্ত্রিত্বের দিনগুলি ১৯৫৬-৫৮। বইটি তৎকালীন পূর্ব পাকিস্তানের মুখ্যমন্ত্রী থাকাকালীন তাঁর অভিজ্ঞতার চমৎকার বয়ান।হে বৃদ্ধ সময়-এ সৈয়দ শামসুল হক ভারত বিভাগের আগেকার স্মৃতিকথা লিখেছেন, যেখানে একটা বড় বিষয় ১৯৪৩ সালের মন্বন্তর। প্রথমা থেকে প্রকাশিত তাঁর আত্মস্মৃতি তিন পয়সার জ্যোছনা বইটিকে পঞ্চাশের দশকের শিল্প-সাহিত্য-সংস্কৃতির একটা ভাষ্য বলা চলে।ফারুক চৌধুরী ছিলেন কূটনীতিক। প্রথমা থেকে এবারের বইমেলায় প্রকাশিত অনাবিল মুখচ্ছবি বইয়ে তিনি মূলত দেশি-বিদেশি গুরুত্বপূর্ণ ব্যক্তিত্বের স্মৃতিচারণা করেছেন। তাতেও বাংলাদেশের ইতিহাসের উপাদান আছে। এর আগে প্রথমা থেকে প্রকাশিত তাঁর জীবনের বালুকাবেলায় গ্রন্থে তিনি কূটনীতিকের চোখে দেখেছেন পাকিস্তানের বিলয়, বাংলাদেশের অভ্যুদয় এবং স্বাধীনতা-পরবর্তী বাংলাদেশের ঝোড়ো রাজনীতির উত্থান-পতন। বইটি পরে আইএফআইসি ব্যাংক সাহিত্য পুরস্কার লাভ করে।প্রথমা প্রকাশিত আত্মজীবনী, স্মৃতিকথা আর জীবনীর মধ্যে রয়েছে কাইয়ুম চৌধুরীর জীবনে আমার যত আনন্দ, এবিএম মূসার আমার বেলা যে যায় (তৃতীয় মুদ্রণ), এ টি এম শামসুল হুদার ফিরে দেখা জীবন, আন মারি ওয়ালীউল্লাহর আমার স্বামী ওয়ালী (দ্বিতীয় মুদ্রণ), সৈয়দ আবুল মকসুদের স্মৃতিতে সৈয়দ ওয়ালীউল্লাহ, শামসুর রাহমান ও মতিউর রহমানের শহীদ নূর হোসেন, মতিউর রহমানের আকাশভরা সূর্যতারা: কবিতা-গান-শিল্পের ঝরনাধারায় (দ্বিতীয় মুদ্রণ)’, ভবানীপ্রসাদ দত্ত অনূদিত পাবলো নেরুদার অনুস্মৃতি (দ্বিতীয় মুদ্রণ), বি ডি হাবিবুল্লাহর শেরেবাংলা ও মোরশেদ শফিউল হাসানের নজরুল জীবনকথা।আজ বিকেল থেকে প্রথমা প্রকাশন স্টলে থাকবেন লেখক আসিফ নজরুল। এবারের মেলায় এসেছে আসিফ নজরুলের উপন্যাস অসমাপ্তির গল্প।
