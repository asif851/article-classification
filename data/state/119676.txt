
সুনামগঞ্জের ধরমপাশার নোয়াগাঁও সরকারি প্রাথমিক বিদ্যালয়ের দুজন শিক্ষিকাকে লাঞ্ছিত করার অভিযোগে হওয়া মামলা তুলে নিতে বাদীর পরিবারকে আসামিপক্ষ হুমকি দিচ্ছে বলে অভিযোগ পাওয়া গেছে।  এ ঘটনায় মামলার বাদী দিপালী রানী দাসের স্বামী দুলাল চন্দ্র তালুকদার গত বৃহস্পতিবার ইউএনওর কাছে আবেদন করেছেন। মামলার এজাহার সূত্রে জানা গেছে, ৩ মার্চ সকালে ওই বিদ্যালয়ে ঢুকে বিদ্যালয়ের তৎকালীন ব্যবস্থাপনা কমিটির সভাপতি সর্বানন্দ তালুকদার ও তাঁর লোকজন ভারপ্রাপ্ত প্রধান শিক্ষক দিপালী রানী দাস ও সহকারী শিক্ষক মনি রানী তালুকদারকে শারীরিকভাবে লাঞ্ছিত ও মারধর করে বিদ্যালয় থেকে বের করে দেন। এ ঘটনায় সর্বানন্দ তালুকদারসহ পাঁচজনকে আসামি করে দিপালী রানী গত বুধবার আদালতে মামলা করেন।
