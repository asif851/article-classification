
নারী ও শিশু নির্যাতন দমন আইনে করা মামলায় এক মাসের অন্তর্বর্তীকালীন জামিন পেয়েছেন জাতীয় দলের ক্রিকেটার আরাফাত সানি। তাঁকে স্বামী বলে দাবি করা ওই তরুণী সানির জামিনে আপত্তি নেই বলে জানালে আদালত তাঁর জামিন মঞ্জুর করেন।আজ বৃহস্পতিবার ঢাকার মহানগর দায়রা জজ মো. কামরুল হোসেন মোল্লা এ আদেশ দেন।আদালতের সরকারি কৌঁসুলি তাপস কুমার পাল প্রথম আলোকে বলেন, ‘সানির স্ত্রী বলে দাবি করা ওই তরুণী আদালতে উপস্থিত ছিলেন। তিনি আদালতকে বলেছেন, সানির সঙ্গে তাঁর সমঝোতা হয়েছে। তাঁরা ঘরসংসার করবেন। তাই তাঁর (সানি) জামিনে তাঁর (তরুণী) কোনো আপত্তি নেই। শুনানি শেষে আদালত সানির এক মাসের অন্তর্বর্তীকালীন জামিন দেন।
এর আগে সানিকে স্বামী দাবি করা এই তরুণী সানির বিরুদ্ধে আরও দুটি মামলা করেন। তথ্য ও যোগাযোগপ্রযুক্তি আইনে মোহাম্মদপুর থানায় করা মামলায় তথ্য পুলিশ তাঁকে গ্রেপ্তার করে। এরপর তাঁর বিরুদ্ধে যৌতুক নিরোধ আইনে মামলা হয়। সর্বশেষ নারী ও শিশু নির্যাতন দমন আইনে সানি ও তাঁর মায়ের বিরুদ্ধে মামলা হয়। এ মামলায় সানির মা আগেই জামিন পান। প্রথম দুটি মামলায় সানি কারাগারে আছেন।
