
শ্রীপুরে বাবা-মেয়ের আত্মহত্যায় প্ররোচনা দেওয়ার অভিযোগে করা মামলার প্রধান আসামি ফারুককে (৩০) গ্রেপ্তার করা হয়েছে। গতকাল শুক্রবার রাতে গাজীপুরের র‍্যাব-১-এর সদস্যরা সাভার থেকে তাঁকে গ্রেপ্তার করেন। ফারুক গাজীপুরের শ্রীপুর উপজেলার গোসিঙ্গা ইউনিয়নের কর্ণপুর গ্রামের ফজলুল হকের ছেলে। এ নিয়ে মামলার তিন আসামিকে গ্রেপ্তার করা হলো।
র‌্যাব-১ সূত্রে জানা গেছে, ঘটনার পর থেকে ফারুক পাশের কাপাসিয়া উপজেলার বিভিন্ন এলাকায় পালিয়ে থাকেন। গোপন সূত্রে খবর পেয়ে কাপাসিয়ায় র‌্যাব-১-এর সদস্যরা অভিযান চালালে তিনি ফরিদপুরের আটরশি পীরের মাজারে অবস্থান নেন। পরে সেখান থেকে সাভারের জাঙ্গীরনগর বিশ্ববিদ্যালয়ের পাশে ইসলামনগর এলাকায় চলে যান তিনি। সেখানে তিনি নির্মাণশ্রমিকের কাজ নেন। গোপন সংবাদের ভিত্তিতে শুক্রবার রাত আটটার দিকে ইসলামনগর এলাকায় অভিযান চালিয়ে ফারুককে গ্রেপ্তার করা হয়। আজ শনিবার দুপুরেও তাঁকে র‌্যাব-১-এর কার্যালয়ে জিজ্ঞাসাবাদ করা হয়।
র‌্যাব-১-এর উপপরিচালক মো. মহিউল ইসলাম প্রথম আলোকে বলেন, ওই ঘটনায় মামলা হওয়ার পর থেকেই র‌্যাব-১-এর সদস্যরা আসামিদের গ্রেপ্তার করতে বিভিন্ন স্থানে অভিযান চালিয়ে যাচ্ছে। শেষ পর্যন্ত তাঁরা মামলার প্রধান আসামিকে গ্রেপ্তার করতে পেরেছেন। মামলার অন্য আসামিদেরও গ্রেপ্তার করতে অভিযান অব্যাহত রয়েছে। ফারুককে থানা-পুলিশে সোপর্দ করা হবে।
এর আগে গতকাল শুক্রবার মামলার তিন নম্বর আসামি বোরহানকে গ্রেপ্তার করে শ্রীপুর থানা-পুলিশ। তাঁর বাড়ি শ্রীপুরের কর্ণপুর গ্রামে। বাবার নাম নুরুল ইসলাম।
গত ২৯ এপ্রিল শ্রীপুরে মেয়েকে নিয়ে ট্রেনের নিচে ঝাঁপিয়ে পড়ে হজরত আলী আত্মহত্যা করেন। মেয়ের শ্লীলতাহানির চেষ্টা, ভয়ভীতি ও গরু চুরির বিচার না পেয়ে হজরত আলী আত্মহত্যা করেন এমন অভিযোগে তাঁর স্ত্রী হালিমা বাদী হয়ে রেলওয়ে থানায় সাতজনকে আসামি করে মামলা করেন। এরপর আত্মহত্যায় প্ররোচনা দেওয়ার অভিযোগে পুলিশ গোসিঙ্গা ইউনিয়ন পরিষদের (ইউপি) সদস্য আবুল হোসেন ব্যাপারীকে গ্রেপ্তার করে।
এখনো হজরত আলীর স্ত্রী হালিমার বাড়িতে তাঁর নিরাপত্তার জন্য একজন উপপরিদর্শক (এসআই) ও একজন আনসার সদস্যকে পাহাড়ায় রাখা হয়েছে। শনিবার সকালে প্রধান আসামি ফারুককে শনাক্ত করতে আনসার সদস্য আবদুল মান্নান তাঁকে র‌্যাব কার্যালয়ে নিয়ে যান। আবার তাঁকে নিরাপদে বাড়িতে পৌঁছে দেওয়া হয়। শ্রীপুর থানার ভারপ্রাপ্ত কর্মকর্তা (ওসি) মো. আসাদুজ্জামান বলেন, হালিমার জন্য যত দিন প্রয়োজন হবে, তত দিন তার বাড়িতে নিরাপত্তাব্যবস্থা অব্যাহত থাকবে।
