
বিএনপির যুগ্ম মহাসচিব সালাহ উদ্দিন আহমদকে আটকের খবরে তাঁর গ্রামের বাড়ি কক্সবাজারের পেকুয়া উপজেলার বিভিন্ন জায়গায় ৩৮টি যানবাহন ভাঙচুর করেছে ছাত্রদল এবং বিএনপি নেতা-কর্মীরা। আজ বুধবার রাত সাড়ে নয়টা থেকে ১০ টা পর্যন্ত এসব ভাঙচুরের ঘটনা ঘটে।প্রত্যক্ষদর্শী একাধিক ব্যক্তি জানান, সালাহ উদ্দিন আহমদকে আটকের খবর পেকুয়ায় পৌঁছালে উপজেলা ছাত্রদলের আহ্বায়ক কামরান জাদিদ মুকুটের নেতৃত্বে কবির আহমদ চৌধুরী বাজারে একটি বিক্ষোভ মিছিল বের হয়। এ সময় তাঁরা অন্তত ১৫টি যানবাহন ভাঙচুর করে। পরে যুবলীগের সভাপতি জাহাঙ্গীর আলমের নেতৃত্বে যুবলীগ ও ছাত্রলীগের নেতা-কর্মীরা ছাত্রদলের নেতা-কর্মীদের ধাওয়া দেয়। এ সময় দুই পক্ষের মধ্যে সংঘর্ষ বেধে যায়। এ সময় দুই পক্ষ পরস্পরকে লক্ষ্য করে গুলি করে।একই সময়ে উপজেলার বরইতলী-পেকুয়া সড়কের সাঁকোরপাড় স্টেশনে অন্তত ৮টি যানবাহন ভাঙচুর করে বিএনপি ও ছাত্রদলের নেতাকর্মীরা। এছাড়া বাঘগুজারার নন্দীরপাড়া স্টেশনে তিনটি, পেকুয়া বাজারের পশ্চিম পাশে তিনটি, মগনামা ঘাট স্টেশনে চারটি, চৌমুহনী স্টেশনে পাঁচটি যানবাহন ভাঙচুর করা হয়েছে।পেকুয়া উপজেলা ছাত্রদলের আহবায়ক কামরান জাদিদ মুকুট প্রথম আলোকে বলেন, দমন পীড়নের জন্য সালাহ উদ্দিন আহমদকে আটক করা হয়েছে। তাঁর মুক্তি না হওয়া পর্যন্ত এ আন্দোলন চলবে। তিনি কবির আহমদ চৌধুরী বাজারসহ উপজেলায় ২৪টি গাড়ি ভাঙচুরের কথা বলেন।
পেকুয়া থানার ভারপ্রাপ্ত কর্মকর্তা (ওসি) আবদুর রকিব বলেন, কতটি যানবাহন ভাঙচুর করা হয়েছে এখনও নিশ্চিত বলা যাচ্ছে না। তবে পরিস্থিতি পুলিশের নিয়ন্ত্রণে রয়েছে বলে দাবি করেন তিনি।
