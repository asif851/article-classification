
চুয়াডাঙ্গার দামুড়হুদা উপজেলার মুন্সীপুর সীমান্তে শুক্রবার রাতে ভারতে অনুপ্রবেশের চেষ্টার সময় বিজিবি ছয় বাংলাদেশিকে গ্রেপ্তার করেছে। বিজিবির দায়ের করা মামলায় দামুড়হুদা মডেল থানা-পুলিশ তাঁদের আজ শনিবার আদালতের মাধ্যমে কারাগারে পাঠিয়েছে।
গ্রেপ্তার ব্যক্তিরা হলেন: গোপালগঞ্জের কাশিয়ানী উপজেলার ফোকড়া গ্রামের তৈয়ব আলী (১৮), নুর মোহাম্মদ (৩৪), ধলগ্রামের সুজন মোল্লা (৩৭), রামদেয়া গ্রামের রকিবুল মোল্লা (৩০) ও জাকির হোসেন (৪৪) এবং নড়াইল সদর উপজেলার মির্জাপুর গ্রামের লিটু শেখ (৩২)।
চুয়াডাঙ্গার ৬ বর্ডার গার্ড ব্যাটালিয়নের (বিজিবি) সদর দপ্তর থেকে আজ দুপুরে জানানো হয়েছে, শুক্রবার সন্ধ্যারাতে দামুড়হুদা উপজেলার মুন্সীপুর সীমান্তের প্রধান খুঁটি (মেইন পিলার) ৯২ /৪-আর থেকে ৫০ গজ দুরে বাংলাদেশ অভ্যন্তর থেকে ওই ছয়জনকে আটক করা হয়। তাঁরা অবৈধভাবে সীমান্ত অতিক্রমের চেষ্টা করছিল।
বিজিবি-৬ চুয়াডাঙ্গার অধিনায়ক লেফটেন্যান্ট কর্নেল মোহাম্মদ আমির মজিদ জানান, ছয়জনকেই শুক্রবার রাতে দামুড়হুদা মডেল থানায় সোপর্দ করা হয়েছে। বিজিবি হাবিলদার মো. খোরশেদ আলম বাদী হয়ে ওই ছয়জনকে আসামি করে দামুড়হুদা মডেল থানায় মামলা করেছেন।
দামুড়হুদা মডেল থানার পরিদর্শক (তদন্ত) মো. আবদুল খালেক জানান, বিজিবির দায়ের করা মামলায় গ্রেপ্তার ছয়জনকে শনিবার দামুড়হুদা আমলি আদালতে সোপর্দ করা হয়। আদালতের বিচারকের নির্দেশে তাঁদের জেলা কারাগারে পাঠানো হয়।
