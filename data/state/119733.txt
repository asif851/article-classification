

সংগঠন থেকে সদ্য বহিষ্কৃত ছাত্রলীগের ঢাকা মহানগর দক্ষিণের সাধারণ সম্পাদক সাব্বির হোসেন ও ওয়ারী থানা শাখার সাধারণ সম্পাদক আশিকুর রহমানের বিরুদ্ধে শাহবাগ থানায় মামলা হয়েছে। গতকাল সোমবার রাতে পুলিশ বাদী হয়ে মামলাটি করে। ঢাকা মহানগর গোয়েন্দা পুলিশ বলছে, মামলাটি অস্ত্র নিয়ন্ত্রণ আইনে হয়েছে। শাহবাগ থানার পুলিশ বলছে, হত্যাচেষ্টার অভিযোগে মামলাটি হয়েছে।
গত ২৭ অক্টোবর গুলিস্তান এলাকায় সড়ক ও ফুটপাত থেকে পাঁচ শতাধিক অবৈধ দোকানপাট উচ্ছেদ করে ঢাকা দক্ষিণ সিটি করপোরেশন (ডিএসসিসি)। এই উচ্ছেদের সময় ডিএসসিসির কর্মচারী ও একদল যুবকের সঙ্গে ওই এলাকার হকারদের দফায় দফায় পাল্টাপাল্টি ধাওয়া ও সংঘর্ষ হয়। একপর্যায়ে ওই যুবকদের মধ্যে সাব্বির হোসেন ও আশিকুর রহমানকে আগ্নেয়াস্ত্র থেকে ফাঁকা গুলিবর্ষণ করতে দেখা যায়। এর পরিপ্রেক্ষিতে গতকাল সংগঠন থেকে তাঁদের বহিষ্কার করে কেন্দ্রীয় ছাত্রলীগ।
আজ দুপুরে ঢাকা মহানগর গোয়েন্দা পুলিশের যুগ্ম কমিশনার আবদুল বাতেন এক সংবাদ ব্রিফিংয়ে জানান, অস্ত্র নিয়ন্ত্রণ আইনে ওই দুজনের বিরুদ্ধে শাহবাগ থানায় মামলাটি হয়েছে।
শাহবাগ থানার একজন পুলিশ কর্মকর্তা জানান, হত্যাচেষ্টার অভিযোগ মামলাটি হয়েছে। অস্ত্র উদ্ধার না হলে সাধারণত অস্ত্র নিয়ন্ত্রণ আইনে মামলা হয় না।
উচ্ছেদ নিয়ে সংঘর্ষ ও গুলিবর্ষণের ঘটনায় এর আগে গতকাল রাতে এক হকার বাদী হয়ে পল্টন থানায় মামলা করেন। মামলায় অজ্ঞাতনামা ১৫০ জনকে আসামি করা হয়।
আরও পড়ুন :
অস্ত্রধারী দুই নেতাকে বহিষ্কার করল ছাত্রলীগ
