
৬ মার্চ ঢাকার সেন্ট যোসেফ হায়ার সেকেন্ডারি স্কুলে অনুষ্ঠিত হবে দিনব্যাপী জাতীয় গণিত উৎসব ২০১৫ ও ত্রয়োদশ বাংলাদেশ গণিত অলিম্পিয়াড। ডাচ্-বাংলা ব্যাংক লিমিটেডের পৃষ্ঠপোষকতায় এবং প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি উৎসবের আয়োজন করেছে।২০০৫ সাল থেকে আমাদের শিক্ষার্থীরা আন্তর্জাতিক গণিত অলিম্পিয়াডে (আইএমও) অংশগ্রহণ শুরু করেছে। চলতি বছরের জুলাই মাসে থাইল্যান্ডে অনুষ্ঠেয় ৫৬তম আন্তর্জাতিক গণিত অলিম্পিয়াডের জন্য বাংলাদেশ গণিত দলের সদস্যদের নির্বাচনের লক্ষ্যে এ বছর সারা দেশের ২৪টি জেলা শহরে আঞ্চলিক গণিত উৎসব অনুষ্ঠিত হয়েছে। এই ২৪টি আঞ্চলিক গণিত উৎসবের বিজয়ীরা অংশ নেবে জাতীয় উৎসবে।শিক্ষার্থীদের সকাল আটটায় উৎসব প্রাঙ্গণে উপস্থিত থাকার জন্য অনুরোধ করেছে আয়োজক কমিটি। সবাইকে উৎসব প্রাঙ্গণে এসে নিজ অঞ্চলের বুথ থেকে নিবন্ধন সম্পন্ন করতে হবে। সকাল আটটা ৪৫ মিনিটে উদ্বোধনী পর্বের মাধ্যমে শুরু হবে এবারের জাতীয় গণিত উৎসব। সাড়ে নয়টায় শুরু হবে পরীক্ষা পর্ব। প্রাইমারি ও জুনিয়র ক্যাটাগরির পরীক্ষা ১ ঘণ্টা ৩০ মিনিট এবং সেকেন্ডারি ও হায়ার সেকেন্ডারি পরীক্ষার সময় ২ ঘণ্টা। পরীক্ষার হলে ক্যালকুলেটর ব্যবহার করা যাবে না। তবে কলম, পেনসিল, জ্যামিতি বক্স সঙ্গে আনতে হবে।
