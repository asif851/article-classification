
ময়মনসিংহের নান্দাইল উপজেলার গাঙ্গাইল গ্রামে গত সোমবার যৌতুকের টাকার জন্য স্ত্রী মনিরা খাতুনের ওপর আবদুর রাশিদ নৃশংস নির্যাতন চালিয়েছেন বলে অভিযোগ পাওয়া গেছে।গৃহবধূর পরিবারের সদস্যরা জানান, এক বছর আগে ওই গ্রামের মো. শামছুদ্দিনের ছেলে রাশিদের সঙ্গে একই উপজেলার ভাটি সাভার গ্রামের মনিরা খাতুনের বিয়ে হয়। বিয়ের পর থেকেই যৌতুক হিসেবে তিন লাখ টাকা বাবার বাড়ি থেকে এনে দেওয়ার জন্য প্রায়ই মনিরাকে স্বামী চাপ দিতেন ও বেধড়ক মারধর করতেন।গৃহবধূর এক চাচি বলেন, ‘মনিরা সাত মাসের অন্তঃসত্ত্বা থাকার পরও সোমবার রাতে হাত-পা বেঁধে তাকে আঘাত করে রাশিদ। নির্যাতনের কারণে মনিরার প্রচুর রক্তক্ষরণ হয়। এ অবস্থায়ও তাকে ঘরে আটকে রাখা হয়। পরে মনিরার শাশুড়ি ফিরোজা খাতুন তাকে নিয়ে উপজেলা স্বাস্থ্য কমপ্লেক্সে ভর্তি করেন।’ নান্দাইল উপজেলা স্বাস্থ্য কমপ্লেক্সের আরএমও তাজুল ইসলাম খান জানান, ওই গৃহবধূর অবস্থা গুরুতর। কয়েক দিন অতিবাহিত না হলে তাঁর প্রকৃত অবস্থা সম্পর্কে কিছু বলা যাচ্ছে না।কথা বলতে রাশিদের বাড়িতে গিয়েও তাঁকে পাওয়া যায়নি। ওসি খন্দকার জাহিদুল ইসলাম জানান, গৃহবধূর পক্ষে থানায় অভিযোগ দেওয়া হলে পুলিশ গুরুত্ব দিয়ে বিষয়টি দেখবে।
 
