
ভোলার তজুমদ্দিন উপজেলায় মেঘনা নদীতে গত বুধবার রাতে ২ কেজি ৮০০ গ্রাম ওজনের একটি ইলিশ ধরা পড়েছে। মাছটি আজ বৃহস্পতিবার ঢাকায় এক আড়তে বিক্রির জন্য পাঠানো হয়েছে।
তজুমদ্দিন মেঘনার বাসনভাঙার চরসংলগ্ন জলসীমানায় জাল ফেলে ইলিশটি শিকার করেন ভোলার সদর উপজেলার ব্যাংকের হাট এলাকার মৎস্যজীবী জসিম উদ্দিন। তিনি মাছটি তজুমদ্দিন উপজেলার শশীগঞ্জ স্লুইসগেট মৎস্যঘাটের আড়তে বিক্রি করতে আসেন। সেখানে উন্মুক্ত ডাকে ৪ হাজার ৯০০ টাকায় মাছটি কিনে নেন মৎস্য আড়তদার মো. কুট্টি মিয়া (৩৪)।
কুট্টি মিয়ার আড়তের ব্যবস্থাপক জাহাঙ্গীর আলম বলেন, গত ১০ বছরে তিনি এত বড় ইলিশ এ ঘাটে উঠতে দেখেননি। বেশি দামের আশায় মাছটি আজ বৃহস্পতিবার ঢাকা পাঠানো হয়েছে।
স্লুইসগেট মাছঘাটের মৎস্য ব্যবসায়ী রফিক সাদী বলেন, সম্প্রতি জালে কম ইলিশ ধরা পড়ছে। এগুলোর ওজন ৫০০ থেকে ৮০০ গ্রাম।
ভোলা মৎস্য অধিদপ্তরের জ্যেষ্ঠ কর্মকর্তা মো. আসাদুজ্জামান বলেন, ২ কেজি ৮০০ গ্রাম ওজনের ওই ইলিশটির বয়স কমপক্ষে পাঁচ থেকে ছয় বছর। জাটকা সংরক্ষণ অভিযান সফল হওয়ায় বড় ইলিশ পাওয়া যাচ্ছে। তিনি বলেন, ভোলার মেঘনা তেঁতুলিয়া নদীতে বর্তমানে প্রতিদিন ৩০০ থেকে ৩৫০ মেট্রিক টন ইলিশ আহরণ হচ্ছে। অধিকাংশ ইলিশের আকার মাঝারি। তবে তিন থেকে চার ভাগ ইলিশের ওজন এক কেজির ওপর।
