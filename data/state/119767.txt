
শিক্ষা ব্যবস্থা জাতীয়করণসহ ১১ দফা দাবিতে এবার অবিরাম ধর্মঘটে যাচ্ছেন মুক্তিযুদ্ধের চেতনা ও আদর্শে বিশ্বাসী এমপিও-ভুক্ত নয়টি শিক্ষক-কর্মচারী সংগঠনের মোর্চা শিক্ষক-কর্মচারী সংগ্রাম কমিটি। আগামী ২২ জানুয়ারি থেকে স্কুল-কলেজ ও কারিগরি শিক্ষাপ্রতিষ্ঠানে এই ধর্মঘট শুরু হবে। তার আগে প্রধানমন্ত্রীসহ সরকারের বিভিন্ন মন্ত্রীর কাছে স্মারকলিপি দেওয়া হবে।
আজ রোববার বেলা ১১টার দিকে জাতীয় প্রেসক্লাবের সামনে এক সংবাদ সম্মেলনে এই কর্মসূচি ঘোষণা করেন কমিটির সমন্বয়কারী অধ্যক্ষ আসাদুল হক। এ সময় মোর্চার অন্তর্ভুক্ত সংগঠনের নেতারা উপস্থিত ছিলেন।
লিখিত বক্তব্যে আসাদুল হক বলেন, এই দাবিতে তাঁরা এর আগে শিক্ষামন্ত্রী ও অর্থমন্ত্রী বরাবর স্মারকলিপি প্রদান, মানববন্ধন, বিক্ষোভ মিছিল, প্রতীকী অনশন এবং ঢাকায় সমাবেশসহ বেশ কিছু কর্মসূচি পালন করেছেন। কিন্তু সংশ্লিষ্ট কর্তৃপক্ষ এ ব্যাপারে কোনো পদক্ষেপ গ্রহণ করেনি। এ কারণে তাঁরা এ কর্মসূচি ঘোষণা করেছেন।
সংবাদ সম্মেলনে জানানো হয়, ২২ জানুয়ারি থেকে অবিরাম ধর্মঘটের আগে ৯ জানুয়ারি সব উপজেলা সদরে মানববন্ধন ও বিক্ষোভ মিছিল করা হবে। একই দিনে উপজেলা নির্বাহী কর্মকর্তার মাধ্যমে প্রধানমন্ত্রী বরাবর স্মারকলিপি দেওয়া হবে। ১৪ জানুয়ারি জেলা সদরে মানববন্ধন ও বিক্ষোভ মিছিল শেষে জেলা প্রশাসকের মাধ্যমে প্রধানমন্ত্রী, অর্থমন্ত্রী ও শিক্ষামন্ত্রী বরাবর স্মারকলিপি দেওয়া হবে। এদিন কেন্দ্রীয়ভাবে জাতীয় প্রেসক্লাবের সামনে একই কর্মসূচি শেষে ঢাকা বিভাগীয় কমিশনারের মাধ্যমে স্মারকলিপি দেওয়া হবে। এ ছাড়া ২১ থেকে ২৭ জানুয়ারি পর্যন্ত সংসদ সদস্যসহ বিভিন্ন পর্যায়ের ব্যক্তিদের সঙ্গে মতবিনিময় করা হবে।
