
গোপনীয়তা রক্ষা করে সরকারি কর্মকর্তা-কর্মচারী নিজেদের মধ্যে যোগাযোগ ও ফাইল আদান-প্রদানে দেশীয় ম্যাসেজিং অ্যাপ্লিকেশন (অ্যাপ) ‘আলাপন’ উদ্বোধন করেছেন প্রধানমন্ত্রী শেখ হাসিনা।
কর্মকর্তাদের সার্বক্ষণিক যোগাযোগের মাধ্যমে সরকারি সেবার মান বাড়াতে সরকার এই অ্যাপ চালু করছে সরকার।আজ সোমবার সচিবালয়ে মন্ত্রিসভার বৈঠকের আগে এই অ্যাপ উদ্বোধন করেন প্রধানমন্ত্রী।
অ্যাপটি উদ্বোধনের সময় জানানো হয়, এখন থেকে এই অ্যাপ ব্যবহার করে সহজেই সরকারের নানা নির্দেশনা প্রত্যন্ত এলাকার কর্মীদের কাছে পৌঁছে দেওয়া যাবে। কথা বলার পাশাপাশি আলাপন অ্যাপে বার্তা আদান-প্রদানসহ ইনস্ট্যান্ট ম্যাসেজিং এবং নথি আদান–প্রদানের সুযোগও পাবেন তাঁরা। সেই সঙ্গে সরকারি কর্মকর্তাদের অবস্থানও জানা যাবে এই অ্যাপের মাধ্যমে।
তথ্য ও যোগাযোগপ্রযুক্তি মন্ত্রণালয়ের অধীনে বাংলাদেশ কম্পিউটার কাউন্সিলের ন্যাশনাল আইসিটি ইনফ্রা-নেটওয়ার্ক ফর বাংলাদেশ গভর্নমেন্ট ফেজ-২–এর (ইনফো-সরকার) উদ্যোগ আলাপন অ্যাপ বাস্তবায়ন করেছে বাংলাদেশি বহুজাতিক প্রযুক্তি প্রতিষ্ঠান রিভ সিস্টেমস।
চলতি বছরের গত জুনে এক অনুষ্ঠানে এই অ্যাপ বিষয়ে তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ বলেছিলেন, ‘আলাপন’ নামে বাংলাদেশের নিজস্ব একটি ইনস্ট্যান্ট মেসেজিং ও ভিওআইপি অ্যাপ চালু করা হবে। দেশের সরকারি কর্মকর্তা-কর্মচারীরা খুব সহজেই এই অ্যাপের মাধ্যমে তাঁদের দাপ্তরিক কাজগুলো করতে পারবেন। ভাইবার, হোয়াটসঅ্যাপের মতো একটি অ্যাপ তৈরির উদ্যোগ নিয়েছে আইসিটি বিভাগ।
আর এরই ধারাবাহিকতায় দেশীয় মেসেজিং অ্যাপ ‘আলাপন’ উদ্বোধন। শুধু সরকারি কর্মকর্তাদের জন্যই উন্মুক্ত এই অ্যাপটি মোবাইল ফোনের অ্যাপ স্টোরে ‘Alapon’ লিখে সার্চ দিলেই পাওয়া যাবে।
সরকারি কর্মকর্তারা নিজের জাতীয় পরিচয়পত্রের নম্বর ও পে-স্কেলে ব্যবহৃত মোবাইল নম্বর দিয়ে বিনা মূল্যে অ্যাপটি ডাউনলোড করতে পারবেন।আলাপন অ্যাপের অ্যাডভান্সড সার্চ অপশনে গিয়ে যেকোনো মন্ত্রণালয় ও বিভাগের আওতাধীন যেকোনো কর্মকর্তার মোবাইল নম্বরও সংগ্রহ করা যাবে।এ ধরনের অন্যান্য অ্যাপের চেয়ে আলাপনে কম ব্যান্ডউইটথ, কম চার্জ ও কম স্পেসের প্রয়োজন হবে। আলাপন অ্যাপ ব্যবহারে ইন্টারনেট সংযোগ ছাড়া অন্য কোনো খরচ না হওয়ায় সরকারের অর্থও সাশ্রয় হবে এতে।
