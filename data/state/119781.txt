
রাজধানীর উইলস লিটল ফ্লাওয়ার স্কুলের শিক্ষার্থী সুরাইয়া আক্তার রিশা হত্যা মামলার একমাত্র আসামির বিরুদ্ধে বিচারকাজ শুরু করেছেন আদালত। আগামী ৮ মে মামলার সাক্ষ্য গ্রহণের তারিখ ধার্য করা হয়েছে। আজ সোমবার ঢাকার অষ্টম অতিরিক্ত মহানগর দায়রা জজ মো. আবুল কাশেম এই দিন ধার্য করেন।
এর আগে মামলার একমাত্র আসামি ওবায়দুল খানকে আদালতে হাজির করা হয়। অভিযোগ গঠনের সময় নিজেকে তিনি নির্দোষ দাবি করে আদালতের কাছে ন্যায়বিচার চান।
রিশার মা তানিয়া হোসেন আজ আদালতে হাজির ছিলেন। পরে তিনি প্রথম আলোকে বলেন, তিনি দ্রুত এই মামলার নিষ্পত্তি চান এবং আসামির দৃষ্টান্তমূলক শাস্তি চান।
গত ২৪ আগস্ট ওবায়দুল খানের ছুরিকাঘাতে গুরুতর আহত হয় রিশা। ঢাকা মেডিকেল কলেজ হাসপাতালে চিকিৎসাধীন অবস্থায় ২৮ আগস্ট তার মৃত্যু হয়। রিশা অষ্টম শ্রেণির ছাত্রী ছিল।
প্রত্যক্ষদর্শী ব্যক্তিরা জানান, ২৪ আগস্ট দুপুর সাড়ে ১২টার দিকে পরীক্ষা শেষে স্কুল থেকে বেরিয়ে রিশা রাস্তার ওপারে যাওয়ার জন্য পদচারী-সেতুতে ওঠে। সেতুর মাঝামাঝি পৌঁছালে ওবায়দুল তাকে ছুরিকাঘাত করে পালিয়ে যান। রিশার চিৎকারে স্কুলের শিক্ষার্থীরা ও কয়েকজন অভিভাবক ছুটে আসেন। এরপর তাকে রক্তাক্ত অবস্থায় ঢাকা মেডিকেল কলেজ হাসপাতালে ভর্তি করা হয়।
ঘটনার দিন হাসপাতালে রিশার মা জানিয়েছিলেন, তিনি ও তাঁর মেয়ে ইস্টার্ন মল্লিকা মার্কেটের একটি দরজির দোকান থেকে সালোয়ার-কামিজ বানাতেন। যোগাযোগের জন্য তাঁর মুঠোফোন নম্বর রেখেছিলেন ওই দোকানের কর্মচারীরা। ওই নম্বরে ফোন করে দোকানের কর্মচারী ওবায়দুল তাঁর মেয়েকে উত্ত্যক্ত করতেন। বিষয়টি জানতে পেরে তিনি মুঠোফোন নম্বরটি বন্ধ করে দেন। এরপর থেকে তাঁর মেয়েকে ওবায়দুল স্কুলের সামনে উত্ত্যক্ত করতেন।
