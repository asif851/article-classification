
চুয়াডাঙ্গা সীমান্তে ভারতীয় সীমান্তরক্ষী বাহিনীর (বিএসএফ) নির্যাতনে বকুল মণ্ডল (৩০) নামের এক বাংলাদেশি গরু ব্যবসায়ীর মৃত্যু হয়েছে। এ ছাড়া বিএসএফ নওগাঁর পোরশা সীমান্ত থেকে দুই বাংলাদেশি গরু ব্যবসায়ীকে ধরে নিয়ে গেছে। আজ শনিবার ভোরে এ ঘটনা ঘটে।
চুয়াডাঙ্গা সীমান্তে বিএসএফের নির্যাতনে বাংলাদেশি গরু ব্যবসায়ী বকুল মণ্ডলের মৃত্যু হয়েছে বলে অভিযোগ পাওয়া গেছে। আজ শনিবার সকালে জেলার দামুড়হুদা উপজেলার ঠাকুরপুর সীমান্তে এ ঘটনা ঘটে। নিহত বকুল মণ্ডল দামুড়হুদা উপজেলার কুড়ুলগাছি ইউনিয়নের ফুলবাড়ী গ্রামের মৃত সদর উদ্দিন মণ্ডলের ছেলে।
বর্ডার গার্ড বাংলাদেশ (বিজিবি) ও স্থানীয় একাধিক সূত্রে জানা গেছে, আজ শনিবার ভোর পাঁচটার দিকে বকুল মণ্ডলসহ কয়েকজন গরু ব্যবসায়ী ঠাকুরপুর সীমান্তের ৮৮ নম্বর প্রধান খুঁটির (মেইন পিলার) পাশ দিয়ে ভারতে প্রবেশ করেন। ওই সময় ভারত সীমান্তে বিএসএফের মালুয়াপাড়া ক্যাম্পের কর্তব্যরত সদস্যরা গরু ব্যবসায়ীদের ধাওয়া করেন। ধাওয়া খেয়ে অন্যরা পালিয়ে আসতে সক্ষম হলেও বকুল মণ্ডল বিএসএফের হাতে ধরা পড়েন। এরপর তাঁকে পিটিয়ে বাংলাদেশের অভ্যন্তরে ফেলে রেখে যায়। বকুলের স্বজনেরা তাঁকে উদ্ধার করে চুয়াডাঙ্গা শহরের নারদিতা ক্লিনিকে নিয়ে গেলে ক্লিনিক কর্তৃপক্ষ তাঁকে দ্রুত সদর হাসপাতালে নিতে বলে। সদর হাসপাতালে নেওয়ার পথে বকুল মণ্ডলের মৃত্যু হয়।
বিজিবি ব্যাটালিয়ন-৬ চুয়াডাঙ্গার উপপরিচালক মোহাম্মদ আমির মজিদ ঘটনার সত্যতা নিশ্চিত করেছেন।
এদিকে নওগাঁর পোরশা সীমান্ত থেকে দুই বাংলাদেশি গরু ব্যবসায়ীকে ধরে নিয়ে গেছে বিএসএফ। আজ শনিবার ভোরে পোরশার নিতপুর সীমান্ত এলাকা থেকে তাঁদের ধরে নিয়ে যাওয়া হয়।
তাঁরা হলেন জেলার পোরশা উপজেলার নিতপুর ইউনিয়নের বিষ্ণুপুর গ্রামের খোশ মোহাম্মদের ছেলে নাইমুল হক (৩৮) ও ইসলামপুর গ্রামের মৃত মহুবুর রহমানের ছেলে জিয়াউর রহমান (২৫)।
বিজিবি ও স্থানীয় সূত্রে জানা যায়, গতকাল শুক্রবার রাতে নাইমুল, জিয়াউরসহ ছয়-সাতজন গরু ব্যবসায়ী গরু আনতে নিতপুর সীমান্ত এলাকা দিয়ে ভারতে যান। আজ ভোর চারটার দিকে নিতপুর সীমান্তের ২৩১ নম্বর মেইন পিলারের ২ নম্বর সাব-পিলার সীমান্ত এলাকা দিয়ে তাঁরা গরু নিয়ে বাংলাদেশে আসছিলেন। এ সময় দক্ষিণ দিনাজপুর ক্যাদারীপাড়া বিএসএফ ক্যাম্পের সদস্যরা তাঁদের ধাওয়া করেন। এ সময় অন্যরা পালিয়ে আসতে সক্ষম হলেও নাইমুল ও জিয়াউর বিএসএফের হাতে ধরা পড়েন। আটক ওই দুই ব্যক্তিকে ভারতের দক্ষিণ দিনাজপুর দাল্লা থানার পুলিশের কাছে হস্তান্তর করা হয়েছে।
বিজিবির ১৪ ব্যাটালিয়নের অধিনায়ক লে. কর্নেল মোহাম্মদ আলী রেজা ঘটনার সত্যতা নিশ্চিত করে বলেন, বিএসএফের হাতে আটক ওই দুই ব্যক্তি অবৈধভাবে ভারতের অভ্যন্তরে ঢুকেছিলেন। আজ ভোরে গরু নিয়ে বাংলাদেশে ফেরার সময় তাঁরা ভারতের ক্যাদারীপাড়া বিএসএফ ক্যাম্পের সদস্যদের হাতে ধরা পড়েন। আটক ব্যক্তিদের ফেরত চেয়ে বিজিবির পক্ষ থেকে বিএসএফ পর্যায়ে পতাকা বৈঠকের জন্য আহ্বান জানানো হয়েছে। কিন্তু এখনো বিএসএফের পক্ষ থেকে কোনো সাড়া পাওয়া যায়নি।
