
বিএনপির চেয়ারপারসন খালেদা জিয়া কাল বৃহস্পতিবার রাতে দলের নতুন স্থায়ী কমিটির বৈঠক ডেকেছেন। আগামী শনিবার রাতে ২০-দলীয় জোটের শীর্ষ নেতাদের সঙ্গে বৈঠক করবেন খালেদা জিয়া।আজ বুধবার বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে এসব তথ্য জানান।শায়রুল কবির খান বলেন, দুটি বৈঠকই বিএনপির চেয়ারপারসনের গুলশানের রাজনৈতিক কার্যালয়ে হবে।সম্মেলনের সাড়ে চার মাস পর গত ৬ আগস্ট ‘ঢাউস’ আকারের ‘পূর্ণাঙ্গ’ কমিটি ঘোষণা করে বিএনপি। বিএনপি তাদের কমিটিকে ‘পূর্ণাঙ্গ’ বললেও দলের সর্বোচ্চ নীতিনির্ধারণী পর্ষদ স্থায়ী কমিটি অপূর্ণাঙ্গ রয়ে গেছে। ১৯ সদস্যের এই কমিটির ১৭ জনের নাম প্রকাশ করা হয়েছে। দুটি পদ এখনো খালি।স্থায়ী কমিটিতে পদ না পেয়ে বিএনপির জ্যেষ্ঠ নেতাদের মধ্যে অনেকেই হতাশ। হতাশা প্রকাশে কেউ কেউ রাখ-ঢাক করেননি। এর পাশাপাশি দলটির জাতীয় নির্বাহী কমিটিতে জ্যেষ্ঠতা লঙ্ঘন এবং যথাযথ মূল্যায়ন হয়নি—অভিযোগ করে অনেক নেতাই ক্ষুব্ধ। এর মধ্যে কালই প্রথম দলের নতুন স্থায়ী কমিটির বৈঠক হচ্ছে।দলীয় সূত্র জানিয়েছে, নেতাদের ক্ষোভ ও অসন্তোষের বিষয়টি স্থায়ী কমিটির বৈঠকে উঠতে পারে।
অন্যদিকে ২০-দলীয় জোটের শীর্ষ নেতাদের সঙ্গে খালেদা জিয়ার বৈঠকে দেশের বিদ্যমান পরিস্থিতি আলোচিত হতে পারে।
আরও পড়ুন: বিএনপির ‘ঢাউস’ কমিটি, তবু রাগ-ক্ষোভ
