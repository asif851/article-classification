
প্রধানমন্ত্রী শেখ হাসিনা সিম নিবন্ধন প্রক্রিয়া নিয়ে চলমান গুজব বন্ধ করতে তাঁর নিজের সিম বায়োমেট্রিক (আঙুলের ছাপ) পদ্ধতিতে পুনর্নিবন্ধন করবেন। ডাক ও টেলিযোগাযোগ প্রতিমন্ত্রী তারানা হালিম আজ সোমবার সচিবালয়ে মন্ত্রিসভার বৈঠক শেষে সাংবাদিকদের এ কথা জানান। তিনি বলেন, প্রধানমন্ত্রী দেশের জনগণকে আশ্বস্ত করতে নিজের সিম ৩০ এপ্রিলের মধ্যে বায়োমেট্রিক পদ্ধতিতে ভেরিফিকেশন করবেন।আঙুলের ছাপ সংরক্ষণকারীদের সম্পর্কে ভিত্তিহীন অপপ্রচার ও গুজব ছড়ানো হচ্ছে—উল্লেখ করে প্রতিমন্ত্রী বলেন, ‘আমরা জনগণের স্বার্থ সংরক্ষণের জন্য, জঙ্গিবাদ, ভিওআইপির অবৈধ ব্যবহার এবং ক্ষতিকারক কাজগুলো বন্ধ করতে বায়োমেট্রিক পদ্ধতিতে সেলুলার ফোনের সিম নিবন্ধন করছি।’ তিনি বলেন, বিষয়টি আজকের মন্ত্রিসভার বৈঠকে আলোচনা করা হয়। বায়োমেট্রিক পদ্ধতির মাধ্যমে সিম কার্ড নিবন্ধনের সময় তথ্য নিয়ে অপব্যবহার সম্পর্কে ভয় পেতে হবে না বলে মন্ত্রিসভায় জনগণের প্রতি আশ্বাস দেওয়া হয়।প্রকৃত মালিকানায় সেলুলার ফোনের ব্যবহারকারী নিশ্চিত করার জন্য বায়োমেট্রিকে সিম নিবন্ধনের সময় ৩০ এপ্রিল শেষ হওয়ার কথা রয়েছে। এ ব্যাপারে এক প্রশ্নের জবাবে প্রতিমন্ত্রী বলেন, এই সময়ের মধ্যে যাঁরা ভেরিফিকেশন করতে পারবেন না, তাঁদের সিমগুলো সাময়িক বন্ধ রেখে বার্তা পৌঁছে দেওয়া হবে। তবে পরে তাঁরা সিমগুলো ভেরিফিকেশন করে নিতে পারবেন। তিনি নিবন্ধনের জন্য আর কোনো সময়সীমার কথা উল্লেখ করেননি।
তারানা হালিম বলেন, সিম পুনর্নিবন্ধন আরও সহজ করতে দেশে নয় হাজারের বেশি ডাকঘরে বুথ বসিয়ে সিম নিবন্ধনের জন্য অপারেটরদের নির্দেশ দেওয়া হয়েছে। তারা এক সপ্তাহের মধ্যে কার্যক্রম শুরু করবে।
