
ইন্টারনেটভিত্তিক ব্লু  হোয়েলসহ এ–জাতীয় মরণখেলার গেটওয়ে লিংক ছয় মাসের জন্য বন্ধের নির্দেশ দিয়েছেন হাইকোর্ট। একই সঙ্গে দেশের মুঠোফোন অপারেটরদের রাত্রিকালীন বিশেষ ইন্টারনেট অফারও ছয় মাসের জন্য বন্ধের নির্দেশ দেওয়া হয়েছে।
বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে আজ সোমবার রুলসহ এ আদেশ দেন। সুপ্রিম কোর্টের তিন আইনজীবী গতকাল রোববার রিট আবেদনটি করেন, যা আজ শুনানির জন্য ওঠে।
‘ব্লু  হোয়েল গেমে আসক্তি, এক কিশোরীর মৃত্যু’ ও এ নিয়ে গণমাধ্যমে প্রকাশিত সংবাদের প্রেক্ষাপটে প্রয়োজনীয় পদক্ষেপ নেওয়ার নির্দেশনা চেয়ে রিটটি করা হয়। আদালতে রিটের পক্ষে শুনানি করেন আইনজীবী হুমায়ূন কবির পল্লব। রাষ্ট্রপক্ষে শুনানি করেন ডেপুটি অ্যাটর্নি জেনারেল মোতাহার হোসেন সাজু। একই সঙ্গে আদালত ব্লু হোয়েলসহ ইন্টারনেটভিত্তিক মরণখেলায় শিকার বা আসক্ত ব্যক্তিদের শনাক্ত করতে ও প্রয়োজনে কাউন্সেলিং দিতে অভিজ্ঞতাসম্পন্নদের নিয়ে একটি কমিটি গঠন করতে বলেছেন।
ডাক ও টেলিযোগাযোগ মন্ত্রণালয়, বাংলাদেশ টেলিযোগাযোগ নিয়ন্ত্রণ কমিশন (বিটিআরসি) এবং তথ্য ও যোগাযোগ প্রযুক্তি মন্ত্রণালয়কে নির্দেশ দেওয়া হয়েছে। আদালত কয়েকটি বিষয়ে রুল দিয়েছেন। এর মধ্যে ব্লু  হোয়েলসহ এ–জাতীয় ইন্টারনেট ভিত্তিক মরণখেলার গেটওয়ে লিংক বন্ধের কেন নির্দেশ দেওয়া হবে না, তা জানতে চাওয়া হয়েছে।
টেলিযোগাযোগ সচিব, বিটিআরসি, স্বরাষ্ট্রসচিব, শিক্ষাসচিব, সমাজকল্যাণ সচিব, স্বাস্থ্যসচিব, যোগাযোগ ও প্রযুক্তিসচিব, আইনসচিব, পুলিশের মহাপরিদর্শক, মুঠোফোন অপারেটরসহ ১৬ বিবাদীকে চার সপ্তাহের মধ্যে রুলের জবাব দিতে বলা হয়েছে।
