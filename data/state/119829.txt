
লক্ষ্মীপুর সদর উপজেলার দত্তপাড়া গ্রামে পুলিশ-সন্ত্রাসী বন্দুকযুদ্ধের ঘটনায় দুটি মামলা করেছে পুলিশ। ওই ঘটনায় বাহিনীর প্রধান জসিম উদ্দিন নিহত ও দুই সন্ত্রাসী গুলিবিদ্ধসহ ছয়জন পুলিশ সদস্য আহত হন।গতকাল মঙ্গলবার সন্ধ্যায় গোয়েন্দা (ডিবি) পুলিশের উপপরিদর্শক সামছুল আরেফিন চন্দ্রগঞ্জ থানায় মামলা দুটি করেন। এতে সন্ত্রাসী বেলজিয়াম সুমন, দেলোয়ার হোসেন, ইছমাইল হোসেন, রাব্বি ও দিদার হোসেনসহ ছয়জনের নাম উল্লেখ করে অজ্ঞাতপরিচয় আরও নয়জনকে আসামি করা হয়েছে।বন্দুকযুদ্ধে গুলিবিদ্ধ বেলজিয়াম সুমন ও দেলোয়ার হোসেনকে দুই মামলায় গ্রেপ্তার দেখানো হয়েছে। সোমবার রাতে পুলিশের তালিকাভুক্ত সন্ত্রাসী ও প্রায় ৩০ মামলার আসামি বাহিনী-প্রধান জসিম বাহিনীর সন্ত্রাসীদের সঙ্গে পুলিশের বন্দুকযুদ্ধ হয়। এতে জসিম উদ্দিন, দেলোয়ার হোসেন ও বেলজিয়াম সুমন গুলিবিদ্ধ হয়ে গুরুতর আহত হয়। তাদের সদর হাসপাতালে নেওয়া হলে কর্তব্যরত চিকিৎসক জসিম উদ্দিনকে মৃত ঘোষণা করেন।
