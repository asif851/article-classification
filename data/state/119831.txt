

২৪ ঘণ্টার মধ্যে ঢাকা শহরে কোরবানির পশুর বর্জ্য অপসারণের ঘোষণা দিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। এই কার্যক্রম পরিচালনায় সংশ্লিষ্ট সব বিভাগের কর্মকর্তা-কর্মচারীদের ছুটি বাতিল করা হয়েছে।
আজ মঙ্গলবার দুপুরে ডিএসসিসির নগর ভবনে ‘কোরবানির পশুর বর্জ্য ব্যবস্থাপনা’ শীর্ষক এক সংবাদ সম্মেলনে তিনি এ ঘোষণা দেন। ঢাকা উত্তর সিটি করপোরেশনের (ডিএনসিসি) মেয়র আনিসুল হক লন্ডনে চিকিৎসাধীন থাকায় ডিএসসিসি ও ডিএনসিসি যৌথভাবে এই সংবাদ সম্মেলনের আয়োজন করে।
সাঈদ খোকন বলেন, এবার ঢাকা শহরে কমবেশি ৪ লাখ ৭৫ হাজার পশু কোরবানি হবে। এসব পশু জবাই করতে দুই সিটি করপোরেশনের ১ হাজার ১৭৪টি স্থান নির্ধারণ করা হয়েছে। এই কোরবানির পশু থেকে প্রায় ২৫ হাজার টন বর্জ্য হবে। তাই বর্জ্য ব্যবস্থাপনার জন্য দক্ষিণ সিটিতে চটের ২ লাখ ৫০ হাজার ব্যাগ ও উত্তর সিটিতে ৪ লাখ ৫৫ হাজার পলিব্যাগ নাগরিকদের মাঝে বিতরণ করা হচ্ছে। এ ছাড়া কোরবানির স্থান পানি দিয়ে পরিষ্কারের পর পর্যাপ্ত স্যাভলন ও ব্লিচিং পাউডার ছিটানোর ব্যবস্থা করা হয়েছে।
ডিএসসিসির মেয়র বলেন, গত দুই বছর নির্ধারিত সময়ের মধ্যে (৪৮ ঘণ্টা) আমরা কোরবানির বর্জ্য অপসারণে সক্ষম হয়েছি। এবার ঈদের দিন দুপুর দুইটা থেকে পরদিন দুইটার মধ্যে দুই সিটি করপোরেশনের বর্জ্য অপসারণ করা হবে। এই কার্যক্রম পরিচালনা করতে প্রায় ১৭ হাজার পরিচ্ছন্নতা কর্মী কাজ করবেন। তারপরও কোনো স্থানে পশুর বর্জ্য পড়ে থাকলে দক্ষিণ সিটি করপোরেশনের হট লাইন ০৯৬১১০০০৯৯৯ ও উত্তর সিটি করপোরেশনের বর্জ্য অপসারণে কন্ট্রোল রুম খোলা হয়েছে। ৯৮৩০৯৩৬ নম্বরে ফোন করে এ বিষয়ে সহায়তা পাওয়া যাবে। সংবাদ সম্মেলনে ডিএসসিসির প্রধান নির্বাহী কর্মকর্তা খান মোহাম্মদ বিলাল, ডিএনসিসির প্রধান নির্বাহী কর্মকর্তা মেসবাহুল ইসলাম প্রমুখ উপস্থিত ছিলেন।
