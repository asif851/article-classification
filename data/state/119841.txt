
আন্তর্জাতিক ফ্রিল্যান্সিং বাজারে কাজের উপযোগী ও দক্ষ করে তোলার লক্ষ্যে বাংলাদেশি তরুণদের প্রশিক্ষণের জন্য ৪০ হাজার মার্কিন ডলার তহবিল সংগ্রহের প্রচারণা গতকাল রোববার থেকে শুরু হয়েছে। পরীক্ষামূলক এই কর্মসূচির নাম দেওয়া হয়েছে ‘দক্ষতার মাধ্যমে যুব কর্মসংস্থান (ইয়েস)’।মূলত আন্তর্জাতিক ফ্রিল্যান্স আইটি মার্কেটপ্লেসে স্বাবলম্বী হিসেবে কাজ করার উপযোগী টেকনিক্যাল কোডিং ও যোগাযোগ দক্ষতা বৃদ্ধির লক্ষ্যে বাংলাদেশি তরুণদের প্রশিক্ষণ দেওয়া হবে এ কর্মসূচির আওতায়। জাতিসংঘ উন্নয়ন কর্মসূচি (ইউএনডিপি), বাংলাদেশ এবং কোডারসট্রাস্টের যৌথ উদ্যোগে স্ট্যান্ডার্ড চার্টার্ড ব্যাংক, বাংলাদেশ এবং ‘বেটার শেল্টারে’র পৃষ্ঠপোষকতায় এ বিশেষ কর্মসূচি শুরু হয়েছে। ইউএনডিপির শুভেচ্ছাদূত, বাংলাদেশ জাতীয় ক্রিকেট দলের অধিনায়ক মাশরাফি বিন মুর্তজা এই তহবিল সংগ্রহের প্রচারণায় সরাসরি সম্পৃক্ত থাকবেন। প্রকল্পটির প্রথম পর্ব শুরু করতে প্রচারাভিযানে সহায়তার জন্য আগ্রহী নাগরিক ও ব্যবসায়ীদের কাছে আবেদন জানানো হয়েছে। বিস্তারিত জানতে প্রচারাভিযানের অফিশিয়াল ফেসবুক পেজ https://www.facebook.com/YouthEmploymentthroughSkills/ ভিজিট করার আহ্বান জানানো হয়েছে। বিজ্ঞপ্তি।
