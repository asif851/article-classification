
কক্সবাজারের পেকুয়া উপজেলার টৈটং ইউনিয়নের চৌকিদারপাড়া এলাকায় গত মঙ্গলবার গভীর রাতে এক প্রবাসীর বাড়িতে দুর্ধর্ষ ডাকাতির ঘটনা ঘটেছে। এ সময় ডাকাতদের হামলা ও গুলিতে নারীসহ ছয়জন আহত হয়েছেন। ডাকাতেরা ওই বাড়ি থেকে স্বর্ণালংকার, টাকাপয়সা ও মুঠোফোনসহ কয়েক লাখ টাকার মালামাল লুট করেছে।আহত ব্যক্তিরা হলেন মেহেরাজ খাতুন, বদিউল আলম, নবী হোছেন, জেসমিন আক্তার, জসীম উদ্দিন ও নুরুল আলম। তাঁদের মধ্যে জেসমিন আকতারকে চট্টগ্রাম মেডিকেল কলেজ হাসপাতালে ভর্তি করা হয়েছে।বাড়ির মালিক প্রবাসী মোহছেন আলী জানান, ১২-১৪ জন সশস্ত্র ডাকাত তাঁর বাড়িতে মঙ্গলবার রাত দুইটার দিকে হানা দেয়। ঘরের আলমিরা ভেঙে ডাকাতেরা ১০ ভরি সোনা, নগদ টাকা, তিনটি মুঠোফোন লুট করে। ডাকাতির খবর পেয়ে গ্রামের লোকজন এগিয়ে এলে তাঁদের ওপর এলোপাতাড়ি গুলি ছুড়ে ডাকাতেরা।টৈটং ইউনিয়ন পরিষদের (ইউপি) চেয়ারম্যান জেড এম মোসলেম উদ্দিন জানান, ডাকাতের গুলিতে ছয়জন আহত হয়েছেন। তাঁদের বিভিন্ন হাসপাতালে চিকিৎসা দেওয়া হয়েছে।পেকুয়া থানার পুলিশ ঘটনাস্থল পরিদর্শন করেছেন। থানার উপপরিদর্শক (এসআই) বিমল কান্তি দেব জানান, ডাকাতের গুলিতে দুজন আহত হয়েছেন।
