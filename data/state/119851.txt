
রাজধানী মিরপুরের পল্লবীর একটি বাড়ি থেকে আটটি তাজা বোমা ও বোমা তৈরির বিপুল পরিমাণ সরঞ্জামসহ দুজনকে আটক করেছে পুলিশ।
আটক হওয়া ব্যক্তিরা হলেন মো. স্বপন খান (২৪) ও রাজীব হাসান (২৬)। তাঁরা বিএনপি ও যুবদলের কর্মী বলে দাবি করেছে পুলিশ।
পুলিশের মিরপুর বিভাগের উপকমিশনার ইমতিয়াজ আহমেদ প্রথম আলো ডটকমের কাছে দাবি করেন, গোয়েন্দা তথ্যের ভিত্তিতে পল্লবী থানা পুলিশ আজ বুধবার ভোরে পল্লবীর ই-ব্লকের ৭ নম্বর লেনের ২ নম্বর বাড়িতে অভিযান চালায়। সেখান থেকে বোমা তৈরির বিপুল পরিমাণ সরঞ্জামসহ আটটি তাজা বোমা উদ্ধার করা হয়। বোমা তৈরির এসব সরঞ্জাম দিয়ে শতাধিক বোমা তৈরি করা সম্ভব বলে ধারণা করছে পুলিশ।
পুলিশের পল্লবী জোনের সহকারী কমিশনার কামাল হোসেন দাবি করেন, আটক হওয়া রাজীব যুবদল ও স্বপন বিএনপির রাজনীতি করেন। তাঁদের বিরুদ্ধে আইনগত পদক্ষেপ নেওয়া হচ্ছে।
