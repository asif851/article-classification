
বোমার আঘাতে গুরুতর আহত এসএসসি পরীক্ষার্থী মিনহাজুল ইসলাম অনিককে উন্নত চিকিৎসার জন্য আগামীকাল বৃহস্পতিবার ভারতে নিয়ে যাওয়া হচ্ছে। তার চিকিৎসার দায়িত্ব নিয়েছেন প্রধানমন্ত্রী শেখ হাসিনা। উন্নত চিকিৎসার জন্য অনিককে বিদেশে নেওয়ার নির্দেশ দিয়েছিলেন প্রধানমন্ত্রী।সরকারের বছরপূর্তিতে আওয়ামী লীগের ‘গণতন্ত্র রক্ষা’ দিবস ও বিএনপি জোটের ‘গণতন্ত্র হত্যা’ দিবস পালনকে কেন্দ্র করে রাজনৈতিক কর্মসূচির দিন ৫ জানুয়ারি বিকেল সাড়ে চারটার দিকে ফেনী শহরের খেজুর চত্বরে দুর্বৃত্তদের ছোড়া বোমার আঘাতে আহত হয় অনিক। সে এখন পর্যন্ত ডান চোখে দেখতে পারছে না। বাম চোখে অল্প দেখছে। আগামী ২ ফেব্রুয়ারি অনিকের এসএসসি পরীক্ষায় অংশ নেওয়ার কথা। কিন্তু এখন তা অনিশ্চিত।অনিক বর্তমানে রাজধানীর আগারগাঁওয়ে জাতীয় চক্ষু বিজ্ঞান ইনস্টিটিউট ও হাসপাতালে চিকিৎসাধীন। এর আগে ঢাকা মেডিকেল কলেজ হাসপাতালে চিকিৎসা নিয়েছিল অনিক।অনিকের বাবা মিজানুর রহমান আজ বুধবার বিকেলে টেলিফোনে প্রথম আলোকে বলেন, ‘আজই ছেলেকে নিয়ে ভারতে যাওয়ার কথা ছিল। কিন্তু প্রধানমন্ত্রীর সঙ্গে দেখা করতে তাঁর কার্যালয়ে যাই। তিনি অনিকের জন্য পাঁচ লাখ টাকার চেক দিয়েছেন। সেখান থেকে বের হতে দেরি হয়ে যায়। তাই কাল সকাল ১০ টায় চেন্নাইয়ের উদ্দেশে ছেলে, ছেলের মা ও আমি ঢাকা ছাড়ব। আপনারা সবাই আমার ছেলের জন্য দোয়া করবেন, ও যেন আবার চোখে দেখতে পায়। ’
