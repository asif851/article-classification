
রাষ্ট্রপতি মো. আবদুল হামিদ প্রধান বিচারপতি সুরেন্দ্র কুমার সিনহার (এস কে সিনহা) পদত্যাগপত্র গ্রহণের পর পরবর্তী ব্যবস্থা নেওয়ার জন্য তা আইন মন্ত্রণালয়ে পাঠানো হয়েছে।আজ মঙ্গলবার সন্ধ্যায় আইন ও বিচার বিভাগের সচিব আবু সালেহ শেখ মো. জহিরুল হক প্রথম আলোকে এ তথ্য জানান। এ বিষয়ে পরবর্তী করণীয় সম্পর্কে আইনমন্ত্রী আনিসুল হকের সঙ্গে কথা বলার পরামর্শ দেন তিনি।এর আগে সকালে রাষ্ট্রপতির প্রেস সচিব মো. জয়নাল আবেদীন প্রথম আলোকে বলেন, ‘পদত্যাগপত্রটি রাষ্ট্রপতি গ্রহণ করেছেন । সংশ্লিষ্ট কাগজপত্র আজই আইন মন্ত্রণালয়ে পাঠিয়ে দেওয়া হবে।’
গত ১৩ অক্টোবর বিদেশে যান বিচারপতি এস কে সিনহা। ছুটি শেষে ৯ নভেম্বর কানাডা যাওয়ার পথে সিঙ্গাপুরে বাংলাদেশের হাইকমিশনে রাষ্ট্রপতি বরাবর পদত্যাগপত্রটি জমা দেন তিনি। পরের দিন ১০ নভেম্বর পদত্যাগপত্রটি বঙ্গভবনে এসে পৌঁছায় বলে নিশ্চিত করেন রাষ্ট্রপতির প্রেস সচিব।
 
