
ফেনীতে আওয়ামী লীগ-সমর্থিত চেয়ারম্যান হত্যার পর উদোর পিণ্ডি বুধোর ঘাড়ে চাপাতে বিএনপির নেতা-কর্মীদের বাসায় হামলা, লুটপাট চালানো হচ্ছে বলে অভিযোগ করেছে বিএনপি।
আজ মঙ্গলবার সন্ধ্যায় এক বিবৃতিতে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এই অভিযোগ করেন।বিবৃতিতে দাবি করা হয়, ফুলগাজী উপজেলায় আওয়ামী লীগ-সমর্থিত উপজেলা চেয়ারম্যান একরামুল হককে দলীয় কোন্দলের কারণে আওয়ামী সন্ত্রাসীরা গাড়িতে আগুন দিয়ে হত্যা করে। এর পর উদোর পিণ্ডি বুধোর ঘাড়ে চাপাতে তারা এখন গত উপজেলা নির্বাচনে বিএনপি-সমর্থিত চেয়ারম্যান প্রার্থী মাহতাব উদ্দিন চৌধুরী মিনারসহ নেতা-কর্মীদের বাসায় বাসায় হামলা, অগ্নিসংযোগ ও লুটপাট করছে। এর তীব্র নিন্দা জানান মির্জা ফখরুল।মির্জা ফখরুল বলেন, ‘আমরা মনে করি, অবৈধ সরকার জনসমর্থন হারিয়ে এখন পুলিশ আর দলীয় ক্যাডারদের ওপর ভর করেছে। বর্তমান অবৈধ সরকারের আশ্রয়ে-প্রশ্রয়ে আওয়ামী ক্যাডাররা এখন এতটাই বেপরোয়া ও লাগামহীন যে নারায়ণগঞ্জসহ দেশের সর্বত্র নিজেরা নিজেরা খুন-খারাপিতে লিপ্ত রয়েছে। অপর দিকে এসব খুনোখুনির দায় বিএনপি নেতা-কর্মীদের ওপর চাপানোর অপচেষ্টা চালানো হচ্ছে।’ফখরুল বলেন, আওয়ামী লীগ বরাবরই নিজের দ্বারা সংঘটিত অপকর্মের দায়ভার অন্যের ওপর চাপাতে পারদর্শী। তিনি অবিলম্বে হত্যাকারীদের গ্রেপ্তারের দাবি জানান।
