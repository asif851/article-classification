
রাজধানীতে নিজের সংসদীয় এলাকায় জলাবদ্ধতার কথা উল্লেখ করে জাতীয় পার্টির সাংসদ আবু হোসেন বলেছেন, ‘এলাকাবাসীর কাছে মুখ দেখাতে পারছি না। আমার কী করার আছে? এ দপ্তর থেকে ওই দপ্তরে দৌড়াচ্ছি।’
আজ রোববার জাতীয় সংসদে বাজেট আলোচনায় অংশ নিয়ে আবু হোসেন এ মন্তব্য করেন।
সম্প্রতি বৃষ্টিতে ঢাকা ও চট্টগ্রাম নগরে জলাবদ্ধতা তৈরি হওয়ার কথা তুলে ধরে আবু হোসেন বলেন, অনেকে উপহাস করে বলেন, ‘নৌকায় ভোট দিয়েছেন তাই সরকার নৌকায় চড়াচ্ছে। ভবিষ্যতে মনে হয় তারা আর খুশিমনে নৌকায় উঠবেন না।’
বিরোধী দলের সাংসদ আবু হোসেন বলেন, পাহাড়ে মৃত্যুর দায় কে নেবে? প্রকৃতির ওপর দায় দিলে প্রকৃত অপরাধীরা ছাড়া পাবে। বন উজাড় করা হচ্ছে, পাহাড় কাটা হচ্ছে, স্থানীয় প্রশাসন ব্যবস্থা নেয় না।ব্যাংক আমানতে আবগারি শুল্ক বাড়ানোর প্রস্তাবের বিরোধিতা করে আবু হোসেন বলেন, বিশ্বের কোথাও ব্যাংক হিসাবে আবগারি শুল্ক নেই। এ প্রস্তাব অত্যন্ত বিপজ্জনক। এতে আমানতকারীরা নিরুৎসাহিত হবেন। প্রস্তাবিত বাজেটের সমালোচনা করে তিনি বলেন, এই বাজেট মানুষকে হাসিয়েছে, স্তম্ভিত করেছে, হতাশ করেছে। এটি অনিশ্চিত পদযাত্রার বাজেট।জাতীয় পার্টির আরেক সাংসদ মোহাম্মদ নোমান অর্থমন্ত্রীর সমালোচনা করে বলেন, ‘উনি কথায় কথায় রাবিশ বলেন। আগে আমরা হাসতাম, এখন সাধারণ মানুষ হাসে। এটা ওনার বয়সের ভারে নাকি কৌশল, বলা মুশকিল।’প্রস্তাবিত বাজেটকে তাচ্ছিল্যের অট্টহাসি আখ্যা দিয়ে নোমান বলেন, ‘বাজেট নিয়ে আলোচনা করে কী হবে? আমরা যত মায়াকান্নাই করি না কেন, বাজেট কণ্ঠভোটে পাস হয়ে যাবে।’ তিনি বলেন, উন্নয়নের মহাসড়কে ওঠার সিঁড়ি জনগণ খুঁজে পাচ্ছে না। মানুষ বক্তৃতা শুনতে চায় না, মুক্তি চায়। ঈদের আগে যে দুর্ভোগ, তা থেকে মুক্তি চায়। সরকারদলীয় নেতা-কর্মীদের বিরুদ্ধে ব্যাপক চাঁদাবাজির অভিযোগ এনে প্রধানমন্ত্রীর উদ্দেশে তিনি বলেন, ‘দলের নেতা-কর্মীদের লোভাতুর জিহ্বার লাগাম দিন, দেশ ভালো নেই।’সংরক্ষিত মহিলা আসনের সাংসদ আমাতুল কিবরিয়া বলেন, ‘যাঁরা কর দেন, তাঁদের ওপর করের বোঝা চাপানো হয়েছে। নৈতিকভাবে হোক বা যুক্তি দিয়ে হোক, এটা মেনে নিতে পারছি না।’সরকারদলীয় সাংসদ জাহিদ মালিক বলেন, ব্যাংক আমানতে আবগারি শুল্ক নিয়ে অনেক হইচই হচ্ছে। এখান থেকে পাওয়া যাবে ৩৫০ কোটি টাকা। আওয়ামী লীগ জনগণের দল। জনগণের কথা ভেবে এটা প্রত্যাহার করা এবং কাগজ, সাবান, খাদ্যপণ্য, তাঁতের ওপর ভ্যাট কমানো দরকার।
সরকারদলীয় সাংসদ ফারুক খান বলেন, বিএনপি যখন বলে পকেট কাটার বাজেট, তখন সন্দেহ হয়। তাদের আমলে বাংলাদেশ তিনবার দুর্নীতিতে চ্যাম্পিয়ন হয়েছিল। বিএনপি যদি বাজেট বুঝত, তাদের উচিত ছিল ফোকাসগুলো নিয়ে কথা বলা। খালেদা জিয়া বিএনপি-জামায়াতের নেতৃত্বে অশুভ শক্তি অতীতেও বাংলাদেশের উন্নয়ন ব্যাহত করেছে, ভবিষ্যতেও করবে। তিনি নির্বাচন সামনে রেখে অশুভ শক্তির পাঁয়তারা লক্ষ করছেন।অন্যদের মধ্যে পরিবেশ ও বন উপমন্ত্রী আবদুল্লাহ আল ইসলাম জ্যাকব, আওয়ামী লীগের ফরহাদ হোসেন, সৈয়দা সায়রা মহসীন, কামাল আহমেদ মজুমদার, ইউসুফ আবদুল্লাহ হারুন, খন্দকার আবদুল বাতেন, আলী আজম, কামরুল আশরাফ খান, হোসনে আরা লুৎফা, উম্মে রাজিয়া কাজল, লুৎফা তাহের, সাবিনা আক্তার প্রমুখ আলোচনায় অংশ নেন।
কোরাম সংকটের কারণে আধ ঘণ্টা দেরিকোরাম সংকটের কারণে সংসদ অধিবেশন নির্ধারিত সময়ের প্রায় ৩০ মিনিট পরে শুরু হয়। নির্ধারিত সময়ে সংসদ নেতা ও প্রধানমন্ত্রী শেখ হাসিনা সংসদ কক্ষে উপস্থিত হলেও অধিবেশন শুরু হয়নি। সকাল সাড়ে দশটায় প্রধানমন্ত্রী অধিবেশন কক্ষে যান। এ সময় অধিবেশন কক্ষে ১৬ জন সংসদ সদস্য উপস্থিত ছিলেন। পরে বেলা ১১টার দিকে অধিবেশন শুরু হয়। সংবিধানের নিয়ম অনুযায়ী অধিবেশন শুরু করতে হলে ৬০ জন সংসদ সদস্য উপস্থিত থাকতে হয়।রমজান উপলক্ষে চলমান বাজেট অধিবেশন প্রতিদিন সকাল সাড়ে ১০টায় শুরু হয়। তবে প্রায়ই দিনই বৈঠক শুরু হতে ১৫-২০ মিনিট দেরি হচ্ছে।
 
