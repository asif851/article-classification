
চুয়াডাঙ্গার দামুড়হুদা উপজেলায় একটি বাসে তল্লাশি চালিয়ে পুলিশ গতকাল মঙ্গলবার এক যাত্রীর টিফিন ক্যারিয়ার থেকে ৬৪ ভরি স্বর্ণালংকার উদ্ধার করেছে। এর বাজারমূল্য ৩২ লাখ ৩৪ হাজার টাকা। পরে ওই যাত্রীকে আটক করা হয়।
দামুড়হুদা বাসস্ট্যান্ড এলাকায় জীবননগর উপজেলা থেকে চুয়াডাঙ্গা অভিমুখী যাত্রীবাহী বাসে ওই অভিযান চালানো হয়। আটক হওয়া কামাল হোসেন (৪০) জীবননগর উপজেলার আঁশতলাপাড়ার বাসিন্দা।
পুলিশ বলছে, স্বর্ণালংকারগুলো চোরাইপথে ভারত থেকে বাংলাদেশে আনা হয়েছিল। গোপন সংবাদের ভিত্তিতে দামুড়হুদা মডেল থানা-পুলিশ গতকাল সকাল আটটার দিকে স্থানীয় বাসস্ট্যান্ড এলাকায় একটি যাত্রীবাহী বাসে তল্লাশি চালায়। বাসে থাকা সন্দেহভাজন এক যাত্রীকে টিফিন ক্যারিয়ারসহ আটক করে দামুড়হুদা থানায় নিয়ে যাওয়া হয়। সেখানে টিফিন ক্যারিয়ারের দুটি বাটি খুলে এ সোনার অলংকার পাওয়া যায়। খবর পেয়ে জেলা প্রশাসক জিয়াউদ্দীন আহমেদ ও দামুড়হুদা উপজেলা নির্বাহী কর্মকর্তা (ইউএনও) রফিকুল হাসান থানায় যান।
দামুড়হুদা-জীবননগর সার্কেলের জ্যেষ্ঠ সহকারী পুলিশ সুপার মো. কলিমুল্লাহ গতকাল বিকেলে বলেন, কামালকে পুলিশ জিজ্ঞাসাবাদ করছে। তাঁর বিরুদ্ধে এর আগে চোরাচালানের অভিযোগে আরও দুটি মামলা রয়েছে। ৬৪ ভরি স্বর্ণালংকার আটকের ঘটনায় দামুড়হুদা মডেল থানায় বিশেষ ক্ষমতা আইনে মামলা করার প্রস্তুতি নেওয়া হচ্ছে।
 
