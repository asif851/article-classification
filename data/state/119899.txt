
‘আমি শপথ করছি যে, জীবনে কখনো ডাস্টবিন ছাড়া অন্য কোথাও ময়লা ফেলব না, বিশেষ করে রাস্তা এবং খোলা জায়গায়। অন্যদেরও ময়লা না ফেলতে উৎসাহিত করব। আমি পরিচ্ছন্ন বাংলাদেশ গড়ার শপথ নিচ্ছি।’ এভাবেই বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদের সঙ্গে দেশকে পরিষ্কার করার শপথ নিলেন কয়েক শ তরুণ।
আজ শনিবার রাজধানীর ওসমানী উদ্যানে আয়োজিত ‘দেশটাকে পরিষ্কার করি দিবস’ উপলক্ষে আয়োজিত ঢাকা অঞ্চলের জমায়েতে স্বেচ্ছাসেবকেরা এ শপথ নেন। অনুষ্ঠানে আবদুল্লাহ আবু সায়ীদ বলেন, ‘এটি এক দিনের বিষয় নয়। এ আন্দোলন প্রতিদিন, প্রতি মুহূর্তে করতে হবে।’
সামাজিক সংগঠন ‘পরিবর্তন চাই’ প্রতি বছরের ৩১ ডিসেম্বর এ দিবসটিকে পালন করার ঘোষণা দিয়েছে। তবে এ বছর হরতালের কারণে আজ দেশব্যাপী দিনটি পালন করছে ‘পরিবর্তন চাই’। দেশের ৪০টি জেলা শহর এবং ঢাকা শহরকে ছয়টি এলাকায় ভাগ করে ময়লা-আবর্জনা পরিষ্কার করা হয় এ দিনে। বেলা ১১টা থেকে ১টা পর্যন্ত রাস্তা, পার্ক ও খোলা জায়গা থেকে আবর্জনা তুলে নগর কতৃ‌র্পক্ষের হাতে তুলে দেন স্বেচ্ছাসেবকেরা।
ওসমানী উদ্যানে আয়োজিত ঢাকার মূল জমায়েতে উপস্থিত ছিলেন স্থপতি মোবাশ্বের হোসেন, অ্যাকশন এইডের এ-দেশীয় পরিচালক ফারাহ কবির, ব্রতীর চেয়ারম্যান শারমিন মুরশিদ, অবসকিউর ব্যান্ডের গায়ক টিপু, আলতাফ মাহমুদের মেয়ে শাওন মাহমুদ।
অনুষ্ঠানের শেষে ঢাকা দক্ষিণ সিটি করপোরেশনের প্রশাসক বরাবর একটি স্মারকলিপি দেন ‘পরিবর্তন চাই’-এর চেয়ারপারসন ফিদা হক।
