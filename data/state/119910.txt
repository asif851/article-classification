
আগামী রোববার (১২ মে) সারা দেশে ডাকা হরতাল স্থগিত করেছে হেফাজতে ইসলাম। তবে একই দিন সকাল-সন্ধ্যা হরতাল ডেকেছে জামায়াতে ইসলামী।
জামায়াতের সহকারী সেক্রেটারি জেনারেল মোহাম্মদ কামারুজ্জামানের ফাঁসির রায়ের প্রতিবাদে রোববার সারা দেশে সকাল-সন্ধ্যা হরতাল ডেকেছে দলটি। আজ বৃহস্পতিবার সন্ধ্যায়  দলের পক্ষ থেকে দেওয়া এক বিবৃতিতে এ খবর জানা গেছে।
বিবৃতিতে দলের ভারপ্রাপ্ত সেক্রেটারি জেনারেল রফিকুল ইসলাম খান জানান, এটি একটি ন্যায়ভ্রষ্ট ও রাজনৈতিক উদ্দেশ্যপ্রণোদিত রায়। এই রায়ে রাজনৈতিক প্রতিহিংসার প্রতিফলন ঘটেছে। ট্রাইব্যুনালের এই রায় জনগণ প্রত্যাখ্যান  করেছে বলেও দাবি করেন তিনি।
গত মঙ্গলবার চট্টগ্রামের হাটহাজারী উপজেলার হাটহাজারী মাদ্রাসার ভেতরে শিক্ষা ভবনের নিচতলায় অনুষ্ঠিত এক সংবাদ সম্মেলনে রোববার হরতালের ডাক দেয় হেফাজতে ইসলাম। সংবাদ সম্মেলনে হেফাজতে ইসলামের পক্ষ থেকে দলের সাহিত্য ও সাংস্কৃতিক সম্পাদক মাওলানা আশরাফ আলী নিজামপুরী হরতালের ডাক দেন।
হরতাল ঘোষণার সময় হেফাজতের পক্ষ থেকে তিনটি কর্মসূচির কথা বলা হয়। এগুলো হলো—১২ তারিখ সকাল-সন্ধ্যা হরতাল, বিএনপির নেতৃত্বাধীন ১৮-দলীয় জোটের ৮ ও ৯ মের হরতালে সমর্থন এবং আগামীকাল শুক্রবার জুমার নামাজের পরে নিহত লোকজনের আত্মার শান্তি ও আহতদের রোগমুক্তির জন্য মসজিদে মসজিদে দোয়া। সংবাদ সম্মেলনে আরও জানানো হয়, ১২ তারিখের হরতালের পর ১৩ দফা দাবি আদায়ের জন্য পরবর্তী কর্মসূচি হাতে নেবে হেফাজতে ইসলাম। পরে আজ বিকেলে হঠাত্ করে রোববারের হরতাল স্থগিত করে হেফাজতে ইসলাম।
