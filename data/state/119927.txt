
চার মাসেরও বেশি সময় ধরে নিখোঁজ বিএনপি নেতা ও ব্যবসায়ী সৈয়দ সাদাত আহমেদকে শনিবার রাতে রামপুরা সেতুর পাশে খুঁজে পাওয়া গেছে বলে জানিয়েছে ঢাকা মহানগর গোয়েন্দা পুলিশ (ডিবি)। ২০১৫ সালের জানুয়ারিতে রামপুরা থানায় দায়ের হওয়া একটি মামলায় তাঁকে গ্রেপ্তার দেখানো হয়েছে।
গত ২২ আগস্ট বিকেলে বিমানবন্দর সড়কের বনানী ফ্লাইওভারের নিচে সাদাপোশাকের কয়েকজন একটি ব্যক্তিগত গাড়ি থামিয়ে এর আরোহী বিএনপি নেতা ও এবিএন গ্রুপের ব্যবস্থাপনা পরিচালক সৈয়দ সাদাত আহমেদকে একটি মাইক্রোবাসে তুলে নেয়। গাড়িতে সাদাতের ছেলেও ছিল। গাড়িচালক ছেলেকে নিয়ে বাড়ি ফিরে যান। এ ঘটনায় সাদাতের স্ত্রী ক্যান্টনমেন্ট থানায় অপহরণ মামলা করেন।
চার মাস পর শনিবার তাঁকে গ্রেপ্তার দেখাল ডিবি। ডিবির দক্ষিণের উপকমিশনার মো. শহিদুল্লাহ প্রথম আলোকে বলেন, শনিবার রাত সাড়ে নয়টার দিকে রামপুরা সেতুর পাশে একটি ব্যাগসহ সাদাতকে পাওয়া যায়। তাঁর সঙ্গে ল্যাপটপ, তিনটা মোবাইল ফোনসহ অনেকগুলো ব্যাংকের চেক ছিল। পাশাপাশি কিছু নথিও ছিল। ২০১৫ সালের ৮ জানুয়ারি রমনা থানায় দায়ের হওয়া গাড়ি ভাঙচুর ও অগ্নিসংযোগের একটি মামলায় সন্দেহভাজন হিসেবে তাঁকে গ্রেপ্তার দেখানো হয়েছে।
সাদাত আহমেদ বিএনপির জাতীয় নির্বাহী কমিটির সদস্য এবং চট্টগ্রাম দক্ষিণ বিএনপির সহসভাপতি। তিনি রাউজান থেকে আগামী নির্বাচনে প্রার্থী হওয়ার প্রস্তুতি নিচ্ছিলেন বলে এর আগে তাঁর স্বজনেরা জানান।
আরও পড়ুন 
কারা তুলে নিল তাঁদের?
