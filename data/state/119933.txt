
গাজীপুরের কাপাসিয়া উপজেলার তারাগঞ্জ এলাকায় শীতলক্ষ্যা নদীতে নৌকাডুবির ঘটনা ঘটেছে। এ ঘটনায় নদী থেকে দুজনের মৃতদেহ উদ্ধার করা হয়েছে। এখনো নিখোঁজ রয়েছেন অন্তত পাঁচজন।
আজ শুক্রবার সন্ধ্যায় কাপাসিয়ার পার্শ্ববর্তী নরসিংদী জেলার শিবপুর উপজেলার পারাতলা থেকে নদী পারাপারের নৌকায় কাপাসিয়ার তারাগঞ্জে একটি অনুষ্ঠানে আসার সময় ওই দুর্ঘটনা ঘটে।পুলিশ জানায়, গাজীপুরের কাপাসিয়ার তারাগঞ্জে তাজউদ্দীন ময়েজউদ্দিন স্মৃতি সংসদ পক্ষকালব্যাপী বিজয় দিবসের অনুষ্ঠানের আয়োজন করেছে। শুক্রবার ওই অনুষ্ঠানে ঢাকা থেকে বিভিন্ন শিল্পীর অংশগ্রহণের কথা ছিল। অনুষ্ঠান দেখতে একটি নৌকায় চড়ে নারী-শিশুসহ ২০-২১ জন যাত্রী পারাতলা থেকে তারাগঞ্জ বাজার খেয়াঘাটে আসছিল। মাঝনদীতে এলে নৌকাটি ডুবে যায়। এ সময় অধিকাংশ যাত্রী সাঁতরে তীরে উঠতে পারলেও ছয়-সাতজন নিখোঁজ হয়। স্থানীয় লোকজন চেষ্টা করে সন্ধ্যার দিকে দুই ব্যক্তির মরদেহ উদ্ধার করেন।কাপাসিয়া উপজেলা চেয়ারম্যান খন্দকার আজিজুর রহমান জানান, দুজনের মরদেহ উদ্ধার করা হয়েছে। পাঁচ-ছয়জনের মতো নিখোঁজ রয়েছেন। নিখোঁজ ব্যক্তিদের উদ্ধারে ফায়ার সার্ভিসের ডুবুরি দল কাজ করছে।কাপাসিয়া থানার ভারপ্রাপ্ত কর্মকর্তা (ওসি) আবু বকর সিদ্দিক ঘটনার সত্যতা নিশ্চিত করে জানান, নিহত ব্যক্তিদের পরিচয় তাৎক্ষণিকভাবে জানা যায়নি। এ ছাড়া কেউ নিখোঁজ আছে কি না, তা-ও বলা যাচ্ছে না। তবে উদ্ধারকাজ চলছে।
