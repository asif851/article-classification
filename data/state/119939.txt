
খেতের ধান খাওয়ায় পাঁচটি হাঁস ধরে গলা কেটে মারেন খেতের মালিক। হাঁসগুলো নিয়ে হাঁসের মালিকের ঘরের সামনে রেখে আসেন। এ ঘটনার প্রতিবাদ করায় কুপিয়ে জখম করা হয় হাঁসের মালিক মা ও ছেলেকে। আজ শনিবার বিকেল সাড়ে চারটার দিকে পটুয়াখালীর বাউফল উপজেলার দাসপাড়া গ্রামে এ ঘটনা ঘটে বলে থানায় লিখিত অভিযোগ করা হয়।
খেতের মালিক শওকত মীরের বিরুদ্ধে এ অভিযোগ করা হয়। অভিযোগ অস্বীকার করে শওকত বলেন, ঘটনার সঙ্গে তিনি জড়িত নন। কে বা কারা এ কাজ করেছেন, তিনি জানেন না।
স্থানীয় লোকজন ও আহত মা ও ছেলের ভাষ্য, আজ বিকেলে দাশপাড়া গ্রামের মো. নূর জামালের কয়েকটি হাঁস প্রতিবেশী শওকত মীরের খেতের ধান খাওয়ায় তিনি ক্ষিপ্ত হয়ে পাঁচটি হাঁস আটক করে গলা কেটে মারেন। পরে এগুলো নূর জামালের ঘরের সামনে ফেলে ফেলে আসেন। এ ঘটনার প্রতিবাদ করায় নূর জামাল (৩০) ও তাঁর মা অজুফা বেগমকে (৫০) পিটিয়ে ও কুপিয়ে জখম করেন শওকত ও তাঁর লোকজন। স্থানীয় লোকজন তাঁদের উদ্ধার করে উপজেলা স্বাস্থ্য কমপ্লেক্সে ভর্তি করেন।
আহত নূর জামালের বড় ভাই শাহাদত হোসেন আজ সন্ধ্যায় বাউফল থানায় এ ব্যাপারে লিখিত অভিযোগ করেছেন।
বাউফল উপজেলা স্বাস্থ্য কমপ্লেক্সের কর্তব্যরত চিকিৎসা কর্মকর্তা মো. আখতারুজ্জামান বলেন, ‘আহত ব্যক্তিদের প্রয়োজনীয় চিকিৎসা দেওয়া হচ্ছে।’
বাউফল থানার ভারপ্রাপ্ত কর্মকর্তা (ওসি) আ জা ম মাসুদুজ্জামান বলেন, ‘লিখিত অভিযোগ পেয়েছি। এ বিষয়ে প্রয়োজনীয় ব্যবস্থা নেওয়া হবে।’
