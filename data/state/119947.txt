

বিমান নিয়ে ‘নাশকতার পরিকল্পনার’ অভিযোগে পাইলট সাব্বির এনামসহ চারজনকে গ্রেপ্তার করা হয়েছে। সাব্বির বিমান বাংলাদেশ এয়ারলাইনসের ফাস্ট অফিসার। তিনি রাজধানীর মিরপুরে দারুস সালাম এলাকায় নিহত জঙ্গি আবদুল্লাহর ‘সহযোগী’।
আজ মঙ্গলবার দুপুরে র‍্যাপিড অ্যাকশন ব্যাটালিয়নের (র‍্যাব) গণমাধ্যম শাখা থেকে পাঠানো এক মুঠোফোন বার্তায় এ কথা জানানো হয়। বিকেলে কারওয়ান বাজারে র‍্যাবের মিডিয়া সেন্টারে সংবাদ ব্রিফিংয়ে বিস্তারিত জানানো হবে।
র‍্যাব সূত্রে জানা গেছে, গ্রেপ্তার অন্য তিনজন হলেন আবদুল্লাহ ফ্ল্যাট মালিকের স্ত্রী সুলতানা পারভিন, পারভিনের আত্মীয় আসিফুর রহমান ও আলম নামে এক ব্যক্তি। এই তিনজনকে দারুস সালাম এলাকা থেকে গ্রেপ্তার করা হয়।
জঙ্গি আস্তানার সন্ধান পেয়ে ৪ সেপ্টেম্বর রাতে মিরপুর মাজার রোডের বর্ধন বাড়ি এলাকায় ‘কমল প্রভা’ নামের একটি বাড়িতে অভিযান চালায় র‍্যাব। অভিযান চলার সময় ওই বাড়ির পঞ্চম তলায় ‘জঙ্গি আস্তানায়’ ভয়াবহ রাসায়নিক বিস্ফোরণ হয়। অভিযানে জঙ্গি আবদুল্লাহ ও তার পরিবার আত্মসমর্পণের জন্য সময় নেয়। কিন্তু পরে বিস্ফোরণ ঘটিয়ে আবদুল্লাহ, তাঁর দুই স্ত্রী, দুই সন্তান ও দুই সহযোগী আত্মাহুতি দেয়।
 
