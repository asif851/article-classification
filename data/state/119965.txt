
জামালপুরের আটজনের বিরুদ্ধে একাত্তরের মানবতাবিরোধী অপরাধের মামলার রায় কাল সোমবার ঘোষণা করা হবে।  বিচারপতি আনোয়ারুল হকের নেতৃত্বাধীন তিন সদস্যের আন্তর্জাতিক অপরাধ ট্রাইব্যুনাল আজ রোববার রায় ঘোষণার এই দিন ধার্য করেন।
গত ১৯ জুন এই মামলার কার্যক্রম শেষ হয়। এরপর রায় অপেক্ষমাণ রাখেন ট্রাইব্যুনাল।
মামলার আট আসামির মধ্যে ছয়জন পলাতক রয়েছেন। বাকি দুজন আসামি কারাগারে আটক আছেন।
পলাতক আসামিরা হলেন—একাত্তরে মুক্তিযুদ্ধকালে জামালপুরে আলবদর বাহিনীর উদ্যোক্তা আশরাফ হোসাইন, শরীফ আহম্মেদ, মো. আবদুল মান্নান, মো. আবদুল বারী, মো. হারুন ও আবুল হাসেম। কারাগারে আটক আছেন শামসুল আলম ও এস এম ইউসুফ আলী।
গত বছরের ২৬ অক্টোবর অভিযোগ গঠনের মধ্য দিয়ে এই আটজনের বিরুদ্ধে মামলার বিচারকাজ শুরু করেন ট্রাইব্যুনাল।
মুক্তিযুদ্ধকালে এই আটজনের বিরুদ্ধে হত্যা, গণহত্যা, আটক, অপহরণ, নির্যাতন, লুণ্ঠন প্রভৃতি মানবতাবিরোধী অপরাধের পাঁচটি অভিযোগ আনা হয়।
