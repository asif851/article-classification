
বগুড়ায় উচ্চমাধ্যমিক পরীক্ষার (এইচএসসি) প্রশ্নপত্র ফাঁসের আশ্বাস দিয়ে টাকা হাতিয়ে নেওয়ার অভিযোগে একজনকে আটক করেছে র‌্যাপিড অ্যাকশন ব্যাটালিয়ন (র‌্যাব)। তাঁর নাম মাহবুব আলম (২৪)।
মাহবুবের বাড়ি বগুড়ার ধুনট উপজেলার বানীয়াগাতী গ্রামে।
আজ রোববার র‌্যাব-১২ কার্যালয়ে এক সংবাদ সম্মেলন করে কোম্পানি কমান্ডার (স্পেশাল কোম্পানি) মেজর এস এম মোর্শেদ হাসান এ তথ্য জানান।
র‌্যাব জানায়, কিছু চক্র সামাজিক যোগাযোগমাধ্যমে এইচএসসি পরীক্ষার প্রশ্নপত্র প্রদানের প্রলোভন দেখিয়ে অর্থ আত্মসাতের পরিকল্পনা করে আসছে। এমন একটি গোপন সংবাদের ভিত্তিতে গতকাল শনিবার রাত পৌনে ১২টার দিকে মাহবুবকে আটক করে র‌্যাব। তাঁকে ধুনটের বানীয়াগাতী সরকারি প্রাথমিক বিদ্যালয়ের পেছন থেকে প্রশ্নপত্র ফাঁসে ব্যবহৃত মোবাইল ফোনসহ আটক করা হয়।
র‌্যাব কর্মকর্তা মোর্শেদ হাসান জানান, মাহবুব জিজ্ঞাসাবাদে স্বীকার করেছেন তিনি ফেসবুক মেসেঞ্জারে রিয়াদুল ইসলাম ছদ্মনামে একটি গ্রুপ খোলেন। এর সদস্যসংখ্যা ২০০। একই সঙ্গে পিইসি, জেএসসি, এসএসসি, এইচএসসি, রেজাল্ট চেঞ্জ (ফল পরিবর্তন) এবং সব পরীক্ষার প্রশ্নফাঁসে তিনি জড়িত বলে স্বীকার করেছেন।
র‌্যাব জানায়, মাহবুব টাকার বিনিময়ে চলমান এইচএসসি পরীক্ষার প্রশ্নপত্র দেওয়ার নাম করে শিক্ষার্থীদের কাছ থেকে বিকাশের মাধ্যমে টাকা হাতিয়ে নেওয়ার পরিকল্পনা করেন। এরই মধ্যে অজ্ঞাতনামা দুজনের কাছ থেকে ৫০০ টাকা বিকাশের মাধ্যমে হাতিয়ে নেন মাহবুব। তিনি আর্থিকভাবে লাভবান হওয়ার জন্য মিথ্যা প্রশ্নপত্র প্রস্তুত ও প্রকাশ করে আসছেন।
এ ঘটনায় র‌্যাব বাদী হয়ে ধুনট থানায় তথ্যপ্রযুক্তি আইনে মাহবুবের বিরুদ্ধে একটি মামলা করেছে বলে জানান এস এম মোর্শেদ হাসান।
