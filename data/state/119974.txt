
আগামী দিনের নেতৃত্বের উপযোগী করে গড়ে তুলতে নতুন প্রজন্মকে বিশ্বমানের শিক্ষায় শিক্ষিত করার ওপর গুরুত্ব দিয়েছেন শিক্ষামন্ত্রী নুরুল ইসলাম নাহিদ।
আজ শনিবার ঢাকা রিপোর্টার্স ইউনিটি (ডিআরইউ) আয়োজিত ২০১৬ সালের মাধ্যমিক ও উচ্চ মাধ্যমিক পরীক্ষায় কৃতিত্বপূর্ণ ফলাফল অর্জনকারী সদস্য-সন্তানদের সংবর্ধনা ও বৃত্তি প্রদান এবং ডিআরইউতে ফ্রি ওয়াইফাই জোনের উদ্বোধনী অনুষ্ঠানে মন্ত্রী এ কথা বলেন।
শিক্ষামন্ত্রী বলেন, ‘শিক্ষার্থীদের গ্লোবাল ভিলেজের নাগরিক হিসেবে গড়ে তুলতে হলে তাদের জন্য বিশ্বমানের শিক্ষা ও প্রযুক্তির ব্যবস্থা করতে হবে। শিক্ষার মান বাড়িয়ে বিশ্বের সঙ্গে প্রতিযোগিতায় যাওয়াই এখন বড় চ্যালেঞ্জ।’ তিনি বলেন, প্রাথমিক ও মাধ্যমিক স্তরের শিক্ষায় ছেলে-মেয়ে সমতা অর্জন করেছি। উচ্চ শিক্ষায় কিছুদিনের মধ্যেই এর প্রতিফলন দেখা যাবে।’
মন্ত্রী ডিআরইউতে আমরা নেটওয়ার্কের ফ্রি ওয়াইফাই সেবা উদ্বোধন করেন। পরে তিনি কৃতি শিক্ষার্থীদের হাতে সম্মাননা সনদ, ক্রেস্ট ও বৃত্তির টাকা তুলে দেন।
ডিআরইউ সভাপতি জামাল উদ্দীনের সভাপতিত্বে ও সাধারণ সম্পাদক রাজু আহমেদের সঞ্চালনায় অনুষ্ঠানে বিশেষ অতিথি হিসেবে উপস্থিত ছিলেন ইন্টারনেট সেবাদাতা প্রতিষ্ঠান আমরা কোম্পানিজের ব্যবস্থাপনা পরিচালক সৈয়দ ফরহাদ আহমেদ ও শিক্ষা সম্মাননা অনুষ্ঠানের পৃষ্ঠপোষক ইনডেক্স গ্রুপের পরিচালক কাইয়ুম নিজামী। অনুষ্ঠানে আরও বক্তব্য দেন ডিআরইউর যুগ্ম সম্পাদক সাজ্জাদ হোসেন, অর্থ সম্পাদক কামরুজ্জামান কাজল, বৃত্তিপ্রাপ্ত শিক্ষার্থীদের অভিভাবকদের পক্ষে এম এম কায়সার, সুরাইয়া মুন্নী, শিক্ষার্থীদের পক্ষে সাইফ ইবনে কামাল সীমান্ত ও তাবাসসুম মোস্তফা অথৈ।
