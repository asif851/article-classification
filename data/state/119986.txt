
জাতীয় পার্টির চেয়ারম্যান হুসেইন মুহম্মদ এরশাদ বলেছেন, জাতীয় পার্টি কোনো হটকারী সিদ্ধান্ত নেবে না। মহাজোটে থাকা না-থাকা নিয়ে যথাসময়ে ঘোষণা দেওয়া হবে। তবে মহাজোটে নির্বাচনের সময় আসন বণ্টন থেকে শুরু করে সব ক্ষেত্রেই জাতীয় পার্টির প্রতি অবিচার করা হয়েছে বলে তিনি অভিযোগ করেন। আজ বৃহস্পতিবার দলের বনানী কার্যালয়ের মিলনায়তনে গাইবান্ধার ব্যবসায়ী কাজী মো. মশিউর রহমানের জাতীয় পার্টিতে যোগদান অনুষ্ঠানে এরশাদ এসব কথা বলেন। এরশাদ বলেন, ‘মহাজোটে থাকা না-থাকা নিয়ে অনেক কথা শোনা যায়। যথাসময়েই এ বিষয়ে ঘোষণা দেওয়া হবে। আমরা কোনো হটকারী সিদ্ধান্ত নিতে যাব না। দেশবাসী এখন জাতীয় পার্টির দিকে তাকিয়ে আছে। জনগণের প্রত্যাশা পূরণই আমাদের লক্ষ্য।’ তিনি বলেন, জাতীয় পার্টি অন্য কারও স্বার্থ রক্ষার জন্য রাজনীতি করে না। জাতীয় পার্টির রাজনীতি দেশ, জাতি ও নিজেদের সংগঠনের স্বার্থে।
এরশাদ বলেন, মহাজোটে জাতীয় পার্টিকে‘তুচ্ছ-তাচ্ছিল্য’ এবং‘অবহেলা’ করার জন্য চার সিটি করপোরেশনের নির্বাচনে বিপর্যয় ঘটেছে। তিনি বলেন, বর্তমান সরকারের জনপ্রিয়তা এখন তলানিতে এসে ঠেকেছে। ছাত্রলীগ-যুবলীগের টেন্ডারবাজি, শেয়ারবাজার কেলেঙ্কারি, ড. ইউনূসকে হেনস্তা করা, শাহবাগে ইসলাম ও রসুল (স.)-কে অবমাননা করা, হেফাজতের ওপর আক্রমণ—এসব কারণে সরকারের জনপ্রিয়তায় ধস নেমেছে। তিনি জাতীয় পার্টিকে আরও সুসংগঠিত করে আগামী নির্বাচনের প্রস্তুতি গ্রহণের জন্য দলের সর্বস্তরের নেতা-কর্মীদের প্রতি আহ্বান জানান।
যোগদান সভায় দলের মহাসচিব এ বি এম রুহুল আমিন হাওলাদার, রংপুর জেলা জাতীয় পার্টির সাধারণ সম্পাদক মো. আবুল মাসুদ চৌধুরী প্রমুখ বক্তব্য দেন।
