
সকালবেলায় রাস্তায় পায়ে হেঁটে চলার গতিই বলে দেয় পোশাকশিল্পের নারী শ্রমিকদের নষ্ট করার মতো সময় হাতে নেই। ওভারটাইমসহ দিনে গড়ে ১০ ঘণ্টার মতো কাজ করতে হয় তাঁদের। বাংলাদেশ মহিলা পরিষদের এক গবেষণামতে, পোশাকশিল্প খাতের ৬৯ শতাংশ নারী শ্রমিক মনে করেন, এ কাজ করে জীবনে বাড়তি কিছু একটা যোগ করা সম্ভব হয়েছে। ৮০ শতাংশ মনে করেন, পরিবারের সিদ্ধান্ত গ্রহণ প্রক্রিয়ায় তাঁদের ভূমিকা আছে।নারী সংগঠন বাংলাদেশ মহিলা পরিষদের ‘ভালনারেবল এমপাওয়ারমেন্ট, কেপাবিলিটিজ অ্যান্ড ভালনারেবিলিটিস ফর ফিমেল গার্মেন্টস ওয়ার্কার্স ইন বাংলাদেশ’ শীর্ষক গবেষণায় এ চিত্র উঠে এসেছে। এতে বলা হয়েছে, ৯২ শতাংশ নারী শ্রমিক মনে করেন, তাঁরা তাঁদের সন্তানের শিক্ষার ব্যাপারে সিদ্ধান্ত নিতে পারেন। ৮৮ শতাংশ সন্তানের বিয়ের ব্যাপারে সিদ্ধান্ত নিতে পারেন। ৫৮ শতাংশ ঋণ নেওয়ার ক্ষেত্রে এবং ৪৭ শতাংশ বিনিয়োগসংক্রান্ত ব্যাপারে মতামত জানাতে পারেন। এই নারীদের মতে, তাঁদের স্বাভাবিক, পারিবারিক ও সামাজিক জীবন আগের চেয়ে ভালো বা উন্নত হয়েছে।গতকাল মঙ্গলবার রাজধানীর সেগুনবাগিচায় মহিলা পরিষদের কার্যালয়ে এ গবেষণা প্রতিবেদনের আনুষ্ঠানিক প্রকাশনা অনুষ্ঠানে গবেষণার এসব তথ্য জানানো হয়েছে। গবেষণায় ঢাকা, গাজীপুর ও নারায়ণগঞ্জের ৪৮টি পোশাক কারখানার (নিট ও ওভেন) ১ হাজার ১৪ জন নারী শ্রমিকের সাক্ষাৎকার নেওয়া হয়। এসব তথ্য সংগ্রহ করা হয় ২০১৩-১৪ অর্থবছরে।গবেষণায় এগিয়ে চলার চিত্র তুলে ধরার পাশাপাশি নারী শ্রমিকদের পারিবারিক ও কর্মক্ষেত্রে যে নাজুক পরিস্থিতি মোকাবিলা করে টিকে থাকতে হচ্ছে, সে চিত্রও তুলে ধরা হয়েছে। ৩৯ শতাংশ নারী শ্রমিক জানিয়েছেন, তাঁরা ২০১৩ সালে নির্ধারিত ন্যূনতম মজুরির চেয়ে কম মজুরি পান। গড়ে ২২ জন নারী শ্রমিককে একটি টয়লেট ব্যবহার করতে হয়। ২৩ শতাংশ নারী কর্মক্ষেত্রে বিভিন্ন ধরনের নির্যাতনের শিকার হন। ৪৩ শতাংশই বিভিন্ন নির্যাতনের শিকার।গবেষণা প্রতিবেদন প্রকাশ অনুষ্ঠানের বিশেষ অতিথি অর্থনীতিবিদ ও সাবেক তত্ত্বাবধায়ক সরকারের উপদেষ্টা অধ্যাপক ওয়াহিদউদ্দিন মাহমুদ বলেন, পোশাকশিল্প খাত হচ্ছে নারীর ক্ষমতায়নের ব্যতিক্রমধর্মী প্রক্রিয়া। এই খাতের নারী শ্রমিকদের কর্মঘণ্টা দেখে বোঝা যায়, তাঁরা চাপের মধ্যে আছেন। অন্যদিকে এই শ্রমিকেরা স্বাধীনভাবে আয়-উপার্জন করে পারিবারিক ব্যয়ে অংশগ্রহণ করছেন।অনুষ্ঠানে সভাপতিত্ব করেন বাংলাদেশ মহিলা পরিষদের কেন্দ্রীয় কমিটির সভাপতি আয়শা খানম। আলোচনায় অংশ নেন ইনস্টিটিউট ফর ইনক্লুসিভ ফাইন্যান্স অ্যান্ড ডেভেলপমেন্টের গবেষক ও নির্বাহী পরিচালক মোস্তফা কামাল মুজেরী এবং বাংলাদেশ উন্নয়ন গবেষণা প্রতিষ্ঠানের (বিআইডিএস) জ্যেষ্ঠ রিসার্চ ফেলো নাজনীন আহমেদ। গবেষকদের মধ্য থেকে বক্তব্য দেন ঢাকা বিশ্ববিদ্যালয়ের শান্তি ও সংঘর্ষ বিভাগের সহযোগী অধ্যাপক ও বিভাগীয় প্রধান জাহিদ উল আরেফীন চৌধুরী, ঢাকা বিশ্ববিদ্যালয়ের অর্থনীতি বিভাগের সহযোগী অধ্যাপক অতনু রব্বানী এবং ঢাকা বিশ্ববিদ্যালয়ের সমাজবিজ্ঞান বিভাগের সহযোগী অধ্যাপক সামিনা লুৎফা। সূচনা বক্তব্য দেন সংগঠনের যুগ্ম সাধারণ সম্পাদক সীমা মোসলেম।
