
হাতে মাইক নিয়ে একজন বলছেন, কম্পিউটারের পুরাতন মনিটর, পুরান সিপিইউ, পুরান ল্যাপটপ বিক্রি করতে পারেন......, আপনি পুরাতন কম্পিউটারের মাল বিক্রি করতে পারেন, বিক্রি করতে পারেন আপনার আইপিএসের ব্যাটারিও।’ এভাবে বলছেন একজন, আর সঙ্গে থাকা অপরজন ভ্যান চালিয়ে আস্তে আস্তে এগোচ্ছেন। এমন চিত্র ঢাকার অধিকাংশ এলাকায় এখন দেখা যাচ্ছে।
কম্পিউটারের পুরোনো মনিটর, সিপিইউ, ল্যাপটপ কিনে এরা সেগুলো মেরামত করে বিক্রি করেন। এটা এদের আয়ের উৎস।এরা দুই বন্ধু; নাম সুমন ও রনি। তাঁদের দুজনেরই গ্রামের বাড়ি সিলেটে। তিন বছর ধরে ঢাকায় দুই বন্ধু এ ব্যবসা করছেন। বিভিন্ন এলাকায় ঘুরে ঘুরে এসব পুরোনো মনিটর, সিপিইউ, ল্যাপটপ কেনেন। এগুলো বিক্রি করে মাসে তাঁদের প্রায় ২০ থেকে ২৫ হাজার টাকা আয় হয় বলেও জানান সুমন।ঢাকার শ্যামলীতে হক সাহেবের গ্যারেজ এলাকায় তাঁরা থাকেন। মোহাম্মদপুরে একটি ওয়ার্কশপে পুরোনো ল্যাপটপ, কম্পিউটার, সিপিইউ, মনিটর, আইপিএসের ব্যাটারি মেরামত করে বিক্রি করেন। সেখানেই কথা হলো দুজনের সঙ্গে। সুমন জানালেন, দাম ভালোই পান। প্রতিটি ব্যাটারি দুই হাজার টাকা, মনিটর এক হাজার টাকা, সিপিইউ ১২০০-১৫০০ টাকা, ল্যাপটপ কেনেন এক হাজার টাকায়। ওয়ার্কশপে এগুলো মেরামত করে একটু লাভে বিক্রি করেন। তিনি বলছিলেন, এক হাজার টাকায় কেনা ল্যাপটপ তিন হাজারে বিক্রি করবেন।কথা শেষে আবারও মাইকে বলা শুরু হলো, ‘পুরাতন মনিটর, পুরাতন সিপিইউ, পুরাতন ল্যাপটপ আছে; এগুলো বিক্রি করতে পারেন।’ মাইকে এগুলো বলতে বলতে ভ্যান চালিয়ে চলে গেলেন আরেক এলাকায়।
