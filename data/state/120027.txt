
‘স্বাস্থ্যমন্ত্রী কি শুধু ডাক্তারদের মন্ত্রী? নাকি জনগণের?’ প্রশ্ন তুলেছেন ফারহানা নাসরিন। তিনি বারডেম হাসপাতালে চিকিৎসাধীন অবস্থায় মারা যাওয়া সিরাজুল ইসলামের একমাত্র মেয়ে।আজ বৃহস্পতিবার জাতীয় প্রেসক্লাবে আয়োজিত এক সংবাদ সম্মেলনে ফারহানা নাসরিন বলেন, ‘স্বাস্থ্যমন্ত্রী কি শুধু ডাক্তারদের মন্ত্রী? কই, তিনি তো একবারও আমাদের কথা বললেন না। আমার বাবা তো চিকিৎসকদের অবহেলায় মারা গেছেন। আমার মা ২৩ দিন আগে মারা গেছেন। রমনা থানায় রাত একটা পর্যন্ত বসে থেকেও মামলা করতে পারিনি। স্বাস্থ্যমন্ত্রী কি আমাদের মন্ত্রী নন?’সংবাদ সম্মেলনে ফারহানা দাবি করেন, ১৩ এপ্রিল রাতে তাঁর বাবার মৃত্যুর পর হাসপাতালে কোনো ভাঙচুর হয়নি। তিনি পাল্টা প্রশ্ন তোলেন, ‘আমার বাবা ১৩ তলায় ভর্তি ছিলেন। বারডেম হাসপাতাল বলছে, ভাঙচুর হয়েছে পাঁচতলায়। হাসপাতালে পুলিশ-র‌্যাব হাজির ছিল। বিভিন্ন টিভি চ্যানেল ছিল। ১৩ তারিখের পর পুরো এক দিন পেরিয়ে যাওয়ার পর বারডেম হামলা-ভাঙচুরের অভিযোগ করছে।  এটা কী করে সম্ভব?’
আজ সংবাদ সম্মেলনে ফারহানার সঙ্গে উপস্থিত ছিলেন তাঁর ছোট ভাই হাসান শাহরিয়ার। ফারহানা এ বিষয়ে প্রধানমন্ত্রী শেখ হাসিনার হস্তক্ষেপ কামনা করেন।
১৩ এপ্রিল বারডেম হাসপাতালে চিকিৎসাধীন অবস্থায় প্রেসক্লাব কর্মচারী ইউনিয়নের সাবেক সভাপতি সিরাজুল ইসলাম মারা যান। তাঁর মৃত্যুর জেরে বারডেম হাসপাতালে তিনজন চিকিৎসককে বেধড়ক পেটানো হয়েছে বলে চিকিৎসকদের অভিযোগ।
ফারহানা অবশ্য বলেছেন, বারডেম হাসপাতালের প্রতি তাঁদের কোনো অভিযোগ নেই। অভিযোগ ওই রাতে কর্মরত দুই চিকিৎসকের বিরুদ্ধে। তাঁর দাবি, চিকিৎসকেরা আন্তরিক হলে তাঁর বাবাকে বাঁচানো যেত।
