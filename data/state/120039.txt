
মানবতাবিরোধী অপরাধের অভিযোগে গ্রেপ্তার এ কে এম ইউসুফ আলী (৮৩) ও শামসুল হককে (৭৫) কারাগারে পাঠিয়েছেন আন্তর্জাতিক অপরাধ ট্রাইব্যুনাল-২। ৩০ মার্চ তাঁদের বিরুদ্ধে তদন্তের অগ্রগতি প্রতিবেদন দাখিল করার নির্দেশ দেওয়া হয়েছে।
আজ মঙ্গলবার বিচারপতি ওবায়দুল হাসানের নেতৃত্বে তিন সদস্যের ট্রাইব্যুনাল এ আদেশ দেন। গতকাল সোমবার এই ট্রাইব্যুনাল একাত্তরে মুক্তিযুদ্ধকালে আলবদর বাহিনীর উদ্যোক্তা আশরাফ হোসাইনসহ আটজনের বিরুদ্ধে গ্রেপ্তারি পরোয়ানা জারি করেছিলেন। তাঁরা সবাই জামালপুর জেলার বাসিন্দা। রাষ্ট্রপক্ষ বলছে, মুক্তিযুদ্ধকালে তাঁদের বিরুদ্ধে ১০ হাজার মানুষকে হত্যা ও ৭৫ হাজার ঘরবাড়ি লুট ও অগ্নিসংযোগের অভিযোগ রয়েছে।
পুলিশ আজ এই আটজনের মধ্যে দুজনকে গ্রেপ্তার করে হাজির করলে ট্রাইব্যুনাল এ আদেশ দেন।
পরোয়ানাভুক্ত অন্য ছয়জন হলেন আশরাফ হোসাইন (৬৪), শরীফ আহমেদ (৭১), মো. আবদুল মান্নান (৬৬), মো. আবদুল বারী (৬২), মো. হারুন (৫৮) ও মো. আবুল হাশেম (৬৫)।
