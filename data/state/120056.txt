
দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া বলেছেন, খালেদা জিয়া বড় বড় কথা বলেন, কিন্তু তিনি বা তাঁর দলের কেউ একবারও ঘূর্ণিঝড় রোয়ানুতে ক্ষতিগ্রস্ত অসহায় মানুষের খবর নেননি। তিনি শুধু মায়াকান্না করেন। দেশের জন্য দরদ থাকলে শেখ হাসিনার রয়েছে।
আজ বুধবার ভোলার তজুমদ্দিনে উপজেলা পরিষদ মিলনায়তনে দুর্যোগ ব্যবস্থাপনা কমিটির সভায় প্রধান অতিথির বক্তব্যে তিনি এ কথা বলেন। এ সময় তিনি ৪৫ জন ক্ষতিগ্রস্ত ব্যক্তিকে ত্রাণ দেন। তিনি বলেন, এই ত্রাণই শেষ নয়, আরও যা কিছু প্রয়োজন সবকিছু করা হবে।ত্রাণমন্ত্রী বলেন, প্রধানমন্ত্রীর নির্দেশ রয়েছে ঘূর্ণিঝড়ে বিধ্বস্ত এলাকার একজন মানুষও যাতে কষ্টে না থাকে। ক্ষতিগ্রস্ত মানুষের জন্য যা দরকার, তিনি তা–ই বরাদ্দ করবেন। মন্ত্রী বলেন, এ পর্যন্ত ভোলায় ৩০০ মেট্রিক টন চাল, ১৬ লাখ টাকা বরাদ্দ করা হয়েছে। আরও বরাদ্দ করা হবে।মন্ত্রী ঘূর্ণিঝড়ে বিধ্বস্ত ভোলার বিভিন্ন এলাকা পরিদর্শন করেন। এ ছাড়া মন্ত্রী ভোলা সদর, বোরহানউদ্দিন, তজুমদ্দিন উপজেলায় ঘূর্ণিঝড়ে ক্ষতিগ্রস্ত মানুষের মাঝে নগদ অর্থ, টিনসহ ত্রাণসামগ্রী বিতরণ করেন।
