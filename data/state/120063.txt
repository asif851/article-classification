
ঘন কুয়াশার কারণে দৌলতদিয়া-পাটুরিয়া নৌপথে ১০ ঘণ্টার বেশি সময় নৌযান চলাচল বন্ধ ছিল। গতকাল সোমবার রাত সাড়ে ১২টা থেকে নৌচলাচল বন্ধ থাকার পর আজ মঙ্গলবার সকাল পৌনে ১০টার দিকে পুনরায় চালু হয়। এ সময় মাঝনদীতে ছোট-বড় চারটি ফেরি আটকা পড়ে। দুর্ভোগে পড়েন কয়েক হাজার যাত্রী।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়া কার্যালয় সূত্রে জানা গেছে, গতকাল রাতে ঘন কুয়াশার কারণে দৌলতদিয়া-পাটুরিয়া নৌপথে ফেরি ও লঞ্চ চলাচল ব্যাহত হয়। রাত বাড়ার সঙ্গে সঙ্গে কুয়াশা বাড়তে থাকে। রাত সাড়ে ১২টা থেকে দুর্ঘটনা এড়াতে কর্তৃপক্ষ ফেরি চলাচল বন্ধ করে দেয়। একই সময় ওই নৌপথে লঞ্চ চলাচল বন্ধ হয়ে যায়। এ সময় দুই ঘাট থেকে ছেড়ে যাওয়া রো রো ফেরি এনায়েতপুরী, শাহ মখদুম ও ভাষাশহীদ বরকত এবং কেটাইপ ফেরি কাবেরী মাঝনদীতে আটকা পড়ে। ফেরিতে তিন শতাধিক যাত্রীবোঝাই ২০টির মতো বাস, ১০টি পণ্যবাহী ট্রাক ও ১০টির মতো ছোট গাড়ি ছিল।
ফেরি বন্ধের কারণে নদী পাড়ি দিতে না পারায় দৌলতদিয়া-খুলনা মহাসড়কে শতাধিক গাড়ি আটকা পড়েছে। একইভাবে ঢাকা-আরিচা মহাসড়কেও আটকা পড়েছে প্রায় ৫০০টি বিভিন্ন ধরনের গাড়ি। সারা রাত নদীতে ও মহাসড়কে আটকে পড়া কয়েক হাজার যাত্রী শীত ও ঠান্ডায় দুর্ভোগের শিকার হন।
বিআইডব্লিউটিসি দৌলতদিয়া কার্যালয়ের ব্যবস্থাপক শফিকুল ইসলামের ভাষ্য, ১০ ঘণ্টা ফেরি বন্ধ থাকায় দৌলতদিয়া ও পাটুরিয়া ঘাটে কয়েক শ গাড়ি পারাপারের অপেক্ষায় আটকা পড়েছে। এতে যানবাহনে আটকে থাকা যাত্রীরা দুর্ভোগের শিকার হচ্ছেন। তবে দিন শেষে গাড়ির চাপ অনেকটা কমে আসবে বলে তিনি জানান।
