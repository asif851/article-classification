
আইএসের নামে অন্য দেশ থেকে বাংলাদেশিদের নিয়ে সামাজিক যোগাযোগমাধ্যম ইউটিউব ও ফেসবুকে বিভিন্ন অপপ্রচারমূলক ভিডিও আপলোড হচ্ছে বলে মন্তব্য করেছেন স্বরাষ্ট্রমন্ত্রী আসাদুজ্জামান খান কামাল। আজ রোববার দুপুরে রাজধানী উত্তরার ১৫ নম্বর সেক্টরে আঞ্চলিক পাসপোর্ট কার্যালয়ের নির্মিত নতুন ভবনের উদ্বোধন শেষে তিনি এ মন্তব্য করেন।হলি আর্টিজানের হামলা সম্পর্কিত তথ্য এবং প্রধানমন্ত্রী ও রাজনৈতিক নেতাদের হুমকি দিয়ে সম্প্রতি একটি ভিডিও ইউটিউবে প্রকাশ করা হয়েছে। ভিডিও বার্তা দানকারীরা নিজেদের আইএস দাবি করেছে।এ ভিডিও সম্পর্কিত সাংবাদিকদের প্রশ্নের জবাবে স্বরাষ্ট্রমন্ত্রী বলেন, ‘আমরা স্পষ্ট করে জানাতে চাই, দেশে আইএসের কোনো ভিত্তি নেই। তাদের কোনো প্রকার সাংগঠনিক কার্যক্রম বা নেতা বাংলাদেশে নেই।’ তিনি বলেন ‘ভিডিওটি আমাদের দেশের বিরুদ্ধে একটি ষড়যন্ত্র। বাংলাদেশের বিরুদ্ধে ষড়যন্ত্র করতেই বিভিন্ন সামাজিক যোগাযোগমাধ্যমে অন্য দেশ থেকে ভুল তথ্য ও ভিডিও আপলোড করা হচ্ছে।’
আসাদুজ্জামান খান বলেন, এ দেশের মানুষ আইএস কিংবা জঙ্গিবাদকে পছন্দ করে না। এর বড় প্রমাণ গুলশানের হামলায় নিহত ব্যক্তিদের লাশ পরিবারের কেউ গ্রহণ করতে আসেননি। তা ছাড়া জঙ্গিবাদ ইসলামকে নষ্ট করছে, ইসলামের ওপর কালিমা লেপন করছে। প্রধানমন্ত্রীর ডাকে সাড়া দিয়ে জঙ্গিবাদ রুখতে সাধারণ মানুষ এখন তৎপর।মন্ত্রী আরও বলেন, এ দেশের মানুষ আফগানিস্তান বা পাকিস্তানের মতো জঙ্গিবাদকে আশ্রয়-প্রশ্রয় দেয় না। নিরাপত্তা বাহিনীর সদস্যরা তাঁদের দক্ষতা দিয়ে জঙ্গিবাদকে নিয়ন্ত্রণ করছেন। জঙ্গিদের নামে বেনামে পাসপোর্ট তৈরি ঠেকাতে পুলিশ ভেরিফিকেশন আরও কঠোর করা হয়েছে বলে মন্তব্য করেন মন্ত্রী।এর আগে পাসপোর্ট অধিদপ্তরের আঞ্চলিক কার্যালয়ের নবনির্মিত ভবনের উদ্বোধনী অনুষ্ঠানে স্বরাষ্ট্রমন্ত্রী বলেন, ডিজিটাল বাংলাদেশ নির্মাণে প্রধানমন্ত্রী শেখ হাসিনার নির্দেশে মানুষের ঘরে ঘরে সেবা পৌঁছে দিতে পাসপোর্ট অধিদপ্তর কাজ করে যাচ্ছে। এই উদ্দেশ্য ও লক্ষ্য বাস্তবায়নের তাগিদেই উত্তরার মতো একটি অভিজাত এলাকায় পাসপোর্টের আঞ্চলিক কার্যালয় চালু করা হচ্ছে। তিনি আর বলেন, আধুনিক বিশ্বের সঙ্গে তাল মেলাতে শিগগিরই দেশে ই-পাসপোর্ট সেবা চালু করা হচ্ছে।অনুষ্ঠানে অন্যান্যের মধ্যে উপস্থিত ছিলেন, স্বরাষ্ট্র মন্ত্রণালয়ের জ্যেষ্ঠ সচিব মো. মোজাম্মেল হক, বহিরাগমন ও পাসপোর্ট অধিদপ্তরের মহাপরিচালক ব্রিগেডিয়ার জেনারেল মাসুদ রেজওয়ান, সাংসদ নাসিমা ফেরদৌসী এবং ঢাকা উত্তর সিটি করপোরেশন ১ নম্বর ওয়ার্ড উত্তরার কাউন্সিলর আবছার উদ্দিন খান প্রমুখ।
