
এবার জনপ্রতি ফিতরা নির্ধারণ করা হয়েছে সর্বনিম্ন ৬৫ টাকা। আজ সোমবার ইসলামিক ফাউন্ডেশনের সভাকক্ষে অনুষ্ঠিত ফিতরা নির্ধারণী সভায় এ সিদ্ধান্ত নেওয়া হয়েছে।ইসলামিক ফাউন্ডেশনের বায়তুল মোকাররম মসজিদের সভাকক্ষে অনুষ্ঠিত সদকাতুল ফিতরা নির্ধারণ কমিটির সভায় এ সিদ্ধান্ত হয়। বায়তুল মোকাররম জাতীয় মসজিদের খতিব মাওলানা মোহাম্মদ সালাহউদ্দিনের সভাপতিত্বে সভায় কমিটির সদস্য বিশিষ্ট আলেমরা উপস্থিত ছিলেন।ইসলামি শরিয়াহ অনুযায়ী, এবার এক কেজি ৬৫০ গ্রাম গম ও আটার বাজারদর নির্ধারণ করা হয়েছে সর্বনিম্ন ৬৫ টাকা।
কেউ যদি খেজুর দিয়ে ফিতরা আদায় করতে চান, সে ক্ষেত্রে তিন কেজি ৩০০ গ্রাম খেজুরের বাজারদর দুই হাজার টাকা নির্ধারণ করা হয়েছে। এ ছাড়া তিন কেজি ৩০০ গ্রাম কিশমিশের বাজার নির্ধারণ করা হয়েছে এক হাজার ৪৮৫ টাকা। সমপরিমাণ পনিরের বাজারদর নির্ধারণ করা হয়েছে এক হাজার ৫৮৫ টাকা।পবিত্র ঈদুল ফিতরের নামাজের আগেই ফিতরা আদায় করার নিয়ম রয়েছে।
