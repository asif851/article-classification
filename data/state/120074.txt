
মৌলভীবাজারের কমলগঞ্জ উপজেলার শমশেরনগরে আইডিয়াল কেজি স্কুলে ১০ ফেব্রুয়ারি প্রথমবারের মতো ছোট পরিসরে (মিনি) বইমেলার আয়োজন করা হয়। প্রধান অতিথি হিসেবে এক দিনের এ মেলার উদ্বোধন করেন জিনবিজ্ঞানী আবেদ চৌধুরী।উদ্বোধনী অনুষ্ঠানে আবেদ চৌধুরী বলেন, গ্রামাঞ্চলে প্রয়োজনীয় সহায়তা দিয়ে উদ্যোগ নিয়ে পাঠক তৈরি করতে হবে। এ জন্য প্রত্যন্ত অঞ্চলে ভাষার মাস ফেব্রুয়ারিতে ছোট আকারে হলেও বইমেলার আয়োজন করা দরকার। আর এসব মেলায় শিশুদের উপযোগী বই বেশি করে সরবরাহ করতে লেখক ও প্রকাশকদের এগিয়ে আসতে হবে।আবেদ চৌধুরী এ এ টি এম বহুমুখী উচ্চবিদ্যালয় ও হাজী মো. উস্তওয়ার বালিকা উচ্চবিদ্যালয়ে দুটি বই রাখার তাক প্রদান করেন। এ ছাড়া তিনি বিভিন্ন শিক্ষাপ্রতিষ্ঠানের মেধাবী ৫৫ জন শিক্ষার্থী এবং মেধা প্রতিযোগিতায় বিজয়ী দুই শিক্ষার্থীর হাতে পুরস্কার তুলে দেন।আইডিয়াল কেজি স্কুলের আয়োজনে বইমেলাটি অনুষ্ঠিত হয়।
