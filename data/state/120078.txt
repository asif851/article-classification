
লাখো মুসুল্লির কণ্ঠে ‘আল্লাহু আকবার’ ধ্বনিতে ফজরের নামাজের পর আম বয়ানের মধ্য দিয়ে আজ শুক্রবার গাজীপুরের টঙ্গীর তুরাগতীরে শুরু হয়েছে বিশ্ব ইজতেমার প্রথম পর্ব।আগামী রোববার জোহরের নামাজের আগে আখেরি মোনাজাতের মধ্য দিয়ে শেষ হবে ইজতেমা। ইজতেমা মাঠে পাঁচ স্তরের নিরাপত্তাব্যবস্থা নেওয়া হয়েছে।প্রথম পর্বের ইজতেমা শেষের চার দিন পর ১৬ জানুয়ারি থেকে শুরু হবে বিশ্ব ইজতেমার দ্বিতীয় পর্ব। ১৮ জানুয়ারি আখেরি মোনাজাতের মধ্যে দিয়ে ওই পর্বের বিশ্ব ইজতেমা শেষ হবে।বিশ্ব ইজতেমা ময়দানে গিয়ে দেখা যায়, দেশ-বিদেশের কয়েক লাখ ধর্মপ্রাণ মুসল্লি ইতিমধ্যে মাঠে হাজির হয়েছেন। এখন দল বেঁধে ইজতেমা ময়দানে মুসল্লিরা আসছেন। আজ ফজরের নামাজের পর পাকিস্তানের মাওলানা মো. এহসান আম বয়ান করেন। তাঁর উর্দুতে দেওয়া বয়ান বাংলায় তরজমা করেন বাংলাদেশের মাওলানা মো. আবদুল মতিন। এরপর ভারতের মাওলানা আহম্মদ লাট মুসুল্লিদের উদ্দেশে ইমান, আমল ও আখলাক বিষয়ে বয়ান করেন।
আজ শুক্রবার বেলা দেড়টার দিকে ইজতেমা মাঠে জুমার নামাজ আদায় করা হবে। এতে ইজতেমায় আসা মুসল্লি ছাড়াও আশপাশের এলাকার মুসল্লিরা অংশ নেবেন। সংখ্যার হিসাবে এটি দেশের সবচেয়ে বড় জুমার জামাত।
বিশ্ব ইজতেমার আয়োজক কমিটির মুরব্বি মো. গিয়াস উদ্দিন জানান, ১৬০ একরের সুবিশাল ময়দানের পুরোটাই চটের শামিয়ানা টাঙিয়ে দেওয়া হয়েছে। সব মুসল্লির রান্নার জন্য স্থায়ী ব্যবস্থা করা সম্ভব হয়নি। তবে মাঠের পশ্চিম-উত্তর কোণে টিনশেডের উন্নত আবাসনে বিদেশি মুসল্লিদের রান্নার জন্য গ্যাস- বিদ্যুতের ব্যবস্থা করা হয়েছে। এ ছাড়া টেলিফোন সংযোগ এবং আধুনিক সুবিধার ব্যবস্থা করা হয়েছে।
গাজীপুরের পুলিশ সুপার হারুন অর রশিদ জানান, বিশ্ব ইজতেমার নিরাপত্তায় পাঁচ স্তরের নিরাপত্তাব্যবস্থা নেওয়া হয়েছে। ইজতেমার সার্বিক নিরাপত্তায় মাঠের চারদিকে পুলিশ, র‌্যাব, আনসার ও গোয়েন্দা সদস্য মোতায়েন রয়েছে।
ইজতেমায় টেলিফোন নম্বরসমূহ  জেলা প্রশাসন নিয়ন্ত্রণকক্ষ (১)-৯৮১৩৪০১, জেলা প্রশাসন নিয়ন্ত্রণকক্ষ(২)-৯৮১৩৪০২, পুলিশ নিয়ন্ত্রণকক্ষ-৯৮১৩৪০৩, মিডিয়া সেন্টার-৯৮১৩৪০৮, র‌্যাব নিয়ন্ত্রণকক্ষ (১) ৯৮১৫১১২, র‌্যাব নিয়ন্ত্রণকক্ষ (২)-৯৮১৫১১৩, র‌্যাব নিয়ন্ত্রণকক্ষ (৩)-৯৮১৫১১৪, স্বাস্থ্য বিভাগের নিয়ন্ত্রণকক্ষ- ৯৮১৩৪০৬, ৯৮১৭৫১৪, ৯৮১৭৫১৫, ৯৮১৭৫১৬, তথ্যকেন্দ্র ইজতেমা কর্তৃপক্ষ-৯৮১৬৩৭০-৭৪, ফায়ার সার্ভিস নিয়ন্ত্রণকক্ষ-৯৮১৬৩৬৯, বিদ্যুৎ বিভাগের নিয়ন্ত্রণকক্ষ-৯৮১৬৩৭৯ ।
