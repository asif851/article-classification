
ঢাকা বিশ্ববিদ্যালয়ের টিএসসি এলাকায় পয়লা বৈশাখে বর্ষবরণ অনুষ্ঠানে নারী লাঞ্ছনায় জড়িত সাতজনকে তিন বছরেও শনাক্ত করতে পারেনি পুলিশ। ভিডিও ফুটেজ দেখে মো. কামাল (৩৫) নামের একজনকে গ্রেপ্তার করা হয়েছিল। সাক্ষীর অভাবে তাঁরও বিচার থেমে আছে।
২০১৫ সালের (১৪ এপ্রিল) পয়লা বৈশাখে ঢাকা বিশ্ববিদ্যালয়ের টিএসসি-সংলগ্ন সোহরাওয়ার্দী উদ্যানের ফটকে নারী লাঞ্ছনার ঘটনা গণমাধ্যমে প্রকাশিত হয়। বিষয়টি সিসি (ক্লোজড সার্কিট) ক্যামেরায় ধরা পড়ে। ওই বছরের মে মাসে পুলিশের তৎকালীন মহাপরিদর্শক এ কে এম শহীদুল হক এ ঘটনায় জড়িত আটজনের ছবি প্রকাশ করে তাদের ধরিয়ে দিতে এক লাখ টাকা করে পুরস্কার ঘোষণা করেন। কিন্তু পুলিশ আর কাউকে শনাক্ত করতে পারেনি।
এরপর ডিএমপির গোয়েন্দা বিভাগ (ডিবি) কাউকে অভিযুক্ত না করে ওই বছরের ২২ ডিসেম্বর আদালতে চূড়ান্ত প্রতিবেদন দাখিল করে। এর এক মাস পর ২০১৬ সালের ২৭ জানুয়ারি পুরান ঢাকার খাজে দেওয়ান লেনের নিজ বাসার সামনে থেকে সন্দেহভাজন হিসেবে মো. কামালকে গ্রেপ্তার করা হয়। কামালকে গ্রেপ্তারের পর মামলাটি পুনরুজ্জীবিত করা হয়। ২০১৬ সালের ১৫ ডিসেম্বর পুলিশ ব্যুরো অব ইনভেস্টিগেশনের (পিবিআই) পরিদর্শক আবদুর রাজ্জাক অধিকতর তদন্ত করে কামালকে একমাত্র আসামি করে ঢাকা মহানগর মুখ্য হাকিমের (সিএমএম) আদালতে অভিযোগপত্র দেন।
পিবিআই বলেছে, অধিকতর তদন্তের অভিযোগপত্রে ৩৪ জনকে সাক্ষী করা হয়েছে। মামলাটি তদন্তকালে একাধিকবার ঘটনাস্থল গিয়ে প্রত্যক্ষদর্শী, আক্রান্ত ও আসামিদের সন্ধান এবং গ্রেপ্তারে সর্বাত্মক চেষ্টা করা হয়। কিন্তু কামাল ছাড়া অন্য কোনো আসামির সন্ধান পাওয়া যায়নি। বাকি সাতজনের সন্ধান পাওয়া গেলে তাদের বিরুদ্ধে সম্পূরক অভিযোগপত্র দেওয়া হবে।
পিবিআইয়ের উপমহাপরিদর্শক (ডিআইজি) বনজ কুমার মজুমদার এর আগে প্রথম আলোকে বলেছিলেন, কামাল টিএসসির কাছে নারী লাঞ্ছনার ঘটনায় আদালতে জবানবন্দি দিতে রাজি হননি। তবে নারী লাঞ্ছনায় জড়িত আরও দুজনের অবস্থান জানা গেছে।
কামালের বড় ভাই মো. বাদল বলেন, ‘প্রথম দিন থেকে আমরা বলে আসছি, কামাল নারী লাঞ্ছনায় জড়িত নয়। সে যে কাউকে লাঞ্ছিত করেছে, এমন কোনো ছবি পুলিশের কাছে নেই। কামাল জড়িত ছিল না বলেই সে আদালতে কোনো জবানবন্দি দেয়নি।’
আদালত সূত্র বলেছে, ২০১৭ সালের ২ জানুয়ারি মামলার নথি ঢাকার ৩ নম্বর নারী ও শিশু নির্যাতন দমন ট্রাইব্যুনালে আসে বিচারের জন্য। ওই বছরের ১৯ জুন মামলাটির অভিযোগ গঠন করা হয়। এরপর আদালতে কয়েকবার মামলার তারিখ পড়লেও পুলিশ এখন পর্যন্ত কোনো সাক্ষীকে আদালতে হাজির করতে পারেনি। ঢাকার ৩ নম্বর নারী ও শিশু নির্যাতন দমন ট্রাইব্যুনালের সরকারি কৌঁসুলি মাহমুদা আক্তার বলেন, ‘এই মামলার বাদী পুলিশ। কিন্তু তারা কোনো সাক্ষীকে হাজির করতে পারেনি। এ ব্যাপারে আদালত শাহবাগ থানায় সমনও পাঠিয়েছিলেন।’
 
