
মানিকগঞ্জ জেলা পরিষদ মিলনায়তনে গতকাল মঙ্গলবার বেলা ১১টার দিকে স্বাস্থ্য ও পরিবারকল্যাণ প্রতিমন্ত্রী জাহিদ মালেকের উদ্যোগে শিল্প গ্রুপ পিএইচপি ফ্যামিলি, ম্যাক্স গ্রুপ ও অ্যাপোলো ইস্পাত লিমিটেডের সহযোগিতায় এক হাজার পরিবারের মধ্যে ত্রাণসামগ্রী বিতরণ করা হয়।
ত্রাণ বিতরণকালে উপস্থিত ছিলেন জেলা প্রশাসক মো. নাজমুছ সাদাত, স্থানীয় সরকার বিভাগের উপপরিচালক আবদুল মতিন, জেলা আওয়ামী লীগের যুগ্ম সম্পাদক সুলতানুল আজম খান, জেলা চেম্বার অব কমার্স অ্যান্ড ইন্ডাস্ট্রিজের পরিচালক মোনায়েম খান ও হাবিবুল মোমেন, সদর উপজেলার দিঘি ইউনিয়ন পরিষদের (ইউপি) চেয়ারম্যান আবদুল মতিন এবং জেলা পরিষদের সদস্য আবুল বাশার। প্রতিটি পরিবারকে পাঁচ কেজি চাল, দুই কেজি আটা, এক কেজি ডাল, তেল, চিনি ও লবণ এবং এক প্যাকেট করে সেমাই দেওয়া হয়।
হাবিবুল মোমেন বলেন, কাল বৃহস্পতিবার এসব শিল্পপ্রতিষ্ঠানের সহযোগিতায় দৌলতপুর উপজেলায় দুর্গম চরাঞ্চলেও বন্যার্ত এক  হাজার পরিবারের মধ্যে ত্রাণ সহায়তা দেওয়া হবে।
 
এফবিসিসিআইয়ের ত্রাণ বিতরণ
শিবালয় উপজেলায় বন্যার্ত ৭০০ পরিবারের মধ্যে গতকাল ত্রাণসামগ্রী বিতরণ করে ব্যবসায়িক সংগঠন এফবিসিসিআই। বিকেল চারটার দিকে উপজেলার মহাদেবপুর ইউনিয়ন ডিগ্রি কলেজ মাঠে ত্রাণ বিতরণ করা হয়। এ সময় বক্তব্য দেন স্থানীয় সাংসদ ও বাংলাদেশ ক্রিকেট বোর্ডের সভাপতি নাঈমুর রহমান, এফবিসিসিআইয়ের সভাপতি শফিউল ইসলাম মহীউদ্দিন, সহসভাপতি মোস্তাকিম আশরাফ, পরিচালক তাবারাকুল তোসাদ্দেক খান ও শমী কায়সার, ঘাতক দালাল নির্মূল কমিটির জেলা শাখার সভাপতি দীপক কুমার ঘোষ এবং উপজেলা আওয়ামী লীগের সাধারণ সম্পাদক আবদুল কুদ্দুস।
এরপর ‍উপজেলার বন্যার্ত ৭০০ পরিবারের মধ্যে চাল, ডাল, আলু ও তেল বিতরণ করা হয়।
 
