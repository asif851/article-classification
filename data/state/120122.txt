
চাঁদপুরের মতলব দক্ষিণ উপজেলায় এক কৃষককে তাঁর চাচাতো ভাই কুপিয়ে জখম করেছেন বলে অভিযোগ পাওয়া গেছে। গতকাল মঙ্গলবার উপজেলার খড়গপুর গ্রামে এ ঘটনা ঘটে। পুলিশ অভিযুক্ত হামলাকারীকে গ্রেপ্তার করেছে।
আহত কৃষকের নাম হযরত আলী (৪০)। তাঁর বাড়ি উপজেলার খড়গপুর গ্রামে। তাঁর ওপর হামলার ঘটনায় জড়িত থাকার অভিযোগে গ্রেপ্তার ব্যক্তির নাম মো. খোকন (৪০)। তাঁরা একই বাড়িতে বাস করেন।
পুলিশ জানায়, গতকাল সকাল আটটায় হযরত আলীর একটি গরু খোকনের বসতঘরের পাশে লাগানো কয়েকটি শিমগাছ উপড়ে ফেলে। এটি দেখার পর খোকন ক্ষিপ্ত হন এবং হযরত আলীকে গালাগাল করেন। এ বিষয়ে কথা বলতে খোকনের ঘরের সামনে আসেন হযরত আলী এবং ক্ষতিপূরণ দেওয়ার প্রস্তাব দেন। এতে রাজি হননি খোকন। এ নিয়ে দুজনের মধ্যে কথা-কাটাকাটি হয়। একপর্যায়ে ঘর থেকে ধারালো দা এনে হযরত আলীকে এলোপাতাড়ি কোপাতে থাকেন খোকন। তাঁর চিৎকারে বাড়ির লোকজন এগিয়ে এলে খোকন নিজ ঘরে চলে যান।
পরে পরিবারের লোকেরা আশঙ্কাজনকভাবে হযরতকে সেখান থেকে উদ্ধার করে সকাল নয়টায় উপজেলা স্বাস্থ্য কমপ্লেক্সে ভর্তি করেন। বিষয়টি থানায় জানানো হলে আজ বেলা ১১টায় ঘটনাস্থল থেকে পুলিশ খোকনকে গ্রেপ্তার করে নিয়ে যায়। এ ঘটনায় আহত ব্যক্তির স্ত্রী পারুল বেগম খোকনকে আসামি করে গতকাল বিকেলে মতলব দক্ষিণ থানায় মামলা করেন।
উপজেলা স্বাস্থ্য ও পরিবার পরিকল্পনা কর্মকর্তা এ কে এম মাহাবুবুর রহমান বলেন, ওই ব্যক্তির দুই হাত ও পেটে দায়ের কোপ লেগেছে। তাঁর চিকিৎসা চলছে। তাঁর অবস্থা আশঙ্কাজনক।
থানাহাজতে থাকায় খোকনের সঙ্গে এ ব্যাপারে কথা বলা সম্ভব হয়নি। ঘটনার পর থেকে তাঁর পরিবারের সদস্যরাও পলাতক।
এ বিষয়ে মতলব দক্ষিণ থানার পরিদর্শক (তদন্ত) মো. শহিদুল ইসলাম বলেন, হামলার ঘটনায় গ্রেপ্তার খোকনকে আজ বুধবার চাঁদপুর বিচারিক হাকিম আদালতে হাজির করা হবে।
