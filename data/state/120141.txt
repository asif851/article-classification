
কুষ্টিয়ার ছেঁউড়িয়ায় কাল রোববার শুরু হচ্ছে লালন মেলা। বাউলসম্রাট ফকির লালন শাহের ১২৬তম তিরোধান দিবস উপলক্ষে তাঁর মাজার চত্বরে তিন দিনের এ মেলার আয়োজন করছে লালন একাডেমি। এ আয়োজন সম্পূর্ণ মাদকমুক্ত রাখতে এবার বিশেষ উদ্যোগ নিয়েছে প্রশাসন।‘পারে লয়ে যাও আমায়...’ শিরোনামে এ মেলা কাল সন্ধ্যা সাড়ে ছয়টায় উদ্বোধন করবেন সংস্কৃতিমন্ত্রী আসাদুজ্জামান নূর। তিন দিনের এ মেলায় প্রতিদিন আলোচনা সভা ও লালনের গানের আসর বসবে। মেলায় সহযোগিতা দিচ্ছে সংস্কৃতি মন্ত্রণালয় ও কুষ্টিয়া জেলা প্রশাসন।আয়োজক সূত্রে জানা গেছে, ইতিমধ্যে লালনভক্ত-অনুসারীরা মাজারে আসতে শুরু করেছেন। মূল মাজারের ভেতরে চিরনিদ্রায় শায়িত লালন শাহের প্রতি শ্রদ্ধা জানাচ্ছেন তাঁরা। কালী নদীর পাড় ঘেঁষে দুই শতাধিক অস্থায়ী দোকান বসেছে।লালন একাডেমির সভাপতি ও জেলা প্রশাসক মো. জহির রায়হান বলেন, আগত লালনভক্ত-অনুসারীদের খেয়াল রাখা হচ্ছে। আশা করা যাচ্ছে, দেশ-বিদেশের কয়েক লাখ মানুষ এবার এখানে আসবেন। মেলার নিরাপত্তায় আইনশৃঙ্খলা রক্ষাকারী বাহিনীর শতাধিক সদস্য মোতায়েন থাকবেন।নাম প্রকাশ না করার শর্তে প্রশাসনের এক কর্মকর্তা জানান, এবার তিন দিনের আয়োজনে কোনো ধরনের মাদক মেলা মাঠে ঢুকতে দেওয়া হবে না। এ ব্যাপারে প্রশাসন কঠোর ভূমিকা নিয়েছে। মাদক ব্যবসায় জড়িত লোকজনের তালিকা করা হয়েছে।১৮৯০ সালের ১ কার্তিক কুষ্টিয়ার কুমারখালী উপজেলার চাপড়া ইউনিয়নের ছেঁউড়িয়া গ্রামে মৃত্যুবরণ করেন লালন শাহ। এরপর থেকে মাজার চত্বরে ভক্ত-অনুসারীরা সাঁইজিকে স্মরণ করে আসছেন।
