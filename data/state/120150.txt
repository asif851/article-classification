
আওয়ামী লীগের সাংসদ গোলাম মাওলা রনিকে সাত দিনের মধ্যে গ্রেপ্তার ও সংসদ সদস্যপদ বাতিলের দাবি জানিয়েছেন ক্ষুব্ধ সাংবাদিকেরা। আজ দুপুর ১২টার দিকে জাতীয় প্রেসক্লাবের সামনে ইনডিপেনডেন্ট পরিবার আয়োজিত এক মানববন্ধন থেকে এই আল্টিমেটাম দেওয়া হয়। মানববন্ধনে সাংবাদিকেরা বলেন, রনিকে গ্রেপ্তার ও সংসদ সদস্যপদ বাতিল করা না হলে সারা দেশে তীব্র আন্দোলন গড়ে তোলা হবে। মানববন্ধনে প্রধান অতিথির বক্তব্যে বাংলাদেশ ফেডারেল সাংবাদিক ইউনিয়নের (একাংশ) সভাপতি রুহুল আমীন গাজী বলেন, ‘আমরা বিএনপি-আওয়ামী লীগ বা ভবিষ্যতের সরকার বুঝি না। সাংবাদিকদের ওপর যাঁরা হামলা করবেন, তাঁদের বিচার চাই। সাংবাদিকদের ওপর হামলাকারী দুর্বৃত্ত সাংসদ গোলাম মাওলা রনির সংসদ সদস্যপদ বাতিল করতে হবে।’ ঢাকা রিপোর্টার্স ইউনিটির সভাপতি শাহেদ চৌধুরী বলেন, প্রতিটি সরকারের আমলেই সাংবাদিকদের ওপর নির্যাতন চলছে। সাংবাদিক নির্যাতন আজ ফ্যাশনে পরিণত হয়েছে। একজন জনপ্রতিনিধি কীভাবে নির্জলা মিথ্যা কথা বলেন, রনিকে না দেখলে বোঝা যেত না। তাঁর অসভ্য, বর্বরোচিত হামলার কারণে তিনি আজ থেকে গণমাধ্যমের শত্রুতে পরিণত হলেন। নির্যাতনকারী সাংসদ কখনো আইনসভায় থাকতে পারেন না।
ঢাকা রিপোর্টার্স ইউনিটির সাধারণ সম্পাদক ইলিয়াস খান বলেন, ‘সাংবাদিকদের ওপর নির্যাতনের মচ্ছব চলছে। সাংবাদিকদের ওপর রনির এই হামলা এর সর্বশেষ সংযোজন। আমরা আজ বিপন্ন, বিপর্যস্ত। তাই সব সাংবাদিককে আজ এক প্ল্যাটফর্মে দাঁড়াতে হবে। বর্তমান সরকার তাঁর বিরুদ্ধে ব্যবস্থা না নিলে করুণ পরিণতি ভোগ করতে হবে।’
সাংবাদিক মাহমুদুর রহমান খোকন সব চ্যানেলের প্রতি অনুরোধ জানিয়ে বলেন, ‘রনিকে আর টক শোতে আমন্ত্রণ জানাবেন না। কোনো চ্যানেল যদি তাঁকে টক শোতে নেয়, তবে সাংবাদিকদের কাছে তারা কালো তালিকাভুক্ত হবে।
ইনডিপেনডেন্ট টেলিভিশনের বার্তা সম্পাদক মহিদুল ইসলামের সভাপতিত্বে মানববন্ধনে আরও বক্তব্য দেন ঢাকা সাংবাদিক ইউনিয়নের (একাংশ) সাধারণ সম্পাদক বাকের হোসাইন, ঢাকা রিপোর্টার্স ইউনিটির যুগ্ম সাধারণ সম্পাদক ইলিয়াস হোসেন, সাংগঠনিক সম্পাদক রাজু আহমেদসহ বিভিন্ন গণমাধ্যম ও সাংবাদিক সংগঠনের নেতারা।
