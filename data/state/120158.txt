
পিরোজপুরের মঠবাড়িয়া উপজেলায় তালগাছের সঙ্গে ধাক্কা খেয়ে যাত্রীবাহী যান মাহেন্দ্রয় থাকা এক বৃদ্ধ নিহত হয়েছেন। আহত হয়েছেন চারজন। আজ শনিবার সকালে এ দুর্ঘটনা ঘটে।
নিহত বৃদ্ধের নাম আবদুস সালাম (৬৫)। তিনি একজন ব্যবসায়ী। বাড়ি উপজেলার বেতমোর গ্রামে। আহত ব্যক্তিরা হলেন মো. তৌফিক (৬০), আবদুস সালাম (২২), গোলেনূন বেগম (৭০) ও সেতারা বেগম (৫৫)।
প্রত্যক্ষদর্শী, পুলিশ ও হাসপাতাল সূত্রে জানা গেছে, তুষখালী লঞ্চঘাট থেকে পাঁচজন যাত্রী নিয়ে মাহেন্দ্রটি মঠবাড়িয়ার দিকে যাচ্ছিল। সকাল সাড়ে সাতটার দিকে মঠবাড়িয়া-চরখালী সড়কে চালক নিয়ন্ত্রণ হারালে মাহেন্দ্রটি একটি তালগাছের সঙ্গে ধাক্কা খায়। এ সময় চালক পালিয়ে যান।
উপজেলা স্বাস্থ্য কমপ্লেক্সে নেওয়ার পর কর্তব্যরত চিকিৎসা কর্মকর্তা যাত্রী আবদুস সালামকে মৃত ঘোষণা করেন।
মঠবাড়িয়া উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) মো. ফেরদৌস ইসলাম জানান, মো. তৌফিকের শারীরিক অবস্থা গুরুতর। তাঁকে উন্নত চিকিৎসার জন্য বরিশাল শের-ই-বাংলা মেডিকেল কলেজ হাসপাতালে পাঠানো হয়েছে।
