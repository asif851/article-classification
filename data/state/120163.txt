
নাটোরের সিংড়ায় যাত্রীবাহী বাসে চাঁদাবাজি বন্ধের সিদ্ধান্তের পর নাটোর-বগুড়া মহাসড়কের বাস ধর্মঘট প্রত্যাহার করা হয়েছে। রোববার সকাল থেকে বাস চলাচল শুরু হয়েছে। সিংড়ায় প্রতিটি যাত্রীবাহী বাস থেকে ১৭০ টাকা করে চাঁদা আদায়ের প্রতিবাদে গত বুধবার সন্ধ্যা থেকে যাত্রীবাহী বাস চলাচল বন্ধ করে দেয় নাটোর জেলা বাস মিনিবাস মালিক সমিতি।
শনিবার সন্ধ্যায় রাজশাহীর শিরোইলে রাজশাহী বিভাগীয় সড়ক ফেডারেশনের কার্যালয়ে সিংড়ার নাটোর জেলা মোটর মালিক সমিতির নেতৃবৃন্দের সঙ্গে সড়ক ফেডারেশনের নেতৃবৃন্দের বৈঠকের পর রাত আটটার দিকে ধর্মঘট প্রত্যাহার করা হয়।
রাজশাহী বিভাগীয় সড়ক ফেডারেশনের মহাসচিব মঞ্জুর রহমান পিটার জানান, বৈঠকে সিংড়ার নাটোর জেলা মোটর মালিক সমিতির নেতৃবৃন্দ তাঁদের সংগঠনের নামে আর কোনো চাঁদা তুলবে না বলে মুচলেকা দিয়েছেন। এরপর বাস ধর্মঘট প্রত্যাহারের সিদ্ধান্ত জানায় নাটোর জেলা বাস-মিনিবাস মালিক সমিতি। পাশাপাশি হঠাৎ করে সিংড়ায় আত্মপ্রকাশ হওয়া নাটোর জেলা মোটর মালিক সমিতির ব্যাপারে নাটোরের জেলা প্রশাসক সিদ্ধান্ত নেবেন বলেও সভায় জানানো হয়। সভায় রোববার সকাল থেকে পুনরায় বাস চলাচল সিদ্ধান্ত হয়।
নাটোরের জেলা প্রশাসক শাহিনা খাতুন জানান, রাজশাহীর বৈঠকে ধর্মঘট প্রত্যাহার হয়েছে। সিংড়ার ওই সংগঠনের বিষয়ে তদন্ত শেষে প্রয়োজনীয় ব্যবস্থা গ্রহণ করা হবে।
 
