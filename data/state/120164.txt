
রাডার ক্রয়ের দুর্নীতির মামলা প্রসঙ্গে জাতীয় পার্টির (জাপা) চেয়ারম্যান এইচ এম এরশাদ বলেন, ‘বিএনপি মিথ্যা মামলা দিয়ে আমাকে হয়রানি করেছে। শাস্তি দিয়েছে। এখন দেখছি বিএনপি নেত্রী খালেদা জিয়া নিজেই দুর্নীতির মামলায় আদালতে যাচ্ছেন। শুনছি তারও নাকি সাজা হবে। আমি সে দিনটার অপেক্ষা রয়েছি।’
আজ সোমবার দুপুরে তিন দিনের সফরে এসে রংপুরের নিজ বাড়ি পল্লীনিবাসে সাংবাদিকদের সঙ্গে আলাপকালে এসব মন্তব্য করেন এরশাদ।
সাংসদদের পুলিশি নিরাপত্তা দেওয়ার বিরোধিতা করে এরশাদ বলেন, জনপ্রতিনিধিরা যদি নিরাপত্তা চান, তাহলে জনপ্রতিনিধি হওয়া উচিত নয়। একজন নির্বাচিত জনপ্রতিনিধি যদি পুলিশ প্রটোকলে চলাফেরা করেন, তাহলে জনগণের কাছ থেকে তিনি বিচ্ছিন্ন হয়ে যাবেন।
প্রধানমন্ত্রীর বিশেষ দূত এরশাদ বলেন, ‘বিএনপির অবস্থা খুবই করুণ। দলটির এখন টিকে থাকাই দায়। বিএনপি কী বলল, না বলল তাতে কিছু আসে-যায় না। নির্বাচন কমিশন গঠনে সরকার যা বলবে, আমরা যা সমর্থন করব, তা-ই হবে।’
এরশাদ বলেন, ‘জাতীয় পার্টির এখন অনেক সুসংগঠিত। নির্বাচনের জন্য আমরা প্রস্তুত। সুষ্ঠু নির্বাচন হলে জাতীয় পার্টি ক্ষমতায় আসবে।’
এ সময় জেলা জাতীয় পার্টির আহ্বায়ক মোফাজ্জল হোসেন, মহানগর শাখার আহ্বায়ক মোস্তাফিজার রহমান মোস্তফা, সদস্যসচিব এস এম ইয়াসীরসহ জেলা ও মহানগর শাখার নেতা-কর্মীরা উপস্থিত ছিলেন।
