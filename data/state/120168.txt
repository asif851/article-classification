
বিএনপির যুগ্ম মহাসচিব রুহুল কবির রিজভী অভিযোগ করে বলেছেন, বিভিন্ন পৌরসভায় নির্বাচনী প্রচারে বিএনপির প্রার্থী ও নেতা-কর্মীদের বাধা দেওয়া হচ্ছে। আজ বৃহস্পতিবার বেলা ১১টার দিকে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ অভিযোগ করেন রিজভী।বিএনপির এই যুগ্ম মহাসচিব অভিযোগ করে আরও বলেন, গতকাল বুধবার বিভিন্ন পৌর এলাকায় মন্ত্রী, হুইপ ও সাংসদেরা নিজেদের দলের মনোনীত প্রার্থীদের সঙ্গে নির্বাচনী প্রচারে অংশ নিয়েছেন। এটি নির্বাচনী আচরণবিধির চূড়ান্ত লঙ্ঘন।রিজভীর অভিযোগ, ব্রাহ্মণবাড়িয়া, রাজশাহী, নারায়ণগঞ্জ, মুন্সিগঞ্জ, বরগুনাসহ বিভিন্ন স্থানের পৌরসভায় বিএনপির প্রার্থী ও দলীয় নেতা-কর্মীদের নির্বাচনী প্রচারে নানাভাবে বাধা দেওয়া হচ্ছে। অনেক জায়গায় দলের নেতা-কর্মীদের গ্রেপ্তার করা হচ্ছে। সরকার দলীয় ক্যাডারেরা ভয়ভীতি দেখাচ্ছে।ক্ষমতাসীনদের প্রতি ইঙ্গিত করে বিএনপির এই নেতা বলেন, আইনশৃঙ্খলা রক্ষাকারী বাহিনী ও দলীয় ক্যাডারদের দিয়ে নির্বাচনী এলাকায় ভয়াল পরিবেশ তৈরি করে মানুষকে ভোটকেন্দ্রে না যাওয়ার ব্যাপারে আতঙ্কগ্রস্ত করার চেষ্টা চলছে।
