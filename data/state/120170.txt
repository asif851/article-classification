
বন্যার পানির তোড়ে সেতু দেবে যাওয়ায় ঢাকা-শরীয়তপুর সড়কে যানবাহন চলাচল বন্ধ করে দেওয়া হয়েছে। গতকাল মঙ্গলবার সকালে ওই সড়কের জাজিরা উপজেলার উত্তর ডুবলদিয়া এলাকায় কংক্রিটের সেতুটির ১৫ মিটার অংশ দেবে যায়। দুপুর থেকে যান চলাচল বন্ধ করে দেওয়া হয়। সড়ক ও জনপথ (সওজ) বিভাগ সেতুর দেবে যাওয়া অংশে বেইলি সেতুর পাটাতন স্থাপনের কাজ করছে।
শরীয়তপুর সওজ সূত্র জানায়, ঢাকা-শরীয়তপুর সড়কের ডুবলদিয়া এলাকার ২৫ মিটার দৈর্ঘ্যের সেতুটি ৩০ বছরের পুরোনো। সোমবার রাতে হঠাৎ করে সেতুর সংযোগস্থলের মাটি সরতে থাকে। সওজের কর্মীরা বালুর বস্তা ফেলে মাটি সরে যাওয়া থামানোর চেষ্টা করেন। গতকাল সকালে সেতুর ১৫ মিটার অংশ আড়াই ফুট দেবে যায়। দুপুর থেকে সেতুর ওপর দিয়ে যানবাহন চলাচল বন্ধ করে দেওয়া হয়। যান চলাচল বন্ধ হয়ে যাওয়ায় দুর্ভোগে পড়েছে ওই সড়কে চলাচলকারী যাত্রীরা।
ওই সড়কের যাত্রী শরীয়তপুর সদর উপজেলার তুলাশার গ্রামের বাসিন্দা মামুন হোসেন বলেন, ‘ঢাকা থেকে পরিবার-পরিজন নিয়ে বাড়ি যাচ্ছি। মঙ্গলমাঝির ঘাটে এসে জানতে পারি, সেতু দেবে যাওয়ায় শরীয়তপুরে যাওয়ার বাস বন্ধ। বাধ্য হয়ে বেবিট্যাক্সিতে আসতে হয়েছে। সেতুর কাছে এসে নৌকা দিয়ে পার হতে হয়েছে।’
শরীয়তপুর সওজের নির্বাহী প্রকৌশলী পার্থ দাস গুপ্ত প্রথম আলোকে বলেন, বালুর বস্তা দিয়ে সেতুর দেবে যাওয়া ঠেকানোর চেষ্টা করা হয়েছিল। কিন্তু স্রোত বেশি থাকায় সেতুটি আড়াই ফুট পর্যন্ত এক দিকে দেবে গেছে। যানবাহন চলাচল বন্ধ করে দেওয়া হয়েছে। ওই অংশে একটি বেইলি সেতু স্থাপন করা হচ্ছে। আজ (বুধবার) থেকে যান চলাচল স্বাভাবিক হবে বলে আশা প্রকাশ করেন তিনি।
