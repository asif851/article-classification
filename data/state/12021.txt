
বিএনপির চেয়ারপারসন খালেদা জিয়া বলেছেন, বিচার বিভাগের কোনো স্বাধীনতা নেই। সরকার যা বলে সেভাবেই রায় দিতে হয়। সংবিধানের নতুন সংশোধনীর ফলে এখন বিচার বিভাগকে ভয় দেখিয়ে সরকার রায় করাবে। সরকারের পছন্দমতো রায় না দিলে এই আইনে তাঁদের অপসারণ করবে।ব্রাহ্মণবাড়িয়ায় পৌঁছেছেন খালেদা জিয়া
ব্রাহ্মণবাড়িয়া শহরের নিয়াজ মুহাম্মদ উচ্চবিদ্যালয় মাঠে আজ মঙ্গলবার বিকেলে ২০-দলীয় জোটের সমাবেশে খালেদা জিয়া এসব কথা বলেন। নির্দলীয় তত্ত্বাবধায়ক সরকারের অধীনে আগাম নির্বাচনের দাবিতে এবং গুম-খুন-নির্যাতন, জাতীয় সম্প্রচার নীতিমালা ও বিচারপতিদের অভিশংসনের ক্ষমতা সংসদের হাতে নেওয়ার প্রতিবাদে এই সমাবেশের আয়োজন করা হয়। এর আগে খালেদা জিয়া দুপুর ১২টার ঢাকা থেকে রওনা হয়ে বিকেল চারটার দিকে ব্রাহ্মণবাড়িয়ায় পৌঁছান।
বেলা পৌনে দুইটার দিকে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর শহরের নিয়াজ মুহাম্মদ উচ্চবিদ্যালয় মাঠের মঞ্চে পৌঁছান। এরপর স্থানীয় নেতাদের বক্তব্য দেওয়ার মধ্য দিয়ে শুরু হয় সমাবেশ।
