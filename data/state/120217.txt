
আজ বছরের প্রথম দিন। আনন্দ আর ভালোর প্রত্যাশায় পালন করে সবাই। তবে হাসপাতালে থাকা শিশুদের শারীরিক কষ্ট বাধা দেয় তাদের আনন্দে। ফরিদপুরে মেডিকেল কলেজ হাসপাতালে এক ব্যতিক্রমী উদ্যোগ নেওয়া হয়েছে এবার। হাসপাতালে শিশুদের সেকশনকে সুন্দর করে সাজিয়েছে সন্ধানী মেডিকেল কলেজ ইউনিট।
হাসপাতালের দ্বিতীয় ও তৃতীয় তলার শিশু ওয়ার্ডের দেয়ালগুলোতে লেখা হয়েছে বিভিন্ন বাণী, চমৎকার সব ছবি ও শিশুতোষ কার্টুন। ছাদের নিচে ঝুলিয়ে দেওয়া হয়েছে নানা ধরনের খেলনা। অসুস্থ ছোট্ট শিশুগুলোর মনেও এসেছে খুশির আমেজ।
আজ সোমবার মেডিকেল কলেজ শিশু ওয়ার্ডে এর উদ্বোধন করেন ফরিদপুর মেডিকেল কলেজ অধ্যক্ষ এস এম খবিরুল ইসলাম। তিনি বলেন, শিশুরা সাধারণত কোমল হয়। তারা নতুন সব পরিবেশে নিজেকে সহজে মানিয়ে নিতে পারে না। সন্ধানীর এ আয়োজন শিশু ওয়ার্ডটিকে প্রাণবন্ত করে তুলেছে। শিশু ওয়ার্ডের নানা ধরনের খেলনা ও কার্টুন চিত্র শিশুদের আনন্দ দিয়েছে, তারা খুশি।
উদ্বোধন অনুষ্ঠানে শিশু বিভাগের প্রধান অলোক কুমার সাহা, চিকিৎসক মো. কামরুল হাসান, শীলা রানি দাস, মো. তৌহিদুল ইসলাম, সন্ধানীর সভাপতি মনিরুল ইসলাম প্রমুখ উপস্থিত ছিলেন।
সন্ধানী মেডিকেল কলেজ ইউনিট সাধারণ সম্পাদক মোহন কুমার পাল বলেন, সিরাজ খালেদা মেমোরিয়াল ট্রাস্টের অর্থায়নে সাজানো হয় শিশু ওয়ার্ড। আমরা এ ইউনিটের মাধ্যমে নানা ধরনের সেবামূলক কাজ করে থাকি।
