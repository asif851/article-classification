
সিলেট নগরের শিবগঞ্জে ছাত্রলীগের এক কর্মীকে ডেকে ছুরিকাঘাতে হত্যা করা হয়েছে। ওই ছাত্রলীগ কর্মীর নাম জাকারিয়া মোহাম্মদ মাসুম (২৪)। আজ বুধবার বিকেলে শিবগঞ্জ লামাপাড়ার গলির মুখে এ ঘটনা ঘটে।
নিহত মাসুমের পরিবারের অভিযোগ, ছাত্রলীগের এক পক্ষের কর্মীরা মাসুমকে ডেকে নিয়ে হত্যা করেছেন।মাসুম নগরের বন্দরবাজারে একটি ব্যবসাপ্রতিষ্ঠান পরিচালনা করেন। তাঁদের বাড়ি চালিবন্দরের কামালগড় এলাকায়।
পুলিশ ও ছাত্রলীগের এক পক্ষের নেতা-কর্মীরা জানান, মঙ্গলবার রাতে নগরের সোবহানীঘাটে আলী আহমদ মাহিন নামের এক ছাত্রলীগ কর্মীকে মারধর করে ছাত্রলীগের কয়েকজন কর্মী। এর জের ধরে বুধবার বিকেল পৌনে চারটার দিকে শিবগঞ্জে মাসুমকে ডেকে নিয়ে উপর্যুপরি ছুরিকাঘাত করে পালিয়ে যান ছাত্রলীগের একদল কর্মী। খবর পেয়ে মাসুমের ভাই খালিদ সাইফুল্লাহ রক্তাক্ত অবস্থায় মাসুমকে হাসপাতালে নিয়ে যাওয়ার পথে মাসুম মারা যান।
খালিদ সাইফুল্লাহ প্রথম আলোকে জানান, মাসুমের ঊরুতে একাধিক ছুরিকাঘাতের ক্ষত পাওয়া গেছে। ছাত্রলীগের একটি পক্ষ তাঁর ওপর আক্রমণ করেছে।
পেশায় ব্যবসায়ী হলেও মাসুম ছাত্রলীগের একটি পক্ষের সক্রিয় কর্মী হিসেবে পরিচিত ছিলেন বলে জানিয়েছেন জেলা ছাত্রলীগের সভাপতি শাহরিয়ার আলম। ঘটনাটি দুই পক্ষের বিরোধ থেকে ঘটতে পারে জানিয়ে তিনি বলেন, ‘মাসুমের পরিবারের পক্ষ থেকে এমসি কলেজকেন্দ্রিক ছাত্রলীগের একটি পক্ষকে দায়ী করা হচ্ছে। আমরা খোঁজ নিয়ে দেখছি।’
সিলেট মহানগর পুলিশের অতিরিক্ত উপকমিশনার (গণমাধ্যম) মো. জেদান আল মুসা প্রথম আলোকে বলেন, সিলেটের এম এ জি ওসমানী মেডিকেল কলেজ হাসপাতাল থেকে লাশ পুলিশের জিম্মায় নিয়ে ময়নাতদন্তের জন্য মর্গে পাঠানো হয়েছে।
