
মেজর জেনারেল মোহাম্মদ আবুল মঞ্জুর বীর উত্তম হত্যার ৩৩ বছর পূর্ণ হচ্ছে আগামীকাল (১ জুন) রোববার৷ মঞ্জুর হত্যা মামলায় পুলিশের অপরাধ তদন্ত বিভাগ (সিআইডি) আদালতে দেওয়া অভিযোগপত্রে বলেছে, মামলার প্রধান আসামি তৎকালীন সেনাপ্রধান লে. জেনারেল এইচ এম এরশাদের নির্দেশে সেনাবাহিনীর ঊর্ধ্বতন কর্মকর্তারা এই হত্যাকাণ্ড ঘটান৷ এই মামলায় গত ১৯ বছরে ২৩ বার বিচারক বদল হয়েছেন৷ সর্বশেষ গত ২৭ ফেব্রুয়ারি বিচারক খন্দকার হাসান ফিরোজ সিআইডিকে মামলাটির আরও তদন্তের নির্দেশ দেন৷ ১৯৮১ সালের ১ জুন জেনারেল মঞ্জুরকে যখন হত্যা করা হয়, তাঁর বড় মেয়ে রুবানা মঞ্জুর তখন কিশোরী৷ তিনি এখন থাকেন যুক্তরাষ্ট্রে৷ সম্প্রতি মার্কিন সাংবাদিক লরেন্স লিফশুলৎজ রুবানা মঞ্জুরের একটি সাক্ষাৎকার নিয়েছেন৷ এতে তিনি তাঁর বাবার জীবন ও বিচার নিয়ে নিজের আশাবাদ ব্যক্ত করেছেন৷
লরেন্স লিফশুলৎজ: জুনের ১ তারিখে আপনার বাবার হত্যার ৩৩ বছর পূর্ণ হবে৷ তাঁর মৃত্যু বর্তমানে বাংলাদেশে একটি গুরুত্বপূর্ণ ইস্যুতে পরিণত হয়েছে৷ আপনি কী আশা করছেন? কী দেখতে চাইছেন?রুবানা মঞ্জুর: অন্য যেকোনো কিছুর চেয়ে আমি চাই ন্যায়বিচার প্রতিষ্ঠিত হোক৷ বাবার মৃত্যুর খবর জানার পর থেকে আমরা এই ন্যায়বিচারের জন্য অপেক্ষা করছি৷ যে কথিত অপরাধের জন্য আমার বাবাকে গ্রেপ্তার করা হয়েছিল, তিনি তা করেননি৷ কিন্তু তাঁর ভাগ্যে বিচারও জোটেনি৷ সামরিক হেফাজতে তিনি খুন হন৷ আমার বাবাকে যাঁরা খুন করেছেন বলে অভিযোগ আছে, তাঁদের যদি বিচারের আওতায় আনা যায়, তাহলে আমরা চারজন ও আমার মা (রানা মঞ্জুর) কিছুটা হলেও শান্তি পাব৷ এই হত্যার বিচার হলে বাংলাদেশের বিচারিক ব্যবস্থাও শক্তিশালী হবে৷ আমাদের ন্যায়বিচার প্রাপ্তির জন্য শক্তিশালী ব্যবস্থা দরকার, যেখানে আইনের চোখে সবাই সমান হবেন৷ এটা মানবাধিকারের ভিত্তি৷এতে আরও যাঁরা অন্যায়ভাবে খুন হয়েছেন, তাঁদের পরিবারও আইনি অধিকারের জন্য মাথা তুলে দাঁড়াবে৷ এটা শুধু আমার বাবার মতো মুক্তিযোদ্ধাদের জন্য নয়, যে দেশটির জন্য তিনি লড়েছেন, সেই দেশের সব নাগরিকের জন্যই এটা প্রযোজ্য৷লরেন্স লিফশুলৎজ: আপনি তো আপনার বাবার চার সন্তানের মধ্যে সবচেয়ে বড়৷ তাঁর দিকটি আপনার মনে জাগরূক আছে? তাঁর কোন দিকটি আপনার বেশি মনে পড়ে?রুবানা মঞ্জুর: তাঁর হাসিটাই আমার সবচেয়ে বেশি মনে পড়ে৷ তাঁর হাসিটা আমি পেয়েছি৷ তাঁর হালকা বাদামি চোখ দুটো এখনো আমার মনে পড়ে৷ আমার বোন কারিশমা এবং তাঁর ছেলেও বাবার মতো চোখ পেয়েছে৷ আমার ভাই শাফকাতের হাঁটা বাবার মতোই৷ আর আমার সবচেয়ে ছোট ভাই জোহেব দেখতে বাবার মতো৷ ওর হাসিটাও বাবার হাসির মতো৷আমার মনে আছে, বাবা যখন ঘরে ফিরতেন, আমরা চারজন দৌড়ে তাঁর কাছে যেতাম৷ বড় তিনজন তাঁর বুট খুলে দেওয়ার প্রতিযোগিতায় নামতাম৷ কোনো দিন তিনি আমাকে পুরো ব্যাডমিন্টন কোর্ট চক্কর দেওয়াতেন, আর তিনি এক কোণে দাঁড়িয়ে মুখ টিপে হাসতেন৷ তিনি আমাকে সাইকেলে চড়াও শিখিয়েছিলেন৷ এই স্মৃতিসুধায় ভরা থাকবে আমার জীবন৷ এসব স্মৃতি হৃদয়ের অলংকার হয়ে থাকবে, এগুলো আবার আমাদের কাঁদায়ও৷বাবার খুন হওয়া এবং এর প্রেক্ষাপট ছাড়া তাঁর সম্পর্কে জানার আরও অনেক কিছু আছে৷ বাবাকে যাঁরা জানতেন এবং তাঁর সঙ্গে স্বাধীনতাযুদ্ধে ৮ নম্বর সেক্টরে যাঁরা যুদ্ধ করেছেন, তাঁরা বাবার কথা লিখবেন বলে আমি আশা করি৷ যাঁরা তাঁর সঙ্গে যুদ্ধের সময় যশোর অথবা শিরোমণিতে ট্যাংকযুদ্ধের সময় ছিলেন, তাঁরা যদি বাবার সম্পর্কে লেখেন, তাহলে আমরা খুবই কৃতজ্ঞ থাকব৷ ওই যুদ্ধে তিনি অসীম সাহসিকতা ও অনুকরণীয় নেতৃত্বগুণের স্বাক্ষর রেখেছিলেন৷আশা করি, যুদ্ধের আগে ও পরে যাঁরা বাবার সঙ্গে ছিলেন, তাঁরা তাঁর সম্পর্কে লিখবেন৷ তিনি একজন অসাধারণ মানুষ ছিলেন৷ তাঁর নাতি-নাতনি, তাদের সন্তান ও বংশধরেরা সেসব হৃদয়ের মণিকোঠায় লালন করবে৷ এগুলো বাংলাদেশের ইতিহাসেরও অংশ৷লরেন্স লিফশুলৎজ: আপনার বাবার হত্যার বিচার হওয়া বাংলাদেশের মানুষের জন্য কেন জরুরি বলে মনে করেন?রুবানা মঞ্জুর: বাংলাদেশের মানুষের ইতিহাস জানা জরুরি৷ ক্ষমতাসীনেরা যে ‘অসত্যগুলো’ আমাদের শুনিয়েছেন, সেগুলোর সঙ্গে বাস্তবের পার্থক্য জানতে হবে৷সংবাদমাধ্যমের এটা দায়িত্ব, তারা জানবে, লোককে জানাবে৷ আমাদের ন্যায়বিচার প্রাপ্তির অন্বেষণ এই প্রক্রিয়ারই অংশ৷ এটা সত্যানুসন্ধান ও তার ভিত্তিতে ন্যায়বিচার পাওয়ার প্রক্রিয়া৷এ মাসের ৪ তারিখে বিএনপির চেয়ারপারসন খালেদা জিয়া এক বক্তব্যে জিয়া ও মঞ্জুর হত্যাকাণ্ডের জন্য জেনারেল এরশাদকে অভিযুক্ত করেছেন৷ আমি জানতে পেরেছি, তিনি এক বিশ্বস্ত মাধ্যমে একজন প্রখ্যাত সাংবাদিকের কাছেও এ কথা বলেছেন৷ জেনারেল জিয়ার পরিবার জানে, আমার বাবা জেনারেল জিয়াকে হত্যা করেননি৷ তখন মিথ্যা গল্প ছড়ানো হয়েছিল এবং তা মানুষের মতামতের মধ্যেও মেশানো হয়েছিল৷ আমার বাবাকে মিথ্যা অভিযোগে অভিযুক্ত করে হত্যা করা হয়েছিল৷লরেন্স লিফশুলৎজ: ১৯৮১ সালের ১ জুন ক্যাপ্টেন এমদাদ যখন আপনার বাবাকে সেনা হেফাজতে নিয়ে যান, তখন আপনি তাঁর সঙ্গে ছিলেন৷ সেটাই ছিল বাবাকে আপনার শেষ দেখা৷ সেদিনের স্মৃতির কথা কিছু বলবেন কি? রুবানা মঞ্জুর: আমি তাঁর কোমর জড়িয়ে ছিলাম৷ আমি তাঁকে ছাড়তে চাইনি৷ আমি কাঁদছিলাম৷ আমরা সবাই কাঁদছিলাম৷ তারা জোর করে বাবাকে আমাদের কাছ থেকে নিয়ে যায়৷ আমরা আর তাঁকে দেখতে পাইনি৷ এখন সবাই এটা জানে, কয়েক ঘণ্টার মধ্যে তারা তাঁকে খুন করে৷ আমি আর কিছু বলতে পারব না৷ এটা আমার জন্য অসম্ভব বেদনাদায়ক৷ তিনি আমাদের বাবা৷ আমরা তাঁকে ভালোবাসতাম, এখনো ভালোবাসি৷লরেন্স লিফশুলৎজ: এই মামলা সম্পর্কে আপনার মায়ের ভাবনা কী? রুবানা মঞ্জুর: আমার মা এখন কিছুটা বিস্মিত৷ যে ব্যাপারটা আইনজীবী আমিনুল হক ও ড. কামাল হোসেনকে অনুরোধ করার মধ্য দিয়ে ১৯৯০-এর শুরুর দিকে আরম্ভ হয়েছিল, তা আজ এত দূর এসেছে৷ আমিনুল হক অ্যাটর্নি জেনারেল হিসেবে এই মামলা শুরু করতে পারায় মা অবাক হয়েছিলেন৷ তবে আমিনুল হক ১৯৯৫ সালে মারা যাওয়ার পর মা সব আশা হারিয়ে ফেলেন৷আমরা তখন যে বিষয়টি বুঝিনি তা হচ্ছে, ড. কামাল হোসেন তাঁর মেয়ে সারা হোসেনকে মামলাটি চালিয়ে যেতে বলেছিলেন৷ সারা হোসেন সেটা করেছেন৷ তাঁর ও ড. শাহদীন মালিকের ওপর আমার অগাধ আস্থা আছে৷ পরিবারের আর সবার মতো আমার মা-ও ন্যায়বিচার প্রত্যাশা করেন৷ আজ ৩৩ বছর হয়ে গেল, তিনি তাঁর স্বামীকে হারিয়েছেন৷কারও বাবা বা স্বামী যখন খুন হন, তখন তাঁর পরিবারের ওপর বিপর্যয় নেমে আসে৷ অন্যদের খারাপ লাগতে পারে, তাঁরা সমব্যথী হতে পারেন বা ন্যায়বিচারের জন্য চোখের জল ফেলতে পারেন; কিন্তু সেই ব্যক্তির স্ত্রী ও সন্তানদের ওপর চিরজীবনের জন্য দুঃখ-বেদনা চেপে বসে৷ পরিবার হিসেবে আমাদের কিছু সুনির্দিষ্ট অনুরোধ আছে, আমাদের আইনজীবী এ বিষয়ে সরকারকে আনুষ্ঠানিকভাবে জানাবেন৷ আমরা জানতে চাই, আমাদের বাবাকে কোথায় কবর দেওয়া হয়েছে৷ আমরা আমাদের বাবার কবর জিয়ারত করতে চাই৷ আমরা শুনেছি, জেনারেল মঞ্জুরকে ১ জুন ১৯৮১ তারিখে চট্টগ্রাম ক্যান্টনমেন্টের ভেতরে কবর দেওয়া হয়েছে৷ আমরা জানি না, এ তথ্য সঠিক কি না৷ আমরা আশা করি, সরকার ও সেনাবাহিনী এ বিষয়ে আমাদের পূর্ণ সহযোগিতা করবে৷ স্বাধীনতাযুদ্ধের পর আমাদের
