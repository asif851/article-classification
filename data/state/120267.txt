
মৃত ব্যক্তির কাছে চাল বিক্রিসহ খাদ্যবান্ধব কর্মসূচিতে অনিয়মের অভিযোগে কিশোরগঞ্জের তাড়াইল উপজেলার রাউতি ইউনিয়ন পরিষদের (ইউপি) চেয়ারম্যানসহ তিনজনকে কারণ দর্শানোর নোটিশ দেওয়া হয়েছে। গতকাল বৃহস্পতিবার উপজেলা নির্বাহী কর্মকর্তা (ইউএনও) সুলতানা আক্তার এ নোটিশ দেন।
ওই তিনজন হলেন ইউপি চেয়ারম্যান মো. শরীফ উদ্দিন, ইউপি সচিব মো. মোবারক হোসেন ও তদারকি কর্মকর্তা উপজেলা প্রাথমিক শিক্ষা কর্মকর্তা মো. মফিজুল হক। তাঁদের তিন কার্যদিবসের মধ্যে জবাব দিতে বলা হয়েছে।
এ ছাড়া ডিলার বকুল মিয়াকে মৃত সরষা বানুর নামে বিক্রি দেখানো কার্ডসহ রহিমা, বিউটি ও রেনু মিয়ার নামে অতিরিক্ত চারটি কার্ডের বিপরীতে ৩২০ কেজি চালের টাকা সরকারি কোষাগারে ফেরত দেওয়ার আদেশ দিয়েছেন ইউএনও।
জানতে চাইলে ইউপি চেয়ারম্যান শরীফ উদ্দিন প্রথম আলোকে বলেন, ‘চিঠি পেয়েছি। নির্দিষ্ট সময়ের মধ্যে জবাব দেব।’ একই ধরনের কথা বলেন ইউপি সচিব মোবারক হোসেন।
তদারকি কর্মকর্তা মফিজুল হক বলেন, ‘কারণ দর্শানোর নোটিশ বিষয়ে আমি অবগত নই। নোটিশ দেখে প্রয়োজনীয় ব্যবস্থা নেব।’ ডিলার বকুল মিয়া বলেন, ‘সরকারি আদেশ আমাকে মানতেই হবে।’ বিউটি, রহিমা ও রেনু মিয়া বলেন, তাঁরাও সরকারি আদেশ মানতে বাধ্য।
৫ নভেম্বর প্রথম আলোতে ‘মৃত ব্যক্তির কাছে চাল বিক্রি, একই ব্যক্তির নামে একাধিক কার্ড’ শিরোনামে প্রতিবেদন প্রকাশের পর এ নিয়ে প্রশাসনে তৎ​পরতা শুরু হয়। 
