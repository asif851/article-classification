
রাজধানীর পান্থপথে জঙ্গি আস্তানা সন্দেহে ঘিরে রাখা একটি ভবনে প্রচণ্ড বিস্ফোরণ ঘটেছে। দফায় দফায় গোলাগুলির আওয়াজ পাওয়া গেছে।
আজ মঙ্গলবার ভোর থেকে পান্থপথের স্কয়ার হাসপাতালের পশ্চিম পাশে ছয় নম্বর ভবনটি ঘিরে রাখা হয়। ভবনে অবস্থিত হোটেল ‘ওলিও গ্রিন হ্যাভেন’–এর চারতলায় ৩০১ নম্বর কক্ষে একজন জঙ্গি অবস্থান নিয়েছে বলে ধারণা করা হচ্ছে। পরে ওই রাস্তা ব্যারিকেড দিয়ে আটকে পুরো এলাকায় ঘিরে রাখেন পুলিশ ও পুলিশের বিশেষায়িত ইউনিট সোয়াটের সদস্যরা।
সকাল ৯টা ৪৫ মিনিটে ওই ভবনের বিপরীত দিকে ওলিও হোটেলের আরেকটি ভবনে প্রচণ্ড বিস্ফোরণ ঘটে। বিস্ফোরণে বহুতল ভবনটির একটি ফ্লোরের দেয়াল ধসে পড়ে। ৯টা ৪৫ মিনিট থেকে ৯টা ৫০ মিনিটের মধ্যে কয়েকবার গোলাগুলির আওয়াজ আসে। ওই সময় এক যুবককে আহত অবস্থায় উদ্ধার করে পুলিশ। তাঁকে দ্রুত স্কয়ার হাসপাতালে নিয়ে যাওয়া হয়। ওই যুবকের পরনে নীল শার্ট ও প্যান্ট ছিল।
গোলাগুলি ও বিস্ফোরণে আতঙ্কে গণমাধ্যমকর্মী ও ব্যারিকেডের পাশের লোকজন ছুটোছুটি শুরু করে।
এর আগে সকাল সাড়ে নয়টায় কলাবাগান থানার ভারপ্রাপ্ত কর্মকর্তা (ওসি তদন্ত) সমীর চন্দ্র সূত্রধর সাংবাদিকদের জানান, ভবনের চারতলায় হোটেলটির ৩০১ নম্বর কক্ষে জঙ্গি অবস্থান নিয়েছে।
সকালে স্বরাষ্ট্রমন্ত্রী মো. আসাদুজ্জামান খান কামাল বঙ্গবন্ধুর প্রতিকৃতিতে শ্রদ্ধা নিবেদনের পরে সাংবাদিকদের এ তথ্যের সত্যতা নিশ্চিত করেন।
আরও পড়ুন... 
পান্থপথের হোটেল ঘিরে রেখেছে পুলিশ
