
ব্রাহ্মণবাড়িয়ার আখাউড়া উপজেলার পাঁচটি ইউনিয়নে আজ শনিবার সকাল আটটার দিকে চতুর্থ ধাপে ভোট গ্রহণ শুরু হয়েছে। সকাল সাতটার মধ্যেই কেন্দ্রগুলোতে ভোটারদের উপস্থিতি দেখা গেছে। নির্বাচনের কারণে আখাউড়া স্থলবন্দর দিয়ে আমদানি-রপ্তানি বন্ধ।
আখাউড়া স্থলবন্দর আমদানি-রপ্তানিকারক অ্যাসোসিয়েশনের প্রধান উপদেষ্টা মো. আব্বাস উদ্দিন ভূঁইয়া প্রথম আলোকে বলেন, ব্যবসায়ী ও শ্রমিকদের বেশির ভাগই নির্বাচনে ভোট দেবেন। এ কারণে ত্রিপুরার ব্যবসায়ীদের সঙ্গে কথা বলে বন্দর দিয়ে আমদানি-রপ্তানি বন্ধ রাখা হয়েছে। তবে দুই দেশের যাত্রী চলাচলে কোনো অসুবিধা হবে না।
মোড়া উচ্চবিদ্যালয় কেন্দ্রের প্রিসাইডিং ও আখাউড়ার সহকারী পল্লি উন্নয়ন কর্মকর্তা মো. খোরশেদ আলম বলেন, সকাল সাতটা থেকে ভোটার আসতে শুরু করেছে। আটটায় ভোট গ্রহণ শুরু হয়েছে।
