
পিরোজপুরের নাজিরপুর উপজেলার মাটিভাঙা বাজারসংলগ্ন সড়ক ও জনপথ বিভাগের সড়ক দখল করে স্থাপনা নির্মাণের অভিযোগ পাওয়া গেছে। সম্প্রতি স্থানীয় দুই ব্যক্তি সড়কের জায়গা দখল করে দুটি দোকান ঘর তোলেন।
স্থানীয় বাসিন্দা সূত্র জানায়, নাজিরপুর উপজেলার মাটিভাঙা বাজারসংলগ্ন সড়ক ও জনপথ (সওজ) বিভাগের সড়ক দখল করে মাটিভাঙা ইউনিয়ন যুবলীগের প্রচার সম্পাদক আবদুর রশিদ শেখ ও স্থানীয় ব্যবসায়ী মোহাম্মদ আলী শেখ দুটি স্থাপনা নির্মাণ করেছেন। এক মাসআগে তাঁরা ওই ঘর নির্মাণ করেন।
সরেজমিনে দেখা গেছে, পিরোজপুর-পাটগাতি সড়কের মাটিভাঙা সেতুর পাশ দিয়ে স্থানীয় বাজারে যাওয়ার সড়কের এক পাশে সেতুঘেঁষে দুটি কাঠের তৈরি ঘর তোলা হয়েছে। সড়কের ওপর ঘর তোলায় পথচারী ও যানবাহন চলাচলে অসুবিধা হচ্ছে।
স্থানীয় লোকজন অভিযোগ করেন, কয়েক মাস আগে মাটিভাঙা বাজারসংলগ্ন বেইলি সেতুর পাশে গার্ডার সেতুর কাজ শেষ হয়। এরপর থেকে সেতুটি দিয়ে যানবাহন চলাচল শুরু করে। গার্ডার সেতু তৈরির পর বেইলি সেতুটি দিয়ে পথচারীরা চলাচল করছেন। এক মাস আগে বেইলি সেতুর দক্ষিণপ্রান্তে সড়কের ওপর ঘর দুটি তোলা হয়। আরও কয়েকজন সড়কের ওপর ঘর তোলার পাঁয়তারা চালাচ্ছেন। বিষয়টি সওজ বিভাগকে জানানো হলেও তারা কোনো ব্যবস্থা নেয়নি। স্থানীয় বাসিন্দা আবদুর রশিদ শেখ বলেন, ‘আমি গরিব মানুষ। আমার ব্যবসা করার মতো কোনো দোকান না থাকায় সড়কের পাশে ঘর তুলে ব্যবসা করছি।’
মোহাম্মদ আলী শেখ বলেন, ‘পুরোনো বেইলি সেতুর পাশে নতুন করে গার্ডার সেতু নির্মাণ করায় আমার পাকা ভবনের একটি অংশ ভেঙে ফেলতে হয়েছে। এতে আমি ক্ষতিগ্রস্ত হয়েছি। সড়কের আশপাশের জায়গা আমাদের। স্থানীয় কিছু প্রভাবশালী ব্যক্তি সড়কের একটি অংশ দখল করে স্থাপনা নির্মাণের পাঁয়তারা চালায়। এ কারণে আমি আমার জায়গার দখল রাখতে সেখানে ঘর তুলেছি।’
সওজ বিভাগের পিরোজপুর কার্যালয়ের উপসহকারী প্রকৌশলী হামিদুর রহমান প্রথম আলোকে বলেন, সড়কের ওপর তৈরি ঘর সরিয়ে নিতে চিঠি দেওয়া হবে। এরপর ঘর সরিয়ে নেওয়া না হলে ভেঙে ফেলা হবে।
 
