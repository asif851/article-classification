
বাংলাদেশে রোমান ক্যাথলিকদের প্রধান ধর্মগুরু ঢাকার আর্চবিশপ প্যাট্রিক ডি’রোজারিওকে কার্ডিনাল পদবির মর্যাদা দিয়েছেন পোপ ফ্রান্সিস। গতকাল রোববার ভ্যাটিকানে পোপ ফ্রান্সিস পৃথিবীর বিভিন্ন দেশ থেকে যে ১৭ জন কার্ডিনালের নাম ঘোষণা করেন, তাঁদের মধ্যে বাংলাদেশের প্যাট্রিক ডি’রোজারিওর নাম রয়েছে।প্রথম বাঙালি হিসেবে কার্ডিনাল হলেন ডি’রোজারিও। সাধারণত পোপের খুবই ঘনিষ্ঠ মহলের সদস্য হন কার্ডিনালরা। পৃথিবীজুড়ে খ্রিষ্টান ধর্মাবলম্বীদের চার্চগুলো পরিচালনার ক্ষেত্রে কার্ডিনালরা পোপকে সহায়তা করেন। নতুন ঘোষিত ১৭ জন কার্ডিনালসহ বর্তমানে ভ্যাটিকানে কার্ডিনালের সংখ্যা ২০০-এর মতো। আগামী ২১ নভেম্বর ভ্যাটিকানে অনুষ্ঠানের মাধ্যমে নতুন কার্ডিনালদের দায়িত্ব দেওয়া হবে।ভ্যাটিকানের নিয়ম অনুযায়ী, কোনো একটি দেশ থেকে কার্ডিনাল নির্বাচিত হতে হলে সে দেশে খ্রিষ্টান ধর্মাবলম্বীদের সংখ্যা এবং চার্চের সংখ্যা বিবেচনা করা হয়।৭৩-বছর বয়সী প্যাট্রিক ডি’রোজারিও জন্ম বাংলাদেশের বরিশাল জেলার পাদ্রি শিবপুর এলাকায়। ১৯৭২ সালে তিনি ফাদার বা যাজক হয়েছিলেন। 
