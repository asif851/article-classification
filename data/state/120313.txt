
রাজধানী উন্নয়ন কর্তৃপক্ষ (রাজউক) উত্তরার গরীবে নেওয়াজ অ্যাভিনিউতে অভিযান চালিয়ে ব্যাংক, চেইনশপ, চায়নিজ রেস্তোরাঁসহ ৪০টির মতো দোকান সিলগালা ও বন্ধ করে দিয়েছে। এ ছাড়া নকশার বাইরে বাড়তি স্থাপনা নির্মাণ করায় দুটি চেইনশপের অংশ ভেঙে দেওয়া হয়েছে।গতকাল বুধবার উত্তরার গরীবে নেওয়াজ অ্যাভিনিউতে রাজউক অভিযান চালায়। অভিযানে পুলিশ ও রাজউকের শ্রমিকেরা অংশ নেন।এটি আবাসিক এলাকা হলেও এখানে বেশির ভাগ ভবনে বাণিজ্যিক কার্যক্রম চলছে—এই অভিযোগে রাজউক অভিযান শুরু করে। চেইনশপ ‘স্বপ্ন’ এবং একটি রেস্তোরাঁর কিছু বাড়তি স্থাপনা রাস্তার ওপরে নির্মাণ করায় সেই অংশগুলো ভেঙে দিয়ে সিলগালা করে দেওয়া হয়। এ ছাড়া মিনা বাজার, শাহজালাল ব্যাংক, ট্রাস্ট ব্যাংক, আল ফালাহ্ ব্যাংকসহ ৩৮টি দোকানও সিলগালা করা হয়।মিনা বাজারসহ বিভিন্ন প্রতিষ্ঠানের পক্ষ থেকে বলা হয়, আগে থেকে কোনো নোটিশ না দিয়েই রাজউক অভিযান চালিয়েছে। মিনা বাজারের প্রধান নির্বাহী কর্মকর্তা শাহীন খান বলেন, আবাসিক এলাকা বলা হলেও বাড়িওয়ালাকে তাঁরা বাণিজ্যিক ভাড়াই দিয়ে থাকেন। অভিযান হবে এটা তাঁরা আগে থেকে জানতেন না।রাজউকের ম্যাজিস্ট্রেট কামরুল হুদাসহ সংশ্লিষ্ট কর্মকর্তারা অভিযান পরিচালনা করেন। রাজউকের পক্ষ থেকে আগেই নোটিশ দেওয়া হয়েছে বলে তাঁরা জানান।
