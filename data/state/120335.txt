
জামালপুরের সরিষাবাড়ীর সঙ্গে জেলাটিসহ সারা দেশের সড়ক ও রেল যোগাযোগ আজ সকাল আটটা থেকে বন্ধ হয়ে গেছে। সড়কপথ ও রেললাইনের কোথাও দুই ফুট, কোথাও এক ফুট পর্যন্ত পানি উঠে গেছে। উপজেলার বিভিন্ন সরকারি স্থাপনাসহ অনেক এলাকা এখন পানির নিচে।
তারাকান্দি-ভুয়াপুর সড়কের কাওয়ামারা ও রাধানগর এলাকায় বাঁধ রক্ষায় আজ বুধবার সকাল ১০টা থেকে সেনা মোতায়েন করা হয়েছে।
উপজেলা নির্বাহী কর্মকর্তা (ইউএনও) সাইয়েদ এ জেড মোরশেদ আলী বলেন, তারাকান্দি-ভুয়াপুর সড়ক বাঁধ রক্ষায় সেনা মোতায়েন করা হয়েছে। সরিষাবাড়ী পৌরসভাসহ ছয়টি ইউনিয়নের প্রায় ৬০ হাজার মানুষ পানিবন্দী হয়ে পড়েছে। উপজেলা স্বাস্থ্য কমপ্লেক্স, ফায়ার সার্ভিস স্টেশন, থানাসহ বিভিন্ন সরকারি স্থাপনায় পানি উঠে গেছে।
সরিষাবাড়ী রেলওয়ে স্টেশনের মাস্টার ফজলুল হক বলেন, রেললাইনের বিভিন্ন স্থান পানিতে তলিয়ে যাওয়ায় ট্রেন চলাচল সকাল আটটা থেকে বন্ধ রয়েছে।
