
নরসিংদীর ঘোড়াশাল স্টেশনের পাশে টান ঘোড়াশাল এলাকায় আজ বৃহস্পতিবার সন্ধ্যা সাড়ে সাতটার দিকে একটি ট্রেনের বগি লাইনচ্যুত হয়েছে। এতে ঢাকা-চট্টগ্রাম, ঢাকা-সিলেট, ঢাকা-ময়মনসিংহসহ পূর্বাঞ্চলীয় সব পথে ট্রেন চলাচল বন্ধ রয়েছে।
রেলওয়ে সূত্রে জানা গেছে, ঢাকা থেকে ছেড়ে আসা চট্টগ্রামগামী কালনী এক্সপ্রেসের একটি বগির চারটি চাকা লাইনচ্যুত হয়। তবে এটি নাশকতা নয়, নিছক দুর্ঘটনা বলে রেলওয়ে কর্তৃপক্ষ জানিয়েছে।
ভৈরব রেলওয়ে থানার ভারপ্রাপ্ত কর্মকর্তা (ওসি) সাইদুল ইসলাম প্রথম আলোকে জানান, ঢাকা থেকে উদ্ধারকারী ট্রেন দুর্ঘটনাস্থলের উদ্দেশে রওনা হয়েছে। তবে ট্রেনটি উদ্ধার করে রেল চলাচল স্বাভাবিক করতে কত সময় লাগতে পারে, তা তিনি নিশ্চিত করতে পারেননি।
