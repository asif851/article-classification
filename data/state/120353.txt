
নীলফামারীর সৈয়দপুর শহরে মহাসড়কের দুই পাশের দুই শতাধিক অবৈধ স্থাপনা উচ্ছেদ করা হয়েছে। গতকাল সোমবার শহরের রংপুর-দিনাজপুর মহাসড়কের রাবেয়া মোড় থেকে বাস টার্মিনালের আদানী মোড় পর্যন্ত প্রায় পাঁচ কিলোমিটার এলাকায় এ অভিযান চালানো হয়।প্রত্যক্ষদর্শী ও সংশ্লিষ্ট সূত্রে জানা গেছে, বেলা ১১টায় জেলা প্রশাসনের নির্বাহী হাকিম সুজন সরকারের নেতৃত্বে এ অভিযান শুরু হয়। এ সময় উপজেলা নির্বাহী কর্মকর্তা (ইউএনও) আবু ছালেহ মো. মুসা জঙ্গী এবং সড়ক ও জনপথ (সওজ) বিভাগের কর্মকর্তা, পুলিশ ও বর্ডার গার্ড বাংলাদেশের (বিজিবি) বিপুলসংখ্যক সদস্য উপস্থিত ছিলেন।এ মহাসড়ক প্রশস্তকরণের (চার লেন) উদ্দেশ্যে সড়কের জায়গা থেকে অবৈধ স্থাপনা সরিয়ে নিতে নোটিশ জারি করে সওজ বিভাগের নীলফামারী কার্যালয়। নোটিশে ২৭ অক্টোবর পর্যন্ত অবৈধ স্থাপনা সরিয়ে নেওয়ার জন্য সময়সীমা বেঁধে দেওয়া হয়। গত রোববারও শহরে মাইকিং করে স্থাপনা সরিয়ে নিতে বলা হয়। কিন্তু দোকান ও বাসাবাড়ির দখলদারেরা পাত্তা দেননি। এ পরিপ্রেক্ষিতে গতকাল অভিযান চালানো হয়। এ সময় দোকানদারেরা তাঁদের মালামাল সরিয়ে নেন। তবে পাকা স্থাপনা গুঁড়িয়ে দেওয়া হয়েছে।ব্যবসায়ী শাহাজাদা মুরাদ বলেন, শহরের রাবেয়া মোড় এলাকায় তাঁর পাকা একটি দোকানঘর ছিল। ভেঙে ফেলা হয়েছে। এক প্রশ্নের জবাবে তিনি বলেন, ‘আমরা তো দীর্ঘদিন ধরেই এখানে ব্যবসা করে আসছি। এখন উচ্ছেদ অভিযান চালানোয় পথে বসতে হবে।’সওজ বিভাগের নীলফামারী কার্যালয়ের নির্বাহী প্রকৌশলী এ কে এম হামিদুর রহমান প্রথম আলোকে বলেন, অবৈধ দখলদারদের উচ্ছেদে এ অভিযান চলবে। উচ্ছেদের ব্যয় অবৈধ দখলদারদের কাছ থেকে আদায় করা হবে।
