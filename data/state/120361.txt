
সাবেক অতিরিক্ত বিচারপতি এ বি এম আলতাফ হোসেনকে হাইকোর্টে স্থায়ী বিচারপতি হিসেবে নিয়োগের বিষয়ে আপিলের অনুমতি চেয়ে করা দুটি আবেদন (লিভ টু আপিল) মঞ্জুর করেছেন আপিল বিভাগ। এখন এ আপিলের ওপর শুনানি হবে। ২৬ নভেম্বর শুনানির দিন ধার্য করা হয়েছে।আজ বৃহস্পতিবার প্রধান বিচারপতি মো. মোজাম্মেল হোসেনের নেতৃত্বাধীন আট বিচারপতির পূর্ণাঙ্গ বেঞ্চ লিভ টু আপিল দুটি গ্রহণ করে এ আদেশ দেন।আপিল শুনানিতে আইনি সহায়তাকারী হিসেবে জ্যেষ্ঠ সাত আইনজীবীর নাম ঘোষণা করা হয়েছে। তাঁরা হলেন ড. কামাল হোসেন, এম আমীর-উল ইসলাম, রফিক-উল হক, মাহমুদুল ইসলাম, আজমালুল হোসেন কিউসি, আবদুল ওয়াদুদ ভূঁইয়া ও এ এফ হাসান আরিফ।আলতাফ হোসেনকে হাইকোর্টে স্থায়ী বিচারপতি হিসেবে নিয়োগের বিষয়ে করা দুটি রিট আবেদন গত ২৪ সেপ্টেম্বর খারিজ করেন হাইকোর্টের একটি বেঞ্চ। বিচারপতি শেখ হাসান আরিফ ও বিচারপতি মোহাম্মদ উল্লাহ সমন্বয়ে গঠিত হাইকোর্টের অবকাশকালীন বেঞ্চ ওই আদেশ দেন। আলতাফ হোসেন নিজে ও সুপ্রিম কোর্টের আইনজীবী ইদ্রিসুর রহমান রিট দুটি করেন।হাইকোর্টের ওই আদেশের বিরুদ্ধে আবেদনকারীরা লিভ টু আপিল করেন। শুনানি শেষে গত ৩ নভেম্বর আপিল বিভাগ আজ আদেশের দিন ধার্য করেন।আদালতে আবেদনকারীদের পক্ষে শুনানি করেন আইনজীবী রোকনউদ্দিন মাহমুদ ও এম আই ফারুকী। রাষ্ট্রপক্ষে ছিলেন অ্যাটর্নি জেনারেল মাহবুবে আলম।২০১২ সালের ১৩ জুন এ বি এম আলতাফ হোসেনসহ ছয়জনকে দুই বছরের জন্য হাইকোর্টের অতিরিক্ত বিচারপতি হিসেবে নিয়োগ দেওয়া হয়। শপথ গ্রহণের দিন থেকে ওই নিয়োগ কার্যকর হবে বলা হয়। পরদিন তাঁরা শপথ নেন। চলতি বছরের গত ৯ জুন তাঁদের মধ্যে পাঁচজনকে স্থায়ী বিচারপতি হিসেবে নিয়োগ দিয়ে প্রজ্ঞাপন জারি করা হয়। বাদ পড়েন এ বি এম আলতাফ হোসেন।আলতাফ হোসেনকে স্থায়ী বিচারপতি হিসেবে নিয়োগের বিষয়ে সুপ্রিম কোর্টের আইনজীবী ইদ্রিসুর রহমান গত জুলাই মাসে একটি রিট করেন। পরে আলতাফ হোসেন নিজে আরেকটি রিট করেন।
