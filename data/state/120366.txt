
বরগুনার পাথরঘাটার জ্যেষ্ঠ বিচারিক হাকিম আদালতের হাকিম আবু ফোরকান মো. মারুফ চৌধুরীকে বহনকারী ভাড়ায়চালিত মোটরসাইকেলে হরতাল-সমর্থকেরা হামলা চালিয়েছে। এতে মোটরসাইকেলটি ক্ষতিগ্রস্ত হয়েছে। তবে বিচারক অক্ষত আছেন।
আজ রোববার সকাল নয়টার দিকে পাথরঘাটার মুন্সিগঞ্জ বাজারে এ ঘটনা ঘটে। পাথরঘাটা থানার ভারপ্রাপ্ত কর্মকর্তা (ওসি) মো. নুরুল হক ঘটনার সত্যতা নিশ্চিত করেছেন। ঘটনার বিষয়ে সংশ্লিষ্ট বিচারকের বক্তব্য নেওয়া সম্ভব হয়নি।
আদালতের বেঞ্চ সহকারী মিজানুর রহমান ও কর্মচারী মাখন বালা জানান, বিচারিক হাকিম মারুফ চৌধুরী পার্শ্ববর্তী মঠবাড়িয়া উপজেলা থেকে ভাড়ায়চালিত একটি মোটরসাইকেলে চড়ে পাথরঘাটা আসছিলেন। পাথরঘাটার মুন্সিগঞ্জ বাজারে এলে পিকেটাররা মোটরসাইকেলের গতি রোধ করেন। বিচারক তাঁর পরিচয় দেন। কিন্তু তার পরও পিকেটাররা মোটরসাইকেলে হামলা চালায়। এতে মোটরসাইকেলটির সামনের অংশ ক্ষতিগ্রস্ত হয়। তবে বিচারক অক্ষত আছেন।
ওসি নুরুল হক জানিয়েছেন, এ ঘটনায় দায়ীদের বিরুদ্ধে ব্যবস্থা নেওয়ার প্রক্রিয়া চলছে।
