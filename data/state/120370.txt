

রাজধানীর সার্ক ফোয়ারা মোড়ে আজ দুপুরে ঢাকা বিশ্ববিদ্যালয়ের শিক্ষার্থীদের সঙ্গে পুলিশের হাতাহাতির ঘটনা ঘটেছে। এতে প্রায় আধা ঘণ্টা সার্ক ফোয়ারা মোড় থেকে ফার্মগেটের রাস্তায় যান চলাচল বন্ধ হয়ে যায়। তৈরি হয় যানজট। পরে পুলিশ এসে সুষ্ঠু তদন্তের আশ্বাস দিলে শিক্ষার্থীরা চলে যান। ঘটনার প্রত্যক্ষদর্শীদের থেকে জানা গেছে, আজ বেলা দেড়টার দিকে ঢাকা বিশ্ববিদ্যালয়ের ফাল্গুনী পরিবহন সার্ক ফোয়ারার সামনে দিয়ে ফার্মগেটে যাওয়ার সময় পুলিশ তাদের গাড়ি আটকায়। এ সময় কয়েকজন শিক্ষার্থীর সঙ্গে প্রথমে কথা-কাটাকাটি হয় ও পরে হাতাহাতি হয়। এ সময় গাড়ির অন্য শিক্ষার্থীরা রাস্তা অবরোধ করে ওই পুলিশ সদস্যকে গ্রেপ্তারের দাবি জানান। কয়েকজন শিক্ষার্থী অভিযোগ করেন, ট্রাফিক সার্জেন্ট শাহেদ ও আনসার সদস্য রমজান কোনো কারণ ছাড়াই ঢাকা বিশ্ববিদ্যালয়ের শিক্ষার্থী শফিউল, মাসুম ও আরিফকে শার্টের কলার ধরে মারধর করেন। পরে শিক্ষার্থীরা ক্ষুব্ধ হয়ে উঠলে অন্য পুলিশের সহায়তায় তাঁরা পালিয়ে যান। এ সময় শিক্ষার্থীরা শাহেদ ও রমজানের গ্রেপ্তারের দাবিতে বিক্ষোভ মিছিল করতে থাকেন। এতে সার্ক ফোয়ারা থেকে ফার্মগেট যাওয়ার সড়কে যান চলাচল বন্ধ হয়ে যায়। ওই এলাকায় তীব্র যানজটে সৃষ্টি হয়। এ সময় কলাবাগান থানার ভারপ্রাপ্ত কর্মকর্তা (ওসি) মো. ইকবাল শিক্ষার্থীদের বুঝিয়ে নিবৃত্ত করেন ও সুষ্ঠু তদন্তের আশ্বাস দেন। শিক্ষার্থীরা চলে যান। এ বিষয়ে জানতে চাইলে মো. ইকবাল প্রথম আলোকে বলেন, অভিযোগ পেয়েছি, তদন্ত করে ব্যবস্থা নেওয়া হবে।
