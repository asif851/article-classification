
ঢাকা উত্তর সিটি করপোরেশনের (ডিএনসিসি) মেয়র আনিসুল হকের অবস্থা ভালো নয়। রক্তে সংক্রমণের পর তাঁর ফুসফুসেও সমস্যা ধরা পড়েছে।যুক্তরাজ্যের একটি হাসপাতালে ঢাকা উত্তর সিটি করপোরেশনের (ডিএনসিসি) মেয়র আনিসুল হক চিকিৎসাধীন রয়েছেন। সেখানে নিবিড় পরিচর্যা কেন্দ্রে (আইসিইউ) রেখে তাঁর চিকিৎসা চলছে।আজ বৃহস্পতিবার মেয়রের পারিবারিক সূত্রে এ তথ্য জানা গেছে।গত ২৯ জুলাই ব্যক্তিগত সফরে সপরিবারে যুক্তরাজ্যে যান মেয়র আনিসুল হক। অসুস্থ হয়ে পড়লে গত ১৩ আগস্ট তাঁকে হাসপাতালে ভর্তি করা হয়। পরীক্ষা-নিরীক্ষার পর তাঁর শরীরে মস্তিষ্কের প্রদাহজনিত রোগ ‘সেরিব্রাল ভাস্কুলাইটিস’ শনাক্ত করেন চিকিৎসকেরা। এরপর তাঁকে দীর্ঘদিন আইসিইউতে রেখে চিকিৎসা দেওয়া হচ্ছিল। একপর্যায়ে মেয়রের শারীরিক পরিস্থিতির কিছুটা উন্নতি হওয়ায় তাঁর কৃত্রিম শ্বাসযন্ত্র খুলে নেওয়া হয়।
কিন্তু মঙ্গলবার মেয়রের পরিবারের একজন সদস্য বলেন, রক্তে সংক্রমণ ধরা পড়ায় তাঁকে আবার আইসিইউতে নেওয়া হয়েছে। পরিবারের পক্ষ থেকে মেয়রের সুস্থতা কামনা করে দোয়া করার জন্য সবার প্রতি অনুরোধ জানানো হয়েছে।
