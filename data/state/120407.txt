
সাতক্ষীরার কলারোয়ায় পুলিশের সঙ্গে ‘সংঘর্ষে’ দুজন গুলিবিদ্ধ হয়েছেন। গতকাল মঙ্গলবার দিবাগত রাত দেড়টার দিকে উপজেলার একড়া সরকারি প্রাথমিক বিদ্যালয় মাঠে এই সংঘর্ষের ঘটনা ঘটে বলে দাবি পুলিশের।
গুলিবিদ্ধ ব্যক্তিরা হলেন সাতক্ষীরা সদর থানার ঘরচালা গ্রামের শওকত আলী মোল্লার ছেলে রমজান আলী মোল্লা (৩৩) ও কলারোয়া উপজেলার মাদরা গ্রামের শুকুর আলী সরদারের ছেলে মফিজুল ইসলাম (২৬)।
সাতক্ষীরার পুলিশ সুপার কার্যালয়ের উপপরিদর্শক (এসআই) কামাল হোসেনের ভাষ্য, একদল অস্ত্র ব্যবসায়ী একড়া সরকারি প্রাথমিক বিদ্যালয়ের মাঠে অবৈধ অস্ত্র বেচাকেনা করছে বলে জানা যায়। পুলিশের একটি দল সেখানে যায়। উপস্থিতি টের পেয়ে অস্ত্র ব্যবসায়ীরা পুলিশকে লক্ষ্য করে কয়েকটি বোমার বিস্ফোরণ ঘটায়। পুলিশ গুলি ছোড়ে। এতে দুজন গুলিবিদ্ধ হয়। অন্যরা পালিয়ে যায়। ঘটনাস্থল থেকে একটি রিভলবার, দুটি ককটেল ও বিস্ফোরিত বোমার অংশবিশেষ উদ্ধার করা হয়েছে।
পুলিশ জানায়, গুলিবিদ্ধ রমজান ও মফিজুলকে চিকিৎসার জন্য সাতক্ষীরা সদর হাসপাতালে ভর্তি করা হয়েছে।
হাসপাতাল সূত্র জানায়, রমজান ও মফিজুলকে রাত আড়াইটার দিকে হাসপাতালে আনা হয়। দুজনেরই বাঁ পায়ের হাঁটুর নিচে গুলি লেগেছে। তাঁদের চিকিৎসা চলছে।
গুলিবিদ্ধ রমজান ও মফিজুল বা তাঁদের কোনো স্বজনের সঙ্গে কথা বলা যায়নি।
কলারোয়া থানার ভারপ্রাপ্ত কর্মকর্তা (ওসি) আবু সালেহ মাসুদ করিম বলেন, গুলিবিদ্ধ ব্যক্তিরা অস্ত্র ব্যবসায়ী। তাঁদের আটক করে চিকিৎসা দেওয়া হচ্ছে। এ ঘটনায় মামলা হবে।
