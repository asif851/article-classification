
ডেইলি স্টার-এর সম্পাদক মাহ্ফুজ আনাম বা অন্যদের শাস্তি দেওয়ার কথা বলে সরকার অন্য সাংবাদিকদের মুখ বন্ধ করার চেষ্টা করছে বলে মন্তব্য করেছেন বিএনপির স্থায়ী কমিটির সদস্য আ স ম হান্নান শাহ।গতকাল বুধবার বাংলাদেশ ফটো জার্নালিস্ট অ্যাসোসিয়েশন মিলনায়তনে এক আলোচনা সভায় প্রধান অতিথির বক্তব্যে হান্নান শাহ এ মন্তব্য করেন। পিলখানায় বিডিআর হত্যার বর্ষপূর্তি উপলক্ষে জাতীয় গণতান্ত্রিক পার্টি (জাগপা) এ আলোচনার আয়োজন করে।হান্নান শাহ বলেন, ‘প্রধানমন্ত্রী বলেছেন আনাম সাহেবের (মাহ্ফুজ আনাম) বিচার করবেন। আনাম সাহেবকে কাগজপত্র, তথ্য দিয়েছেন কারা? কারা ওনার হয় মাথায় পিস্তল অথবা পেছনে মেজর সাহেব রেখে বলেছেন, এটা ছাপাতে হবে। তাঁদেরও বিচার করতে হবে।’ তিনি বলেন, এক-এগারোর সময়ের মতো এখনকার সরকারও একই কাজ করছে বলে অনেকে বলছেন।প্রধানমন্ত্রীকে উদ্দেশ করে বিএনপির এই নেতা বলেন, ‘আপনার দলের মধ্যে অনেক বড় বড় নেতা, যাঁরা এখন মন্ত্রী হয়েছেন, তাঁরা সেদিন কিন্তু ওই যাঁরা আনাম সাহেবদের বাধ্য করেছিলেন, তাঁদের কথায় আপনার বিরোধিতা করেছিলেন। তথাকথিত মাইনাস টু ফর্মুলা বাস্তবায়ন করতে চেয়েছিলেন।’ তিনি বলেন, শেখ হাসিনা এক-এগারোর সরকারকে তাঁদের আন্দোলনের ফসল বলেছিলেন। ওই সরকারের থেকে সুবিধা নিয়ে এখন বিচারের কথা বলছেন।হান্নান শাহ অভিযোগ করেন, সেনা ও বিডিআরের মনোবল দুর্বল করা এবং বাংলাদেশের প্রতিরক্ষাব্যবস্থা ভেঙে দেওয়ার জন্য ২০০৯ সালে পিলখানা হত্যাকাণ্ড ঘটানো হয়। সরকারের কাছে আগে থেকেই এই সম্পর্কিত তথ্য ছিল। কিন্তু তারা তাৎক্ষণিকভাবে ব্যবস্থা না নিয়ে হত্যাযজ্ঞের সুযোগ সৃষ্টি করে দিয়েছিল।জাগপার সহসভাপতি আবু মোজাফ্ফর মোহাম্মদ আনাসের সভাপতিত্বে আলোচনা সভায় আরও বক্তব্য দেন জাগপার সভাপতি শফিউল আলম প্রধান, সাধারণ সম্পাদক খন্দকার লুৎফর রহমান প্রমুখ।
