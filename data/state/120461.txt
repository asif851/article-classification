
স্বাস্থ্যমন্ত্রী মোহাম্মদ নাসিম বলেছেন, নারায়ণগঞ্জ সিটি করপোরেশন নির্বাচনে বিএনপি দুর্বল প্রার্থী দিয়েছিল। তাদের সিলেকশন ভুল ছিল। খেলার মাঠে খেলোয়াড় দুর্বল হলে গোল দেবে কীভাবে? সেই জন্য বিএনপি মার খেয়েছে।
আজ শনিবার বিকেল রাজধানীর ঢাকা রিপোর্টার্স ইউনিটির মিলনায়তনে মহান বিজয় দিবস উপলক্ষে মুক্তিযোদ্ধা ফাউন্ডেশন আয়োজিত আলোচনা সভায় প্রধান অতিথির বক্তব্যে নাসিম এসব কথা বলেন।
পরবর্তী জাতীয় সংসদ নির্বাচন প্রধানমন্ত্রী শেখ হাসিনার অধীনেই অনুষ্ঠিত হবে উল্লেখ করে নাসিম বলেন, নারায়ণগঞ্জ সিটি নির্বাচন থেকে শিক্ষা গ্রহণ করুন। আগামী জাতীয় সংসদ নির্বাচনের জন্য প্রস্তুত হন। সিটি নির্বাচন ফেয়ার হয়েছে। কেউ বলে নাই নির্বাচনে কারচুপি হয়েছে। শেখ হাসিনার অধীনে নির্বাচন সুষ্ঠু হয় তা প্রমাণ হয়ে গেছে। বর্তমান সরকার ক্ষমতায় থাকার সময় সব নির্বাচন সুষ্ঠু হয়েছে। বিজয়ের মাসে জামায়াতকে সঙ্গে নিয়ে নির্বাচন করলে কীভাবে জিতবেন বলেন? তাই খালেদা জিয়াকে বলব, ভুল সংশোধন করে জামায়াতকে পরিহার করে নির্বাচনের জন্য প্রস্তুত হন। মাঠে খেলা হবে ২০১৯ সালে।’
নাসিম আরও বলেন, ‘দীর্ঘদিন পরে নৌকা ও ধানের শীষে সরাসরি লড়াই হয়েছে। তাতে বিজয়ের মাসে আরেকটি বিজয় পেয়েছে আওয়ামী লীগ। বিজয় হয়েছে শেখ হাসিনার। বিএনপি কিন্তু অনেক ভোট পেয়েছে। তাই আমাদের আরও সতর্ক হতে হবে।’
মুক্তিযোদ্ধা ফাউন্ডেশনের সভাপতি গাজী দেলোয়ার হোসেনের সভাপতিত্বে অনুষ্ঠানে আরও বক্তব্য দেন কলাবাগান থানা আওয়ামী লীগের সাধারণ সম্পাদক নজরুল ইসলাম, সংগঠনের প্রচার ও প্রকাশনা সম্পাদক শহিদুল ইসলাম, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ বক্তব্য দেন।
