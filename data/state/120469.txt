
জামালপুরের দেওয়ানগঞ্জ উপজেলায় যমুনা নদীতে নৌকাডুবির ঘটনায় নিখোঁজ সোনা মিয়া (২২) নামের এক যুবকের লাশ উদ্ধার করা হয়েছে।
আজ বুধবার বেলা দুইটার দিকে উপজেলার ফুটানিবাজার এলাকা থেকে লাশটি উদ্ধার করা হয়।
নিহত সোনা মিয়া উপজেলার চুকাইবাড়ী ইউনিয়নের রামপুর মধ্যপাড়া গ্রামের মৃত লুলু মিয়ার ছেলে। গতকাল মঙ্গলবার সন্ধ্যার দিকে প্রতিমা বিসর্জন দেখতে গিয়ে যমুনা নদীতে নৌকাডুবির ঘটনায় তিনি নিখোঁজ হন।
পুলিশ ও স্থানীয় সূত্রে জানা গেছে, গতকাল সন্ধ্যায় দুর্গাপূজার প্রতিমা বিসর্জন দেখতে উৎসুক দর্শনার্থীরা একটি নৌকায় করে যমুনা নদীতে যান। তীব্র স্রোতে একপর্যায়ে নৌকাটি ডুবে যায়। নৌকায় থাকা সবাই সাঁতরে তীরে উঠলেও সোনা মিয়া নিখোঁজ হন। আজ দুপুরে ময়মনসিংহ থেকে উদ্ধারকারী একটি দল সোনা মিয়া খোঁজ শুরু করে। পরে উপজেলার ফুটানিবাজার এলাকা থেকে তাঁর লাশ উদ্ধার করা হয়।
দেওয়ানগঞ্জ থানার ভারপ্রাপ্ত কর্মকর্তা (ওসি) মোস্তাছিনুর রহমান নৌকাডুবির ঘটনায় সোনা মিয়ার লাশ উদ্ধারের তথ্যের সত্যতা নিশ্চিত করেছেন।
