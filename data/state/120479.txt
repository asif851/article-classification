
ইউনিয়ন পরিষদ (ইউপি) নির্বাচনে আওয়ামী লীগের মনোনীত প্রার্থীর বিরুদ্ধে কাজ করায় ব্রাহ্মণবাড়িয়া জেলা ছাত্রলীগের সভাপতি মাসুম বিল্লাহ ও তাঁর অনুসারীদের কারণ দর্শানোর নোটিশ দেওয়া হয়েছে। গত শুক্রবার ছাত্রলীগের কেন্দ্রীয় কমিটির সভাপতি সাইফুর রহমান ও সাধারণ সম্পাদক জাকির হোসাইন স্বাক্ষরিত ওই নোটিশ জেলা ছাত্রলীগের কাছে পাঠানো হয়।নোটিশে উল্লেখ করা হয়েছে, ‘মাসুম বিল্লাহ ও তাঁর অনুসারীরা নৌকার বিপক্ষে প্রচারণায় অংশ নিয়েছে। আওয়ামী লীগের সভাপতি শেখ হাসিনা ইউনিয়ন পরিষদ নির্বাচনে আওয়ামী লীগের মনোনীত প্রার্থীর পক্ষে দলের নেতা-কর্মীদের কাজ করার নির্দেশ দিয়েছেন। সব অঙ্গ ও ভ্রাতৃপ্রতিম সংগঠনকে তা মেনে কাজ করার নির্দেশ দিয়েছেন। যারা এই আদেশ অমান্য করবে, তাদের দল থেকে বহিষ্কার করা হবে। শেখ হাসিনার এই আদেশ অমান্য করে নৌকা প্রতীকের বিরুদ্ধে কাজ করায় আপনাকে (মাসুম বিল্লাহ) ও আপনার অনুসারীদের কেন সংগঠন থেকে স্থায়ীভাবে বহিষ্কার করা যাবে না, তিন দিনের মধ্যে আপনাদের তাঁর কারণ দর্শাতে বলা হচ্ছে।’জেলা নির্বাচন কার্যালয় সূত্রে জানা গেছে, গত ৩১ মার্চ নবীনগর উপজেলার ১১টি ইউপিতে নির্বাচন হয়। নবীনগর উপজেলার বীরগাঁও ইউপি থেকে চেয়ারম্যান পদে আওয়ামী লীগ-মনোনীত প্রার্থী জহির রায়হান দলটির বিদ্রোহী প্রার্থী কবির আহমেদের কাছে হেরে যান।বীরগাঁও ইউনিয়ন আওয়ামী লীগের সভাপতি হোসেন সরকার বলেন, বর্তমান চেয়ারম্যান কবির আহমেদের ছোট ভাই আল আমিনের নেতৃত্বে জেলা ছাত্রলীগের নেতা-কর্মীরা ইউপি নির্বাচনে বিদ্রোহী প্রার্থীর পক্ষে কাজ করায় আওয়ামী লীগের প্রার্থী হেরেছেন।বীরগাঁও ইউপির নবনির্বাচিত চেয়ারম্যান কবির আহমেদের ছোট ভাই আল আমিন অভিযোগ অস্বীকার করে বলেন, ‘কেউ যদি এমন অপপ্রচার চালায় তাহলে আমার কিছু করার নেই। আমার নেতৃত্বে জেলার কোনো নেতাই এলাকায় আসেননি।’ ব্রাহ্মণবাড়িয়ার জেলা ছাত্রলীগের সভাপতি মাসুম বিল্লাহর মুঠোফোন বন্ধ পাওয়ায় তাঁর সঙ্গে এ বিষয়ে কথা বলা সম্ভব হয়নি। ছাত্রলীগের কেন্দ্রীয় নেতা জাকির হোসেন বলেন, আওয়ামী লীগের দলীয় প্রার্থীর বিরুদ্ধে অবস্থান নিয়ে বিদ্রোহী প্রার্থীর পক্ষে কাজ করায় তাঁকে (মাসুম বিল্লাহ) কারণ দর্শানোর জন্য বলা হয়েছে।
