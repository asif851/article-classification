
দিনাজপুরের পার্বতীপুর শহরের হলদিবাড়ী রেলগেটের ব্যস্ততম সড়কে গতকাল শনিবার সকালে এক ব্যবসায়ীর ৩৩ লাখ টাকা ও দুটি মুঠোফোন ছিনিয়ে নিয়েছে দুর্বৃত্তরা। এ সময় হামলায় ওই ব্যবসায়ী ও তাঁর ভাতিজা গুরুতর আহত হন। একই সময় শহরের পুরাতন বাজার বুড়াহাটে আরেক ব্যবসায়ীর কাছ থেকে ২ লাখ ২০ হাজার টাকা ছিনিয়ে নেওয়ার ঘটনা ঘটে।প্রথম ঘটনায় আহত হিলি স্থলবন্দরের আমদানি-রপ্তানিকারক প্রতিষ্ঠান মেসার্স সরদার ট্রেডার্সের মালিক হযরত আলী সরদার ও তাঁর সহযাত্রী রনি বর্তমানে দিনাজপুর মেডিকেল কলেজ হাসপাতালে চিকিৎসাধীন আছেন। হযরত আলী হাকিমপুর উপজেলা মোটর মালিক সমিতির যুগ্ম সম্পাদক ও উপজেলা স্বেচ্ছাসেবক দলের সাধারণ সম্পাদক। বুড়াহাটে আহত আরেক ব্যবসায়ী সন্তোষ কুমারকে উপজেলা স্বাস্থ্য কমপ্লেক্সে ভর্তি করা হয়েছে।প্রত্যক্ষদর্শী ও ছিনতাইয়ের শিকার ব্যবসায়ী জানান, হযরত আলী সরদার গতকাল সকালে দুটি ব্যাগে করে ৪১ লাখ টাকা ইসলামী ব্যাংক বিরামপুর শাখায় জমা দেওয়ার জন্য যান। কিন্তু ব্যাংক বন্ধ থাকায় তিনি ইসলামী ব্যাংক সৈয়দপুর শাখার উদ্দেশে রওনা দেন। পথে পার্বতীপুর-ফুলবাড়ী সড়কের পল্লী বিদ্যুৎ সমিতির হলদিবাড়ী উপকেন্দ্রের কাছে তাঁকে অনুসরণকারী দুটি মোটরসাইকেলের আরোহীরা তাঁর পথরোধের চেষ্টা করে। পরে হলদিবাড়ী রেলগেটে এসে পৌঁছালে দুর্বৃত্তরা তাঁর মোটরসাইকেল ধাক্কা দিয়ে ফেলে দেয়। এ সময় ঘটনাস্থলে ওত পেতে থাকা ছিনতাইকারীদের সহযোগীরা এসে যোগ দেয়। এদের একজন ৩৩ লাখ টাকাভর্তি একটি ব্যাগ নিয়ে মোটরসাইকেলে করে পালিয়ে যায়। অন্যরা হযরত আলী ও তাঁর ভাতিজা রনিকে বেদম মারধর করে। এ সময় তারা হযরত আলীর গলায় ধারালো ছুরি দিয়ে আঘাত করে। আশপাশের ব্যবসায়ীরা ঘটনা দেখে এগিয়ে এলে ছিনতাইকারীরা একটি মোটরসাইকেল ও ধারালো ছুরি ফেলে পালিয়ে যায়।প্রত্যক্ষদর্শী কয়েকজন জানান, ছিনতাইয়ে তিনটি দল অংশ নেয়। তারা সংখ্যায় ৯-১০ জন ছিল। তাদের অধিকাংশকে প্রত্যক্ষদর্শীরা চিনতে পেরেছেন।এদিকে বুড়াহাটের ব্যবসায়ী ও প্রত্যক্ষদর্শী আনোয়ারুল হক বলেন, সকালে মহাজনদের টাকা দিতে ধান ব্যবসায়ী সন্তোষ কুমার বের হন। এ সময় তিন-চারজন দুর্বৃত্ত দেশীয় অস্ত্র নিয়ে তাঁর ওপর হামলা চালায়। কিছু বুঝে ওঠার আগেই তাঁকে মারধর করে ২ লাখ ২০ হাজার টাকা নিয়ে পালিয়ে যায় তারা।পার্বতীপুর মডেল থানার ভারপ্রাপ্ত কর্মকর্তা (ওসি) মাহমুদুল আলম জানান, হলদিবাড়ী রেলগেটের প্রত্যক্ষদর্শীরা ছিনতাইয়ে অংশ নেওয়া আরিফ চৌধুরী (৩০), বকুল মাস্টার (৪০), গোলাপ (২৮), খতিবর ওরফে খতু (২৬) ও রাজুকে (২৭) চিনতে পেরেছেন। তাঁদের গ্রেপ্তারের চেষ্টা চলছে। এ ঘটনায় মামলার প্রস্তুতি চলছে।
