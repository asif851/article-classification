

কুড়িগ্রামের ফুলবাড়ী উপজেলার সাবেক ছিটমহল দাশিয়ারছড়ায় আজ বৃহস্পতিবার সকালে পৌঁছেছেন প্রধানমন্ত্রী শেখ হাসিনা। নিজেদের বঞ্চিত না ভাবতে তিনি সেখানকার বাসিন্দাদের প্রতি আহ্বান জানিয়েছেন।
সাবেক এই ছিটমহলটির নতুন নাম ‘মুজিব-ইন্দিরা দাশিয়ারছড়া ইউনিয়ন’। প্রধানমন্ত্রী বাসিন্দাদের উদ্দেশে বলেন, আপনারা আমাদের মূল ভূখণ্ডের। ভুলেও নিজেদের ছিটবাসী ভাববেন না। আপনারা আমাদের নাগরিক। নিজেদের বঞ্চিত ভাববেন না।
প্রধানমন্ত্রী তাঁর বক্তব্যে দাশিয়ারছড়ায় নেওয়া সরকারের বিভিন্ন উদ্যোগের ব্যাপারে জানান। তিনি বলেন, দাশিয়ারছড়ায় স্কুল, সড়ক সংস্কার, বিদ্যুৎ সংযোগ দেওয়ার কাজ চলছে। রাস্তা সংস্কারের কাজও শুরু হয়েছে।
শেখ হাসিনা বলেন, ফুলবাড়ীতে নেমে ১৯ কিলোমিটার রাস্তা তিনি গাড়িতে এসেছেন। কারণ তিনি আসবেন জানলে ওই রাস্তা সংস্কার হবে।
নাগরিকের জীবনে যা যা দরকার, সবই করা হচ্ছে বলে জানিয়েছেন প্রধানমন্ত্রী।
প্রধানমন্ত্রী দাশিয়ারছড়ায় বেশ কয়েকটি উন্নয়ন প্রকল্প উদ্বোধন করেছেন। আরও কয়েকটি উদ্বোধন করবেন।
আরও জানতে পড়ুন.. বদলে গেছে দাশিয়ারছড়া
