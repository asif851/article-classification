
কুমিল্লা সদর দক্ষিণ উপজেলা যুবলীগের সদস্য মোস্তাক আহমেদ হত্যা মামলার আসামি স্বপন মিয়া ওরফে কালা স্বপন (২৮) এবং তাঁর স্ত্রীকে ইয়াবা ও গুলিসহ গ্রেপ্তার করেছে পুলিশ। গতকাল শুক্রবার সকাল ছয়টায় তাঁদের রামপুর পল্লী বিদ্যুৎ সমিতি এলাকার বাসা থেকে গ্রেপ্তার করে সদর দক্ষিণ থানার পুলিশ।স্বপনের বিরুদ্ধে হত্যা, মাদক, মারধরসহ বিভিন্ন অভিযোগে কমপক্ষে ২৩টি মামলা রয়েছে। তিনি সদর দক্ষিণ মডেল থানার পুলিশের তালিকাভুক্ত সন্ত্রাসী।সদর দক্ষিণ থানার ভারপ্রাপ্ত কর্মকর্তা (ওসি) প্রশান্ত পাল প্রথম আলোকে বলেন, কালা স্বপন এলাকায় ইয়াবা স্বপন নামে পরিচিত। তাঁর বিরুদ্ধে মাদক ও অস্ত্র আইনে গতকাল আরও দুটি মামলা হয়েছে। এ নিয়ে মামলার সংখ্যা হলো ২৫। স্বপন মোস্তাক হত্যা মামলার দ্বিতীয় আসামি।২০১৩ সালে যুবলীগের নেতা মোস্তাককে রামপুর এলাকায় চালিত অটোরিকশা থেকে নামিয়ে কুপিয়ে ও পিটিয়ে হত্যা করেন স্বপন ও তাঁর অনুসারীরা।
