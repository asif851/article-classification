
ইরানের রাজধানী তেহরানে সৌদি দূতাবাস ও মাশহাদে সৌদি কনস্যুলেটে হামলার নিন্দা জানিয়েছে বাংলাদেশ। হামলাগুলো কূটনৈতিক সম্পর্ক সম্পর্কিত ভিয়েনা সনদ-১৯৬১ ও কনস্যুলার সম্পর্ক বিষয়ক ভিয়েনা সনদের-১৯৬৩ সুস্পষ্ট লঙ্ঘন।
আজ বুধবার এক বিজ্ঞপ্তিতে পররাষ্ট্র মন্ত্রণালয় এ প্রতিক্রিয়া জানিয়েছে।
সৌদিতে শিয়া ধর্মীয় নেতা শেখ নিমর আল-নিমরের মৃত্যুদণ্ড কার্যকরের ঘোষণায় গত শনিবার তেহরানে সৌদি দূতাবাস ও ইরানের দ্বিতীয় বৃহত্তম নগর মাশহাদে সৌদি কনস্যুলেট ভবনে আগুন দেন ইরানি বিক্ষোভকারীরা।
বিজ্ঞপ্তিতে বলা হয়েছে, কূটনৈতিক ও কনস্যুলার মিশনের প্রয়োজনীয় নিরাপত্তা নিশ্চিত করা স্বাগতিক সরকারের দায়িত্ব। কারণ আন্তর্জাতিক এসব আইন লঙ্ঘনের কোনো সুযোগ নেই। তাই ভবিষ্যতে এ ধরনের হামলার পুনরাবৃত্তি রোধে বাংলাদেশ জরুরি ভিত্তিতে প্রয়োজনীয় ব্যবস্থা নিতে ইরানকে আহ্বান জানিয়েছে।
