
সংবিধানের ষোড়শ সংশোধনী সংসদের চলতি অধিবেশনে পাস হবে। গতকাল সোমবার সংসদের কার্য উপদেষ্টা কমিটির বৈঠকে এই সিদ্ধান্ত হয়।
বৈঠক শেষে স্পিকার শিরীন শারমিন চৌধুরী প্রথম আলোকে বলেন, সংবিধান সংশোধন বিল এলে পাস হবে। বিলের জন্য বিশেষ কোনো কমিটি গঠন করা হবে না। আইন মন্ত্রণালয়-সম্পর্কিত সংসদীয় কমিটির যাচাই-বাছাইয়ের মাধ্যমে বিল পাস করা হবে।
ইতিমধ্যে আইনমন্ত্রী আনিসুল হক বলেছেন, চলতি অধিবেশনেই সংবিধান বিল উত্থাপন ও পাস হবে।
প্রস্তাবিত এই সংশোধনীতে বিচারপতিদের অপসারণ-সংক্রান্ত সুপ্রিম জুডিশিয়াল কাউন্সিল গঠনের বিধান বাতিল করা হয়েছে। পরিবর্তে বিচারপতিদের অভিশংসনেরÿক্ষমতা সংসদের কাছে ফিরিয়ে দেওয়া হয়েছে।
সংসদ সচিবালয় থেকে জানানো হয়েছে, সংসদের কার্য উপদেষ্টা কমিটি তৃতীয় অধিবেশন ১৮ সেপ্টেম্বর পর্যন্ত চালানোর সিদ্ধান্ত নিয়েছে। এ সময় মোট ১৪ কার্যদিবস অধিবেশন বসবে।
প্রতিদিন বিকেল পাঁচটায় অধিবেশন বসবে। তবে স্পিকার প্রয়োজন মনে করলে সময়সীমা বাড়াতে বা কমাতে পারেন।
স্পিকার শিরীন শারমিন চৌধুরীর সভাপতিত্বে অনুষ্ঠিত বৈঠকে কমিটির সদস্য সংসদ নেতা ও প্রধানমন্ত্রী শেখ হাসিনা, বিরোধীদলীয় নেতা রওশন এরশাদ, শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, শেখ ফজলুল করিম সেলিম, সুরঞ্জিত সেনগুপ্ত,  ডেপুটি স্পিকার ফজলে রাব্বী মিয়া, আবুল হাসানাত আবদুল্লাহ, রাশেদ খান মেনন, চিফ হুইপ আ স ম ফিরোজ, মইন উদ্দিন খান বাদল, আইনমন্ত্রী আনিসুল হক অংশ নেন।
