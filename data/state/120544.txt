
বিএনপির নতুন মহাসচিব মির্জা ফখরুল ইসলাম আলমগীর বলেছেন, আজ ফুল খেলবার দিন নয়। দলের কাউন্সিলের পর নেতা-কর্মীদের আনন্দ ও বিএনপির চেয়ারপারসন খালেদা জিয়াসহ ২৮ জন নেতা-কর্মীর বিরুদ্ধে গ্রেপ্তারি পরোয়ানা জারির পর উদ্ভূত পরিস্থিতিতে তিনি এ কথা বলেন।
মির্জা ফখরুল আজ বৃহস্পতিবার রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বক্তব্য দেন। রাজনৈতিক উদ্দেশে বিএনপির চেয়ারপারসন খালেদা জিয়াসহ ২৮ নেতা-কর্মীর বিরুদ্ধে গ্রেপ্তারি পরোয়ানা জারি করা হয়েছে বলে তিনি মন্তব্য করেন।
মির্জা ফখরুল বলেন, ‘আমরা আশা করেছিলাম, অত্যন্ত আনন্দঘন পরিবেশে আপনাদের সঙ্গে মিলিত হব। কাউন্সিলের পর বিএনপির চেয়ারপারসন খালেদা জিয়া সবার সঙ্গে আলাপ-আলোচনা করে তিনজন কর্মকর্তার নাম ঘোষণা করেছেন। খুব স্বাভাবিকভাবে দীর্ঘদিন পর কাউন্সিল হওয়ার পর এ নিয়ে নেতা-কর্মীদের অনেক আবেগ, উচ্ছ্বাস আছে। নেতা-কর্মী ও শুভাকাঙ্ক্ষীরা উৎফুল্ল হয়েছেন। অনেকেই ফুল দিয়ে শুভেচ্ছা জানিয়েছেন। নেতা-কর্মীদের আবেগের প্রতি সমবেদনা জানিয়ে উচ্ছ্বসিত হতে চাচ্ছি না। দুর্ভাগ্য, আজ ফুল খেলবার দিন নয়।’
বিএনপির নতুন এই মহাসচিব বলেন, বিএনপির চেয়ারপারসন যখন নতুন কর্মকর্তাদের নাম ঘোষণা করছেন, ঠিক সে সময় সম্পূর্ণ মিথ্যা মামলায় তাঁর বিরুদ্ধে গ্রেপ্তারি পরোয়ানা জারি করা হলো। তিনি বলেন, খালেদা জিয়া ‘অবরুদ্ধ’ থাকাকালে এই মামলা করা হয়েছে। সম্পূর্ণ রাজনৈতিক উদ্দেশ্যপ্রণোদিতভাবে এই মামলা করা হয়েছে।
গ্রেপ্তারি পরোয়ানার পরিপ্রেক্ষিতে বিএনপি কোনো কর্মসূচি দেবে কি না—সাংবাদিকদের এমন প্রশ্নের উত্তরে মির্জা ফখরুল বলেন, ‘আমরা আইনগতভাবে ব্যবস্থা নিচ্ছি। প্রয়োজন হলে কর্মসূচি দেব।’
মির্জা ফখরুল বলেন, ‘আমরা গণতন্ত্রের জন্য যে লড়াই করছি, সেই লড়াইয়ে আমাদের অনেক নেতা-কর্মী নিহত হয়েছেন। গ্রেপ্তার হয়েছেন। আজ সমগ্র দেশে ত্রাসের রাজত্ব চলছে।’
সংবাদ সম্মেলনে দলের ভাইস চেয়ারম্যান আবদুল্লাহ আল নোমান, সিনিয়র যুগ্ম মহাসচিব রুহুল কবির রিজভী, কেন্দ্রীয় নেতা আব্দুস সালাম প্রমুখ উপস্থিত ছিলেন।
আরও জানতে পড়ুন:খালেদা জিয়াসহ ২৮ জনের বিরুদ্ধে গ্রেপ্তারি পরোয়ানা
