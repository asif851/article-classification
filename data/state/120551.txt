

আসন্ন মাধ্যমিক স্কুল সার্টিফিকেট (এসএসসি) ও সমমানের পরীক্ষার আগেই অবরোধ-হরতাল, জ্বালাও-পোড়াও, ভীতি সৃষ্টিকারী কর্মসূচি প্রত্যাহারের আহ্বান জানিয়েছেন শিক্ষামন্ত্রী নুরুল ইসলাম নাহিদ। তিনি বলেন, পরীক্ষার জন্য একটাই বিকল্প, এসব কর্মসূচি বন্ধ করতে হবে।আগামী ২ ফেব্রুয়ারি থেকে শুরু হওয়া এসএসসি ও সমমানের পরীক্ষা সামনে রেখে আজ বুধবার আইনশৃঙ্খলা পরিস্থিতি-সংক্রান্ত এক সভায় শিক্ষামন্ত্রী এ কথা বলেন। শিক্ষা মন্ত্রণালয়ে এ সভা হয়।এ সময় সাংবাদিকদের প্রশ্নের জবাবে শিক্ষামন্ত্রী বলেন, নির্ধারিত সময়েই পরীক্ষা হবে।নাম প্রকাশ না করার শর্তে শিক্ষা মন্ত্রণালয়ের উচ্চপদস্থ একজন কর্মকর্তা প্রথম আলোকে বলেন, অবরোধ চললে পরীক্ষা নেওয়া হবে, কিন্তু হরতাল থাকলে পরীক্ষা পিছিয়ে দেওয়া হবে। তবে এ সিদ্ধান্তটি জানানো হবে পরীক্ষা শুরুর আগের দিন ১ ফেব্রুয়ারি।সভায় শিক্ষামন্ত্রী বলেন, ‘আমরা আশা করতে পারি তাদের (বিএনপির নেতৃত্বাধীন ২০-দলীয় জোট) মধ্যে ন্যূনতম মূল্যবোধ আছে এবং সেটি জাগ্রত হবে।’ তিনি জানান, ২০-দলীয় জোটের জ্বালাও-পোড়াও কর্মসূচির কারণে সবাই উদ্বেগের মধ্যে আছে। মন্ত্রী বলেন, পরীক্ষা বাধাগ্রস্ত করার জন্য কোনো ষড়যন্ত্র সফল হবে না। পরীক্ষার জন্য যা যা প্রস্তুতি নেওয়া দরকার, তা নেওয়া হয়েছে।
এবার প্রশ্নপত্র ফাঁস হবে না বলে আশা প্রকাশ করেন শিক্ষামন্ত্রী। তিনি বলেন, ‘এবার প্রশ্নপত্র ফাঁস ঠেকাতে যা যা করার তাই করা হয়েছে।’
সভায় শিক্ষা মন্ত্রণালয়ের কর্মকর্তারা ছাড়াও বিভিন্ন মন্ত্রণালয় ও আইনশৃঙ্খলা রক্ষাকারী বাহিনীর ঊর্ধ্বতন কর্মকর্তারা উপস্থিত ছিলেন।
