
সাংবাদিক শফিক রেহমানের মুক্তি দাবি করেছেন বিএনপির চেয়ারপারসন খালেদা জিয়া। এক বিবৃতিতে এই দাবি জানিয়ে তিনি বলেন, ‘অবৈধ’ সরকার জনগণের বিরুদ্ধে এখন যুদ্ধ শুরু করেছে। রাষ্ট্রযন্ত্রকে ব্যবহার করে সাজানো মিথ্যা মামলায় জড়িয়ে দেশের প্রথিতযশা সাংবাদিক ও সম্পাদকদেরও গ্রেপ্তার ও নির্যাতন করা হচ্ছে।
আজ শনিবার শফিক রেহমানকে গ্রেপ্তারের পর গণমাধ্যমে বিবৃতি দিয়ে প্রতিক্রিয়া জানান খালেদা জিয়া। শফিক রেহমানকে গ্রেপ্তারের নিন্দা জানিয়ে খালেদা জিয়া বলেন, ‘তাঁকে গ্রেপ্তার করা হয়েছে এ জন্য যে তিনি বর্তমান শাসকগোষ্ঠীর অনাচার, ব্যর্থতা ও কূপমণ্ডূকতার বিরুদ্ধে অবিচল নির্ভয়ে লিখে যান। ঘৃণ্য এ​ই অপকর্ম করার আরেকটি কারণ হলো—বর্তমান সরকারপ্রধানের গণবিরোধী, অগণতান্ত্রিক ও স্বেচ্ছাচারী নীতি শফিক রেহমান তাঁর শাণিত লেখনীর দ্বারা ফুটিয়ে তোলেন। শফিক রেহমান সত্য উচ্চারণে অবিচল ও সাহসী এক কলমযোদ্ধা। সে কারণে তাঁকে কবজা করতে না পেরে গ্রেপ্তার করা হয়েছে, এটি সরকারের চরম স্বেচ্ছাচারিতারই বহিঃপ্রকাশ।’ প্রধানমন্ত্রী শেখ হাসিনার উদ্দেশে খালেদা জিয়া বলেন, ‘আমি দ্ব্যর্থহীন কণ্ঠে বলতে চাই, বাক্‌, ব্যক্তি, লেখনী, ভাষণ, মুদ্রণের স্বাধীনতাসহ জনগণের সকল গণতান্ত্রিক অধিকারের প্রতি সম্মান প্রদর্শন করুন। দেশে শান্তি ও স্থিতিশীলতা বিপন্ন করবেন না। আপনি কখনোই শফিক রেহমানের মতো ঋজু ও আত্মশক্তিতে বলীয়ান কলমযোদ্ধাকে মিথ্যা মামলা দিয়ে গ্রেপ্তার করে পর্যুদস্ত করতে পারবেন না। কারণ, আপনার সরকার আজ গণবিচ্ছিন্ন ও জনগণের শত্রুপক্ষ।’
আরেক বিবৃতিতে খালেদা জিয়া গাজীপুর সিটি করপোরেশনের মেয়র এম এ মান্নানকে গ্রেপ্তারের তীব্র নিন্দা ও প্রতিবাদ জানান।
আরও পড়ুন: 
শফিক রেহমানকে মুক্তি না দিলে কঠোর কর্মসূচি দেবে বিএনপি
