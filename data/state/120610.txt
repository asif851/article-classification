
আগামী জাতীয় সংসদ নির্বাচনের জন্য পর্যাপ্ত দলীয় প্রস্তুতি নেওয়ার সুবিধার্থে ২৪ জানুয়ারির পরে নির্বাচন অনুষ্ঠিত করার দাবি জানিয়েছে সদ্য নিবন্ধন পাওয়া রাজনৈতিক দল বাংলাদেশ ন্যাশনালিস্ট ফ্রন্ট (বিএনএফ)। দলটির দাবি, এতে সংবিধানের লঙ্ঘন হবে না।
আজ শনিবার দুপুরে ঢাকা রিপোর্টার্স ইউনিটি মিলনায়তনে এক সংবাদ সম্মেলনে দলটির সভাপতি আবুল কালাম আজাদ এ দাবি জানান।
সংবাদ সম্মেলনে নির্বাচন কমিশনের উদ্দেশে বিএনএফের সভাপতি আবুল কালাম আজাদ বলেন, সব দলের অংশগ্রহণে আগামী জাতীয় সংসদ নির্বাচন হতে হবে। কাউকে মাইনাস করে নির্বাচন করা ঠিক হবে না। তাদের বাদ দিয়ে যে নির্বাচন হবে, তা স্থায়িত্ব পাবে না। নির্বাচন কমিশন একবার তফসিল ঘোষণা করে আবার যেন পুনঃতফসিল ঘোষণা না করে। এতে জনগণের মনে শঙ্কা তৈরি হবে।
বিএনএফের সভাপতি বলেন, ‘সব দল যেন নির্বাচনে অংশ নেয়, সে চেষ্টা বিএনএফ অব্যাহত রাখবে। আমরা যেহেতু একটি নিবন্ধিত দল, তাই আগামী জাতীয় সংসদ নির্বাচনে আমরা অংশগ্রহণের সিদ্ধান্ত নিয়েছি।’
আবুল কালাম আজাদ বলেন, ‘৪২ বছর ধরে সব দল ক্ষমতার জন্য রাজনীতি করে আসছে। তবে মওলানা ভাসানী যেমন ক্ষমতা চাইতেন না, তেমনি আমরাও ক্ষমতা চাই না। কারণ ক্ষমতা মানুষকে ভালো কাজ করতে দেয় না।’
আবুল কালাম আজাদ বলেন, ৭ নভেম্বর থেকে ১৪ নভেম্বর গণবিজ্ঞপ্তি জারির পর কোনো রাজনৈতিক দল এটা নিয়ে আপত্তি তোলেনি। ফলে ১৮ নভেম্বর বিএনএফকে নির্বাচন কমিশন নিবন্ধন দেয়। কোনো আপত্তি না তোলায় বিএনপিকে ধন্যবাদ জানান তিনি।
প্রধানমন্ত্রী শেখ হাসিনার উদ্দেশে আবুল কালাম আজাদ বলেন, ‘এরশাদ একজন স্বৈরশাসক ও সাবেক সেনা কর্মকর্তা। তিনি একজন বড় পরিকল্পনাকারী। কখন কী করেন, ঠিক নেই। তাঁর থেকে আপনি সাবধান থাকুন।’ এরশাদের উদ্দেশে তিনি বলেন, ‘আপনার চালাকি মানুষ ধরে ফেলেছে। আর চালাকি চলবে না।’
সংবাদ সম্মেলনে উপস্থিত ছিলেন বিএনএফের সহ-আহ্বায়ক জাহানারা বেগম, সদস্য সচিব আরিফ মঈনুদ্দিন প্রমুখ।
সংবাদ সম্মেলনের শুরুতে ক্রমানুসারে দলের নেতাদের নাম উল্লেখ না করায় বিএনএফের যুগ্ম-আহ্বায়ক মোয়াজ্জেম হোসেন খান মজলিশ হট্টগোল শুরু করেন। পরিস্থিতি নিয়ন্ত্রণে তাঁকে তাত্ক্ষণিকভাবে দল থেকে বহিষ্কারের ঘোষণা দেন সভাপতি আবুল কালাম আজাদ। এ সময় আজাদের লোকজন মজলিশকে জোর করে সংবাদ সম্মেলনকক্ষ থেকে বের করে দেন।
