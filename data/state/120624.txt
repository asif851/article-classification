
বিএনপি চেয়ারপারসন খালেদা জিয়ার সঙ্গে কারাগারে গিয়ে দেখা করেছেন তাঁর স্বজনেরা। খালেদা জিয়ার পরিবারের চার সদস্য পুরান ঢাকার নাজিমউদ্দিন রোডের কারাগারে গিয়ে দেখা করে এসেছেন।
আজ শুক্রবার বেলা সাড়ে তিনটার দিকে খালেদা জিয়ার ছোট ভাই শামীম এস্কান্দার, তাঁর সহধর্মিণী কানিজ ফাতেমা ও ছেলে অভিক এস্কান্দার এবং খালেদা জিয়ার বোন সেলিনা ইসলাম কারাগারে প্রবেশ করেন। বেলা পাঁচটার দিকে তাঁরা বের হয়ে ওই এলাকা ত্যাগ করেন। তবে এ সময় কারাগারের সামনে অপেক্ষারত গণমাধ্যমকর্মীদের সঙ্গে তাঁদের দেখা হয়নি।
এর আগে বেলা তিনটার দিকে খালেদা জিয়ার পরিবারের সদস্যরা তাঁর সঙ্গে দেখা করার জন্য কারা কর্তৃপক্ষের অনুমতি চান। অনুমতি পাওয়ার পর তাঁরা কারাগারে প্রবেশ করেন।
খালেদা জিয়ার স্বজনদের কড়া নিরাপত্তার মধ্য দিয়ে কারাগারে প্রবেশ করানো হয়।
