
বিএনপির চেয়ারপারসন খালেদা জিয়া লন্ডনে গিয়ে ষড়যন্ত্র করে নতুন খেলায় মেতে উঠেছেন। বিদেশিদের ওপর হামলা ও তাজিয়া মিছিলে বোমা হামলা তারই অংশ বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ।আজ রোববার জাতীয় প্রেসক্লাবের সামনে বাংলাদেশ স্বাধীনতা পরিষদ আয়োজিত ‘তাজিয়া মিছিলে বোমা হামলার প্রতিবাদে’ এক সমাবেশে হাছান মাহমুদ এসব কথা বলেন। এর আগে গতকাল এক সংবাদ সম্মেলনে শিয়া সম্প্রদায়ের ওপর বোমা হামলার ঘটনায় বিএনপি-জামায়াতের মদদ আছে বলে আওয়ামী লীগের পক্ষ থেকে বলা হয়।হাছান মাহমুদ বলেন, তাজিয়া মিছিলে বোমা হামলা কোনো বিচ্ছিন্ন ঘটনা নয়। বাংলাদেশকে অস্থিতিশীল এবং পাকিস্তান বা আফগানিস্তান বানানোর চেষ্টায় বিএনপি-জামায়াতের পৃষ্ঠপোষকতায় এই হামলার ঘটনা ঘটেছে। তিনি বলেন, ৫ জানুয়ারি নির্বাচনের সময় বিএনপি-জামায়াত পেট্রল বোমায় মানুষ পুড়িয়ে হত্যা করেছে। এ বছরের গোড়ার দিকে একই কায়দায় মানুষ হত্যা করেছে। এসব ষড়যন্ত্র এবং হত্যা করে ব্যর্থ হয়েছে। এখন আবার নতুন ষড়যন্ত্র করে গার্মেন্টস, বিদেশি বিনিয়োগ বন্ধ করার জন্য চেষ্টা চালাচ্ছে। এরই অংশ হচ্ছে বিদেশি হত্যা ও তাজিয়া মিছিলে বোমা হামলা।আওয়ামী লীগের কেন্দ্রীয় উপকমিটির সহসম্পাদক জাকির আহ​মাদের সভাপতিত্বে অনুষ্ঠিত সমাবেশে আরও উপস্থিত ছিলেন অগ্রণী ব্যাংকের পরিচালক বলরাম পোদ্দার, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
