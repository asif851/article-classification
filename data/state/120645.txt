
মাদারীপুরের কালকিনি উপজেলার মোস্তফাপুরে তাঁতিব্রিজ পার হওয়ার সময় যাত্রীবাহী একটি বাস জলাশয়ে পড়ে গিয়ে দুজন নিহত হওয়ার খবর পাওয়া গেছে। বাসটি উদ্ধার করা হয়েছে। নিহত ব্যক্তির সংখ্যা আরও বাড়ার আশঙ্কা করা হচ্ছে।  আজ শনিবার ভোর পাঁচটার দিকে ঢাকা-বরিশাল মহাসড়কে এ দুর্ঘটনা ঘটে। নিহত দুজনের মধ্যে একজনের পরিচয় জানা গেছে। তাঁর নাম কামাল হোসেন (৩২)। বাড়ি বরগুনা জেলার ফুলঝড়ি গ্রামে। তিনি সরকারি প্রাথমিক বিদ্যালয়ে শিক্ষকতা করতেন। আরেকজনের পরিচয় জানা যায়নি।
দুর্ঘটনায় আহত ব্যক্তিদের মধ্যে তিনজন বরিশাল মেডিকেল কলেজ হাসপাতালে, চারজন কালকিনি উপজেলা স্বাস্থ্য কমপ্লেক্সে ও বাকিরা মাদারীপুর সদর হাসপাতালে চিকিৎসাধীন।
ডাশার থানার ভারপ্রাপ্ত কর্মকর্তা (ওসি) এমদাদুল হকের ভাষ্য, ঈগল পরিবহনের বাসটি ঢাকা থেকে বরিশালের দিকে যাচ্ছিল। তাঁতিব্রিজ পার হওয়ার সময় বাসটি সেতুর নিচের জলাশয়ে পড়ে যায়। কয়েকজন নিখোঁজ রয়েছেন বলে তাঁদের ধারণা।
ঘটনাস্থলে উদ্ধারকাজে নিয়োজিত ফরিদপুর ফায়ার সার্ভিসের স্টেশন ম্যানেজার সাইফুজ্জামান বলেন, বাসটি পুরোপুরি পানিতে ডুবে গিয়েছিল। সেটি উদ্ধার করা হয়েছে। তবে বাসের ভেতরে কোনো মৃতদেহ খুঁজে পাওয়া যায়নি।
