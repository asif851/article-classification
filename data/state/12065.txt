
ভোলার ইলিশায় পুরোনো লঞ্চ-সি ট্রাক ঘাট ও বিশ্বরোডের মাথা ফেরিঘাট থেকে বিআইডব্লিউটিএর লোকজনকে সরিয়ে দিয়েছেন ইউনিয়ন আওয়ামী লীগের এক নেতা। ইজারা ছাড়াই চার দিন ধরে জনপ্রতি পাঁচ টাকা করে টোল আদায় করছেন তাঁর লোকজন। এ ঘটনায় বিআইডব্লিউটিএর যুগ্ম পরিচালক (বরিশাল নদীবন্দর ও পরিবহন বিভাগ) মোস্তাফিজুর রহমান ভোলার প্রশাসন ও আইন প্রয়োগকারী সংস্থার কাছে একটি লিখিত আবেদন করেছেন। গত বুধবার এ বিষয়ে জেলা প্রশাসকের কার্যালয়ের মিলনায়তনে জরুরি বৈঠকে আলোচনা হয়। বুধবার সকালে সরেজমিনে দুটি ঘাট থেকেই সদর উপজেলার কাঁচিয়া ইউনিয়ন পরিষদের ১ নম্বর ওয়ার্ডের সদস্য ও ইউনিয়ন আওয়ামী লীগের দপ্তর সম্পাদক আশিকুর রহমান ওরফে আশিক মেম্বারের লোকজনকে টোল আদায় করতে দেখা যায়। বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) কর্মকর্তার লিখিত আবেদনে উল্লেখ করা হয়, মেঘনার ভাঙনে ২৬ জুলাই থেকে ভোলা ইলিশা-লক্ষ্মীপুর নৌপথে ফেরি চলাচল বন্ধ হয়ে যায়। পরে বিপুল পরিমাণ টাকা ব্যয়ে বিশ্বরোডের মাথা এলাকায় নতুন ফেরিঘাট নির্মাণ করা হয়। ১০ আগস্ট থেকে আবার ফেরি চলাচল শুরু হয়। বর্তমানে নতুন বিশ্বরোডের মাথা ঘাট থেকে ফেরি এবং পুরোনো ইলিশা ঘাট থেকে জাহাজ ও সি-ট্রাক চলছে। বিআইডব্লিউটিএর লোকজন দুটি ঘাট থেকে যাত্রীদের কাছ থেকে রাজস্ব আদায় করেন। কিন্তু সদর উপজেলার কাঁচিয়া ইউপি সদস্য আশিকুর রহমান ও তাঁর লোকজন গত মঙ্গলবার বিশ্বরোডের মাথা ও ইলিশা ঘাট দুটিতে হামলা চালান। এরপর বিআইডব্লিউটিএর শুল্ক আদায়কারী ও শুল্ক প্রহরীসহ সবাইকে ভয় দেখিয়ে সরিয়ে দেন। সেই সঙ্গে অবৈধভাবে যাত্রীদের কাছ থেকে দুই টাকার স্থলে জনপ্রতি পাঁচ টাকা করে টোল আদায় শুরু করেন। বিশ্বরোডের মাথা ফেরিঘাটে কর্তব্যরত বিআইডব্লিউটিএর শুল্ক আদায়কারী আলতাফ হোসেন ও শুল্ক প্রহরী জাহাঙ্গীর হোসেন বলেন, আশিকুর রহমানের নেতৃত্বে ২০-৩০ জনের একটি দল গত মঙ্গলবার দুপুরে হামলা করেন। যাত্রীদের কাছ থেকে আদায় করা প্রায় ১ হাজার ৪০০ টাকা তাঁরা ছিনিয়ে নেওয়ার চেষ্টা করেন।কাঁচিয়া ইউনিয়ন আওয়ামী লীগের দপ্তর সম্পাদক আশিকুর রহমান জানান, লক্ষ্মীপুরের মজুচৌধুরীরহাট ঘাটের আলমগীর হোসেন চট্টগ্রাম বিভাগীয় কমিশনারের কার্যালয় থেকে ভোলার ইলিশা-লক্ষ্মীপুর মজুচৌধুরীরহাট ঘাটের ইজারা নিয়েছেন। আলমগীর হোসেন ভোলা ইলিশা ঘাটের টোল আদায়ের দায়িত্ব তাঁকে (আশিকুর রহমান) দিয়েছেন। জেলা পরিষদ ও জেলা প্রশাসনের লোকজন এ বিষয়টি জানেন। তাঁদের লিখিত অনুমতিও আছে। তাই তাঁরা বিআইডব্লিউটিএর লোকজনকে সরিয়ে টোল আদায় করছেন। ভোলা জেলা পরিষদ প্রশাসক ও জেলা আওয়ামী লীগের সাধারণ সম্পাদক আবদুল মমিন বলেন, ভোলার ইলিশা-লক্ষ্মীপুর মজুচৌধুরীরহাট নামে জেলা পরিষদের আন্তজেলা ফেরিঘাট আছে। সে ঘাটটি চট্টগ্রাম বিভাগীয় কমিশনার কার্যালয় থেকে ইজারা দেওয়া হয়। সে ঘাটটি মেঘনায় ভেঙে গেছে। এর সঙ্গে বিআইডব্লিউটিএর ফেরিঘাটের কোনো মিল নেই। ভোলার প্রশাসন ও আইন প্রয়োগকারী সংস্থাকে বলা হয়েছে বিআইডব্লিউটিএকে সাহায্য করতে। জেলা প্রশাসক সেলিম রেজা লিখিত অভিযোগ পাওয়ার কথা স্বীকার করে বলেন, তিনি পুলিশকে যথাযথ ব্যবস্থা নিতে বলেছেন।
