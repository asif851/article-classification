
ভবিষ্যতে বাজেটের ১৫ শতাংশ শিক্ষা খাতে ব্যয় করা হবে বলে জানিয়েছেন শিক্ষামন্ত্রী নুরুল ইসলাম নাহিদ। সিলেটের বিয়ানীবাজারে এক অনুষ্ঠানে প্রধান অতিথির বক্তৃতায় তিনি বলেন, শিক্ষার মাধ্যমেই দেশের বিপুল জনগোষ্ঠী জনসম্পদে পরিণত হবে। সরকার বিনা মূল্যে পাঠ্যপুস্তক প্রদান, মেধাবৃত্তি ও উপবৃত্তি প্রদান, শিক্ষা অবকাঠামো নির্মাণসহ নানা শিক্ষাসহায়ক কর্মসূচি চালিয়ে যাচ্ছে।
সিলেটের বিয়ানীবাজারের পিএইচজি মডেল উচ্চবিদ্যালয় সরকারীকরণের আনুষ্ঠানিক ঘোষণার অনুষ্ঠানে শিক্ষামন্ত্রী এ কথা বলেন। আজ বুধবার বিকেলে বিদ্যালয় প্রাঙ্গণে এ অনুষ্ঠান হয়।নতুন প্রজন্মকে যুগোপযোগী শিক্ষা ও নৈতিক মূল্যবোধসম্পন্ন মানুষ হিসেবে গড়ে তুলতে শিক্ষকদের প্রতি আহ্বান জানিয়ে শিক্ষামন্ত্রী বক্তৃতায় বলেন, নতুন প্রজন্ম হচ্ছে আধুনিক বাংলাদেশের নির্মাতা। তাদের যুগের সঙ্গে তাল মিলিয়ে বিশ্বমানের জ্ঞান অর্জন করতে হবে। একই সঙ্গে নৈতিক মূল্যবোধসম্পন্ন মানুষ হিসেবেও গড়ে উঠতে হবে। এ জন্য শিক্ষকদের নিবেদিতপ্রাণ হয়ে কাজ করার জন্য শিক্ষামন্ত্রী আহ্বান জানান।বিদ্যালয় পরিচালনা কমিটির সভাপতি জাকির হোসেনের সভাপতিত্বে অনুষ্ঠানে বিশেষ অতিথির বক্তব্য দেন সিলেট শিক্ষা বোর্ডের চেয়ারম্যান এ কে এম গোলাম কিবরিয়া তাপাদার, বিয়ানীবাজার সরকারি কলেজের অধ্যক্ষ দ্বারকেশ চন্দ্র নাথ, মাধ্যমিক শিক্ষা বিভাগ সিলেটের উপ-আঞ্চলিক পরিচালক জাহাঙ্গীর কবির আহমদ, বিয়ানীবাজার উপজেলা পরিষদের চেয়ারম্যান আতাউর রহমান খান, বিয়ানীবাজার পৌরসভার মেয়র আবদুস শুকুর। অনুষ্ঠান সঞ্চালনা করেন বিদ্যালয়ের সহকারী শিক্ষক বিপ্লব চক্রবর্তী।
