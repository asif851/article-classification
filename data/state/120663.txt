
টঙ্গীর তুরাগতীরে ফজরের নামাজের পর আমবয়ানের মধ্য দিয়ে শুরু হয়েছে বিশ্ব ইজতেমার প্রথম পর্ব। দেশ-বিদেশ থেকে হাজারো মুসল্লি এই ইজতেমায় অংশ নিয়েছেন।
আজ শুক্রবার ইজতেমা ময়দানে জুমার নামাজ হবে। নামাজের আগে হেদায়েতি বয়ান করা হবে।
ইজতেমার মুরব্বি গিয়াস উদ্দিন গতকাল বৃহস্পতিবার প্রথম আলোকে বলেন, এবারের ইজতেমার প্রথম পর্বে ১৭টি জেলার জামাতবদ্ধ মুসল্লিরা ময়দানের ২৭টি খিত্তায় (জেলাওয়ারি অবস্থান) এবং দ্বিতীয় পর্বে ১৬টি জেলার মুসল্লিরা ২৯টি খিত্তায় অবস্থান নেবেন। বাকি ৩১ জেলার মুসল্লিরা আগামী বছর ইজতেমায় অংশ নেবেন।
আগামী রোববার জোহরের নামাজের আগে আখেরি মোনাজাতের মধ্য দিয়ে শেষ হবে প্রথম পর্ব। চার দিন পর ২০ জানুয়ারি থেকে শুরু হবে দ্বিতীয় পর্ব। ২২ জানুয়ারি আখেরি মোনাজাতের মধ্য দিয়ে ওই পর্ব শেষ হবে।
ইজতেমা উপলক্ষে রাষ্ট্রপতি আবদুল হামিদ, প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়া বাণী দিয়েছেন।
ইজতেমা এলাকায় পাঁচ স্তরের নিরাপত্তাব্যবস্থা নেওয়া হয়েছে। এবারই প্রথম ইজতেমার চারদিক এবং বাইরে সিসি ক্যামেরার আওতায় আনা হয়েছে।
