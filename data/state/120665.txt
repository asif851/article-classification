
গ্রাহক পর্যায়ে ইন্টারনেটের দাম কমিয়ে আনতে সরকার কাজ করছে বলে জানিয়েছেন ডাক ও টেলিযোগাযোগ প্রতিমন্ত্রী তারানা হালিম। দাম কমাতে ইন্টারনেট সেবার বিভিন্ন পর্যায়ের কর কমানোর বিষয়ে অর্থ মন্ত্রণালয়কে অনুরোধ করা হবে বলেও গণমাধ্যমকে জানান প্রতিমন্ত্রী।সচিবালয়ে আজ বুধবার ডাক ও টেলিযোগাযোগ বিভাগের সম্মেলনকক্ষে ইন্টারনেটের দাম কমানোসংক্রান্ত এক বৈঠক শেষে সাংবাদিকদের এসব কথা বলেন তারানা হালিম। এ বৈঠকে বাংলাদেশ টেলিযোগাযোগ নিয়ন্ত্রণ কমিশন (বিটিআরসি), মুঠোফোন অপারেটর, ইন্টারনেট সেবাদাতা প্রতিষ্ঠান (আইএসপি), আন্তর্জাতিক ইন্টারনেট গেটওয়ে (আইআইজি), এনটিটিএনসহ ইন্টারনেট সেবা-সংশ্লিষ্ট সব পক্ষের প্রতিনিধিরা অংশ নেন।তারানা হালিম বলেন, মূল্য সংযোজন করসহ (মূসক) বিভিন্ন করের হার কমিয়ে হলেও প্রয়োজনে ইন্টারনেটের দাম কমানো হবে। এ জন্য শিগগিরই অর্থ মন্ত্রণালয়ে চিঠি দেওয়া হবে। এ বিষয়ে মুঠোফোন অপারেটরসহ সংশ্লিষ্ট সব পক্ষকে সুনির্দিষ্ট প্রস্তাব জমা দেওয়ার নির্দেশের কথাও জানান প্রতিমন্ত্রী।বর্তমানে বিভিন্ন মুঠোফোন অপারেটরের ৩০ দিন মেয়াদের এক গিগাবাইট ইন্টারনেট প্যাকেজের গড় দাম ১৮০ থেকে ২২০ টাকা। আর ৭ দিন মেয়াদের এক গিগাবাইট প্যাকেজের দাম ৮৯ থেকে ৯৪ টাকা। এই দামের সঙ্গে ১৫ শতাংশ মূল্য সংযোজন কর, ৫ শতাংশ সম্পূরক শুল্ক ও ১ শতাংশ সারচার্জ গ্রাহককে দিতে হয়। এ হিসেবে প্রতি ১০০ টাকার ইন্টারনেট সেবা কিনতে গ্রাহককে প্রায় ২২ টাকা কর দিতে হয়।
