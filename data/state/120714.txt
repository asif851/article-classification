
যশোর শহরের পুলেরহাট এলাকায় ইসমাইল হোসেন নামের এক ছাত্রকে গুলি করেছে দুর্বৃত্তরা। গুরুতর অবস্থায় তাকে যশোর জেনারেল হাসপাতালে ভর্তি করা হয়েছে। শনিবার সন্ধ্যায় পুলেরহাট এলাকার আকিজ পেট্রল পাম্পের পাশে এ হামলার ঘটনা ঘটে।
গুলিবিদ্ধ ইসমাইল হোসেন যশোর পলিটেকনিক ইনস্টিটিউটের ইলেক্টনিক্স বিভাগের তৃতীয় বর্ষের ছাত্র। তিনি যশোর শহরের পুলেরহাট এলাকার ওয়াজেদ আলী মাস্টারের ছেলে।
পুলিশ ও স্থানীয় বাসিন্দা সূত্রে জানা গেছে, সন্ধ্যায় ইসমাইল বাড়ি থেকে পুলেরহাট বাজারের দিকে যাচ্ছিলেন। পুলেরহাট পেট্রল পাম্পের পাশে পৌঁছালে মোটরসাইকেলে করে আসা দুজন সন্ত্রাসী তাঁকে লক্ষ্য করে গুলি করে পালিয়ে যায়। একটি গুলি ইসমাইলের কোমরে বিদ্ধ হয়। মুমূর্ষু অবস্থায় স্থানীয় লোকজন তাকে উদ্ধার করে হাসপাতালে নিয়ে নিয়ে যায়।
যশোর কোতোয়ালি থানার ভারপ্রাপ্ত কর্মকর্তা (ওসি) একেএম আজমল হুদা বলেন, কি কারণে কারা ইসমাইলকে গুলি করেছে তা জানা যায়নি। ইসমাইল হাসপাতালে চিকিৎসাধীন রয়েছেন। এ বিষয়ে এখনো মামলা হয়নি, কাউকে আটকও করা যায়নি।
আহত ইসমাইল হোসেন হাসপাতালে সাংবাদিকদের জানান, পুলেরহাটের আকিজ পেট্রল পাম্পের সামনে পৌঁছালে কয়েকজন সন্ত্রাসী মোটরসাইকেলে করে খুব কাছে গিয়ে দাঁড়ায়। কিছু বুঝে ওঠার আগেই তারা গুলি করে দ্রুত পালিয়ে যায়।
যশোর ২৫০ শয্যা জেনারেল হাসপাতালের জরুরি বিভাগের চিকিৎসক কল্লোল কুমার সাহা জানান, ইসমাইলের কোমরের ডান পাশে একটি গুলি বিদ্ধ হয়েছে। তাঁর অস্ত্রোপচার করা হয়েছে।
