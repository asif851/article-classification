

চট্টগ্রামে প্রথমবারের মতো শুরু হয়েছে কিআনন্দ উৎসব। কিশোর আলোর চতুর্থ প্রতিষ্ঠাবার্ষিকী উপলক্ষে চট্টগ্রাম নগরের নাসিরাবাদ সরকারি উচ্চবিদ্যালয় প্রাঙ্গণে এ উৎসবের আয়োজন করা হয়েছে।

আজ শুক্রবার সকালে বেলুন উড়িয়ে উৎসবের উদ্বোধন করেন কবি ও সাংবাদিক আবুল মোমেন। উপস্থিত আছেন কিশোর আলোর সম্পাদক আনিসুল হক, প্রথম আলোর যুগ্ম সম্পাদক বিশ্বজিৎ চৌধুরী, শিল্পী মিনার ও টেন মিনিট স্কুলের প্রতিষ্ঠাতা আয়মান সাদিক।
উৎসবে ‘যেমন খুশি তেমন সাজো প্রতিযোগিতা’ তো রয়েছেই, সেই সঙ্গে রয়েছে ক্রিকেট, ফুটবল, বাস্কেটবল ও গলফ প্রতিযোগিতা। রয়েছে বিজ্ঞানের মজার খেলা বুদ্ধির খেলা, জাদু প্রদর্শনীসহ আরও কত-কী! রয়েছে কমিকস, ক্যারিকেচার ও গেমিং কর্নার।
কিআনন্দের সকালটা শুরু হয়েছে বর্ণিল চিত্রাঙ্কন প্রতিযোগিতার মধ্য দিয়ে।
শিশু-কিশোরদের অনেকেই ডাকটিকিট সংগ্রহ করেছে, কেউ স্টিকার, কয়েন, খেলার টিকিট, ইরেজার, কলম ইত্যাদি। মজার সব জিনিসের বিচিত্র সংগ্রহ নিয়ে বিকেলে হবে শখের প্রদর্শনী।
