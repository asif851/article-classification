
চট্টগ্রামের মিরসরাইয়ে রাস্তার পাশের একটি পুকুর পাড়ের ঝোপ থেকে বাজারের ব্যাগে ভরা পলিথিন ও কাপড়ে মোড়ানো অবস্থায় মৃত একটি নবজাতক উদ্ধার করেছে গ্রামের লোকজন। গতকাল শনিবার সকালে উপজেলার খৈয়াছড়া ইউনিয়নের পূর্ব খৈয়াছড়া গ্রামের ঝরনার রাস্তার পাশে একটি ঝোপ থেকে নবজাতকটি উদ্ধার করা হয়। পরিচয়হীন মৃত নবজাতকটিকে পরে স্থানীয় জনপ্রতিনিধি ও এলাকাবাসী মিলে ওই রাস্তার পাশের পুকুর পাড়ে কবর দেন।
প্রত্যক্ষদর্শী মো. জাবেদ হোসেন বলেন, সকাল ৮টার দিকে স্থানীয় এক কৃষক মাঠে যাওয়ার সময় বাজারের ব্যাগে ভরা পলিথিন ও কাপড়ে মোড়ানো অবস্থায় মৃত নবজাতকটিকে দেখতে পান। এরপর তিনি লোকজন ডাকেন। নবজাতকটি দেখে এক দিন বয়সের বলে মনে হয়েছে। পরে এলাকার লোকজন ওই স্থানেই নবজাতকটিকে কবর দেন।
এ বিষয়ে জানতে চাইলে পূর্ব খৈয়াছড়া ৪ নম্বর ওয়ার্ডের ইউপি সদস্য এস এম নূরুল আবছার বলেন, ‘স্থানীয় লোকজন শনিবার সকাল নয়টার সময় আমাকে খবরটি জানায়। এরপর আমি সেখানে যাই। ধারণা করছি শিশুটির জন্মের পর রাতের অন্ধকারে কেউ ফেলে গেছে।’
