
ঝিনাইদহে জেলা বিএনপির সহসভাপতি, হরিণাকুণ্ডু উপজেলা বিএনপির সভাপতি ও ইউনিয়ন পরিষদের চেয়ারম্যান আবুল হোসেন হত্যাকাণ্ডের প্রতিবাদে আজ বুধবার সকাল-সন্ধ্যা হরতাল ডেকেছে ১৮-দলীয় জোট। নীলফামারীর জলঢাকা উপজেলায় জামায়াতের কর্মী নিহত হওয়ার ঘটনায় আজ আধা বেলা হরতালসহ তিন দিনের কর্মসূচি দিয়েছে জামায়াত। উপজেলা বিএনপির সাধারণ সম্পাদক ও পৌর মেয়র সরকার শহীদুল ইসলামসহ ৬৯ নেতা-কর্মীর মুক্তির দাবিতে টাঙ্গাইলের মধুপুরে সকাল-সন্ধ্যা হরতাল ডেকেছে স্থানীয় বিএনপি।ঝিনাইদহ: ইউনিয়ন পরিষদে কাজ শেষে গত সোমবার নিজ গ্রাম মহারাজপুরে যাওয়ার পথে দখলপুর বাজারে ওত পেতে থাকা সন্ত্রাসীরা আবুল হোসেনকে (৪৮) বোমা হামলা চালিয়ে ও কুপিয়ে হত্যা করে। এই হত্যাকাণ্ডের খবরে বিএনপির সমর্থকেরা হরিণাকুণ্ডু শহরে অবস্থিত আওয়ামী লীগের কার্যালয় ভাঙচুর করেন এবং বেশ কয়েকটি ব্যবসাপ্রতিষ্ঠান ও বাড়িঘর পুড়িয়ে দেন। বিজিবি, পুলিশ ও র‌্যাবের সদস্যরা পরিস্থিতি নিয়ন্ত্রণে আনেন। এই হত্যাকাণ্ডের প্রতিবাদে আজ জেলাব্যাপী সকাল-সন্ধ্যা হরতাল ডাকে ১৮-দলীয় জোট।নীলফামারী: নীলফামারীর জলঢাকা উপজেলায় জামায়াতের কর্মী নিহত হওয়ার ঘটনায় আজ আধা বেলা হরতালসহ তিন দিনের কর্মসূচি ঘোষণা করেছে উপজেলা জামায়াত। অন্যান্য কর্মসুচির মধ্যে রয়েছে কাল বৃহস্পতিবার বিক্ষোভ ও শুক্রবার দোয়া দিবস।গত শুক্রবার বিকেলে র‌্যাব ও পুলিশের গুলিতে জামায়াতের কর্মী মোসলেম উদ্দিন (২৮) গুলিবিদ্ধ হয়ে রংপুর মেডিকেল কলেজ হাসপাতালে নেওয়ার পথে মারা যান।টাঙ্গাইল: উপজেলা বিএনপির সাধারণ সম্পাদক ও পৌর মেয়র সরকার শহীদুল ইসলামসহ ৬৯ জন নেতা-কর্মীর মুক্তির দাবিতে আজ টাঙ্গাইলের মধুপুর উপজেলায় সকাল-সন্ধ্যা হরতাল ডেকেছে স্থানীয় বিএনপি। আইনশৃঙ্খলা পরিস্থিতি নিয়ন্ত্রণে রাখতে অতিরিক্ত পুলিশ মোতায়েন করেছে প্রশাসন। গত ১৫ আগস্ট মধুপুর থানায় হামলা ও পুলিশের গাড়ি পোড়ানোর অভিযোগে দায়ের করা মামলায় সরকার শহীদুল ইসলামসহ ৬৯ নেতা-কর্মীর বিরুদ্ধে মামলা করে পুলিশ। এই মামলায় নেতা-কর্মীরা আদালতে হাজির হলে তাঁদের জেলহাজতে পাঠানো হয়।
