
ব্রাহ্মণবাড়িয়ায় এক ট্রাকচালকের সহযোগীকে মারধরের ঘটনাকে কেন্দ্র করে ট্রাকশ্রমিকদের সঙ্গে পুলিশের সংঘর্ষ হয়েছে। এতে পথচারী, পুলিশ কর্মকর্তাসহ কমপক্ষে ১০ জন আহত হয়েছে।
আজ বুধবার রাত আটটার দিকে শহরের বাইপাস সড়কের পূর্ব মেড্ডা সার গোডাউন এলাকায় এ ঘটনা ঘটে।সংঘর্ষের সময় ট্রাকশ্রমিকেরা সদর থানার সহকারী পুলিশ সুপার (এএসপি) শফিকুল ইসলামকে মারধর করেছেন বলেও জানা গেছে। শফিকুল ইসলামকে ব্রাহ্মণবাড়িয়া জেলা সদর হাসপাতালে ভর্তি করা হয়েছে।স্থানীয় ট্রাক মালিক সমিতির সাধারণ সম্পাদক মো. মিজানুর রহমান জানান, সন্ধ্যা সাড়ে সাতটার দিকে ট্রাকচালক খোকন মিয়া শহরের মেড্ডা অস্থায়ী ট্রাকস্ট্যান্ডের সামনে পার্কিং করার সময় কর্তব্যরত পুলিশের সঙ্গে তাঁর বাগবিতণ্ডা হয়। একপর্যায়ে পুলিশ ট্রাকচালক খোকনকে বেধড়ক পিটিয়ে রক্তাক্ত করে। এ খবর ছড়িয়ে পড়লে ট্রাকশ্রমিকেরা তাৎক্ষণিকভাবে সড়কে টায়ার জ্বালিয়ে অবরোধ সৃষ্টি করেন।খবর পেয়ে দাঙ্গা পুলিশ গিয়ে অবরোধ তোলার চেষ্টা করলে শ্রমিকদের সঙ্গে তাদের সংঘর্ষ বাধে। এ সময় সদর মডেল এএসপি শফিকুল ইসলাম শ্রমিকদের ছোড়া ঢিল ও লাঠির আঘাতে মাথা ও বুকে আঘাত পান। এ সময় মেড্ডা বাসস্ট্যান্ড এলাকায় আতঙ্ক ছড়িয়ে পড়ে।এ ব্যাপারে সদর থানার ভারপ্রাপ্ত কর্মকর্তা (ওসি) আবদুর রব জানান, বিষয়টি নিয়ে শ্রমিকনেতাদের সঙ্গে আলোচনা চলছে। আলোচনার পর এ ব্যাপারে সিদ্ধান্ত নেওয়া হবে।ব্রাহ্মণবাড়িয়ার ভারপ্রাপ্ত সিভিল সার্জন আবু সাঈদ বলেন, হাসপাতালে আনার পর এএসপির মাথায় সেলাই করা হয়েছে। তাঁর বুকের ডান পাশে ইটের আঘাত আছে। তবে তিনি আশঙ্কামুক্ত।ব্রাহ্মণবাড়িয়ার পুলিশ সুপার (এসপি) মনিরুজ্জামান বলেন, এটি একটি বিচ্ছিন্ন ঘটনা। ওই সড়কে যানজট লাগায় সিএনজি এবং টেম্পো চালকের মধ্যে বাগবিতণ্ডা হয়। এ ঘটনাকে শ্রমিকেরা ভুল বুঝে সেখানে থাকা পুলিশের ওপর আক্রমণ করেন।
 
