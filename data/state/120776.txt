

কুমিল্লা সিটি করপোরেশন নির্বাচনকে ঘিরে শাসক দলের সন্ত্রাস চলছে বলে অভিযোগ করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। তিনি বলেন, সরকারি দল নির্বাচনকে নানাভাবে প্রভাবিত করছে।আজ বৃহস্পতিবার বেলা ১১টার দিকে রাজধানীর নয়াপল্টনে এক সংবাদ সম্মেলনে বিএনপি নেতা এ সব কথা বলেন।নির্বাচন থেকে বিএনপি সরে যাবে কি না জানতে চাইলে রিজভী বলেন, আমরা শেষ পর্যন্ত লড়াই করে যাব।রিজভীর অভিযোগ, সকাল থেকে ধানের শীষের প্রার্থীর এজেন্টদের কেন্দ্রে ঢুকতে দেওয়া হচ্ছে না। ঢুকলেও বের করে দেওয়া হচ্ছে। ক্ষমতাসীনরা স্থানীয় প্রশাসনকে ব্যবহার করছেন।বিএনপির এই নেতার অভিযোগ, কুমিল্লা সিটির ২৪ নম্বর ওয়ার্ডের শালবন বিহার সরকারি প্রাথমিক বিদ্যালয়, জাঙ্গালিয়া বিদ্যুৎ উন্নয়ন বোর্ড বিদ্যালয়, গোবিন্দপুর সরকারি প্রাথমিক বিদ্যালয় কেন্দ্রে বিএনপির প্রার্থীর এজেন্টদের ঢুকতে বাধা দেওয়া হয়েছে। জাঙ্গালিয়া কেন্দ্রে ধানের শীষের এজেন্ট আকমত আলীকে বাড়িতে তালাবদ্ধ করে রাখা হয়েছে। এ ছাড়া ইসহাক সরকারি প্রাথমিক বিদ্যালয় কেন্দ্রের বাইরে বহিরাগতদের জমায়েত, সরকারি সিটি কলেজ কেন্দ্রে ছাত্রলীগের কর্মী কবির ভুঁইয়া ও চঞ্চলের নেতৃত্বে ব্যালট পেপার ছিনতাই করে সিল মারা হয়েছে।
বিএনপির এই নেতা আরও বলেন, তাঁদের প্রত্যাশা ছিল নির্বাচন কমিশন সংবিধান তাঁদের ওপর যে দায়িত্ব দিয়েছে তা পালন করবে। প্রশাসনকে নানা অনাচার থেকে বিরত রাখবে। নির্বাচনকে শান্তিপূর্ণ করবে। সেই শান্তিপূর্ণ নির্বাচনের কোনো লক্ষণ তাঁরা ফুটে উঠতে দেখছেন না।
সংবাদ সম্মেলনে যুগ্ম মহাসচিব সৈয়দ মোয়াজ্জেম হোসেন, সাংগঠনিক সম্পাদক সৈয়দ এমরান সালেহ প্রমুখ উপস্থিত ছিলেন।
 
