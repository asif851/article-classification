
দিনাজপুরের পার্বতীপুর উপজেলার হামলা-আক্রান্ত আদিবাসীদের হাবীবপুর চিড়াকুটা গ্রাম পরিদর্শন করেছেন আদিবাসীবিষয়ক সংসদীয় ককাস কমিটির সদস্যরা। কমিটির আহ্বায়ক সাংসদ ফজলে হোসেন বাদশার নেতৃত্বে প্রতিনিধিদলটি আজ সোমবার বিকেলে চিড়াকুটা গ্রামে যায়। গত ২৪ জানুয়ারি হাবীবপুর চিড়াকুটা গ্রামে হামলার ঘটনা ঘটে।এদিকে এলাকার সাংসদ প্রাথমিক ও গণশিক্ষামন্ত্রী মোস্তাফিজুর রহমান ঘটনার নয় দিন পর ওই দলের সঙ্গে গ্রামটিতে আসেন। হামলায় বিধ্বস্ত আদিবাসীদের হাবীবপুর চিড়াকুটা গ্রামে এক সমাবেশে তিনি বলেন, জমির মালিকানা বিষয়ে আদালত থেকে ফয়সালা না হওয়া পর্যন্ত পার্বতীপুর উপজেলার হাবীবপুর মৌজার বিরোধপূর্ণ জমিতে আদিবাসী বা বাঙালি মুসলমান কোনো পক্ষই চাষ করতে যাবে না। জেলা প্রশাসকের তত্ত্বাবধানে জমি চাষ হবে।জমি নিয়ে বিরোধের জেরে গত ২৪ জানুয়ারি দিনাজপুর জেলার পার্বতীপুর উপজেলার বড়দল সরকারপাড়া গ্রামে সাঁওতাল ও বাঙালিদের মধ্যে সংঘর্ষ হয়। সংঘর্ষের একপর্যায়ে আদিবাসীদের ছোড়া তিরের আঘাতে শাফিউল ইসলাম (২০) নামের এক তরুণ নিহত হন। এ ঘটনার পর হাজারো নারী-পুরুষ আদিবাসীদের বাড়িঘরে ব্যাপকভাবে অগ্নিসংযোগ করে ও লুটপাট চালায়।ককাসের সদস্য পঞ্চগড়-১ আসনের সাংসদ নাজমুল হক প্রধান, কেন্দ্রীয় আওয়ামী লীগের রংপুর বিভাগীয় সাংগঠনিক সম্পাদক সাংসদ খালিদ মাহমুদ চৌধুরী, দিনাজপুর-১ (বীরগঞ্জ-কাহারোল) আসনের সাংসদ মনোরঞ্জন শীল গোপাল, ককাসের টেকনোক্র্যাট কো-অর্ডিনেটর অধ্যাপক মেজবাহ কামাল চিড়াকুটা গ্রামে আসেন।
তবে সেখানকার সমাবেশে আদিবাসীবিষয়ক সংসদীয় ককাস দলের কোনো সদস্য বক্তব্য দেওয়ার সুযোগ পান‌নি। গণশিক্ষামন্ত্রী মোস্তাফিজুর রহমান একাই ৩৫ মিনিট বক্তব্য দেন। তিনি আদিবাসী এবং মুসলমান বাঙালিসহ উপস্থিত সবার উদ্দেশে বলেন, কাগজ ও দলিলপত্রে জমির প্রকৃত মালিক আদিবাসীরা হলে অবশ্যই ওই জমি আদিবাসীদের ছেড়ে দিতে হবে।মন্ত্রী বলেন, ২৪ জানুয়ারি এখানে যে ঘটনা ঘটেছে তা অত্যন্ত নিন্দনীয় ও দুঃখজনক। ঘটনায় উভয় পক্ষের দায়ের করা মামলা প্রসঙ্গে বলেন, ঘটনায় নিহত ব্যক্তির পরিবারের পক্ষে ২৮ জন আদিবাসীকে আসামি করে মামলা হয়েছে। কিন্তু নিশ্চয়ই ২৮ জনের তিরের আঘাতে সে মারা যায়নি। অন্যদিকে আদিবাসীদের পক্ষে তিন হাজার ৭৪ জনকে আসামি করে যে মামলা হয়েছে, এটাও অতিরঞ্জিত। এ অবস্থায় ঘটনার সঙ্গে প্রকৃত জড়িতরা ছাড়া কোনো নিরীহ মানুষ যেন হয়রানির শিকার না হয়, এ ব্যাপারে সতর্ক থাকতে মন্ত্রী পুলিশকে নির্দেশ দেন।বক্তব্যের একপর্যায়ে মন্ত্রী অন্য একটি মিটিংয়ে যাবেন বলে সভার সমাপ্তি ঘোষণা করলে আদিবাসী নারীরা সমস্বরে তাঁদের বিধ্বস্ত বাড়িঘর সরেজমিন ঘুরে দেখার দাবি জানান। এ সময় মন্ত্রী মোস্তাফিজুর রহমান বলেন, টেলিভিশন ও খবরের কাগজে বড় বড় করে খবর প্রকাশ হয়েছে। সকলে দেখেছেন। নতুন করে দেখার কিছু নেই বলে সংসদীয় ককাস দলের সদস্যদের নিয়ে ঘটনাস্থল ত্যাগ করেন।
ককাসের কেউ বক্তব্য না দেওয়া প্রসঙ্গে জানতে চাইলে ফজলে হোসেন বাদশা প্রথম আলোকে বলেন, ‘আসলে কিছু করার ছিল না। তবে ৮ ফেব্রুয়ারি তারিখে জাতীয় প্রেসক্লাবে সংবাদ সম্মেলনে আমরা এ বিষয়ে বিস্তারিত কথা বলব। ’ মেজবাহ কামাল প্রথম আলোকে বলেন, পার্বতীপুরে জমিসংক্রান্ত বিরোধের জের ধরে একজন নিহত এবং আদিবাসীদের বাড়িঘরে অগ্নিসংযোগ, লুটপাট ও নির্যাতনের ঘটনার বিষয়ে তিনি সভার ফাঁকে অনেক ভুক্তভোগীর সঙ্গে কথা বলেছেন। তাতে একটি বিষয় নিশ্চিত হওয়া গেছে যে, সমতলের আদিবাসীদের জন্য পৃথক ভূমি কমিশন অত্যন্ত জরুরিই শুধু নয়, অপরিহার্য। তা ছাড়া এই অঞ্চলের আদিবাসীদের সমস্যার সমাধান সম্ভব নয় বলে তিনি মন্তব্য করেন।
এ সময় দিনাজপুরের জেলা প্রশাসক আহমদ শামীম আল রাজী, পুলিশ সুপার মো. রুহুল আমিন, জাতীয় আদিবাসী পরিষদের সভাপতি রবীন্দ্রনাথ সরেন, আদিবাসীদের উন্নয়নে কর্মরত বেসরকারি সংগঠন গ্রাম বিকাশ কেন্দ্রের নির্বাহী পরিচালক মো. মোয়াজ্জেম হোসেন, ওয়ার্কার্স পার্টি দিনাজপুর জেলা কমিটির সাধারণ সম্পাদক হবিবর রহমান, গণশিল্পী সংস্থার কেন্দ্রীয় কমিটির সাধারণ সম্পাদক মইন উদ্দিন চিশতী, দিনাজপুর উদীচীর সহসভাপতি রেজাউর রহমানসহ অন্য নেতারা উপস্থিত ছিলেন।
