
কৃষিযন্ত্র আধুনিকীকরণে মনোযোগ দিতে বিজ্ঞানীদের প্রতি আহ্বান জানিয়েছেন কৃষিমন্ত্রী মতিয়া চৌধুরী। সরকারি সংস্থাগুলো নতুন যেসব যন্ত্র উদ্ভাবন করেছে সেগুলো আরও উন্নত করে কৃষকদের কাছে পৌঁছে দেওয়ার জন্য তিনি বেসরকারি খাতের উদ্যোক্তাদের পরামর্শ দিয়েছেন।আজ রোববার রাজধানীর কৃষি গবেষণা কাউন্সিল (বিএআরসি) মিলনায়তনে দেশের উপযোগী কৃষিযন্ত্র উদ্ভাবন, প্রস্তুতকরণ ও স্থানীয় উদ্যোক্তা সৃষ্টিতে করণীয় শীর্ষক এক কর্মশালায় প্রধান অতিথির বক্তৃতা দেন তিনি।কৃষিমন্ত্রী বলেন, পাটের আঁশ ছাড়ানোর যন্ত্র রিবনার রেটিং বাংলাদেশ পাট গবেষণা ইনস্টিটিউটের (বিজেআরআই) বিজ্ঞানীরা উদ্ভাবন করেছেন। কিন্তু ওই যন্ত্র আর উন্নত করা হয়নি। বেসরকারি খাতের উদ্যোক্তাদের ওই যন্ত্রকে আরও উন্নত করে কৃষকের দোরগোড়ায় পৌঁছে দেওয়ার আহ্বান জানান তিনি।কর্মশালায় কৃষি যান্ত্রিকীকরণের মাধ্যমে ফসলের উৎপাদন বৃদ্ধি প্রকল্প-২ এর পরিচালক শেখ মো. নিজাম উদ্দিন মূল প্রবন্ধ উপস্থাপন করেন। তিনি বলেন, কৃষি যন্ত্রাংশের ৭০ শতাংশই এখন দেশে উৎপাদিত হচ্ছে। কিন্তু কৃষিযন্ত্র এখনো আমদানি নির্ভর রয়ে গেছে। দেশে উৎপাদিত বা বিদেশ থেকে আমদানি করা কৃষিযন্ত্রের মান যাচাই করতে কোনো গবেষণাগারও নেই। এখন এগুলো স্থাপনের উদ্যোগ নেওয়া হয়েছে। 
কৃষি যন্ত্রপাতির ক্ষেত্রে বেসরকারি উদ্যোক্তা প্রতিষ্ঠান এসিআই মোটরসের ব্যবসা পরিচালক সুব্রত রঞ্জন দাস তাঁর উপস্থাপনায় বলেন, দেশের কৃষি খাতে যেসব যন্ত্র ব্যবহার হচ্ছে তার ৭০ শতাংশ পাওয়ার টিলার ও ২৫ শতাংশ ট্রাক্টর। মাড়াই যন্ত্র এখনো আমদানি নির্ভর ডিজেল ইঞ্জিন দিয়ে তৈরি হচ্ছে। পানির পাম্পের ৮০ শতাংশ আমদানি করা হয়; আর ২০ শতাংশ উৎপাদিত হয় দেশে। কৃষিতে যেসব নতুন প্রযুক্তি আসছে তার বেশির ভাগই আমদানি নির্ভর।  কর্মশালায় বিশেষ অতিথি হিসেবে উপস্থিত ছিলেন কৃষি মন্ত্রণালয়ের সচিব শ্যামল কান্তি ঘোষ ও বিএআরসি’র নির্বাহী চেয়ারম্যান আবুল কালাম আযাদ। বিভিন্ন সরকারি সংস্থার কৃষিযন্ত্র বিষয়ক গবেষক এবং উদ্ভাবক ছাড়াও বেসরকারি খাতের উদ্যোক্তারা এতে বক্তব্য দেন।
