
অতিরিক্ত যানবাহনের চাপে আজ বুধবার ভোররাত চারটা থেকে ঢাকা-চট্টগ্রাম মহাসড়কে কুমিল্লার দাউদকান্দি উপজেলার হাসানপুর এলাকা থেকে গজারিয়ার মেঘনা সেতু এলাকা পর্যন্ত ১৮ কিলোমিটার এলাকায় তীব্র যানজট সৃষ্টি হয়। ঘণ্টার পর ঘণ্টা যানজটে আটকে থেকে যাত্রীরা দুর্ভোগ পোহাচ্ছেন।
কুমিল্লার হোমনা থেকে ঢাকাগামী বাসের চালক মো. আলম মিয়া বলেন, ‘সকাল ছয়টায় কুমিল্লার গৌরীপুর থেকে ঢাকার দিয়ে রওনা দিয়ে গজারিয়ার ভাতেরচরে আটকে আছি।’
কুমিল্লা থেকে ঢাকাগামী প্রাইম পরিবহনের বাসের যাত্রী দাউদকান্দির পেন্নাই গ্রামের চাকরিজীবী মোশাররফ হোসেন ও দশপাড়া গ্রামের আবুল খায়ের বলেন, ‘সকাল ছয়টায় রওনা হয়ে দড়িবাউশিয়া এলাকায় আটকে আছি।’
অবশ্য ঢাকা থেকে কুমিল্লার পথে তেমন যানজট নেই। ঢাকা থেকে কুমিল্লাগামী একটি বাসের যাত্রী দাউদকান্দির গয়েশপুর গ্রামের মোশাররফ হোসেন বলেন, তিনি সকাল ছয়টায় ঢাকার সায়েদাবাদ থেকে রওনা দিয়ে দুই ঘণ্টায় দাউদকান্দিতে পৌঁছেছেন। পথে তেমন যানজন পাননি।
গজারিয়া হাইওয়ে পুলিশ ফাঁড়ির ইনচার্জ (পরিদর্শক) এসআই সাইফুল ইসলাম মজুমদার বলেন, চার লেনের গাড়িগুলো মেঘনা সেতুতে দুই লেনে চলাচল ও ধীরগতির কারণে এ যানজটের সৃষ্টি। যান চলাচল স্বাভাবিক করতে হাইওয়ে পুলিশের চেষ্টা চলছে।
