
স্বচ্ছ, শান্তিপূর্ণ ও সবার অংশগ্রহণমূলক নির্বাচন প্রক্রিয়া নিশ্চিত করতে সংশ্লিষ্ট সবার প্রতি আহ্বান জানিয়েছে জাতিসংঘ। আজ রোববার এক বিবৃতিতে বাংলাদেশে জাতিসংঘের আবাসিক সমন্বয়কারী রবার্ট ওয়াটকিনস এ আহ্বান জানান। 
সিটি করপোরেশন নির্বাচনের প্রাক্কালে দেওয়া এ বিবৃতিতে তিনি ঢাকা ও চট্টগ্রামের শান্তিপূর্ণ পরিবেশকে স্বাগত জানিয়েছেন। আগামী মঙ্গলবার দেশের বড় দুই মহানগর ঢাকা ও চট্টগ্রামের তিন সিটি করপোরেশনে নির্বাচন হবে।  নির্বাচন-পূর্ব এ বিবৃতিতে দেশের এই গুরুত্বপূর্ণ গণতান্ত্রিক প্রক্রিয়ায় ২৮ এপ্রিল ভোটের অধিকার প্রয়োগে ভোটারদের উৎসাহিত করেন জাতিসংঘ আবাসিক সমন্বয়কারী।
