
চলমান অনির্দিষ্টকালের অবরোধ তুলে নিতে বিএনপির চেয়ারপারসন খালেদা জিয়ার প্রতি আহ্বান জানিয়েছেন স্বাস্থ্য ও পরিবারকল্যাণমন্ত্রী মোহাম্মদ নাসিম। তিনি মন্তব্য করেন, জনগণের বিরুদ্ধে ভুয়া অবরোধ ডাকা হয়েছে। মানুষের কষ্টের জন্য অবরোধ ডাকা হয়েছে। তিনি দাবি করেন, জনগণ এই অবরোধ মানছে না বলে কোথাও অবরোধ হচ্ছে না।গতকাল বুধবার বিকেলে মানিকগঞ্জ সদর উপজেলার বেতিল-মিতরা ইউনিয়নের গোবিন্দপুর কমিউনিটি ক্লিনিক উদ্বোধনকালে এসব কথা বলেন মোহাম্মদ নাসিম। স্বাস্থ্য ও পরিবারকল্যাণ মন্ত্রণালয়ের অতিরিক্ত সচিব এবং কমিউনিটি বেস্ট হেলথ কেয়ারের পরিচালক মাখমুদা নারগিসের সভাপতিত্বে এ সময় অন্যদের মধ্যে বক্তব্য দেন স্বাস্থ্য প্রতিমন্ত্রী জাহিদ মালেক, জেলা প্রশাসক রাশিদা ফেরদৌস, পুলিশ সুপার বিধান ত্রিপুরা, জেলা পরিষদ প্রশাসক গোলাম মহিউদ্দিন, জেলা আওয়ামী লীগের সাধারণ সম্পাদক আবদুস সালাম প্রমুখ।
