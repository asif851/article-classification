
মৌলভীবাজারেরর বড়হাটের জঙ্গি আস্তানায় ‘অপারেশন ম্যাক্সিমাস’ আজকের মতো স্থগিত করা হয়েছে। আগামীকাল শনিবার সকাল থেকে আবার অভিযান শুরু হবে।
অাজ শুক্রবার সন্ধ্যায় বড়হাট এলাকার আবুশাহ দাখিল মাদ্রাসা গলির দোতলা একটি বাড়িতে জঙ্গি আস্তানা থেকে দূরে কাউন্টার টেররিজম ইউনিটের প্রধান মনিরুল ইসলাম এক ব্রিফিংয়ে সাংবাদিকদের এসব কথা বলেন।
মনিরুল ইসলাম বলেন, ‘অন্ধকার হয়ে যাওয়ার আজকের মতো অভিযান স্থগিত। কাল সকাল থেকে আবার অভিযান শুরু হবে। কিছু ব্লাস্ট হয়েছে, ভেতর থেকে কিছু বোমার বিস্ফোরণ ঘটিয়েছ। আমরা ধারণা করছি, প্রচুর বোমা আছে। এ অপারেশন কিছুটা জটিল।’
ভেতরে কতজন আছে—সাংবাদিকদের এ প্রশ্নের জবাবে মনিরুল ইসলাম বলেন, ‘আমাদের সোয়াট টিম যখন অভিযান চালানোর জন্য ভেতরের দিকে যাওয়ার চেষ্টা করে, তখন ভেতর থেকে বোমা বিস্ফোরণ ঘটিয়েছে। ধারণা করা হচ্ছে, ওই বাড়ির ভেতরে কয়েকজন আছে। এ অপারেশন একটু জটিল, ভবনের অনেক বিস্ফোরক থাকতে পারে।’
পুলিশের ভাষ্য, বড়হাট এলাকার আবুশাহ দাখিল মাদ্রাসা গলির দোতলা একটি বাড়িতে জঙ্গি আস্তানাটি অবস্থিত। গত মঙ্গলবার দিবাগত রাতে বাড়িটি জঙ্গি আস্তানা হিসেবে শনাক্ত করে ঘিরে রাখে পুলিশ। বুধবার ওই আস্তানা থেকে পুলিশকে লক্ষ্য করে গ্রেনেড ছোড়া হয়। গতকাল বৃহস্পতিবার দিনভর বাড়িটি থেকে কোনো সাড়াশব্দ পাওয়া না গেলেও গভীর রাতে গুলি-বিস্ফোরণের শব্দ শোনা যায়।
বুধবার ভোরে শহর থেকে ২০ কিলোমিটার দূরে নাসিরপুর গ্রামে আরেকটি জঙ্গি আস্তানা শনাক্ত হয়। প্রায় ৩৪ ঘণ্টা ঘিরে রেখে সেখানে ‘অপারেশন হিট ব্যাক’ নামে অভিযান চালায় পুলিশ। গতকাল বৃহস্পতিবার বিকেলে নাসিরপুরের জঙ্গি আস্তানায় অভিযানের সমাপ্তি টানা হয়। সেখানকার জঙ্গি আস্তানা থেকে ‘ছিন্নভিন্ন সাত থেকে আটজনের লাশের অংশ’ পাওয়ার কথা জানায় পুলিশ। কাউন্টার টেররিজম ইউনিটের প্রধান মনিরুল ইসলাম গতকালই জানিয়েছিলেন, নাসিরপুরে অভিযান শেষ করার পর বড়হাটের জঙ্গি আস্তানায় পুরোদমে অভিযান শুরু করা হবে।
নাসিরপুরের অভিযান শেষে বড়হাটের জঙ্গি আস্তানায় অভিযান শুরুর জন্য প্রস্তুতি নেয় আইনশৃঙ্খলা রক্ষাকারী বাহিনী। আজ সকালে অভিযান শুরু হয়।
মৌলভীবাজার শহরের বড়হাট এলাকার ‘জঙ্গি আস্তানার’ কাছ থেকে মুহুর্মুহু গুলির শব্দ শোনা গেছে। একাধিক বিকট বিস্ফোরণের আওয়াজও পাওয়া গেছে।
জঙ্গি আস্তানাটিতে শুক্রবার অভিযান চালানো হচ্ছে। ‘অপারেশন ম্যাক্সিমাস’ নামের এ অভিযানে ঢাকা মহানগর পুলিশের কাউন্টার টেররিজম ইউনিটের সঙ্গে আছে সোয়াট। আইনশৃঙ্খলা রক্ষাকারী বাহিনীর বিভিন্ন ইউনিট অভিযানে সহায়তা করছে।
আরও পড়ুন: বড়হাটে অভিযানকালে এক পুলিশ আহতবড়হাটে মুহুর্মুহু গুলির শব্দ
