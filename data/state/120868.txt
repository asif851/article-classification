
মূল্য সংযোজন কর (মূসক) কমানোর দাবিতে আজ মঙ্গলবার সকাল থেকে দুপুর ১২টা পর্যন্ত চট্টগ্রাম নগরের বিপণিকেন্দ্রগুলো বন্ধ রেখে প্রতিবাদ জানাবেন ব্যবসায়ীরা। একই দাবিতে তাঁরা আজ মানববন্ধন করবেন। গতকাল সোমবার এক সংবাদ সম্মেলনে এ কর্মসূচির কথা জানান চিটাগাং মেট্রোপলিটন শপ ওনার্স অ্যাসোসিয়েশনের নেতারা।
সংবাদ সম্মেলনে ব্যবসায়ী নেতারা বলেন, চলতি অর্থবছরে প্রতিটি দোকানের বাৎসরিক প্যাকেজ মূসক ১৪ হাজার থেকে বাড়িয়ে ২৮ হাজার টাকা করা হয়েছে। মূসকের পরিমাণ দ্বিগুণ করায় অনেক ব্যবসায়ীর দোকান বন্ধ করার উপক্রম হয়েছে। ক্ষুদ্র স্বল্প পুঁজির ব্যবসায়ীদের যাবতীয় মূসকের আওতামুক্ত রাখতে হবে।
সংবাদ সম্মেলনে জানানো হয়, সকাল থেকে দুপুর ১২টা পর্যন্ত দোকান বন্ধ রেখে প্রতীকী ধর্মঘট পালন করবেন ব্যবসায়ীরা। তবে খাবার ও ওষুধের দোকান এই কর্মসূচির বাইরে থাকবে। দাবি আদায়ে নিউমার্কেটের সামনে মানববন্ধন করবেন ব্যবসায়ীরা। সকাল ১০টা থেকে দুপুর ১২টা পর্যন্ত এ কর্মসূচি চলবে।
সংবাদ সম্মেলনে লিখিত বক্তব্য পাঠ করেন চিটাগাং মেট্রোপলিটন শপ ওনার্স অ্যাসোসিয়েশনের সাধারণ সম্পাদক আহমদ হোছাইন। বক্তব্য দেন চিটাগাং মেট্রোপলিটন শপ ওনার্স অ্যাসোসিয়েশনের সভাপতি আবুল কাশেম, সেন্ট্রাল প্লাজা ব্যবসায়ী সমিতির সভাপতি মোস্তাক আহমদ চৌধুরী, টেরিবাজার ব্যবসায়ী সমিতির সভাপতি খাইরুল ইসলাম, তামাকুমণ্ডী লেইন বণিক সমিতির সভাপতি আবদুল খালেক, মেট্রোপলিটন শপ ওনার্স অ্যাসোসিয়েশনের সহসভাপতি আবদুল জব্বার প্রমুখ।
