
বিএনপি-জামায়াতের হরতাল-অবরোধের সময় সিরাজগঞ্জের ফকিরতলা বেইলি ব্রিজে নাশকতার ঘটনায় করা মামলায় ২৮ জনকে বিভিন্ন মেয়াদে কারাদণ্ড দিয়েছেন রাজশাহীর দ্রুত বিচার ট্রাইব্যুনাল আদালত। এর মধ্যে ১৫ জনকে যাবজ্জীবন এবং ১৩ জনকে পাঁচ বছর করে কারাদণ্ড দেওয়া হয়। খালাস দেওয়া হয়েছে ৩২ আসামিকে। আজ মঙ্গলবার বিকেলে এ রায় ঘোষণা করেন বিচারক গোলাম আহমেদ খলিলুর রহমান। আদালত যাবজ্জীবন দণ্ডপ্রাপ্ত আসামিদের প্রত্যেককে ১০ হাজার টাকা করে জরিমানা এবং অনাদায়ে ছয় মাসের কারাদণ্ড দেন। এ ছাড়া পাঁচ বছর করে দণ্ড পাওয়া আসামিদের পাঁচ হাজার টাকা করে জরিমানা এবং অনাদায়ে তিন মাসের কারাদণ্ড দিয়েছেন আদালত। দণ্ডপ্রাপ্ত আসামিদের মধ্যে আছেন সিরাজগঞ্জ জেলা যুবদলের সভাপতি মো. আবু সাইদ সুইট (যাবজ্জীবন), সিরাজগঞ্জ জেলা স্বেচ্ছাসেবক দলের জ্যেষ্ঠ যুগ্ম আহ্বায়ক আলমগীর আলম (পাঁচ বছরের কারাদণ্ড) ও সদর উপজেলা যুবদলের সাধারণ সম্পাদক লুৎফর রহমান ভুঁইয়া (পাঁচ বছরের কারাদণ্ড)। দণ্ডপ্রাপ্ত অন্য আসামিরা বিএনপি ও জামায়াতের কর্মী-সমর্থক। রায় ঘোষণার সময় দণ্ডপ্রাপ্ত আসামিদের মধ্যে ১১ জন আদালতে উপস্থিত ছিলেন। এর মধ্যে যাবজ্জীবন সাজাপ্রাপ্ত একজন এবং পাঁচ বছরের দণ্ডপ্রাপ্ত ১০ জন। বাকি ১৭ আসামি পলাতক রয়েছেন। রাষ্ট্রপক্ষে মামলা পরিচালনা করেন রাজশাহী দ্রুত বিচার ট্রাইব্যুনাল আদালতের বিশেষ সরকারি কৌঁসুলি (পিপি) এন্তাজুল হক বাবু। আর আসামি পক্ষের আইনজীবী ছিলেন সেলিম রেজা। মামলার সংক্ষিপ্ত বিবরণ থেকে জানা গেছে, ২০১৩ সালে ১১ ডিসেম্বর সকালে জামায়াতের ডাকে হরতাল ও বিএনপির ডাকে অবরোধ চলছিল। ওই দিন বিএনপি-জামায়াতের নেতা-কর্মী ও সমর্থকেরা সিরাজগঞ্জ থানার ফকিরতলা বেইলি ব্রিজের পাটাতন তুলে নাশকতা চালায়। এ সময় বাধা দিতে গেলে তারা পুলিশের ওপর হামলা করে। এ ঘটনায় ওই দিন সিরাজগঞ্জ থানার উপপরিদর্শক (এসআই) ফারুক হোসেন বাদী হয়ে ৪০ জনের নামে মামলা করেন। মামলার তদন্ত শেষে ৬০ জনের বিরুদ্ধে অভিযোগপত্র দেওয়া হয়।
