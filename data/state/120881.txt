
সিলেট নগরের আটটি প্রধান সড়কে অবৈধভাবে সিএনজিচালিত অটোরিকশা স্ট্যান্ড গড়ে ওঠায় মানুষের চলাচল বিঘ্নিত হচ্ছে। দিন-রাত সব সময় এসব স্থানে যাত্রী ওঠানো-নামানোয় সারাক্ষণ যানজট লেগেই থাকছে। সিটি করপোরেশন জানিয়েছে, এসব স্ট্যান্ড স্থাপনের কোনো অনুমোদন তারা দেয়নি। অটোরিকশার চালকেরা নিজেদের খেয়ালখুশিমতোই এসব স্ট্যান্ড স্থাপন করেছেন।
গত শনিবার দুপুরে সরেজমিনে দেখা গেছে, নগরের বন্দরবাজার, আম্বরখানা, সুরমা পয়েন্ট, শেখঘাট পয়েন্ট, ধোপাদীঘিরপাড়, জেলরোড, সোবহানীঘাট ও হুমায়ুন রশীদ চত্বর এলাকার প্রধান সড়কে সিএনজিচালিত অটোরিকশার স্ট্যান্ড গড়ে উঠেছে। এসব স্থানে গড়ে ৫০ থেকে ২০০ অটোরিকশা সারিবদ্ধভাবে চালকেরা দাঁড় করিয়ে রেখে যাত্রী পরিবহন করেন। এতে রাস্তাগুলো সরু হয়ে গেছে।
চৌকিদেখী এলাকার বাসিন্দা খায়রুল মিয়া বলেন, আম্বরখানা চৌরাস্তার চারটি সংযোগ সড়কেই অটোরিকশার অবৈধ স্ট্যান্ড গড়ে উঠেছে। তাই দিন-রাত এখানে তীব্র যানজট লেগে থাকে। এ অবস্থায় পথচারী ও স্থানীয় লোকজনকে চরম ভোগান্তি পোহাতে হয়।
অটোরিকশা স্ট্যান্ডের আশপাশের ১২ জন বাসিন্দা ও ব্যবসায়ী বলেন, মূল সড়কে এসব স্ট্যান্ড হওয়ায় পথচারীদের হাঁটাচলায় প্রতিবন্ধকতা দেখা দিচ্ছে। এ ছাড়া সারাক্ষণই এসব এলাকায় তীব্র যানজট লেগে থাকে এবং এ যানজটের প্রভাব নগরের অন্যান্য এলাকায়ও গিয়ে পড়ছে। দুই বছরের ব্যবধানে অটোরিকশার আধিক্য বেড়ে যাওয়ায় একেকটি সড়কের অন্তত আধা থেকে এক কিলোমিটার পর্যন্ত অংশ চালকদের দখলে চলে গেছে।
অবৈধ অটোস্ট্যান্ড উচ্ছেদ করা গেলে নগরের যানজট অনেকটাই কমে যাবে বলে নগরের বিশিষ্টজনেরা দাবি করেছেন। নাগরিক জোট সিলেটের সভাপতি হুমায়ূন চৌধুরী বলেন, ‘নগরের মূল সড়ক দখল করে অবৈধ স্ট্যান্ড স্থাপনের বিষয়টি কীভাবে স্থানীয় প্রশাসন মেনে নিচ্ছে, সেটাই তো আমাদের কাছে বোধগম্য হচ্ছে না। এসব সিএনজিচালিত অটোরিকশার জন্য প্রয়োজনে নগরের কোনো উন্মুক্ত স্থানে পৃথক জায়গা বরাদ্দ দেওয়া হোক, এরপরও এদের সড়ক থেকে উচ্ছেদ করা হোক।’
সিলেট সিটি করপোরেশনের প্রধান নির্বাহী কর্মকর্তা এনামুল হাবীব প্রথম আলোকে বলেন, ‘সিএনজিচালিত অটোরিকশার স্ট্যান্ড স্থাপনের কোনো অনুমতি সিটি করপোরেশন দেয়নি। অথচ নগরের প্রধান সড়ক দখল করে চালকেরা এসব স্ট্যান্ড স্থাপন করে যানজট বাড়িয়ে দিচ্ছেন। আবার যাত্রী পরিবহনের ভালো বিকল্প স্থান না থাকায় এসব স্ট্যান্ড উচ্ছেদ করাও সম্ভব হচ্ছে না।’ তিনি বলেন, পৃথক কোনো উন্মুক্ত জায়গা এসব স্ট্যান্ডের জন্য বরাদ্দ করে মূল সড়কগুলো দখলমুক্ত রাখার উদ্যোগ নেওয়া হবে।
