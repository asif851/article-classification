
আগামী ২ জুন দিবাগত রাতে সারা দেশে পবিত্র শবে বরাত পালিত হবে। জাতীয় মসজিদ বায়তুল মুকাররমে অবস্থিত ইসলামিক ফাউন্ডেশনের সভাকক্ষে আজ মঙ্গলবার সন্ধ্যায় জাতীয় চাঁদ দেখা কমিটির সভায় এ সিদ্ধান্ত নেওয়া হয়।
সভায় সভাপতিত্ব করেন ইসলামিক ফাউন্ডেশনের মহাপরিচালক ও জাতীয় চাঁদ দেখা কমিটির সদস্যসচিব সামীম মোহাম্মদ আফজাল।বাংলাদেশ সংবাদ সংস্থা (বাসস) জানায়, ভাগ্য রজনী হিসেবে পরিচিত শবে বরাতের তাৎপর্যপূর্ণ এ রাতটি বাংলাদেশসহ বিভিন্ন দেশের মুসলমান নফল নামাজ, পবিত্র কোরআন তিলাওয়াতসহ ইবাদত বন্দেগীর মাধ্যমে কাটিয়ে থাকেন।
সভার সিদ্ধান্ত অনুযায়ী, বাংলাদেশের আকাশে আজ ১৪৩৬ হিজরি সনের পবিত্র শাবান মাসের চাঁদ দেখা যাওয়ার সংবাদ পাওয়া গেছে। কাল বুধবার থেকে শাবান মাস গণনা করা হবে। ইসলামিক ফাউন্ডেশনের এক সংবাদ বিজ্ঞপ্তিতে আজ এ কথা জানানো হয়।
সভায় মন্ত্রিপরিষদ বিভাগের অতিরিক্ত সচিব (জেলা ও মাঠ প্রশাসন) মো. মাকছুদুর রহমান পাটওয়ারী, ধর্মবিষয়ক মন্ত্রণালয়ের অতিরিক্ত সচিব মো. শহিদুজ্জামান, যুগ্ম সচিব মো. আমজাদ আলী, প্রধান তথ্য কর্মকর্তা তছির আহাম্মদ, তথ্য মন্ত্রণালয়ের যুগ্ম সচিব মোহাম্মদ নূরুল ইসলাম, বায়তুল মুকাররম জাতীয় মসজিদের খতিব মাওলানা মোহাম্মদ সালাহ উদ্দিন, বাংলাদেশ টেলিভিশনের পরিচালক (বার্তা) নাসির আহমেদ প্রমুখ উপস্থিত ছিলেন।ইসলামিক ফাউন্ডেশনের সংবাদ বিজ্ঞপ্তিতে আরও বলা হয়, সভায় ১৪৩৬ হিজরি সনের পবিত্র শাবান মাসের চাঁদ দেখা সম্পর্কে সব জেলা প্রশাসন, ইসলামিক ফাউন্ডেশনের প্রধান কার্যালয়, বিভাগীয় ও জেলা কার্যালয়, বাংলাদেশ আবহাওয়া অধিদপ্তর এবং মহাকাশ গবেষণা ও দূর অনুধাবন প্রতিষ্ঠান থেকে পাওয়া তথ্য নিয়ে পর্যালোচনা করা হয়।
