
ফরিদপুরের বোয়ালমারী উপজেলায় ক্ষুদ্র নৃ-গোষ্ঠীর ছয় বছরের শিশু ধর্ষণ মামলার একমাত্র আসামি নসিমন চালক ওহিদ বিশ্বাসকে (২৮) গ্রেপ্তার করেছে পুলিশ। আজ শনিবার বেলা ১১টার দিকে তাঁকে গ্রেপ্তার করা হয়।
বোয়ালমারী থানার ভারপ্রাপ্ত কর্মকর্তা (ওসি) মিজানুর রহমান জানান, ওহিদ বিশ্বাসকে গ্রেপ্তার করে আজ বিকেলে তাঁকে জেলার মুখ্য বিচারিক হাকিমের আদালতের মাধ্যমে কারাগারে পাঠানো হয়েছে।
পুলিশ সূত্র জানায়, গত ১৪ নভেম্বর বাড়ির পাশে খেলার সময় শিশুটিকে ঘরের ভেতর ডেকে নিয়ে ওহিদ বিশ্বাস ধর্ষণ করেন বলে অভিযোগ। এ অভিযোগে ওই দিন রাতেই শিশুটির মা বাদী হয়ে ওহিদ বিশ্বাসকে একমাত্র আসামি করে বোয়ালমারী থানায় মামলা করেন। ঘটনার পর থেকেই ওহিদ বিশ্বাস পলাতক ছিলেন।
