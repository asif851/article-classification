
খাগড়াছড়ির মানিকছড়ি উপজেলার আমতলী এলাকায় মিনিবাসের চাপায় মোটরসাইকেলের দুজন আরোহী নিহত হয়েছেন। আজ মঙ্গলবার ভোররাত চারটার দিকে এ ঘটনা ঘটে।
নিহত ব্যক্তিরা হলেন মহিদুল ইসলাম (৩৩) ও মো. আরিফ (২৫)। তাঁরা গুইমারা উপজেলার বাসিন্দা। এ ঘটনায় আহত হয়েছেন আরেক আরোহী জামাল উদ্দিন (২৯)। তিনি চট্টগ্রাম মেডিকেল কলেজ হাসপাতালে চিকিৎসাধীন।
প্রত্যক্ষদর্শী কয়েকজন অভিযোগ করে বলেন, উপজেলার তৈচালা এলাকা থেকে গতকাল রাতে একটি দল চারটি গরু চুরি করে মিনিবাসে পালাচ্ছিল। খবর পেয়ে গুইমারা উপজেলা থেকে মোটরসাইকেলে করে তাঁদের ধাওয়া করেন মহিদুল, আরিফ ও জামাল উদ্দিন । ওই এলাকায় পৌঁছানোর পর মোটরসাইকেলটিকে চাপা দিয়ে মিনিবাসটি পালিয়ে যায়।  মানিকছড়ি থানার ভারপ্রাপ্ত কর্মকর্তা (ওসি) মাঈন উদ্দিন খান বলেন, দুর্ঘটনা কীভাবে ঘটেছে, তা জানা যায়নি। দুজনের লাশ ময়নাতদন্তের জন্য খাগড়াছড়ি সদর হাসপাতালে পাঠানো হয়েছে।
