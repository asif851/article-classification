
পেশাদার ব্যক্তিরাই ঢাকা বিশ্ববিদ্যালয়ের উপাচার্যের বাসভবনে হামলা চালিয়েছিল বলে মন্তব্য করেছেন ঢাকা মহানগর পুলিশ (ডিএমপি) কমিশনার আছাদুজ্জামান মিয়া। শিগগিরই এই হামলাকারীদের আইনের আওতায় আনা হবে বলেও জানিয়েছেন তিনি।আজ বৃহস্পতিবার সকালে মিন্টো রোডে ডিএমপি মিডিয়া সেন্টারে আয়োজিত সংবাদ সম্মেলনে আছাদুজ্জামান মিয়া এ কথা বলেন।ডিএমপি কমিশনার বলেন, ‘উপাচার্যের বাসায় যেভাবে ভাঙচুর করা হয়েছে। যে কায়দায় ভাঙচুর করা হয়েছে, যে মাত্রায় ভাঙচুর করা হয়েছে...সিসিটিভি ক্যামেরা শুধু খুলে নেওয়া হয়নি, এটির হার্ডডিস্কটা যে কায়দায় খুলে নেওয়া হয়েছে, সেটি কোনো পেশাদার লোকের কাজ বলে আমাদের কাছে মনে হয়।’মামলার তদন্তকাজ চলছে উল্লেখ করে ডিএমপি কমিশনার বলেন, ‘মামলা হয়েছে, মামলার তদন্ত চলছে। আমাদের প্রশিক্ষিত, মেধাবী কর্মকর্তারা এ মামলাগুলোর তদন্ত করছেন। এই তদন্তের সহায়তার জন্য আমাদের ঊর্ধ্বতন অভিজ্ঞ কর্মকর্তাদের নিয়োজিত করা হয়েছে। আমরা প্রকৃত অপরাধীদের চিহ্নিত করে, খুঁজে বের করে আইনের আওতায় নিয়ে আসব। এটি হচ্ছে আমাদের দৃঢ়প্রত্যয়। আইনের ঊর্ধ্বে কেউ নয়।’ঢাকা বিশ্ববিদ্যালয়ের উপাচার্য মো. আখতারুজ্জামানের বাসভবনে  ৮ এপ্রিল রোববার রাতে ভাঙচুরের ঘটনা ঘটে । এ ঘটনায় বাসভবনের প্রধান গেট ভেঙে ফেলা হয়। হামলাকারীরা বাসভবনের দেয়ালের তারকাঁটা ভেঙে বাসায় প্রবেশ করে। এ সময় তারা বাসভবনের ভেতরে থাকা দুটি গাড়িতে ভাঙচুর ও দুটি গাড়িতে আগুন ধরিয়ে দেয়। ভাঙচুরের এ ঘটনায় শাহবাগ থানায় পুলিশ তিনটি এবং বিশ্ববিদ্যালয় প্রশাসন একটি মামলা করেছে ।
