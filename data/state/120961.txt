
প্রতিষ্ঠার ২৫ বছর পূর্তি উপলক্ষে আগামীকাল বুধবার থেকে তিন দিনব্যাপী অনুষ্ঠানমালার আয়োজন করছে আবৃত্তি সংগঠন প্রমা। তিন দিনের এই অনুষ্ঠানে বাংলাদেশ ও ভারতের ৫০ জন বাচিক শিল্পী আবৃত্তি পরিবেশন করবেন।
গতকাল সোমবার দুপুরে চট্টগ্রাম প্রেসক্লাবে এক সংবাদ সম্মেলনে পূর্তি উৎসবের নানা দিক তুলে ধরে প্রমা। এতে লিখিত বক্তব্য পাঠ করেন প্রমার সভাপতি রাশেদ হাসান। এতে বলা হয়, তিন দিনের রজতজয়ন্তী অনুষ্ঠানে একক ও বৃন্দ আবৃত্তি, শোভাযাত্রা, শ্রুতিনাটক, সংগীত, কবির কণ্ঠে কবিতা পাঠ, প্রীতিসম্মিলন, ঢোলবাদন, আতশবাজি পোড়ানোসহ বিভিন্ন অনুষ্ঠানের আয়োজন করা হয়েছে। অনুষ্ঠানের উদ্বোধন করবেন সংস্কৃতিমন্ত্রী আসাদুজ্জামান নূর। প্রধান অতিথি থাকবেন প্রিমিয়ার বিশ্ববিদ্যালয়ের উপাচার্য অনুপম সেন।
সংবাদ সম্মেলনে জানানো হয়, রজতজয়ন্তী উৎসবের সম্প্রচার সহযোগী হিসেবে থাকবে দৈনিক আজাদী, চ্যানেল আই, রেডিও টুডে, বাংলানিউজ ২৪ ডট কম, তারা টিভি (কলকাতা) ও ভুবনেশ্বরী টেলিভিশন (আগরতলা)।
সংবাদ সম্মেলনে প্রমার সাধারণ সম্পাদক বিশ্বজিৎ পাল, সহসভাপতি কংকন দাশ, জেরিন মিলি ও স্বপন দাশ, প্রশিক্ষণবিষয়ক সম্পাদক তাজুল ইসলাম, সাংবাদিক তপন চক্রবর্তী, তারা টিভির চট্টগ্রাম প্রতিনিধি নিরুপন দাশগুপ্ত, উদীচীর সুনীল ধর প্রমুখ উপস্থিত ছিলেন।
