
নরসিংদীর রায়পুরায় একটি ফিলিং স্টেশনে বিদ্যুৎস্পৃষ্ট হয়ে ছয় শ্রমিকের মৃত্যু হয়েছে। আজ বুধবার বেলা সাড়ে তিনটায় রায়পুরার ঢাকা-সিলেট মহাসড়কের গোকুলনগরে লাল মিয়া ফিলিং স্টেশনে এ দুর্ঘটনা ঘটে।
মৃত ব্যক্তিরা হলেন, রামনগর গ্রামের শাহজাহান মিয়ার ছেলে জাকারিয়া মিয়া (২৫), ব্রাহ্মণবাড়িয়ার আশুগঞ্জের ওবায়দুল্লাহর ছেলে বরকত হোসেন (১৮), দুদু মিয়ার ছেলে আবুল ফজল (৩০), হালিম মিয়া (৫০), কিশোরগঞ্জের ভৈরব উপজেলার কমলপুর মধ্যপাড়া গ্রামের টিটু মিয়ার ছেলে আওয়াল মিয়া (২০) ও একই এলাকার নুরুল ইসলামের ছেলে কাউছার (৩০)।
জানা গেছে, লাল মিয়া ফিলিং স্টেশনের পাশে তাবাসসুম সার্ভিসিং সেন্টারে কাজ করতেন এই ছয় শ্রমিক। একটি গাড়ির সার্ভিসের কাজ শেষ করে লোহার সিঁড়ি জমা দেওয়ার জন্য ছয়জন রাস্তা পার হচ্ছিলেন। এ সময় মাথার ওপর দিয়ে যাওয়া বৈদ্যুতিক তারের সঙ্গে লেগে গিয়ে বিদ্যুৎস্পৃষ্ট হয়ে পড়ে লোহার সিঁড়িটি। সঙ্গে সঙ্গে বিদ্যুৎস্পৃষ্ট হয়ে পাঁচজনের মৃত্যু হয়। আশঙ্কাজনক অবস্থায় অপর শ্রমিক আবুল ফজলকে ভৈরবের একটি বেসরকারি হাসপাতালে নিয়ে যাওয়া হয়। কর্তব্যরত চিকিৎসক তাঁকে মৃত ঘোষণা করেন।
খবর পেয়ে রায়পুরা উপজেলা নির্বাহী কর্মকর্তা মোহাম্মদ আব্দুল্লাহ, রায়পুরা থানার ভারপ্রাপ্ত কর্মকর্তা (ওসি) দেলোয়ার হোসেন ঘটনাস্থল পরিদর্শন করেছেন।
রায়পুরা থানার ভারপ্রাপ্ত কর্মকর্তা (ওসি) দেলোয়ার হোসেন বলেন, শ্রমিকেরা লোহার সিঁড়ি নিয়ে যাওয়ার সময় পল্লী বিদ্যুতের ১১ হাজার ভোল্টের সঞ্চালন লাইনে লেগে এ দুর্ঘটনা ঘটে। লাশগুলো ময়নাতদন্তের জন্য নরসিংদী সদর হাসপাতালের মর্গে পাঠানো হয়েছে।
