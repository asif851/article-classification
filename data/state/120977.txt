
গাজীপুরের কালিয়াকৈর উপজেলার চন্দ্রায় একটি পোশাক কারখানায় ভয়াবহ অগ্নিকাণ্ডের ঘটনা ঘটেছে। গত শুক্রবার রাতে আগুন লাগার ১২ ঘণ্টার বেশি সময় পর গতকাল শনিবার দুপুরে আগুন নিয়ন্ত্রণে আনে ফায়ার সার্ভিস। আগুন নেভাতে গিয়ে ফায়ার সার্ভিসের কর্মকর্তা, কারখানার শ্রমিকসহ কমপক্ষে ১০ জন আহত হন।চন্দ্রার পল্লী বিদ্যুৎ এলাকায় গত শুক্রবার রাত একটার দিকে ট্রপিক্যাল নিটেক্স লিমিটেড নামের পোশাক তৈরির কারখানাটিতে আগুন লাগে। এর মালিক মণ্ডল গ্রুপ। আগুনে কাপড়, সুতা, যন্ত্রপাতি পুড়ে গেছে। কারখানার ছয়তলা ভবনের বিভিন্ন জায়গায় পলেস্তারা খসে পড়েছে এবং দেয়ালে ফাটল সৃষ্টি হয়েছে। ওই কারখানাসহ পাশের আয়মন টেক্সটাইল মিলস লিমিটেডের কারখানায় গতকাল ছুটি ঘোষণা করা হয়।কারখানার ব্যবস্থাপক (মানবসম্পদ ও প্রশাসন) সাইফুল ইসলাম বলেন, কারখানার তৃতীয় তলার সুতার গোডাউন থেকে আগুনের সূত্রপাত হয়। পরে চতুর্থ তলায় কাটিং সেকশনে তা ছড়িয়ে পড়ে। আগুনে কারখানার সুতা, তৈরি পোশাক, প্রিন্টিং মেশিনসহ বিভিন্ন মালামাল পুড়ে গেছে। তবে ক্ষয়ক্ষতির পরিমাণ এখনো নির্ধারণ করা সম্ভব হয়নি। আগুনের সূত্রপাতের সময় কারখানার নিচতলায় আয়রন সেকশনের কিছু শ্রমিক কাজ করছিলেন। তবে তাঁরা তাৎক্ষণিকভাবে বেরিয়ে যাওয়ায় বড় ধরনের হতাহতের ঘটনা ঘটেনি।ফায়ার সার্ভিসের কর্মকর্তারা বলেন, আগুন লাগার বিষয়টি টের পেয়ে কারখানার শ্রমিকেরা নিজস্ব ব্যবস্থায় আগুন নেভানোর চেষ্টা করেন। আগুনের তীব্রতা বাড়তে থাকলে কালিয়াকৈর ফায়ার সার্ভিসে খবর দেয় কর্তৃপক্ষ। কালিয়াকৈর ফায়ার সার্ভিসের দুটি ইউনিট ঘটনাস্থলে পৌঁছে আগুন নিয়ন্ত্রণে আনার চেষ্টা চালায়। এর মধ্যে আগুন চতুর্থ তলায় কাটিং সেকশনে ছড়িয়ে পড়ে। তীব্রতা বাড়ায় রাতেই ঢাকা প্রধান কার্যালয়সহ জয়দেবপুর, টঙ্গী, সাভার, ইপিজেড ও টাঙ্গাইলের মির্জাপুরের ফায়ার সার্ভিসের ১৩টি ইউনিট ঘটনাস্থলে পৌঁছে আগুন নিয়ন্ত্রণের চেষ্টা চালায়।কালিয়াকৈর ফায়ার সার্ভিসের স্টেশন কর্মকর্তা অপূর্ব বল জানান, গতকাল বেলা দুইটার দিকে আগুন মোটামুটি নিয়ন্ত্রণে আসে।ফায়ার সার্ভিসের কর্মকর্তারা বলেন, প্রাথমিকভাবে ধারণা করা হচ্ছে বৈদ্যুতিক শর্টসার্কিট থেকে আগুনের সূত্রপাত হয়েছে। আগুন পুরোপুরি নিয়ন্ত্রণে এসেছে। তবে গতকাল সন্ধ্যা নাগাদ কারখানার ভেতরে সুতার গোডাউনে ধোঁয়ার ও আগুনের ফুলকি দেখা যায়।আগুন নেভাতে গিয়ে কালিয়াকৈর স্টেশন কর্মকর্তা অপূর্ব বল, মির্জাপুর স্টেশনের ফায়ারম্যান নাসির উদ্দিন, ওই কারখানার শ্রমিক ওমর ফারুকসহ ১০ জন আহত হয়েছেন। আহত ব্যক্তিদের উদ্ধার করে চিকিৎসাকেন্দ্র ও আশপাশের বিভিন্ন ক্লিনিকে চিকিৎসা দেওয়া হয়।অগ্নিকাণ্ডের খবর পেয়ে গাজীপুর শিল্প পুলিশের সুপার সোয়াইব আহমেদ ও কালিয়াকৈর উপজেলা নির্বাহী কর্মকর্তা সানোয়ার হোসেন (ইউএনও) ঘটনাস্থল পরিদর্শন করেন।ঘটনা তদন্তে গাজীপুরের অতিরিক্ত জেলা নির্বাহী হাকিম রায়হানুল ইসলামকে প্রধান করে পাঁচ সদস্যের কমিটি গঠন করা হয়েছে।
