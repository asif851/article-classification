
রাজধানীর হাতিরঝিল রেইনবো ক্রসিংয়ে ঝিলের পাড় থেকে ডাকাত সন্দেহে ছয়জনকে গ্রেপ্তার করেছে ঢাকা মহানগর পুলিশের (ডিএমপি) গোয়েন্দা ও অপরাধ তথ্য বিভাগ। পুলিশের দাবি, গ্রেপ্তার ছয়জন রমনা থানার মগবাজার এলাকায় ডাকাতির প্রস্তুতি নিচ্ছিলেন।
গ্রেপ্তারকৃতরা হলেন মোক্তার হোসেন, সোহেল, মাসুম, আরেফিন, লূৎফর রহমান ও আতিয়ার রহমান।
আজ রোববার এক সংবাদ বিজ্ঞপ্তিতে পুলিশ জানিয়েছে, গতকাল রাত সাড়ে ১০টায় দিকে অভিযান চালিয়ে ওই ছয়জনকে গ্রেপ্তার করা হয়। এ সময় তাঁদের কাছ থেকে দুটি চাপাতি, একটি ছোরা ও একটি কুড়াল উদ্ধার করা হয়েছে। ডিএমপির জ্যেষ্ঠ সহকারী পুলিশ কমিশনার মো. শরিফুল আলমের নেতৃত্বে অভিযানটি পরিচালিত হয়।
সংবাদ বিজ্ঞপ্তিতে আরও জানানো হয়, গ্রেপ্তার ছয়জন প্রাথমিক জিজ্ঞাসাবাদে জানিয়েছেন, তাঁরা রমনা থানার মগবাজার এলাকায় ডাকাতির প্রস্তুতি নিচ্ছিলেন। এর আগে ঢাকা শহরের বিভিন্ন এলাকায় তাঁরা ডাকাতি করেছেন। পুলিশ তাঁদের বিরুদ্ধে একটি মামলা করেছে।
