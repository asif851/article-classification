
ভারতের রামপুরহাট সেনানিবাসে প্রশিক্ষণপ্রাপ্ত ব্যক্তিদের উচ্চতর প্রশিক্ষণপ্রাপ্ত মুক্তিযোদ্ধা হিসেবে বাংলাদেশ মুক্তিযোদ্ধা কল্যাণ ট্রাস্ট তালিকাভুক্ত না করার প্রতিবাদে গতকাল রোববার কুষ্টিয়া জেলা শহরে মানববন্ধন হয়েছে। এতে অংশ নেন কুষ্টিয়া, চুয়াডাঙ্গা ও মেহেরপুর জেলার শতাধিক মুক্তিযোদ্ধা।
শহরের এনএস রোডে ফায়ার সার্ভিস কার্যালয়ের সামনে বেলা ১১টা থেমে এক ঘণ্টা মানববন্ধন হয়। পরে মিছিল করে তাঁরা জেলা প্রশাসকের কার্যালয়ের সামনে যান। সেখানে সংক্ষিপ্ত সমাবেশ শেষে জেলা প্রশাসক মো. জহির রায়হানের মাধ্যমে প্রধানমন্ত্রী ও মুক্তিযুদ্ধবিষয়ক মন্ত্রী বরাবর স্মারকলিপি দেন তাঁরা।
এসব কর্মসূচিতে নেতৃত্ব দেন রামপুরহাট সেনানিবাসে প্রশিক্ষণ নেওয়া কুষ্টিয়া জেলা ইউনিট কমান্ডার নাসিম উদ্দিন। বক্তব্য দেন ডেপুটি কমান্ডার রফিকুল আলম, সহকমান্ডার (সাংগঠনিক) নজরুল ইসলাম, মেহেরপুর জেলা ইউনিট কমান্ডার আবুল কাশেম, চুয়াডাঙ্গা জেলা ইউনিট কমান্ডার আবুল কাশেম প্রমুখ।
নাসিম উদ্দিন আহম্মেদ বলেন, ১৯৮৮-৮৯ সালে বাংলাদেশ মুক্তিযোদ্ধা কল্যাণ ট্রাস্টের তৎকালীন ব্যবস্থাপনা পরিচালক মেজর জেনারেল (অব.) আমিন আহমেদ চৌধুরী ভারতে প্রশিক্ষণপ্রাপ্ত মুক্তিযোদ্ধাদের তালিকা করার জন্য কাজ শুরু করেন। কিন্তু কল্যাণ ট্রাস্ট দীর্ঘদিন যাবৎ কোনো ব্যবস্থা না করায় রামপুরহাট সেনানিবাসে উচ্চতর সামরিক প্রশিক্ষণ নেওয়া মুক্তিযোদ্ধারা অধিকার থেকে বঞ্চিত হচ্ছেন।
 
