
জনগণ এখন সরকার পতনের ক্ষণ গণনা শুরু করেছে বলে মন্তব্য করেছেন বিএনপির যুগ্ম মহাসচিব সালাহ উদ্দিন আহমেদ। আজ বৃহস্পতিবার অজ্ঞাত স্থান থেকে ই-মেইলে পাঠানো এক বিবৃতিতে তিনি এ কথা বলেন।বিবৃতিতে সালাহ উদ্দিন আহমেদ বলেন, ‘দেশবাসীর আশা, সরকারের শুভবুদ্ধির উদয় হবে এবং গণদাবি মেনে নিয়ে দ্রুত পদত্যাগ করে দেশে শান্তি-শৃঙ্খলা ফিরিয়ে এনে ভয়াবহ সংকট থেকে জাতিকে রক্ষা করবে। আর ইতিমধ্যে সরকার তা করতে অস্বীকৃতি জানালে অর্থাৎ গণদাবি মেনে না নিতে অনড় অবস্থানে থাকলে আমরা আবারও ১ মার্চ রোববার থেকে দেশব্যাপী হরতালসহ কঠোর কর্মসূচি দিতে বাধ্য হব।’বিএনপির এই যুগ্ম মহাসচিব আরও বলেন, ‘প্রধানমন্ত্রী গতকাল সংসদে অতিশয় দম্ভ নিয়ে বলেছেন, জনগণ বিএনপির সঙ্গে নেই এবং ২০ দলের সাত দফা ব্যক্তিস্বার্থের দাবি। জনগণ যদি আওয়ামী লীগের সঙ্গে থাকে, তাহলে প্রধানমন্ত্রী নির্বাচনকে ভয় পান কেন? জনগণকে ভয় পান কেন? নির্বাচন দিন, প্রমাণ হয়ে যাবে জনগণ কাদের সঙ্গে।’বিবৃতিতে সালাহ উদ্দিন আহমেদ ‘প্রতিহিংসা ও বিদ্বেষমূলক রাজনীতি’ ত্যাগ করে ‘জনদাবির’ প্রতি শ্রদ্ধা জানিয়ে প্রধানমন্ত্রীকে পদত্যাগের আহ্বান জানান। তাঁর ভাষায়, ‘গণ-আন্দোলনে নির্মম পতনের হাত থেকে যদি বাঁচতে চান, জনরোষের কবল থেকে যদি রক্ষা পেতে চান, তাহলে অবৈধ ক্ষমতা আঁকড়ে থাকার প্রবল উন্মাদনা পরিত্যাগ করে দ্রুত পদত্যাগ করে নির্দলীয় সরকারের অধীনে নির্বাচনের ঘোষণা দিন।’
