
ব্লগার নীলাদ্রি চট্টোপাধ্যায় ওরফে নিলয় হত্যা মামলায় আগামী ২৮ মার্চের মধ্যে প্রতিবেদন দাখিলের নির্দেশ দিয়েছেন আদালত। আজ রোববার ঢাকার মুখ্য অতিরিক্ত মহানগর হাকিম আমিনুল হক এ আদেশ দেন।
রোববার এ মামলায় তদন্ত প্রতিবেদন দাখিলের জন্য দিন ধার্য ছিল। তবে তদন্ত সংস্থা মহানগর গোয়েন্দা পুলিশ কোনো প্রতিবেদন দাখিল না করায় আদালত এ আদেশ দেন।
২০১৫ সালের ৭ আগস্ট রাজধানীর গোড়ানের ১৬৭ নম্বর বাড়ির পঞ্চম তলায় ব্লগার নিলয়কে কুপিয়ে হত্যা করে দুর্বৃত্তরা। পরে ওই দিনই হত্যার দায় স্বীকার করে বিবৃতি দেয় জঙ্গি সংগঠন আল-কায়েদার ভারতীয় উপমহাদেশ শাখা (একিউআইএস)। এ ঘটনার পর নিলয়ের স্ত্রী অজ্ঞাতনামা চারজনকে আসামি করে খিলগাঁও থানায় মামলা করেন। এরপর বিভিন্ন সময়ে আনসারুল্লাহ বাংলা টিমের সাত সদস্যকে গ্রেপ্তার করা হয়। এদের মধ্যে মাওলানা মুফতি আবদুল গাফফার, মর্তুজা ফয়সাল সাব্বির, কাওছার হোসেন সরদার, কামাল হোসেন সরদার, সাদ আল নাহিদ কারাগারে রয়েছেন। এ ছাড়া মাসুম রানা ও তরিকুল ইসলাম নামের দুজন জামিনে আছেন।
