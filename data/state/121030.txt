
লালমনিরহাট সরকারি বালিকা উচ্চবিদ্যালয়ের বার্ষিক ক্রীড়া প্রতিযোগিতা ও পুরস্কার বিতরণী অনুষ্ঠান গতকাল রোববার বিদ্যালয় চত্বরে অনুষ্ঠিত হয়েছে। পুরস্কার বিতরণী অনুষ্ঠানের প্রধান অতিথি ছিলেন জাতীয় সংসদের সংরক্ষিত নারী আসনের (লালমনিরহাট-কুড়িগ্রাম) সাংসদ ও জেলা মহিলা আওয়ামী লীগের সভানেত্রী সফুরা বেগম। সকাল ১০টায় বিশেষ অতিথি জেলা প্রশাসক মো. হাবিবুর রহমান অনুষ্ঠানের উদ্বোধন করেন। অনুষ্ঠানে সভাপতিত্ব করেন বিদ্যালয়ের প্রধান শিক্ষক মো. আবদুল কুদ্দুস মিয়া। সফুরা বেগম বলেন, এ বিদ্যালয়ের শিক্ষার্থীরা পরপর তিনবার (২০১৪, ২০১৫ ও ২০১৬) জাতীয় পর্যায়ে ক্রিকেটে (বালিকা) অপরাজিত চ্যাম্পিয়ন হয়েছে। এতে একজন নারী তথা মানুষ হিসেবে আমিও গর্বিত। 
