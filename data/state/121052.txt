
এনআরবি কমার্শিয়াল ব্যাংকের (এনআরবিসি) চেয়ারম্যান ফরাসত আলী, ভাইস চেয়ারম্যান তৌফিক রহমান চৌধুরী ও ব্যবস্থাপনা পরিচালক (এমডি) দেওয়ান মজিবুর রহমানের বিরুদ্ধে ওঠা দুর্নীতির অভিযোগ তদন্ত করতে বাংলাদেশ ব্যাংককে নির্দেশ দিয়েছেন হাইকোর্ট।বিচারপতি মো. আশফাকুল ইসলাম ও বিচারপতি মো. খসরুজ্জামান সমন্বয়ে গঠিত হাইকোর্ট বেঞ্চ ঈদের আগে ৮ সেপ্টেম্বর এ নির্দেশনা দেন।ব্যাংকটির অন্যতম উদ্যোক্তা তুষার ইকবাল রহমানের এক রিট আবেদনের পরিপ্রেক্ষিতে নির্দেশনাটি আসে বলে গতকাল এক বিজ্ঞপ্তিতে জানান তাঁর আইনজীবী এম আশরাফুল ইসলাম। এতে তিনি বলেন, ব্যাংকটির চেয়ারম্যান, ভাইস চেয়ারম্যান ও এমডির বিরুদ্ধে দুর্নীতির অভিযোগ থাকার পরও বাংলাদেশ ব্যাংক তদন্ত না করায় আদালতের আশ্রয় নেন রিটকারী। আদালত তদন্ত করার নির্দেশ দেন।প্রবাসী উদ্যোক্তাদের উদ্যোগে ২০১৩ সালের এপ্রিলে আনুষ্ঠানিক যাত্রা শুরু করে এনআরবি কমার্শিয়াল ব্যাংক। শুরু থেকেই ব্যাংকটির পরিচালনা পর্ষদের চেয়ারম্যান ফরাসত আলী ও এমডি দেওয়ান মজিবুর রহমান।জানা গেছে, তুষার ইকবাল রহমান গত ২৬ মে ব্যাংকের নানা অনিয়ম-দুর্নীতি নিয়ে তদন্ত করতে বাংলাদেশ ব্যাংকে আবেদন করেও কোনো ফল পাননি অর্থাৎ অভিযোগ আমলে নেয়নি বাংলাদেশ ব্যাংক।আইনজীবী এম আশরাফুল ইসলাম বিজ্ঞপ্তিতে বলেন, ব্যাংকটিতে বিভিন্ন অনিয়ম হচ্ছে এবং পরিচালকদেরও বেআইনিভাবে ঋণ দেওয়া হচ্ছে। আদালত বিষয়টির গুরুত্ব অনুধাবন করেই নির্দেশনা জারি করেছেন।যোগাযোগ করলে গত রাতে মুঠোফোনে এনআরবিসির চেয়ারম্যান ফরাসত আলী প্রথম আলোকে বলেন, ‘আদালতের বিষয় আমরা আইনিভাবেই মোকাবিলা করব। তবে তুষার ইকবাল রহমান এখন ব্যাংকের পরিচালক নন। তাঁকে আগেই বাদ দেওয়া হয়েছে।’বাংলাদেশ ব্যাংকের মুখপাত্র ও নির্বাহী পরিচালক শুভঙ্কর সাহা প্রথম আলোকে বলেন, ‘বিষয়টি আমরা এখনো অবহিত নই।’
