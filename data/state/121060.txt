

নববর্ষ উৎসব পালনে সময়সীমা বেঁধে দিয়েছে সরকার। রাজধানীর সোহরাওয়ার্দী উদ্যান, রমনা পার্ক, ঢাকা বিশ্ববিদ্যালয়ের টিএসসি এলাকায় বিকেল পাঁচটার মধ্যে অনুষ্ঠান শেষ করতে বলা হয়েছে। এরপর জনসমাবেশ না করতে বলা হয়েছে।
আজ রোববার স্বরাষ্ট্র মন্ত্রণালয়ে স্বরাষ্ট্রমন্ত্রী আসাদুজ্জামান খান কামাল সাংবাদিকদের এই নির্দেশনার কথা বলেন। এর আগে আইনশৃঙ্খলা রক্ষাকারী বাহিনীর শীর্ষ কর্মকর্তাদের নিয়ে বৈঠক করেন তিনি।
শুধু রাজধানী নয়, সারা দেশেই এসব বিধিনিষেধ থাকবে বলে জানান স্বরাষ্ট্রমন্ত্রী।
আসাদুজ্জামান খান কামাল গণমাধ্যমকর্মীদের প্রতি আহ্বান জানিয়ে বলেন, সরকারের এসব বিধিনিষেধ মানতে গণমাধ্যম যেন জনগণকে উদ্বুদ্ধ করে। নববর্ষে নিরাপত্তার দায়িত্বে সাদা পোশাকে আইনশৃঙ্খলা রক্ষাকারী বাহিনী নিয়োজিত থাকবে বলে জানান তিনি।
গত বছর বর্ষবরণের উৎসবে নারী লাঞ্ছনার ঘটনার উল্লেখ করে স্বরাষ্ট্রমন্ত্রী এই সতর্কতার কথা জানান।
