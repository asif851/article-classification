
নাটোরের গুরুদাসপুর উপজেলায় সড়ক দুর্ঘটনায় মোফাজ্জল হোসেন ওরফে টিপু (৪২) নামের এক সহকারী ভূমি কর্মকর্তা নিহত হয়েছেন। আজ বৃহস্পতিবার দুপুরে বনপাড়া-হাটিকুমরুল মহাসড়কের কাছিকাটা টোল প্লাজা এলাকায় দুর্ঘটনাটি ঘটে।
নিহত মোফাজ্জল হোসেন নাটোরের বড়াইগ্রাম উপজেলার গোপালপুর ইউনিয়ন ভূমি কার্যালয়ে কর্মরত ছিলেন। তিনি নাটোর সদর উপজেলার চাঁদপুর ইউনিয়নের সাবেক চেয়ারম্যান সিরাজুল ইসলামের ছেলে।
পুলিশ জানায়, নিহত মোফাজ্জল হোসেন দুপুরে মোটরসাইকেলে করে বনপাড়া থেকে সিরাজগঞ্জের হাটিকুমরুল যাচ্ছিলেন। কাছিকাটা টোল প্লাজা এলাকায় বিপরীত দিক থেকে আসা ইটবোঝাই একটি ট্রলি তাঁকে চাপা দিলে তিনি মোটরসাইকেল থেকে মহাসড়কের ওপর পড়ে যান। এরপর ইটবোঝাই ট্রলিটি তাঁর শরীরের ওপর দিয়ে চলে গেলে তিনি ঘটনাস্থলে মারা যান।
এ ঘটনায় নিহত ব্যক্তির ভাই বাদী হয়ে বনপাড়া হাইওয়ে থানায় একটি হত্যা মামলা করেছেন বলে পুলিশ জানিয়েছে।
গুরুদাসপুর থানার ভারপ্রাপ্ত কর্মকর্তা (ওসি) দিলীপ কুমার দাস বলেন, দুপুর দুইটার দিকে লাশ বড়াইগ্রাম উপজেলা নির্বাহী কর্মকর্তার কাছে হস্তান্তর করা হয়েছে। এ সময় নিহত ব্যক্তির পরিবারের সদস্যরা উপস্থিত ছিলেন। ট্রলিচালককে গ্রেপ্তার করার চেষ্টা চলছে।
