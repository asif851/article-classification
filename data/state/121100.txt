
পটুয়াখালীর মির্জাগঞ্জ উপজেলার সুবিদখালী এলাকায় গতকাল শনিবার রাতে মোটরসাইকেল দুর্ঘটনায় দুজন নিহত ও একজন আহত হয়েছেন।
নিহত ব্যক্তিরা হলেন সবুজ (২৫) ও বায়েজিদ (২৫)। দুর্ঘটনায় আহত মোমেনকে আশঙ্কাজনক অবস্থায় রাতেই বরিশাল শেরেবাংলা মেডিকেল কলেজ হাসপাতালে পাঠানো হয়েছে। হতাহতদের বাড়ি  উপজেলার দেউলি সুবিদখালী গ্রামে।
স্থানীয়রা জানায়, গতকাল রাত সাড়ে আটটার দিকে সবুজ, বায়েজিদ ও মোমেন মোটরসাইকেলে করে সুবিদখালী বন্দর থেকে তাঁদের বাড়ি দেউলি সুবিদখালী গ্রামে যাচ্ছিলেন। মোটরসাইকেলটি সুবিদখালী বন্দরের কাজিবাড়িসংলগ্ন কালভার্টের কাছে পৌঁছালে নিয়ন্ত্রণ হারিয়ে একটি গাছের সঙ্গে ধাক্কা লেগে আরোহী তিনজনই ছিটকে পড়েন। স্থানীয়রা তাঁদের উদ্ধার করে মির্জাগঞ্জ উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিত্সক সবুজ ও বায়েজিদকে মৃত ঘোষণা করেন। আর মোমেনকে প্রাথমিক চিকিত্সা দিয়ে বরিশাল শেরেবাংলা মেডিকেল কলেজ হাসপাতালে পাঠানো হয়।
মির্জাগঞ্জ থানার ভারপ্রাপ্ত কর্মকর্তা (ওসি) আবির মোহাম্মাদ হোসেন ঘটনার সত্যতা নিশ্চিত করেছেন।
