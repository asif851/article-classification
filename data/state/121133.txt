
পরিবেশবাদীরা বলছেন, মুঘল স্থাপত্য লালবাগ কেল্লা অবৈধ দখলের খপ্পরে পড়েছে। কেল্লার দেয়াল ভেঙে ভেতরে কার পার্কিংয়ের জায়গা করা হচ্ছে।পরিবেশবাদীরা কেল্লার প্রাচীর পুনর্নির্মাণ ও ভেতরের নির্মাণকাজ অনতিবিলম্বে বন্ধ করে আগের আদলে ফিরিয়ে দেওয়ার দাবি জানান।আজ শনিবার লালবাগ কেল্লার সামনে পরিবেশ বাঁচাও আন্দোলন (পবা) সহ ১৬টি সংগঠনের যৌথ উদ্যোগে আয়োজিত মানববন্ধন থেকে এ দাবি জানানো হয়।মানববন্ধনে বক্তারা বলেন, ৩০০ বছরের পুরোনো মুঘল কীর্তি লালবাগ কেল্লার প্রত্নতাত্ত্বিক মহিমা বিনষ্ট করে প্রাচীর ভেঙে কেল্লার ভেতরে পার্কিং অবকাঠামো নির্মাণ করা জাতির জন্য লজ্জাজনক। খোদ প্রত্নতত্ত্ব অধিদপ্তর পুরাকীর্তি বিনষ্টের এই দায়িত্ব নিয়েছে। বিদেশি পর্যটকদের গাড়ি পার্কিংয়ের কথা বলে কর্তৃপক্ষ একটি বিশেষ ব্যবসায়ী গোষ্ঠীর স্বার্থ রক্ষা করছে। অথচ বিদেশি পর্যটকেরা বরং অধিক ঐতিহ্য সচেতন।বক্তারা বলেন, সারা দুনিয়ায় প্রত্নতত্ত্ব সম্পদ সংরক্ষণে মূল নকশাকেই প্রাধান্য দেওয়া হয়। লালবাগ কেল্লার চারপাশের সব অবৈধ স্থাপনা অপসারণে হাইকোর্টের নির্দেশ রয়েছে। কর্তৃপক্ষ হাইকোর্টের নির্দেশনার বাস্তবায়ন না করে বরং লালবাগের কেল্লার ভেতরে অবকাঠামো নির্মাণ করে মূল নকশার পরিবর্তন করছে যা ১৯৬৮ সালের পুরাকীর্তি আইনের পরিপন্থী।
মানববন্ধন থেকে লালবাগ কেল্লার এ ঘটনার সঙ্গে জড়িতদের শাস্তির আওতায় আনার দাবি জানানো হয়।মানববন্ধনে পবার চেয়ারম্যান আবু নাসের খান সভাপতিত্ব করেন। পবার সমন্বয়কারী আতিক মোরশেদ এতে সঞ্চালকের দায়িত্ব পালন করেন। মানববন্ধনে বাংলাদেশ পরিবেশ আন্দোলন বাপা’র সাবেক সাধারণ সম্পাদক মহিদুল হক খান, যুগ্ম-সম্পাদক আলমগীর কবির, গ্রীন মাইন্ড সোসাইটির সভাপতি আমির হোসেন, স্থপতি সাজ্জাদুর রশিদ, ঢাকা দক্ষিণ সিটি করপোরেশনের ২৪ নং ওয়ার্ডের কাউন্সিলর আলেয়া পারভীন প্রমুখ বক্তব্য রাখেন।
