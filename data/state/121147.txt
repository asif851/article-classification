
জাতীয় পার্টির মনোনয়নপত্র জমা দিয়ে ফেরার পথে দুর্বৃত্তদের হামলার ঘটনায় গতকাল মঙ্গলবার বিকেলে সাধারণ ডায়েরি (জিডি) করেছেন জাপার সভাপতিমণ্ডলীর সদস্য মুহামঞ্চদ মসিউর রহমান রাঙ্গা। লালমনিরহাট জেলা প্রশাসকের কার্যালয়ে মনোনয়নপত্র জমা দিয়ে গত সোমবার বিকেলে রংপুরে ফিরছিলেন তিনি। এ সময় তিনি প্রাণ বাঁচাতে নিজের বন্দুক দিয়ে ১৭টি গুলি ছুড়েছেন বলে জানা গেছে।থানার পুলিশ ও অভিযোগ থেকে জানা যায়, সোমবার লালমনিরহাট জেলা প্রশাসকের কার্যালয়ে লালমনিরহাট-১ আসনের (হাতীবান্ধা-পাটগ্রাম) মনোনয়নপত্র জমা দেন মসিউর রহমান। পরে রংপুরে ফেরার পথে বিকেল সাড়ে পাঁচটার দিকে লালমনিরহাট সদর উপজেলার মহেন্দ্রনগর কোল্ডস্টোর এলাকায় দুর্বৃত্তদের কবলে পড়েন। এ সময় দুর্বৃত্তরা সড়কে ১৫-১৬টি গাছের গুঁড়ি ফেলে তাঁর গাড়িটি আটকে দেয়। তারা গাড়িতে এলোপাতাড়ি আঘাত করতে থাকলে তিনি পিছিয়ে গিয়ে আত্মরক্ষা করেন। পরে তিনি নিজের নিরাপত্তার জন্য রাখা বন্দুক দিয়ে ফাঁকা গুলি ছুড়লে দুর্বৃত্তরা পালিয়ে যায়।
 
