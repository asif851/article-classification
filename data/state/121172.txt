
কালোটাকা নিয়ে রিহ্যাব সদস্যদের অহেতুক প্রশ্ন না করার তাগিদ দিয়েছেন তথ্যমন্ত্রী হাসানুল হক ইনু। তিনি বলেন, বিনিয়োগের সুযোগ না থাকলে বৈধ উপায়ে অর্জিত অপ্রদর্শিত আয় অবৈধ পথে মালয়েশিয়াসহ অন্য দেশে চলে যাবে।রাজধানীর সিরডাপ মিলনায়তনে আজ শনিবার রিহ্যাব বর্ষসেরা সাংবাদিক পুরস্কার-২০১৪ প্রদান অনুষ্ঠানে বক্তব্য দেন তথ্যমন্ত্রী। এতে বিজয়ী ১৯ গণমাধ্যমকর্মীর হাতে এ পুরস্কারও তুলে দেন তথ্যমন্ত্রী।হাসানুল হক ইনু বলেন, ঢাকাকে বাসযোগ্য করতে হলে বস্তি সমস্যার সমাধান করতে হবে। এটির জন্য দরকার সস্তায় ফ্ল্যাট তৈরি ও দীর্ঘমেয়াদি কিস্তিতে ঋণ পরিশোধের ব্যবস্থা করা। সে জন্যই ব্রিটিশ আমলে হাউস বিল্ডিং ফাইন্যান্স করপোরেশন গঠন করা হয়েছিল।তিনি বলেন, ‘কিছুদিন আগে হাউস বিল্ডিং ফাইন্যান্স করপোরেশনের চেয়ারম্যান আমাকে বলেছিলেন বারবার টাকা চাইলেও সরকারের কাছ থেকে টাকা পাচ্ছি না। অন্যদিকে রিহ্যাবের দাবি অনুযায়ী গৃহঋণ প্রবর্তন করা দরকার। এ জন্য সরকারি ও বেসরকারি ব্যাংকগুলোর এগিয়ে আসা দরকার।’রিহ্যাব সভাপতি আলমগীর শামসুল আলামিন বলেন, ‘রিহ্যাবের ১ হাজার ২০০ সদস্য গত বছর সরকারকে সাড়ে ৫ হাজার কোটি টাকা রাজস্ব দিয়েছে। তবে তিন বছর ধরে দুর্গতির মধ্যে আছেন আবাসন খাতের ব্যবসায়ীরা। এ জন্য সরকারের কাছে বহুবার ধরনা দিয়েও কোনো সুরাহা পাওয়া যায়নি।'তিনি বলেন, গত অর্থবছর থেকে আবাসন খাতে কালোটাকা ব্যবহারের সুবিধা দিলেও প্রশ্ন করার সুযোগ রাখা হয়েছে। ফলে ভয়ে বিনিয়োগ করছেন না কেউ। আর এ জন্য এই টাকা দুবাই, কানাডা ও অস্ট্রেলিয়ায় চলে যাচ্ছে। সেখানকার উন্নয়ন হচ্ছে।’
অনুষ্ঠানে অন্যান্যের মধ্যে রিহ্যাবের জ্যেষ্ঠ সহসভাপতি রবিউল হক, মো. ওহিদুজ্জামান, লিয়াকত আলী ভূঁইয়া প্রমুখ উপস্থিত ছিলেন।
