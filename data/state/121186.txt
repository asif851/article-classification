
চট্টগ্রামে মেডিকেল বিশ্ববিদ্যালয় বাস্তবায়ন নিয়ে গৃহায়ণ ও গণপূর্তমন্ত্রী মোশাররফ হোসেনের সঙ্গে গতকাল শুক্রবার সকালে সার্কিট হাউসে বৈঠক করেছেন বাংলাদেশ মেডিকেল অ্যাসোসিয়েশন (বিএমএ) চট্টগ্রামের নেতারা। বৈঠকে চট্টগ্রাম মেডিকেল কলেজ ক্যাম্পাসে আলাদা বিশ্ববিদ্যালয় করার ব্যাপারে মন্ত্রী তাঁর মত দেন।মন্ত্রী বলেন, চট্টগ্রাম আলাদা মেডিকেল বিশ্ববিদ্যালয় করার বিষয়ে প্রধানমন্ত্রী আগ্রহী। মেডিকেল কলেজের জায়গায় বিশ্ববিদ্যালয় প্রতিষ্ঠার বিষয়টি বিবেচনা করা যেতে পারে। কিন্তু মেডিকেল কলেজকে বিশ্ববিদ্যালয়ে রূপান্তর করা হলে জনগণ হাসপাতালের সেবা থেকে বঞ্চিত হবে।বৈঠকে জানানো হয়, ১৭ আগস্ট স্বাস্থ্যমন্ত্রী মোহাম্মদ নাসিম চট্টগ্রাম আসবেন। তখন তিনি প্রস্তাবিত বিশ্ববিদ্যালয়ের জন্য চট্টগ্রাম মেডিকেল কলেজের জায়গা পরিদর্শন করবেন। বৈঠক সূত্র জানায়, কয়েকজন বিএমএ নেতা ও চট্টগ্রাম মেডিকেল কলেজের অধ্যক্ষ অধ্যাপক সেলিম মোহাম্মদ জাহাঙ্গীর কলেজকে বিশ্ববিদ্যালয়ে রূপান্তরের বিষয়ে তাঁদের যুক্তি তুলে ধরেন। সেলিম মোহাম্মদ জাহাঙ্গীর বলেন, বর্তমানে বিশেষজ্ঞ চিকিৎসক ও শিক্ষক-সংকট প্রকট। যদি আলাদা বিশ্ববিদ্যালয় হয় তাহলে এত শিক্ষক পাওয়া কঠিন হবে। এ সময় মন্ত্রী মোশাররফ বলেন, প্রধানমন্ত্রী রূপান্তরের বিপক্ষে। কারণ, বিশ্ববিদ্যালয়ে পরীক্ষা-নিরীক্ষা অনেক ব্যয়বহুল হবে। পরে মন্ত্রী বিএমএ নেতাদের তাঁদের মতামত লিখিত আকারে দিতে বলেন। বিষয়টি নিয়ে তিনি স্বাস্থ্য মন্ত্রণালয়ের সঙ্গে আলোচনা করার আশ্বাস দেন।বৈঠকে চট্টগ্রামের সিভিল সার্জন সরফরাজ খান চৌধুরী, বিএমএ চট্টগ্রামের সভাপতি মুজিবুল হক খান, সাধারণ সম্পাদক মোহাম্মদ শরীফ, বিএমএর সাবেক সভাপতি শেখ শফিউল আজম, সাবেক সাধারণ সম্পাদক নাসির উদ্দিন মাহমুদ, গণপূর্ত দপ্তরের নির্বাহী প্রকৌশলী মনিরুল ইসলাম প্রমুখ উপস্থিত ছিলেন।
