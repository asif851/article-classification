
জয়পুরহাটের আক্কেলপুরে চিকিৎসা নিতে এসে এক মোটরসাইকেল ছিনতাইকারী পুলিশের হাতে আটক হয়েছে। গত সোমবার রাতে এ ঘটনা ঘটে।পুলিশ ও প্রত্যক্ষদর্শীরা জানান, উপজেলা পরিষদ নির্বাচনের পোস্টার দিতে বাবু ও মানিক একটি মোটরসাইকেল নিয়ে সোমবার সন্ধ্যায় কেশবপুর এলাকায় বের হন। টেকনিক্যাল কলেজের কাছে পৌঁছালে ছিনতাইকারীরা অস্ত্র ও লাঠিসোঁটা নিয়ে পথরোধ করে মোটরসাইকেল ছিনতাই করে।পরে এক ছিনতাইকারী মোটরসাইকেল নিয়ে পালানোর সময় গোপিনাথপুরে বন বিভাগের কার্যালয়ের সামনে দুর্ঘটনার শিকার হন। এ সময় ওই ছিনতাইকারী মোটরসাইকেল ফেলে পালিয়ে যায়।রাত নয়টার দিকে আলামিন (২২) নামের এক তরুণ পৌর শহরের নিচাবাজার এলাকার ইউনাইটেড হাসপাতালে চিকিৎসা নিতে আসলে মানিক তাঁকে ছিনতাইকারী হিসেবে শনাক্ত করেন।আক্কেলপুর থানার ওসি কিরন কুমার রায় ঘটনার সত্যতা নিশ্চিত করেছেন।
 
