
সুনামগঞ্জের ধরমপাশা উপজেলার সদর বাজারের গরুহাট্টায় স্থানীয় বিএনপির দুই পক্ষ গতকাল রোববার একই সময়ে পাল্টাপাল্টি সম্মেলন আহ্বান করে। এ অবস্থায় উপজেলা প্রশাসন ওই এলাকায় সকাল ছয়টা থেকে সন্ধ্যা ছয়টা পর্যন্ত ১৪৪ ধারা জারি করে।উপজেলা বিএনপির দুই পক্ষের অন্তত ১৫ জন নেতা-কর্মীর সঙ্গে কথা বলে জানা গেছে, ২০০৮ সালের জাতীয় সংসদ নির্বাচনের পর থেকে বিএনপির জাতীয় নির্বাহী কমিটির সদস্য রফিক চৌধুরী এবং উপজেলা বিএনপির আহ্বায়ক ও উপজেলা পরিষদ চেয়ারম্যান আব্দুল মোতালিব খানের নানা বিষয় নিয়ে বিরোধ চলছে। এ অবস্থায় গতকাল বেলা ১১টায় গরুহাট্টা এলাকায় আব্দুল মোতালিব খান-সমর্থিত ব্যক্তিরা উপজেলা বিএনপির সম্মেলন আহ্বান করেন। একই দিন একই সময়ে রফিক চৌধুরী-সমর্থিত বিএনপির নেতা-কর্মীরাও সেখানে উপজেলা বিএনপির সম্মেলন ডাকেন। এ নিয়ে দুই পক্ষের নেতা-কর্মীরা কয়েক দিন ধরে প্রচারণা চালিয়েছেন। এ অবস্থায় অপ্রীতিকর পরিস্থিতি এড়াতে উপজেলা প্রশাসন গত শনিবার বিকেলে মাইকযোগে সদর বাজার ও সংলগ্ন এলাকায় সভা-সমাবেশ নিষিদ্ধ করে ১৪৪ ধারা জারির ঘোষণা দেয়।আব্দুল মোতালিব খান বলেন, জেলা বিএনপির আহ্বায়ক কমিটি তাঁদের কমিটিকে অনুমোদন দিয়েছে। রফিক চৌধুরী-সমর্থিত নেতা-কর্মীরা আওয়ামী লীগের কথামতো চলছেন। তাঁদের দলীয় কর্মসূচিতে বাধা দিতে তাঁরা এ পাল্টা সম্মেলন ডেকেছেন।রফিক চৌধুরী-সমর্থিত উপজেলা বিএনপির সাবেক সাধারণ সম্পাদক ইশতিয়াক হোসেন চৌধুরী বলেন, মোতালিব খানের কমিটি কেন্দ্রের নির্দেশ অনুযায়ী চলছে না। তাঁদের কর্মসূচিকে বানচাল করতে ওই পক্ষের লোক সম্মেলন ডেকেছেন।ধরমপাশা থানার ভারপ্রাপ্ত কর্মকর্তা (ওসি) মো. গোলাম কিবরিয়া বলেন, বিএনপির দুই পক্ষের মধ্যে পরিস্থিতি উত্তপ্ত ছিল। সংঘর্ষের আশঙ্কা থাকায় কর্মসূচি স্থলে ১২ ঘণ্টা ১৪৪ ধারা জারি করা হয়েছে।উপজেলা নির্বাহী কর্মকর্তা (ইউএনও) মোহাম্মদ নাজমুল হক বলেন, বিএনপির দুই পক্ষের মধ্যে সংঘর্ষ এড়াতে ও জনগণের জানমালের নিরাপত্তার বিষয়টি বিবেচনা করে এ সিদ্ধান্ত নেওয়া হয়েছে।
