
নারী শ্রমিকের শিশুকে বাসায় নিয়ে যৌন হয়রানি ও তার ভিডিও ফেসবুক-ইন্টারনেটে ছড়িয়ে দেওয়ার অভিযোগে বাংলাদেশ পরমাণু কৃষি গবেষণা ইনস্টিটিউটের (বিনা) বৈজ্ঞানিক সহকারীকে সাময়িক বরখাস্ত করা হয়েছে।
গত মঙ্গলবার বিকেলে বৈজ্ঞানিক সহকারী সোহরাব হোসেনের বিরুদ্ধে আনা অভিযোগ তদন্তে কমিটি গঠন করা হয়।
শিশুটির মায়ের ভাষ্য, তিনি একজন দরিদ্র শ্রমিক। ওই ঘটনার পর থেকে তাঁর মেয়েশিশুকে বাড়ির বাইরে যেতে দিচ্ছেন না। মামলা করার মতো সামর্থ্য তাঁর নেই। তাই এই অন্যায়ের সুষ্ঠু বিচার ও তদন্তের জন্য বিনা কার্যালয়ের সহযোগিতা চেয়েছেন।
বিনার শ্রমিক-কর্মচারী সূত্রে জানা যায়, মেয়েশিশুটি ঈশ্বরদীর একটি বিদ্যালয়ে প্রথম শ্রেণিতে পড়ে। কয়েক দিন আগে বিনার বৈজ্ঞানিক সহকারী সোহরাব হোসেন মেয়েশিশুটিকে ফুসলিয়ে আবাসিক কোয়ার্টারে নিয়ে নানাভাবে যৌন হয়রানি করেন। শিশুটি বাসায় এসে মাকে তা জানায়। সোহরাব হোসেন শিশুর সঙ্গে যৌন আচরণের ভিডিও দৃশ্য পরবর্তী সময়ে ফেসবুক ও ইন্টারনেটে ছড়িয়ে দেন। বিষয়টি জানাজানি হলে বিনার শ্রমিকদের মধ্যে অসন্তোষ দেখা দেয়।
শিশুটির মা মঙ্গলবার সুষ্ঠু তদন্ত ও আইনের মাধ্যমে সোহরাব হোসেনের বিচারের দাবি জানিয়ে ঈশ্বরদী বিনা উপকেন্দ্র কার্যালয়ে লিখিত অভিযোগ দেন। অভিযোগপত্র পাওয়ার পরপরই ময়মনসিংহে বিনার প্রধান কার্যালয়ে বিষয়টি জানানো হয়। প্রধান কার্যালয়ের নির্দেশে মঙ্গলবার বিকেলে সোহরাবকে চাকরি থেকে সাময়িক বরখাস্ত করা হয়।
ঈশ্বরদী বিনা উপকেন্দ্রের ভারপ্রাপ্ত কর্মকর্তা মো. রোকনুজ্জামান প্রথম আলোকে বলেন, ‘আমরা বিষয়টি খুব গুরুত্বের সঙ্গে দেখছি। এ ঘটনা তদন্তের জন্য চার সদস্যের একটি কমিটি গঠন করা হয়েছে। বিনার প্রধান কার্যালয়ের মুখ্য বৈজ্ঞানিক কর্মকর্তা আবদুল আজিজ এই কমিটির আহ্বায়ক। তদন্ত শেষে বিভাগীয় ব্যবস্থা নেওয়া হবে।’
বিনার শ্রমিকেরা জানান, ঘটনার পর মায়ের অসুস্থতার কারণ দেখিয়ে ১৯ এপ্রিল থেকে ১৫ দিনের ছুটি নিয়ে বাড়িতে গেছেন সোহরাব হোসেন। তাঁদের ধারণা, ঘটনাটি জানাজানি হওয়ায় জনরোষ থেকে বাঁচতে সোহরাব কর্মস্থল ত্যাগ করেছেন।
