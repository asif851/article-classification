
রাজধানীর হজরত শাহজালাল আন্তর্জাতিক বিমানবন্দরে আজ শুক্রবার দুপুরে ৯৫ লাখ ভারতীয় রুপিসহ পাকিস্তানের এক নাগরিককে আটক করেছে শুল্ক কর্তৃপক্ষ। আটক ব্যক্তির নাম মোহাম্মদ হারিস (৪০)।
শুল্ক কর্তৃপক্ষ সূত্রে জানা গেছে, ৮ সেপ্টেম্বর শ্রীলঙ্কার রাজধানী কলম্বো থেকে ঢাকায় আসেন হারিস। আজ দুপুরে তিনি বিমানবন্দরের ‘লস্ট অ্যান্ড ফাউন্ড’ থেকে নিজের একটি ব্যাগ নিতে আসেন। ব্যাগটি স্ক্যান করেন ঢাকা কাস্টমস হাউসের সহকারী রাজস্ব কর্মকর্তা হাসান সিদ্দিকী। এ সময় কাস্টমসের সহকারী কমিশনার ঘটনাস্থলে উপস্থিত ছিলেন। স্ক্যানিংয়ের সময় ওই ব্যাগের ভেতরে থাকা ভারতীয় মুদ্রার অস্তিত্ব টের পাওয়া যায়।
ঘটনার সত্যতা নিশ্চিত করে ঢাকা কাস্টমস হাউসের সহকারী কমিশনার সানজিদা অনুসুয়া প্রথম আলোকে বলেন, আটক করা রুপিগুলো আসল নাকি জাল, তা পরীক্ষা করা দেখা হচ্ছে। আটক পাকিস্তানি নাগরিকের বিরুদ্ধে মামলার বিষয়টি প্রক্রিয়াধীন।
