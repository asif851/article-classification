
প্রথম আলোর ১৯তম প্রতিষ্ঠাবার্ষিকী উপলক্ষে আজ রোববার মানিকগঞ্জে পাঠক মেলা অনুষ্ঠিত হয়েছে। এর আগে সকালে ভালো কাজের অংশ হিসেবে জেলা শহরের বিজয় মেলা মাঠে ৭১ জন বুদ্ধিপ্রতিবন্ধী শিশুদের নিয়ে ক্রীড়া প্রতিযোগিতার আয়োজন করা হয়।
শহরের বিজয় মেলা মাঠে আয়োজিত এ প্রতিযোগিতায় শহরের দিলারা মোস্তফা বুদ্ধিপ্রতিবন্ধী ও অটিস্টিক বিদ্যালয় এবং অটিস্টিক ও বুদ্ধিপ্রতিবন্ধী পুনর্বাসন নিবাসের (রহম) ৭১ জন শিক্ষার্থী অংশ নেয়। মানিকগঞ্জ পৌরসভার মেয়র গাজী কামরুল হুদা এ প্রতিযোগিতার উদ্বোধন করেন। দুপুরে বিজয়ী শিশুদের মধ্যে পুরস্কার ও প্রতিযোগিতায় অংশগ্রহণকারী প্রত্যেক শিশুর হাতে শিক্ষা উপকরণ তুলে দেওয়া হয়।  বিকেল সাড়ে চারটার দিকে বিজয় মেলা মাঠে কেন্দ্রীয় শহীদ মিনারের পাদদেশে পাঠক মেলা ও সাংস্কৃতিক অনুষ্ঠানের আয়োজন করা হয়। মানিকগঞ্জ বন্ধুসভার সদস্যদের জাতীয় সংগীত পরিবেশনের মধ্য দিয়ে এ অনুষ্ঠান শুরু হয়।  মানিকগঞ্জ বন্ধুসভার সভাপতি মাহবুব আলমের সভাপতিত্বে পাঠক মেলায় বক্তব্য দেন বন্ধুসভার উপদেষ্টা আজহারুল ইসলাম, অধ্যাপক ঊর্মিলা রায়, দীপক কুমার ঘোষ, বিমল রায়, ডেইলি স্টারের জেলা প্রতিনিধি জাহাঙ্গীর আলম বিশ্বাস ও প্রথম আলোর মানিকগঞ্জ প্রতিনিধি আবদুল মোমিন। অনুষ্ঠানটি সঞ্চালনা করেন মানিকগঞ্জ বন্ধুসভার সাধারণ সম্পাদক হাদিউজ্জামান।
দীপক কুমার ঘোষ বলেন, বস্তুনিষ্ঠ ও সাহসী সংবাদ প্রকাশের পাশাপাশি সামাজিক নানা কর্মকাণ্ড করে আসছে প্রথম আলো। সমাজকে আলোকিত করছে প্রথম আলো। দেশের উন্নয়নের অগ্রযাত্রায় প্রথম আলো অতীতের মতো পাশে দাঁড়াবে—এটাই প্রত্যাশা।   পাঠক মেলায় বিভিন্ন সামাজিক, সাংস্কৃতিক, রাজনৈতিক, জনপ্রতিনিধি, সাংবাদিক, আইনজীবীসহ নানা শ্রেণি-পেশার মানুষ উপস্থিত ছিলেন। সন্ধ্যায় বন্ধুসভার সদস্য ও স্থানীয় শিল্পীরা নৃত্য, কবিতা আবৃত্তি এবং সংগীত পরিবেশন করেন।
