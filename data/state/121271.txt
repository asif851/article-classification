
প্রতিমন্ত্রী হিসেবে শপথ নিলেন গাজীপুর-৫ আসনের সাংসদ মেহের আফরোজ। গতকাল রোববার বিকেলে বঙ্গভবনের দরবার হলে রাষ্ট্রপতি মো. আবদুল হামিদ তাঁকে শপথ পড়ান। গতকাল এক তথ্য বিবরণীতে বলা হয়েছে, নতুন প্রতিমন্ত্রীকে মহিলা ও শিশুবিষয়ক মন্ত্রণালয়ের দায়িত্ব দেওয়া হয়েছে। প্রতিমন্ত্রী হওয়ার আগে তিনি মহিলা ও শিশুবিষয়ক মন্ত্রণালয়-সম্পর্কিত সংসদীয় স্থায়ী কমিটির সভাপতি ছিলেন। শপথ অনুষ্ঠানে প্রধানমন্ত্রী শেখ হাসিনা, মন্ত্রিপরিষদের সদস্য, সাংসদ ও বিভিন্ন পর্যায়ের কর্মকর্তারা উপস্থিত ছিলেন। শপথ অনুষ্ঠান পরিচালনা করেন মন্ত্রিপরিষদ সচিব মোহাম্মদ মোশাররাফ হোসাইন ভূইঞা। গত ৩০ এপ্রিল মহিলা ও শিশুবিষয়ক প্রতিমন্ত্রী শিরীন শারমিন চৌধুরী স্পিকার নির্বাচিত হওয়ার পর থেকে প্রতিমন্ত্রীর পদটি শূন্য ছিল।
