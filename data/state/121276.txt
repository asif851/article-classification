
মুলা কেবল ভারতবর্ষের লোকজনের কাছেই নয়, বিশ্বজুড়েই সমাদৃত। এটি জাপানিদের অন্যতম পছন্দের একটি সবজি। মুলা সালাদ, তরকারি ও ভাজি হিসেবে খাওয়া যায়। আবার মুলার পাতা শাক হিসেবেও জনপ্রিয়। মুলার শাকে রয়েছে ভিটামিন এ, বি ও সি। আর মুলায় আছে ভিটামিন সি, ক্যালসিয়াম ও ফসফরাস। মুলার ভিটামিন সি দেহের রোগ প্রতিরোধক্ষমতা বাড়ায়। এ ছাড়া অন্যান্য খনিজ উপাদান শরীরকে সুরক্ষা দেয়। আসুন একনজরে মুলার পুষ্টিগুণ ও উপকারিতা দেখে নেওয়া যাক।পুষ্টিগুণ: ১০০ গ্রাম মুলায় আছে ২৮ কিলোক্যালরি খাদ্যশক্তি, এক দশমিক ছয় গ্রাম খাদ্য আঁশ, ২৫ মাইক্রোগ্রাম ফলেট, ৩৪ মিলিগ্রাম ভিটামিন সি, ২৩৩ মিলিগ্রাম পটাশিয়াম, ১০ মিলিগ্রাম ক্যালসিয়াম, শূন্য দশমিক ২৮ মিলিগ্রাম জিঙ্ক এবং ১০ মিলিগ্রাম ম্যাগনেশিয়াম।উপকারিতা: মুলায় রয়েছে ক্যারটিনয়েডস, যা চোখের দৃষ্টিশক্তি ঠিক রাখে। পাশাপাশি মুখগহ্বর, পাকস্থলী, বৃহদন্ত্র, কিডনি এবং কোলন ক্যানসার প্রতিরোধ করে। মুলায় থাকা ফাইটোস্টেরলস হৃৎপিণ্ড সুস্থ রাখতে সাহায্য করে। এটি রক্ত পরিষ্কার করে। সেই সঙ্গে লিভার এবং পাকস্থলীর সমস্ত বর্জ্য দূর করে। মুলা কিডনি রোগসহ মূত্রনালির রোগে উপকারী। মুলার রসের সঙ্গে মধু মিশিয়ে খেলে কফ, মাথাব্যথা, হাঁপানি নিয়ন্ত্রণ করা যায়। জ্বরের কারণে শরীর ফুলে যাওয়া কমাতে সাহায্য করে এটি। ত্বক পরিচর্যায়ও মুলা ব্যবহৃত হয়। কারণ এটি অ্যান্টিসেপটিক হিসেবে কাজ করে। কাঁচা মুলার পাতলা টুকরা ত্বকে লাগিয়ে রাখলে ব্রণ নিরাময় হয়। এ ছাড়া কাঁচা মুলা ত্বক পরিষ্কার রাখতে সাহায্য করে বলে ফেসপ্যাকেও ব্যবহার হয়। মুলা রক্তের দূষণ পরিষ্কার করে লিভার সুস্থ রাখে। ফলে জন্ডিস রোগীদের জন্য এটি উপকারী। এ ছাড়া এটি রক্তে বিলিরুবিনের পরিমাণ কমিয়ে গ্রহণযোগ্য মাত্রায় নিয়ে আসে। পাশাপাশি এটি রক্তকণিকায় অক্সিজেন সরবরাহ বাড়ায়। ফলে জন্ডিস রোগে শরীরের রক্তকণিকা কম ভাঙে। এ ছাড়া মুলা কোষ্ঠকাঠিন্য কমায়, হজমশক্তি বাড়ায়। এ ছাড়া মুলা খিদে কমায়। ফলে এটি খেলে ওজনও কমে। গবেষণায় দেখা গেছে, এটি শ্বেতরোগের চিকিৎসায় অত্যন্ত কার্যকর। মুলার বীজ আদার রস এবং ভিনেগারে ভিজিয়ে লাগালে শ্বেতরোগ কমে। মৌমাছির হুল অথবা যেকোনো পোকা কামড় দিলে মুলার রস লাগিয়ে দিতে হবে। এতে সঙ্গে সঙ্গে ফোলা ও ব্যথা অনেকটা কমে যাবে।সতর্কতা: যাদের থাইরয়েড গ্রন্থির সমস্যা ও বুক জ্বালা-পোড়ার সমস্যা আছে তাদের মুলা খাওয়ার ব্যাপারে সতর্কতা অবলম্বন করা উচিত।লেখক, প্রধান পুষ্টি কর্মকর্তাচট্টগ্রাম ডায়াবেটিক জেনারেল হাসপাতাল
