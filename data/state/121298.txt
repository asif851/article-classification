
কুষ্টিয়া শহরের ফয়সাল টাওয়ার-৫-এর ১৮টি পরিবারের অর্ধশতাধিক বাসিন্দাকে গত মঙ্গলবার গভীর রাতে সরিয়ে নেওয়া হয়েছে। গত সোমবার মজমপুর এলাকায় পুলিশ লাইনের সামনে পাঁচতলা ভবনের ভূগর্ভস্থ তলার মেঝে ফেটে পানিতে তলিয়ে যাওয়ায় তাঁদের সরিয়ে নেওয়া হয়।
এ ঘটনায় জেলা প্রশাসন গণপূর্ত বিভাগের প্রধান নির্বাহী কর্মকর্তা শাহীন মিয়াকে প্রধান করে তিন সদস্যের একটি তদন্ত কমিটি গঠন করেছে।
জেলা প্রশাসন সূত্রে জানা গেছে, মঙ্গলবার রাতে জেলা প্রশাসক সৈয়দ বেলাল হোসেন, পুলিশ সুপার মফিজ উদ্দীন আহম্মেদ, গণপূর্তের প্রধান নির্বাহী কর্মকর্তা শাহীন মিয়া, কুষ্টিয়া পৌরসভার সহকারী প্রকৌশলী ওহিদুর রহমানসহ বেশ কয়েকজন কর্মকর্তা ঘটনাস্থল পরিদর্শন করেন। পরিদর্শনে ভবনটি ঝুঁকিপূর্ণ ভেবে বাসিন্দাদের রাত একটার মধ্যে অন্যত্র সরিয়ে নেওয়া হয়।
গতকাল বুধবার সকাল থেকে ভূগর্ভস্থ তলা থেকে শ্যালো ইঞ্জিন দিয়ে পানি বের করা হচ্ছে। জানতে চাইলে শাহীন মিয়া প্রথম আলোকে বলেন, ভবন থেকে পানি সেচে ফাটলগুলো শনাক্ত করা হবে। তারপর পানির চাপ পরিমাপ করে প্রয়োজনীয় ব্যবস্থা নেওয়া হবে। তিনি বলেন, ধারণা করা হচ্ছে ভবন নির্মাণের সময় ঠিকমতো পাইলিং করা হয়নি। এমনকি নির্দিষ্ট পরিমাণ গভীরে কোনো ভিত ঠিক ছিল না।
