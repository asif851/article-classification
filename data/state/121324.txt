
বাগেরহাটের কচুয়া উপজেলায় বজ্রপাতে সরদার শহিদুল ইসলাম (২৮) নামের এক যুবকের মৃত্যু হয়েছে। আজ শনিবার সকালে বৃষ্টির সময় উপজেলার কচুয়া সদর ইউনিয়নের সোলারকোলা গ্রামে আকস্মিক বজ্রপাতে তাঁর মৃত্যু হয়।
শহিদুল ইসলাম কচুয়া উপজেলার সোলারকোলা গ্রামের ইয়াকুব আলী সরদার ওরফে আকুব আলীর ছেলে।
এদিকে ছেলের মৃত্যুর খবর শুনে বাবা ইয়াকুব আলী অসুস্থ হয়ে হাসপাতালে ভর্তি হয়েছেন।
ঘটনার সত্যতা নিশ্চিত করে কচুয়া থানার ভারপ্রাপ্ত কর্মকর্তা (ওসি) কবিরুল ইসলাম বলেন, আজ সকালে শহিদুল ইসলাম বাড়ি থেকে বেরিয়ে হেঁটে সাইনবোর্ড বাজারে যাচ্ছিলেন। এ সময় বৃষ্টির সঙ্গে আকস্মিক বজ্রপাত হলে তিনি রাস্তার ওপর পড়ে যান। পরে স্থানীয় লোকজন তাঁকে উদ্ধার করে হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।
কচুয়া উপজেলা স্বাস্থ্য কমপ্লেক্সের পরিবার পরিকল্পনা কর্মকর্তা তাপস কুমার দাস বলেন, শহিদুলকে মৃত অবস্থায় হাসপাতালে নিয়ে আসা হয়। তাঁর শরীরের বিভিন্ন স্থান ঝলসে গেছে। ঘটনাস্থলেই তাঁর মৃত্যু হয়েছে বলে ধারণা করা হচ্ছে।
