
জঙ্গিবাদ নির্মূল, গণতান্ত্রিক অধিকার রক্ষা এবং ২০-দলীয় জোটের অবরোধ চলাকালে সহিংস কার্যক্রম বন্ধ করার দাবিতে গতকাল রোববার নীলফামারীর সৈয়দপুরে মানববন্ধন করা হয়েছে।বাংলাদেশ উদীচী শিল্পীগোষ্ঠী সৈয়দপুর শাখা, ছাত্র ইউনিয়ন, যুব ইউনিয়ন, ট্রেড ইউনিয়ন কেন্দ্র, খেলাঘর আসর, বাংলাদেশ কৃষক সমিতি ও বাংলাদেশ ক্ষেতমজুর সমিতির উদ্যোগে সৈয়দপুর প্রেসক্লাবের সামনে শহীদ ডা. জিকরুল হক সড়কে গতকাল দুপুর ১২টায় মানববন্ধনের আয়োজন করা হয়। ঘন্টাব্যাপী মানববন্ধনে অংশ নেওয়া সংগঠনগুলোর নেতা-কর্মীদের বক্তৃতার মাঝে গণসংগীত পরিবেশন করা হয়। মানববন্ধন চলাকালে উদীচী শিল্পীগোষ্ঠীর কেন্দ্রীয় সদস্য কাজী আবুল হাসনাত, ট্রেড ইউনিয়নের নেতা মো. আবদুর রাজ্জাক, ওয়ার্কার্স পার্টির নেতা মাহবুব আলম, কৃষক সমিতির মো. নুরুল ইসলাম, ছাত্র ইউনিয়নের মো. শাহিন শাহ্ প্রমুখ বক্তৃতা করেন।মানববন্ধন চলাকালে বাংলাদেশ উদীচী শিল্পীগোষ্ঠী সৈয়দপুর শাখার শিল্পীরা গণসংগীত পরিবেশন করেন।
