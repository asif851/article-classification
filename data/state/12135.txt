
মানহানির অভিযোগে আমার দেশ পত্রিকার ভারপ্রাপ্ত সম্পাদক মাহমুদুর রহমানের বিরুদ্ধে মামলা হয়েছে। আজ মঙ্গলবার ঢাকার মুখ্য মহানগর হাকিম আদালতে জননেত্রী পরিষদের সভাপতি এ বি সিদ্দিকী এ মামলা করেন।মহানগর হাকিম এ কে এম মাঈনউদ্দিন সিদ্দিকী মামলার বাদীর জবানবন্দি নেন। তবে আদালত কোনো আদেশ দেননি। পরে আদেশ দেওয়া হবে বলে আদালত সূত্র জানিয়েছে।
মামলায় অভিযোগ করা হয়, ‘১ মার্চ মাহমুদুর রহমান এক অনুষ্ঠানে বলেন, বাংলাদেশে সন্ত্রাসের আমদানিকারক বর্তমান তথ্যমন্ত্রী হাসানুল হক ইনু। দেশে কোনো স্বাধীনতা নেই। বর্তমান সরকারকে একটি ফ্যাসিবাদী অবৈধ সরকার হিসেবে উল্লেখ করেন। পুলিশ, র্যাবসহ সব প্রশাসনিক বিভাগ, দেশের গণমাধ্যমকে শেখ হাসিনা সরকারের হুকুম মেনে চলতে হয়। এ ধরনের বক্তব্য বিভিন্ন গণমাধ্যমে প্রচারিত ও প্রকাশিত হয়। এতে দেশ-বিদেশে রাষ্ট্রের ভাবমূর্তি নষ্ট হয়েছে।’
