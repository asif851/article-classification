
কানে ইয়ারফোন লাগিয়ে মোবাইলে গান শুনতে গিয়ে ট্রেনে কাটা পড়ে প্রাণ হারাল স্কুলছাত্র বাবুল হোসেন (১৫)। আজ সোমবার বেলা ১১টার দিকে সিরাজগঞ্জের উল্লাপাড়া রেলস্টেশনের অদূরে শিবপুর গ্রামের পাশে ঈশ্বরদী-ঢাকা রেলপথে ঘটনাটি ঘটে।
বাবুল ওই গ্রামের শহিদুল ইসলামের ছেলে এবং খন্দকার আবদুল মজিদ উচ্চবিদ্যালয়ের দশম শ্রেণির ছাত্র ছিল।
খন্দকার আবদুল মজিদ উচ্চবিদ্যালয়ের ইংরেজি বিষয়ের শিক্ষক ইউসুফ আলী জানান, বাবুল ইয়ারফোন লাগিয়ে মোবাইলে গান শুনতে শুনতে ওই রেলপথ ধরে স্কুলে যাচ্ছিল। পেছন থেকে আসছিল নীলফামারীগামী আন্তনগর নীলসাগর এক্সপ্রেস ট্রেন। কিন্তু কানে ইয়ারফোন থাকায় সে কোনো শব্দ পায়নি। কাটা পড়ে ট্রেনের নিচে। বাবুলের মৃত্যুর খবর স্কুলে পৌঁছালে তার সহপাঠীরা কান্নায় ভেঙে পড়ে। অনেক শিক্ষার্থী ছুটে যায় পার্শ্ববর্তী রেলপথে।
সিরাজগঞ্জ জিআরপি থানার ভারপ্রাপ্ত কর্মকর্তা সাইদ ইকবাল জানান, বাবুল হোসেনের লাশ উদ্ধার করে স্বজনদের কাছে হস্তান্তর করা হয়েছে। এ ঘটনায় জিআরপি থানায় একটি অপমৃত্যু মামলা করা হয়েছে।
আরও পড়ুন... 
এই বদভ্যাসটি বাদ দিতে হয় যে!
