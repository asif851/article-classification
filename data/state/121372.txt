
বাংলাদেশ চলচ্চিত্র উন্নয়ন করপোরেশনের (বিএফডিসি) মালামাল কেনার নামে দুর্নীতির অভিযোগে প্রতিষ্ঠানটির সাবেক ব্যবস্থাপনা পরিচালক অভিনেতা পীযূষ বন্দ্যোপাধ্যায় এবং মালয়েশিয়ার এক নাগরিকসহ চারজনের বিরুদ্ধে মামলার সিদ্ধান্ত নিয়েছে দুর্নীতি দমন কমিশন (দুদক)। আজ সোমবার কমিশন এ মামলার অনুমোদন দেয় বলে দুদক সূত্র প্রথম আলোকে নিশ্চিত করেছে।
যাঁদের বিরুদ্ধে মামলার অনুমোদন দেওয়া হয়েছে তাঁরা হলেন, মালয়েশিয়ার নাগরিক জন নোয়েল, যন্ত্রপাতি সরবরাহকারী স্থানীয় প্রতিনিধি খন্দকার শহীদুল, প্রকল্প পরিচালক শফিকুল ইসলাম ও পীযূষ বন্দ্যোপাধ্যায়।দুদক সূত্র জানায়, বিএফডিসির মালামাল কেনার নামে সরকারের ৩ কোটি ৪৬ লাখ ৫৮ হাজার ৫২০ টাকার আর্থিক ক্ষতি সাধন করার অভিযোগ আনা হয়েছে তাঁদের বিরুদ্ধে।দুদকের অনুসন্ধান প্রতিবেদনে বলা হয়েছে, অভিযুক্ত ব্যক্তিরা অসৎ উদ্দেশ্যে পরস্পরের যোগসাজশে নিজেদের স্বার্থসিদ্ধির জন্য সরকারের অর্থ আত্মসাৎ করে নিজেরা লাভবান হয়েছেন।শিগগিরই তেজগাঁও থানায় এঁদের বিরুদ্ধে মামলা করা হবে বলে দুদক সূত্র জানিয়েছে।
