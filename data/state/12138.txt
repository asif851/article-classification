
বিএনপি অভিযোগ করে বলেছে, ‘পৌর নির্বাচনে মনোনয়ন জমা দেওয়ার শেষ দিনে আচরণবিধি ভঙ্গের মহোৎসব চললেও সংশ্লিষ্ট রিটার্নিং কর্মকর্তারা কোনো ব্যবস্থা নেননি। তাই অবিলম্বে এসব কর্মকর্তাদের প্রত্যাহার করতে হবে।’
আজ শুক্রবার বিকেলে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বক্তব্য দেন বিএনপির মুখপাত্র আসাদুজ্জামান রিপন।
তিনি আরও অভিযোগ করেন, সরকার দলীয় লোকজনের বাধায় বিএনপির সব প্রার্থী মনোনয়নপত্র জমা দিতে পারেননি। সেসব স্থানে এই ঘটনা​ ঘটেছে, সেসব স্থানে নির্বাচনের পুনঃতফসিল ঘোষণারও দাবি জানান তিনি।
বিএনপির মুখপাত্র বিভিন্ন গণমাধ্যমে প্রকাশিত ঢাকার ধামরাই, ময়মনসিংহের গৌরীপুর, ভোলার দৌলতখান, যশোরের কেশবপুর এবং বরগুনার বেতাগীতে আওয়ামী লীগের প্রার্থীদের আচরণবিধি লঙ্ঘনের ঘটনা উল্লেখ করে বলেন, ‘এসব ঘটনা প্রমাণ করে সেখানকার রিটার্নিং কর্মকর্তারা সরকারের ইশারায় দায়িত্ব পালন করছেন। তাঁদের দায়িত্ব থেকে প্রত্যাহার না করলে নির্বাচন সুষ্ঠু ও নিরপেক্ষ হবে না।’
আসাদুজ্জামান বলেন, ‘নির্বাচন কমিশনার মো. শাহনেওয়াজও স্বীকার করেছেন যে কিছু জায়গায় এমন ঘটনা ঘটেছে। কমিশন থেকে বলা হয়েছে, আচরণবিধি লঙ্ঘনের ঘটনাগুলো তারা খতিয়ে দেখবেন এবং প্রয়োজনে তাদের মনোনয়ন বাতিল করবেন। এখন জনগণ দেখতে চায়, সরকারি দলের কয় জনের মনোনয়ন বাতিল করা হয়।’
আসাদুজ্জামান অভিযোগ করেন, ফেনী সদর, দাগনভূঞা, পরশুরাম পৌরসভার ৩৩টি কাউন্সিলর পদে অন্য কাউকে মনোনয়নপত্র জমা দিতে দেয়নি সরকার দলীয় সন্ত্রাসীরা। এর মধ্যে দাগনভূঞা পৌরসভায় জাতীয় পার্টি (এরশাদ) মেয়র পদপ্রার্থী সিরাজউদ্দিন দুলালের মনোনয়নপত্র ছিঁড়ে ফেলা হয়েছে। আর বিএনপির প্রার্থী কাজী সাইফুর রহমান পুলিশ পাহারায় মনোনয়নপত্র জমা দিয়েছেন।
বিএনপির এই নেতা অভিযোগ করেন, গত বৃহস্পতিবার জামালপুর জেলায় যৌথ বাহিনী ৮৫ জনকে গ্রেপ্তার করেছে। এতে এলাকায় নির্বাচনের পরিবর্তে গ্রেপ্তার আতঙ্ক বিরাজ করছে। একই দিন নীলফামারী থেকে ৪৭ জন, সাতক্ষীরায় ৩৫ জন, চট্টগ্রামে ৬৩ জনকে গ্রেপ্তার করা হয়েছে। তিনি নির্বাচনের পরিবেশ তৈরি করার জন্য আবারও গণগ্রেপ্তার বন্ধে নির্বাচন কমিশনকে পদক্ষেপ গ্রহণের দাবি জানান।
সংবাদ সম্মেলনে অন্যদের মধ্যে উপস্থিত ছিলেন বিএনপির কেন্দ্রীয় নেতা আবদুস সালাম আজাদ, আবদুল লতিফ, শামীমুর রহমান, আসাদুল করিম, হেলেন জেরিন খান প্রমুখ।
