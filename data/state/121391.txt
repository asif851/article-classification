
বিশ্বের বিভিন্ন দেশে থাকা প্রবাসীরা এখন থেকে দ্রুত পাসপোর্ট হাতে পাবেন। নতুন ব্যবস্থাপনায় এ দেশ থেকে পাসপোর্ট পাঠানোর পর বিশ্বের যেকোনো প্রান্তে পৌঁছাতে তিন থেকে পাঁচ দিন সময় লাগবে।
আজ রোববার পাসপোর্ট ও ইমিগ্রেশন অধিদপ্তরের মহাপরিচালক মেজর জেনারেল মাসুদ রেজওয়ান প্রথম আলোকে এ খবর জানান।
মাসুদ রেজওয়ান বলেন, প্রবাসে থাকা বাংলাদেশিদের পাসপোর্টের মেয়াদ ফুরিয়ে গেলে তাঁদের বাংলাদেশ দূতাবাসে যোগাযোগ করতে হয়। দূতাবাস তথ্য সংগ্রহ করে বাংলাদেশের পাসপোর্ট ও ইমিগ্রেশন অধিদপ্তরে পাঠালে অধিদপ্তর থেকে পাসপোর্ট পাঠানো হয়। আগে কূটনৈতিক ব্যাগে পাসপোর্ট পাঠানো হতো। এতে করে কখনো কখনো পাসপোর্ট হাতে পেতে দুই থেকে আড়াই মাস সময় লেগে যেত। সম্প্রতি সরকার ফেডারেল এক্সপ্রেসকে পাসপোর্ট পৌঁছে দেওয়ার দায়িত্ব দিয়েছে। সবচেয়ে কম দরদাতা প্রতিষ্ঠান হিসেবে ফেডারেল এক্সপ্রেস কাজটি পায়।
আজ রোববার বাংলাদেশ থেকে প্রথমবারের মতো ফেডারেল এক্সপ্রেস যুক্তরাষ্ট্রসহ বিশ্বের আটটি দেশে পাসপোর্ট পৌঁছে দেওয়ার কাজ শুরু করে। পাসপোর্ট পাঠাতে খরচ পড়ছে সর্বোচ্চ এক ডলার।
