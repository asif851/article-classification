
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, এই স্বাধীন দেশে বিরোধী দলের ওপর পুলিশের উন্মত্ত হামলা মানুষকে সেই পাকিস্তানি হানাদার বাহিনীর নৃশংসতার কথাই স্মরণ করিয়ে দেয়।
আজ রোববার সকালে নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রুহুল কবির রিজভী এ মন্তব্য করেন। তিনি বলেন, দেশের জনগণ কেন পুলিশকে আওয়ামী অপশাসন ঠেকানোর লাঠিয়াল বলে ভাববে? আওয়ামী লীগের পক্ষে অবস্থান নেওয়ায় পুলিশের নিরপেক্ষতা এখন জনগণের কাছে হাস্যকর জায়গায় ঠেকেছে।
সরকারের সমালোচনা করে রিজভী বলেন, দলীয় স্বার্থে ব্যবহার করতে গিয়ে সুকৌশলে পুলিশের মেরুদণ্ড ভেঙে দেওয়া হচ্ছে। এ বিষয়গুলো নিয়ে পুলিশের চিন্তাভাবনা করা দরকার। জন-ইচ্ছার বিরুদ্ধে দাঁড়ালে সুনাম নষ্টের পাশাপাশি প্রতিষ্ঠান ধসে যায়। তিনি বলেন, ‘আপনাদের (পুলিশ) অনুরোধ করছি, ফ্যাসিবাদ ও স্বৈরাচারের উপাসক হবেন না।’
এ ছাড়া রিজভী বলেন, স্বাধীনতাযুদ্ধে পুলিশবাহিনীর অবদান নিঃসন্দেহে অবিস্মরণীয়। ২৫ মার্চের কালরাতে পাকিস্তানি হানাদার বাহিনী প্রথমেই রাজারবাগ পুলিশ লাইন আক্রমণ করে। দেশমাতৃকা রক্ষায় পুলিশের আত্মদান মানুষ এখনো মনে রেখেছে।
গতকাল শনিবার ঢাকা মেট্রোপলিটন পুলিশের (ডিএমপি) ৪৩তম প্রতিষ্ঠাবার্ষিকী উপলক্ষে রাজধানীর রাজারবাগ পুলিশ লাইনস মাঠে আয়োজিত অনুষ্ঠানে স্বরাষ্ট্রমন্ত্রী আসাদুজ্জামান খান কামাল বলেছেন, পুলিশ আস্থা অর্জন করতে পেরেছে বলে মানুষ পুলিশকে ভালোবাসে। এখন যে পুলিশ তৈরি হয়েছে, সেই পুলিশ আর আগের পুলিশ এক নয়। এখন মানুষ পুলিশকে আর ভয় পায় না, ভালোবাসে।
স্বরাষ্ট্রমন্ত্রীর এক বক্তব্যের পরিপ্রেক্ষিতে রুহুল কবির রিজভী বলেন, ‘দেশের বরেণ্য রাজনীতিবিদ, আইনজীবী, ছাত্র, যুবক, নারীসহ বিএনপি ও বিরোধী দলের অসংখ্য নেতা-কর্মীদের ধরার জন্য চিরুনি অভিযান, আটক এবং বাসায় বাসায় হামলার পরও পুলিশের প্রতি ভালোবাসা বাড়ছে? গুম, খুন ও বিচারবহির্ভূত হত্যার কথা নাহয় বাদই দিলাম। হায় সেলুকাস! সরকারের অঙ্গসংগঠনের ভূমিকা পালন করেছে বলেই স্বরাষ্ট্রমন্ত্রী পুলিশের প্রতি মানুষের ভালোবাসার কথা বলছেন।’
বিএনপির নেতা-কর্মীদের গ্রেপ্তারের বিষয়ে রিজভী বলেন, গতকাল লা মেরিডিয়ান হোটেলে বিএনপির জাতীয় নির্বাহী কমিটির সভা চলাকালে ও সভা শেষে বেরিয়ে যাওয়ার পর রাস্তা থেকে ৩৫ জনের অধিক নেতা-কর্মীকে গোয়েন্দা পুলিশ আটক করেছে। গত পাঁচ দিনে ঢাকাসহ সারা দেশে ৫০০ জনেরও বেশি নেতা-কর্মীকে গ্রেপ্তার করেছে আইনশৃঙ্খলা রক্ষাকারী বাহিনী। তিনি অভিযোগ করেন, সরকার ‘দুরন্ত গতিতে’ আইনশৃঙ্খলা রক্ষাকারী বাহিনীকে দিয়ে বেপরোয়া গ্রেপ্তার অভিযান চালিয়ে যাচ্ছে।
খালেদা জিয়ার রায়ের বিষয়ে বিএনপি নেতা রিজভী বলেন, ‘সম্পূর্ণ নির্দোষ বিএনপি চেয়ারপারসন ও সাবেক প্রধানমন্ত্রী খালেদা জিয়াকে জাল নথির ওপর ভিত্তি করে অসত্য মামলায় ধারাবাহিক হয়রানি ও হেনস্তার পর ৮ ফেব্রুয়ারি রায়ের সিদ্ধান্তের জন্য অপেক্ষা করছে জনগণ। এখানে সরকারের প্রতিশোধ-স্পৃহার প্রতিফলন ঘটে, নাকি ন্যায়বিচার হয়, সেটিই অবলোকন করার বিষয়। ন্যায়বিচার হলে খালেদা জিয়ার বিরুদ্ধে কোনো নেতিবাচক সিদ্ধান্ত হবে না।’
