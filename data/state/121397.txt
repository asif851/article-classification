
বিএনপি চেয়ারপারসন খালেদা জিয়া ‘নির্বাচন করি না’ মুখে বলেন। অথচ ঠিকই সিটি করপোরেশন নির্বাচন করেন। আসলে উনি মাছ খান না, মাছের ঝোল খান। আজ শুক্রবার শেরপুরে এক অনুষ্ঠানে খালেদা জিয়ার সমালোচনা করে এমন মন্তব্য করেন কৃষিমন্ত্রী মতিয়া চৌধুরী।
আজ বেলা ১১টায় শেরপুরের নালিতাবাড়ী উপজেলার ফকিরপাড়া উচ্চবিদ্যালয়ের মাঠে শীতবস্ত্র ও মেধাবী শিক্ষার্থীদের আর্থিক অনুদান বিতরণ করেন কৃষিমন্ত্রী মতিয়া চৌধুরী।এ উপলক্ষে আয়োজিত অনুষ্ঠানে বক্তব্য দিতে গিয়ে তিনি আরও বলেন, ২০১৪ সালে নির্বাচন হয়েছে। ২০১৮ সালেও জাতীয় নির্বাচন হবে। নৌকা এ দেশ এনেছে। নৌকা এ দেশ রক্ষা করতে চায়। আর যারা কুড়িয়ে পাওয়া চৌদ্দ আনা হিসেবে দেশকে লুট করেছে, তাদের জনগণ প্রত্যাখ্যান করবে।খালেদা জিয়ার সমালোচনা করে তিনি আরও বলেন, ‘শেখ হাসিনার পতন না ঘটানো পর্যন্ত তিনি বাড়ি থাইকা বাইর হবেন না বলে আলটিমেটাম দিয়েছিলেন। পরে কান কাইট্টা ঠিকই বাইর হইছেন।’তিনি বলেন, বিএনপি গত নির্বাচন বর্জন করেছে। তাতে নির্বাচন আটকে থাকেনি। এই সংসদের স্পিকার কমনওয়েলথভুক্ত দেশগুলোর সংসদীয় ফোরাম সিপিএ চেয়ারম্যান হয়েছেন। এই সংসদের সদস্য ইন্টার পার্লামেন্টারি ইউনিয়নের (আইপিইউ) সভাপতি হয়েছেন। বিশ্ব এই দেশের সংসদ সদস্যদের মেনে নিয়েছে। কেউ চোখ বন্ধ করে যদি বলে, ‘আমি দেখি না, দুনিয়া অন্ধকার হয়ে গেছে’। তবে সেটা তার বিষয়। বিএনপি চোখ বন্ধ করে বলছে দুনিয়া অন্ধকার হয়ে গেছে।
অনুষ্ঠানে জেলা প্রশাসক (ডিসি) মল্লিক আনোয়ার হোসেন, পুলিশ সুপার (এসপি) রফিকুল হাসান গণি, নালিতাবাড়ী উপজেলা পরিষদের চেয়ারম্যান মুখলেছুর রহমান, উপজেলা নির্বাহী কর্মকর্তা তরফদার সোহেল রহমান, পৌরসভার মেয়র আবু বক্কর সিদ্দিক, উপজেলা আওয়ামী লীগের সভাপতি জিয়াউল হোসেন, সাধারণ সম্পাদক ফজলুল হকসহ দলীয় এবং সহযোগী সংগঠনের নেতা-কর্মী ও প্রশাসনের ঊর্ধ্বতন কর্মকর্তারা উপস্থিত ছিলেন।
 
