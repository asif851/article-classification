
গোপালগঞ্জ শহরতলির ঘোষেরচর উত্তরপাড়া এলাকায় ঘরে ঢুকে নূরুল আমিন মোল্লা (৪০) নামের এক ইতালিপ্রবাসীকে চাপাতি দিয়ে কুপিয়ে হত্যা করেছে দুর্বৃত্তরা। কোপের আঘাতে তাঁর স্ত্রী ইরাজী বেগম (৩০) গুরুতর আহত হয়েছেন।গতকাল বৃহস্পতিবার রাতে উত্তরপাড়ার হেমাঙ্গন আবাসিক এলাকায় এ ঘটনা ঘটে।
ঘটনার প্রতক্ষ্যদর্শী ও হামলায় আহত ইরাজীর ভাষ্য, বৃহস্পতিবার রাতে এশার নামাজ শেষে ঘরে ফেরে খেতে বসেন নূরুল। তখন ঘরের দরজা খোলা ছিল। এ সময় চারজন মুখোশধারী ঘরে ঢুকেই দরজা বন্ধ করে দেন। এরপর চাপাতি দিয়ে নুরুলকে এলোপাতাড়ি কোপাতে থাকেন। তিনি বাধা দিতে গেলে তাঁকেও কুপিয়ে জখম করা হয়। পরে তিনি চিৎকার করলে দুর্বৃত্তরা পালিয়ে যান। পরে আশপাশের লোকজন এসে তাঁদের উদ্ধার করে গোপালগঞ্জ জেনারেল হাসপাতালে নিয়ে গেলে কর্তব্যরত চিকিৎসক তাঁর স্বামীকে মৃত ঘোষণা করেন।
গোপালগঞ্জ জেনারেল হাসপাতাল সূত্রে জানা গেছে, ইরাজীর অবস্থা গুরুতর হওয়ায় তাঁকে খুলনা মেডিকেল কলেজ হাসপাতালে স্থানান্তর করা হয়েছে।
গোপালগঞ্জ সদর থানার উপপরিদর্শক (এসআই) হজরত আলী বলেন, ঘটনার কারণ সম্পর্কে এখনো কিছু জানা যায়নি। এ ঘটনায় মামলার প্রস্তুতি চলছে।
