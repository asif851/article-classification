
মাত্র চার দিনের ব্যবধানে হজরত শাহজালাল আন্তর্জাতিক বিমানবন্দরে আবারও সোনা আটকের ঘটনা ঘটেছে। আজ শনিবার রাতে চার কেজি সোনাসহ মো. রাসেল (২৫) নামে এক বিমানযাত্রীকে গ্রেপ্তার করেছে ঢাকা কাস্টম হাউসের প্রিভেনটিভ দল। ঢাকা কাস্টম হাউসের সহকারী কমিশনার শহীদুজ্জামান সরকার প্রথম আলোকে বলেন, আটক সোনার বর্তমান বাজার মূল্য দুই কোটি টাকার মতো। রাত সাড়ে নয়টার দিকে মালয়েশিয়ান এয়ারলাইনসের একটি ফ্লাইটে করে কুয়ালালামপুর থেকে ঢাকায় আসেন রাসেল। গোপন সূত্রে খবর পেয়ে বিমানবন্দরের গ্রিন চ্যানেল থেকে তাঁকে আটক করা হয়। পরে তাঁর হাত ব্যাগ তল্লাশি করে এসব সোনা উদ্ধার করা হয়। তিনি এক কেজি ওজনের চারটি সোনার বার কেটে বেশ কয়েকটি টুকরা করেছিলেন। এসব টুকরা ছয়টি মোবাইল সেটের ব্যাটারি রাখায় জায়গায় বসিয়েছিলেন। এর পর কালো স্কচটেপ দিয়ে পেঁচিয়ে হাত ব্যাগে করে সোনার টুকরাগুলো পাচার করছিলেন রাসেল। এ ঘটনায় বিমানবন্দর থানায় মামলা হয়েছে। সবশেষ গত ২৩ ডিসেম্বর ছয় কেজি সোনাসহ দুই মালয়েশিয়ানকে গ্রেপ্তার করেন ঢাকা কাস্টম হাউসের কর্মকর্তারা।
