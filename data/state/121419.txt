
জনদৃষ্টি ভিন্নখাতে প্রবাহিত করতে দেশের বিভিন্ন স্থানে সংখ্যালঘু হিন্দু সম্প্রদায়ের ওপর পরিকল্পিত হামলা করা হচ্ছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ বুধবার এক বিবৃতিতে তিনি এই অভিযোগ করেন।
আত্মগোপনে থাকা মির্জা ফখরুল ইসলাম বিবৃতিতে দাবি করেন, সরকার নিজেদের লোকদের দিয়ে শিক্ষাপ্রতিষ্ঠান পুড়িয়েছে। আর এর দায় চাপানো হচ্ছে বিরোধী দলের ওপর। তিনি অনির্দিষ্টকালের লাগাতার অবরোধ চালিয়ে যেতে নেতা-কর্মীদের প্রতি আহ্বান জানান।মির্জা ফখরুল বলেন, ‘৫ জানুয়ারির পাতানো নির্বাচনে ভোটারদের অনুপস্থিতি ও দেশবাসীর স্বতঃস্ফূর্ত বর্জন এবং দেশ-বিদেশে বিভিন্ন রাষ্ট্র ও সংস্থার প্রবল সমালোচনার মুখে জনদৃষ্টি ভিন্নখাতে প্রবাহিত করতে যশোর, রংপুর, ঠাকুরগাঁও ও দিনাজপুরসহ দেশব্যাপী সংখ্যালঘু হিন্দু সম্প্রদায়ের ওপর পরিকল্পিত হামলা করা হচ্ছে।’ তিনি এই ‘পরিকল্পিত’ হামলার নিন্দা জানান।সংখ্যালঘুদের ওপর হামলা মোকাবিলা ও নিরাপত্তা বিধানে কার্যকর ব্যবস্থা নিতে ১৮-দলীয় জোটের নেতা-কর্মীদের প্রতি বিএনপির চেয়ারপারসনের পক্ষ থেকে আহ্বান জানান ফখরুল। সেই সঙ্গে এসব ঘটনায় জড়িতদের শাস্তিরও দাবি জানান।
