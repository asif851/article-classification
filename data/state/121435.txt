
মুক্তিযুদ্ধকালে মানবতাবিরোধী অপরাধের মামলায় জামায়াতের সাবেক আমির গোলাম আযমের বিরুদ্ধে দেওয়া রায় প্রত্যাখ্যান করেছে বাংলাদেশের ওয়ার্কার্স পার্টি। এ রায়ে ক্ষমতাসীন আওয়ামী লীগের সন্তুষ্টিতেও বিস্ময় প্রকাশ করেছে তারা। রায় ঘোষণার পর আজ সোমবার এক বিবৃতিতে পার্টির সভাপতি রাশেদ খান মেনন ও সাধারণ সম্পাদক আনিসুর রহমান বলেন, ‘গোলাম আযমকে মৃত্যুদণ্ড না দেওয়া কোনো যুক্তিতেই গ্রহণ করা যায় না।’ বিবৃতিতে দুই নেতা বলেন, ‘যুদ্ধাপরাধের সময় যে নারী-শিশু-বৃদ্ধনির্বিশেষে মানুষকে হত্যা করা হয়েছিল, বয়স অথবা অন্য কিছুই এই অপরাধীরা তখন বিবেচনায় নেয়নি। গোলাম আযম একাত্তরের মুক্তিযুদ্ধে প্রধান বিরোধিতাকারী ও পাকিস্তানিদের প্রধান সহযোগী হিসেবে রাজাকার-আলবদর-আলশামস বাহিনী গঠন করেছিলেন এবং তাঁরই নির্দেশে দেশব্যাপী হত্যাযজ্ঞ চলেছিল। এ ছাড়া, ব্রাহ্মণবাড়িয়ায় সংঘটিত নির্দিষ্ট গণহত্যার ক্ষেত্রেও তাঁর অপরাধ প্রমাণিত। সুতরাং তাঁকে কোনো বিবেচনায় রেহায় দেয়া যায় না।’ বিবৃতিতে নেতারা এই রায়ের ব্যাপারে আওয়ামী লীগের সন্তুষ্টিতেও বিস্ময় প্রকাশ করেন। তাঁরা বলেন, ‘যুদ্ধাপরাধসহ মৌলবাদ-সামপ্রদায়িকতার প্রশ্নে দ্বিধা-দোদুল্যমানতা ওই অপশক্তিকেই এ-যাবত্ লাভবান করেছে এবং করবে।’ বিবৃতিতে নেতারা এই রায়ের বিরুদ্ধে সরকারকে আপিল করার আহ্বান জানান।
 
 
