
ঢাকা উত্তর ও দক্ষিণ এবং চট্টগ্রাম সিটি করপোরেশন নির্বাচনে সেনাবাহিনী মোতায়েনের সিদ্ধান্ত নিয়েছে নির্বাচন কমিশন (ইসি)। আগামী ২৬ থেকে ২৯ এপ্রিল পর্যন্ত চার দিন তিন সিটি করপোরেশন এলাকায় সেনা মোতায়েন থাকবে।
নির্বাচন কমিশনার মোহাম্মদ শাহনেওয়াজ কমিশন সচিবালয়ে আজ মঙ্গলবার বিকেলে এক ব্রিফিংয়ে সাংবাদিকদের এসব কথা জানান। তিনি বলেন, ভোটকেন্দ্রের বাইরে ম্যাজিস্ট্রেটের অধীনে স্ট্র্রাইকিং ফোর্স হিসেবে সেনা মোতায়েন থাকবে। সুষ্ঠু ও ভালো নির্বাচনের স্বার্থে সেনা মোতায়েনের সিদ্ধান্ত নিয়েছে নির্বাচন কমিশন।
উল্লেখ্য, বিএনপির পক্ষ থেকে বার বার সিটি নির্বাচনে সেনা মোতায়েনের দাবি জানানো হচ্ছিল। এ ছাড়া গত রোববার কমিশনের এক বৈঠকে ঢাকার দুই সিটি ও চট্টগ্রাম সিটি করপোরেশন নির্বাচনে সেনাবাহিনী মোতায়েনের পক্ষে জোরালো মত এসেছে নির্বাচন কমিশনে। ওই দিনই এ বিষয়ে নীতিগত সিদ্ধান্ত হয়। সিদ্ধান্ত অনুযায়ী সেনাসদস্যরা বিশেষ বাহিনী হিসেবে ভোটকেন্দ্রের বাইরে দায়িত্ব পালন করবেন। আইন অনুযায়ী আইনশৃঙ্খলা বাহিনীর সদস্য না হওয়ায় তারা ভোটকেন্দ্রে প্রবেশ করতে পারবে না।
২৮ এপ্রিল ঢাকা উত্তর ও দক্ষিণ এবং চট্টগ্রাম সিটি করপোরেশনের নির্বাচন অনুষ্ঠিত হবে।
আরও জানতে পড়ুন:
সেনা মোতায়েনের বিষয়টি প্রক্রিয়াধীনসেনা মোতায়েনের পক্ষে কমিশনে জোরালো মত
