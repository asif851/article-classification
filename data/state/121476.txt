
ঈদের আনন্দ ছড়িয়ে পড়েছে বগুড়ার ঘরবাড়ি থেকে বিভিন্ন বিনোদন পার্ক, মহাস্থানগড়, বেহুলার বাসরঘর (গোকুল মেথ) ও সারিয়াকান্দির প্রেমযমুনা ঘাটে। গতকাল বৃহস্পতিবার দিনভর এসব জায়গায় সন্তান, পরিবার-পরিজন ও প্রিয় সঙ্গীকে নিয়ে ঈদ উল্লাসে মেতে ছিলেন পর্যটক ও দর্শনার্থীরা।গতকাল সকাল থেকেই শহরের নওয়াববাড়ি প্যালেস মিউজিয়াম, ওয়ান্ডার ল্যান্ড, অ্যাডওয়ার্ড পার্ক ছিল শিশু-কিশোরদের পদচারণে মুখর। বাবা-মায়ের হাত ধরে শিশুরা, আর একটু বড় যারা সেসব কিশোর দলবেঁধে পার্কগুলোতে আনন্দ-উচ্ছ্বাসে মেতে ওঠে। দুপুরে মায়ের সঙ্গে প্যালেস মিউজিয়ামে এসেছিল পাঁচ বছরের মৌমিতা। গালভরা হাসি নিয়ে সে বলে, ‘বেড়াইছি, রাইডে চড়ছি। খুব মজা।’দুপুর ১২টায় মহাস্থানগড় ও পাশের প্রত্নতত্ত্ব অধিদপ্তরের জাদুঘর এলাকায় গিয়ে দেখা যায়, সেখানেও বিনোদনপিয়াসী মানুষের ভিড়। নানা বয়সী মানুষ ঘুরে বেড়িয়েছেন বেহুলার বাসরঘরেও। মহাস্থানগড়ে বেড়াতে এসেছিলেন কণা, শুভ, রাহিদ ও সামান্তা। তাঁরা চার বন্ধু। সামান্তা বলেন, ‘ঈদের দিন বাড়িতেই ছিলাম। সবাইরে আপ্যায়ন করেছি। পরদিন গেছি আত্মীয়দের বাড়িতে। আর আজ সকাল থেকে বন্ধুদের সঙ্গে ঘুরছি। খোলা জায়গায় ঘুরে কী যে ভালো লাগছে, বুঝাতে পারব না।’ঈদের দিন থেকেই সারিয়াকান্দির যমুনা নদীর তীরসংলগ্ন প্রেমযমুনা ঘাটে ছিল মূলত প্রেমিক জুটিদের ভিড়।
