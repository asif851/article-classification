
পর্যাপ্ত সংখ্যক হজযাত্রী না পাওয়ার কারণে আজ রোববার বিমান বাংলাদেশ এয়ারলাইনসের আরও একটি হজ ফ্লাইট বাতিল হয়েছে।
বাতিল হওয়া বিজি-৫০২৭ ফ্লাইটটির আজ রোববার সন্ধ্যা ৭টা ৪৫ মিনিটে ঢাকা ছেড়ে সৌদি আরবের জেদ্দার উদ্দেশে রওনা হওয়ার কথা ছিল।
সূত্র জানায়, ফ্লাইটটিতে (বিজি-৫০২৭) ৪০৬ জন হজযাত্রী থাকার কথা ছিল। কিন্তু পর্যাপ্ত সংখ্যক হজযাত্রী না পাওয়ায় ফ্লাইটটি বাতিল করতে হয়েছে।
জানতে চাইলে বিমান বাংলাদেশ এয়ারলাইনসের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, অনেক হজযাত্রীর ভিসাসহ প্রয়োজনীয় প্রক্রিয়া সম্পন্ন হয়নি। এ জন্য তাঁরা নির্ধারিত ফ্লাইটে (বিজি-৫০২৭) যেতে পারছেন না। ফলে ফ্লাইটে দেখা দিয়েছে হজযাত্রী সংকট। এ কারণে ফ্লাইট বাতিল হয়েছে।
গতকাল শনিবারও একই কারণে বিমানের দুটি ফ্লাইট বাতিল হয়। ওই দুই ফ্লাইটে প্রায় ৪০০ জন করে হজযাত্রী বহনের কথা ছিল।
গত ২৪ জুলাই বাংলাদেশ বিমানের প্রাক্হজ ফ্লাইট শুরু হয়। ওই দিন সকালে সরকারি ব্যবস্থাপনায় ৪১৯ জন হজযাত্রী নিয়ে বিমানের প্রথম হজ ফ্লাইট সৌদি আরবের উদ্দেশে ঢাকা ছাড়া।
চলতি বছর ১ লাখ ২৭ হাজার ১৯৮ জন বাংলাদেশি হজ পালন করতে সৌদি আরব যাবেন। এর মধ্যে হজ ফ্লাইট ও নিয়মিত ফ্লাইটে ৬৩ হাজার ৫৯৯ জন হজযাত্রী বিমান বাংলাদেশে জেদ্দা যাবেন।
