
চট্টগ্রাম মেডিকেল কলেজ হাসপাতালের বিদ্যুৎ ব্যবস্থার এখনো উন্নতি হয়নি। ট্রান্সফরমার বিকল হওয়ায় তিন দিন ধরে ওই হাসপাতালে সীমিত আকারে বিদ্যুৎ দেওয়া হচ্ছে। এতে গরমে দুর্ভোগ পোহাচ্ছেন রোগীরা। অস্ত্রোপচারসহ বিভিন্ন সেবা কার্যত বন্ধ।গত বৃহস্পতিবার ১৫০০ কেভিএ ক্ষমতাসম্পন্ন ট্রান্সফরমার বিকল হয়ে যায়। পরে ওই দিন রাতে ৪০০ কেভিএ একটি ট্রান্সফরমার দিয়ে সীমিত আকারে বিদ্যুৎ সরবরাহ শুরু হয়। এতে প্রায় সব ওয়ার্ডে কেবল সীমিত আলো জ্বালানোর ব্যবস্থা করা সম্ভব হয়। বৈদ্যুতিক পাখা বন্ধ রাখা হয়। ওই বিদ্যুৎ দিয়ে অস্ত্রোপচার কক্ষ, করোনারি কেয়ার ইউনিট (সিসিইউ), নিবিড় পরিচর্যা কেন্দ্র (আইসিইউ) ও নবজাতক ওয়ার্ড চালু রাখার চেষ্টা করে হাসপাতাল কর্তৃপক্ষ।গতকাল শুক্রবার দিনভর পরিস্থিতির উন্নতি হয়নি। আজ শনিবারও বিদ্যুৎ পরিস্থিতি ছিল অস্বাভাবিক। ছোট ছোট কয়েকটি ট্রান্সফরমার দিয়ে বিদ্যুৎ পরিস্থিতির উন্নতি করার চেষ্টা চালিয়ে যাচ্ছে গণপূর্ত দপ্তর। হাসপাতালের অবকাঠামোগত কাজগুলো তদারক করে গণপূর্ত দপ্তর।বিদ্যুৎ ব্যবস্থার উন্নতি না হওয়ায় আজ সকালে ওয়ার্ডগুলোতে বৈদ্যুতিক পাখা চলাচল বন্ধ ছিল। এতে রোগীদের গরমে হাঁসফাঁস করতে দেখা যায়। মেডিসিন ওয়ার্ডে ভর্তি রোগীর অভিভাবক মাসুদ বলেন, রাতে গরমে আমার রোগী ঘুমাতে পারেনি। এই গরমে এমনিতেই টেকা দায়, সেখানে ফ্যান ছাড়া সুস্থ মানুষই অসুস্থ হয়ে যাবে।
হাসপাতালের সহকারী পরিচালক খোরশেদা শিরিন বলেন, জরুরি ভিত্তিতে বিভিন্ন ওয়ার্ডে লাইট জ্বালানো হয়েছে। ফ্যান এখনো দেওয়া হয়নি। তবে কিছু কিছু ওয়ার্ডে দুটোই চলছে। তাঁরা সমস্যা সমাধানের জন্য চেষ্টা করছেন।
বর্তমানে তিনটি ছোট ট্রান্সফরমার দিয়ে এক হাজার ৩১৩ শয্যার এই হাসপাতাল ও আশপাশের স্থাপনায় বিদ্যুৎ সরবরাহ করা হচ্ছে বলে জানা গেছে। এ ব্যাপারে জানতে চাইলে গণপূর্ত দপ্তরের উপসহকারী প্রকৌশলী তৌহিদ আকবার বলেন, তাঁরা চারটি ছোট ট্রান্সফরমার দিয়ে বিদ্যুৎ পরিস্থিতি স্বাভাবিক করার চেষ্টা করছে। এগুলো পুরোপুরি কাজ করলে ৭০ ভাগ বিদ্যুৎ সরবরাহ করা যাবে।
আরও জানতে পড়ুনরোগীর ওপর ‘বিদ্যুতের’ ঘা
