
চট্টগ্রামে ‘মৃত’ ঘোষণা করা নবজাতকটি আজ বুধবার বেলা দেড়টার দিকে মারা গেছে। নবজাতকটি নগরের মেহেদীবাগের ম্যাক্স হাসপাতালের এনআইসিইউতে (নবজাতকদের নিবিড় পরিচর্যা কেন্দ্র) চিকিৎসাধীন ছিল।
ম্যাক্স হাসপাতালের মহাব্যবস্থাপক রঞ্জন প্রসাদ দাশগুপ্ত প্রথম আলোকে এ তথ্যের সত্যতা নিশ্চিত করেছেন।
নগরের সিএসসিআর হাসপাতালে গত সোমবার দিবাগত রাত একটায় রিদোয়ানা কাউসার স্বাভাবিক প্রক্রিয়ায় এক নবজাতকের জন্ম দেন। জন্মের সঙ্গে সঙ্গে নবজাতকটিকে তখন সিএসসিআরের এনআইসিইউতে দেওয়া হয়। সেখান থেকে রাত তিনটার দিকে মৃত ঘোষণা করে নবজাতকটিকে কেবিনে মায়ের কাছে নিয়ে আসা হয়। তার মৃত্যুর সনদও দেওয়া হয়। পরে মা রিদোয়ানা মোড়ানো কাপড় খুলে বাচ্চাটির নড়াচড়া দেখতে পান। পরে তাকে চাইল্ড কেয়ার হাসপাতাল নামের একটি বেসরকারি হাসপাতালে নিয়ে যাওয়া হয়। সেখান থেকে ম্যাক্স হাসপাতালের এনআইসিইউতে ভর্তি করা হয়।
আরও পড়ুন:জীবিত নবজাতককে ‘মৃত’ ঘোষণার ঘটনায় তদন্ত কমিটি
