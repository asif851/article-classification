
পাবনার সাঁথিয়া উপজেলায় খুরা রোগে আক্রান্ত হয়ে গত ১০ দিনে প্রায় ২৫টি গরু মারা গেছে। এতে খামারিদের মধ্যে আতঙ্ক দেখা দিয়েছে। এ ঘটনায় প্রাণিসম্পদ অধিদপ্তরের একটি বিশেষজ্ঞ দল গতকাল বৃহস্পতিবার আক্রান্ত এলাকা পরিদর্শন করেছে।  এলাকার কয়েকজন বাসিন্দা ও উপজেলা প্রাণিসম্পদ কার্যালয় সূত্রে জানা যায়, ১০ থেকে ১২ দিন আগে উপজেলার নাড়িয়াগোদাই, রুদ্রগাতি, পাইকশাসহ বিভিন্ন গ্রামের গরু-বাছুরের মধ্যে খুরা রোগ দেখা দেয়। তবে এই রোগ মহামারি আকারে ছড়িয়ে পড়ে নাড়িয়াগোদাই গ্রামে। এ রোগ ওই গ্রামসহ কয়েকটি গ্রামে দ্রুত ছড়িয়ে পড়ায় ৭০ থেকে ৮০টি গরু এ রোগে আক্রান্ত হয়। খামারিরা প্রাথমিকভাবে চিকিৎসা শুরু করলেও একপর্যায়ে কয়েকটি গ্রামের প্রায় ২৫টি গরু মারা যায়। এর মধ্যে নাড়িয়াগোদাই গ্রামেরই ১৮টি গরু রয়েছে।  রুদ্রগাতি গ্রামের খামারি ও মিল্ক ভিটার রুদ্রগাতি-নতুনপাড়া প্রাথমিক দুগ্ধ উৎপাদনকারী সমবায় সমিতির সাবেক সভাপতি সেলিম হোসেন বলেন, ‘সব মিলিয়ে ২৪ থেকে ২৫টি গরু মারা গেছে।’ এদিকে খুরা রোগে আক্রান্ত হওয়ার সংবাদ পেয়ে গতকাল ঢাকার প্রাণিসম্পদ অধিদপ্তরের খুরা রোগ শাখার প্রিন্সিপ্যাল সায়েন্টিফিক অফিসার ফরহাদ হোসেনের নেতৃত্বে একটি বিশেষজ্ঞ দল আক্রান্ত এলাকা পরিদর্শন করে। ফরহাদ হোসেন বলেন, ‘রোগটি নিয়ন্ত্রণে এসেছে। এ নিয়ে ভয় পাওয়ার কিছু নেই। আমরা সাঁথিয়ায় ইতিমধ্যেই ১০ হাজার খুরা রোগের প্রতিষেধক পাঠিয়েছি। খামারিরা ছয় মাস ব্যবধানে বছরে দুবার তাঁদের গরুকে এই প্রতিষেধক দিলে রোগটি হওয়ার কোনো আশঙ্কা থাকে না।’
