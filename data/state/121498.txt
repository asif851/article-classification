
রাজশাহীর অগ্রণী স্কুল ও কলেজের সাবেক শিক্ষক-শিক্ষার্থীদের প্রথম ‘পুনর্মিলনী ২০১৭’ অনুষ্ঠিত হবে আজ শুক্রবার। ‘আবার মিলি প্রাণের বন্ধনে’ স্লোগান সামনে রেখে আজ সকাল নয়টায় স্কুল প্রাঙ্গণে বসবে শিক্ষক ও হাজারো সাবেক শিক্ষার্থীদের মিলনমেলা। পুনর্মিলনী আয়োজক কমিটির প্রচার ও প্রকাশনা সম্পাদক সাজ্জাদ বকুল জানান, সাড়ে নয়টায় পুনর্মিলনীর উদ্বোধনী অনুষ্ঠানে অতিথি থাকবেন রাজশাহী প্রকৌশল ও প্রযুক্তি বিশ্ববিদ্যালয়ের উপাচার্য অধ্যাপক মোহা. রফিকুল আলম বেগ, অগ্রণী বিদ্যালয় ও মহাবিদ্যালয়ের প্রতিষ্ঠাতা-সদস্য এ এম রেজাউল করিম তালুকদার, অগ্রণী বিদ্যালয় ও মহাবিদ্যালয়ের সাবেক অধ্যক্ষ তহুরা আক্তার খাতুন প্রমুখ। উদ্বোধনের পর বর্ণাঢ্য শোভাযাত্রা করা হবে। 
