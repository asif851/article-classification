
বিএনপির মহাসচিব মির্জা ফখরুলের গাড়িবহরের ওপর হামলার ঘটনাকে দুঃখজনক বলে মন্তব্য করেছেন স্বাস্থ্যমন্ত্রী আওয়ামী লীগের সভাপতিমণ্ডলীর সদস্য মোহাম্মদ নাসিম। এ সময় তিনি বলেন, ‘এ ধরনের হামলা সমর্থনযোগ্য নয়। আমরা কারও ওপর হামলা করার পরিকল্পনা নিয়ে রাজনীতি করি না।’
আজ সোমবার রাজধানীর হোটেল প্যান প্যাসিফিক সোনারগাঁওয়ে অনুষ্ঠিত ‘কিশোর-কিশোরীদের স্বাস্থ্যবিষয়ক জাতীয় কৌশল ২০১৭-২০৩০’ প্রচার অনুষ্ঠানে মোহাম্মদ নাসিম এসব কথা বলেন। ইউনিসেফ, ইউএনএফপিএ ও বিশ্বস্বাস্থ্য সংস্থার সহযোগিতায় এ অনুষ্ঠানের আয়োজন করে স্বাস্থ্য ও পরিবারকল্যাণ মন্ত্রণালয়ের স্বাস্থ্য অধিদপ্তর।
অনুষ্ঠানে প্রধান অতিথির বক্তব্যে স্বাস্থ্যমন্ত্রী আরও বলেন, ‘আমরা বন্ধুত্বের রাজনীতিতে বিশ্বাস করি। যারা হামলা চালিয়েছে, তারা আমাদের বন্ধু নয়, শত্রু। তারা আগে আমাদের ওপর, প্রধানমন্ত্রীর ওপর হামলা চালিয়েছে।’ এ ধরনের হামলার ঘটনার ক্ষমা নেই উল্লেখ করে মোহাম্মদ নাসিম বলেন, তদন্ত করে অপরাধীদের বিরুদ্ধে ব্যবস্থা গ্রহণ করা হবে।
অনুষ্ঠানে বক্তব্য দেন দেশি-বিদেশি প্রতিনিধিরা।
গতকাল রোববার রাঙামাটিতে পাহাড়ধসে ক্ষতিগ্রস্ত এলাকা পরিদর্শনে যাওয়ার পথে বিএনপির মহাসচিব মির্জা ফখরুল ইসলাম আলমগীরের গাড়িবহরে হামলা করা হয়েছে। হামলায় মির্জা ফখরুলসহ দলটির কয়েকজন নেতা আহত হয়েছেন। হামলার পর তাঁরা রাঙামাটি না গিয়ে চট্টগ্রাম শহরে ফিরেছেন। হামলার নিন্দা জানিয়ে প্রতিবাদ কর্মসূচি দিয়েছে বিএনপি।
