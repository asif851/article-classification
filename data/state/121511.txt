
মালয়েশিয়ায় অভিবাসন প্রত্যাশী ৪৭ জন বাংলাদেশি আজ সোমবার সন্ধ্যায় থাইল্যান্ড থেকে দেশে ফিরেছেন। থাইল্যান্ডে অবস্থিত বাংলাদেশের দূতাবাস ও আন্তর্জাতিক অভিবাসী সংস্থার (আইওএম) সহযোগিতায় তাঁদের দেশে ফিরিয়ে আনা হয়েছে।
আজ সন্ধ্যা সাতটা ৩৫ মিনিটে ৪৭ জন বাংলাদেশিকে বহন করা বিমান হযরত শাহজালাল আন্তর্জাতিক বিমানবন্দরে অবতরণ করে। বিমানবন্দরের আনুষ্ঠানিকতা শেষে রাত সোয়া ৮টায় তাঁরা বিমানবন্দরের বাইরে আসেন।সাম্প্রতিক সময়ে সমুদ্র পথে মালয়েশিয়া যাওয়ার পথে এই ৪৭ জন থাইল্যান্ডে আটক হন।আইওএম ঢাকার জ্যেষ্ঠ প্রকল্প সমন্বয়কারী শাকিল মনজুর এর আগে প্রথম আলোকে বলেন, আজ সন্ধ্যা সাড়ে সাতটায় ৪৭ জন বাংলাদেশিকে নিয়ে বাংলাদেশ বিমানের একটি ফ্লাইট ঢাকায় পৌঁছাবে।
