
সাভারের রানা প্লাজা ধসে হতাহত ও নিখোঁজ শ্রমিকদের পরিবারকে মূল বেতনের সমপরিমাণ ঈদ বোনাস এবং পোশাকশ্রমিকদের সর্বনিম্ন বেতন আট হাজার টাকা করার দাবিতে সাভারে বিক্ষোভ হয়েছে। গতকাল শুক্রবার বাংলাদেশ গার্মেন্টস অ্যান্ড শিল্প শ্রমিক ফেডারেশন এ কর্মসূচির আয়োজন করে। এতে বিভিন্ন রাজনৈতিক দলের নেতা এবং আহত শ্রমিক ও নিহত শ্রমিকদের স্বজনেরা অংশ নেন।
প্রত্যক্ষদর্শী কয়েকজন জানান, বিকেল পাঁচটার দিকে দেড় শতাধিক শ্রমিক এবং নিহত ব্যক্তিদের স্বজনদের নিয়ে ধসে পড়া রানা প্লাজার সামনে থেকে বিক্ষোভ মিছিল বের করেন সংগঠনটির নেতারা। এরপর ঢাকা-আরিচা মহাসড়ক প্রদক্ষিণ শেষে বাসস্ট্যান্ড এলাকার সিটি সেন্টারের সামনে তাঁরা সমাবেশ করেন। রানা প্লাজার আহত শ্রমিক সোলায়মান জানান, ঘটনার তিন মাস পার হলেও আহত শ্রমিকদের বিষয়ে সরকার বা বিজিএমইএর পক্ষ থেকে কোনো কিছু করা হচ্ছে না। অনেক শ্রমিক অর্থের অভাবে চিকিৎসা করাতে পারছেন না।
রানা প্লাজার নিউ ওয়েব স্টাইল কারখানার শ্রমিক আকলিমা জানান, ভবন ধসে তাঁর বড় বোন মারা গেছেন। তিনিও কর্মহীন হয়ে পড়েছেন। এ কারণে তাঁদের পরিবারে দারুণ অর্থকষ্ট দেখা দিয়েছে। অর্থের অভাবে তাঁর ছোট বোনের লেখাপড়া বন্ধ হয়ে গেছে। এ ছাড়া বড় বোনের মৃতদেহ খুঁজতে গিয়ে মা আহত হন। চিকিৎসা করাতে না পারায় মাও এখন পঙ্গু হওয়ার পথে।
এই সমাবেশ থেকে ওই শ্রমিক ফেডারেশনের সভাপতি রফিকুল ইসলাম আগামী ৭ আগস্টের মধ্যে সব পোশাক কারখানার শ্রমিকদের বেতন-ভাতা ও ঈদ বোনাস প্রদান এবং রানা প্লাজার শ্রমিকদের ক্ষতিপূরণ দেওয়ার দাবি জানান।
সমাবেশে উপস্থিত হয়ে আওয়ামী লীগের ঢাকা জেলা শাখার সহসভাপতি আশরাফ উদ্দিন খান অবিলম্বে ক্ষতিগ্রস্ত শ্রমিক ও নিহত ব্যক্তিদের স্বজনদের ক্ষতিপূরণ দেওয়ার দাবি জানান।
