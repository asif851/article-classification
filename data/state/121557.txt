
ঢাকা-আরিচা মহাসড়কের জাহাঙ্গীরনগর বিশ্ববিদ্যালয় এলাকায় গত রোববার রাতে তোফাজ্জল হোসেন (৩০) নামে এক ব্যক্তিকে গুলি করে তাঁর মোটরসাইকেল ছিনিয়ে নিয়েছে দুর্বৃত্তরা।এরই কয়েক ঘণ্টা পর গতকাল সোমবার ভোরে একই এলাকায় দুই ব্যবসায়ী ছিনতাইকারীদের কবলে পড়েন। ছিনতাইকারীরা ধারালো অস্ত্র দিয়ে আঘাত করে তাঁদের কাছে থাকা টাকা ছিনিয়ে নেয়।আশুলিয়া থানা-পুলিশ ও স্থানীয় বাসিন্দা সূত্র জানায়, রোববার দিবাগত রাত দেড়টার দিকে কাজ শেষে তোফাজ্জল মোটরসাইকেলযোগে সাভারের বাড্ডা এলাকার নিজ বাসায় ফিরছিলেন। তিনি আশুলিয়া বাইপাইল এলাকার সিপি ফুডের বিপণন কর্মকর্তা। পথে জাহাঙ্গীরনগর বিশ্ববিদ্যালয় এলাকায় একটি ব্যক্তিগত গাড়ি নিয়ে কয়েক দুর্বৃত্ত তাঁর গতিরোধ করে। দুর্বৃত্তরা তাঁর ডান পায়ে গুলি করে সঙ্গে থাকা কয়েক হাজার টাকা ও মোটরসাইকেল ছিনিয়ে নেয়। পরে স্থানীয় ব্যক্তিরা তাঁকে উদ্ধার করে সাভারের এনাম মেডিকেল কলেজ হাসপাতালে ভর্তি করায়।তোফাজ্জল বলেন, দুর্বৃত্তদের সঙ্গে কথা-কাটাকাটির একপর্যায়ে তারা তাঁকে মহাসড়কের ওপর ফেলে দিয়ে পায়ে গুলি করে।পুলিশ জানায়, এরপর গতকাল ভোরে একই এলাকায় হরিপদ (৪৫) ও সেলিম (৫০) নামে দুই মাছ ব্যবসায়ী ছিনতাইকারীদের কবলে পড়েন।হরিপদ বলেন, ভোরে রিকশা নিয়ে তাঁরা সাভারে মাছ কিনতে যাচ্ছিলেন। এ সময় কয়েকজন দুর্বৃত্ত তাঁদের পথরোধ করে ছিনতাইয়ের চেষ্টা করে। বাধা দিলে ধারালো অস্ত্র দিয়ে তাঁদের আঘাত করে ১০ হাজার টাকা লুট করে দ্রুত পালিয়ে যায়। পরে মহাসড়কের টহল পুলিশ তাঁদের এনাম মেডিকেলে নিয়ে যায়। সেখানে প্রাথমিক চিকিৎসা নেন তাঁরা।আশুলিয়া থানার ওসি বদরুল আলম বলেন, মোটরসাইকেল ছিনতাইয়ের ঘটনায় মামলা হয়েছে। তবে গতকাল সকালে দুই ব্যবসায়ীর কাছ থেকে টাকা ছিনতাইয়ের ঘটনাটি সাভার থানা এলাকায় হয়েছে বলে জানান তিনি।সাভার থানার ওসি মোস্তফা কামাল বলেন, গতকাল সকালের ছিনতাইয়ের ঘটনাটিও আশুলিয়া থানা এলাকার। তাঁর থানা এলাকায় কোনো ছিনতাই হয়নি।
