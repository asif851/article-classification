
জয়পুরহাটের পাঁচবিবিতে দুই শিশুকে ধর্ষণ করার অভিযোগ পাওয়া গেছে। ওই দুই শিশুকে জয়পুরহাট জেলা আধুনিক হাসপাতালে চিকিৎসার জন্য ভর্তি করা হয়েছে। এ ঘটনায় পাঁচবিবি থানার পুলিশ আবু সালাম মোল্লা (৫৫) নামের এক ব্যক্তিকে গ্রেপ্তার করেছে। এক শিশুর বাবা বাদী হয়ে পাঁচবিবি থানায় মামলা করেছেন। 
পাঁচবিবি থানার পুলিশ ও দুই শিশুর পরিবার সূত্রে জানা গেছে, শুক্রবার দুপুরের দিকে পাঁচবিবির একই গ্রামের ও একই পাড়ার নিকট প্রতিবেশী আবু সালাম মোল্লা ওই শিশু দুটিকে ধর্ষণ করেন। শিশু দুটি ওই ব্যক্তির বাড়ির সামনে খেলা করছিল। আবু সালামের বাড়িতে তখন কেউ ছিল না। ওই শিশু দুটি বাড়িতে তাদের পরিবারকে জানায়। শিশু দুটির বয়স সাত বছর ও নয় বছর। পুলিশ আবু সালামকে বাড়ি থেকে গ্রেপ্তার করেছে। হাসপাতালের জরুরি বিভাগের কর্মরত চিকিৎসক ফিরোজ হোসেন জানান, বেলা সাড়ে তিনটার দিকে ওই দুই শিশুকে জরুরি বিভাগে আনা হয়। অভিভাবকদের কাছে ঘটনার কথা শুনে তাদের শিশু ওয়ার্ডে ভর্তি করানো হয়। গাইনি বিশেষজ্ঞ চিকিৎসক তাঁদের পরীক্ষা করবেন। নাম প্রকাশ না করার শর্তে শিশু ওয়ার্ডের এক সেবিকা বলেন, শিশু দুটির শরীরে ধর্ষণের প্রাথমিক আলামত দেখা গেছে। পাঁচবিবি থানার পরিদর্শক (তদন্ত) কিরণ চন্দ্র রায় মুঠোফোনে বলেন, এ ঘটনায় গ্রেপ্তার হওয়া আবু সালাম মোল্লা পুলিশের জিজ্ঞাসাবাদে ধর্ষণের কথা প্রাথমিকভাবে স্বীকার করেছেন।
 
