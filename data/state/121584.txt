
রাজধানীর মিরপুর থানা এলাকার এক তালাবদ্ধ বাসা থেকে গতকাল রোববার দুপুরে খোরশেদ আলম (৩৬) নামের এক ব্যক্তির পচা লাশ উদ্ধার করেছে পুলিশ।মিরপুর থানার পুলিশ জানায়, খবর পেয়ে গতকাল দুপুর সাড়ে ১২টার দিকে মিরপুরের পশ্চিম পীরেরবাগ এলাকার এক বাসা থেকে খোরশেদের লাশ উদ্ধার করা হয়। লাশ ফুলে যাওয়ায় শরীরে কোনো আঘাতের চিহ্ন আছে কি না, তা বোঝা যায়নি। তবে লাশের গলার ওপর আড়াআড়িভাবে একটি গামছা পড়ে ছিল। লাশ উদ্ধার করে ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে।খোরশেদের ভাগনিজামাই জাকিরুল হক প্রথম আলোকে বলেন, তিন দিন ধরে খোরশেদের মুঠোফোন বন্ধ ছিল। গতকাল সকালে তিনি বাসায় খুঁজতে গিয়ে দেখেন, বাইরে থেকে তালা দেওয়া। পরে দরজার ওপরে থাকা দেয়ালের ফাঁক দিয়ে মেঝেতে খোরশেদকে পড়ে থাকতে দেখেন। তখন তিনি পুলিশকে খবর দেন।জাকিরুল আরও বলেন, খোরশেদের গ্রামের বাড়ি ময়মনসিংহের ভালুকায়। তিনি অবিবাহিত ছিলেন। ছয় ভাইবোনের মধ্যে তিনি সবার ছোট। বাবা মৃত আবদুল মালেক।জাকিরুল বলেন, ঢাকার বাসায় খোরশেদ একাই থাকতেন। তিনি সংস্কৃতিকর্মী ছিলেন। সংস্কৃতিকর্মী বলতে, গান গাওয়া, ছবি আঁকা থেকে শুরু করে সব ধরনের সংস্কৃতির সঙ্গে তাঁর সম্পৃক্ততা ছিল। কিছুটা উদাসীনও ছিলেন। ভালুকায় তাঁর বেশ কয়েকটি দোকান ভাড়া দেওয়া। ভাড়ার টাকা দিয়ে তিনি বেশ সচ্ছলভাবে চলতেন। তাঁর কোনো শত্রু থাকার কথা নয়। কিন্তু বাইরে থেকে তালা দেওয়া বাসায় লাশ দেখে বেশ সন্দেহ হচ্ছে।মিরপুর থানার উপপরিদর্শক (এসআই) মতিউর বলেন, প্রাথমিকভাবে এ ঘটনা অস্বাভাবিক বলেই মনে হচ্ছে। ময়নাতদন্তের প্রতিবেদন পাওয়ার পর বিস্তারিত জানা যাবে। তবে তদন্ত অব্যাহত থাকবে।
