
বিএনপির মহাসচিব মির্জা ফখরুল ইসলাম আলমগীর বলেছেন, জিয়া অরফানেজ ট্রাস্ট দুর্নীতি মামলায় তারেক রহমানের বিরুদ্ধে আদালতের গ্রেপ্তারি পরোয়ানা জারি তাঁর বিরুদ্ধে সরকারের ধারাবাহিক আক্রমণেরই অংশ। তিনি দাবি করেন, দলীয় লোকদের দিয়ে নির্বাচন কমিশন গঠনে সার্চ কমিটি গঠন করায় জনমনে যে ক্ষোভ ও অসন্তোষ দেখা দিয়েছে, তা থেকে জনদৃষ্টি ভিন্ন খাতে প্রবাহিত করতে তারেকের বিরুদ্ধে এই পরোয়ানা জারি করা হয়েছে।গতকাল বৃহস্পতিবার এক বিবৃতিতে মির্জা ফখরুল এসব কথা বলেন। তিনি বলেন, ‘দেশের জনগণ বিশ্বাস করে যে, জাতীয়তাবাদী শক্তির ধারক-বাহক জিয়া পরিবারকে নিশ্চিহ্ন এবং রাজনীতি থেকে দূরে সরিয়ে রাখার জন্যই একের পর মিথ্যা মামলা দায়ের ও গ্রেপ্তারি পরোয়ানা জারি করা হচ্ছে।’মির্জা ফখরুলের বিবৃতির আগে একই বিষয়ে প্রতিক্রিয়া জানাতে সন্ধ্যায় নয়াপল্টনে দলের কেন্দ্রীয় কার্যালয়ে ব্রিফিং করেন বিএনপির সিনিয়র যুগ্ম মহাসচিব রুহুল কবির রিজভী। তিনি দাবি করেন, তারেক রহমানের বিরুদ্ধে গ্রেপ্তারি পরোয়ানা জারি সরকারের ইচ্ছারই প্রতিফলন।
