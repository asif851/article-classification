
রাস্তা নির্মাণের জায়গা নিয়ে বিরোধের জেরে বরিশালের গৌরনদী উপজেলার তিখাসার গ্রামে গতকাল শুক্রবার সকালে একটি বাড়িতে হামলার অভিযোগ পাওয়া গেছে। এ ঘটনায় গৃহকর্তাসহ অন্তত পাঁচজন আহত হয়েছেন।আহত ব্যক্তিরা হলেন মো. শহিদুল ইসলাম (৪৮), তাঁর স্ত্রী শাহিনা বেগম (৩৫), মেয়ে কলেজছাত্রী জুলিয়া আকতার (২১), জামাতা সেনাসদস্য রাজীব (২৭), ছেলে আল আমিন (১৮)। তাঁদের মধ্যে শহিদুল ও শাহিনা উপজেলা স্বাস্থ্য কমপ্লেক্সে চিকিৎসাধীন। অন্যরা প্রাথমিক চিকিৎসা নিয়েছেন।পুলিশ ও প্রত্যক্ষদর্শী ব্যক্তিদের সূত্রে জানা গেছে, রাস্তা নির্মাণের জন্য জমি ছেড়ে দেওয়া নিয়ে মো. আলী হোসেনের সঙ্গে প্রতিবেশী শহিদুলের বিরোধ চলছে। গত ১০ ফেব্রুয়ারি গৌরনদী মডেল থানার ভারপ্রাপ্ত কর্মকর্তা (ওসি) মো. আলাউদ্দিন মিলনের মধ্যস্থতায় রাস্তা নির্মাণের জন্য উভয় পক্ষ তিন ফুট করে জায়গা ছেড়ে দিতে সম্মত হয়। এ বিষয়ে জুডিশিয়াল স্ট্যাম্পে দুই পক্ষের সমঝোতা চুক্তি হয়।শহিদুল প্রথম আলোকে বলেন, আলী হোসেন সেই সিদ্ধান্ত মানেননি। তিনি গত মাসের শেষের দিকে রাস্তার জমি ছেড়ে না দিয়ে বাড়ির নির্মাণকাজ শুরু করেন। এতে বাধা দিলে প্রাণনাশের হুমকি দেওয়া হয়। এরই প্রেক্ষাপটে তিনি (শহিদুল) গত বৃহস্পতিবার গৌরনদী মডেল থানায় সাধারণ ডায়েরি (জিডি) করেন। গতকাল সকালে আলী হোসেন আবার নির্মাণশ্রমিক নিয়ে নির্মাণকাজ শুরু করলে শহিদুল বাধা দেন। এর জেরে আলী হোসেনের ‘ভাড়াটে’ মো. মিজানুর রহমানের নেতৃত্বে অন্তত ৩৫ জনের একটি দল লাঠিসোঁটা নিয়ে শহিদুলের পাকা বাড়িতে হামলা চালায়।আলী হোসেন নিজেকে পেট্রো বাংলার কর্মকর্তা দাবি করে বলেন, ‘হামলার ঘটনায় আমার কোনো লোকজন জড়িত নয়। বাড়ির নির্মাণকাজ করতে গেলে শহিদুল আমার কাছে দুই লাখ টাকা চাঁদা দাবি করেন। না দেওয়ায় আমাকে ঘায়েল করতে বাড়িতে হামলার নাটক সাজিয়েছেন।’
