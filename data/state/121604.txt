
বাংলাদেশে নিযুক্ত যুক্তরাষ্ট্রের রাষ্ট্রদূত মার্সা স্টিফেনস বার্নিকাট বলেছেন, বাংলাদেশ তৈরি পোশাক খাতে গত দুই-তিন বছরে বেশ সক্ষমতা অর্জন করেছে। বিশেষত, শ্রমিকদের নিরাপত্তার ক্ষেত্রে অনেক অগ্রগতি হয়েছে। তবে আরও অনেক কাজ বাকি রয়েছে।গতকাল শুক্রবার সকালে গাজীপুরের বোর্ডবাজার এলাকার ইস্ট ওয়েস্ট শিল্পপার্ক লিমিটেডের কারখানার কর্মকর্তা-কর্মচারী ও শ্রমিকদের সন্তানদের শিক্ষাবৃত্তি প্রদান অনুষ্ঠানে প্রধান অতিথির বক্তব্যে এ কথা বলেন মার্কিন রাষ্ট্রদূত।বার্নিকাট বলেন, ‘বাংলাদেশের শ্রমিক এবং তাঁদের শিশুরা কীভাবে জীবন যাপন করছেন তা দেখতে আজ আমরা এখানে এসেছি। আমার দেশ ও আন্তর্জাতিক সম্প্রদায় নিবিড়ভাবে দেখতে পাচ্ছে—শ্রমিকেরা তাঁদের অধিকার পাচ্ছেন এবং তাঁরা একত্র হতে পারছেন।’রাষ্ট্রদূত বলেন, বৈশ্বিক ক্রেতারাও জানেন, কীভাবে একজন শ্রমিক কাজ করছেন। এই প্রচেষ্টা তখনই সফল হবে, যখন মালিক ও শ্রমিকেরা একসঙ্গে কাঁধে কাঁধ মিলিয়ে কাজ করবেন। পরিবর্তন কখনোই সহজ নয়। শিল্পায়নের পাশাপাশি সামাজিক দায়বদ্ধতার কথা মাথায় রেখে কারখানার কর্মকর্তা-কর্মচারী ও শ্রমিকদের সন্তানদের শিক্ষাবৃত্তি প্রদান করায় ইস্ট ওয়েস্ট মালিকপক্ষকে ধন্যবাদ জানান বার্নিকাট।পরে ইস্ট ওয়েস্ট শিল্পপার্কের উদ্যোগে নার্গিস-রশীদ ফাউন্ডেশনের পক্ষ থেকে তিনটি শাখায় ১১৩ জন শিক্ষার্থীকে শিক্ষাবৃত্তি প্রদান করা হয়।
