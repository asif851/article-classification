
ময়মনসিংহের ত্রিশালে অবস্থিত জাতীয় কবি কাজী নজরুল ইসলাম বিশ্ববিদ্যালয় শাখা ছাত্রলীগের সাবেক সাধারণ সম্পাদক আল-আমিন ওরফে বাঁধনকে পিটিয়ে আহত করেছে ছাত্রলীগের আরেকটি পক্ষ। তাঁকে উদ্ধার করতে এসে বিশ্ববিদ্যালয়ের প্রক্টর মাহবুব হোসেনও আহত হন। গতকাল বৃহস্পতিবার বিশ্ববিদ্যালয়ের পরীক্ষার হলে এ ঘটনা ঘটে।
বিশ্ববিদ্যালয় থেকে জানা গেছে, বিকেল সাড়ে চারটার দিকে বিশ্ববিদ্যালয় শাখা ছাত্রলীগের সাধারণ সম্পাদক তরিকুল ইসলাম ও সাবেক সভাপতি ইব্রাহীম খলিল ১০-১৫ জন সদস্য নিয়ে আল-আমিনের (২০) ওপর হামলা চালান। এ ঘটনা শুনে প্রক্টর মাহবুব হোসেন ঘটনাস্থলে এলে তাঁরা তাঁকে লাঠি দিয়ে আঘাত করেন। আল-আমিনকে প্রাথমিক চিকিৎসা দেওয়া হয়েছে।
আল-আমিন বলেন, ‘গতকাল বিকেলে অনার্স ফাইনাল পরীক্ষা দিচ্ছিলাম। এ সময় তরিকুল ইসলাম ও  ইব্রাহীম খলিল লোকজন নিয়ে আমার ওপর হামলা চালান।’
বিশ্ববিদ্যালয় শাখা ছাত্রলীগের সভাপতি জাকিবুল হাসান জানান, সাবেক কমিটির সভাপতি ও সাধারণ সম্পাদকের মধ্যে ব্যক্তিগত দ্বন্দ্বের কারণে এ ঘটনা ঘটে। এর সঙ্গে ছাত্রলীগের সম্পৃক্ততা নেই। প্রক্টর মাহবুব হোসেন জানান, তিনি ঘটনাস্থলে গিয়ে আল-আমিনকে উদ্ধার করেছেন। এ ঘটনায় বিশ্ববিদ্যালয়ের পক্ষ থেকে আইনগত ব্যবস্থা নেওয়া হবে। তিনি ওই ঘটনায় আহত হননি বলে জানান।
 
