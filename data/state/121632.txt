
বয়স্ক ভাতা পাওয়া হলো না আজগর আলীর (৭৫)। বয়স্ক ভাতার তালিকায় নাম ওঠার কয়েক দিন আগেই চলে গেলেন তিনি। গতকাল শনিবার রাত ১০টার দিকে ঠাকুরগাঁওয়ের পীরগঞ্জ উপজেলার কোষারাণীগঞ্জ ইউনিয়নের আরাজি আলমপুর গ্রামের দিনমজুর আজগর আলীর মৃত্যু হয়।পরিবার সূত্রে জানা যায়, বসতভিটার জমি না থাকায় অন্যের জমিতে ঘর বেঁধে জীবনযাপন করতেন আজগর। দিনমজুরির সামান্য টাকায় স্ত্রীসহ দুজনের পেটের ভাতই ঠিকমতো জুটত না। বয়সজনিত নানান অসুখে ভুগছিলেন আজগর। দুর্বল শরীরে দিনমজুরি করতে গিয়ে বহুবার মাথা ঘুরে পড়ে গিয়েছেন। এ জন্য তাকে দিনমজুরির কাজে নিতে ভয় পেতেন অনেকে। এ অবস্থায় কাজ না পেয়ে বেশির ভাগ সময়ে অনাহারে অর্ধাহারে দিন কাটাতে গিয়ে অসুস্থ হয়ে পড়েন তিনি। টাকার অভাবে চিকিৎসা ঠিকমতো করাতে পারতেন না।আজগরের চার মেয়ের ১৫-১৬ বছর আগেই বিয়ে হয়েছে। শেষ বয়সে স্ত্রীকে নিয়ে সংসার চালাতে দৈন্যর মুখে পড়েন। এ সময় বয়স্ক ভাতা পাওয়াটা জরুরি হয়ে পড়েছিল তার।আজগরের স্ত্রী রহিমা বেওয়া আজ রোববার বলেন, ‘অভাব আর অসুখ নিয়ে অসহায় ছিল আমার স্বামী। উনি বেঁচে থাকলে কিছু হলেও আনতেন। আমাকে একা ফেলে চলে গেলেন। বয়স্ক ভাতা পাওয়ার জন্য তিন বছর থেকে মেম্বারের কাছে যাচ্ছি কিন্তু কার্ড হয়নি।’
উপজেলা সমাজসেবা দপ্তর সূত্রে জানা গেছে, ২০১৬-১৭ অর্থবছরে এ উপজেলায় ২৯৮ জন নতুন ব্যক্তি বয়স্ক ভাতা পাবেন। এর মধ্যে কোষারাণীগঞ্জ ইউনিয়নে আগামী বুধবার (২২ মার্চ) বাছাইয়ের পর ২৭ জনের নাম তালিকাভুক্ত করা হবে।
উপজেলা সমাজসেবা কর্মকর্তা শরিফুল ইসলাম আজ রোববার দুপুরে প্রথম আলোকে বলেন, ‘বয়স, অসচ্ছলতা ও শারীরিক অবস্থার বিবেচনায় আগামী ২২ মার্চের বাছাইয়ে আজগরের নাম বয়স্ক ভাতার তালিকায় ওঠানোর ব্যবস্থা করেছিলাম। কিন্তু নির্দিষ্ট দিন না আসতেই আজগর আলী আর বেঁচে রইলেন না।’
 
