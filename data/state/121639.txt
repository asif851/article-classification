
রাজধানীর খিলগাঁও ফ্লাইওভারের ওপর গতকাল বুধবার রাতে ট্রাকের চাপায় মেহেদী হাসান ওরফে রনি (২২) নামের এক ছাত্র নিহত হয়েছেন।
হাসপাতাল সূত্র জানায়, মেহেদী স্টুডেন্ট ভিসায় মালয়েশিয়ায় কিছু দিন পড়াশোনা করে তিন মাস আগে দেশে ফেরেন। তিনি এ বছর বেসরকারি বিশ্ববিদ্যালয়ে ভর্তির চেষ্টা করছিলেন। তাঁর বাড়ি চাঁদপুরের উত্তর মতলবে। ঢাকায় তিনি পরিবারের সঙ্গে বনশ্রীতে থাকতেন।
মেহেদীর লাশ ঢাকা মেডিকেল কলেজ মর্গে রাখা হয়েছে। সেখানে তাঁর মামা অলিউল্লাহ জানান, মাকে দেখানোর জন্য চিকিৎসকের কাছে সিরিয়াল দিয়ে মোটরসাইকেলে করে বাসায় ফিরছিলেন মেহেদী। রাত সাড়ে ১০টার দিকে খিলগাঁও ফ্লাইওভারে দুর্ঘটনায় তাঁর মৃত্যু হয়।
সবুজবাগ থানার উপপরিদর্শক (এসআই) আশরাফুল আলম গতকাল রাত দুইটার দিকে মেহেদীর লাশ উদ্ধার করে ঢাকা মেডিকেল কলেজ হাসপাতালে নিয়ে যান। প্রত্যক্ষদর্শীদের বরাত দিয়ে তিনি জানান, একটি ট্রাক পেছন থেকে মেহেদীর মোটরসাইকেলে ধাক্কা দেয়। তিনি ছিটকে রাস্তায় পড়ে গেলে তাঁর ওপর দিয়েই ট্রাকটি চলে যায়।
