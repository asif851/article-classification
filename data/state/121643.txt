
চুয়াডাঙ্গা সদর হাসপাতালের এক সেবিকাকে শারীরিকভাবে লাঞ্ছিত করার অভিযোগে বাবুল হোসেন (৩৫) নামের এক যুবককে ধরে পুলিশে সোপর্দ করা হয়েছে।এদিকে লাঞ্ছনার শিকার সেবিকা অশ্রুজা পারভীনের দায়ের করা মামলায় গতকাল বুধবার দুপুরেই বাবুল হোসেনকে আদালতের মাধ্যমে কারাগারে পাঠানো হয়েছে। বাবুলকে গ্রেপ্তারের পর হাসপাতালের সেবিকারা পূর্বঘোষিত লাগাতার কর্মবিরতি কর্মসূচি প্রত্যাহার করেছেন। আলমডাঙ্গা উপজেলার তিওরবিলা গ্রামের বাবুল হোসেন গত মঙ্গলবার সদর হাসপাতালে অশ্রুজা পারভীনকে চড় মারেন।গতকাল বুধবার বেলা ১১টার দিকে চুয়াডাঙ্গা পৌর মেয়র রিয়াজুল ইসলাম জোয়ার্দ্দার বাবুলকে সদর হাসপাতালে সেবিকাদের সামনে হাজির করার উদ্যোগ নেন। এ সময় যুবকটি দোষ স্বীকার করেন। পরে তাঁকে পুলিশে সোপর্দ করা হয়।
