
মহান শহীদ দিবস ও আন্তর্জাতিক মাতৃভাষা দিবস উপলক্ষে গতকাল বুধবার মানিকগঞ্জে দুজন ভাষাসংগ্রামীকে সংবর্ধনা দেওয়া হয়েছে। পাশাপাশি শিশুদের চিত্রাঙ্কন প্রতিযোগিতা অনুষ্ঠিত হয়।জেলা শহরের কালীবাড়ি এলাকায় সাংস্কৃতিক বিপ্লবী সংঘ (সাবিস) মিলনায়তনে বেসরকারি গবেষণামূলক সংস্থা বারসিক ও সাবিস যৌথভাবে এ সংবর্ধনা ও চিত্রাঙ্কন প্রতিযোগিতার আয়োজন করে। বেলা তিনটায় সাবিস মিলনায়তনে শিশুদের চিত্রাঙ্কন প্রতিযোগিতা শুরু হয়। প্রতিযোগিতায় ১০০ শিশু শিক্ষার্থী অংশ নেয়। এরপর বিকেল চারটার দিকে সংবর্ধনা ও চিত্রাঙ্কন প্রতিযোগিতার পুরস্কার বিতরণ অনুষ্ঠান শুরু হয়। সাবিসের সাধারণ সম্পাদক রিয়াজ উদ্দিন আহমেদের সভাপতিত্বে আলোচনা সভায় বক্তব্য দেন বাংলাদেশের কমিউনিস্ট পার্টির (সিপিবি) কেন্দ্রীয় নেতা আজহারুল ইসলাম, একাত্তরের ঘাতক-দালাল নির্মূল কমিটির জেলা সভাপতি দীপক কুমার ঘোষ প্রমুখ। আলোচনা শেষে ভাষাসংগ্রামী আবদুল হাকিম ও মিরান উদ্দিনকে সংবর্ধনা দেওয়া হয়।
 
