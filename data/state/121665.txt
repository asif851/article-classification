
সরকারের উদ্দেশে বিএনপির চেয়ারপারসন খালেদা জিয়া বলেছেন, সময় খুব কম, এ সরকার বেশিদিন টিকতে পারবে না। তাদের বিদায় নিতে হবে। বিদায়ের পর সব হিসাব-কিতাবও দিতে হবে।আজ শনিবার রাজধানীর ইঞ্জিনিয়ার্স ইনস্টিটিউশন মিলনায়তনে শ্রমিক দলের সপ্তম সম্মেলন ও কাউন্সিলের উদ্বোধনী অধিবেশনে খালেদা জিয়া এসব কথা বলেন।নির্দলীয় সরকারের অধীনে দ্রুত নির্বাচন দেওয়ার দাবি জানিয়ে খালেদা জিয়া বলেন, লজ্জা থাকলে এ সরকারের উচিত পদত্যাগ করে নির্দলীয় সরকারের অধীনে নির্বাচন দেওয়া।বিএনপির চেয়ারপারসন বলেন, ‘অবৈধ সরকার’ আবু বকর সিদ্দিককে ছেড়ে দিয়ে বুদ্ধিমত্তার পরিচয় দিয়েছে। না হলে এখান থেকেই সরকার পতনের আন্দোলন শুরু হতো। তিনি বলেন, আবু বকরকে দিনে-দুপুরে গুম করা হলো। যখন মানুষ সোচ্চার হলো, পৃথিবীর বিভিন্ন জায়গা থেকে প্রতিবাদ আসা শুরু হলো, তখন সরকার দেখল তাঁকে ছেড়ে দেওয়া না হলে পরিণতি হবে ভয়ংকর।সরকারের উদ্দেশে সাবেক এই প্রধানমন্ত্রী বলেন, ‘এখনো যাঁদের আটকে রেখেছেন, তাঁদের ছেড়ে দিন। গুম-খুনের হিসাব আমাদের কাছে আছে। প্রতিনিয়ত আপনারা মানবতাবিরোধী কাজ করছেন। এসবের জবাব দিতে হবে।’সরকারের উদ্দেশে খালেদা জিয়া বলেন, তাদের অস্ত্র আর বেশিদিন চলবে না। যখন জনগণ নামতে শুরু করবে তখন একদিন অস্ত্র সরকারের দিকেই ঘুরে যাবে। তিনি সরকারকে ‘গুম-খুন-হত্যা’ বন্ধ করে নিয়মতান্ত্রিক পথে আসা এবং আলাপ-আলোচনার মাধ্যমে স্বাভাবিক পরিবেশ সৃষ্টির আহ্বান জানান।ভবিষ্যতে ক্ষমতায় গেলে পানির সমস্যা সমাধানের আশ্বাস দেন খালেদা জিয়া।অনুষ্ঠানে সভাপতিত্ব করেন শ্রমিক দলের সভাপতি নজরুল ইসলাম খান। অন্যদের মধ্যে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, শ্রমিক দলের সাধারণ সম্পাদক জাফরুল হাসান, বিএনপির ভাইস চেয়ারম্যান আবদুল্লাহ আল নোমান প্রমুখ বক্তব্য দেন। আগামীকাল শ্রমিক দলের কাউন্সিল হবে।

