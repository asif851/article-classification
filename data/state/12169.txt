
বাংলাদেশি বংশোদ্ভূত নিখোঁজ ব্রিটিশ নাগরিককে খুঁজে দেওয়ার নামে ৫০ লাখ টাকা হাতিয়ে নেওয়ার অভিযোগে হাজি আলমকে গ্রেপ্তার করেছে র্যাব। গতকাল সোমবার ভোররাত চারটার দিকে দিয়াবাড়ী এলাকা থেকে তাঁকে গ্রেপ্তার করা হয় বলে র্যাব-৪-এর সূত্রে জানা গেছে।তবে গতকাল সোমবার পর্যন্ত নিখোঁজ ইয়াসীন মো. আবদুস সামাদ তালুকদারের কোনো সন্ধান পাওয়া যায়নি। গত ১৪ জুলাই বনানী রেলস্টেশনের সামনে থেকে ইয়াসীন নিখোঁজ হন। তাঁর স্বজনেরা জানান, ইয়াসীন নিখোঁজ হওয়ার পর র্যাবের দুজন কর্মকর্তা তাঁদের বনানী ডিওএইচএসের বাসায় এসে তল্লাশি চালান। এর কয়েক দিন পর আইনশৃঙ্খলা রক্ষাকারী বাহিনীর সোর্স পরিচয়ে কয়েক দফায় এক ব্যক্তি ইয়াসীনের মায়ের কাছ থেকে ৫০ লাখ টাকা হাতিয়ে নেন।ইয়াসীনের মা সুরাইয়া পারভীন গতকাল রাতে প্রথম আলোকে বলেন, হাজি আলমই তাঁর কাছ থেকে ৫০ লাখ টাকা নিয়ে গিয়েছিলেন। তিনি আরও বলেন, ইয়াসীন কোথায় কেমন আছেন তিনি এখনো জানেন না।র্যাব-৪ এক সংবাদ বিজ্ঞপ্তিতে জানায়, গত ৫ নভেম্বর প্রথম আলোয় প্রকাশিত ‘ক্রসফায়ারের ভয় দেখিয়ে ৫০ লাখ টাকা আদায়’ নামের একটি সংবাদ প্রকাশিত হওয়ার পর থেকেই তাঁরা কথিত ওই সোর্সকে ধরার চেষ্টা শুরু করে।এরই ধারাবাহিকতায় মেজর মো. খুরশীদ আলমের নেতৃত্বে একটি দল হাজি আলমকে দিয়াবাড়ী এলাকা থেকে গ্রেপ্তার করে। প্রাথমিক জিজ্ঞাসাবাদে হাজি আলম তাঁর আরও দুই সহযোগীর নাম বলেছেন। তাঁরা হলেন লাবু ও মজিবর। তিনি আরও জানিয়েছেন, ৫০ লাখ টাকার মধ্যে ২৬ লাখ টাকা তিনি নিজে রেখেছেন, বাকি ২৪ লাখ টাকা অপর দুজন ভাগ করে নিয়েছেন।
