
প্রধানমন্ত্রীর ছেলে সজীব ওয়াজেদ জয়কে অপহরণ ও হত্যার ষড়যন্ত্রে করা মামলায় প্রবীণ সাংবাদিক শফিক রেহমানকে দ্বিতীয় দফায় পাঁচ দিনের রিমান্ড মঞ্জুর করেছেন আদালত। 
মহানগর পুলিশের গোয়েন্দা শাখা (ডিবি) এ মামলায় সাত দিনের রিমান্ডের আবেদন করলে আজ শুক্রবার বিকেলে ঢাকার মহানগর হাকিম মাহমুদুল হাসানের শুনানি শেষে পাঁচ দিনের রিমান্ড মঞ্জুর করেন।
শফিক রেহমানের আইনজীবী সানাউল্লাহ মিয়া রিমান্ডের বিরোধিতা করে তাঁর জামিন আবেদন করেন। আদালত জামিন আবেদন নাকচ করেন।
এর আগে শফিক রেহমানকে বেলা দুইটার দিকে ঢাকা মুখ্য মহানগর হাকিম আদালতের হাজতখানায় নিয়ে আসে পুলিশ।
মামলার তদন্ত কর্মকর্তা ডিবির জ্যেষ্ঠ সহকারী পুলিশ কমিশনার হাসান আরাফাত আবার রিমান্ডে নেওয়ার আবেদনে উল্লেখ করেন, আসামি শফিক রেহমান সজীব ওয়াজেদ জয়কে অপহরণ ও হত্যা ষড়যন্ত্রের মামলায় গুরুত্বপূর্ণ তথ্য দিয়েছেন। তবে তিনি আংশিক তথ্য দিয়েছেন। রিমান্ডে নিয়ে আসামির বাড়ি থেকে গুরুত্বপূর্ণ তথ্যসংবলিত একটি ফাইল উদ্ধার করা হয়েছে। তিনি স্বীকার করেছেন, এ মামলায় এজাহারনামীয় আসামি মোহাম্মদ উল্লাহ মামুনের যুক্তরাষ্ট্রের বাসায় তিনিসহ কয়েকজন বিএনপি নেতা ও এফবিআইয়ের এজেন্ট রবার্টের সঙ্গে জয় অপহরণে ও হত্যা ষড়যন্ত্রে একাধিকবার বৈঠক করেছেন। আসামি স্বীকার করেছেন, যুক্তরাষ্ট্র থেকে ফিরে তিনি (শফিক রেহমান) বিএনপির কয়েকজন শীর্ষ পর্যায়ের নেতার সঙ্গেও বৈঠক করেন। হত্যা ও অপহরণ ষড়যন্ত্রে বাংলাদেশের কোন কোন নেতার সঙ্গে এই বৈঠক হয়েছে, তা জানা প্রয়োজন। এ জন্য রিমান্ডের আবেদন করা হয়েছে।
সজীব ওয়াজেদ জয়কে অপহরণ করে হত্যার ষড়যন্ত্রের অভিযোগে পুলিশ গত বছরের আগস্টে রমনা থানায় একটি সাধারণ ডায়েরি (জিডি) করে, যা পরে মামলায় রূপান্তরিত হয়। গত শনিবার ডিবি পুলিশ শফিক রেহমানকে আটক করে। পরে তাঁকে এ মামলায় গ্রেপ্তার দেখায় পল্টন থানার পুলিশ। ওই মামলায় তাঁকে পাঁচ দিনের রিমান্ডে নেওয়া হয়। গতকাল বৃহস্পতিবার তাঁর পাঁচ দিনের রিমান্ড শেষ হয়েছে।
আরও পড়ুন... 
শফিক রেহমানের বিরুদ্ধে সাত দিনের রিমান্ডের আবেদন শফিক রেহমানকে নিয়ে বাড়িতে তল্লাশি ডিবির শফিক রেহমানের গ্রেপ্তারের কারণ নিয়ে নানা মত গোপন নথি ছিল শফিক রেহমানের বাসায় : জয়
