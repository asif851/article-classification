
পূর্ব সুন্দরবনের হারবাড়িয়া পর্যটনকেন্দ্রে পর্যটকবাহী একটি লঞ্চে আগুন লাগার ঘটনা ঘটেছে বলে খবর পাওয়া গেছে। তবে কোনো হতাহতের ঘটনা ঘটেনি। আজ শুক্রবার সন্ধ্যা সাতটার দিকে এ ঘটনা ঘটে।
সংশ্লিষ্ট সূত্রে জানা গেছে, শুক্রবার সকালে সুন্দরবন হলিডে ট্যুরসের আয়োজনে ২৬ জন পর্যটক নিয়ে এমভি পেলিক্যান‍-১ নামের লঞ্চটি খুলনা থেকে সুন্দরবনের হারবাড়িয়া পর্যটনকেন্দ্রে যায়।
ওই লঞ্চের মালিক মো. বাবু জানান, যাত্রীদের নামিয়ে লঞ্চটি তীরে ভেড়ানো ছিল। সন্ধ্যা সাতটার দিকে হঠাৎ লঞ্চে অগ্নিকাণ্ডের সূত্রপাত হয়। এ সময় লঞ্চে কেউ না থাকায় কোনো হতাহতের ঘটনা ঘটেনি। ক্ষয়ক্ষতির পরিমাণও জানা যায়নি। অন্য একটি লঞ্চ পাঠিয়ে পর্যটকদের ফিরিয়ে আনা হচ্ছে বলেও জানান তিনি।
