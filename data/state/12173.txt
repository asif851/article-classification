
ব্যাংকক থেকে আসা এক ভারতীয় যাত্রীর কাছে থেকে দুই কেজি সোনা উদ্ধার করা হয়েছে। গতকাল মঙ্গলবার সন্ধ্যায় ঢাকার শাহজালাল আন্তর্জাতিক বিমানবন্দরে এ সোনা উদ্ধার হয়। 
ঢাকা কাস্টম হাউসের সহকারী কমিশনার সাইদুল ইসলাম আজ বুধবার প্রথম আলোকে বলেন, রিজেন্ট এয়ারওয়েজের ব্যাংকক-চট্টগ্রাম-ঢাকার উড়োজাহাজটি গতকাল সন্ধ্যা সাতটায় শাহজালালে এসে পৌঁছায়। উড়োজাহাজে ব্যাংকক থেকে আসা ভারতীয় যাত্রী কুলদীপ সিংয়ের কাছ থেকে দুই কেজি সোনা উদ্ধার করা হয়। কাস্টম হাউস সূত্র জানায়, গোপন তথ্যের ভিত্তিতে কাস্টম হাউসের একটি দল অভ্যন্তরীণ চ্যানেলে আসার পর ওই যাত্রীকে শনাক্ত করে। প্রাথমিক জিজ্ঞাসাবাদে তিনি সোনার বার থাকার কথা অস্বীকার করেন। পরে স্ক্যান করে এবং শরীর তল্লাশি করে তাঁর জুতা থেকে ৫০০ গ্রাম ওজনের ৪টি সোনার বার উদ্ধার করা হয়। আটক সোনার বাজারমূল্য প্রায় এক কোটি টাকা।
