
ময়মনসিংহের নান্দাইল উপজেলার রাজাবাড়িয়া গ্রামে পূর্বশত্রুতার জের ধরে দুই ভাইকে কুপিয়ে হত্যা করেছে প্রতিবেশীরা। আজ শুক্রবার ভোর পাঁচটার দিকে এ ঘটনা ঘটে।
নিহত দুই ভাই হলেন মৃত শরাফত আলীর ছেলে মো. তফাজ্জল হোসেন (৬৬) ও তাঁর ছোট ভাই মো. স্বপন মিয়া (৩৫)। তাঁরা দুজনই ঢাকায় রিকশা চালাতেন। পরিবারের সঙ্গে ঈদ করতে তাঁরা গ্রামের বাড়িতে গিয়েছিলেন।
নিহত তফাজ্জলের স্ত্রী সখিনা খাতুনের (৫৮) ভাষ্য, ফজরের নামাজ আদায়ের পর শোরগোল শুনে তিনি ঘর থেকে বাইরে বের হন। এ সময় দেখেন প্রতিবেশী আবুল খায়ের ও তাঁর ছেলেরা দেশীয় অস্ত্র নিয়ে বাড়ির সামনে তাঁর স্বামীর ওপর হামলা চালাচ্ছেন। একপর্যায়ে রক্তাক্ত অবস্থায় স্বামীকে তিনি মাটিতে লুটিয়ে পড়তে দেখেন। ভাইয়ের রক্তাক্ত দেহ দেখে স্বপন মিয়া সেখানে ছুটে গেলে তাঁকেও তাঁরা ধারালো অস্ত্র দিয়ে কুপিয়ে চলে যান। এতে ঘটনাস্থলে দুজন মারা যান।
নিহত ব্যক্তিদের ভাই আবদুস ছাত্তারের (৫৫) ভাষ্য, জমিতে সেচ দেওয়া নিয়ে গত রমজান মাসে প্রতিবেশী চাচাতো ভাই আবুল খায়েরের সঙ্গে তাঁদের বিরোধ হয়। এরপর থেকে তাঁরা প্রতিশোধ নিতে উঠেপড়ে লাগেন। আজ সুযোগ পেয়ে তাঁরা এই ঘটনা ঘটিয়েছেন।
নান্দাইল মডেল থানার ভারপ্রাপ্ত কর্মকর্তা (ওসি) মো. সাইফুল ইসলাম ফরাজী বলেন, লাশ কিশোরগঞ্জ আধুনিক সদর হাসপাতাল মর্গে পাঠানো হয়েছে। ঘটনার পর আবুল খায়েরের বাড়িতে গিয়ে প্রতিটি ঘর তালাবদ্ধ পাওয়া যায়। তাঁরা সবাই পলাতক। তাঁদের গ্রেপ্তারের চেষ্টা ও মামলার প্রস্তুতি চলছে।
