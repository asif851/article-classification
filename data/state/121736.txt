
২০১৫-১৬ শিক্ষাবর্ষ থেকে ঢাকা বিশ্ববিদ্যালয়ে ভর্তি হওয়ার জন্য একবারই পরীক্ষা দেওয়া যাবে। বিশ্ববিদ্যালয়ে দ্বিতীয় দফায় ভর্তি পরীক্ষায় অংশ নেওয়ার সুযোগ বাতিল করেছে প্রশাসন। একই সঙ্গে ইংরেজি বিভাগে ভর্তি হওয়ার শর্ত শিথিল করা হয়েছে।
আজ মঙ্গলবার সকালে বিশ্ববিদ্যালয়ের ভর্তি কমিটির সাধারণ সভায় এসব সিদ্ধান্ত নেওয়া হয়।
সভার পর বিশ্ববিদ্যালয়ের উপাচার্য আ আ ম স আরেফিন সিদ্দিক প্রথম আলোকে জানান, ২০১৫-১৬ শিক্ষাবর্ষ থেকে ঢাকা বিশ্ববিদ্যালয়ে দ্বিতীয় দফায় ভর্তিপরীক্ষায় অংশ নেওয়া যাবে না। কেবলমাত্র ওই বছর উচ্চ মাধ্যমিক পরীক্ষায় উত্তীর্ণ শিক্ষার্থীরাই ভর্তি পরীক্ষায় অংশ নিতে পারবেন। পুরোনো শিক্ষার্থীরা পারবেন না।
ভর্তিচ্ছু সব শিক্ষার্থীকে সমান সুযোগ দিতে এই পরিবর্তন আনা হয়েছে বলে জানিয়েছেন উপচার্য। তিনি বলেন, প্রতি বছর দ্বিতীয় দফায় ভর্তির চক্রে ঢাকা বিশ্ববিদ্যালয়ে গড়ে ২০০ আসন ফাঁকা থাকে। সবাইকে সমান সুবিধা দেওয়া এবং আসন যাতে অপচয় নাহয় সেজন্য এই সিদ্ধান্ত নেওয়া হয়েছে।
সভায় ইংরেজি বিভাগে ভর্তির শর্ত শিথিল করার সিদ্ধান্ত নেওয়া হয়েছে। আগে ইংরেজি বিভাগে ভর্তির জন্য শিক্ষার্থীদের সাধারণ ইংরেজিতে ২০ নম্বর পেতে হত। নতুন সিদ্ধান্ত অনুসারে ইংরেজি বিভাগে ভর্তির জন্য শিক্ষার্থীদের ১৮ নম্বর পেতে হবে। এ ছাড়া ঐচ্ছিক ইংরেজিতে পাস নম্বর ১৫ এর পরিবর্তে ৮ করা হয়েছে।ইংরেজি বিভাগে ভর্তির ক্ষেত্রে ‘খ’ ইউনিট থেকে আসন বরাদ্দ ছিল ১২৫টি। ওই ইউনিটে মোট আসন সংখ্যা ১৫০। তবে ১২৫ আসন পূরণ নাহলে ‘ঘ’ ইউনিট থেকে বাকি আসন পূরণ করার সিদ্ধান্ত নেওয়া হয়েছে।
ঢাকা বিশ্ববিদ্যালয়ের কলা অনুষদের অধীন ‘খ’ ইউনিটের ভর্তি পরীক্ষায় এ বছর ইংরেজিতে ভর্তি হওয়ার যোগ্যতা অর্জন করেন মাত্র দুজন। এরপরে ইংরেজিতে ভর্তির শর্ত শিথিল করা হলো।
আরও জানতে পড়ুন:
ইংরেজিতে ভর্তির যোগ্য মাত্র দুজন
