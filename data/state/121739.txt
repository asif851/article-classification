
বিএনপি তথাকথিত কর্মসূচির নামে ৫ জানুয়ারি নাশকতা ও সন্ত্রাসী কর্মকাণ্ড করলে জনগণ দলটিকে সমুচিত জবাব দেবে বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। খালেদা জিয়ার নেতৃত্বে বিএনপির কোনো ভবিষ্যৎ নেই বলেও মন্তব্য করেন তিনি।
আজ শনিবার সন্ধ্যায় রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে বঙ্গবন্ধু ডিপ্লোমা প্রকৌশল পরিষদের প্যানেল পরিচিতি অনুষ্ঠানে হানিফ বক্তব্য দেন। মাহবুব উল আলম হানিফ বলেন, ‘গত ৫ জানুয়ারি বিএনপি ভেবেছিল ষড়যন্ত্র, নৈরাজ্য করে ক্ষমতায় আসবে। এবার ওই রকম স্বপ্ন হয়তো তাদের নেই। কারণ ইতিমধ্যে সেই স্বপ্ন পূরণের ক্ষমতা তারা হারিয়ে ফেলেছে। তবু তারা ভাবছেন ৫ জানুয়ারি কোনো একটা কর্মসূচির নাম করে সন্ত্রাসী কর্মকাণ্ড করে দেশে অস্থিতিশীল পরিস্থিতি সৃষ্টি করা যায় কি না।’
বিএনপির চেয়ারপারসন খালেদা জিয়াকে উদ্দেশ করে হানিফ বলেন, ‘তথাকথিত কর্মসূচির নামে আপনি যদি আবার ৫ জানুয়ারি নাশকতা ও সন্ত্রাসী কর্মকাণ্ড করার স্বপ্ন দেখেন, তাহলে বাংলার জনগণ আগে যেভাবে আপনার স্বপ্নকে গুঁড়িয়ে দিয়েছে, ভবিষ্যতেও আপনাকে সেভাবে সমুচিত শিক্ষা দিয়ে দেবে। কোনো ষড়যন্ত্র বাস্তবায়নের সুযোগ বাংলার জনগণ আপনাকে দেবে না। এটা মাথায় রেখে কর্মসূচি দেবেন।’ পৌরসভা নির্বাচনের মাধ্যমে বিএনপির অবস্থান পরিষ্কার হয়ে গেছে দাবি করে হানিফ বলেন, ‘আগামীতে যত ভোট আসবে—খালেদা জিয়া আপনার পরাজয় হতেই থাকবে। আপনার ক্ষমতায় যাওয়ার স্বপ্ন এই বাংলাদেশের মানুষ আর কখনো পূরণ করবে না।’ ‘খালেদা জিয়ার ভুল ও ব্যর্থ রাজনীতির কারণে বিএনপি ক্ষতিগ্রস্ত হচ্ছে’ উল্লেখ করে মাহবুব উল আলম হানিফ বলেন, ‘আজকে বিএনপির শীর্ষ পর্যায়ের নেতারা বলে আসছেন খালেদা জিয়াকে দিয়ে আর রাজনীতি সম্ভব নয়। আপনার দলের মধ্য থেকেই আপনার পদত্যাগের দাবি উঠে এসেছে। আপনি নির্বাচন কমিশন ও সরকারের পদত্যাগের দাবি করার দরকার নেই। আপনার দলের নেতা কর্মীরা আপনার পদত্যাগ চায়। আপনি দল থেকে পদত্যাগ করে আপনার দলকে রক্ষা করার চেষ্টা করেন। তাহলে হয়তো বিএনপি ভবিষ্যতের স্বপ্ন দেখতে পারে। আপনার নেতৃত্বে বিএনপির ভবিষ্যৎ আর নেই।’ বক্তব্যের একপর্যায়ে আওয়ামী লীগের এই নেতা ইনস্টিটিউশন অব ডিপ্লোমা ইঞ্জিনিয়ার্স, বাংলাদেশ (আইডিইবি) এর নির্বাচন উপলক্ষে বঙ্গবন্ধু ডিপ্লোমা প্রকৌশলী পরিষদ বিভক্ত প্যানেল দেওয়ায় ক্ষোভ প্রকাশন করেন।
