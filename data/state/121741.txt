
মানবতার বিরুদ্ধে অপরাধের দায়ে বাংলাদেশের একজন সাংসদ ও প্রধান বিরোধী দলের স্থায়ী কমিটির সদস্য সালাউদ্দিন কাদের চৌধুরীর মৃত্যুদণ্ডের আদেশের সমালোচনা করেছে আন্তর্জাতিক মানবাধিকার সংগঠন অ্যামনেস্টি ইন্টারন্যাশনাল। অ্যামনেস্টি বলেছে, এভাবে মৃত্যুদণ্ড দিয়ে কখনো ন্যায়বিচার প্রতিষ্ঠা করা সম্ভব নয়।গতকাল মঙ্গলবার অ্যামনেস্টি ইন্টারন্যাশনালের বাংলাদেশবিষয়ক গবেষক আব্বাস ফয়েজ বলেন, বাংলাদেশের স্বাধীনতাযুদ্ধের সময় অনেক ব্যক্তি নির্মম ও লোমহর্ষক ঘটনার শিকার হয়েছেন। সেই থেকে তাঁদের পরিবারের সদস্যরা ন্যায়বিচার পাওয়ার প্রত্যাশায় দিন গুনছিলেন। তাই বলে মৃত্যুদণ্ড কোনো সমাধান হতে পারে না।আব্বাস ফয়েজ বলেন, সালাউদ্দিন কাদের চৌধুরীসহ অন্য যাঁদের মৃত্যুদণ্ড দেওয়া হয়েছে, সেই রায় থেকে বাংলাদেশকে অবশ্যই সরে আসতে হবে। তিনি বলেন, মৃত্যুদণ্ড হলো নির্মমতা ও অমানবিক সাজার চূড়ান্ত রূপ। এর মাধ্যমে কোনো দিনই ন্যায়বিচার প্রতিষ্ঠা করা যায় না। একাত্তর সালে গণহত্যা ও মানবতার বিরুদ্ধে অপরাধ করার দায়ে ছয়বার নির্বাচিত এই সাংসদ সালাউদ্দিন কাদের চৌধুরীকে ফাঁসিতে ঝুলিয়ে মৃত্যুদণ্ডের আদেশ দিয়েছেন আন্তর্জাতিক অপরাধ ট্রাইব্যুনাল-১। তাঁর পরিবার বলেছে, এই রায়ের বিরুদ্ধে তিনি আপিল করবেন।
