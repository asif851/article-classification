
গতকাল দুপুর ১২টা। একপশলা বৃষ্টি। মুষলধারে এই বৃষ্টি হয়েছিল মাত্র আধঘণ্টা। আর এতেই হজরত শাহজালাল আন্তর্জাতিক বিমানবন্দরের সামনের সড়ক রূপ নেয় জলাশয়ে। জমে যায় হাঁটুপানি। গোলচত্বর থেকে বিমানবন্দরের টার্মিনালের দিকে যেন ছোট একটি খাল চলে এসেছে একেবেঁকে। অথচ বর্তমানে দেশের সর্ববৃহৎ এই বিমানবন্দর থেকে আন্তর্জাতিক ও অভ্যন্তরীণ মিলিয়ে প্রতিদিন ১০০টি ফ্লাইট পরিচালিত হয়। প্রতিদিন প্রায় ১৩ হাজার যাত্রী আসা-যাওয়া করে। তাদের সঙ্গে ৩-৪ হাজার দর্শনার্থীও আসে। এ ছাড়াও বিমানবন্দর-সংশ্লিষ্ট বিভিন্ন সরকারি-বেসরকারি প্রতিষ্ঠানের কয়েক হাজার কর্মকর্তা-কর্মচারী চলাচল করায় দিনের ২৪ ঘণ্টাই ব্যস্ত থাকে এই স্থানটি। গতকালের আধঘণ্টার বৃষ্টির পর সরেজমিনে দেখা গেছে, ঢাকা কাস্টম হাউসের সামনের সড়ক থেকে বিমানবন্দরের গোলচত্বর পর্যন্ত দীর্ঘ সড়কটির বেশ কিছু স্থান প্রায় হাঁটুসমান পানিতে ডুবে আছে। বাধ্য হয়ে সে সময় অনেক বিমানযাত্রী থেকে পথচারী সবাইকে পানি পেরিয়ে চলাফেরা করতে হচ্ছিল।সংযুক্ত আরব আমিরাত থেকে আসা আবুল কালাম নামের এক যাত্রী বলেন, ‘দুবাইও দেখলাম। এখন ঢাকাও দেখছি। নদীমাতৃক বাংলাদেশ নয়, খালমাতৃক দেশের পরিচয় জানতে শাহজালাল বিমানবন্দরই যথেষ্ট।’ পানি জমে থাকায় ব্যক্তিগত গাড়ির ভেতরে থাকা যাত্রীদেরও স্বস্তি মেলেনি। দীর্ঘ যানজট ছড়িয়ে পড়ে বিমানবন্দরের মসজিদের সামনের সড়ক পর্যন্ত। পানিতে আটকে থাকায় বেশ কয়েকটি সিএনজিচালিত অটোরিকশা ও ব্যক্তিগত গাড়ির ইঞ্জিন বন্ধ হয়ে যায়। এর ফলে যানজট দীর্ঘ থেকে দীর্ঘতর হতে থাকে। বিমানবন্দরের প্রবেশমুখে নিরাপত্তায় দায়িত্বরত আর্মড পুলিশ ব্যাটালিয়নের এক কর্মকর্তা বলেন, পানি নিষ্কাশনব্যবস্থা বলতে কিছুই নেই এখানে। তাই অল্প বৃষ্টিতেই নাকাল হতে হয়। একটি গাড়ি নষ্ট হলে অবস্থা আরও বেগতিক হয়। রেকার আনা যায় না। নালার মুখগুলো মাটি ও বালিতে আটকে থাকে। সিভিল এভিয়েশন (বেসামরিক বিমান চলাচল কর্তৃপক্ষ) থেকে এগুলো নিয়মিত পরিষ্কার করা হয় না। পানি নিষ্কাশনের ব্যবস্থা সম্পর্কে জানতে শাহজালাল আন্তর্জাতিক বিমানবন্দরের পরিচালক গ্রুপ ক্যাপ্টেন জাকির হাসানের সঙ্গে ফোনে যোগাযোগ করে তাঁকে পাওয়া যায়নি। তবে সিভিল এভিয়েশনের জনসংযোগ কর্মকর্তা রেজাউল করিম প্রথম আলোকে বলেন, পানি নিষ্কাশনের কাজ চলছে। আগামী মৌসুম থেকে এই এলাকায় আর পানি জমবে না।
