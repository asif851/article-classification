
বিকল্পধারা বাংলাদেশের সভাপতি ও সাবেক রাষ্ট্রপতি এ কিউ এম বদরুদ্দোজা চৌধুরী বলেছেন, ‘দেশে সিভিল ওয়ার লাগুক, আমরা তা চাই না। কিন্তু তা যদি হয়, তাহলে এর জন্য বর্তমান সরকারই দায়ী হবে।’মুসলিম লীগের ১০৮তম প্রতিষ্ঠাবার্ষিকী উপলক্ষে গতকাল মঙ্গলবার জাতীয় প্রেসক্লাবে আয়োজিত আলোচনা সভায় বি. চৌধুরী এসব কথা বলেন। তিনি প্রধানমন্ত্রীকে উদ্দেশ করে বলেন, ‘জেনে রাখুন, কোনো সরকারই শেষ সরকার নয়। এখনো সময় আছে, ব্যবস্থা নিন, না হলে জনগণ ফুঁসে উঠবে। তখন শেষরক্ষা হবে না।’বি. চৌধুরী ৫ জানুয়ারির নির্বাচনের মাধ্যমে গঠিত সংসদকে ‘অগণতান্ত্রিক’ ও ‘অসংবিধানসম্মত’ বলে মন্তব্য করেন। তিনি বলেন, এরাই আবার প্রেসিডেন্ট নির্বাচিত করেছে এবং একটি তথাকথিত বিরোধী দলও করেছে। এই বিরোধী দল ১ জানুয়ারি ঢাকায় সমাবেশ করবে। এর খরচের ২ থেকে ৫ কোটি টাকা জোগান দেবে সরকার। এ টাকা কার, নিশ্চয়ই জনগণের। অথচ এই অবৈধ বিরোধী দলের লালনপালন করছে এই সরকার।রাষ্ট্রপতি বলেন, বিরোধী দলকে সভা-সমাবেশ করতে দেওয়া হয় না। এর নাম গণতন্ত্র? এরাই একসময় বাকশাল করে সব দল নিষিদ্ধ করেছিল। অবস্থা দেখে মনে হচ্ছে, এরা ভবিষ্যতেও কাগজে-কলমে বাকশাল করতে পারে।মুসলিম লীগের সভাপতি নুরুল হক মজুমদারের সভাপতিত্বে আলোচনা সভায় আরও বক্তব্য দেন বিএনপির চেয়ারপারসনের উপদেষ্টা হায়দার আলী, ইসলামিক পার্টির চেয়ারম্যান আবদুল মোবিন প্রমুখ।
