
নড়াইল সদর উপজেলা পরিষদ নির্বাচনে গতকাল রোববার কেন্দ্র থেকে এজেন্টদের বের করে দেওয়া, জাল ভোট প্রদান, সংঘর্ষ ও জেল-জরিমানার ঘটনা ঘটেছে।বেলা একটায় শহরের রূপগঞ্জ বালিকা বিদ্যালয় কেন্দ্রে নড়াইল পৌরসভার দক্ষিণ নড়াইল গ্রামের প্রতীক বিশ্বাস (২৮) জাল ভোট দেওয়ার চেষ্টা করলে আইনশৃঙ্খলা রক্ষাকারী বাহিনীর সদস্যরা তাঁকে আটক করে।এ সময় তাঁর কাছ থেকে সিল মারা ৪৯টি ব্যালট পেপার উদ্ধার করা হয়। এ ঘটনায় ভ্রাম্যমাণ আদালতের বিচারক জ্যেষ্ঠ বিচারিক হাকিম মো. আরিফুজ্জামান প্রতীক বিশ্বাসকে দুই বছরের কারাদণ্ড ও ১০ হাজার টাকা জরিমানা করেন। বাহিরগ্রাম মাধ্যমিক বিদ্যালয় কেন্দ্রের প্রিসাইডিং কর্মকর্তা মহিতোষ কর্মকার বলেন, সকাল সাড়ে নয়টার দিকে কেন্দ্রের সামনে আওয়ামী লীগ-বিএনপির সমর্থকদের মধ্যে সংঘর্ষ বাধে। আইনশৃঙ্খলা রক্ষাকারী বাহিনী পরিস্থিতি নিয়ন্ত্রণে আনে।
