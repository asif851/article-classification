
রাখাইন রাজ্য থেকে পালিয়ে আসা রোহিঙ্গাদের মিয়ানমারকে অবশ্যই ফেরত নিতে হবে। আর এটাই এ সমস্যার একমাত্র সমাধান। আজ রোববার সন্ধ্যায় গণভবনে প্রধানমন্ত্রী শেখ হাসিনার সঙ্গে বৈঠকে এসব কথা বলেন ঢাকা সফররত ভারতের পররাষ্ট্রমন্ত্রী সুষমা স্বরাজ। বৈঠকের পর প্রধানমন্ত্রীর প্রেসসচিব ইহসানুল করিম সাংবাদিকদের কাছে ব্রিফ করেন। খবর ইউএনবির।
ভারতের পররাষ্ট্রমন্ত্রীকে উদ্ধৃত করে ইহসানুল করিম সাংবাদিকদের বলেন, ‘মিয়ানমারকে অবশ্যই তাদের নাগরিকদের ফেরত নিতে হবে। কত দিন ধরে বাংলাদেশে এ ভার বহন করে চলবে। রোহিঙ্গা সংকটের একটি স্থায়ী সমাধান হতে হবে।’
রাখাইনে সব ধরনের সন্ত্রাসী কর্মকাণ্ড সম্পর্কে সুষমা স্বরাজ বলেন, সন্ত্রাস দমন অভিযানে মিয়ানমার দেশটির নিরীহ মানুষকে শাস্তি দিতে পারে না। তিনি বললেন, ‘কেন নির্দোষ মানুষ এদের শিকার হবে?’
মিয়ানমারের থেকে জোরপূর্বক বাস্তুচ্যুত রোহিঙ্গাদের প্রতি মানবিক দৃষ্টিভঙ্গি প্রদর্শন ও রোহিঙ্গাদের প্রতি বাংলাদেশের অবস্থানের কারণে প্রধানমন্ত্রী শেখ হাসিনার প্রশংসা করেন ভারতে পররাষ্ট্রমন্ত্রী সুষমা স্বরাজ।
বৈঠকে শেখ হাসিনার সঙ্গে ছিলেন পররাষ্ট্রমন্ত্রী এ এইচ মাহমুদ আলী, প্রধানমন্ত্রীর পররাষ্ট্রবিষয়ক উপদেষ্টা গওহর রিজভী, ভারতে বাংলাদেশের রাষ্ট্রদূত সৈয়দ মোয়াজ্জেম আলী, প্রধানমন্ত্রীর মুখ্য সচিব কামাল আবদুল নাসের চৌধুরী।
ভারতের পররাষ্ট্রমন্ত্রীর সঙ্গে ছিলেন সে দেশের পররাষ্ট্রসচিব জয়শঙ্কর এবং ঢাকায় দেশটির রাষ্ট্রদূত হর্ষ বর্ধন শ্রিংলা।
