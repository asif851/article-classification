
৩৫তম বিসিএস পরীক্ষায় অংশ নিতে ২ লাখ ৪৪ হাজার ১০৭ জন প্রার্থী আবেদন করেছেন। অতীতে কোনো বিসিএসে এত বেশি সংখ্যক প্রার্থী আবেদন করেননি। সে হিসাবে এবার বিসিএসে রেকর্ড সংখ্যক প্রার্থী আবেদন করেছেন।
১ হাজার ৮০৩টি শূন্যপদে নিয়োগ দিতে গত ২৩ সেপ্টেম্বর ৩৫তম বিসিএসের বিজ্ঞপ্তি প্রকাশ করে সরকারি কর্মকমিশন (পিএসসি)। আবেদনের শেষ তারিখ ছিল ৩০ অক্টোবর।
পিএসসির পরীক্ষা নিয়ন্ত্রক আ ই ম নেছারউদ্দিন জানিয়েছেন, এবার ২ লাখ ৪৪ হাজার ১০৭ জন প্রার্থী আবেদন করেছেন। অতীতে কোনো বিসিএসে এত আবেদন পড়েনি।পিএসসির বার্ষিক প্রতিবেদন ঘেঁটে দেখা গেছে, ৩৪তম বিসিএসে আবেদন করেছিলেন ২ লাখ ২১ হাজার ৫৭৫ জন প্রার্থী। ৩৩তম বিসিএসে আবেদন করেছিলেন ১ লাখ ৯৩ হাজার ৫৯ জন। ৩২তম বিশেষ বিসিএসে আবেদন করেছিলেন ২৬ হাজার ৪৪৯ জন। ৩১তম বিসিএসে আবেদন করেছিলেন ১ লাখ ৬৪ হাজার ১৬৭ জন।
৩৫তম বিসিএসে আবেদনকারীদের মধ্যে ঢাকা কেন্দ্রে ১ লাখ ৫৫ হাজার ২৪৪ জন আবেদন করেছেন। এ ছাড়া রাজশাহীতে ২১ হাজার ৮৭৩, চট্টগ্রামে ২০ হাজার ৪৬৯, খুলনায় ১৪ হাজার ৭৮, বরিশালে পাঁচ হাজার ৭২৯, সিলেটে নয় হাজার ৮৫৮ এবং রংপুরে ১৬ হাজার ৮৫৬ জন প্রার্থী আবেদন করেছেন।
৩৫তম বিসিএস থেকেই প্রথম প্রিলিমিনারি পরীক্ষা হবে ২০০ নম্বরে। পরীক্ষার সময় দুই ঘণ্টা। ২০০ নম্বরের মধ্যে বাংলা ভাষা ও সাহিত্যে ৩৫, ইংরেজি ভাষা ও সাহিত্যে ৩৫, বাংলাদেশ বিষয়াবলিতে ৩০, আন্তর্জাতিক বিষয়াবলিতে ২০, ভূগোল, পরিবেশ ও দুর্যোগ ব্যবস্থাপনায় ১০, সাধারণ বিজ্ঞানে ১৫, কম্পিউটার ও তথ্যপ্রযুক্তিতে ১৫, গাণিতিক যুক্তিতে ১৫, মানসিক দক্ষতায় ১৫ এবং নৈতিকতা, মূল্যবোধ ও সুশাসনে ১০ নম্বর থাকবে।
