
বকেয়া মজুরির দাবিতে শ্রমিকদের ধর্মঘটের কারণে বন্ধ থাকা খুলনাঞ্চলের রাষ্ট্রায়ত্ত ছয়টি জুট মিল চালু হবে কাল বৃহস্পতিবার থেকে। মিল চালুর পর রোববার থেকে শ্রমিকদের বকেয়া মজুরি পরিশোধ করা হবে। আজ বুধবার সন্ধ্যায় খুলনা যুগ্ম শ্রম অধিদপ্তরের কার্যালয়ে পাটকলশ্রমিকদের এক বৈঠক শেষে ওই সিদ্ধান্ত হয়।
বাংলাদেশ রাষ্ট্রায়ত্ত পাটকল সিবিএ-নন সিবিএ পরিষদের যুগ্ম আহ্বায়ক মো. খলিলুর রহমান বৈঠক শেষে সন্ধ্যা সোয়া সাতটার দিকে মুঠোফোনে প্রথম আলোকে বলেন, সকাল ১০টার দিকে বন্ধ থাকা রাষ্ট্রায়ত্ত মিলগুলো চালু হবে। এরপর মিলে আসা টাকার আনুপাতিক হারে বকেয়া মজুরি পরিশোধ করা হবে। পাশাপাশি শ্রমিকদের ২০ শতাংশ এরিয়া বিলও পরিশোধের সিদ্ধান্ত হয়েছে।
বাংলাদেশ পাটকল করপোরেশনের (বিজেএমসি) মহাব্যবস্থাপক ও খুলনাঞ্চলের সমন্বয়ক গাজী শাহাদাৎ হোসেন বলেন, শ্রমিকনেতাদের সঙ্গে বৈঠক শেষে বৃহস্পতিবার সকাল ১০টা থেকে মিল চালু হওয়ার সিদ্ধান্ত হয়েছে। রোববার থেকে মিলের সামর্থ্য অনুযায়ী বকেয়া মজুরি পরিশোধ করা হবে।
বুধবার ওই বৈঠক শুরু হয় বিকেল চারটায়। দীর্ঘ সোয়া তিন ঘণ্টা বৈঠক শেষে ওই সিদ্ধান্তে আসে সবাই। বৈঠকে উপস্থিত ছিলেন খুলনা-৩ আসনের সংসদ সদস্য মন্নুজান সুফিয়ান, খুলনা শ্রম অধিদপ্তরের পরিচালক মিজানুর রহমান, বিজেএমসির খুলনার সমন্বয়ক গাজী শাহাদাৎ হোসেন, বন্ধ থাকা সব মিলের প্রকল্প প্রধান ও সিবিএ নেতারা। বকেয়া মজুরির দাবিতে গত ২৮ ডিসেম্বর থেকে ধর্মঘট পালন শুরু করে খুলনাঞ্চলের রাষ্ট্রায়ত্ত নয়টি পাটকলের মধ্যে আটটি পাটকলের শ্রমিকেরা। গত বৃহস্পতিবার আংশিক বকেয়া মজুরি পরিশোধের পর খালিশপুর এলাকার দৌলতপুর ও খালিশপুর জুট মিল চালু হয়।
