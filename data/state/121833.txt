
ঢাকা-টাঙ্গাইল মহাসড়কে তীব্র যানজটের কারণে যাত্রীদের সীমাহীন দুর্ভোগ পোহাতে হয়েছে। গতকাল শুক্রবার রাত ১২টার পর থেকে শুরু হওয়া এ যানজট আজ শনিবার সকাল পর্যন্ত ছিল। সকাল ১০টার দিকে মহাসড়কে গিয়ে মির্জাপুরের কুর্ণী থেকে গাজীপুরের চন্দ্রা পর্যন্ত প্রায় ২০ কিলোমিটার এলাকায় থেমে থেমে যানজটের খবর পাওয়া গেছে।
পুলিশ ও ভুক্তভোগী ব্যক্তিরা জানান, গতকাল সন্ধ্যার পর থেকে যানবাহনের চাপ বাড়তে থাকে। এরই মধ্যে সন্ধ্যা সাতটার পর মুষলধারে বৃষ্টি হয়। এতে যানবাহনের গতি কমে যায়। রাত বাড়ার সঙ্গে সঙ্গে যাত্রীবাহী বাস ছাড়াও পণ্যবোঝাই ট্রাক ও কাভার্ড ভ্যানও বাড়তে থাকে। একপর্যায়ে মহাসড়কে যানবাহনের গতি কমে সৃষ্ট যানজট গাজীপুরের চন্দ্রা থেকে টাঙ্গাইলের এলেঙ্গা পর্যন্ত বিস্তৃত হয়। আজ বেলা বাড়ার সঙ্গে সঙ্গে যানজট কিছুটা কমতে থাকে।
যানজটে ভুক্তভোগী ঢাকাগামী মাশফী পরিবহনের সুপারভাইজার মিলন হোসেন জানান, যানজটের কারণে মহাসড়কের জামুর্কী থেকে মির্জাপুর পৌঁছাতে তাঁর দেড় ঘণ্টা সময় লেগেছে। এই সড়কটুকু আসতে মাত্র ১০ মিনিট লাগার কথা।
মির্জাপুরের গোড়াই হাইওয়ে থানার উপপরিদর্শক (এসআই) মোতালেব হোসেন জানান, মাসের প্রথম সপ্তাহে বেতন-ভাতা পেয়ে ঢাকাসহ আশপাশের কারখানায় কর্মরত উত্তরাঞ্চলের শ্রমিকেরা বাড়ি যান। এ কারণে গত বৃহস্পতিবার সন্ধ্যার পর থেকে যানবাহন বেড়ে গভীর রাতে যানবাহন চলাচলে কিছুটা বিঘ্ন ঘটে। তবে গতকাল দিনভর রাস্তা ফাঁকা ছিল। রাতে বৃষ্টির পাশাপাশি যানবাহন বেড়ে যাওয়াতে আবারও যানজটের সৃষ্টি হয়। আজ সকাল থেকে যানবাহন চলাচল স্বাভাবিক হতে শুরু করেছে।
