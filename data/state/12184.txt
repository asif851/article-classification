

রাজশাহী বিশ্ববিদ্যালয়ের ইংরেজির অধ্যাপক এ এফ এম রেজাউল করিম সিদ্দিকী হত্যার প্রতিবাদে আজ সোমবার তৃতীয় দিনের মতো শিক্ষাপ্রতিষ্ঠানটিতে নানা প্রতিবাদ কর্মসূচি পালিত হচ্ছে।আজও বিশ্ববিদ্যালয়ের শিক্ষক-শিক্ষার্থীরা ক্লাস-পরীক্ষা বর্জন করে প্রতিবাদ কর্মসূচিতে শামিল হয়েছেন। এতে বিশ্ববিদ্যালয়ের কোনো বিভাগে ক্লাস-পরীক্ষা হচ্ছে না।সকাল সাড়ে ১০টার দিকে বিশ্ববিদ্যালয়ের সিনেট ভবনের সামনে মানববন্ধন করে শিক্ষক সমিতি।মৌন মিছিল নিয়ে শিক্ষক সমিতির মানববন্ধনে এসে যোগ দেন ইংরেজি বিভাগের শিক্ষক-শিক্ষার্থীরা। অন্য বিভাগের শিক্ষার্থীরাও এতে অংশ নেন।মানববন্ধন শেষে ইংরেজি বিভাগের শোকসভা শুরু হয়।
সকাল ১০টার দিকে বিশ্ববিদ্যালয়ের কেন্দ্রীয় গ্রন্থাগারের সামনে মানববন্ধন করেন সাধারণ শিক্ষার্থীরা। মানববন্ধনের আগে তাঁরা ক্যাম্পাসে মৌন মিছিল করেন।
বিশ্ববিদ্যালয়ের বিভিন্ন বিভাগের শ্রেণিকক্ষ ঘুরে দেখা যায়, সেখানে শিক্ষার্থী নেই। শ্রেণিকক্ষগুলো ফাঁকা।
গত শনিবার সকালে নগরীর শালবাগান এলাকায় নিজ বাসার কাছে অধ্যাপক রেজাউল করিমকে কুপিয়ে হত্যা করে সন্ত্রাসীরা।
হত্যাকাণ্ডের দুই দিন পেরিয়ে গেলেও ঘটনার রহস্য উদ্‌ঘাটন করতে পারেনি পুলিশ।
হত্যাকাণ্ডের ধরন দেখে পুলিশ বলছে, ধর্মীয় উগ্রপন্থীদের হাতে অধ্যাপক রেজাউল করিম খুন হয়েছেন। এ ছাড়া ঘটনার কোনো প্রত্যক্ষদর্শীও পাওয়া যায়নি।
কথিত আইএস এই হত্যার দায় স্বীকার করেছে।
ঘটনার সঙ্গে জড়িত সন্দেহে পুলিশ শনিবার রাতে শহরের ছোট বনগ্রাম এলাকা থেকে হাফিজুর রহমান নামে রাজশাহী বিশ্ববিদ্যালয়ের লোকপ্রশাসন বিভাগের দ্বিতীয় বর্ষের এক শিক্ষার্থীকে আটক করেছে। হাফিজুর মহানগরের ১৯ নম্বর ওয়ার্ড ছাত্রশিবিরের সাধারণ সম্পাদক বলে জানিয়েছে পুলিশ।
