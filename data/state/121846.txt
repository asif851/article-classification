
সিলেটের দক্ষিণ সুরমা উপজেলায় নেশার টাকা না পেয়ে এলি বেগম (১৯) নামের এক গৃহবধূর শরীরে কেরোসিন ঢেলে তাঁর স্বামী আগুন ধরিয়ে দিয়েছেন বলে অভিযোগ পাওয়া গেছে।
উপজেলার মোগলাবাজারের রাখাইন গ্রামে গত শুক্রবার রাতে এ ঘটনা ঘটে। এলি বেগমকে সিলেট ওসমানী মেডিকেল কলেজ হাসপাতালে ভর্তি করা হয়েছে। এ ঘটনায় ওই গৃহবধূর মা হোসনা বেগম গতকাল রোববার বাদী হয়ে মোগলাবাজার থানায় এলির স্বামী নাসির উদ্দিনসহ ছয়জনের বিরুদ্ধে মামলা করেছেন।
মামলার তদন্তকারী কর্মকর্তা মোগলাবাজার থানার উপপরিদর্শক (এসআই) আমিনুল হক জানান, মামলার পর আসামিরা বাড়ি থেকে পালিয়ে গেছেন। তাঁদের গ্রেপ্তারে পুলিশি অভিযান অব্যাহত রেখেছে।
এজাহারের বরাত দিয়ে পুলিশ জানায়, নাসির উদ্দিন মাদকাসক্ত ও উচ্ছৃঙ্খল প্রকৃতির লোক ছিলেন। ছয় মাস আগে তাঁর সঙ্গে এলির বিয়ে হয়। এরপর নেশার টাকা এনে দেওয়ার জন্য তিনি তাঁকে প্রায়ই শারীরিকভাবে নির্যাতন করতেন। শুক্রবার রাতে তাঁর কাছে কিছু টাকা চান নাসির। তিনি টাকা দিতে অস্বীকৃতি জানান। এ সময় ক্ষুব্ধ হয়ে নাসির উদ্দিন এলির শরীরে কেরোসিন ঢেলে আগুন ধরিয়ে দিয়ে ঘর থেকে বের হয়ে যান। তাঁর চিৎকার শুনে আশপাশের লোকজন এগিয়ে এসে তাঁকে উদ্ধার করে ওসমানী মেডিকেল কলেজ হাসপাতালে ভর্তি করেন।
বাদী হোসনা বেগম অভিযোগ করেন, নাসির মাদকাসক্ত। প্রায়ই টাকা নিয়ে জুয়াও খেলেন। ওই দিন নেশার জন্য টাকা চেয়ে না পেয়ে এলির শরীরে আগুন ধরিয়ে দেন।
