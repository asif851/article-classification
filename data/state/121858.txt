
বিএনপির যুগ্ম মহাসচিব সালাহ উদ্দিন আহমদের নিখোঁজ হওয়ার ঘটনায় তাঁর জীবন নিয়ে শঙ্কা প্রকাশ করেছেন তাঁর স্ত্রী হাসিনা আহমদ। বার্তা সংস্থা এএফপিকে দেওয়া এক সাক্ষাৎকারে তিনি এ শঙ্কার কথা জানান।সালাহ উদ্দিনের স্ত্রী বলেন, ‘তাঁর বিরুদ্ধে যদি কোনো অভিযোগ থাকে, তবে তারা তাঁর বিচার করুক, তবু দয়া করে তাঁকে বাঁচিয়ে রাখা হোক।’খবরে আরও বলা হয়, উত্তরার যে বাড়ি থেকে সালাহ উদ্দিন আহমদকে তুলে নেওয়া হয়েছে, সেই বাড়ির একজন তত্ত্বাবধায়ক সাংবাদিকদের বলেছেন, গোয়েন্দা পুলিশ পরিচয়ে সাদাপোশাকে চারজন একটি মিনিবাসে করে সালাহ উদ্দিনকে চোখ বেঁধে ধরে নিয়ে গেছে।তবে ডেপুটি অ্যাটর্নি জেনারেল মোহাম্মদ বশিরুল্লাহ গতকাল এএফপিকে বলেন, ‘হাইকোর্টে দাখিল করা প্রতিবেদনে পুলিশ বলেছে, তারা তাঁকে গ্রেপ্তার করেনি এবং তিনি তাদের হেফাজতে নেই।’সাম্প্রতিক মাসগুলোতে বিএনপির যে কয়জন গুরুত্বপূর্ণ নেতা নিখোঁজ হয়েছেন তাঁদের মধ্যে সর্বশেষ ব্যক্তি হলেন সালাহ উদ্দিন আহমদ। এসব নেতার নিখোঁজ হওয়ার ঘটনার পেছনে আওয়ামী লীগ সরকার যদিও বলছে তাদের কোনো ভূমিকা নেই, তবু বিভিন্ন মানবাধিকার গোষ্ঠী দাবি করেছে, ক্ষমতাসীন রাজনৈতিক নেতাদের পরামর্শ মতোই আইনশৃঙ্খলা রক্ষাকারী বাহিনী তাঁদের তুলে নিয়ে গেছে।
