
সিলেটে শাহজালাল বিজ্ঞান ও প্রযুক্তি বিশ্ববিদ্যালয়ের এক ছাত্রীকে হয়রানি করার অভিযোগে এক ব্যক্তিকে আটক করা হয়েছে। তাঁর নাম কবির। গতকাল শুক্রবার রাতে এ ঘটনা ঘটে।
সিএনজিচালিত অটোরিকশায় করে ওই ছাত্রী মদিনা মার্কেট থেকে ক্যাম্পাসে ফিরছিলেন। পথে অটোরিকশায় ওই সহযাত্রী কবির তাঁকে উত্ত্যক্ত করেন। এ সময় ছাত্রীটি বাধা দিলে দুজনের মধ্যে বাদানুবাদ শুরু হয়।
অটোরিকশাটি বিশ্ববিদ্যালয়ের প্রধান ফটকে পৌঁছানোর পর ছাত্রীটি সেখানে থাকা অন্য শিক্ষার্থীদের কাছে সহায়তা চান। এরপর শিক্ষার্থীরা এই ব্যক্তিকে ধরে পুলিশের হাতে তুলে দেন।
জালালাবাদ থানার ভারপ্রাপ্ত কর্মকর্তা (ওসি) শরিফুল ইসলাম বলেন, লিখিত অভিযোগ পাওয়ার পর কবিরের বিরুদ্ধে আইনগত ব্যবস্থা নেওয়া হবে।
