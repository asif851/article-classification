
শিক্ষার্থীদের বিক্ষোভের মুখে অবশেষে শীতকালীন ছুটিতে রাজশাহী বিশ্ববিদ্যালয়ের আবাসিক হলগুলো খোলা রাখার ঘোষণা দি​য়েছেন বিশ্ববিদ্যালয়ের প্রাধ্যক্ষ পরিষদের আহ্বায়ক শিউলি শামিম শান্তা। আজ রোববার বিকেল পৌনে পাঁচটার দিকে প্রশাসন ভবন ঘেরাও করে থাকা শিক্ষার্থীদের মাঝে এসে তিনি এ ঘোষণা দেন। পরে শিক্ষার্থীরা ঘেরাও কর্মসূচির পরিসমাপ্তি ঘটিয়ে চলে যান।
আগামী ১ থেকে ১৪ জানুয়ারি পর্যন্ত বিশ্ববিদ্যালয়ে শীতকালীন ছুটি। এ সময় ক্লাস-পরীক্ষাসহ সব ধরনের একাডেমিক কার্যক্রম বন্ধ থাকবে। প্রশাসনিক কার্যক্রম বন্ধ থাকবে ২ থেকে ৭ জানুয়ারি পর্যন্ত। ৮ জানুয়ারি বিসিএস পরীক্ষা থাকায় শিক্ষার্থীরা এই ছুটিতে হল খোলা রাখার দাবিতে আজ এ বিক্ষোভ করেন।
ক্যাম্পাস সূত্রে জানা যায়, আজ বেলা ১১টা থেকে বিশ্ববিদ্যালয়ের বিভিন্ন হল থেকে মিছিল নিয়ে প্রশাসন ভবনের সামনে জড়ো হতে থাকেন শিক্ষার্থীরা। এরপর তাঁরা প্রশাসন ভবন ঘেরাও করেন। আন্দোলনে শিক্ষার্থীদের সঙ্গে যোগ দেয় বিশ্ববিদ্যালয় শাখা ছাত্রলীগ। প্রশাসন ভবনের মূল ফটকের সামনে বক্তব্য দেন ছাত্রলীগের নেতা কর্মীরা। হল খুলে রাখার দাবি না মানলে আন্দোলন অব্যাহত রাখার হুমকি দেওয়া হয়। প্রশাসন ভবনের ফটক বন্ধ থাকায় বিপাকে পড়েন শিক্ষক-শিক্ষার্থীরা। জরুরি প্রয়োজনেও প্রশাসন ভবনে কেউ ঢুকতে বা বের হতে পারেননি। উদ্ভূত পরিস্থিতিতে প্রশাসন ভবনে বিকেল চারটার দিকে উপাচার্য, প্রাধ্যক্ষ পরিষদ ও ছাত্রলীগের সভাপতি বৈঠকে বসেন। সেখানে শীতকালীন ছুটিতে হল রাখার সিদ্ধান্ত হয়।
বিশ্ববিদ্যালয়ের প্রাধ্যক্ষ পরিষদের আহ্বায়ক শিউলি শামিম শান্তা দুপুরের দিকে প্রথম আলোকে বলেছিলেন, প্রাধ্যক্ষ পরিষদের পক্ষ থেকে আবাসিক হলগুলো ৩১ ডিসেম্বর থেকে ৯ জানুয়ারি পর্যন্ত বন্ধ রাখার সুপারিশ করা হয়েছিল। কিন্তু আগামী ৮ জানুয়ারি বিসিএস পরীক্ষা থাকায় পরীক্ষার্থীদের কথা চিন্তা করে প্রশাসনের পক্ষ থেকে ৭ জানুয়ারি হল খুলে দেওয়ার জন্য আহ্বান জানানো হয়। সে অনুযায়ী আগামী ৩১ ডিসেম্বর বেলা ১২টার মধ্যে শিক্ষার্থীদের হল ছাড়তে হবে এবং ৭ জানুয়ারি সকাল ৯টায় হলগুলো খুলে দেওয়া হবে।
আরও পড়ুন: 
হল খোলা রাখার দাবিতে প্রশাসন ভবন ঘেরাও
