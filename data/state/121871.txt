
পাবনা সদর উপজেলার ধর্মগ্রামে বোমা বানাতে গিয়ে বিস্ফোরণে মঙ্গল প্রামাণিক (৩৮) নামের একজন নিহত এবং রাশিদুল ইসলাম (২২) নামের একজন আহত হয়েছেন। এই ঘটনায় পুলিশ তিনজনকে আটক করেছে। আজ শুক্রবার দুপুরে এ ঘটনা ঘটে।
পুলিশ ধারণা করছে, নিহত মঙ্গল প্রামাণিক এবং আটক তিনজন চরমপন্থী দল ‘বাহিনী’র সদস্য।
পুলিশ ও স্থানীয় এলাকাবাসী জানায়, দুপুর আড়াইটার দিকে গ্রামে রুবেল হোসেনের মাছের খামারের একটি ঘরে বিকট শব্দে বিস্ফোরণ ঘটে। বিস্ফোরণের শব্দে স্থানীয় লোকজন ঘটনাস্থলে গিয়ে রক্তাক্ত অবস্থায় মঙ্গল প্রামাণিককে উদ্ধার করে পাবনা জেনারেল হাসপাতালে ভর্তি করেন।
পাবনা জেনারেল হাসপাতালের জরুরি বিভাগের দায়িত্বরত চিকিৎসক জিয়াউল কাজিম খান বলেন, আহত মঙ্গলের ডানহাতের কবজি ও বাম হাতের চারটি আঙুল বিচ্ছিন্ন হওয়ায় প্রচুর রক্তক্ষরণ হচ্ছিল। তাঁর মুখেও আঘাত লেগেছে। উন্নত চিকিৎসার জন্য তাঁকে রাজশাহী মেডিকেল কলেজ হাসপাতালে স্থানান্তরের চিন্তা করা হচ্ছিল। কিন্তু হাসপাতাল ত্যাগের আগেই চিকিৎসাধীন অবস্থায় বিকেল সাড়ে চারটার দিকে তিনি মারা যান।
ঘটনার সত্যতা নিশ্চিত করে আতাইকুলা থানার উপপরিদর্শক (এসআই) মনির হোসেন বলেন, খবর পেয়ে ঘটনাস্থলসহ আশপাশের এলাকায় অভিযান চালানো হয়েছে। বিস্ফোরণে পায়ে আঘাতপ্রাপ্ত অবস্থায় রাশিদুল ইসলামসহ তিনজনকে আটক করা হয়েছে। আটক লোকজনের কাছ থেকে বেশ কিছু গান পাউডার উদ্ধার করা হয়েছে।
পাবনার পুলিশ সুপার মিরাজ উদ্দিন আহম্মেদ বলেন, নিহত ও আহত দুজনই চরমপন্থী দল ‘বাহিনী’র সদস্য। ধারণা করা হচ্ছে, নাশকতার উদ্দেশ্যে তারা বোমা তৈরি করছিল। বিষয়টি তদন্ত করে দেখা হচ্ছে।
