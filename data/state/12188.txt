
জাহাজে চড়ে বিদেশে যাওয়ার চেষ্টার সময় এক যুবককে আটক করা হয়েছে। গত শুক্রবার সকালে চট্টগ্রাম বন্দরের ১৩ নম্বর জেটিতে অবস্থানরত একটি জাহাজ থেকে তাঁকে আটক করা হয়। এরপর ভ্রাম্যমাণ আদালত তাঁকে ছয় মাসের কারাদণ্ড দেন।বন্দর সূত্র জানায়, দণ্ডাদেশ পাওয়া মো. জসিম উদ্দিনের (১৯) বাড়ি চট্টগ্রামের বাঁশখালীতে। তাঁর কাছ থেকে আবুধাবিতে কাজ করার অনুমতিপত্র এবং একটি ডেবিট কার্ড উদ্ধার করা হয়েছে। টিকিটের টাকা না থাকায় জাহাজে চড়ে বিদেশে যাওয়ার চেষ্টা করেছেন বলে জসিম বন্দর কর্মকর্তাদের জানান৷ভ্রাম্যমাণ আদালত-সংশ্লিষ্ট সূত্র জানায়, বিনা অনুমতিতে বন্দরের সংরক্ষিত এলাকায় প্রবেশের অপরাধে জসিমকে ছয় মাসের কারাদণ্ড দেওয়া হয়। বন্দরের নির্বাহী ম্যাজিস্ট্রেট অনুপম সাহা ভ্রাম্যমাণ আদালত পরিচালনা করেন।
