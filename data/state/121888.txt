
হবিগঞ্জের আলোচিত ব্যবসায়ী সৈয়দ রুহুল ইসলাম ওরফে সৈয়দ পাভেল হত্যা মামলায় দুজনের মৃত্যুদণ্ডাদেশ ও দুজনের যাবজ্জীবন কারাদণ্ড দিয়েছেন আদালত। গতকাল মঙ্গলবার সিলেট বিভাগীয় দ্রুত বিচার ট্রাইব্যুনালের বিচারক দিলীপ কুমার দেবনাথ এ রায় দেন। মৃত্যুদণ্ডাদেশ পাওয়া দুই আসামি হলেন হবিগঞ্জ সদরের তেঘরিয়া গ্রামের পাভেল আহমদ (২৭) ও নারায়ণপুরের আবদুর রউফ (৩৪)। যাবজ্জীবন কারাদণ্ডাদেশ পাওয়া ব্যক্তিরা হলেন হবিগঞ্জ সদরের উত্তর শ্যামলী আবাসিক এলাকার মুসলিম কোয়ার্টারের বাসিন্দা গোলাম জিলানী (৩৯) ও শাহীন মিয়া (২৪)। এই দুজনকে যাবজ্জীবন সশ্রম কারাদণ্ডের পাশাপাশি প্রত্যেককে ১০ হাজার টাকা করে অর্থদণ্ড, অনাদায়ে আরও এক বছর সশ্রম কারাদণ্ড দেওয়া হয়।মামলার আরও তিন আসামির বিরুদ্ধে অভিযোগ প্রমাণিত না হওয়ায় আদালত তাঁদের খালাস দিয়েছেন। মামলার সংক্ষিপ্ত বিবরণ থেকে জানা যায়, ২০১০ সালের ২৩ নভেম্বর হবিগঞ্জ সদরের ব্যবসায়ী সৈয়দ রুহুল ইসলামকে বাসা থেকে ডেকে নিয়ে যান তাঁর বন্ধু পাভেল আহমদসহ কয়েকজন। রাতে বাসায় না ফেরায় মুঠোফোনে যোগাযোগের চেষ্টা করা হলে সেটি বন্ধ পাওয়া যায়। এক দিন পর ২৫ নভেম্বর ওই এলাকার একটি বিপণিবিতানের সীমানাপ্রাচীরের কাছে বস্তাবন্দী অবস্থায় রুহুলের লাশ পাওয়া যায়।এ ঘটনায় ২৭ নভেম্বর রুহুলের স্ত্রী নাজরাতুন নাঈম হবিগঞ্জ সদর থানায় সাতজনকে আসামি করে হত্যা মামলা দয়ের করেন।
