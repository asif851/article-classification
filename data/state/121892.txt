
সিলেট সরকারি মহিলা কলেজের হোস্টেল থেকে মোছাম্মৎ সুবি বেগম (২০) নামের এক ছাত্রীর ঝুলন্ত লাশ উদ্ধার করা হয়েছে। সুবি সুনামগঞ্জের জগন্নাথপুর উপজেলার শ্রীধরপাশা গ্রামের মো. বশর মিয়ার মেয়ে।
সিলেট কোতোয়ালি থানার পুলিশ গতকাল রোববার রাত পৌনে ১১টার দিকে লাশ উদ্ধার করে। ময়নাতদন্ত শেষে আজ সোমবার দুপুরে লাশ পরিবারের সদস্যদের কাছে হস্তান্তর করা হয়েছে।পুলিশ, কলেজের শিক্ষক ও ছাত্রীদের সূত্রে জানা গেছে, সুবি অর্থনীতি (সম্মান) প্রথম বর্ষের ছাত্রী ছিলেন। তিনি আরও কয়েকজন সহপাঠীর সঙ্গে হোস্টেলের ২১০ নম্বর কক্ষে থাকতেন। রমজানের ছুটিতে তাঁর কক্ষের অন্যরা বাড়ি চলে গেলে তিনি একাই ওই কক্ষটিতে ছিলেন। গতকাল ইফতারের আগে হোস্টেলের কয়েকজন ছাত্রী সুবির কক্ষের সামনে গিয়ে ডাকাডাকি করেও কোনো সাড়া পাননি। পরে রাত আটটার দিকে তাঁরা আবারও ডাকাডাকি করে সাড়া না পেয়ে বিষয়টি কলেজ কর্তৃপক্ষকে জানান। খবর পেয়ে হোস্টেল সুপার জামালুর রহমানসহ বেশ কয়েকজন শিক্ষক ঘটনাস্থলে যান। একপর্যায়ে শিক্ষকেরা পুলিশকে জানান।পুলিশ রাত পৌনে ১১টার দিকে সুবির ঝুলন্ত লাশ উদ্ধার করে ময়নাতদন্তের জন্য সিলেটের এম এ জি ওসমানী মেডিকেল কলেজের মর্গে পাঠায়। ময়নাতদন্ত শেষে আজ সোমবার দুপুরে লাশ পরিবারের সদস্যদের কাছে হস্তান্তর করা হয়েছে।হোস্টেল সুপার জামালুর রহমান জানান, সুবি গতকাল বিকেলে হোস্টেলের ছাত্রীদের সঙ্গেও স্বাভাবিকভাবে গল্পগুজব করেছেন। সন্ধ্যার পর তাঁর দেখা না পেয়ে অন্য ছাত্রীরা সুবিকে খুঁজতে ওর কক্ষের সামনে গিয়ে ডাকাডাকি করেও সাড়া না পেয়ে কলেজ কর্তৃপক্ষকে জানান।সিলেট কোতোয়ালি থানার ভারপ্রাপ্ত কর্মকর্তা (ওসি) সুহেল আহম্মদ প্রথম আলোকে বলেন, প্রাথমিকভাবে ঘটনাটি আত্মহত্যা বলেই মনে হচ্ছে। এরপরও বিষয়টি খতিয়ে দেখা হচ্ছে।
