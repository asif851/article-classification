
জনপ্রশাসন মন্ত্রী সৈয়দ আশরাফুল ইসলাম বলেছেন, সরকারি চাকরিতে প্রবেশের বয়স ৩০ থেকে বাড়িয়ে ৩৫ বছর করার কোনো পরিকল্পনা আপাতত সরকারের নেই। 
আজ সোমবার জাতীয় সংসদে চলতি অধিবেশনের শেষ দিনে প্রশ্নোত্তরে আওয়ামী লীগের সাধারণ সম্পাদক সৈয়দ আশরাফ এ কথা বলেন। সাংসদ সেলিনা বেগমের প্রশ্নের উত্তরে মন্ত্রী এ কথা বলেন। স্পিকার শিরীন শারমিন চৌধুরীর সভাপতিত্বে সোমবার প্রশ্নোত্তর টেবিলে উত্থাপিত হয়। সরকারি চাকরিতে প্রবেশের বয়সসীমা বাড়াতে বিভিন্ন বিশ্ববিদ্যালয়ের সাবেক ও বর্তমান শিক্ষার্থীরা আন্দোলন করছেন। বাংলাদেশ সাধারণ ছাত্র পরিষদের ব্যানারে তাদের এই আন্দোলন চলছে। সেলিনা বেগমের প্রশ্নের জবাবে মন্ত্রী আরও বলেন, প্রশাসনে ওএসডি কর্মকর্তার সংখ্যা ১৮৭ জন। এদের মধ্যে ২ জন সচিব, ১৭ জন অতিরিক্ত সচিব, ৭২ জন যুগ্ম সচিব, উপ সচিব ৪৫ জন, সিনিয়র সহকারী সচিব ৩৫ জন এবং সহকারী সচিব ১৬ জন। গোলাম দস্তগীর গাজীর প্রশ্নের জবাবে জনপ্রশাসন মন্ত্রী বলেন, ডিসেম্বর ২০১৪ পর্যন্ত প্রশাসনে ৩ লাখ ২ হাজার ৯০৪টি পদ শূন্য ছিল। শূন্য পদের মধ্যে প্রথম শ্রেণির ৩৯ হাজার ৫৬৪ টি, দ্বিতীয় শ্রেণির ৩০ হাজার ৪২২ টি, তৃতীয় শ্রেণির ১ লাখ ৬৩ হাজার ৪১৭টি এবং ৪র্থ শ্রেণির ৬৯ হাজার ৫০১ টি। ২০১৫ সালের তথ্য হালনাগাদের কাজ চলমান রয়েছে। সাংসদ এম আবদুল লতিফের প্রশ্নের জবাবে আইনমন্ত্রী আনিসুল হক সোমবার সংসদে বলেন, দেশে চোরাচালান সম্পর্কিত বিচারাধীন মামলার সংখ্যা ৩০ হাজার ৭৮৭ টি। এসব মামলার মূল্যমান ৮৪৮ কোটি ৮৯ লাখ ৬৬ হাজার ৭৭০ টাকা। ওয়ার্কার্স পার্টির সাংসদ হাজেরা বেগমের প্রশ্নের আইনমন্ত্রী বলেন, বর্তমানে সুপ্রিম কোর্টে বিচারাধীন মামলার সংখ্যা ৪ লাখ ৭ হাজার ৫৮৬ টি। হাইকোর্ট বিভাগে বিচারাধীন ৩ লাখ ৯৪ হাজার ২২৫টি মামলার মধ্যে ৮৭ হাজার ৩১০টি দেওয়ানি, ২ লাখ ৩৭ হাজার ৯৬৪টি ফৌজদারি, রিট মামলা ৬২ হাজার ১৫৭টি এবং ৬ হাজার ৭৯৪টি আদিম মামলা। আর আপিল বিভাগে বিচারাধীন ১৩ হাজার ৩৬১টি মামলার মধ্যে দেওয়ানি ১০ হাজার ৫৭০ টি, ফৌজদারি ২ হাজার ৭২৪টি এবং অন্যান্য ৬৭ টি।
