
পৃথক সড়ক দুর্ঘটনায় গতকাল সোমবার রাজধানীতে দুই নারী নিহত হয়েছেন।এদের মধ্যে গতকাল বেলা তিনটার দিকে অজ্ঞাত গাড়ির চাপায় নাজমা বেগম (২৮) নামে এক নারী নিহত হন। বিমানবন্দর সড়কের এলেনবাড়ি এলাকায় একটি গাড়ি তাঁকে ধাক্কা দিয়ে পালিয়ে যায়। পরে এক অটোরিকশাচালক তাঁকে উঠিয়ে ঢাকা মেডিকেল কলেজ হাসপাতালে নিয়ে আসেন। সেখানে চিকিৎসকেরা তাঁকে মৃত ঘোষণা করেন। এরপর তাঁর সঙ্গে থাকা মুঠোফোনের সূত্র ধরে জানা যায়, নিহত নারীর নাম। তিনি শাহীনবাগ এলাকায় একটি বাসার গৃহকর্মী বলে শনাক্ত করেন গৃহকর্তা ইসমাইল হোসেন। এরপর রাতে নিহত নাজমার ভাই সবুজ এসে লাশ শনাক্ত করেছেন।এদিকে গতকাল সকালে বসুন্ধরা আবাসিক এলাকায় পিকআপ ভ্যানের চাপায় মরিয়ম বেগম (৩০) নামে এক নারী নিহত হয়েছেন। ভাটারা থানার উপপরিদর্শক সাজু আহমেদ জানান, সকাল নয়টার দিকে বসুন্ধরা আবাসিক এলাকার ভেতরে একটি পিকআপ ভ্যানের চাপায় মরিয়ম গুরুতর আহত হন। কুর্মিটোলা জেনারেল হাসপাতালে নেওয়া হলে চিকিৎসকেরা তাঁকে মৃত ঘোষণা করেন। সন্ধ্যার দিকে তাঁর লাশ ঢাকা মেডিকেল কলেজ মর্গে পাঠানো হয়।
