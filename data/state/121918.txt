
ঢাকা দক্ষিণ সিটি করপোরেশন (ডিএসসিসি) এলাকায় মশার প্রকোপ কমাতে ৪৫০ কিলোমিটার নর্দমায় গাপ্পি মাছের পোনা ছাড়ার ঘোষণা দিয়েছেন মেয়র মোহাম্মদ সাঈদ খোকন।
গতকাল সোমবার স্ট্যামফোর্ড বিশ্ববিদ্যালয়ের সিদ্ধেশ্বরী ক্যাম্পাসে চিকুনগুনিয়া ও ডেঙ্গু রোগ প্রতিরোধবিষয়ক সচেতনতামূলক সেমিনারে সাঈদ খোকন এই ঘোষণা দেন। এই সেমিনারে জানানো হয়, একটি গাপ্পি মাছ দিনে গড়ে ৫০টি লার্ভা ধ্বংস করতে পারে। পরে তিনি বিশ্ববিদ্যালয়টির সুইমিংপুলে প্রতীকী গাপ্পি মাছের পোনা অবমুক্ত করেন।
পোয়েসিলা রেটিকুলাটা প্রজাতির এই রঙিন মাছ অ্যাকুরিয়ামের বাহারি মাছ হিসেবেই পরিচিত। সব ধরনের আবহাওয়ায় এই মাছ দ্রুত মানিয়ে নিতে পারে এবং পানির ওপরের অংশে ঘোরাফেরা করে। এসব মাছ মশার লার্ভা খেয়ে ফেলে। বিশ্বের বিভিন্ন দেশে মশক নিয়ন্ত্রণে আগেও গাপ্পির ব্যবহার হয়েছে। তাই প্রাকৃতিক উপায়ে মশা নিধন করাই সবচেয়ে ভালো উপায় বলে জানিয়েছে ডিএসসিসি।
সাঈদ খোকন বলেন, ‘২০০০ সালে নগরীতে ডেঙ্গু রোগের ব্যাপক প্রাদুর্ভাব দেখা দিয়েছিল। এতে আক্রান্ত হয়ে অনেকের প্রাণহানির ঘটনা ঘটে। এর পরিপ্রেক্ষিতে আমার প্রয়াত পিতা মেয়র মোহাম্মদ হানিফ রাজধানীর বিভিন্ন নর্দমায় এই গাপ্পি মাছ ছেড়েছিলেন। আমরাও স্বল্পতম সময়ের মধ্যে ডিএসসিসির ৪৫০ কিলোমিটার ড্রেনে ১৫ লাখ গাপ্পি মাছ ছাড়ব। এই মাছ ছাড়ার জন্য প্রকল্প গ্রহণের কাজ চলছে।’ তিনি বলেন, ‘নির্বাচিত জনপ্রতিনিধি হিসেবে আমাকে জনগণের কাছে জবাবদিহি করতে হয়। তাদের সুখ ও দুঃখে পাশে দাঁড়াতে হয়। তারই অংশ হিসেবে সফলতার সঙ্গে ডিএসসিসি এলাকায় চিকুনগুনিয়া নিয়ন্ত্রণে আনতে সক্ষম হয়েছি।’
সাঈদ খোকন বলেন, চিকুনগুনিয়া-পরবর্তী শরীরের ব্যথা কমাতে বিনা মূল্যে বাড়ি বাড়ি গিয়ে ফিজিওসেবা দেওয়া হচ্ছে। এ পর্যন্ত ১ হাজার ৫৭৭ জনকে বাসায় গিয়ে ফিজিওথেরাপি সেবা দেওয়া হয়েছে। বাড়িতে গিয়ে ২ হাজার ৫০০ জনকে চিকুনগুনিয়ার চিকিৎসা এবং ১ লাখ ৭৫ হাজার পিস প্যারাসিটামল বিতরণ করা হয়েছে।
সেমিনারে কীটতত্ত্ববিদ তৌহিদ উদ্দিন আহমেদ, অধ্যাপক কাবিরুল বাশার, অধ্যাপক গুলশান আরা লতিফা প্রমুখ বক্তব্য দেন।
