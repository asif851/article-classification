
জঙ্গিবাদ ও সন্ত্রাসের বিরুদ্ধে জয়পুরহাট জেলায় ৮৮ কিলোমিটার দীর্ঘ মানববন্ধন কর্মসূচি পালিত হয়েছে। আজ বুধবার জয়পুরহাট জেলায় একযোগে বেলা ১১টা থেকে দুপুর ১২টা পর্যন্ত এই মানববন্ধন কর্মসূচি পালিত হয়।
জয়পুরহাট জেলার তৃণমূলের জনপ্রতিনিধিরা এই মানববন্ধনের আয়োজন করেন। জঙ্গিবাদ ও সন্ত্রাসের বিরুদ্ধে এই মানববন্ধন আক্কেলপুর উপজেলার তিলকপুর ইউনিয়নের সীমান্তবর্তী গ্রাম আবদুল্লাহপুর থেকে শুরু হয়ে পাঁচবিবি উপজেলার ভীমপুর গ্রাম পর্যন্ত ৪৬ কিলোমিটার এবং কালাই উপজেলা থেকে জয়পুরহাট জেলা সদরের শেষ প্রান্ত মঙ্গলবাড়ি পর্যন্ত ৪২ কিলোমিটার এলাকায় অনুষ্ঠিত হয়। এ সময় রাস্তার দুই পাশে জঙ্গিবাদ ও সন্ত্রাসবিরোধী ব্যানার নিয়ে শিক্ষক-শিক্ষার্থী, অভিভাবকসহ বিভিন্ন শ্রেণি-পেশার লোকজন মানববন্ধনে অংশ নেন।
জঙ্গিবাদ ও সন্ত্রাসবিরোধী মানববন্ধনের সমন্বয়কারী আক্কেলপুর উপজেলার রুকিন্দীপুর ইউনিয়ন পরিষদের (ইউপি) চেয়ারম্যান আহসান কবির বলেন, জয়পুরহাট-২ আসনের সাংসদ ও বাংলাদেশ আওয়ামী লীগের কেন্দ্রীয় কমিটির সাংগঠনিক সম্পাদক আবু সাঈদ আল মাহমুদ স্বপনের নেতৃত্বে এই মানববন্ধনের আয়োজন করা হয়। দীর্ঘ ৮৮ কিলোমিটারের মানববন্ধনে সর্বস্তরের লোকজন অংশ নিয়েছিলেন।
সাংসদ আবু সাঈদ আল মাহমুদ স্বপন বলেন, জয়পুরহাট স্বাধীনতাবিরোধীদের এক সময় ঘাঁটি ছিল। জয়পুরহাটে মুক্তিযুদ্ধের চেতনার পক্ষে গণজাগরণ সৃষ্টি হয়েছে। আজকের এই মানবন্ধনে জঙ্গিবাদবিরোধী ব্যাপক সাড়া পড়েছে। সবাই মিলে দেশ, সমাজ, নতুন প্রজন্ম ও নিজেদের সন্তানকে রক্ষা করি যেন তারা কখনো ভুল পথে ধাবিত না হয়, এ দায়িত্ব সবার।
