
জামালপুরের ফুলবাড়ীয়ায় সরিষাবাড়ী-ভাটারা-জামালপুর মহাসড়কের দুটি স্থান বন্যার পানির তোড়ে ভেঙে গেছে। আজ শনিবার বেলা ১১টার দিকে জেলার সরিষাবাড়ীর ভাটারা ইউনিয়নের ফুলবাড়ীয়ায় এ ঘটনা ঘটে। এর ফলে সরিষাবাড়ী-জামালপুর, সরিষাবাড়ী-মাদারগঞ্জ মহাসড়ক দিয়ে ঢাকার সঙ্গে সরিষাবাড়ির যোগাযোগ বিচ্ছিন্ন হয়ে গেছে।
সরিষাবাড়ীর ভারপ্রাপ্ত উপজেলা নির্বাহী কর্মকর্তা (ইউএনও) মোহাম্মদ মিজানুর রহমান বলেন, মহাসড়কটির দুটি স্থান বন্যার পানির তোড়ে ভেঙে যাওয়ায় সড়ক পথে জেলা সদরসহ ঢাকার সঙ্গে যোগাযোগ বিচ্ছিন্ন রয়েছে।
ফুলবাড়ীয়া গ্রামের ইদ্রিস আলী বলেন, হঠাৎ বিকট শব্দে সড়কের দুই জায়গা ভেঙে যায়।
সড়ক ও জনপদ (সওজ) জামালপুরের উপবিভাগীয় প্রকৌশলী খন্দকার মো. সরিফুল আলম বলেন, ভাঙনকবলিত সড়ক শিগগিরই মেরামত করে যান চলাচলের উপযোগী করা হবে।
