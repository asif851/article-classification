
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ভারতের ইতিহাস পড়েছেন কিনা তা নিয়ে সন্দেহ প্রকাশ করেছেন বাণিজ্যমন্ত্রী তোফায়েল আহমেদ। আজ রোববার রাজধানীর শাহজাহানপুরের মাহবুব আলী মিলনায়তনে জাতীয় শ্রমিক লীগের এক আলোচনা সভায় তিনি এ সন্দেহ প্রকাশ করেন।  তোফায়েল আহমেদ বলেন, ‘মির্জা ফখরুল ইসলাম আলমগীর অনেক শিক্ষিত মানুষ। তবে আমার মনে হয়, তিনি ভারতের ইতিহাস পড়েন নাই। ১৯৯৬ সালে ভারতের সঙ্গে গঙ্গার পানি চুক্তি হয়েছে। সেই সময় তো কংগ্রেস ভারতের ক্ষমতায় ছিল না। তখন ভারতের সঙ্গে আমাদের ৩০ বছরের পানি চুক্তি হয়ে ছিল।’
এর আগে আজ এক আলোচনা সভায় মির্জা ফখরুল ইসলাম আলমগীর দাবি করেন, আওয়ামী লীগের নেতাদের কথাবার্তায় এটা পরিষ্কার যে বিজেপির জয়ে তাঁরা খুব নার্ভাস হয়ে পড়েছেন। এমন মন্তব্য করায় ফখরুলের ইতিহাস জ্ঞান নিয়ে প্রশ্ন তোলেন বাণিজ্যমন্ত্রী তোফায়েল। 
আওয়ামী লীগের উপদেষ্টা পরিষদের সদস্য তোফায়েল বলেন, ‘বিজেপির নেতা অটল বিহারি বাজপেয়ি যখন প্রধানমন্ত্রী ছিলেন তখন আমরা ২৩টি পণ্যের শুল্কমুক্ত প্রবেশাধিকার পেয়েছিলাম। এখন যে বাসে করে মানুষ কলকাতায় যায়, সেটাও বিজেপি ক্ষমতায় থাকার সময়ই হয়ে ছিল। চুক্তি হয় সরকারের সঙ্গে; দলের সঙ্গে নয়।’
ভারত আমাদের সত্ প্রতিবেশী উল্লেখ করে তোফায়েল বলেন, ‘মুক্তিযুদ্ধের মাধ্যমে ভারতের সঙ্গে আমাদের সম্পর্ক স্থাপন হয়েছে। জিয়াউর রহমান যখন স্বৈরশাসক ছিলেন তখন তিনি ভারতে গিয়ে লাল গালিচা সংবর্ধনা পেয়ে ছিলেন। অথচ তখন ভারতে কংগ্রেস ক্ষমতায় ছিল।’
তোফায়েল বলেন, ‘ষড়যন্ত্র থেমে নেই। গত নির্বাচনে বিএনপি আসে নাই। নির্বাচন ঠেকানোর চেষ্টা খালেদা জিয়া কম করেন নাই। উনার ক্ষমতা আমরা গত ৫ জানুয়ারির নির্বাচনেই দেখেছি। ২০১৯ সালের ২৯ জানুয়ারির আগের ৯০ দিনের মধ্যে নির্বাচন হবে। ধৈর্য ধরতে হবে, অপেক্ষা করতে হবে।’
শ্রমিক লীগের সভাপতি শুক্কুর মাহমুদের সভাপতিত্বে আলোচনা সভায় আরও বক্তব্য দেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, শ্রমবিষয়ক সম্পাদক হাবিবুর রহমান সিরাজ, মহিলা শ্রমিক লীগের সভাপতি রওশন জাহান প্রমুখ।
