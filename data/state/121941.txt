
কক্সবাজারের টেকনাফ উপজেলার হ্নীলা ইউনিয়নের লেদা এলাকায় বুধবার রাতে পুলিশের সঙ্গে ‘বন্দুকযুদ্ধের’ ঘটনায় সৈয়দ নূর (২৮) নামের এক ব্যক্তি গুলিবিদ্ধ হয়েছেন। এ ঘটনায় একজন উপপরিদর্শকসহ (এসআই) পুলিশের তিন সদস্য আহত হন।পুলিশের ভাষ্য অনুযায়ী, সৈয়দ নূর ইয়াবা চোরাকারবারি। পুলিশ জানায়, চোরাকারবারিদের কাছ থেকে দুই হাজার ইয়াবা বড়ি, একটি বন্দুক ও তিনটি কার্তুজ উদ্ধার করা হয়েছে। পুলিশ সূত্রের ভাষ্যমতে, মিয়ানমার থেকে ইয়াবার একটি বড় চালান আসছে—এ তথ্যের ভিত্তিতে বুধবার রাতে টেকনাফ মডেল থানার ভারপ্রাপ্ত কর্মকর্তা (ওসি) রনজিত কুমার বড়ুয়া, পরিদর্শক (তদন্ত) দিদারুল ফেরদৌস ও এসআই জয়নাল আবেদীনের নেতৃত্বে পুলিশের একটি দল লেদা গ্রামের বেড়িবাঁধসংলগ্ন এলাকায় অভিযান চালায়। এ সময় দুই হাজার ইয়াবা বড়িসহ সৈয়দ নূরকে আটক করা হয়। রাত সাড়ে ১০টার দিকে ইয়াবা ও অস্ত্র উদ্ধারের জন্য তাঁকে নিয়ে টেকনাফ-কক্সবাজার সড়ক এলাকায় যায় পুলিশ। এ সময় চোরাকারবারিরা পুলিশকে লক্ষ্য করে গুলি ছুড়লে এসআই জয়নাল আবেদীন, কনস্টেবল মোহামঞ্চদুল হক ও জসিম উদ্দিন আহত হন। এ সময় পুলিশও আত্মরক্ষার্থে পাল্টা পাঁচটি গুলি চালায়। চোরাকারবারিদের ছোড়া গুলি সৈয়দ নূরের বাঁ পায়ে লাগে। এ সময় চোরাকারবারিরা পালিয়ে যায়।ঘটনাস্থল থেকে একটি বন্দুক ও তিনটি তাজা কার্তুজ উদ্ধার করা হয়। আহত পুলিশ সদস্যদের টেকনাফ উপজেলা স্বাস্থ্য কমপ্লেক্সে ভর্তি করা হয়েছে।
