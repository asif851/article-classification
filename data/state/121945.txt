
কলকাতা বিশ্ববিদ্যালয়ে বঙ্গবন্ধু শেখ মুজিবুর রহমানের নামে একটি চেয়ার প্রবর্তনের প্রস্তাব দিয়েছেন বিশ্ববিদ্যালয়টির উপাচার্য সুরঞ্জন দাস। আজ বৃহস্পতিবার বঙ্গবন্ধুর ৩৯তম শাহাদাত্ বার্ষিকী উপলক্ষে কলকাতা বিশ্ববিদ্যালয়ে আয়োজিত এক আলোচনা সভায় তিনি এ প্রস্তাব করেন।কলকাতার বাংলাদেশ উপহাইকমিশন আজ বিকেলে বিশ্ববিদ্যালয়ের দ্বারভাঙা হলে ‘বঙ্গবন্ধু শেখ মুজিবুর রহমানের জীবন ও কর্ম’ শীর্ষক ওই আলোচনা সভার আয়োজন করে। উপহাইকমিশনের ডেপুটি হাইকমিশনার আবিদা ইসলামের সভাপতিত্বে আলোচনায় অংশ নেন নেতাজী রিসার্চ ব্যুরোর চেয়ারপারসন অধ্যাপক কৃষ্ণা বসু, কলকাতা বিশ্ববিদ্যালয়ের উপাচার্য সুরঞ্জন দাস, মওলানা আবুল কালাম আজাদ ইনস্টিটিউট অব এশিয়ান স্টাডিজের সিনিয়র ফেলো অমীয় চৌধুরী, কলকাতা বিশ্ববিদ্যালয়ের ইনস্টিটিউট অব ফরেন পলিসি স্টাডিজের ভিজিটিং প্রফেসর জয়ন্ত কুমার রায়, সন্দীপ রায় প্রমুখ।আলোচকেরা বাংলাদেশের স্বাধীনতা সংগ্রামে বঙ্গবন্ধুর অবদানকে কৃতজ্ঞতার সঙ্গে স্মরণ করে বঙ্গবন্ধুকে বাঙালি জাতির পথপ্রদর্শক হিসাবে অভিহিত করেন। তাঁরা বলেন, বিশ্বে বাঙালি জাতিকে পরিচয় করিয়ে দিয়েছেন বঙ্গবন্ধু। তিনি শুধু বাংলাদেশের নয়, সমগ্র বাঙালি জাতির বিবেক। 
আলোচকেরা বলেন, বাঙালি জাতির মুক্তির জন্য বঙ্গবন্ধুর মতো একজন মানুষের প্রয়োজন ছিল। আজ বঙ্গবন্ধু ও বাংলাদেশ একসূত্রে গাঁথা। বাঙালি জাতির জন্য বঙ্গবন্ধুর অবদান চিরস্মরণীয় হয়ে আছে, চিরস্মরণীয় হয়ে থাকবে।
