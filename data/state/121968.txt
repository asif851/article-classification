
নারায়ণগঞ্জ শহরের চাষাঢ়ায় আজ মঙ্গলবার রপ্তানিমুখী একটি সোয়েটার কারখানার শ্রমিকদের সঙ্গে পুলিশের সংঘর্ষ হয়েছে। এতে বাংলাদেশ ট্রেড ইউনিয়ন কেন্দ্রের সভাপতি মন্টু ঘোষসহ কমপক্ষে ২৫ জন আহত হয়েছেন।প্রত্যক্ষদর্শী, পুলিশ ও শ্রমিকেরা জানান, গত ২৭ আগস্ট চাষাঢ়ার রপ্তানিমুখী ফুজি নিটওয়্যার সোয়েটার কারখানা বন্ধ ঘোষণা করা হয়। কারখানাটি চালুর দাবিতে শ্রমিকেরা আন্দোলন করে আসছেন। আজ বেলা একটার দিকে শহীদ মিনারে সমাবেশ শেষে শ্রমিকেরা মিছিল বের করেন। চাষাঢ়া গিয়ে তাঁরা গোলচত্বরে শুয়ে সড়ক অবরোধ করেন। এতে সড়কে যান চলাচল বন্ধ হয়ে যায়। পুলিশ তাঁদের সরে যাওয়ার অনুরোধ জানিয়ে ব্যর্থ হয়। একপর্যায়ে তাঁদের ছত্রভঙ্গ করতে পুলিশ লাঠিপেটা করলে শ্রমিকদের সঙ্গে তাদের ধাওয়া-পাল্টাধাওয়া ও সংঘর্ষ হয়।এ সময় পুলিশ শ্রমিকদের লক্ষ্য করে কয়েকটি কাঁদানে গ্যাসের শেল ও রাবার বুলেট ছুড়ে তাদের ছত্রভঙ্গ করে দেয়। সংঘর্ষে শ্রমিকনেতা মন্টু ঘোষ, বাংলাদেশের কমিউনিস্ট পার্টির (সিপিবি) নারায়ণগঞ্জ জেলা কমিটির সভাপতি হাফিজুল ইসলাম ও গণসংহতি আন্দোলনের নেতা অমল আকাশ ও অঞ্জন দাসসহ ২৫ জন আহত হন।
গণসংহতি আন্দোলনের জেলা কমিটির আহ্বায়ক তরিকুল সুজন প্রথম আলো ডটকমের কাছে অভিযোগ করেন, বিকেএমইএর সভাপতি সেলিম ওসমানের নির্দেশে পুলিশ বিনা উসকানিতে তাঁদের লাঠিপেটা করেছে। কারখানার মালিকপক্ষ অযৌক্তিকভাবে শ্রমিক ছাঁটাই করে কারখানা বন্ধ ঘোষণা করেছে। শ্রম আইন অনুযায়ী সব পাওনা পরিশোধ করে কারখানা বন্ধ করা হয়নি বলে তিনি উল্লেখ করেন।তবে ফুজি নিটওয়্যারের পরিচালক দেলোয়ার হোসেন দাবি করেন, তাঁরা শ্রম আইন অনুযায়ী শ্রমিকদের সব পাওনা পরিশোধ করে কারখানা বন্ধ ঘোষণা করেছেন। বহিরাগত শ্রমিকনেতা অযৌক্তিক ও অন্যায়ভাবে আন্দোলন করছেন বলে তিনি দাবি করেন।নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) মঞ্জুর কাদের জানান, শ্রমিকেরা সড়ক অবরোধ করলে পুলিশ মৃদু লাঠিপেটা করে তাঁদের ছত্রভঙ্গ করে দেয়।

