
সন্ত্রাসী হামলায় ভয় না পেয়ে লেখা চালিয়ে যেতে লেখকদের প্রতি আহ্বান জানিয়েছেন তথ্যমন্ত্রী হাসানুল হক ইনু। তিনি বলেন, একাত্তরে বাংলাদেশের শত্রুরা পরাজিত হয়েছে, পঁচাত্তরের খুনিরা শাস্তি পেয়েছে, ‘আগুন সন্ত্রাসীরা’ পিছু হটেছে এবং বর্তমান সন্ত্রাসীরাও শাস্তি পাবে।রমনা পার্কের একটি রেস্টুরেন্টে আজ রোববার ‘অযাচিত সর্বনাশ’ ও ‘বিবশ চৈতন্য’ নামের দুটি বইয়ের প্রকাশনা উৎসবে বক্তৃতা দেন তিনি। তখনই তিনি লেখকদের প্রতি এ আহ্বান জানান বলে প্রকাশনা সংস্থা গ্লোবাল মিডিয়াকম প্রাইভেট লিমিটেডের পক্ষ থেকে গণমাধ্যমে পাঠানো এক বিজ্ঞপ্তিতে বলা হয়।প্রকাশনা প্রতিষ্ঠান জাগৃতির স্বত্বাধিকারী ফয়সাল আরেফিন দীপন ও শুদ্ধস্বরের কর্ণধার আহমেদুর রশীদ চৌধুরী টুটুলের ওপর সন্ত্রাসী হামলার প্রসঙ্গ টেনে মন্ত্রী বলেন, লেখক ও প্রকাশকদের ওপর যে সন্ত্রাসী হামলা চলছে তাতে ভয় পেলে চলবে না। এসব হামলা মোকাবিলা করে এগিয়ে যেতে হবে এবং সে জন্য প্রগতিশীল ও মুক্তিযুদ্ধের পক্ষের শক্তিকে ঐক্যবদ্ধ থাকতে হবে।বাংলাদেশকে ফুলের বাগান এবং সন্ত্রাসীদের বন্য শূকরের সঙ্গে তুলনা করে ইনু বলেন, দেশকে এগিয়ে নিতে এদের প্রতিহত করতে হবে।অনুষ্ঠানে অন্যান্যের মধ্যে বিশিষ্ট কথাসাহিত্যিক রাহাত খান, কবি নাসির আহমেদ, কবি রেজাউদ্দিন স্ট্যালিন ও কবি শান্তা মারিয়া বক্তব্য দেন। তাঁরা লেখক-প্রকাশকদের ওপর সন্ত্রাসী হামলার নিন্দা জানান এবং ঐক্যবদ্ধ থেকে সাহিত্যকর্ম চালিয়ে যেতে সৃজনশীল লেখকদের প্রতি আহ্বান জানান।
অনুষ্ঠানটি সঞ্চালন করেন কবি শামীমা চৌধুরী এলিস।
