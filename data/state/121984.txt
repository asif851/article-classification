
যৌতুকের জন্য স্ত্রী সোমা বেগমের জিব ও পায়ের রগ কেটে দেওয়া বেলাল মিয়া আজ সোমবার সকালে সিলেট মহানগর হাকিম আদালতে আত্মসমর্পণ করেছেন। পরে আদালত তাঁকে কারাগারে পাঠানোর নির্দেশ দেন।
সিলেট মহানগরের জালালাবাদ থানার ভারপ্রাপ্ত কর্মকর্তা (ওসি) আখতার হোসেন জানান, সকাল ১০টায় বেলাল মহানগর হাকিম আদালত-১-এর বিচারক মামুনুর রহমান সিদ্দিকীর আদালতে হাজির হয়ে আত্মসমর্পণ করেন। পরে আদালত তাঁকে কারাগারে পাঠানোর নির্দেশ দেন। ওসি আরও জানান, পুলিশের পক্ষ থেকে আজই বেলালের ১০ দিনের রিমান্ড চেয়ে আদালতে আবেদন করা হয়েছে।
১৫ ডিসেম্বর রাতে বেলাল তাঁর কয়েকজন সহযোগী নিয়ে সিলেট মহানগরের জালালাবাদ থানার পশ্চিম দর্শা গ্রামে সোমার বাবার বাড়িতে আসেন। সোমা তখন সেখানেই ছিলেন। এ সময় চাহিদামতো টাকা না পেয়ে সোমার ওপর নির্যাতন শুরু করেন তিনি। সহযোগীদের সহায়তায় বেলাল ওড়না দিয়ে সোমার মুখ বেঁধে চাকু দিয়ে প্রথমে জিবের সামনের অংশ এবং পরে বাঁ পায়ের রগ কেটে দেন। ডান পায়েও জখম করা হয়েছে। তবে রগ কাটা যায়নি বলে হাসপাতাল সূত্র জানিয়েছে।
এ ঘটনায় সোমার বড় ভাই হাফিজ মিয়া বেলাল মিয়াকে প্রধান আসামি করে ছয়জনের নামে জালালাবাদ থানায় একটি মামলা করেন। এ মামলায় ১৭ ডিসেম্বর বেলালের মা, মামাতো ভাই ও ভাগনেকে গ্রেপ্তার করেছে পুলিশ। সোমা এখনো সিলেটের এম এ জি ওসমানী মেডিকেল কলেজ হাসপাতালে চিকিৎসাধীন।
আরও পড়ুন: 
যৌতুকের জন্য স্ত্রীর জিহ্বা ও পায়ের রগ কর্তন!
