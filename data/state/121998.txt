
ঝড়-বৃষ্টির কারণে হজরত শাহজালাল আন্তর্জাতিক বিমানবন্দরে বিমান চলাচলে বিঘ্ন ঘটেছে। বেশ কয়েকটি উড়োজাহাজ নির্ধারিত সময়ে ছেড়ে যেতে পারেনি বলে জানা গেছে। নির্ধারিত সময়ে অবতরণও করতে পারেনি বেশ কিছু ফ্লাইট।
আজ সোমবার সন্ধ্যায় ঢাকায় কালবৈশাখী বয়ে যায়। পরে রাতে প্রচুর বৃষ্টিপাত হয়। আবহাওয়া অধিদপ্তর সূত্র জানা গেছে, ঢাকায় রাত নয়টা পর্যন্ত বৃষ্টিপাত হয়েছে ১২ মিলিমিটার।
শাহজালাল আন্তর্জাতিক বিমানবন্দরের ওয়েবসাইট থেকে পাওয়া তথ্যে জানা যায়, প্রতিকূল আবহাওয়ার কারণে বেশ কয়েকটি ফ্লাইটের উড্ডয়ন ও অবতরণে বিলম্ব হচ্ছে। সংযুক্ত আরব আমিরাত থেকে এয়ার অ্যারাবিয়ার একটি ফ্লাইট রাত ৯টা ২০ মিনিটে অবতরণের কথা থাকলেও নির্ধারিত সময় তা অবতরণ করতে পারেনি। এ ছাড়া ব্যাংকক থেকে দুটি ফ্লাইট এবং মালয়েশিয়া ও সিঙ্গাপুর থেকে পৃথক দুটি ফ্লাইট নির্ধারিত সময়ে বিমানবন্দরে অবতরণ করতে পারেনি।
সংশ্লিষ্ট সূত্রে জানা গেছে, রাত আটটায় বিমান বাংলাদেশ এয়ারলাইনসের একটি ফ্লাইট ঢাকা থেকে সৌদি আরব যাওয়ার কথা। কিন্তু প্রতিকূল আবহাওয়ার কারণে সেটি সোয়া নয়টায় ছেড়ে যায়। এ ছাড়া ঢাকা থেকে মাস্কাটগামী ৮টা ১০ মিনিটের একটি ফ্লাইট ছাড়ে সোয়া এক ঘণ্টা দেরিতে।
 
