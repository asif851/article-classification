
মানিকগঞ্জের সিঙ্গাইর উপজেলায় এক রাতে তিন বাড়িতে ডাকাতির ঘটনা ঘটেছে। ডাকাতেরা বাড়ির লোকজনকে অস্ত্রের মুখে জিম্মি করে নগদ টাকা ও স্বর্ণালংকার লুট করে নিয়ে গেছে। গত শনিবার রাতে উপজেলার চান্দহর ইউনিয়নের ইসলামপুর, চকপালপাড়া ও মুলবর্গ গ্রামে এসব ডাকাতির ঘটনা ঘটে। চান্দহর ইউনিয়ন পরিষদের (ইউপি) ৮ নম্বর ওয়ার্ডের সদস্য আবুল কালাম আজাদ বলেন, শনিবার রাত ১২টার দিকে ১০-১৫ জনের একদল ডাকাত দেশীয় অস্ত্র নিয়ে ইসলামপুর গ্রামের বাদল হোসেনের বাড়িতে হামলা করে। এরপর ডাকাতেরা পাইপগান, পিস্তল ও ধারালো চাপাতি দিয়ে ওই বাড়ির লোকজনকে জিম্মি করে ফেলে। ওই বাড়ি থেকে ৪৫ হাজার টাকা ও পাঁচ ভরি স্বর্ণালঙ্কার লুট করে নিয়ে যায়। এরপর রাত দেড়টার দিকে ডাকাতদল একই কায়দায় পাশের চকপালপাড়া গ্রামের তাসের আলীর বাড়িতে হানা দিয়ে ৫০ হাজার টাকা এবং সাত ভর্তি স্বর্ণালংকার নিয়ে যায়। রাত তিনটার দিকে পাশের মূলবর্গ গ্রামের মুনতাজ খানের বাড়ির লোকজনকে অস্ত্রের মুখে ভয়ভীতি দেখিয়ে ৪০ হাজার টাকা ও ১৪ ভরি স্বর্ণালংকার লুট করে নিয়ে যায়। সিঙ্গাইর থানার ওসি সৈয়দুজ্জামান বলেন, এ ব্যাপারে ভুক্তভোগী পরিবারের পক্ষ থেকে থানায় মামলার প্রস্তুতি চলছে।
