
আইনমন্ত্রী ও অ্যাটর্নি জেনারেলকে নিয়ে রাষ্ট্রপতির সঙ্গে প্রধানমন্ত্রীর সাক্ষাতে জাতি উদ্বিগ্ন বলে মন্তব্য করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, সুপ্রিম কোর্ট যে রায় দিয়েছেন, সেই রায়ের বিরুদ্ধে গিয়ে রাষ্ট্রপতির সঙ্গে সাক্ষাৎ করা হয়েছে। যেটা হওয়ার কথা নয়, এটা নজিরবিহীন। তাই রাষ্ট্রপতির সঙ্গে প্রধানমন্ত্রীর সাক্ষাৎ নিঃসন্দেহে সমগ্র জাতিকে উদ্বিগ্ন করে তুলেছে। 
আজ বৃহস্পতিবার দুপুরে জাতীয় প্রেসক্লাবে আবদুস সালাম তালুকদার স্মৃতি সংসদ পরিষদের এক আলোচনা ও দোয়া অনুষ্ঠানে মির্জা ফখরুল ইসলাম এ কথা বলেন। বিএনপির সাবেক মহাসচিব আবদুস সালাম তালুকদারের ১৮তম মৃত্যুবার্ষিকী উপলক্ষে এ আলোচনা হয়।বিএনপির মহাসচিব বলেন, শুধু তা-ই নয়, সম্প্রতি আওয়ামী লীগের সাধারণ সম্পাদক প্রধান বিচারপতির সঙ্গে সাক্ষাৎ করেছেন, নৈশভোজ করেছেন। সরকারের মন্ত্রী-এমপি এবং আওয়ামী লীগের পাতি নেতারাও প্রধান বিচারপতির বিরুদ্ধে কুৎসা রটিয়ে যাচ্ছেন। তাঁরা সুপ্রিম কোর্ট সম্পর্কে যেভাবে মন্তব্য করছেন, তা কোনো গণতান্ত্রিক রাষ্ট্রব্যবস্থায় চলতে পারে না।মির্জা ফখরুল ইসলাম আলমগীর বলেন, ‘বর্তমানে যে সরকার আছে, তারা বৈধভাবে নির্বাচিত নয়, অনৈতিক তো বটেই। তারা জোর করে ক্ষমতায় বসে আছে। সংসদে নির্বাচিত জনপ্রতিনিধি নেই। ১৫৩ জন বিনা প্রতিদ্বন্দ্বিতায় নির্বাচিত। শতকরা ৫ ভাগ ভোটও হয়নি। তাই এই সংসদকে জনগণের প্রতিনিধিত্বশীল সংসদ বলতে পারি না।’বিএনপির মহাসচিব বলেন, হাইকোর্টে রায়ের পর সরকার আপিল করার পরে সুপ্রিম কোর্টের আপিল বিভাগ সর্বসম্মতভাবে রায় দিয়েছেন যে ষোড়শ সংশোধনী বেআইনি। রায়ে কিছু পর্যবেক্ষণ দেওয়া হয়েছে। ন্যায়বিচার, আইনের শাসন, সংবিধানকে সমুন্নত রাখতে এটি দেশের মানুষের জন্য একটি যুগান্তকারী রায়। তিনি বলেন, বিচার বিভাগ নিজেরাই বলছে তারা স্বাধীন নয়, সরকার বিচার বিভাগকে নিয়ন্ত্রণ করার চেষ্টা করছে। শুধু চেষ্টা করছে না, গতকালও দেখলাম এই সরকারের স্বয়ং প্রধানমন্ত্রী, তিনি আইনমন্ত্রী ও অ্যাটর্নি জেনারেলকে নিয়ে রাষ্ট্রপতির সঙ্গে দেখা করেছেন, মিটিং করেছেন। বিষয় ষোড়শ সংশোধনী রায়।মির্জা ফখরুল ইসলাম বলেন, ‘আজকে যাঁরা দেশ ধ্বংস করতে, গণতন্ত্রকে ধ্বংস করতে চাচ্ছেন, ভবিষ্যতে তাঁদের জনগণের কাঠগড়ায় দাঁড়াতে হবে। তাঁরা কথায় কথায় বলেন আমরা রাষ্ট্রবিরোধী কাজ করছি। অথচ আপনারা প্রকাশ্যে রাষ্ট্রবিরোধী কাজ করছেন, সংবিধানকে ছিন্নভিন্ন করছেন। একদিন এর বিচার হবে।’যারা বিচার বিভাগের স্বাধীনতা ও ক্ষমতা হরণে ষড়যন্ত্র করবে, তাদের বিরুদ্ধে রুখে দাঁড়াতে দেশবাসীর প্রতি আহ্বান জানান মির্জা ফখরুল।ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদের সভাপতিত্বে আলোচনা সভায় আরও বক্তব্য দেন বিএনপির স্থায়ী কমিটির সদস্য নজরুল ইসলাম খান, ভাইস চেয়ারম্যান শামসুজ্জামান, যুগ্ম মহাসচিব সৈয়দ মোয়াজ্জেম হোসেন প্রমুখ।
