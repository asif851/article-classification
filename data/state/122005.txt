
বিএনপির চেয়ারপারসন খালেদা জিয়ার বিরুদ্ধে করা পৃথক তিনটি মামলার কার্যক্রমের ওপর স্থগিতাদেশ দিয়েছেন হাইকোর্ট। আজ মঙ্গলবার বিচারপতি মিফতাহউদ্দিন চৌধুরী ও বিচারপতি এ এন এম বসির উল্লাহর সমন্বয়ে গঠিত বেঞ্চ এই আদেশ দেন।
তিনটির মধ্যে যাত্রাবাড়ী থানার একটি হত্যা, বিশেষ ক্ষমতা আইনের একটি ও দারুস সালাম থানার নাশকতার একটি মামলা রয়েছে। তিনটি মামলাই ২০১৫ সালে করা হয়েছিল।
আদালতে খালেদা জিয়ার পক্ষে শুনানি করেন আইনজীবী এ জে মোহাম্মদ আলী ও মাহবুব উদ্দিন খোকন।
রাষ্ট্রপক্ষে ছিলেন ডেপুটি অ্যাটর্নি জেনারেল শেখ এ কে এম মনিরুজ্জামান কবির। পরে তিনি প্রথম আলোকে বলেন, এই তিন মামলাতেই পুলিশ খালেদা জিয়ার বিরুদ্ধে আদালতে অভিযোগপত্র দেন। পরে আদালত ওই অভিযোগপত্র আমলে নেন। ওই আদেশের বিরুদ্ধে উচ্চ আদালতে আবেদন করলে আজ এই তিন মামলার কার্যক্রমের ওপর স্থগিতাদেশ দিয়েছেন হাইকোর্ট।
মনিরুজ্জামান কবির আরও বলেন, এর আগে একই আদালত থেকে খালেদা জিয়ার বিরুদ্ধে করা অন্য ছয়টি মামলার ওপর স্থগিতাদেশ দেওয়া হয়। ওই স্থগিতাদেশের বিরুদ্ধে রাষ্ট্রপক্ষ থেকে আপিল করা হয়েছে।
আজ যে তিনটি মামলায় স্থগিতাদেশ হয়েছে, তার বিরুদ্ধেও শিগগিরই আপিল করা হবে বলে তিনি জানান।
 
