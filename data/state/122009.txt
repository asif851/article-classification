
পার্বত্য চট্টগ্রামে ভারত প্রত্যাগত শরণার্থী প্রত্যাবাসন ও পুনর্বাসন এবং অভ্যন্তরীণ উদ্বাস্তু নির্দিষ্টকরণ ও পুনর্বাসনবিষয়ক টাস্কফোর্সের (শরণার্থী পুনর্বাসনবিষয়ক টাস্কফোর্স) সভা আজ সোমবার চট্টগ্রাম সার্কিট হাউসে অনুষ্ঠিত হচ্ছে।সম্প্রতি প্রধানমন্ত্রী পার্বত্য চট্টগ্রামবিষয়ক মন্ত্রণালয় পরিদর্শনের সময় পার্বত্য চট্টগ্রাম চুক্তি পূর্ণ বাস্তবায়নের কথা পুনর্ব্যক্ত করার পর আজ এই বৈঠক হচ্ছে। ২০০৯ সালের ২৭ আগস্ট পুনর্গঠন করার পর বর্তমান টাস্কফোর্সের এটি পঞ্চম সভা। চতুর্থ সভা গত বছরের ৮ সেপ্টেম্বর চট্টগ্রাম সার্কিট হাউসে হয়েছিল।টাস্কফোর্সের চেয়ারম্যান যতীন্দ্র লাল ত্রিপুরা প্রথম আলোকে বলেন, ‘সংসদ নির্বাচনের আগে দেশের পরিস্থিতি, নির্বাচন ও ব্যক্তিগত অসুস্থতার কারণে অনেক দিন সভা হয়নি। আশা করছি, ভবিষ্যতে অন্তত দুই মাস পর পর সভা হবে।’১৯৯৭ সালের ২ ডিসেম্বর স্বাক্ষরিত পার্বত্য চুক্তি অনুযায়ী শরণার্থী পুনর্বাসনবিষয়ক টাস্কফোর্স গঠন করা হয়। ১০ সদস্যবিশিষ্ট এই টাস্কফোর্সে চট্টগ্রাম বিভাগের কমিশনার সদস্যসচিব, পার্বত্য চট্টগ্রামবিষয়ক মন্ত্রণালয়ের প্রতিনিধি, তিন পার্বত্য জেলার প্রতিনিধি, ২৪ পদাতিক ডিভিশনের প্রতিনিধি, পার্বত্য চট্টগ্রাম জনসংহতি সমিতি ও প্রত্যাগত শরণার্থীদের একজন করে প্রতিনিধি ও একজন বিশিষ্ট ব্যক্তিকে সদস্য হিসেবে নিয়োগ দেওয়া হয়।
