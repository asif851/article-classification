
রাষ্ট্রায়ত্ত বিভিন্ন ব্যাংকে সাড়ে ছয় হাজার কর্মকর্তা পদে জনবল নিয়োগ দেওয়া হবে। এ–সংক্রান্ত বিজ্ঞপ্তি শিগগিরই প্রকাশ পাবে বলে জানিয়েছে বাংলাদেশ ব্যাংকের একটি সূত্র।
সংশ্লিষ্ট সূত্রে জানা গেছে, রাষ্ট্রায়ত্ত ব্যাংকগুলোতে অফিসার বা কর্মকর্তা পদে তিন হাজার এবং অফিসার (ক্যাশ) পদে সাড়ে তিন হাজার জনবল নিয়োগের প্রক্রিয়া চূড়ান্ত হয়েছে। এই বিজ্ঞপ্তি খুব শিগগির দৈনিক পত্রিকা ও বাংলাদেশ ব্যাংকের ওয়েবসাইটে প্রকাশ করা হবে।
বাংলাদেশ ব্যাংক সূত্র বলছে, দেশের সরকারি ব্যাংকগুলোর নিয়োগ সমন্বিতভাবে করার জন্য ব্যাংকার্স সিলেকশন কমিটি (বিএসসি) গঠন করে বাংলাদেশ ব্যাংক। ওই কমিটি নিয়োগ পরীক্ষা গ্রহণসহ নানা কাজ সম্পন্ন করছে। বাংলাদেশ ব্যাংকের মহাব্যবস্থাপক ও ব্যাংকার্স সিলেকশন কমিটির (বিএসসি) প্রধান মোশাররফ হোসেন খান প্রথম আলোকে বলেন, সিদ্ধান্ত অনুসারে এখন থেকে সব ব্যাংকের পরীক্ষা একসঙ্গে অনুষ্ঠিত হবে। এটি হলে বিভিন্ন ব্যাংকে আলাদা আলাদা পরীক্ষা দেওয়ার জন্য প্রার্থীকে বারবার পরীক্ষায় অংশ নিতে হবে না। যাঁরা ঢাকার বাইরে থেকে এসে পরীক্ষায় অংশ নেন, তাঁদেরও বারবার ঢাকা আসতে হবে না। প্রার্থীদের ভোগান্তি রোধে বাংলাদেশ ব্যাংক এ সিদ্ধান্ত নিয়েছে।
মোশাররফ হোসেন খান বলেন, বিভিন্ন ব্যাংকের আলাদা আলাদা পরীক্ষা নিলে দেখা যায়, একই প্রার্থী একাধিক ব্যাংকে চাকরির জন্য ডাক পান। এ ক্ষেত্রে তিনি একটা ব্যাংকে চাকরি পান। অন্য ব্যাংকে পদ ফাঁকা থেকে যায়। এতে অন্য প্রার্থী বঞ্চিত হন। এটা ঠেকাতে সমন্বিত পরীক্ষা নেওয়া হচ্ছে।
বিভিন্ন ব্যাংকে নতুন সাড়ে ছয় হাজার জনবল নিয়োগের বিষয়ে জানতে চাইলে মোশাররফ হোসেন খান বলেন, সিদ্ধান্ত চূড়ান্ত হয়েছে। ঈদের আগেই এই নিয়োগ বিজ্ঞপ্তি প্রকাশ করা হতে পারে।
সম্প্রতি বাংলাদেশ ব্যাংক থেকে আটটি ব্যাংক ও আর্থিক প্রতিষ্ঠানে ১ হাজার ৬৬৩ পদে নিয়োগের বিজ্ঞপ্তি প্রকাশ করা হয়। ওই বিজ্ঞপ্তি অনুসারে সোনালী ব্যাংক লিমিটেডে ৫২৭ জন, জনতা ব্যাংক লিমিটেডে ১৬১ জন, রূপালী ব্যাংক লিমিটেডে ২৮৩ জন, বাংলাদেশ ডেভেলপমেন্ট ব্যাংক লিমিটেডে ৩৯ জন, বাংলাদেশ কৃষি ব্যাংকে ৩৫১ জন, রাজশাহী কৃষি উন্নয়ন ব্যাংকে ২৩১ জন, বাংলাদেশ হাউস বিল্ডিং ফাইন্যান্স করপোরেশনে একজন ও ইনভেস্টমেন্ট করপোরেশন অব বাংলাদেশে (আইসিবি) ৭০ জনকে নিয়োগ দেওয়া হবে। বিজ্ঞপ্তিটি বাংলাদেশ ব্যাংকের ওয়েবসাইটে পাওয়া যাচ্ছে।
 
