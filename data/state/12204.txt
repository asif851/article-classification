
বিস্ফোরক মামলায় কারাগারে আটক বিএনপির কেন্দ্রীয় সাংগঠনিক সম্পাদক গোলাম আকবর খোন্দকার, যুবদলের নেতা ইয়াছিন চৌধুরীসহ বিএনপির ছয় নেতা-কর্মীর রিমান্ড ও জামিন নামঞ্জুর করেছেন আদালত। গতকাল বুধবার বিকেলে অতিরিক্ত মুখ্য মহানগর হাকিম মো. সোলায়মান শুনানি শেষে এ আদেশ দেন।চট্টগ্রাম মহানগর পুলিশের অতিরিক্ত উপকমিশনার (প্রসিকিউশন) মুহাম্মদ রেজাউল মাসুদ প্রথম আলোকে বলেন, নগরের কোতোয়ালি থানার বিস্ফোরক মামলায় বিএনপির ছয় নেতা-কর্মীকে জিজ্ঞাসাবাদ করতে সাত দিনের রিমান্ডের আবেদন করে পুলিশ। অন্যদিকে আসামিদের আইনজীবীরা জামিনের আবেদন করেন। শুনানি শেষে বিচারক উভয় আবেদন নামঞ্জুর করেন।এদিকে গতকাল দুপুরে বিএনপির ছয় নেতা-কর্মীকে কারাগার থেকে আদালতে হাজির করা হলে তাঁদের মুক্তির দাবিতে স্লোগান দেন দলীয় নেতা-কর্মীরা। এ সময় ওই এলাকার নিরাপত্তা জোরদার করা হয়।
