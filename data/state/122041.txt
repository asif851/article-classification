
খুলনা নগরের রূপসা পাইকারি মৎস্য বাজারে অভিযান চালিয়ে ১০ হাজার কেজির বেশি জাটকা জব্দ করেছে র্যা ব-৬। গতকাল মঙ্গলবার সকালে ওই এলাকায় অভিযানটি পরিচালনা করেন র্যা ব-৬-এর স্পেশাল কোম্পানি কমান্ডার এনায়েত হোসেন।জব্দ করা জাটকার আনুমানিক দাম প্রায় ২০ লাখ টাকা। খুলনার বিভিন্ন মাদ্রাসা, এতিমখানাসহ ২০০টি দাতব্য প্রতিষ্ঠানে বেশির ভাগ জাটকা দান করেছে জেলা প্রশাসন। এ ছাড়া কিছু জাটকা দরিদ্র মানুষকে দেওয়া হয়েছে।এনায়েত হোসেন বলেন, গোপন তথ্যের ভিত্তিতে ওই বাজার এলাকায় ভোর থেকে অবস্থান নেয় র্যা ব। সাড়ে ছয়টার দিকে পরপর তিনটি ট্রাকে করে জাটকাগুলো আসে। ট্রাকগুলোতে অন্য মাছও ছিল। এরপর জেলা মৎস্য কর্মকর্তা শামীম আহমেদকে ব্যাপারটি জানানো হয়। তিনি ও জেলা প্রশাসনের নির্বাহী হাকিম মো. মেহেদী মোরশেদ ভ্রাম্যমাণ আদালত পরিচালনা করে মাছগুলো জব্দ করেন। পরে সেগুলো জেলা প্রশাসনের সহায়তায় বিভিন্ন দাতব্য প্রতিষ্ঠান ও দরিদ্রদের মধ্যে বিতরণ করা হয়েছে।এনায়েত হোসেন বলেন, ট্রাকগুলো এসেছিল চট্টগ্রাম ও বরিশাল থেকে। ট্রাকের সঙ্গে মাছের কোনো মালিক ছিল না। এ কারণে কাউকে জরিমানা বা আইনের আওতায় আনা যায়নি।
 
