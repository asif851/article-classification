
চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) ২০১৩-১৪ শিক্ষাবর্ষে স্নাতক শ্রেণীর ভর্তির আবেদন-প্রক্রিয়া শেষ হয়েছে। মুঠোফোনে খুদে বার্তার মাধ্যমে গত বুধবার রাত ১২টা পর্যন্ত আবেদন গ্রহণ করা হয়।এ বছর বিশ্ববিদ্যালয়ের পাঁচটি অনুষদের ৬৩০টি আসনের বিপরীতে মোট ১০ হাজার ৮৭৩টি আবেদন জমা পড়েছে। ফলে এ বছর প্রতি আসনে ভর্তি-ইচ্ছুক শিক্ষার্থীর সংখ্যা ১৭ জন। আবেদনকারীদের মধ্য থেকে যাচাই-বাছাই করে ২৯ অক্টোবর ভর্তি পরীক্ষায় অংশগ্রহণের জন্য যোগ্য প্রার্থীদের তালিকা প্রকাশ করা হবে। ভর্তি পরীক্ষা অনুষ্ঠিত হবে ৯ নভেম্বর।বিশ্ববিদ্যালয়ের সহ-উপাচার্য মোহাম্মদ রফিকুল আলম প্রথম আলোকে জানান, এবার সুষ্ঠুভাবে ভর্তির আবেদন-প্রক্রিয়া সম্পন্ন হয়েছে।গত ২ সেপ্টেম্বর ভর্তির আবেদন গ্রহণ শুরু হয়।১৬ দিনের ছুটি ঘোষণা: চট্টগ্রাম প্রকৌশল ও প্রযুক্তি বিশ্ববিদ্যালয়ে পবিত্র ঈদুল আজহা ও দুর্গাপূজা উপলক্ষে ১৬ দিনের ছুটি আজ শুক্রবার শুরু হয়েছে। এ উপলক্ষে ২২ অক্টোবর পর্যন্ত বিশ্ববিদ্যালয়ের প্রশাসনিক ও ২৬ অক্টোবর পর্যন্ত শিক্ষা কার্যক্রম বন্ধ থাকবে।
