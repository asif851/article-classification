
সাংবাদিক দম্পতি সাগর সরওয়ার ও মেহেরুন রুনির কবর ভাঙা হবে না। একমাত্র সন্তান মেঘ সাবালক না হওয়া পর্যন্ত তাঁদের কবর সংরক্ষণের বিষয়টি বিবেচনা করবে ওই বিভাগ।স্থানীয় সরকার মন্ত্রণালয়ের সচিব আবু আলম মোহাম্মদ শহিদ গতকাল প্রথম আলোকে বিষয়টি নিশ্চিত করেছেন। স্থানীয় সরকার বিভাগের পক্ষ থেকে বলা হয়েছে, যেহেতু সাগর-রুনি হত্যাকাণ্ডের ব্যাপারে এখনো তদন্ত চলছে এবং বিষয়টি আইনি প্রক্রিয়ার মধ্যে দিয়ে যাচ্ছে, সেহেতু তাঁদের কবর ভাঙার অনুমতি দেওয়া হবে না।স্থানীয় সরকার বিভাগ সূত্রে জানা গেছে, আজিমপুর কবরস্থানে সাগর-রুনির কবর ভেঙে দেওয়ার উদ্যোগের ব্যাপারে ঢাকা রিপোর্টার্স ইউনিটির পক্ষ থেকে গতকাল স্থানীয় সরকার প্রতিমন্ত্রী জাহাঙ্গীর কবির নানকের সঙ্গে টেলিফোনে যোগাযোগ করা হয়েছে। তিনিও এ বিষয়ে প্রয়োজনীয় ব্যবস্থা নেওয়ার আশ্বাস দিয়েছেন।সূত্র জানায়, শনিবার থেকে সিটি করপোরেশনের নিয়মিত কাজের অংশ হিসেবে আজিমপুর কবরস্থান সমান করার কাজ শুরুর কথা। জায়গার সংকটের কারণে অরক্ষিত কবরগুলো ভেঙে সমান করা হয়।কিন্তু সাগর-রুনির কবর সংরক্ষণের বিষয়ে পরিবারের পক্ষ থেকে কোনো আবেদন করা হয়নি। এ কারণে তাঁদের কবরও ভেঙে ফেলার উদ্যোগ নেওয়া হয়েছিল।
