
গাজীপুর সিটি করপোরেশনের দক্ষিণ ছায়াবীথি এলাকায় এক গৃহবধূকে হত্যার অভিযোগে স্বামীকে আটক করা হয়েছে। আজ মঙ্গলবার সকালে পুলিশ লাশটি উদ্ধার করে।
নিহত গৃহবধূ হলেন নরসিংদীর মনোহরদী এলাকার রফিকুল ইসলামের স্ত্রী নাজমুন নাহার (২১)। নাজমুনের বাবার বাড়ি রাজশাহীর মেহেরচণ্ডী এলাকায়।
প্রতিবেশীদের বরাত দিয়ে পুলিশের দেওয়া ভাষ্য, আট মাস আগে রফিকুলের সঙ্গে নাজমুনের বিয়ে হয়। ছয় মাস আগে রফিকুল স্ত্রীসহ গাজীপুর সিটি করপোরেশনের দক্ষিণ ছায়াবীথি এলাকায় একটি ফ্ল্যাট ভাড়া নেন। তিনি স্থানীয় একটি কোম্পানিতে চাকরি করেন। এক মাস আগে ৩০ অক্টোবর তিনি বাসা ছেড়ে দেবেন বলে বাড়িওয়ালাকে জানান।
বাড়ির মালিকের ভাষ্য, আজ ভোর পাঁচটার দিকে রফিকুল একটি ট্রাক নিয়ে এসে কর্মীদের দিয়ে বাসার মালামাল ট্রাকে ওঠাতে শুরু করেন। মালামাল ট্রাকে ওঠানোর সময় ট্রাকের চালক ও কর্মীরা দুর্গন্ধ পান। সন্দেহ হওয়ায় তাঁরা তাঁকে (বাড়ির মালিক) জানান। পরে তিনি পুলিশে খবর দেন।
জয়দেবপুর থানার উপপরিদর্শক (এসআই) আরশেদ হোসেন জানান, পুলিশ গিয়ে ট্রাকে ওঠানো মালামালের মধ্যে লেপ-তোশক দিয়ে প্যাঁচানো অবস্থায় গৃহবধূর লাশ উদ্ধার করে। ওই গৃহবধূকে দুই থেকে তিন দিন আগে ধারালো অস্ত্র দিয়ে গলা কেটে হত্যা করা হয়েছে। এ ছাড়া তাঁর শরীরে আঘাতের চিহ্ন রয়েছে।
পুলিশের জিজ্ঞাসাবাদে আটক স্বামী রফিকুল দাবি করেছেন, স্ত্রীর পরকীয়ার কারণে তিনি ক্ষুব্ধ হয়ে তাঁকে হত্যা করেছেন।
