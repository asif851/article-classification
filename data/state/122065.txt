
বেসরকারি ব্র্যাক ব্যাংকের কর্মকর্তা মো. নাইমুল ইসলাম গত মঙ্গলবার থেকে নিখোঁজ রয়েছেন বলে তাঁর পরিবার দাবি করেছে। তাঁর স্ত্রী তামান্না খান এ ব্যাপারে রাজধানীর তেজগাঁও শিল্পাঞ্চল থানায় গতকাল বুধবার সাধারণ ডায়েরি (জিডি) করেছেন।এ নিয়ে গত আগস্ট থেকে রহস্যজনকভাবে রাজধানীর ১৬ জন নিখোঁজ হলেন। তাঁদের মধ্যে এ পর্যন্ত পাঁচজনের সন্ধান পাওয়া গেছে।তামান্না খান জিডিতে উল্লেখ করেন, তাঁর স্বামী নাইমুল ইসলাম ব্র্যাক ব্যাংকের শ্যামলী শাখায় কর্মরত। মঙ্গলবার বাড়ি থেকে বের হওয়ার সময় বলেছিলেন, ব্র্যাক ব্যাংকের প্রধান কার্যালয়ে যাবেন। সেখান থেকে তাঁর এক বন্ধুর সঙ্গে দেখা করার কথা ছিল। মঙ্গলবার বেলা পৌনে একটার দিকে তাঁর সঙ্গে স্বামীর যোগাযোগ হয়। বেলা আড়াইটার দিকে যোগাযোগ করলে তাঁর (নাইমুল) ফোন বন্ধ পাওয়া যায়। তিনি (তামান্না) স্বামীর ওই বন্ধুর সঙ্গে যোগাযোগ করলে তিনি জানান, দুপুর সোয়া ১২টার দিকে নাইমুলের সঙ্গে দেখা হয়েছিল। তিনি নাইমুলকে কুড়িল পর্যন্ত এগিয়ে দিয়েছেন।জানতে চাইলে তেজগাঁও শিল্পাঞ্চল থানার উপপরিদর্শক আবদুল বারিক গতকাল রাতে প্রথম আলোকে বলেন, তাঁরা নিখোঁজ ব্যাংক কর্মকর্তাকে খুঁজে বের করার চেষ্টা করছেন। কী কারণে তিনি নিখোঁজ তা এখনো বোঝা যাচ্ছে না। তাঁকে কেউ অপহরণ করেছে কি না, তাও বোঝা যাচ্ছে না।
