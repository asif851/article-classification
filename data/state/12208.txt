
নারায়ণগঞ্জের ‘শীর্ষস্থানীয় সন্ত্রাসী’ জহিরুল ইসলাম ভূঁইয়া ওরফে ক্যাঙ্গারু পারভেজকে অপহরণের ঘটনায় করা মামলায় আসামি করা হয়েছে নারায়ণগঞ্জ সিটি করপোরেশনের মেয়র সেলিনা হায়াৎ আইভীর ভাই, ভাগনে, মামাতো ভাই, দুই সমর্থকসহ সাতজনকে। আসামিদের প্রথম পাঁচজনই সন্ত্রাস নির্মূল ত্বকী মঞ্চের কর্মী। মেধাবী ছাত্র তানভীর মুহাম্মদ ত্বকী হত্যাকাণ্ডের পর থেকেই আইভীসহ মঞ্চের নেতারা খুনের জন্য শামীম ওসমানের পরিবারের সদস্যদের দায়ী করে আসছেন।ত্বকী হত্যা মামলার সন্দেহভাজন আসামি ও শামীম ওসমানের ঘনিষ্ঠ সহযোগী পারভেজ গত বছরের ৬ জুলাই রাজধানীর গুলশান থেকে অপহূত হন। ঘটনার দুই মাস পর এই মামলা করা হয়। তারও সাড়ে চার মাস পর আসামিরা জানতে পারেন, তাঁদের বিরুদ্ধে মামলা হয়েছে।মামলার আসামিরা হলেন: মেয়র আইভীর ভাই নগর যুবলীগের সাধারণ সম্পাদক আহমেদ আলী রেজা, আইভীর মেজো বোনের ছেলে নর্থ সাউথ বিশ্ববিদ্যালয়ের বিবিএর ছাত্র মিনহাজুল কাদের, আইভীর মামাতো ভাই চিত্রশিল্পী রেজাউল ইসলাম, আইভীর সমর্থক হিসেবে পরিচিত যুবলীগের কর্মী আবু সুফিয়ান, জেলা কৃষক লীগের সাধারণ সম্পাদক রোকনউদ্দিন আহমেদের ছেলে জুলকার আহমেদ, সিটি করপোরেশনের ১২ নম্বর ওয়ার্ডের কাউন্সিলর নগর বিএনপির যুগ্ম সাধারণ সম্পাদক শওকত হাশেম ও বিএনপি-সমর্থক হিসেবে পরিচিত ঢাকা-নারায়ণগঞ্জ পথে চলাচলকারী বন্ধন পরিবহনের ব্যবস্থাপনা পরিচালক মাহবুবউল্লাহ।ঢাকা মহানগর পুলিশের (ডিএমপি) গোয়েন্দা শাখা গত সোমবার যুবলীগ কর্মী আবু সুফিয়ান ও সাখাওয়াত, বন্দর উপজেলার কদম রসুল পৌর ছাত্রলীগের সাংগঠনিক সম্পাদক মাহবুবুর রহমানকে নারায়ণগঞ্জ থেকে ধরে নিয়ে যাওয়ার পর পারভেজ অপহরণ মামলার বিষয়টি জানাজানি হয়। ওই তিনজনকে জিজ্ঞাসাবাদের জন্য মঙ্গলবার চার দিনের রিমান্ডে নেয় ডিবি।প্রকাশ্যে ঘটনা, গোপনে মামলা: ৬ জুলাই পারভেজ অপহূত হওয়ার পরই তাঁর স্ত্রী সোহানা বেগম কারও নাম উল্লেখ না করেই গুলশান থানায় একটি সাধারণ ডায়েরি (জিডি) করেন।দুই মাসের বেশি সময় পর ১২ সেপ্টেম্বর সোহানা একই থানায় ফৌজদারি কার্যবিধির ১৭০/৩৬৪/১০৯ ধারায় (ডিবি পুলিশ পরিচয়ে, অপহরণে সহায়তা করার অপরাধ) মামলা করেন। মামলার তদন্তের দায়িত্ব দেওয়া হয় ডিএমপির ডিবিকে। কিন্তু এই মামলার বিষয়টি গত চার মাসের বেশি সময় গোপন ছিল। বাদী বা পুলিশ—কোনো সূত্র থেকেই আসামিরা এত দিনেও তাঁদের বিরুদ্ধে মামলার বিষয়টি জানতে পারেননি। এই চার মাসে পুলিশও কোনো ব্যবস্থা নেয়নি।এজাহারে অভিযোগ করা হয়, গুলশান ২ নম্বর সেক্টরে একটি মাদক নিরাময় কেন্দ্রে চিকিৎসাধীন পারভেজকে নিয়ে গত ৬ জুলাই বিকেলে সোহানা প্রাইভেট কারে উঠছিলেন। ওই সময় ডিবি পুলিশ পরিচয়ে ছয়-সাতজন লোক পারভেজকে তুলে মাইক্রোবাসে নিয়ে যান। ঘটনাস্থলে কর্তব্যরত পুলিশ সার্জেন্ট ফিরোজ ঘটনাটি প্রত্যক্ষ করেন এবং তাঁদের সঙ্গে কথা বলেন।এজাহারে অভিযোগ করা হয়, ‘উল্লেখিত সন্ত্রাসীগণ ও অজ্ঞাতনামা আরও কয়েকজন অর্থের বিনিময়ে কোনো সংস্থার মদদে বা সহযোগিতায় পরিকল্পিতভাবে অপহরণের পর খুন করে লাশ গুম করেছে বা অন্যায়ভাবে আটক করে রেখেছে।’শামীম সাংসদ, মামলা সক্রিয়: পরিচয় প্রকাশে অনিচ্ছুক গুলশান থানার এক কর্মকর্তা জানান, স্বরাষ্ট্র মন্ত্রণালয়ের তখনকার উর্ধ্বতন কর্তৃপক্ষের নির্দেশে মামলাটি নেওয়া হয়। সঙ্গে সঙ্গে তদন্তে ডিবিকে দায়িত্ব দেওয়া হয়। কিন্তু শামীম ওসমান ও তাঁর বড় ভাই নাসিম ওসমান সাংসদ নির্বাচিত হওয়ার পরই মামলাটি সক্রিয় করা হয়।মামলার আসামি ত্বকী মঞ্চের কর্মীরা জানান, তাঁরা জানতেনই না, তাঁদের বিরুদ্ধে পারভেজের অপহরণের মামলা হয়েছে। পুলিশও গত চার মাসে তাঁদের কিছু জানায়নি বা ধরতেও আসেনি। তাঁরা প্রকাশ্যেই নিজ নিজ পেশায় যুক্ত ছিলেন। এঁরা অভিযোগ করেন, ত্বকী হত্যার বিচারের দাবি করায় সোহানাকে দিয়ে শামীম ওসমান তাঁদের বিরুদ্ধে মিথ্যা মামলা করিয়েছেন।মামলার বাদী সোহানা বেগমের মুঠোফোনে গতকাল বিকেলে প্রথম আলো কার্যালয় থেকে যোগাযোগ করা হয়। মামলায় কাদের আসামি করেছেন—জানতে চাইলে সোহানা বলেন, ‘আসামিদের নাম মনে নাই।’বিএনপির নেতা ও সমর্থকের বিরুদ্ধে যে কারণে মামলা: গত বছরের ১ সেপ্টেম্বর মাহবুব উল্লাহ সংবাদ সম্মেলন করে অভিযোগ করেছিলেন, শামীম ওসমানের ছত্রচ্ছায়ায় গত পাঁচ বছরে বন্ধন পরিবহন থেকে সাত কোটি টাকা চাঁদা নেওয়া হয়েছে। তিনি মনে করেন, চাঁদাবাজির অভিযোগ করায় তাঁকে এই মামলায় ফাঁসানো হচ্ছে।অন্যদিকে ইমারত নির্মাণ বিধি লঙ্ঘন ও অনুমোদিত নকশা অমান্য করে নির্মিত বহুতল ভবন চিহ্নিত ও ভাঙায় গঠিত সিটি করপোরেশনের সংশ্লিষ্ট কমিটির প্রধান ছিলেন কাউন্সিলর শওকত হোসেন। এই কমিটি নগরে বেশ কয়েকটি বহুতল ভবন চিহ্নিত করে নকশা অননুমোদিত অংশ ভেঙে ফেলে। এদের কেউ কেউ শামীম ওসমানের ঘনিষ্ঠজন। এ কারণেই তাঁকে পারভেজ নিখোঁজের মামলায় আসামি করা হয়েছে বলে মনে করা হচ্ছে।শওকত হোসেন প্রথম আলোকে বলেন, ঘটনার দিন ৬ জুলাই দুপুর ১২টা ৪০ মিনিটে মালয়েশিয়ান এয়ারলাইনসের একটি ফ্লাইটে তিনি মালয়েশিয়ায় যান। দেশে ফেরেন ৯ জুলাই।নারায়ণগঞ্জ মহানগর আওয়ামী লীগের সভাপতি আনোয়ার হোসেন বলেন, ‘এ ধরনের মামলা দেওয়া শামীম ওসমানদের পুরোনো অভ্যাস। ১৯৯৬ সালে আওয়ামী লীগ ক্ষমতায় আসার পরও শামীম ওসমানেরা আমাদের বেশ কয়েকজন নেতাকে মিথ্যা মামলায় কারাগারে পাঠিয়েছিলেন।’অভিযোগের ব্যাপারে সাংসদ শামীম ওসমানের বক্তব্য পাওয়া যায়নি। তবে গত বছরের ৮ অক্টোবর শামীম ওসমান নগরের শহীদ জিয়া হলে এক সভায় অভিযোগ করেন আইভীর ভাই, কাদিরের ছেলে (ভাগনে), রোকনের (কৃষক লীগ নেতা) ছেলের নেতৃত্বে পারভেজকে অপহরণ করা হয়েছে।৬ জুলাই পারভেজ অপহরণ হওয়ার দিনই নারায়ণগঞ্জের চাষাঢ়ায় এলোপাতাড়ি বাস-ট্রাক রেখে সড়ক অবরোধ করেন শামীম ওসমানের অনুগত যুবলীগ, ছাত্রলীগের নেতা-কর্মী ও পরিবহন শ্রমিকেরা। কিছুদিন পর শামীম ওসমানের সমর্থকেরা শহরে মানববন্ধন করেন। তখন তাঁরা অভিযোগ করেছিলেন, পারভেজের অপহরণের সঙ্গে মেয়র আইভী ও নিহত ত্বকীর বাবা রফিউর রাব্বি জড়িত।
