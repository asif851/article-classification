
বিএনপির ভারপ্রাপ্ত চেয়ারম্যান তারেক রহমানের পাসপোর্ট হাইকমিশনে জমার বিষয়ে পররাষ্ট্র প্রতিমন্ত্রী শাহরিয়ার আলমের বক্তব্য উড়ো ও অবান্তর বলে উল্লেখ করেছে বিএনপি। দলটি সরকারকে চ্যালেঞ্জ ছুড়ে দিয়ে বলেছে, তারেক রহমান যদি পাসপোর্ট জমা দিয়েই থাকেন, তাহলে তা দেখান।আজ সোমবার বেলা সাড়ে ১১টায় নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ কথা বলা হয়। সংবাদ সম্মেলনে বক্তব্য দেন বিএনপির জ্যেষ্ঠ যুগ্ম মহাসচিব রুহুল কবির রিজভী।লন্ডনে পররাষ্ট্র প্রতিমন্ত্রী শাহরিয়ার আলমের বক্তব্যের পরিপ্রেক্ষিতে এই সংবাদ সম্মেলন অনুষ্ঠিত হয়।রিজভী বলেন, জিয়া পরিবারের কেউ বিদেশিদের বিয়ে করেননি। পৃথিবীর কোনো দেশে তাঁরা কোনো নাগরিকত্ব গ্রহণও করেননি।
পররাষ্ট্র প্রতিমন্ত্রী যে বক্তব্য দিয়েছেন, এর জন্য আইনি ব্যবস্থা নেওয়া করা হবে বলে হুঁশিয়ারি দিয়েছেন রুহুল কবির রিজভী।
রুহুল কবির রিজভী চ্যালেঞ্জ করে বলেন, ‘বিএনপির ভারপ্রাপ্ত চেয়ারম্যান জনাব তারেক রহমান যদি বাংলাদেশি পাসপোর্ট লন্ডনের বাংলাদেশ হাইকমিশনে জমা দিয়ে থাকেন, তাহলে সেটি দেখান। হাইকমিশন তো সরকারের অধীন, তাদের বলুন সেটি দেখাতে।’
প্রধানমন্ত্রীর আস্থাভাজন হওয়ার জন্য রাজনৈতিক প্রতিপক্ষের বিরুদ্ধে মিথ্যা কথা বলে মন্ত্রিত্ব টিকিয়ে রাখার চেষ্টা—আত্মা বিক্রির সমতুল্য বলেও মন্তব্য করেন রিজভী।
লন্ডনে প্রধানমন্ত্রী শেখ হাসিনার সংবর্ধনা অনুষ্ঠানে পররাষ্ট্র প্রতিমন্ত্রী বলেছেন ‘লন্ডন হাইকমিশনে নিজের পাসপোর্ট জমা দিয়ে বিএনপির ভারপ্রাপ্ত চেয়ারম্যান তারেক রহমান বাংলাদেশের নাগরিকত্ব ছেড়েছেন। সে কীভাবে বিএনপির ভারপ্রাপ্ত চেয়ারম্যান হয়।’
বিএনপির এই নেতা বলেন, ‘লন্ডনের অনুষ্ঠানে উপস্থিত অবৈধ সরকারের প্রধানমন্ত্রীকে খুশি করতেই পররাষ্ট্র প্রতিমন্ত্রী নির্জলা মিথ্যা কথাটি বলেছে। পাসপোর্ট সমর্পন করে তারাই, যাদের ছেলেমেয়েরা বিদেশিদের বিয়ে করে বিদেশেই নাগরিকত্ব গ্রহণ করে। বিদেশেই বিভিন্ন পদে অধিষ্ঠিত থাকে।’
