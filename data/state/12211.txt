
মহান স্বাধীনতা দিবস উপলক্ষে দেশের সব মুক্তিযোদ্ধাকে শুভেচ্ছা জানিয়েছেন প্রধানমন্ত্রী শেখ হাসিনা। প্রতিবারের মতো এবারও যুদ্ধাহত মুক্তিযোদ্ধাদের জন্য তিনি ফুল, ফল ও মিষ্টি পাঠিয়েছেন। এ ছাড়া প্রতিটি ঈদসহ জাতীয় দিবসগুলোয় তাঁদের জন্য শুভেচ্ছা পাঠান প্রধানমন্ত্রী।
আজ রোববার সকালে রাজধানীর মোহাম্মদপুর কলেজ গেটে অবস্থিত শহীদ ও যুদ্ধাহত মুক্তিযোদ্ধা পুনর্বাসন কেন্দ্রে (মুক্তিযোদ্ধা টাওয়ার-১) প্রধানমন্ত্রীর পক্ষ থেকে মুক্তিযোদ্ধাদের শুভেচ্ছা উপহার পৌঁছে দেন প্রধানমন্ত্রীর একান্ত সহকারী সচিব সাইফুজ্জামান শিখর, উপপ্রেস সচিব আশরাফুল আলম খোকন ও প্রটোকল অফিসার খুরশিদ আলম।
মুক্তিযোদ্ধারা প্রতিটি জাতীয় দিবস, উৎসব–পার্বণে তাঁদের স্মরণ করায় ও পুনর্বাসনে ব্যাপক পদক্ষেপ নেওয়ায় বঙ্গবন্ধুকন্যার প্রতি কৃতজ্ঞতা প্রকাশ করেন এবং ধন্যবাদ জানান।
১৩ তলাবিশিষ্ট মুক্তিযোদ্ধা টাওয়ার-১–এ যুদ্ধাহত মুক্তিযোদ্ধাদের ৮০টি পরিবারের জন্য দোকান ও আবাসিক ফ্ল্যাট রয়েছে।
