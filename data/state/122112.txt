
রাজধানীর সোহরাওয়ার্দী উদ্যানে বান্ধবীকে ধর্ষণের হুমকি দিয়ে এক যুবকের কাছ থেকে মোবাইল এবং এটিএম কার্ড ছিনিয়ে নিয়েছে একদল ছিনতাইকারী। গত রোববার সন্ধ্যায় এ ঘটনা ঘটে। তবে পুলিশ এ ঘটনায় মামলা না নিয়ে সাধারণ ডায়েরি করেছে।ঘটনার শিকার আনসার আলী একটি বেসরকারি প্রতিষ্ঠানের কর্মকর্তা। রোববার রাতে বান্ধবীকে নিয়ে সোহরাওয়ার্দী উদ্যান থেকে বের হওয়ার পথে তাঁরা ছিনতাইয়ের শিকার হন।আনসার আলী প্রথম আলোকে জানান, রোববার সন্ধ্যায় তিনি বান্ধবীকে নিয়ে টিএসসিতে যান। সেখানে থেকে সেগুনবাগিচায় জাতীয় নাট্যশালায় যাওয়ার জন্য চারুকলার বিপরীত দিকে ছবির হাট দিয়ে সোহরাওয়ার্দী উদ্যানের রাস্তা ধরে হাঁটতে থাকেন। কিছুদূর যাওয়ার পর পাঁচ ছিনতাইকারী তাঁদের ঘিরে ধরে। তারা অকথ্য ভাষায় গালাগালি করে দুজনকে টেনেহিঁচড়ে আলাদা করে ফেলে। কিছুক্ষণের মধ্যে ওই পাঁচ যুবকের সঙ্গে যোগ দেয় আরও কয়েকজন। যুবকেরা তাঁর বান্ধবীর গলা থেকে স্বর্ণের চেইন, কানের দুল খুলে নেয়। একপর্যায়ে দুর্বৃত্তরা তাঁর পকেটে থাকা ডেবিট কার্ড কেড়ে নেয়। এরপর বান্ধবীকে গণধর্ষণের ভয় দেখিয়ে পিনকোড নিয়ে টিএসসির এটিএম বুথ থেকে ৫০ হাজার টাকা তুলে নেয়। পরে মোবাইলে এই খবর সহযোগীদের জানানোর পর দুর্বৃত্তরা তাঁদের ছেড়ে দেয়। আনসার আলী জানান, মামলা করতে চাইলে পুলিশ মামলা না নিয়ে একটি সাধারণ ডায়েরি করতে বলে।শাহবাগ থানার ওসি আবু বক্কর সিদ্দিক বলেন, ‘আমরা ব্যাংক কর্তৃপক্ষের সঙ্গে কথা বলেছি। ভিডিও ফুটেজ সংগ্রহ করে দুর্বৃত্তদের শনাক্ত করার চেষ্টা চলছে। আসামি ধরতে পারলে মামলা হবে।
