
রাশিয়া থেকে এবার আটটি বহুমাত্রিক যুদ্ধবিমান কিনছে বাংলাদেশ। সে দেশের একটি শীর্ষস্থানীয় বিমান নির্মাতা প্রতিষ্ঠান আধুনিক প্রযুক্তির এই আটটি যুদ্ধবিমান সরবরাহ করতে পারে বলে জানা গেছে।মস্কোভিত্তিক গবেষণা সংস্থা সেন্টার ফর অ্যানালাইসিস অব ওয়ার্ল্ড আর্মস ট্রেডের (সিএডব্লিউটি) এক প্রতিনিধির বরাত দিয়ে রাশিয়ার সরকারি বার্তা সংস্থা স্পুতনিক গত শুক্রবার ‘রাশিয়ার ইউএসি বাংলাদেশে যুদ্ধ বিমান সরবরাহের কাজটি পেতে পারে’ শীর্ষক প্রতিবেদনটি প্রচার করে। সিএডব্লিউটির একজন প্রতিনিধি স্পুতনিককে বলেন, আধুনিক প্রযুক্তির এসইউ-৩৫, মিগ-৩৫ ও এসইউ-৩০ এসএম যুদ্ধবিমান উৎপাদনকারী ইউনাইটেড এয়ারক্রাফট করপোরেশন দরপত্র পাওয়ার ক্ষেত্রে অন্যতম প্রধান প্রতিদ্বন্দ্বী।বাংলাদেশ সরকারের প্রতিরক্ষা ক্রয় মহাপরিদপ্তর ২০১৭-১৮ অর্থবছরের জন্য আটটি বহুমাত্রিক যুদ্ধবিমান কেনার জন্য সম্প্রতি তাদের ওয়েবসাইটে দরপত্র প্রচার করেছে। এতে বলা হয়, ২৮ ফেব্রুয়ারি থেকে ১২ এপ্রিল পর্যন্ত দরপত্র বিক্রি করা হবে। আর ১৩ এপ্রিল ওই দরপত্র উন্মুক্ত করা হবে।যুদ্ধবিমান কেনার ব্যাপারে জানতে চাইলে আন্তবাহিনী জনসংযোগ পরিদপ্তরের (আইএসপিআর) পরিচালক লেফটেন্যান্ট কর্নেল মোহাম্মদ রাশিদুল হাসান গতকাল রোববার সন্ধ্যায় প্রথম আলোকে বলেন, যুদ্ধবিমান কেনার জন্য সম্প্রতি একটি দরপত্র আহ্বান করা হয়েছে। তবে বিষয়টি এখন প্রক্রিয়াধীন।রাশিয়া থেকে বড় ধরনের সামরিক সরঞ্জাম কেনার ঘটনা নতুন নয়। ১৯৯৯ সালে রাশিয়ার কাছ থেকে আটটি মিগ-২৯ যুদ্ধবিমান কেনে তৎকালীন আওয়ামী লীগ সরকার। ওই সময় থেকে চুক্তির মাধ্যমে প্রতিটি মিগ-২৯ যুদ্ধবিমান ১ কোটি ১০ লাখ ডলারে কেনা হয়। সাজসরঞ্জামসহ প্রশিক্ষণ, পরিবহনসহ আটটি বিমানের জন্য মোট ১২ কোটি ৪ লাখ ডলার ব্যয় হয়, যা বাংলাদেশি টাকায় ছিল ৫৭৫ কোটি।২০০১ সালে বিএনপি সরকার ক্ষমতায় এসে বিমানগুলো বিক্রি করে দেওয়ার সিদ্ধান্ত নেয়। কিন্তু শেষ পর্যন্ত সেগুলো আর বিক্রি করা সম্ভব হয়নি। ওই সময় সরকারের ৭০০ কোটি টাকা ক্ষতির অভিযোগ এনে ২০০১ সালের ১১ ডিসেম্বর শেখ হাসিনাসহ পাঁচজনের বিরুদ্ধে তেজগাঁও থানায় মামলা করা হয়। ২০১০ সালে ২ মার্চ হাইকোর্ট মামলাটি বাতিল করে দেন।আওয়ামী লীগ নেতৃত্বাধীন মহাজোট সরকার ২০১৩ সালের জানুয়ারিতে রাশিয়া থেকে রাষ্ট্রীয় ঋণে প্রায় আট হাজার কোটি টাকার (১০০ কোটি ডলার) সমরাস্ত্র কিনেছিল। মস্কোতে রাশিয়ার প্রেসিডেন্ট ভ্লাদিমির পুতিনের সঙ্গে প্রধানমন্ত্রী শেখ হাসিনার শীর্ষ বৈঠকের পর এ নিয়ে দুই দেশের মধ্যে চুক্তি সই হয়। চুক্তি অনুযায়ী সেনাবাহিনীর জন্য ট্যাংকবিধ্বংসী ক্ষেপণাস্ত্রসহ বিভিন্ন ধরনের সমরাস্ত্র কেনা হয়।এর আগে ২০০৯-১০ অর্থবছরে বিমানবাহিনীর জন্য চীন থেকে কেনা হয় স্বল্প পাল্লার বিমান প্রতিরক্ষা পদ্ধতি (এসএইচওআরএডি)। এ সময় এফ-৭ বিমানের জন্য চীন থেকে এবং মিগ-২৯ বিমানের জন্য রাশিয়া থেকে ক্ষেপণাস্ত্র কেনা হয়। ২০১০-১১ অর্থবছরে চতুর্থ প্রজন্মের ১৬টি যুদ্ধবিমান এফ-৭ বিজি ১ এবং রাশিয়ার তৈরি এমআই-১৭১ এসএইচ হেলিকপ্টার কেনা হয়।
 
