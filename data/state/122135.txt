
আগামী জাতীয় সংসদ নির্বাচন সামনে রেখে দলের প্রচার কৌশল জানাতে জেলা নেতাদের ঢাকায় ডেকেছে ক্ষমতাসীন আওয়ামী লীগ। আজ শনিবার তাঁদের নিয়ে গণভবনে আওয়ামী লীগের বর্ধিত সভা অনুষ্ঠিত হবে। দলীয় সূত্রগুলো জানায়, আওয়ামী লীগের সভাপতি শেখ হাসিনার সভাপতিত্বে সকাল সাড়ে ১০টায় বর্ধিত সভা শুরু হবে। এতে প্রতিটি সাংগঠনিক জেলার সভাপতি ও সাধারণ সম্পাদক; দপ্তর, উপদপ্তর, প্রচার ও উপপ্রচার সম্পাদক এবং কেন্দ্রীয় নেতারা অংশ নেবেন। দলের উচ্চপর্যায়ের সূত্রগুলো বলছে, সারা দেশে বড় যেসব প্রকল্প বাস্তবায়ন করা হচ্ছে, তার ফিরিস্তি নিয়ে বই এবং প্রতিটি জেলা ও নির্বাচনী এলাকা ধরে উন্নয়নমূলক কর্মকাণ্ডের তথ্য দিয়ে প্রচারপত্র ছাপা হয়েছে। এগুলো জেলা নেতাদের দিয়ে তা প্রচারের নির্দেশনা দেওয়া হবে। গত বছর অনুষ্ঠিত জাতীয় সম্মেলনে অনুমোদিত আওয়ামী লীগের গঠনতন্ত্র ও ঘোষণাপত্র বই আকারে ছাপানো হয়েছে। এগুলোও নেতাদের দেওয়া হবে। এ ছাড়া সামাজিক যোগাযোগ মাধ্যমে দলের ইতিবাচক কাজের প্রচার চালানোর জন্য নির্দেশনাও থাকবে। এর আগে ৭ থেকে ৯ মে পর্যন্ত দলের ধানমন্ডি কার্যালয়ে তরুণ সাংসদ ও নেতাদের নিয়ে কর্মশালা করা হয়। সেখানে সামাজিক যোগাযোগের মাধ্যমে কীভাবে সরকারের ভালো কাজের প্রচার করা হবে, সেই বিষয়ে প্রশিক্ষণ দেওয়া হয়।আওয়ামী লীগের দায়িত্বশীল একজন নেতা নাম প্রকাশ না করার শর্তে প্রথম আলোকে বলেন, অভ্যন্তরীণ সমীক্ষায় এসেছে যে সামাজিক যোগাযোগ মাধ্যমে যেসব ছবি বা ভিডিও প্রচার হয়, এর বেশির ভাগই সরকারের সমালোচনামূলক। এ জন্যই আওয়ামী লীগ ইতিবাচক ছবি ও ভিডিও দিয়ে পাল্টা জবাব দেওয়ার পরিকল্পনা নিয়েছে। সাতক্ষীরার আওয়ামী লীগের সাংসদ এস এম জগলুল হায়দার বাঁধ নির্মাণকাজে মাথায় ঝাঁকায় করে মাটি ফেলছেন—এমন একটি ছবি গত সপ্তাহজুড়ে ফেসবুকে প্রচার পেয়েছে। এটি সামাজিক যোগাযোগ মাধ্যমে আওয়ামী লীগের ইতিবাচক ভাবমূর্তি প্রচারের অংশ।জানতে চাইলে আওয়ামী লীগের প্রচার সম্পাদক হাছান মাহমুদ প্রথম আলোকে বলেন, বর্ধিত সভায় দলের প্রচার কৌশল সম্পর্কে বিভিন্ন পরামর্শ দেওয়া হবে। এ ছাড়া নতুন সদস্য সংগ্রহ অভিযান শুরুর ঘোষণাও দেওয়া হবে।আওয়ামী লীগের সাধারণ সম্পাদক ওবায়দুল কাদের গতকাল ঢাকায় যুবলীগের এক অনুষ্ঠানে বলেছেন, শনিবারের বর্ধিত সভার মধ্য দিয়ে একাদশ জাতীয় সংসদ নির্বাচনের সর্বাত্মক প্রস্তুতি শুরু করবে আওয়ামী লীগ।
