
রামপালে কয়লাভিত্তিক বিদ্যুৎকেন্দ্রের বিষয়ে আজ শনিবার বিকেলে সংবাদ সম্মেলন ডেকেছেন প্রধানমন্ত্রী শেখ হাসিনা। প্রধানমন্ত্রীর সরকারি বাসভবন গণভবনে এই সংবাদ সম্মেলন হবে। প্রধানমন্ত্রীর উপ-প্রেসসচিব আশরাফুল আলম গতকাল প্রথম আলোকে এ তথ্য জানান।বাগেরহাটের রামপালে এই বিদ্যুৎ প্রকল্প করা নিয়ে দেশে পক্ষে-বিপক্ষে বিতর্ক রয়েছে। পরিবেশবাদী ও বামপন্থী বিভিন্ন সংগঠন শুরু থেকেই সুন্দরবনের কাছে এই বিদ্যুৎকেন্দ্র করার বিরোধিতা করে আসছে। সর্বশেষ গত বুধবার বিএনপির চেয়ারপারসন খালেদা জিয়া সংবাদ সম্মেলন করে এ প্রকল্পকে ‘দেশবিরোধী’ বলে আখ্যা দিয়ে সুন্দরবনের স্বার্থে প্রকল্পটি বন্ধ করার দাবি জানান। এর দুদিন পর আজ প্রধানমন্ত্রী শেখ হাসিনা এ বিষয়ে সংবাদ সম্মেলন ডেকেছেন।প্রধানমন্ত্রীর কার্যালয়সংশ্লিষ্ট একটি সূত্র জানায়, আজকের সংবাদ সম্মেলনে রামপাল নিয়ে খালেদা জিয়া যেসব তথ্য-উপাত্ত দিয়েছেন, প্রধানমন্ত্রী শেখ হাসিনা তা খণ্ডাতে পারেন এবং এই বিদ্যুৎকেন্দ্র নির্মাণের যৌক্তিকতা তুলে ধরবেন।
