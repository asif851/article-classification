
টিকফা চুক্তিকে জাতীয় স্বার্থবিরোধী উল্লেখ করে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দলের (বাসদ) নেতারা বলেছেন, সরকার জাতীয় স্বার্থ জলাঞ্জলি দিয়ে অস্বচ্ছ প্রক্রিয়ায় এই চুক্তি করছে। আজ সোমবার বিকেলে জাতীয় প্রেসক্লাবের সামনে সিপিবি-বাসদের বিক্ষোভ সমাবেশে বক্তারা এসব কথা বলেন ।বিক্ষোভ সমাবেশে বক্তারা আরও বলেন, টিকফার ফলে দেশের কৃষি ব্যবস্থা, চিরায়ত চাষাবাদ পদ্ধতি, কৃষি-জীবনের ওপর চরম নেতিবাচক প্রভাব পড়বে। এই চুক্তির ফলে আন্তর্জাতিক মেধাস্বত্ব আইনের বাধ্যবাধকতা বাংলাদেশের স্বার্থকে বিপন্ন করবে। মেধা ও উদ্ভাবনী শক্তির বিকাশ মারাত্মকভাবে বাধাগ্রস্ত হবে। মার্কিন যুক্তরাষ্ট্রকে খুশি করতে সরকারের এই চুক্তির দায় জনগণ নেবে না বলেও মন্তব্য করেন তাঁরা।বাম নেতারা বলেন, এ ধরনের গুরুত্বপূর্ণ চুক্তি করা কোনোভাবেই নির্বাচনকালীন সরকারের রুটিন কাজের অংশ নয়। এটা এই সরকারের এখতিয়ারের বাইরে। জাতীয় সংসদে সমাপনী ভাষণে প্রধানমন্ত্রী সেই ঘোষণাও দিয়েছেন। কিন্তু প্রধানমন্ত্রী সেই নিয়ম ও ঘোষণাকে এখন অগ্রাহ্য করছেন, যা জাতির জন্য এক কালো অধ্যায় হয়েই থাকবে।বাসদের সাধারণ সম্পাদক খালেকুজ্জামানের সভাপতিত্বে সমাবেশে আরও বক্তব্য  দেন সিপিবির সাধারণ সম্পাদক সৈয়দ আবু জাফর আহমেদসহ দুই দলের কেন্দ্রীয় নেতারা। 
