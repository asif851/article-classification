
দুপুর থেকে টেলিভিশনের পর্দায় চোখ। খেলা শেষ হওয়ার সঙ্গে সঙ্গে উল্লাসে ফেটে পড়ে পেকুয়ার মানুষ। উপজেলার বিভিন্ন গ্রাম থেকে বের হয় খণ্ড খণ্ড আনন্দ মিছিল। ঢাকঢোল পিটিয়ে ট্রাক-জিপে করে লোকজন জড়ো হতে থাকে পেকুয়া উপজেলা সদরের চৌমুহনী স্টেশনে। পরে সেখান থেকে বিশাল আনন্দ মিছিল বের হয়। চলে মিষ্টি বিতরণ।পেকুয়ার মানুষকে উচ্ছ্বাসে ভাসিয়েছে টৈটং সরকারি প্রাথমিক বিদ্যালয়ের খুদে ফুটবলাররা। গতকাল বৃহস্পতিবার দুপুরে বঙ্গবন্ধু গোল্ডকাপ প্রাথমিক বিদ্যালয় ফুটবল টুর্নামেন্টের ফাইনালে সিলেটের জৈন্তাপুরের কামরাঙ্গী সরকারি প্রাথমিক বিদ্যালয়কে হারিয়ে শিরোপা জিতে নেয় তারা। ঢাকার বঙ্গবন্ধু জাতীয় স্টেডিয়ামে ফাইনাল খেলা অনুষ্ঠিত হয়। প্রতিদ্বন্দ্বী দলকে টাইব্রেকারে ৬-৫ গোলে হারিয়ে চ্যাম্পিয়ন হয় পেকুয়া উপজেলার টৈটং সরকারি প্রাথমিক বিদ্যালয়। গত বছর এই প্রতিযোগিতার শিরোপা জিতেছিল পেকুয়ার রাজাখালী সরকারি প্রাথমিক বিদ্যালয়।খেলা শেষ হওয়ার পর পেকুয়া চৌমুহনী স্টেশনে মিষ্টি বিতরণ করেন উপজেলা প্রাথমিক শিক্ষক সমিতির সভাপতি হানিফ চৌধুরী। তিনি বলেন, খুদে ফুটবলাররা পুরো বাংলাদেশে পেকুয়াকে তুলে ধরেছে। তারা এলাকার মানুষের জন্য সম্মান বয়ে এনেছে। পেকুয়াবাসীর ব্যানারে খুদে ফুটবলারদের সংবর্ধনা দেওয়া হবে।আনন্দ মিছিলে অংশ নেওয়া কয়েকজন তরুণ বলেন, খুদে খেলোয়াড়দের সঙ্গে পেকুয়ার মানুষের আবেগ-ভালোবাসা জড়িয়ে গেছে। সারা দিন পেকুয়ায় বিদ্যুৎ না থাকলেও মানুষ জেনারেটরের সাহায্যে খেলা উপভোগ করেছে। এই শিশুরা পেকুয়ার মানুষকে সম্মানিত করেছে।গতকাল খেলার মাঠে ছিলেন টৈটং ইউনিয়ন পরিষদের চেয়ারম্যান জাহেদুল ইসলাম চৌধুরী। মুঠোফোনে তিনি প্রথম আলোকে বলেন, ‘আমাদের প্রতিপক্ষ কামরাঙ্গী সরকারি প্রাথমিক বিদ্যালয় খেলোয়াড়দের বয়স লুকিয়ে বড় ছেলেদের মাঠে নামিয়েছে। গত বুধবার বাফুফের সংবাদ সম্মেলনে সেই অভিযোগ তুলে ধরেছিলাম। কিন্তু অভিযোগ শোনেনি কর্তৃপক্ষ। তারপরও ছেলেরা জয় ছিনিয়ে এনেছে।’টৈটং সরকারি প্রাথমিক বিদ্যালয়ের প্রধান শিক্ষক নূর মোহাম্মদ মুঠোফোনে প্রথম আলোকে বলেন, খেলার নির্ধারিত সময়ে ১-১ গোলে সমতা ছিল। কিন্তু ছেলেরা দমে যায়নি।কাল শনিবার সকাল ১০টায় পেকুয়া সদরের চৌমুহনী স্টেশনে পেকুয়া উপজেলা পরিষদ ও পেকুয়াবাসীর ব্যানারে খুদে ফুটবলারদের সংবর্ধনা দেওয়া হবে বলে জানান উপজেলা প্রাথমিক শিক্ষক সমিতির সভাপতি হানিফ চৌধুরী।
