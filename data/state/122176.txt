
রংপুর টাউন হলে গতকাল শুক্রবার বিকেলে ‘জাগরণের নাট্য ভাবনা’ শীর্ষক আলোচনা অনুষ্ঠিত হয়েছে। বাংলাদেশ গ্রুপ থিয়েটার ফেডারেশন ও শিল্পকলা একাডেমী যৌথভাবে এর আয়োজন করে।অনুষ্ঠানে সভাপতিত্ব করেন দিনাজপুর নবরূপী নাট্য সম্প্রদায়ের সাধারণ সম্পাদক ও গ্রুপ থিয়েটার ফেডারেশনের সভাপতিমণ্ডলীর সদস্য শাহজাহান শাহ। আলোচক ছিলেন বাংলাদেশ গ্রুপ থিয়েটার ফেডারেশনের সাধারণ সম্পাদক ঝুনা চৌধুরী। আলোচনায় অংশ নেন বাংলাদেশ শিল্পকলা একাডেমীর সদস্য বিপ্লব প্রসাদ, মুক্তিযোদ্ধা ও বিকন নাট্যকেন্দ্রের সভাপতি সদরুল আলম প্রমুখ। এ সময় রংপুর, দিনাজপুর, ঠাকুরগাঁও, নীলফামারী, কুড়িগ্রাম, লালমনিরহাট, পঞ্চগড় ও গাইবান্ধা জেলা থেকে আগত গ্রুপ থিয়েটারভুক্ত নাট্য সংগঠনের শিল্পীরা উপস্থিত ছিলেন।
