
গাজীপুর সিটি করপোরেশন নির্বাচনে পরাজিত আওয়ামী লীগ-সমর্থিত প্রার্থী আজমত উল্লা খান বলেছেন, নির্বাচন সুষ্ঠু হয়েছে। তবে নির্বাচনে জামায়াত-শিবিরের মিথ্যা প্রচারণা, কালো টাকা ও ধর্মকে ব্যবহার করা হয়েছে। তা সত্ত্বেও জনগণ যে রায় দিয়েছে, তা মাথা পেতে নিয়েছি।’আজ রোববার দুপুরে টঙ্গী বাজার এলাকায় অবস্থিত নিজ বাসভবনে প্রথম আলো ডটকমকে দেওয়া নির্বাচন-পরবর্তী একান্ত সাক্ষাত্কারে আজমত উল্লা এসব কথা বলেন।গাজীপুর সিটি করপোরেশন নির্বাচনের ফলাফল মূল্যায়ন করতে গিয়ে আওয়ামী লীগের এই নেতা দাবি করেন, খুলনা, বরিশাল, রাজশাহী ও সিলেট সিটি করপোরেশন নির্বাচনের ফলাফলের একটা প্রভাব গাজীপুরেও পড়েছে।দলের ভেতরে কেউ তাঁর বিরুদ্ধে কাজ করেছেন কি না—এমন প্রশ্নের জবাবে আজমত উল্লা বলেন, ‘যদি কেউ আমার বিরুদ্ধে কাজ করে থাকেন, তবে তিনি বা তাঁরা বিবেকের দংশনে দংশিত হবেন। আমার যে কষ্ট, সেটা আমি এক ঘণ্টায় ঝেড়ে ফেলেছি। কিন্তু কেউ যদি আমার বিরুদ্ধে কাজ করে থাকেন, তবে তাঁদের কষ্টটা সারাজীবন থেকে যাবে।’গাজীপুর সিটি করপোরেশন নির্বাচন থেকে সরে দাঁড়ানো আলোচিত প্রার্থী জাহাঙ্গীর আলম প্রসঙ্গে কোনো মন্তব্য করতে চাননি আজমত উল্লা।গাজীপুর সিটি করপোরেশনের নবনির্বাচিত মেয়র এম এ মান্নানকে ভবিষ্যতে যেকোনো ধরনের সহযোগিতা করার বিষয়ে নিজের আগ্রহের কথা জানিয়েছেন আজমত উল্লা। তবে তিনি দাবি করেন, ‘আমি ১৮ বছরে কী কী উন্নয়নমূলক কাজ করেছি, টঙ্গীবাসী তা জানে। আগামী পাঁচ বছর কী উন্নয়ন হয়, তাও আমি দেখতে চাই।’আজমত উল্লা জানান, আজ থেকে তিনি দলীয় কাজ শুরু করে দিয়েছেন।গতকাল শনিবার গাজীপুর সিটি করপোরেশনের প্রথম নির্বাচন অনুষ্ঠিত হয়। মোট ৩৯২টি কেন্দ্র থেকে প্রাপ্ত ফলাফল অনুযায়ী, মান্নান পেয়েছেন তিন লাখ ৬৫ হাজার ৪৪৪ ভোট। তাঁর নিকটতম প্রতিদ্বন্দ্বী আওয়ামী লীগ-সমর্থিত প্রার্থী আজমত উল্লা খান পেয়েছেন দুই লাখ ৫৮ হাজার ৮৬৭ ভোট।
