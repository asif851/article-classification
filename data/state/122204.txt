
প্রধানমন্ত্রী শেখ হাসিনা বলেছেন, উন্নয়ন সহযোগীদের কাছ থেকে প্রতিশ্রুত সহায়তা পেলে বাংলাদেশ অদূর ভবিষ্যতে উন্নয়নের এক বিস্ময় হিসেবে আবির্ভূত হবে। তিনি আজ রোববার রাজধানীর বঙ্গবন্ধু আন্তর্জাতিক সম্মেলন কেন্দ্রে বাংলাদেশ উন্নয়ন ফোরাম-২০১৫-এর উদ্বোধনকালে এ কথা বলেন। খবর বাসসের
প্রধানমন্ত্রী বলেন, অমিত সম্ভাবনার দেশ বাংলাদেশ। তাঁর সরকার দেশের সম্পদের সর্বোচ্চ ব্যবহার নিশ্চিত করে জনগণের সার্বিক উন্নয়নে বদ্ধপরিকর। এ জন্য বর্তমান সরকার টেকসই উন্নয়ন লক্ষ্যমাত্রা পূরণে সুনির্দিষ্ট পরিকল্পনা ও কর্মসূচি নিয়ে কাজ করছে।
শেখ হাসিনা বলেন, ‘আমাদের উন্নয়ন অগ্রযাত্রায় আন্তর্জাতিক উন্নয়ন সহযোগীদের সঙ্গে পেলে আমরা আনন্দিত হব। সুন্দর এ পৃথিবীকে দারিদ্র্য ও বঞ্চনার অভিশাপ থেকে মুক্ত করতে আমাদের সবার ঐক্য ও যৌথ প্রচেষ্টা একান্ত আবশ্যক।’ এর সঙ্গে তিনি যোগ করেন, ২০২১ সালের মধ্যে বাংলাদেশকে উচ্চ মধ্যম আয়ের দেশ এবং ২০৪১ সালে উন্নত সমৃদ্ধ দেশে পরিণত করার লক্ষ্যে সরকার কাজ করে যাচ্ছে।
উন্নয়ন সহযোগীদের প্ল্যাটফর্ম হিসেবে বাংলাদেশ উন্নয়ন ফোরাম ২০০৫ সাল থেকে অনুষ্ঠিত হচ্ছে। এখানে উন্নয়ন সহযোগী, সুশীল সমাজ এবং বেসরকারি খাতের সঙ্গে সরকারের কৌশল, সংস্কার ও অগ্রাধিকার নিয়ে মতবিনিময়ের পাশাপাশি পরিকল্পনা বাস্তবায়নের পন্থা নিয়ে আলোচনা হয়।
অনুষ্ঠানে অর্থমন্ত্রী আবুল মাল আবদুল মুহিত ও উন্নয়ন সহযোগী বিভিন্ন দেশের প্রতিনিধিরা উপস্থিত ছিলেন।
