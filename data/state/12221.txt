
গ্যাস, বিদ্যুৎ ও সড়ক নির্মাণকাজের তিনটি কার্যালয়ের কোনো শাখা মুন্সিগঞ্জের গজারিয়া উপজেলায় নেই। ফায়ার স্টেশনও নেই। এসব সমস্যার কারণে এ উপজেলার মানুষ ও শিল্প-কারখানার মালিকদের পার্শ্ববর্তী নারায়ণগঞ্জ ও কুমিল্লা জেলার ওপর নির্ভরশীল থাকতে হচ্ছে।
চারটি জনগুরুত্বপূর্ণ সমস্যার কার্যালয় বা প্রতিষ্ঠান পাশের জেলায় হওয়ায় গজারিয়ার প্রশাসন, শিল্প-কারখানার মালিক ও সাধারণ মানুষকে দুর্ভোগ ও বঞ্চনার শিকার হতে হচ্ছে।
কয়েকজন এলাকাবাসী জানান, তাঁদের উপজেলার বাসিন্দা ও শিল্প-কলকারখানার মালিকদের গ্যাস-সংযোগ নিতে হলে বা এ ক্ষেত্রে কোনো সমস্যা দেখা দিলে যেতে হচ্ছে পাশের নারায়ণগঞ্জের সোনাগাঁ উপজেলায়। আর বিদ্যুতের জন্য যেতে হয় কুমিল্লার দাউদকান্দিতে। সড়কের সমস্যার জন্য যেতে হয় নারায়ণগঞ্জের সিদ্ধিরগঞ্জে সড়ক ও জনপথের (সওজ) কার্যালয়ে। আর এলাকার কোথাও আগুন লাগলে খবর দিতে হয় সোনারগাঁ ও দাউদকান্দি উপজেলার ফায়ার স্টেশনে।
এলাকাবাসী ও উপজেলা প্রশাসন সূত্রে জানা গেছে, ভৌগোলিক অবস্থানের দিক দিয়ে মুন্সিগঞ্জ জেলা সদরের পূর্ব পাশে মেঘনা নদীর তীরে আট ইউনিয়ন ও পৌনে দুই লাখ মানুষ নিয়ে গজারিয়া উপজেলার অবস্থান। এ ছাড়া ঢাকার কাছের উপজেলা এবং ঢাকা-চট্টগ্রাম মহাসড়ক ও নৌপথ-উভয় সুযোগ-সুবিধা থাকায় এখানে গার্মেন্টস ও ওষুধশিল্পের মতো বড় বড় শিল্প-কলকারখানা গড়ে উঠছে। এ ছাড়া রয়েছে সিমেন্ট ও কাগজ নির্মাণ কারখানা, জাহাজ নির্মাণ কারখানাসহ অনেক ছোট-বড় শিল্প-কারখানা।
গজারিয়ার ভবেরচর বাসস্ট্যান্ডের ব্যবসায়ী আনোয়ার হোসেন বলেন, ‘আমরা ভোট দিয়ে এখানে জনপ্রতিনিধি নির্বাচন করি, যাতে তাঁরা আমাদের গ্যাস, বিদ্যুৎ ও সড়ক নির্মাণ করে এলাকার উন্নয়ন করেন। কিন্তু উপজেলার উন্নয়নের এসব প্রতিষ্ঠান তো আমাদের জেলাতেই নেই। জনপ্রতিনিধিরা আমাদের কাছে এ অজুহাত দেখিয়ে পার পেয়ে যান।’
রশুনিয়া ইউনিয়নের বাসিন্দা কলেজছাত্র আবদুর রহমান বলে, ‘গজারিয়ার একমাত্র ভবেরচর-রশুনিয়া সড়কে পাঁচ বছরে বড় বড় গর্ত হয়ে চলাচলের অনুপযোগী হয়ে আছে। এ সড়ক মেরামতের জন্য আমাদের এখন আবার সিদ্ধিরগঞ্জে যেতে হবে। গ্যাসের কার্যালয় না থাকায় তদারকির অভাবে এখানে প্রতিটি ইউনিয়নেই অসংখ্য বাড়িতে অবৈধ গ্যাস-সংযোগ রয়েছে।’
গজারিয়া উপজেলা পরিষদের চেয়ারম্যান রেফায়েত উল্লাহ খান বলেন, ‘আমরা মুন্সিগঞ্জ জেলায় বাস করি। অথচ আমাদের উপজেলার মানুষকে গ্যাস ও বিদ্যুতের মতো বিভিন্ন সেবা পেতে যেতে হয় অন্য জেলায়। জনপ্রতিনিধি হিসেবে এটা আমাদের জন্য খুবই লজ্জাজনক। এ বিষয়ে আমি জেলার উন্নয়ন সমন্বয় সভায় বহুবার বলেছি। কিন্তু কোনো কাজ হয়নি।’
গজারিয়া উপজেলা নির্বাহী কর্মকর্তা (ইউএনও) মাহবুবা বিলকিস বলেন, এ বিষয়ে সমস্যা দেখা দিলে জেলার উন্নয়ন সমন্বয় সভায় বললেও কোনো কাজ হয় না। কারণ ওই সভায় এসব সমস্যা-সংশ্লিষ্ট কর্মকর্তারা উপস্থিত থাকেন না। কারণ তাঁদের অফিস অন্য জেলায়। তাঁরা নিজ নিজ জেলার উন্নয়ন সমন্বয় সভায় উপস্থিত থাকেন।
