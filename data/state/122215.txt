

দাফনের ছয় দিন পর ময়নাতদন্তের জন্য তেঁতুলিয়ার বহুল আলোচিত কাজী শাহাবুদ্দিন বালিকা স্কুল অ্যান্ড কলেজের শিক্ষার্থী রহিমা আক্তার সোনিয়ার লাশ কবর থেকে তোলা হয়েছে। মামলার তদন্ত কর্মকর্তার আবেদনের পরিপ্রেক্ষিতে জ্যেষ্ঠ বিচারিক হাকিমের নির্দেশে আজ মঙ্গলবার দুপুরে রহিমার লাশ তোলা হয়।
গতকাল সোমবার আমলি আদালত-৪ এর জ্যেষ্ঠ বিচারিক হাকিম মো. জাহাঙ্গীর আলম পুনরায় ময়নাতদন্তের জন্য রহিমার লাশ কবর থেকে তোলার নির্দেশ দেন।
পঞ্চগড় জেলা প্রশাসনের নিবার্হী ম্যাজিষ্ট্রেট সোহরাব হোসেনের উপস্থিতিতে রহিমা আক্তারের লাশ তোলা হয়। এ সময় তেতুলিয়া থানার ভারপ্রাপ্ত কর্মকর্তা (ওসি) সরেস চন্দ্র, মামলার তদন্ত কর্মকর্তা তেঁতুলিয়া থানার পরিদর্শক (তদন্ত) আব্দুস সবুর, ভাইস চেয়ারম্যান সুলতানা রাজিয়া, তেঁতুলিয়া ইউপি চেয়ারম্যান কাজী আনিসুর রহমান উপস্থিত ছিলেন।
পুলিশ সুপার মো. গিয়াসউদ্দিন আহমদ জানান, প্রথম ময়নাতদন্তের প্রতিবদনে ধর্ষণের আলামত ছিল না। তাই আবার ময়না তদন্তের আবেদন করা হয়।
পুলিশ অভিযোগ ওঠা দুই আসামিকে ১০ দিনের রিমান্ডে নিতে আদালতে আবেদন জানান। শুনানি শেষে আদালত ৫ দিনের রিমান্ড মঞ্জুর করেছেন।
ধর্ষণের ভিডিও প্রকাশের ভয় দেখানোর অভিযোগ রয়েছে এলাকার মনসুর আলম রাজন (৩২) ও আতিকুর রহমান আতিক (৩৪) নামের দুই যুবকের বিরুদ্ধে।
১০ অক্টোবর আত্মহত্যা করে রহিমা আক্তার। এ ঘটনায় রহিমা আক্তারের মা বাদী হয়ে থানায় মামলা দিতে গেলে পুলিশ মামলা নিতে গড়িমসি করে। অবশেষে ঘটনার চারদিন পর গত শনিবার মামলা নেয় পুলিশ।
