

জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপারসন খালেদা জিয়ার আত্মপক্ষ সমর্থনের জন্য আগামী ২৪ নভেম্বর তারিখ ধার্য করেছেন আদালত।
ঢাকার বিশেষ জজ আদালত-৩-এর বিচারক আবু আহমেদ জমাদার আজ বৃহস্পতিবার এই তারিখ ধার্য করেন।
পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত বিশেষ জজ আদালত-৩-এর অস্থায়ী এজলাসে এই মামলাটির বিচারকাজ চলছে।
খালেদা জিয়ার বিরুদ্ধে করা জিয়া অরফানেজ ট্রাস্ট দুর্নীতি মামলার বিচারও একই আদালতে চলছে।
দুর্নীতির এই দুই মামলায় হাজিরা দিতে আজ বেলা পৌনে ১১টার দিকে আদালতে হাজির হন খালেদা জিয়া।
আদালত সূত্র জানায়, আজ জিয়া চ্যারিটেবল ট্রাস্ট দুর্নীতি মামলার তদন্ত কর্মকর্তাকে খালেদা জিয়ার আইনজীবীরা জেরা করেন। জেরা শেষে আগামী ২৪ নভেম্বর খালেদা জিয়ার আত্মপক্ষ সমর্থনের তারিখ ধার্য করেন আদালত। সেদিন খালেদা জিয়াকে আদালতে হাজির থাকতে বলা হয়েছে।
অন্যদিকে জিয়া অরফানেজ ট্রাস্ট দুর্নীতি মামলার তদন্ত কর্মকর্তাকে জেরার জন্য আগামী ১৭ নভেম্বর তারিখ ধার্য করেছেন আদালত।
শুনানি শেষে বেলা পৌনে একটার দিকে আদালত ত্যাগ করেন খালেদা জিয়া।
জিয়া চ্যারিটেবল ট্রাস্টের নামে অবৈধভাবে তিন কোটি ১৫ লাখ ৪৩ হাজার টাকা লেনদেনের অভিযোগে ২০১০ সালের ৮ আগস্ট তেজগাঁও থানায় মামলা করে দুর্নীতি দমন কমিশন (দুদক)। তদন্ত শেষে খালেদা জিয়াসহ চারজনের বিরুদ্ধে দুদক অভিযোগপত্র দেয়।
জিয়া অরফানেজ ট্রাস্টের দুই কোটি ১০ লাখ ৭১ হাজার ৬৪৩ টাকা আত্মসাতের অভিযোগ এনে খালেদা জিয়া ও তারেক রহমানসহ ছয়জনের বিরুদ্ধে ২০০৮ সালের ৩ জুলাই রমনা থানায় অপর মামলাটি করে দুদক।
২০১৪ সালের ১৯ মার্চ খালেদা জিয়াসহ নয়জনের বিরুদ্ধে এই দুই মামলায় অভিযোগ গঠন করেন আদালত।
আরও পড়ুন : খালেদা জিয়া আদালতে
