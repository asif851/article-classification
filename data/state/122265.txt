
বর্তমান সরকারের ওপর দেশবাসীর আস্থা রয়েছে বলে মন্তব্য করেছেন প্রধানমন্ত্রী ও সংসদ নেতা শেখ হাসিনা। এর প্রমাণ হিসেবে তিনি বিএনপির আন্দোলনের ঘোষণার প্রতি ইংগিত করে বলেন, কিছু কিছু রাজনৈতিক দল ও ব্যক্তি আন্দোলন ও সরকার উৎখাতে অনবরত সময় দিচ্ছে। কিন্তু জনগণ তাতে সাড়া দিচ্ছে না। এতেই প্রমাণ হয় জনগণের আস্থা ও বিশ্বাস সরকারের ওপরে রয়েছে।আজ বুধবার সংসদে প্রধানমন্ত্রীর জন্য নির্ধারিত প্রশ্নোত্তর পর্বে অংশ নিয়ে প্রধানমন্ত্রী শেখ হাসিনা এ কথা বলেন। এর আগে বিকেল চারটায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।আওয়ামী লীগ দলীয় সাংসদ আলী আশরাফের এক সম্পূরক প্রশ্নের জবাবে প্রধানমন্ত্রী শেখ হাসিনা বলেন, ‘দিকহারা নাবিক কখনোই তার লক্ষ্যস্থলে পৌঁছাতে পারে না। জাতিকে আমরা সেই দিকনির্দেশনা দিয়ে যাচ্ছি। জনগণ সেটা জানে।’ তিনি সরকারের গৃহীত প্রকল্প বাস্তবায়নে সাংসদদের ভূমিকা রাখার গুরুত্ব তুলে ধরেন।স্বতন্ত্র সদস্য রুস্তম আলী ফরাজীর এক প্রশ্নের জবাবে প্রধানমন্ত্রী বলেন, কমনওয়েলথ পার্লামেন্টারি অ্যাসোসিয়েসন (সিপিএ) ও ইন্টার পার্লামেন্টারি ইউনিয়নে (আইপিইউ) বিজয়ের ক্ষেত্রে যোগ্য প্রার্থীকে মনোনীত করা হয়েছিল বলেই বিজয় সম্ভব হয়েছে। তিনি বলেন, বিএনপি ক্ষমতায় থাকতে একজন যুদ্ধাপরাধীকে ওআইসির মহাসচিব পদে প্রার্থী করায় বাংলাদেশ হেরে যায়। কারণ কোনো যুদ্ধাপরাধীকে কেউ সমর্থন করতে পারে না।প্রধানমন্ত্রী বলেন, বাংলাদেশ বর্তমানে রেমিটেন্স আয়কারী দেশের মধ্যে সপ্তম স্থানে অবস্থান করছে। অতীতের সব রেকর্ড ভেঙে রিজার্ভ দাঁড়িয়েছে ২২ দশমিক ৩৬ বিলিয়ন ডলার। চলতি বছরে স্থানীয় চাহিদা মিটিয়ে ৫০ হাজার মেট্রিক টন চাল রপ্তানির পদক্ষেপ নেওয়া হয়েছে।সিপিএ ও আইপিইউ নির্বাচনে বিজয়ের কথা তুলে ধরে শেখ হাসিনা আরও বলেন, গৌরবের সঙ্গে এ বিজয় দায়িত্ব অনেক বাড়িয়ে দিয়েছে। সুশাসন, গণতন্ত্র ও মানবাধিকার সমুন্নত রাখাই এই দুটি আন্তর্জাতিক সংস্থার মূল উদ্দেশ্য। এসব ক্ষেত্রে বাংলাদেশ উল্লেখযোগ্য অগ্রগতি অর্জন করেছে। এই সাফল্যের ধারাবাহিকতা রক্ষা করা অত্যন্ত জরুরি।সুবিদ আলী ভুঁইয়া জানতে চান, ঢাকা-দাউদকান্দি-কুমিল্লা পর্যন্ত নতুন রেললাইন নির্মাণে সরকারের পরিকল্পনা আছে কি না? জবাবে প্রধানমন্ত্রী বলেন, ঢাকা-চট্টগ্রাম কর্ড লাইন নির্মাণের সম্ভাব্যতা যাচাই কার্যক্রম প্রক্রিয়াধীন। এ–সংক্রান্ত প্রতিবেদন পাওয়ার পর প্রকল্প বাস্তবায়নের উদ্যোগ নেওয়া হবে। এটি বাস্তবায়িত হলে দুই ঘণ্টায় ঢাকা-চট্টগ্রাম যাতায়াত করা যাবে।শাহজাহান কামালের এক প্রশ্নের জবাবে প্রধানমন্ত্রী শেখ হাসিনা বলেন, বর্তমানে মোবাইল ফোনের কলরেট প্রতি মিনিট ২৫ পয়সা থেকে ২ টাকা পর্যন্ত নির্ধারিত। দেশে সব মোবাইল অপারেটরের গড় কলরেট প্রতি মিনিট ৮৩ পয়সা। এটি বিশ্বেও অন্যতম সর্বনিম্ন কলরেট হিসেবে বিবেচিত। এই রেট পুনর্নির্ধারণে সরকারের আপাতত কোনো পরিকল্পনা নেই।
সিলেট-৩ আসনের সাংসদ মাহমুদ উস সামাদ চৌধুরীর এক প্রশ্নের জবাবে প্রধানমন্ত্রী সংসদকে জানান, ২০০৫ থেকে ২০১০ সালের মধ্যে চরম দারিদ্র্য ব্যাপকহারে কমেছে। দারিদ্র্যের হার ৪০ দশমিক ৪ শতাংশ থেকে কমে ৩১ দশমিক ৫ শতাংশে নেমে এসেছে। হতদরিদ্রের সংখ্যা ২৫ শতাংশ থেকে কমে ১৭ দশমিক ৬ শতাংশে দাঁড়িয়েছে। বর্তমানে দেশে দারিদ্র্যের হার ২৪ দশমিক ৪৭ শতাংশ।চট্টগ্রাম-৪ আসনের সাংসদ দিদারুল আলমের অপর এক প্রশ্নের জবাবে প্রধানমন্ত্রী বলেন, শিক্ষক নিয়োগে গুণগত মান, স্বচ্ছতা ও জবাবদিহি নিশ্চিত করতে পিএসসির আদলে একটি পৃথক কমিশন গঠনের চিন্তাভাবনা সরকারের রয়েছে। কমিশন গঠনে প্রয়োজনীয় কাগজপত্র তৈরি করতে গত ২৬ অক্টোবর প্রধানমন্ত্রী কার্যালয়ের সংশ্লিষ্ট মহাপরিচালককে আহ্বায়ক করে সাত সদস্যের কমিটি গঠন করা হয়েছে। তিনি আরও বলেন, বর্তমানে সহকারী শিক্ষকের প্রায় ১ হাজার ৪৯১টি এবং প্রভাষকের ২ হাজার ৮৩৪টি পদ শূন্য রয়েছে।
কক্সবাজার-১ আসনের মোহাম্মদ ইলিয়াছের এক প্রশ্নের জবাবে প্রধানমন্ত্রী বলেন, সরকারের নিজস্ব তহবিল থেকে জলবায়ু ট্রাস্ট ফান্ডে ২০০ কোটি টাকা বরাদ্দ দেওয়া হয়েছে। এই অর্থ দিয়ে দুর্যোগ মোকাবিলায় বহুমুখী পদক্ষেপ নেওয়া হচ্ছে।
আবদুল মুনিম চৌধুরীর এক প্রশ্নের জবাবে প্রধানমন্ত্রী সংসদকে জানান, বর্তমানে সামরিক বাহিনীতে ১ হাজার ৪২৫ জন নারী চাকরিরত আছেন। এরমধ্যে সেনাবাহিনীতে ৯১২ জন, নৌবাহিনীতে ২৭০ জন এবং বিমানবাহিনীতে ২৪৩ জন।
