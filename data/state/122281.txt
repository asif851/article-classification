
স্বাক্ষর জাল করে টাকা আত্মসাতের মামলায় বরগুনার পাথরঘাটা মহাবিদ্যালয়ের অধ্যক্ষ মো. খলিলুর রহমানের বিরুদ্ধে গ্রেপ্তারি পরোয়ানা জারি করা হয়েছে৷ গতকাল মঙ্গলবার দুপুরে পাথরঘাটার জ্যেষ্ঠ বিচারিক হাকিম আদালতের বিচারক নোমান মঈনউদ্দিন এ গ্রেপ্তারি পরোয়ানা জারি করেন৷আদালত-সংশ্লিষ্ট ও আইনজীবী সূত্রে জানা গেছে, পাথরঘাটা মহাবিদ্যালয়ের অধ্যক্ষ মো. খলিলুর রহমান পরিচালনা পর্ষদের সাবেক সভাপতি ও সাবেক সাংসদ গোলাম সবুরের স্বাক্ষর জাল করে অনিয়ম ও দুর্নীতির মাধ্যমে প্রায় নয় লাখ টাকা আত্মসাৎ করেন৷ এ অভিযোগে ব্যবস্থাপনা পর্ষদের সাবেক সদস্য আকন মো. শহিদ গত ৩ নভেম্বর অধ্যক্ষ মো. খলিলুর রহমানের বিরুদ্ধে পাথরঘাটা জ্যেষ্ঠ বিচারিক হাকিম আদালতে মামলা করেন৷ তদন্তে স্বাক্ষর জাল করার ঘটনা প্রমাণিত হয়৷ওই মামলায় উচ্চ আদালত থেকে চার সপ্তাহের জামিন শেষে অধ্যক্ষ গত রোববার পাথরঘাটার আদালতে হাজির হন৷ আদালত গতকাল মামলার শুনানির জন্য দিন নির্ধারিত করেন৷ গতকাল ওই শুনানিতে অধ্যক্ষ হাজির না হয়ে আইনজীবীর মাধ্যমে সময়ের আবেদন করেন৷ আদালত সময় নামঞ্জুর করে অধ্যক্ষের বিরুদ্ধে গ্রেপ্তারি পরোয়ানা জারি করেন৷অধ্যক্ষের আইনজীবী আবদুল মোতালেব বলেন, জামিন শেষে শুনানিতে মক্কেল হাজির না হওয়ায় আদালত সময়ের আবেদন নামঞ্জুর করে খলিলুর রহমানের বিরুদ্ধে গ্রেপ্তারি পরোয়ানা জারি করেন৷মামলার বাদী আকন মো. শহিদ প্রথম আলোকে বলেন, সাবেক সাংসদ গোলাম সবুরের স্বাক্ষর জাল করে অর্থ আত্মসাতের অভিযোগ প্রমাণিত হয়েছে৷ তবে অধ্যক্ষ মো. খলিলুর রহমান এ অভিযোগ অস্বীকার করেছেন৷
