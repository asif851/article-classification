
বিরোধীদলীয় নেতা ও বিএনপির চেয়ারপারসন খালেদা জিয়ার সঙ্গে আজ রোববার রাতে বৈঠক করেছেন দক্ষিণ ও মধ্য এশিয়াবিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল। বৈঠকে নিশা দেশাই বলেন, বাংলাদেশে তাঁরা একটি অবাধ, সুষ্ঠু ও গ্রহণযোগ্য নির্বাচন দেখতে চান।আজ রাজধানীর গুলশানে বিরোধীদলীয় নেতার কার্যালয়ে রাত সাড়ে আটটায় এই বৈঠক শুরু হয়। এক ঘণ্টা ২০ মিনিট ধরে চলা বৈঠকে খালেদা জিয়ার সঙ্গে বিভিন্ন বিষয় নিয়ে নিশা দেশাই আলোচনা করেন।বৈঠক শেষে সংক্ষিপ্ত সংবাদ সম্মেলনে বিএনপির ভাইস চেয়ারম্যান শমসের মবিন চৌধুরী এসব কথা জানান।সংবাদ সম্মেলনে জানানো হয়, নিশা দেশাই বৈঠকে খালেদা জিয়াকে বলেছেন, তাঁরা বাংলাদেশে একটি অবাধ, সুষ্ঠু ও গ্রহণযোগ্য নির্বাচন দেখতে চান। তবে সেটা কীভাবে হবে, কোন প্রক্রিয়ায় হবে, তা বাংলাদেশের মানুষই সিদ্ধান্ত নেবে। নিশা বলেন, তিনি বাংলাদেশের স্থিতিশীলতা ও উন্নয়নে ধারাবাহিকতা দেখতে চান।শমসের মবিন চৌধুরী জানান, গত ২১ অক্টোবর সংবাদ সম্মেলন করে খালেদা জিয়া নির্বাচনকালীন সরকার প্রসঙ্গে প্রস্তাব দিয়ে যে বক্তব্য দিয়েছিলেন, তার ভূয়সী প্রশংসা করেছেন নিশা দেশাই। নিশা বলেছেন, এই বক্তব্য বাংলাদেশকে আগামীর পথ দেখিয়েছে। আন্তর্জাতিক মহল বাংলাদেশ থেকে কী আশা করে, তা-ও তাঁর এই বক্তব্যে উঠে এসেছে।সংবাদ সম্মেলনে আরও জানানো হয়, খালেদা জিয়া বৈঠকে নিশা দেশাইকে বলেছেন, সংলাপ ও আলোচনার মাধ্যমে একটি গ্রহণযোগ্য সমাধানে পৌঁছাতে চায় বিএনপি। এমন একটা নির্বাচন হতে হবে, যা সুষ্ঠু, অবাধ ও প্রতিযোগিতামূলক হবে। এটা এ দেশের মানুষও চায়।
বৈঠকে উপস্থিত ছিলেন বিএনপির চেয়ারপারসনের উপদেষ্টা রিয়াজ রহমান, দলের ভাইস চেয়ারম্যান শমসের মবিন চৌধুরী ও ভারপ্রাপ্ত মহাসচিব মির্জা ফখরুল ইসলাম আলমগীর।
