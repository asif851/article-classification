
কক্সবাজার, বান্দরবান, রাঙামাটি ও খাগড়াছড়ির প্রাকৃতিক সৌন্দর্য, জীববৈচিত্র্য ও পরিবেশ রক্ষার বিষয়ে সচেতনতা বাড়াতে সাইকেলযাত্রা শুরু করেছেন সাইক্লিস্ট মুহাম্মদ আবুল হোসেন আসাদ। গতকাল সোমবার সকালে টেকনাফের শাহপরীর দ্বীপের জিরো পয়েন্ট থেকে সাইকেলযাত্রা শুরু করেন আবুল হোসেন আসাদ। ৩১ মার্চ বিকেলে খাগড়াছড়িতে এই কর্মসূচি শেষ হবে। পাঁচ দিনে তিনি সাইকেল চালাবেন প্রায় ৩৯০ কিলোমিটার।আবুল হোসেন আসাদ বলেন, কক্সবাজার সমুদ্রসৈকত দেখতে প্রতিবছর ১০-১৫ লাখ দেশি-বিদেশি পর্যটক ছুটে আসেন। অন্যদিকে বান্দরবান, রাঙামাটি ও খাগড়াছড়ির পরিবেশও নানাভাবে নষ্ট হচ্ছে। পর্যটকের জন্য সম্ভাবনাময়ী এই চার জেলার প্রাকৃতিক সৌন্দর্য, জীববৈচিত্র্য ও পরিবেশ রক্ষার বিষয়ে মানুষকে আরও সচেতন করতে তিনি এই সাইকেলযাত্রার উদ্যোগ নিয়েছেন।
