
প্রার্থী বাছাই করতে আগামীকাল বৃহস্পতিবার আট সাংগঠনিক জেলার সঙ্গে মতবিনিময় করবেন প্রধানমন্ত্রী ও আওয়ামী লীগের সভানেত্রী শেখ হাসিনা।বেলা তিনটায় প্রধানমন্ত্রীর সরকারি বাসভবন গণভবনে এ মতবিনিময় সভা অনুষ্ঠিত হবে।আজ বুধবার বিকেলে আওয়ামী লীগের উপদপ্তর সম্পাদক মৃণাল কান্তি দাস স্বাক্ষরিত এক সংবাদ বিজ্ঞপ্তিতে এ তথ্য জানানো হয়।বিজ্ঞপ্তিতে বলা হয়, দশম জাতীয় সংসদ নির্বাচন ও আওয়ামী লীগের সম্ভাব্য প্রার্থী মনোনয়নে তৃণমূলের মতামত গ্রহণের অংশ হিসেবে এই মতবিনিময় সভা অনুষ্ঠিত হবে।রাজশাহী মহানগর, রাজশাহী জেলা, শরীয়তপুর, নেত্রকোনা, নাটোর, নরসিংদী, সাতক্ষীরা, ঝিনাইদহ জেলা ও জেলাধীন থানা, উপজেলা, প্রথম শ্রেণীর পৌর আওয়ামী লীগের নেতারা এই মতবিনিময় সভায় উপস্থিত থাকবেন।মতবিনিময় সভায় সংশ্লিষ্ট সবাইকে যথাসময়ে উপস্থিত থাকার জন্য আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম অনুরোধ জানিয়েছেন।
