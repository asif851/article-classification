
আদালতসহ সব ক্ষেত্রে বাংলা ভাষা ব্যবহারে কার্যকর ব্যবস্থা প্রবর্তনের নির্দেশনা চেয়ে একটি রিট হয়েছে। রিট আবেদনটি বাংলায় লেখা হয়েছে।সুপ্রিম কোর্টের আইনজীবী ইউনূস আলী আকন্দ আজ রোববার রিট আবেদনটি করেন। কাল সোমবার বিচারপতি কাজী রেজা-উল হক ও বিচারপতি এ বি এম আলতাফ হোসেন সমন্বয়ে গঠিত হাইকোর্ট বেঞ্চে এ বিষয়ে শুনানি হতে পারে।রিট আবেদনে বাংলা ভাষা প্রচলন আইন-১৯৮৭ বাস্তবায়নে বিবাদীদের নিষ্ক্রিয়তা কেন বেআইনি ঘোষণা করা হবে না—এ মর্মে রুল চাওয়া হয়েছে।বাংলা ভাষা আইন সর্বত্র অনুসরণ করতে কেন নির্দেশ দেওয়া হবে না এবং ওই আইনের ৪ ধারা অনুসারে প্রয়োজনীয় বিধি জারি করার নির্দেশনা কেন দেওয়া হবে না—এ বিষয়ে রুল চাওয়া হয়েছে।রিট আবেদনে মন্ত্রিপরিষদসচিব, আইনসচিব, স্বরাষ্ট্রসচিবসহ সাতজনকে বিবাদী করা হয়েছে।
