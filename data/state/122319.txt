
ফেনীর দাগনভূঞা উপজেলার একটি মাদ্রাসা থেকে গতকাল রোববার জামায়াত-শিবিরের ১১২ জন নেতা-কর্মীকে আটক করেছে পুলিশ। এ ছাড়া ওই মাদ্রাসায় ছাত্রলীগের কর্মীদের হামলায় পাঁচজন আহত হন।পুলিশের দাবি, মাদ্রাসা এলাকা থেকে ২০টি পেট্রলবোমা ও ১৪টি ককটেল উদ্ধার করা হয়েছে।স্থানীয় সূত্র জানায়, গতকাল বিকেলে জামায়াতের নেতা মুহাম্মদ কামারুজ্জামানের গায়েবানা জানাজা পড়ার জন্য জামায়াত-শিবিরের নেতা-কর্মীরা ওই মাদ্রাসায় জড়ো হন। এ সময় ওই ঘটনা ঘটে।পুলিশ সূত্রের ভাষ্যমতে, পুলিশ জানতে পারে, নাশকতার উদ্দেশ্যে জামায়াত-শিবিরের শতাধিক নেতা-কর্মী দাগনভূঞা উপজেলা সদরের আশরাফুল উলুম মাদ্রাসা চত্বরে জড়ো হয়েছেন। এরপর পুলিশ সেখানে অভিযান চালিয়ে ১১২ জনকে আটক করে। আটক ব্যক্তিরা সবাই জামায়াত-শিবিরের নেতা-কর্মী।নাম প্রকাশে অনিচ্ছুক একাধিক প্রত্যক্ষদর্শী বলেন, পুলিশের অভিযানের সময় ছাত্রলীগের কিছু নেতা-কর্মী মাদ্রাসায় ঢুকে পড়েন। তাঁরা পুলিশের সামনে জামায়াত-শিবিরের পাঁচ কর্মীকে মারধর করেন। পরে তাঁদের পুলিশের সহায়তায় প্রাথমিক চিকিৎসা দেওয়া হয়।আহত ব্যক্তিদের মধ্যে চারজনের নাম জানা গেছে। তাঁরা হলেন আবদুল মোতালেব (৩৪), নূরুল হক (২২), মো. শাহীন (১৭) ও আমিনুল হক (২২)।ফেনীর অতিরিক্ত পুলিশ সুপার মো. সাইফুল হক ঘটনাস্থল পরিদর্শন করেছেন।দাগনভূঞা থানার ভারপ্রাপ্ত কর্মকর্তা (ওসি) মো. আবুল ফয়সল জানান, আটক ব্যক্তিদের অনেকে নাশকতার মামলার আসামি।
