
বিএনপির যুগ্ম মহাসচিব রুহুল কবির রিজভী বলেছেন, ‘পৌর নির্বাচনে এখন পর্যন্ত নির্বাচন কমিশনের ভূমিকা গর্হিত, অনভিপ্রেত ও গণতন্ত্রের জন্য চরম লজ্জার।’ আজ শনিবার বিকেলে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে তিনি এ মন্তব্য করেন।
সরকারের একাধিক মন্ত্রী-সাংসদদের বিরুদ্ধে আচরণবিধি ভঙ্গ এবং বিভিন্ন পৌরসভায় বিএনপির প্রার্থীদের ওপর হামলা ও তাঁদের নির্বাচনী প্রচারে বাধা দেওয়ার অভিযোগ করে রিজভী বলেন, ‘অবস্থাদৃষ্টে মনে হচ্ছে সরকার ও নির্বাচন কমিশন পার্টনারশিপের ভিত্তিতে মেয়র ও কাউন্সিলর পদগুলো ছিনিয়ে নিতে চাচ্ছে।’
সংবাদ সম্মেলনে রিজভী আরও অভিযোগ করে বলেন, ‘চট্টগ্রামের মিরসরাই উপজেলা পরিষদের চেয়ারম্যান ও বিএনপি নেতা নুরুল আমিনকে আওয়ামী লীগের সন্ত্রাসীরা গতকাল শুক্রবার রাতে মারধর করে এবং তাঁর গাড়ি ভাঙচুর করে। ভোলার বোরহান উদ্দিন পৌরসভার মেয়র পদপ্রার্থী মনিরুজ্জামানের বাড়িতে গত বৃহস্পতিবার হামলা চালানো হয়। এতে তিনি ও তাঁর স্ত্রীসহ পাঁচজন আহত হয়েছেন। বারইয়ারহাটে প্রচারণা চালানোর সময় বিএনপির প্রার্থীর প্রধান নির্বাচন সমন্বয়কারীর ওপর হামলা চালানো হয়। ঝিনাইদহের হরিণাকুণ্ডু ও শৈলকূপায় বিএনপির নেতা-কর্মীদের বাড়ি বাড়ি আক্রমণ ও লুটতরাজ চালানো হচ্ছে। ঝালকাঠির নলছিটি ও বরগুনার পাথরঘাটায় বিএনপির প্রার্থীদের প্রচারে বাধা দেওয়া হচ্ছে।’
রুহুল কবির রিজভী মন্ত্রী-সাংসদদের বিরুদ্ধে নির্বাচনী আচরণবিধি ভঙ্গের অভিযোগ তুলে বলেন, ‘নাটোরের বড়াইগ্রাম পৌরসভায় সরকারদলীয় সাংসদ আবদুল কুদ্দুছ আওয়ামী লীগ প্রার্থীর পক্ষে লিফলেট বিতরণ করেছেন। সীতাকুণ্ডের সাংসদ দিদারুল আলম ও জেলা প্রশাসক এম এ সালাম নৌকা প্রতীকের প্রার্থীর জন্য ভোট চেয়েছেন। নাটোর-গোপালপুর পৌরসভায় আওয়ামী লীগ প্রার্থীর বাসায় গত বৃহস্পতিবার রাতে সভা করেছেন পররাষ্ট্র প্রতিমন্ত্রী শাহরিয়ার আলম। একই পৌরসভার ১ নম্বর ওয়ার্ডে মন্তাজুরের ধানের চাতালে এবং ২ নম্বরে ওয়ার্ডে রজবের চাতালে নেতা-কর্মীদের সঙ্গে মতবিনিময় করেছেন তথ্য ও প্রযুক্তি প্রতিমন্ত্রী জুনাইদ আহমদ পলক। ময়মনসিংহের নান্দাইলে সাংসদ আনোয়ারুল আবেদীন নৌকা প্রতীকে ভোট চেয়ে বিদ্যুতের খুঁটি পুঁতছেন। ফরিদপুরের সাংসদ আবদুর রহমানের বিরুদ্ধে আচরণবিধি লঙ্ঘনের অভিযোগ করেছেন স্বতন্ত্র প্রার্থী মোজাফফর হোসেন মিয়া।’
