
বাংলাদেশ জাতীয় দলের ক্রিকেটার আরাফাত সানির এক দিনের রিমান্ড মঞ্জুর করেছেন আদালত। পুলিশ তাঁকে পাঁচ দিনের রিমান্ডে নেওয়ার আবেদন করলে আদালত এক দিনের রিমান্ড মঞ্জুর করেন।তথ্যপ্রযুক্তি আইনে এক নারীর করা মামলায় আরাফাতকে আজ রোববার সকালে গ্রেপ্তার করে পুলিশ। বেলা তিনটার পর ঢাকা মহানগর হাকিম প্রণব কুমারের আদালতে রিমান্ড আবেদনের শুনানি হয়।বাদীপক্ষের আইনজীবী মোহাম্মদ রফিকুল ইসলাম আদালতকে বলেন, আসামি আরাফাত সানির সঙ্গে ওই নারীর বিয়ে হয়েছিল। গত বছরের ১২ জুন আরাফাত সানি বাদীর ফেসবুক মেসেঞ্জারে দুজনের একান্ত ব্যক্তিগত ছবি এবং বাদীর একক আপত্তিকর ছবি পাঠান। পরে নানা ধরনের হুমকি–ধামকি দেন।গত বছরের ২৫ নভেম্বর ভোররাত চারটার দিকে আরাফাত আবার ফেসবুক মেসেঞ্জারে ওই নারীকে আপত্তিকর ছবি পাঠান। তিনি আরও ভয়াবহ অবস্থার জন্য ওই নারীকে অপেক্ষা করতে বলে হুমকি দেন।
আসামিপক্ষের আইনজীবী এম জুয়েল আহমেদ বলেন, এসব অভিযোগ সম্পূর্ণ বানোয়াট। এই আসামির সঙ্গে বাদীর বিয়ে হওয়ার তথ্য–প্রমাণ নেই। এ সময় বাদীপক্ষের আইনজীবী বিয়ের একটি কাবিননামা আদালতে দেন।
সকালে পুলিশের মোহাম্মদপুর বিভাগের দায়িত্বশীল ঊর্ধ্বতন কর্মকর্তা নাম প্রকাশ না করার শর্তে জানান, সামাজিক যোগাযোগের মাধ্যমে আপত্তিকর ছবি দেওয়ার অভিযোগে ওই নারী আরাফাতের বিরুদ্ধে মামলাটি করেন।
মোহাম্মদপুর থানার ভারপ্রাপ্ত কর্মকর্তা (ওসি) জামাল উদ্দিন মীর জানান, ৫ জানুয়ারি মামলাটি করেন ওই নারী।
পুলিশের তেজগাঁও বিভাগের উপকমিশনার (ডিসি) বিপ্লব কুমার সরকারের সঙ্গে আজ দুপুরে মুঠোফোনে যোগাযোগ করা হলে তিনি বলেন, যাঁর দায়ের করা মামলায় জাতীয় দলের ক্রিকেটার আরাফাত সানিকে গ্রেপ্তার করা হয়েছে, সেই মেয়েটিকে তিনি বিয়ে করেছিলেন। বিয়ে করলেও মেয়েটিকে ঘরে তুলতে রাজি ছিলেন না আরাফাত সানি।এমন অভিযোগ মামলার এজাহারে ওই তরুণী উল্লেখ করেছেন বলে জানান বিপ্লব কুমার সরকার।
আরও পড়ুন:আরাফাত সানির পাঁচ দিনের রিমান্ড চায় পুলিশ
