
ক্ষমতাসীন দল-সমর্থিত মেয়র পদপ্রার্থীর পক্ষে ভোটকেন্দ্র দখল, কেন্দ্রে নিজের পোলিং এজেন্টদের ঢুকতে না দেওয়া, ভোটারদের মারধরসহ নানা অভিযোগে ঢাকা উত্তর সিটি করপোরেশনের মেয়র পদের নির্বাচন বাতিলের আহ্বান জানিয়েছেন বিএনপি-সমর্থিত মেয়র প্রার্থী তাবিথ আউয়াল।গতকাল মঙ্গলবার প্রধান নির্বাচন কমিশনার বরাবর পাঠানো এক চিঠিতে ওই আহ্বান জানিয়ে ঢাকা উত্তর সিটিতে অবাধ, সুষ্ঠু, গ্রহণযোগ্য ও অংশগ্রহণমূলক পুনর্নির্বাচনের তফসিল ঘোষণার দাবি জানান তাবিথ। গতকালের নির্বাচনকে পক্ষপাতদুষ্ট, প্রহসনমূলক ও অগ্রহণযোগ্য বলেও মন্তব্য করেন তিনি।তাবিথ অভিযোগ করেন, শান্তিপূর্ণ পরিবেশে নির্বাচন অনুষ্ঠিত হবে, এই আশায় তিনি মেয়র পদে দাঁড়িয়েছিলেন। কিন্তু ক্ষমতাসীন দল-সমর্থিত মেয়র প্রার্থীর কর্মী, আওয়ামী লীগ ও এর সহযোগী সংগঠনগুলোর কর্মীরা ভোট গ্রহণ শুরুর আগেই বিভিন্ন কেন্দ্রের বাইরে ক্যাম্প বসিয়ে তাঁর পোলিং এজেন্টদের মারধর করে। অনেক এজেন্টকে আইনশৃঙ্খলা বাহিনী বিনা কারণে গ্রেপ্তার করে।তাবিথ অভিযোগ করেন, আওয়ামী লীগ, যুবলীগ ও ছাত্রলীগের কর্মীরা সকাল ১০টার মধ্যে সব কেন্দ্র দখলে নিয়ে নেন। প্রিসাইডিং ও পোলিং অফিসার, পুলিশ, র্যা বও তাঁর এজেন্টদের কেন্দ্রে ঢুকতে দেয়নি। তারা কেন্দ্রের বাইরে বিএনপির কর্মী-সমর্থক দেখামাত্র চড়াও হয়েছে। কেন্দ্রের ভেতর ক্ষমতাসীন দলের প্রার্থীর টেবিল ঘড়ি মার্কায় সিল মেরে বাক্স ভর্তি করা হয়েছে।তাবিথ বলেন, এসব বিষয়ে আইনশৃঙ্খলা রক্ষাকারী বাহিনী ও নির্বাচন কমিশনের কাছে লিখিতভাবে অভিযোগ করেও তিনি প্রতিকার পাননি। এ অবস্থায় নির্বাচন বর্জন করেছেন তিনি।
