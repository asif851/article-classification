
কমলাপুর রেলওয়ে স্টেশনের বুকিং সহকারী ইসরাফিল হোসেন (৬০) হত্যার ঘটনায় মো. লিটন ওরফে কাটা লিটন (৩০) নামের একজনকে গ্রেপ্তারের কথা স্বীকার করেছে পুলিশ।
পুলিশ জানায়, আজ মঙ্গলবার লিটনকে গ্রেপ্তার করে ১০ দিনের রিমান্ড চেয়ে আদালতে পাঠানো হয়। আদালত দুই দিনের রিমান্ড মঞ্জুর করেন।
এ হত্যার ঘটনায় গতকাল সোমবার পুলিশ একজনকে আটক করার কথা বললেও তাঁর নাম-পরিচয় সম্পর্কে কোনো কিছু জানায়নি।
জানতে চাইলে মামলার তদন্ত কর্মকর্তা কমলাপুর রেলওয়ে থানার উপপরিদর্শক (এসআই) রফিকুল ইসলাম প্রথম আলো ডটকমকে বলেন, সন্দেহভাজন হিসেবে লিটনকে গ্রেপ্তার করা হয়েছে। রিমান্ডে এনে তাঁকে হত্যার ব্যাপারে বিস্তারিত জিজ্ঞাসা করা হবে।
এসআই রফিকুল বলেন, লিটন রেলওয়ের কোনো কর্মচারী নন। তবে রেলওয়ের কর্মকর্তা ও কর্মচারীদের সঙ্গে তাঁর সম্পর্ক আছে। তিনি রেলওয়ের বিভিন্ন কর্মকর্তার কক্ষে যাতায়াত করতেন।
গত শুক্রবার রাতে কমলাপুর রেলওয়ে স্টেশনের টিকিট ঘরে খুন হন ইসরাফিল। রেলওয়ে কর্তৃপক্ষের দাবি, ইসরাফিলকে হত্যার পর টিকিট বিক্রির ১৭ লাখ টাকা নিয়ে যায় দুর্বৃত্তরা। এ ঘটনায় শনিবার অজ্ঞাতনামা কয়েকজনের বিরুদ্ধে হত্যা মামলা হয়। 
