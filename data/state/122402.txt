
শৃঙ্খলা ভঙ্গের অভিযোগে ময়মনসিংহের বাংলাদেশ কৃষি বিশ্ববিদ্যালয়ের দ্বিতীয় বর্ষের ৩০ জন শিক্ষার্থীকে কারণ দর্শানোর নোটিশ দিয়েছে বিশ্ববিদ্যালয় প্রশাসন। আজ সোমবার সকালে প্রক্টর কার্যালয় সূত্রে এ তথ্য জানা গেছে।আন্দোলন দমিয়ে রাখতে প্রশাসন শিক্ষার্থীদের হুমকি ও ভয়ভীতি দেখাচ্ছে বলে অভিযোগ করেছেন বিশ্ববিদ্যালয়ের দ্বিতীয় বর্ষের শিক্ষার্থীরা।
কারণ দর্শাও নোটিশে বলা হয়, বিশ্ববিদ্যালয়ের সিন্ডিকেটের সিদ্ধান্ত অমান্য করে প্রশাসন ভবনে সমাবেশ ও তালা ঝুলিয়ে ওই শিক্ষার্থীরা প্রশাসনিক কর্মকাণ্ডে বাধা সৃষ্টি করেছেন। ছাত্র হিসেবে এ কাজ অশোভন ও শৃঙ্খলাপরিপন্থী। তিন কর্মদিবসের মধ্যে শিক্ষার্থীদের কারণ দর্শাতে বলা হয়েছে। ব্যর্থ হলে ওই শিক্ষার্থীদের বিরুদ্ধে একতরফা শাস্তিমূলক ব্যবস্থা নেওয়া হবে।
প্রশাসনিক ভবনের শিক্ষাবিষয়ক শাখা সূত্রে জানা গেছে, অতীতে বিশ্ববিদ্যালয়ের কোনো ধরনের সেমিস্টার ফি না থাকলেও ২০১২-১৩ সেশন থেকে ভর্তি হওয়া শিক্ষার্থীদের ওপর অতিরিক্ত এক হাজার ২০০ টাকা ধার্য করেছে বিশ্ববিদ্যালয় প্রশাসন। এ ছাড়া টিএসসি উন্নয়ন, ছাত্র সংসদ ও ইন্টারনেট ফিও কিছুটা বাড়ানো হয়েছে।এই ফি বাতিলের দাবিতে অনেক দিন আগে থেকে আন্দোলন করে আসছিলেন দ্বিতীয় বর্ষের শিক্ষার্থীরা। ১৫ জুন থেকে তিন দিন উপাচার্যকে অবরুদ্ধ করে রেখেছিলেন তাঁরা। দাবি পূরণ না হওয়ায় গত বৃহস্পতিবার দুপুরে তাঁরা প্রশাসন ভবনে তালা ঝুলিয়ে দেন।
শিক্ষার্থীদের যৌক্তিক আন্দোলন দমিয়ে রাখতে বিশ্ববিদ্যালয় প্রশাসন হুমকি ও ভয়ভীতি দেখাচ্ছে বলে অভিযোগ করেন আন্দোলনরত শিক্ষার্থীরা। তাঁরা আন্দোলন আরও জোরদার করবেন বলে জানা গেছে।এ অভিযোগ অস্বীকার করে প্রক্টর অধ্যাপক হারুন-অর-রশিদ প্রথম আলোকে বলেন, যে কেউ বিশ্ববিদ্যালয়ের আইন অমান্য করলে তাঁর বিরুদ্ধে ব্যবস্থা নেওয়া হবে।
