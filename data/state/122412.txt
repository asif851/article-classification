
বাগেরহাটের মোল্লাহাট ও ফকিরহাট উপজেলাকে শতভাগ বিদ্যুতের আওতায় আনা হয়েছে। প্রধানমন্ত্রী শেখ হাসিনা আজ রোববার দুপুরে ভিডিও কনফারেন্সের মাধ্যমে ওই দুই উপজেলার শতভাগ বিদ্যুতায়নের উদ্বোধন করেন। এ উপলক্ষে বাগেরহাট জেলা প্রশাসকের সম্মেলন কক্ষে এক অনুষ্ঠানের আয়োজন করা হয়। উদ্বোধনের সময় প্রধানমন্ত্রী বাগেরহাটের জেলা প্রশাসক তপন কুমার বিশ্বাস এবং ফকিরহাট উপজেলার শাহ আউলিয়াবাগ জামে মসজিদের ইমামের সঙ্গে ভিডিও কনফারেন্সে কথা বলেন। এ সময় প্রধানমন্ত্রী উপস্থিত সবাইকে ধন্যবাদ জানান।
এ সময় উপস্থিত ছিলেন বাগেরহাট-১ আসনের সংসদ সদস্য শেখ হেলাল উদ্দীন, বাগেরহাট-২ আসনের সংসদ সদস্য মীর শওকাত আলী বাদশা, বাগেরহাট-৩ আসনের সংসদ সদস্য তালুকদার আবদুল খালেক, বাগেরহাট-৪ আসনের সংসদ সদস্য মোজাম্মেল হোসেন, সংরক্ষিত নারী আসনের সংসদ সদস্য হেপী বড়াল, খুলনা বিভাগীয় কমিশনার মো. আবদুস সামাদ, জেলা পরিষদের চেয়ারম্যান শেখ কামরুজ্জামান টুকু, বাগেরহাট পৌর মেয়র খান হাবিুবুর রহমান প্রমুখ।বাগেরহাট পল্লী বিদ্যুৎ সমিতির মহাব্যবস্থাপক মো. মোতাহার হোসেন বলেন, বাগেরহাটের মোল্লাহাট ও ফকিরহাট উপজেলায় ১ হাজার ৮১৯ কিলোমিটার এলাকা বিদ্যুতের আওতায় আনা হয়েছে। ওই দুটি উপজেলায় মোট বিদ্যুৎ গ্রাহকের সংখ্যা ৮৯ হাজার ২০১টি। উপজেলা দুটিতে মোট চারটি উপকেন্দ্র রয়েছে। দুটি উপজেলাকে শতভাগ বিদ্যুতের আওতায় আনতে মোট ব্যয় হয়েছে ২১৮ কোটি ২৮ লাখ টাকা।
