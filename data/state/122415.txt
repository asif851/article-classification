
মুক্তিযুদ্ধে অংশ নেওয়া ন্যাপ-কমিউনিস্ট পার্টি-ছাত্র ইউনিয়নের বিশেষ গেরিলা বাহিনীর ২ হাজার ৩৬৭ জন মুক্তিযোদ্ধার তালিকা-সংবলিত গেজেট বাতিলের প্রজ্ঞাপন অবৈধ ঘোষণা করে হাইকোর্টের দেওয়া রায় স্থগিত করেছেন চেম্বার বিচারপতি। সেই সঙ্গে বিষয়টি আপিল বিভাগের নিয়মিত বেঞ্চে ৩০ অক্টোবর শুনানির জন্য পাঠিয়ে দেওয়া হয়েছে। হাইকোর্টের রায় স্থগিত চেয়ে মুক্তিযুদ্ধবিষয়ক মন্ত্রণালয়ের করা এক আবেদনের পরিপ্রেক্ষিতে গতকাল রোববার অবকাশকালীন চেম্বার বিচারপতি হাসান ফয়েজ সিদ্দিকী এ আদেশ দেন।গত ৮ সেপ্টেম্বর হাইকোর্ট বিশেষ গেরিলা বাহিনীর ২ হাজার ৩৬৭ জন মুক্তিযোদ্ধার তালিকা-সংবলিত গেজেট বাতিলের প্রজ্ঞাপন আইনগত কর্তৃত্ববহির্ভূত ঘোষণা করে রায় দেন। এ রায় স্থগিত চেয়ে মুক্তিযুদ্ধবিষয়ক মন্ত্রণালয় ২৪ সেপ্টেম্বর আবেদন করে। গতকাল এই আবেদনের পক্ষে শুনানিতে ছিলেন অ্যাটর্নি জেনারেল মাহবুবে আলম ও অতিরিক্ত অ্যাটর্নি জেনারেল মুরাদ রেজা। রিট আবেদনকারীর পক্ষে ছিলেন আইনজীবী সুব্রত চৌধুরী ও আইনজীবী জাহিদুল বারি।পরে সুব্রত চৌধুরী প্রথম আলোকে বলেন, চেম্বার আদালত হাইকোর্টের রায় ৩০ অক্টোবর পর্যন্ত স্থগিত করে ওই দিন বিষয়টি (আবেদনটি) শুনানির জন্য আপিল বিভাগের নিয়মিত বেঞ্চে পাঠিয়েছেন।
