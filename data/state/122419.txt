
সমাজ-পরিবর্তনের স্বপ্ন দেখা তরুণদের গড়া ১০টি দল পেল বাংলাদেশ ইয়ুথ লিডারশিপ পুরস্কার। তরুণদের স্বপ্ন বাস্তবায়নে সহায়তা ও উৎসাহ দিতে এবারই প্রথমবারের মতো ইউকেএইডের সহায়তায় এই পুরস্কার দিল বাংলাদেশ ইয়ুথ লিডারশিপ সেন্টার (বিওয়াইএলসি)।
আজ রোববার লা মেরিডিয়ান হোটেলে আয়োজিত অনুষ্ঠানে পুরস্কার পাওয়া প্রতিটি দলকে সাড়ে সাত লাখ টাকা করে দেওয়া হয়। বিভিন্ন সামাজিক উন্নয়নে ও সমাজ-পরিবর্তনে ভূমিকা ও অবদান রাখতে অনুপ্রাণিত করতে তাদের এ পুরস্কার দেওয়া হয়েছে বলে অনুষ্ঠানে জানানো হয়।
পুরস্কার বিজয়ী ১০ দলের মধ্যে আছে বরিশালের গ্রিনপাওয়ার স্রোত শক্তিকে কাজে লাগিয়ে বিদ্যুৎ উৎপাদন এবং সেই বিদ্যুৎকে একটি বিকল্প উপায় হিসেবে ব্যবহার করতে চায়। কক্সবাজারের মেন্সট্রুয়াল হেলথ অ্যান্ড হাইজিন ম্যানেজমেন্ট, যাদের স্বপ্ন ঋতুকালীন মেয়েদের স্বাস্থ্য ও পরিষ্কার-পরিচ্ছন্নতা বিষয়ে স্কুলগুলোতে সচেতনতা সৃষ্টি। ময়মনসিংহের একুয়ালাইন কাজ করবে মাছের পরিপাকতন্ত্র ও বর্জ্য দিয়ে কীভাবে সামাজিক ব্যবসা করা যায়। ঢাকার দল ওয়েস্ট ফ্রি বাংলাদেশ কাজ করবে বর্জ্য ব্যবস্থাপনার বর্তমান অভ্যাস বদলে আবর্জনার পরিমাণ কমিয়ে আনতে। এলএলসি ফর ড্রপ আউটস দলটি ঝরে পড়া শিক্ষার্থীদের প্রযুক্তিগত শিক্ষা দিয়ে চাকরির ক্ষেত্র সৃষ্টি করবে। গ্রাউন্ড জিরোর স্বপ্ন হলো শিশুদের যৌন হয়রানি বন্ধে সচেতনতা সৃষ্টি করা। ইউনিফাইয়ের লক্ষ্য প্রতিভাবান ভলান্টিয়ারদের সঙ্গে এনজিও ও সামাজিক প্রতিষ্ঠানগুলোর যোগাযোগ করিয়ে দেওয়া। ঝিংক পথশিশুদের শেখাবে আঁকা ও ডিজাইন করা, যেন তারা নিজেরাই পণ্য তৈরি করে বিক্রি করতে পারে। আর আরোগ্য নামের দলটি সুবিধাবঞ্চিত রোগীদের জন্য একটি ওয়েবসাইট ও মোবাইল অ্যাপের মাধ্যমে তহবিল গঠন করবে।
অনুষ্ঠানে বাংলাদেশে নিযুক্ত যুক্তরাষ্ট্রের রাষ্ট্রদূত মার্শা বার্নিকাট বলেন, এ ধরনের কর্মসূচির মাধ্যমে নতুন চিন্তার উদ্ভাবন হয়। এই চিন্তাগুলো তরুণদের ছড়িয়ে দিতে হবে। বাংলাদেশের উন্নয়নে কাজে লাগাতে হবে, পুরস্কার পাওয়া তরুণদের নিজেদের জীবনে কাজে লাগাতে হবে।
বাংলাদেশে জাতিসংঘের আবাসিক প্রতিনিধি বরার্ট ওয়াটকিনস বলেন, ১৬ দিন ধরে এই তরুণদের গ্রুমিং করা হয়েছে। এটা অত্যন্ত গুরুত্বপূর্ণ। এই তরুণেরা এখন নিজেরা চাকরি করবেন বা খুঁজবেন তা নয় বরং অন্যদের চাকরি দেবেন। তাঁরা একেকজন উদ্যোক্তা হবেন।
অনুষ্ঠানে ইউকেএইডের গভর্নেন্স উপদেষ্টা জোয়েল হার্ডিং বলেন, আত্মোন্নয়নে বাংলাদেশের তরুণদের সাহায্য করতে প্রতিশ্রুতিশীল। ইউকেএইড গর্বিত এই তরুণ দলগুলোকে তাদের অগ্রযাত্রার পথে সহায়তা করতে পেরে।
বিওয়াইএলসি ২০০৮ সালে প্রতিষ্ঠা হয়। এর প্রতিষ্ঠাতা ও সভাপতি ইজাজ আহমেদ অনুষ্ঠানে বলেন, প্রায় তিন হাজার তরুণ তাঁদের প্রতিষ্ঠান থেকে লিডারশিপ প্রশিক্ষণ নিয়েছেন। বাংলাদেশে মানসম্পন্ন নেতৃত্ব গুণাবলি সৃষ্টির পথে একটি উদ্যোগ হলো বিওয়াইএলসি ইয়ুথ লিডারশিপ পুরস্কার। তিনি বলেন, তরুণদের গড়া দলগুলোর দেওয়া পরিকল্পনার মধ্য থেকে যাদের প্রকল্পের সম্ভাব্য সামাজিক প্রভাব আছে, প্রকল্পের অভিনবত্ব আছে, প্রায়োগিক কৌশল এবং প্রকল্পের সঙ্গে তাদের একাত্মতা আছে, তাদেরই পুরস্কারের জন্য নির্বাচিত করা হয়েছে।
অনুষ্ঠানে বিওয়াইএলসি বোর্ডের চেয়ারম্যান আকতার মতিন চৌধুরী, উপব্যবস্থাপক শাভিনা আনাম, বিজয়ী তরুণ দলের পক্ষে এশায়ার বিনতে আনাম ও তন্ময় ঘোষ প্রমুখ বক্তব্য দেন।
