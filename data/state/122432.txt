
বিশ্ববিদ্যালয়ের শিক্ষকদের জন্য অষ্টম জাতীয় বেতনকাঠামোতে অর্থমন্ত্রীর প্রতিশ্রুতি পূরণ ও সব অসংগতি দূর করার দাবিতে আজ সোমবার থেকে ছয় দিনের কর্মবিরতি ঘোষণা করেছে জাহাঙ্গীরনগর বিশ্ববিদ্যালয়ের শিক্ষক সমিতি। সমিতির জরুরি সাধারণ সভা শেষে গতকাল রোববার এক সংবাদ সম্মেলনে ওই কর্মবিরতির ঘোষণা দেওয়া হয়।বিশ্ববিদ্যালয়ের জহির রায়হান মিলনায়তনের সেমিনার কক্ষে দুপুর ১২টা থেকে বেলা দুইটা পর্যন্ত সমিতির জরুরি সাধারণ সভা হয়। সভা শেষে বেলা আড়াইটার দিকে একই স্থানে সংবাদ সম্মেলন করা হয়।সংবাদ সম্মেলনে লিখিত বক্তব্য পাঠ করেন সমিতির সাধারণ সম্পাদক মোহাম্মদ মাফরুহী সাত্তার। তিনি বলেন, সভায় বেতনবৈষম্য দূরীকরণ ও মর্যাদা রক্ষার দাবিতে আজ সোমবার থেকে আগামী শনিবার পর্যন্ত কর্মবিরতির সিদ্ধান্ত নিয়েছে শিক্ষক সমিতি। এই সময়ের মধ্য দাবি আদায় না হলে রোববার সমিতির জরুরি সাধারণ সভা আহ্বান করে পরবর্তী কর্মসূচি ঘোষণা করা হবে। তবে বিভিন্ন বিভাগের চলমান পরীক্ষা ও ২০১৫-১৬ শিক্ষাবর্ষের স্নাতক (সম্মান) প্রথম বর্ষের ভর্তি কার্যক্রম এই কর্মবিরতির আওতামুক্ত থাকবে।
