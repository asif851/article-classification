
প্রধানমন্ত্রী শেখ হাসিনার আমন্ত্রণে তিন দিনের সফরে আজ শনিবার বাংলাদেশে আসছেন ভুটানের প্রধানমন্ত্রী শেরিং তোবগে। খবর বাসসের।
ভুটানের প্রধানমন্ত্রী ও তাঁর সফরসঙ্গীদের নিয়ে একটি বিশেষ বিমান সকাল নয়টায় ঢাকার হজরত শাহজালাল আন্তর্জাতিক বিমানবন্দরে অবতরণ করার কথা।
প্রধানমন্ত্রী শেখ হাসিনা বিমানবন্দরে অতিথিকে অভ্যর্থনা জানাবেন। গত জুলাই মাসে দায়িত্ব গ্রহণের পর এটা হবে ভুটানের প্রধানমন্ত্রী তোবগের প্রথম বাংলাদেশ সফর।
বাংলাদেশ সফরকালে ভুটানের প্রধানমন্ত্রী ১০ সদস্যের উচ্চপর্যায়ের প্রতিনিধিদলের নেতৃত্ব দেবেন।
শেরিং তোবগে সফরকালে বাংলাদেশের প্রধানমন্ত্রী শেখ হাসিনার সঙ্গে দ্বিপক্ষীয় বৈঠক করবেন। তাঁদের আলোচনায় বিদ্যুৎ ও জলবিদ্যুৎ ব্যবস্থাপনা, কৃষি, ব্যবসা-বাণিজ্য, স্বাস্থ্য, শিক্ষাসহ বিভিন্ন বিষয় স্থান পাবে।
রাষ্ট্রপতি আবদুল হামিদের সঙ্গেও সাক্ষাৎ করবেন ভুটানের প্রধানমন্ত্রী।​ তিন দিনের সফর শেষে ৮ ডিসেম্বর (সোমবার) তিনি ঢাকা ত্যাগ করবেন।
