
মাদারীপুরে আধিপত্য বিস্তার নিয়ে দুই পক্ষের দফায় দফায় সংঘর্ষে ৪ জন গুলিবিদ্ধসহ ১৮জন আহত হয়েছেন। এ সময় দুটি বাড়ি পুড়িয়ে দেওয়া হয়। আজ রোববার বেলা ১টার দিকে সদর উপজেলার কালিকাপুর ইউনিয়নের চরকালিকাপুরে এ সংঘর্ষ হয়।
গুলিবিদ্ধ ব্যক্তিরা হলেন জহির আকন (৪০), সেলিম মাতুব্বর (৩৫), শফিকুল আকন (৩০) ও মো. জসিম (৪০)। এ ছাড়া আহত বাকি লোকজনের মধ্যে যাঁদের নাম পাওয়া গেছে তাঁরা হলেন কিসলু মাতুব্বর (৫৫), ইমরান মাতুব্বর (২৭), বাবুল মাতুব্বর (৫০), কাজল রেখা (৪৫), ইসমাইল মাতুব্বর (৬৫), ফারুক রারি (৫২), ইমারাত মাতুব্বর (১৯), জামাল মাতুব্বর (৩০), আবু কাশেম (২২), জয়নাল মাতুব্বর (২০) ও দবির সরদার (৪৩)।
পুলিশ, প্রত্যক্ষদর্শী ব্যক্তি ও হাসপাতাল সূত্র জানায়, কালিকাপুর ইউনিয়নের বর্তমান চেয়ারম্যান এজাজ আকন ও সাবেক চেয়ারম্যান আহসান মাতুব্বরের মধ্যে এলাকার আধিপত্য নিয়ে দীর্ঘদিন ধরে বিরোধ চলে আসছে। এরই জেরে স্থানীয় বাজারে দুই পক্ষের লোকজন জড়ো হলে প্রথমে কথা-কাটাকাটি হয়। পরে উভয় পক্ষের লোকজন অস্ত্রশস্ত্র নিয়ে সংঘর্ষে জড়িয়ে পড়েন। এ সময় ৪ জন গুলিবিদ্ধসহ অন্তত ১৮ জন আহত হন। তাঁদের উদ্ধার করে মাদারীপুর সদর হাসপাতালে ভর্তি করা হয়েছে। ঘটনার পর ওই এলাকায় অতিরিক্ত পুলিশ মোতায়েন করা হয়েছে।
মাদারীপুর সদর হাসপাতালের কর্তব্যরত চিকিৎসক পীযূষ চন্দ্র মণ্ডল প্রথম আলোকে বলেন, ‘সংঘর্ষের ঘটনায় ৪ জন গুলিবিদ্ধসহ ১৮ জন হাসপাতালে চিকিৎসা নেন। তাঁদের মধ্যে ৬ জনকে উন্নত চিকিৎসার জন্য ঢাকা মেডিকেল কলেজ হাসপাতালে পাঠানো হয়েছে। এ ছাড়া অনেকে এখনো হাসপাতালে ভর্তি রয়েছেন। আমরা তাঁদের চিকিৎসা দিচ্ছি।’
মাদারীপুর মডেল থানার কর্মকর্তা ওসি (তদন্ত) মো. আবু নাঈম বলেন, কালিকাপুরে বর্তমান চেয়ারম্যান ও সাবেক চেয়ারম্যানের পক্ষের লোকজনের মধ্যে সংঘর্ষে কয়েকজন আহত হন। এ সময় তাঁরা দুটি ঘরেও আগুন ধরিয়ে দেন। পরে খবর পেলে পুলিশ ঘটনাস্থলে গিয়ে পরিস্থিতি নিয়ন্ত্রণে আনে এবং জিজ্ঞাসাবাদের জন্য ছয়জনকে আটক করা হয়েছে।
