
কক্সবাজারের টেকনাফে একটি নৌকার জালের ভেতর থেকে ২০ হাজার ইয়াবা বড়ি আটক করা হয়েছে। আজ রোববার দুপুরে উপজেলার নাজিরপাড়ার ৩ নম্বর স্লুইসগেটের বেড়িবাঁধ এলাকায় এই আটক অভিযান চালায় বিজিবি। এ সময় তিনজনকে আটক করা হয়।
টেকনাফ ৪২ বিজিবির অধিনায়ক লে. কর্নেল মো. আবু জার আল জাহিদ জানান, মিয়ানমার থেকে ইয়াবার একটি বড় চালান পাচার হচ্ছে, এমন তথ্যের ভিত্তিতে বিজিবির একটি দল দুপুর ১২টার দিকে উপজেলার ৩ নম্বর স্লুইসগেটের বেড়িবাঁধ এলাকায় অবস্থান নেয়। এ সময় একটি নৌকা কূলে ভিড়লে বিজিবির সদস্যরা ওই নৌকায় তল্লাশি চালায়। সেখানে জালের ভেতরে পলিথিন মোড়ানো একটি ব্যাগ থেকে ২০ হাজার ইয়াবা বড়ি পাওয়া যায়। এ সময় নৌকায় থাকা তিনজনকে আটক করা হয়।
৪২ বিজিবির অধিনায়ক আরও জানান, আটক করা তিনজন হলেন সদর ইউনিয়নের উত্তর নাজিরপাড়ার শফিক আলম (২৪), করিম উল্লাহ (৩২) ও একই ইউনিয়নের বড় হাবিরপাড়ার সৈয়দ নুর (২৮)। এ ঘটনায় নৌকাটি জব্দ করা হয়।
আটক ব্যক্তিরা জানান, মাছ ধরার জেলের বেশে তাঁরা ইয়াবার চালানটি আনতে নাফনদীতে যান। পরে মুঠোফোনে যোগাযোগের মাধ্যমে মিয়ানমারের চোরাকারবারিরা মাঝনদীতে এসে ইয়াবাগুলো তাঁদের কাছে দিয়ে যায়। এ জন্য আমাদের ১০ হাজার টাকা দেওয়ার কথা ছিল। কিন্তু বাংলাদেশি চোরাকারবারির কাছে নিয়ে যাওয়ার আগে বিজিবির হাতে ধরা পড়ি।
