
রাজধানীর উত্তরা পশ্চিম থানা এলাকার একটি পরিত্যক্ত কক্ষ থেকে আজ শনিবার সকালে অজ্ঞাতনামা এক যুবকের (২৩) লাশ উদ্ধার করেছে পুলিশ।
পুলিশের ধারণা, আগুনের ধোঁয়ায় শ্বাস বন্ধ হয়ে তিনি মারা গেছেন।
উত্তরা পশ্চিম থানার উপপরিদর্শক (এসআই) আলমগীর কবির প্রথম আলোকে বলেন, উত্তরা ৯ নম্বর সেক্টর এলাকায় সুলতান মিয়া নামের এক ব্যক্তির পরিত্যক্ত একটি কক্ষ থেকে আগুনের ধোঁয়া বের হচ্ছে দেখতে পেয়ে স্থানীয় লোকজন সেখানে গিয়ে বাইরে থেকে পানি ছিটিয়ে তা নিভিয়ে ফেলেন। এ সময় তাঁরা দেখতে পান ওই কক্ষের দরজা ভেতর থেকে বন্ধ। দরজা ভেঙে ভেতরে ঢুকে তাঁরা মেঝেতে একটি লাশ দেখতে পান। লাশটির নাক দিয়ে রক্ত ঝরছিল। স্থানীয় লোকজন খবর দিলে ঘটনাস্থলে গিয়ে পুলিশ লাশটি উদ্ধার করে।
এসআই আলমগীর কবির বলেন, ‘প্রাথমিক তদন্তে জানা গেছে, ওই কক্ষটি কেউ ব্যবহার করত না। এটি পরিত্যক্ত অবস্থায় ছিল। ওই যুবক কীভাবে ভেতরে ঢুকেছেন বা তাঁর পরিচয় কী—এ ব্যাপারে কেউ কিছু জানাতে পারেনি। ধারণা করছি, ওই যুবক ভেতরে ঢুকে রাতে ঘুমানোর সময় কয়েল জ্বেলেছিলেন। কয়েল থেকে আগুন ধরে যায়। ঘরের দরজা-জানালা বন্ধ থাকায় ধোঁয়ায় শ্বাস বন্ধ হয়ে তাঁর মৃত্যু হয়ে থাকতে পারে। ময়নাতদন্ত করে মৃত্যুর সঠিক কারণ ও ধরন নির্ণয়ের জন্য লাশটি ঢাকা মেডিকেল কলেজের মর্গে পাঠানো হয়েছে।
