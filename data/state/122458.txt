
দেশের সর্বোচ্চ আদালতে সালাউদ্দিন কাদের চৌধুরী ও আলী আহসান মোহাম্মাদ মুজাহিদের ফাঁসির রায় বহাল বাংলাদেশের ইতিহাসে মাইলফলক হয়ে থাকবে। এই রায়ের মধ্য দিয়ে মুক্তিযুদ্ধের চেতনাসম্পন্ন জাতি গঠনে বাংলাদেশ আরেক ধাপ এগিয়ে গেল।আজ বৃহস্পতিবার দুপুরে প্রথম আলোর কাছে রায়ের প্রতিক্রিয়া জানাতে গিয়ে এমন অভিব্যক্তি জানালেন একাত্তরে শহীদ বুদ্ধিজীবী সাংবাদিক সিরাজুদ্দীন হোসেনের ছেলে তৌহিদ রেজা নূর ও সুরকার আলতাফ মাহমুদের মেয়ে শাওন মাহমুদ।একাত্তরে শহীদ বুদ্ধিজীবী সাংবাদিক সিরাজুদ্দীন হোসেনকে ১৯৭১ সালের ১০ ডিসেম্বর রাজধানীর চামেলিবাগের ভাড়াবাড়ি থেকে ধরে নিয়ে যায় পাকিস্তানি বাহিনী ও আলবদর বাহিনীর লোকেরা৷ এরপর আর কোনো খোঁজ মেলেনি তাঁর।বুদ্ধিজীবী নিধনের সহযোগিতা ও ষড়যন্ত্রের দায়ে একাত্তরের আলবদর নেতা আলী আহসান মোহাম্মাদ মুজাহিদের ফাঁসির রায় বহাল রাখেন সর্বোচ্চ আদালত। বুদ্ধিজীবী হত্যাকাণ্ডের দায়ে এই প্রথম সর্বোচ্চ শাস্তি পেতে যাচ্ছে কোনো অপরাধী। 
তৌহিদ রেজা নূর বলেন, ‘মানবতাবিরোধী অপরাধীদের বিচার কোনো ব্যক্তিগত বিষয় ছিল না। এ ধরনের ঘাতকেরা মানবতার শত্রু। ইতিহাসের স্বার্থে তাঁদের শাস্তি হওয়া দরকার ছিল। সর্বোচ্চ আদালতে তাঁদের ফাঁসি বহাল হওয়ায় ইতিহাসের বোঝা কিছুটা হলেও লাঘব হলো। এ রায়ে সন্তুষ্ট, সেটা বলব না। কারণ এটি একটি জরুরি কাজ ছিল। সেটা এ সরকার করেছে। এই রায়ের ফলে মুক্তিযুদ্ধের চেতনাসম্পন্ন জাতি গঠনে বাংলাদেশ আরেক ধাপ এগিয়ে গেল।’
অমর একুশের প্রভাতফেরির অমর গান ‘আমার ভাইয়ের রক্তে রাঙানো একুশে ফেব্রুয়ারি, আমি কি ভুলিতে পারি?’ এর সুরকার আলতাফ মাহমুদ। মুক্তিযুদ্ধের অগ্রসেনানী এই সুরকারকে ৩০ আগস্ট তাঁর বাসা থেকে পাকিস্তানি হানাদার বাহিনী ধরে নিয়ে যায়। এরপর তাঁকে আর খুঁজে পাওয়া যায়নি।
বাবা হারানো শাওন মাহমুদ বলেন, ‘সাকা-মুজাহিদের রায় কী হবে, সেটা জানাই ছিল। কারণ তাঁদের অপরাধ সম্পর্কে জাতি জানত। মুজাহিদ তো বলত দেশে যুদ্ধাপরাধী নেই। মুজাহিদের মতো একজন “ডাকসাঁইটে” নেতার বিচারের রায় আমাদের পক্ষে আসায়, তা মাইলস্টোন হয়ে থাকবে।’
আরও পড়ুন:বাবাকে আলবদররা ধরে নিয়ে যায়
রিভিউ আবেদন খারিজ, রায় বহাল
