
রাজধানীর রামকৃষ্ণ মিশনে ধর্মগুরুকে হত্যার হুমকির পর সেখানকার নিরাপত্তার ব্যাপারে বাংলাদেশ সরকারের সঙ্গে সার্বক্ষণিক যোগাযোগ রাখছে ভারত। সরকার ইতিমধ্যে আশ্রমটির সন্ন্যাসীদের পূর্ণ নিরাপত্তা দেওয়ার আশ্বাস দিয়েছে এবং নিরাপত্তা জোরদার করেছে।এদিকে সরেজমিনে নিরাপত্তা পরিস্থিতি খতিয়ে দেখতে ভারতের হাইকমিশনার হর্ষবর্ধন শ্রিংলা আজ রোববার রামকৃষ্ণ মিশন পরিদর্শন করবেন। স্বরাষ্ট্রমন্ত্রী আসাদুজ্জামান খান কামালেরও আজ রামকৃষ্ণ মিশন পরিদর্শনের কথা রয়েছে।রামকৃষ্ণ মঠের অধ্যক্ষ ও মিশনের সম্পাদক স্বামী ধ্রুবেশানন্দ গতকাল শনিবার সন্ধ্যায় প্রথম আলোকে এ তথ্য জানান। তিনি বলেন, রামকৃষ্ণ মিশনের নিরাপত্তা বাড়ানো হয়েছে। বাড়তি এই নিরাপত্তার মধ্যে মিশনে প্রার্থনা করতে আসা লোকজনের স্বতঃস্ফূর্ত উপস্থিতি ছিল। এ ছাড়া অন্য কাজকর্মও গতকাল স্বাভাবিক নিয়মে চলেছে।বাড়তি নিরাপত্তাব্যবস্থা সম্পর্কে জানতে চাইলে তিনি বলেন, গেটে পুলিশের সার্বক্ষণিক পাহারার ব্যবস্থা করা হয়েছে। এ ছাড়া বিকেলে মহানগর পুলিশের একাধিক জ্যেষ্ঠ কর্মকর্তা রামকৃষ্ণ মিশন ঘুরে গেছেন।কূটনৈতিক সূত্রে জানা গেছে, ভারত রামকৃষ্ণ মিশনের হুমকির বিষয়টিকে গুরুত্বের সঙ্গে নিয়েছে। ঢাকায় ভারতীয় হাইকমিশন পররাষ্ট্র মন্ত্রণালয় ও পুলিশের সঙ্গে যোগাযোগ রেখে যাচ্ছে। এরই অংশ হিসেবে গত শুক্রবার সরেজমিনে নিরাপত্তা পরিস্থিতি খতিয়ে দেখতে ঢাকায় ভারতীয় হাইকমিশনের প্রথম সচিব (কনস্যুলার) রামকৃষ্ণ মিশন পরিদর্শন করেন।ভারতীয় দৈনিক ইন্ডিয়ান এক্সপ্রেস-এর এক প্রতিবেদনে বলা হয়েছে, ভারতের প্রধানমন্ত্রী নরেন্দ্র মোদি রামকৃষ্ণ মিশনের অনুসারী বলে ভারতের পররাষ্ট্র মন্ত্রণালয় ঢাকার রামকৃষ্ণ মিশনের নিরাপত্তার বিষয়টিতে সর্বোচ্চ গুরুত্ব দিচ্ছে। গত বছরের জুনে ঢাকা সফরের সময় তিনি রামকৃষ্ণ মিশন পরিদর্শন করেন। এ ছাড়া কলকাতার রামকৃষ্ণ মিশনে বেশ কয়েকবার গেছেন নরেন্দ্র মোদি।দিল্লির রামকৃষ্ণ মিশনের পক্ষ থেকে গত শুক্রবার ভারতের প্রধানমন্ত্রী নরেন্দ্র মোদির কার্যালয়ে যোগাযোগ করা হয়। মিশন সূত্রে জানা গেছে, প্রধানমন্ত্রী এই হুমকিতে গভীরভাবে উদ্বিগ্ন ও চিন্তিত।গত বুধবার সন্ধ্যায় ধর্ম প্রচার করলে হত্যার হুমকি দিয়ে রামকৃষ্ণ মিশনে একটি চিঠি আসে। ওই চিঠির ওপরের অংশে কম্পিউটার টাইপে লেখা ‘ইসলামিক স্টেট অব বাংলাদেশ, চান্দনা চৌরাস্তা ঈদগাঁও মার্কেট, গাজীপুর মহানগর’। প্রেরকের নাম এ বি সিদ্দিক। চিঠিতে উল্লেখ রয়েছে, ‘তোমরা হিন্দু। বাংলাদেশ একটি ইসলামি রাষ্ট্র, এ দেশে ধর্ম প্রচার করতে পারবে না। তোমরা ভারতে যাও। না হলে তোমাদের কুপিয়ে হত্যা করা হবে।’
