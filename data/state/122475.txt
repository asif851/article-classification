
ব্রিটিশবিরোধী আন্দোলনের মহান নেতা, জ্ঞানতাপস কাজেম আলী মাস্টার আমাদের সমাজকে আলোকিত করেছেন, তিনি আমাদের জ্ঞানরাজ্যের বাতিঘর। তিনি স্কুল প্রতিষ্ঠা করে এক ঐতিহাসিক ভূমিকা পালন করেছিলেন। তাঁর জন্মবার্ষিকীতে আমাদের শপথ হোক কাজেম আলী স্কুলকে শুধু কলেজ নয়, বিশ্ববিদ্যালয়ে রূপান্তর করতে হবে। গত শুক্রবার কাজেম আলী মাস্টারের ১৩৬তম জন্মবার্ষিকী অনুষ্ঠানে প্রধান অতিথির বক্তব্যে মহানগর আওয়ামী লীগের সভাপতি এ বি এম মহিউদ্দিন চৌধুরী এসব কথা বলেন। প্রবীণ আওয়ামী লীগ নেতা ছিদ্দিক আলমের সভাপতিত্বে কাজেম আলী মেমোরিয়াল হলে অনুষ্ঠিত এ সভায় বাগমনিরাম ওয়ার্ড কাউন্সিলর মোহাম্মদ গিয়াসউদ্দিন, ওয়ার্ড কাউন্সিলর ইয়াছিন চৌধুরী, সাবেক কাউন্সিলর শহীদুল আলম, মোজাহেরুল ইসলাম, অ্যাডভোকেট জানে আলম, মোহাম্মদ শহীদুল্লাহ, হাসান মুরাদ, মিনহাজুল ইসলাম প্রমুখ বক্তব্য দেন।মহিউদ্দিন চৌধুরী বলেন, ‘তখনকার দিনে এই অঞ্চলে স্কুল প্রতিষ্ঠা করা একটা চ্যালেঞ্জ ছিল, কাজেম আলী মাস্টার এলাকার গণ্যমান্য ব্যক্তিদের সহযোগিতায় মিডল ইংলিশ স্কুল প্রতিষ্ঠা করে সমাজের চাহিদা পূরণ করেছিলেন। বর্তমান কর্তৃপক্ষ এটিকে আরও প্রসার করে কলেজে উন্নীত করেছেন। আমি মনে করি, সব ধরনের অপপ্রচার বন্ধ করে আমরা একযোগে কাজ করলে আরও উন্নয়ন সম্ভব। অনেক বছর পর আমি এখানে প্রবেশ করে অভিভূত হয়েছি। প্রতিষ্ঠানের চেহারা বদলে গেছে।’ তিনি বলেন, এই প্রতিষ্ঠানকে নিয়ে কাউকে ছিনিমিনি খেলতে দেওয়া যাবে না। রাজনৈতিক কর্মী ও ষড়যন্ত্রকারীদের হাতে পড়লে এটি ধ্বংস হয়ে যাবে। সভা শেষে মরহুমের মাগফিরাত কামনা করে মোনাজাত করা হয়। বিজ্ঞপ্তি
