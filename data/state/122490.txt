
মানবিক সমাজ গড়ে তোলার আহ্বান জানিয়েছেন সংস্কৃতিমন্ত্রী আসাদুজ্জামান নূর। নওগাঁ সরকারি জিলা স্কুলের ১০০ বছর পূর্তি উৎসব উপলক্ষে গতকাল শুক্রবার বিকেলে দুই দিনব্যাপী উৎসবের প্রথম দিনে আলোচনা সভায় প্রধান অতিথির বক্তব্যে তিনি এই আহ্বান জানান।
মন্ত্রী বলেন, ‘প্রতিটি শিশুই মেধাবী এবং সৃজনশীল। তাদের এই মেধা ও সৃজনশীলতাকে মানবিক ও সাংস্কৃতিক মূল্যবোধে গড়ে তুলতে হবে। এ জন্য শিশুদের লেখাপড়ার পাশাপাশি শিল্প-সাহিত্য ও সংস্কৃতিচর্চার মধ্য দিয়ে বড় করে তুলতে হবে। আর এটা করতে পারলেই মানবিক সমাজ গড়ে তোলা সম্ভব হবে। তা না হলে শুধু জিপিএ-৫ পাওয়া লেখাপড়ার লক্ষ্য হলে সেই সমাজটা হবে জঙ্গিবাদের সমাজ। আর এমন সমাজ কোনোভাবেই আমাদের কাম্য নয়।’
এর আগে দুপুরে জাতীয় পতাকা উত্তোলন ও শতবর্ষপূর্তির ১০০টি বেলুন ও পায়রা উড়িয়ে সম্মেলনের উদ্বোধন করেন মন্ত্রী। সকালে শতবর্ষপূর্তি উৎসব উপলক্ষে স্কুল প্রাঙ্গণ থেকে শোভাযাত্রা বের করা হয়। ­
 
