
আল-কায়েদাপ্রধান আয়মান আল-জাওয়াহিরির কথিত অডিও বার্তা ইন্টারনেটে ছড়িয়ে দেওয়ার অভিযোগে গ্রেপ্তার রাসেল বিন সাত্তারের ১০ দিনের রিমান্ড মঞ্জুর করেছেন আদালত। তথ্যপ্রযুক্তি আইনে করা মামলায় টাঙ্গাইলের বিচারকি হাকিম আদালত শাহদত হোসেন এ রিমান্ড মঞ্জুর করেন।রাষ্ট্রদ্রোহের অভিযোগে করা অপর মামলার রিমান্ড শুনানি পরে অনুষ্ঠিত হবে।গতকাল মঙ্গলবার রাতে র্যাপিড অ্যাকশন ব্যাটালিয়নের (র্যাব) পক্ষ থেকে টাঙ্গাইল থানায় এ মামলা দুটি করা হয়। রাতেই রাসেলকে টাঙ্গাইল থানার পুলিশের কাছে সোপর্দ করে র্যাব।টাঙ্গাইল সদর থানার ভারপ্রাপ্ত কর্মকর্তা (ওসি) নজরুল ইসলাম জানান, র্যাব-১২-এর উপসহকারী পরিচালক কামাল হোসেন বাদী হয়ে মামলা দুটি করেন। এর মধ্যে তথ্য ও যোগাযোগ প্রযুক্তি আইনে করা মামলায় রাসেলের বিরুদ্ধে বর্তমান সরকার ও সরকারপ্রধানের বিরুদ্ধে মিথ্যা, মানহানিকর ছবি ও তথ্য প্রকাশের অভিযোগ আনা হয়েছে। অপর মামলায় রাষ্ট্রদ্রোহের অভিযোগ আনা হয়েছে।মামলা দুটির তদন্ত কর্মকর্তা টাঙ্গাইল সদর থানার উপপরিদর্শক (এসআই) আবদুল্লাহ আল তায়াবীর সকালে প্রথম আলোকে জানিয়েছিলেন, রাসেলকে আদালতে হাজির করে দুটি মামলায় ১৫ দিন করে রিমান্ডে নেওয়ার আবেদন করা হবে।
 জাওয়াহিরির অডিও ছড়ানোর অভিযোগে যুবক গ্রেপ্তার
