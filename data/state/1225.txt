
নাশকতার তিন মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের জামিন স্থগিত চেয়ে রাষ্ট্রপক্ষের করা আবেদন শুনানি আপিল বিভাগের নিয়মিত বেঞ্চে পাঠিয়ে দিয়েছেন চেম্বার আদালত। রাষ্ট্রপক্ষের করা একটি আবেদনের প্রাথমিক শুনানি শেষে আজ সোমবার চেম্বার বিচারপতি হাসান ফয়েজ সিদ্দিকী শুনানির দিন ২৫ জুন নির্ধারণ করেন।আদালতে মির্জা ফখরুলের পক্ষে ছিলেন আইনজীবী খন্দকার মাহবুব হোসেন ও এম মাহবুব উদ্দিন খোকন। রাষ্ট্রপক্ষে ছিলেন অ্যাটর্নি জেনারেল মাহবুবে আলম। মির্জা ফখরুলের আরেক আইনজীবী একেএম এহসানুর রহমান প্রথম আলোকে বলেন, রাষ্ট্রপক্ষের আবেদনের ওপর চেম্বার আদালত কোনো আদেশ না দিয়ে শুনানির জন্য নিয়মিত বেঞ্চে পাঠিয়ে দেন।এর আগে গাড়ি পোড়ানো ও ককটেল বিস্ফোরণসহ নাশকতার অভিযোগে করা তিন মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে গত ১৮ জুন জামিন দিয়েছিলেন হাইকোর্ট।চলতি বছরের শুরু থেকে উত্তপ্ত হয়ে ওঠে দেশের রাজনীতি। ৫ জানুয়ারি ‘একতরফা’ জাতীয় সংসদ নির্বাচনের বর্ষপূর্তি ঘিরে কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ নিয়ে রাজধানীর পল্টন ও মতিঝিল এলাকাসহ নানা জায়গায় গাড়ি ভাঙচুর, অগ্নিসংযোগসহ নাশকতার ঘটনা ঘটে। এ সময় পল্টন ও মতিঝিল থানায় মির্জা ফখরুলসহ বিএনপি-জামায়াতের অর্ধশতাধিক নেতা-কর্মীর বিরুদ্ধে একাধিক মামলা হয়।
