
চাঁদপুরের মতলব উত্তর ও দক্ষিণ উপজেলার মধ্য দিয়ে বয়ে যাওয়া ধনাগোদা নদীর ওপর বহুল প্রত্যাশিত মতলব সেতুর নির্মাণকাজের ভিত্তিপ্রস্তর স্থাপন করা হয়েছে।গতকাল রোববার বেলা আড়াইটায় এই সেতুর ভিত্তিপ্রস্তর স্থাপন করেন পরিকল্পনামন্ত্রী আ হ ম মুস্তফা কামাল এবং দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া (বীর বিক্রম)।এর আগে মতলব উত্তর উপজেলার বাইশপুর এলাকায় ধনাগোদা নদীর পাড়ে আলোচনা সভা হয়। চাঁদপুরের জেলা প্রশাসক মো. ইসমাইল হোসেনের সভাপতিত্বে এতে বক্তব্য দেন জেলা আওয়ামী লীগের সভাপতি ও চাঁদপুর-৪ আসনের সাংসদ শামছুল হক ভূঁইয়া, সংরক্ষিত মহিলা আসনের সাংসদ নূরজাহান বেগম, হোসনেয়ারা বাবলীসহ পরিকল্পনা কমিশনের সদস্যসচিব শামছুল আলম চৌধুরী, কেন্দ্রীয় আওয়ামী লীগের সদস্য সুজিত রায় নন্দী, জেলা আওয়ামী লীগের সাধারণ সম্পাদক আবু নঈম পাটওয়ারী প্রমুখ।চাঁদপুর সড়ক ও জনপথ বিভাগের তত্ত্বাবধায়ক প্রকৌশলী মোহাম্মদ জাহেদ হোসেন বলেন, ৩০৪ দশমিক ৫১ মিটার দীর্ঘ মতলব সেতুর নির্মাণকাজ ২০১৭ সালের জুনে শেষ হবে।
