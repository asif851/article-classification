
রাজধানী ঢাকার যেখানে-সেখানে গাড়ি পার্কিং এবং গাড়িতে হাইড্রোলিক হর্ন ব্যবহার করে শব্দদূষণ বন্ধে প্রয়োজনীয় ব্যবস্থা নেওয়ার নির্দেশ কেন দেওয়া হবে না, তা জানতে চেয়ে রুল দিয়েছেন হাইকোর্ট।একটি রিট আবেদনের প্রাথমিক শুনানি শেষে বিচারপতি কাজী রেজা-উল হক ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ গতকাল রোববার এ রুল দেন। আদালতে রিট আবেদনের পক্ষে শুনানি করেন আইনজীবী মো. ইউনূছ আলী আকন্দ। রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।ইউনূছ আলী প্রথম আলোকে বলেন, স্বরাষ্ট্র এবং পরিবেশ ও বন মন্ত্রণালয়ের সচিব এবং ঢাকা মহানগর পুলিশ কমিশনারকে চার সপ্তাহের মধ্যে রুলের জবাব দিতে বলেছেন আদালত। এ ছাড়া অন্তর্বর্তী আদেশে বিবাদীদের আদালত বলেছেন, ঢাকার যেখানে-সেখানে গাড়ি পার্কিং এবং গাড়িতে হাইড্রলিক হর্ন ব্যবহার করে শব্দদূষণ বন্ধে প্রয়োজনীয় ব্যবস্থা নিতে হবে। কী ব্যবস্থা নেওয়া হয়েছে, তা আগামী ৩ নভেম্বর আদালতকে জানাতে হবে।গত ২৪ আগস্ট আইনজীবী হোসেন আল-আমীন এ রিট আবেদনটি করেন।
