
সেনাবাহিনীর আরও তিনটি গুরুত্বপূর্ণ পদে রদবদল হয়েছে। আজ মঙ্গলবার প্রতিরক্ষা মন্ত্রণালয় থেকে এ-সংক্রান্ত প্রজ্ঞাপন জারি করা হয়।
সেনা সূত্র জানায়, প্রতিরক্ষা ক্রয় পরিদপ্তরের মহাপরিচালক (ডিজিডিপি) মেজর জেনারেল মাসুদ রাজ্জাককে সরিয়ে দেওয়া হয়েছে। তাঁকে ন্যাশনাল ডিফেন্স কলেজের জ্যেষ্ঠ প্রশিক্ষক (এসডিএস) করা হয়েছে। সেনা সদরের সামরিক সচিব মেজর জেনারেল আবদুর রহমানকেও গত রোববার ওই পদে বদলি করা হয়।
রাষ্ট্রপতি আবদুল হামিদের সামরিক সচিব মেজর জেনারেল কাজী ফকরুদ্দিন আহমেদকে প্রতিরক্ষা ক্রয় পরিদপ্তরের মহাপরিচালক করা হয়েছে। গত রোববার সেনা সদর দপ্তরের প্রধান প্রকৌশলী (ইঞ্জিনিয়ার ইন চিফ-ইএনসি) মেজর জেনারেল আবুল হোসাইনকে ওই পদে বদলি করা হয়।
প্রেসিডেন্ট গার্ড রেজিমেন্টের (পিজিআর) কমান্ডার ব্রিগেডিয়ার জেনারেল মোহাম্মদ মাকসুদুর রহমানকে মেজর জেনারেল পদে পদোন্নতি দিয়ে বাংলাদেশ ইনস্টিটিউট অব পিস সাপোর্ট অপারেশন ট্রেনিংয়ের (বিপসট) কমান্ড্যান্ট করা হয়েছে। এর আগে গত রোববার ন্যাশনাল সিকিউরিটি ইন্টেলিজেন্সের (এনএসআই) পরিচালক কর্নেল আনোয়ার সোহেল সিদ্দিকীকে ব্রিগেডিয়ার জেনারেল পদে পদোন্নতি দিয়ে ওই পদে বসানো হয়।
উল্লেখ্য, গত রোববার রাষ্ট্রপতির সামরিক সচিব এবং ঢাকা সেনানিবাসের ৪৬ ব্রিগেডের কমান্ডারসহ বাংলাদেশ সেনাবাহিনীর ১৫টি গুরুত্বপূর্ণ পদে রদবদল হয়। এর দুই দিনের মাথায় এই রদবদলের ঘটনা ঘটল।
