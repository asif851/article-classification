
কিশোরগঞ্জের হোসেনপুর উপজেলার গোবিন্দপুর ইউনিয়নের কেশেরা এলাকার এক সরকারি প্রাথমিক বিদ্যালয়ে ঢুকে প্রথম শ্রেণির এক ছাত্রীকে যৌন হয়রানির চেষ্টার অভিযোগে আল মামুন (২২) নামের এক যুবককে আটক করা হয়েছে। আজ বুধবার এলাকাবাসী মামুনকে আটক করে পুলিশের কাছে সোপর্দ করেছে।এলাকাবাসী ও বিদ্যালয় সূত্র জানায়, গোবিন্দপুর গ্রামের আল-মামুন গত রোববার স্কুল শুরুর আগে সকাল সোয়া নয়টার দিকে বিদ্যালয়ের দ্বিতীয় তলায় যান। সেখানে প্রথম শ্রেণির কক্ষে ঢুকে দরজা বন্ধ করে দেন তিনি। তখন তিনি কক্ষে থাকা প্রথম শ্রেণির এক ছাত্রীকে যৌন হয়রানির চেষ্টা করেন। তখন ছাত্রী চিৎকার শুরু করলে বিদ্যালয়ের শিক্ষক ও অন্যান্য শিক্ষার্থী এগিয়ে যান। তখন দরজা খুলে মামুন পালিয়ে যান। পরে আজ বুধবার এলাকাবাসী মামুনকে আটক করে পুলিশের কাছে সোপর্দ করে।হোসেনপুর থানার ভারপ্রাপ্ত কর্মকর্তা (ওসি) নান্নু মোল্লা সাংবাদিকদের বলেন, এ ঘটনায় মামুনের বিরুদ্ধে মামলা হয়েছে।
