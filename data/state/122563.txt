
রাজবাড়ী সদর উপজেলায় সড়ক দুর্ঘটনায় পুলিশের এক সদস্যসহ তিনজন নিহত হয়েছেন। গতকাল বুধবার দিবাগত রাত দেড়টার দিকে এ দুর্ঘটনা ঘটে।
নিহত ব্যক্তিরা হলেন হাইওয়ে পুলিশের সদস্য রুবেল হোসেন এবং দুই যাত্রী দেলোয়ার হোসেন ও হারুন শেখ। রুবেলের বাড়ি মেহেরপুর। দুই যাত্রীর বাড়ি বাগেরহাটে।
পাংশা হাইওয়ে থানার ভারপ্রাপ্ত কর্মকর্তা (ওসি) হোসেন সরকার জানান, উপজেলার নিমতলা এলাকায় দৌলতদিয়া-খুলনা মহাসড়কে দিগন্ত পরিবহনের যাত্রীবাহী একটি বাসকে একটি ট্রাক ধাক্কা দিলে এ দুর্ঘটনা ঘটে।
ঘটনাস্থলে বাসের দুই যাত্রী নিহত হন। হাইওয়ে পুলিশের সদস্য রুবেলকে গুরুতর আহত অবস্থায় ফরিদপুর মেডিকেল কলেজ হাসপাতালে নেওয়া হয়। ভোর চারটার দিকে সেখানে মারা যান তিনি।
