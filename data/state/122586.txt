
নয়াপল্টনে বিএনপি কার্যালয়ের সামনের সড়কে দলটিকে সমাবেশ করতে দেবে না ঢাকা দক্ষিণ সিটি করপোরেশন (ডিএসসিসি)। আজ সোমবার রাতেই এ–সংক্রান্ত চিঠি বিএনপির কেন্দ্রীয় কার্যালয়ে পাঠিয়ে দেওয়া হবে বলে ডিএসসিসির একটি সূত্র জানিয়েছে।
সূত্র জানায়, বিএনপির সিনিয়র যুগ্ম মহাসচিব রুহুল কবির রিজভী আহমেদ একটি চিঠিতে কাল ৮ নভেম্বর দলীয় কার্যালয়ের সামনে সমাবেশ করবে বলে দক্ষিণ সিটি করপোরেশনকে অবহিত করেছে। অবশ্য চিঠিতে সমাবেশ করার ব্যাপারে সিটি করপোরেশনের কাছে অনুমতি চাওয়া হয়নি।
জানতে চাইলে দক্ষিণ সিটি করপোরেশনের প্রধান সম্পত্তি কর্মকর্তা খালিদ আহমেদ প্রথম আলোকে বলেন, বিএনপি সমাবেশ করার বিষয়টি অবহিত করেছে। তারা অনুমতি চায়নি। এ কারণে তাদের আজ চিঠি দিয়ে জানিয়ে দেওয়া হবে, ‘সড়কে সমাবেশ করা অবৈধ বা আইনসম্মত নয়।’
রুহুল কবির রিজভী আজ বিকেলে এক সংবাদ সম্মেলনে বলেছেন, ‘এখানে কোনো দ্বিধা, কোনো সংকোচ নেই, আমরা সমাবেশ করব। পুলিশ যদি মনে করে, কাল (মঙ্গলবার) না দিয়ে পরশু দিন (বুধবার) দেবে, দিক; আমরা সেদিনই করব। কিন্তু সেটা আমাদের জানাতে হবে। আমরা সে প্রস্তুতি নেব।’
