
ঢাকা উত্তর ও দক্ষিণ এবং চট্টগ্রাম সিটি করপোরেশন নির্বাচনে গড়ে প্রায় ৪৪ শতাংশ ভোট পড়েছে। আজ বুধবার নির্বাচন কমিশনের (ইসি) একটি দায়িত্বশীল সূত্র এ তথ্য জানিয়েছেন।
গতকাল মঙ্গলবার এই তিন সিটি করপোরেশনে নির্বাচন হয়। নির্বাচনে ব্যাপক অনিয়ম ও কারচুপির অভিযোগ উঠেছে।
ভোট শুরু হওয়ার কয়েক ঘণ্টা পরই তিন সিটিতে নির্বাচন বর্জনের ঘোষণা দেন বিএনপি-সমর্থক প্রার্থীরা।
তিন সিটিতে আওয়ামী লীগ-সমর্থিত তিন মেয়র প্রার্থী বেসরকারিভাবে নির্বাচিত হয়েছেন। তাঁরা হলেন ঢাকা উত্তরে আনিসুল হক ও দক্ষিণে সাঈদ খোকন এবং চট্টগ্রামে আ জ ম নাছির উদ্দিন।
নির্বাচন কমিশনের তথ্য অনুযায়ী, গতকাল তিন সিটি নির্বাচনে ২৬ লাখ ৪৮ হাজার ৭২৮টি ভোট পড়েছে, যা মোট ভোটের প্রায় ৪৪ শতাংশ।
