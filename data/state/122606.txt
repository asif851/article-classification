
সিরাজগঞ্জের কাজীপুর উপজেলায় বাস উল্টে খাদে পড়ে দুজন নিহত ও কমপক্ষে ১০ জন আহত হয়েছে। আজ শনিবার ভোররাত চারটার দিকে সিরাজগঞ্জ-সোনামুখী সড়কের মাদ্রাসা মোড়ে এ দুর্ঘটনা ঘটে।
নিহত ব্যক্তিদের মধ্যে একজনের নাম মৃণাল চন্দ্র রায় (৩৫)। তিনি বাসের সুপারভাইজার ছিলেন। বাড়ি কুড়িগ্রাম জেলা সদরের মিরের বাড়ি এলাকায়। আরেকজনের (৪০) পরিচয় জানা যায়নি।
কাজীপুর থানার ভারপ্রাপ্ত কর্মকর্তা (ওসি) সমিত কুমার কুণ্ডুর ভাষ্য, ঢাকা-বগুড়া মহাসড়কে যানজটের কারণে কুড়িগ্রাম থেকে ঢাকাগামী সুমন এন্টারপ্রাইজ নামের যাত্রীবাহী বাসটি (ঢাকা মেট্রো-ব-১৪৪-৮৮১১) বগুড়ার শেরপুর ও কাজীপুর হয়ে এই সড়ক দিয়ে ঢাকার দিকে যাচ্ছিল। ভোররাত চারটার দিকে সোনামুখী এলাকার মাদ্রাসা মোড়ে বাসটি উল্টে রাস্তার পাশের খাদে পড়ে যায়। ধারণা করা হচ্ছে, বাসের চালক সে সময় ঘুমিয়ে পড়েছিলেন। এতে ঘটনাস্থলেই সুপারভাইজার ও আরেকজন বাসের নিচে চাপা পড়ে মারা যান।
কাজীপুর থানার পুলিশ ঘটনাস্থলে গিয়ে হতাহত ব্যক্তিদের উদ্ধার করে কাজীপুর উপজেলা স্বাস্থ্য কমপ্লেক্সে ভর্তি করেছে। লাশ থানায় রাখা হয়েছে।
