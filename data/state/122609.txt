
চট্টগ্রাম নগর এলাকায় গণপরিবহন জরিপের প্রথম দিনে গতকাল শনিবার ৩৩ বাস ও মিনিবাসের কাগজপত্র ঠিক পাওয়া যায়নি। আর গরহাজির ছিল ৯৯ গাড়ি। গতকাল সকাল নয়টা থেকে বেলা তিনটা পর্যন্ত নগরের সিআরবি এলাকায় গণপরিবহনের জরিপ কাজ চলে।
নগর পুলিশের ট্রাফিক বিভাগ সূত্র জানায়, গতকাল নগরের ১ থেকে ৩ নম্বর রুটের ১৯৬ বাস ও মিনিবাসের চালকদের গাড়িসহ ডাকা হয়। এর মধ্যে কেবল ৯৭ জন সাড়া দিয়ে গাড়ি নিয়ে সিআরবি এলাকায় যান। এই ৯৭ গাড়ির মধ্যে ৬৪টির বৈধ কাগজপত্র পাওয়া গেছে। বাকি ৩৩টির বৈধ কাগজপত্র ছিল না।
জরিপে অংশ নেওয়া নগরের ট্রাফিক পুলিশের দায়িত্বশীল একজন কর্মকর্তা প্রথম আলোকে নাম প্রকাশ না করে জানান, ২৫ বছরের আয়ুষ্কাল পার হয়ে গেছে এবং কাঠামো ভেঙে আসন বাড়ানো হয়েছে এমন ৩৩টি বাস ও মিনিবাসকে স্টিকার দেওয়া হয়নি। এই গাড়িগুলোর ব্যাপারে পরে সিদ্ধান্ত নেওয়া হবে। নগর পুলিশের অতিরিক্ত কমিশনার (ট্রাফিক) দেবদাস ভট্টাচার্য প্রথম আলোকে বলেন, ‘আজ রোববার ৪ থেকে ৬ নম্বর রুটের ২৯১ বাস ডাকা হয়েছে।’
নগর পুলিশের ট্রাফিক বিভাগ সূত্র জানায়, নগরে বাস, মিনিবাস, হিউম্যানহলার, টেম্পো ও সিএনজিচালিত অটোরিকশার ওপর এই জরিপ হচ্ছে এবং তা আগামী ২৪ আগস্ট পর্যন্ত চলার কথা।
পুলিশের ট্রাফিক বিভাগ সূত্র জানায়, নগরে ১ হাজার ৪০০ বাসের বিপরীতে ১ হাজার ৮৪টি সচল রয়েছে। বাকি ৩১৬ বাসের হদিস নেই। একইভাবে ১ হাজার ৩১৪টি হিউম্যানহলারের বিপরীতে ১ হাজার ১৬৫টি এবং ২ হাজার ২৭৪ টেম্পোর বিপরীতে ১ হাজার ৪৭৫টি সচল রয়েছে। এই তিন শ্রেণির গণপরিবহন নগরের ৪৬ রুটে যাত্রী পরিবহন করে। এ ছাড়া নগরে ১৩ হাজার সিএনজিচালিত অটোরিকশা চলাচলের অনুমোদন রয়েছে। কিন্তু চলাচল করছে ১১ হাজারের কিছু বেশি।
