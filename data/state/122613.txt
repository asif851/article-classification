

নারায়ণগঞ্জ সিটি করপোরেশন নির্বাচনে কিছু কেন্দ্রে ভোটারদের উপস্থিত কম বলে জানিয়েছেন বিএনপির মেয়র প্রার্থী সাখাওয়াত হোসেন খান। মানুষ ভীত হয়ে বা কারও প্রভাবে প্রভাবিত হয়ে ভোটকেন্দ্রে আসছেন না বলে মনে করেন বিএনপির এই মেয়র প্রার্থী।
আজ বৃহস্পতিবার দুপুর সাড়ে ১২টার দিকে নারায়ণগঞ্জের আইইটি সরকারি উচ্চবিদ্যালয় কেন্দ্রে সাংবাদিকদের কাছে এই প্রতিক্রিয়ার কথা জানান সাখাওয়াত।
সকাল সোয়া আটটার দিকে শহরের আদর্শ স্কুল কেন্দ্রে ভোট দেন সাখাওয়াত। এরপর বিভিন্ন ভোটকেন্দ্র পরিদর্শনে বের হন তিনি।
নারায়ণগঞ্জ সিটি করপোরেশন নির্বাচনে আজ সকাল আটটা থেকে ভোট গ্রহণ শুরু হয়। বিকেল চারটা পর্যন্ত বিরতিহীন ভোট গ্রহণ চলবে।
প্রায় পৌনে পাঁচ লাখ ভোটার আগামী পাঁচ বছরের জন্য তাঁদের ‘নগর অভিভাবক’ বেছে নিতে ভোট দিচ্ছেন। আজ রাতেই বেসরকারি ফলাফল ঘোষণা করার কথা রিটার্নিং কর্মকর্তার।
