
চাঁদপুরের হাইমচর উপজেলায় আরিফ হোসেন খান নামের এক যুবক গত বুধবার গভীর রাতে খুন হয়েছেন। এ ঘটনায় তাঁর মাকে গ্রেপ্তার করা হয়েছে। এদিকে গত মঙ্গলবার রাতে ধারালো অস্ত্রের আঘাতে গুরুতর আহত এক ব্যক্তি গতকাল বৃহস্পতিবার ভোরে ঢাকা মেডিকেল কলেজ হাসপাতালে মারা গেছেন।নিহত আরিফের (২৫) স্ত্রী আছমা আক্তার গতকাল প্রথম আলোকে বলেন, আরিফের বাড়ি হাইমচর উপজেলার দক্ষিণ আলগী গ্রামে। ঘটনার দুই দিন আগে আছমা পাশের গ্রামে বাপের বাড়ি আসেন। গতকাল ভোরে জানতে পারেন, চার-পাঁচজন মুখোশধারী দুর্বৃত্ত আরিফকে ধারালো অস্ত্র দিয়ে কুপিয়ে গুরুতর জখম করে ফেলে রেখে গেছে। বাড়ির লোকজন তাঁকে উদ্ধার করে প্রথমে চাঁদপুর সরকারি জেনারেল হাসপাতালে নিয়ে যায়। পরে সেখান থেকে ঢাকায় নেওয়ার পথে তাঁর মৃত্যু হয়। চাঁদপুর সরকারি জেনারেল হাসপাতালের আবাসিক চিকিৎসা কর্মকর্তা (আরএমও) বেলায়েত হোসেন বলেন, আরিফের মুখে, গলায় ও মাথায় ধারালো অস্ত্রের আঘাতের চিহ্ন রয়েছে। অতিরিক্ত রক্তক্ষরণ হওয়ায় তাঁর মৃত্যু হয়।এ বিষয়ে জানতে চাইলে চাঁদপুর মডেল থানার ভারপ্রাপ্ত কর্মকর্তা (ওসি) মামুনুর রশীদ বলেন, চাঁদপুর সদর হাসপাতাল মর্গে ময়নাতদন্ত শেষে লাশ হাইমচর থানায় হস্তান্তর করা হয়।গতকাল রাত সাড়ে আটটার দিকে হাইমচর থানার ওসি ওয়ালি উল্লাহ বলেন, এ ঘটনায় জড়িত সন্দেহে আরিফের মা খুকি বেগমকে (৪৫) গ্রেপ্তার করা হয়েছে। এ ঘটনা মামলা হয়েছে। এতে খুকি বেগম ও অজ্ঞাতনামা তিন-চারজনকে আসামি করা হয়েছে। অন্য আসামিদের গ্রেপ্তারের চেষ্টা চলছে।এদিকে জামালপুরের মাদারগঞ্জ উপজেলার চাঁদপুর গ্রামের চানখাঁ (৫০) নামের এক ব্যক্তি গতকাল ভোর সাড়ে পাঁচটার দিকে ঢাকা মেডিকেল কলেজ হাসপাতালে মারা গেছেন। পুলিশ ও স্থানীয় সূত্রে জানা গেছে, চানখাঁকে গত মঙ্গলবার রাতে পাশের গবের গ্রামে তাঁর এক আত্মীয় নিজ বাড়িতে ডেকে নেন। একপর্যায়ে তাঁকে মারধর করা হয়। এ সময় তাঁর মাথায় কোপ লাগে। পরে গুরুতর আহত অবস্থায় তাঁকে প্রথমে জামালপুর জেনারেল হাসপাতালে ও পরে ঢাকা মেডিকেল কলেজ হাসপাতাল নেওয়া হয়। সেখানে চিকিৎসাধীন অবস্থায় গতকাল তাঁর মৃত্যু হয়।মাদারগঞ্জ থানার ওসি রাম-পদ মণ্ডল বলেন, মঙ্গলবারের ঘটনায় পরদিন মামলা হয়েছে। এ ছাড়া ঢাকা থেকে চানখাঁর লাশ আসার পর ময়নাতদন্ত করে প্রয়োজনীয় ব্যবস্থা নেওয়া হবে।গৃহবধূর লাশ উদ্ধারআমাদের নেত্রকোনা প্রতিনিধি জানান, বারহাট্টা উপজেলায় নিখোঁজের এক দিন পর গত বুধবার সন্ধ্যায় এক গৃহবধূর লাশ উদ্ধার করেছে পুলিশ। ওই গৃহবধূর নাম নাসরিন আক্তার (২৫)। তিনি গত মঙ্গলবার রাতে ভাটিপাড়া গ্রামের নিজ বাড়ি থেকে নিখোঁজ হন। পরিবারের লোকজন খোঁজাখুঁজির পর পরদিন বুধবার সন্ধ্যায় বাড়ির পেছনে একটি খালের পানিতে তাঁর লাশ দেখতে পান। তাঁর গলায় ওড়না প্যাঁচানো ছিল। গতকাল সকালে লাশ উদ্ধার করে ময়নাতদন্তের জন্য নেত্রকোনা আধুনিক সদর হাসপাতাল মর্গে পাঠায় পুলিশ। বারহাট্টা থানার ওসি মো. সালেমুজ্জামান বলেন, এ ঘটনায় অপমৃত্যুর মামলা হয়েছে।
