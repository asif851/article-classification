
হাতিরঝিলে যাত্রীবাহী বাস থেকে মাহাব (২৫) নামে এক যাত্রীকে ফেলে দিয়ে হত্যা করা হয়েছে বলে অভিযোগ উঠেছে। বাসে থাকা দুই যাত্রী মাহাবকে চলন্ত বাস থেকে ধাক্কা দিয়ে ফেলে দেয়। তখন ওই বাসের চাকায় পিষ্ট হয়ে তাঁর মৃত্যু হয়। পুলিশ ওই দুই যাত্রী কলেজছাত্র নাফিউল ও সীমান্তকে আটক করেছে। মাহাবের বাসা কলাবাগানের ডলফিন গলিতে। তাঁর গ্রামের বাড়ি রাজশাহীর বাঘায়। তিনি একটি বেসরকারি প্রতিষ্ঠানের সফটওয়্যার ইঞ্জিনিয়ার। মাহাবের বন্ধু হাসান মাহমুদ ঢাকা মেডিকেল কলেজ হাসপাতালে সাংবাদিকদের বলেন, মাহাবসহ তাঁরা তিনজন রাত আটটার দিকে হাতিরঝিল রেইনবো মোড় থেকে হাতিরঝিল চক্রাকার বাসে ওঠেন। বাসটি মধুবাগ ব্রিজের কাছে গেলে অপরিচিত দুই যাত্রীর সঙ্গে সিটে বসা নিয়ে মাহাবের তর্ক হয়। একপর্যায়ে ওই দুই যাত্রী মাহাবকে চলন্ত বাস থেকে ধাক্কা দিয়ে ফেলে দেয়। তখন ওই বাসের চাকায় পিষ্ট হন মাহাব। তাঁকে উদ্ধার করে ঢাকা মেডিকেল কলেজ হাসপাতালে নেওয়া হলে রাত নয়টায় চিকিৎসক মৃত ঘোষণা করেন। তিনি মালিবাগে একটি বেসরকারি কোম্পানির সফটওয়্যার ইঞ্জিনিয়ার।তেজগাঁও শিল্পাঞ্চলের ওসি আবদুর রশিদ বলেন, অভিযুক্ত দুই যাত্রী নাফিউল ও সীমান্তকে আটক করে থানায় জিজ্ঞাসাবাদ করা হচ্ছে। তারা বাস থেকে ফেলে দিয়েছে, নাকি মাহাব নিজেই তর্কের একপর্যায়ে বাস থেকে লাফ দিয়েছিলেন, তা তদন্ত করা হচ্ছে।
