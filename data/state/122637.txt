
চট্টগ্রামে নানা আয়োজনে পালিত হয়েছে জাতীয় নারী নির্যাতন প্রতিরোধ দিবস। এসব কর্মসূচির মধ্যে ছিল সমাবেশ, আলোচনা সভা ও মিছিল। নারী যোগাযোগ কেন্দ্র ও উৎস যৌথভাবে গতকাল রোববার এসব কর্মসূচির আয়োজন করে। চট্টগ্রাম প্রেসক্লাবে অনুষ্ঠিত আলোচনা সভায় বক্তারা বলেন, নারীরা ঘরে-বাইরে ভিন্ন মাত্রায় ভিন্নভাবে নির্যাতিত হচ্ছে। নারীর প্রতি সহিংসতা ও নির্যাতনের এই মাত্রা এখনো কমেনি; বরং অনেক ক্ষেত্রে বেড়েছে। এই নির্যাতন ও সহিংসতা বন্ধে পরিবার, সমাজ ও রাষ্ট্রকে সম্মিলিতভাবে এগিয়ে আসতে হবে। অনুষ্ঠানে বক্তারা নারী নির্যাতন ও সব ধরনের সহিংসতা বন্ধ এবং দোষী ব্যক্তিদের দৃষ্টান্তমূলক কঠোর শাস্তি দেওয়ার জন্য সরকারের প্রতি আহ্বান জানান।আলোচনা সভায় বক্তব্য দেন শিক্ষাবিদ রওশন আক্তার হানিফ, জাতীয় মহিলা পরিষদের সভাপ্রধান লতিফা কবির, নারী ও শিশু অধিদপ্তরের চট্টগ্রামের সহকারী উপপরিচালক হোসনে আরা, এস আর কল্যাণ ট্রাস্টের চেয়ারম্যান জেলি চৌধুরী, উৎসের নির্বাহী সদস্য আহমদ কবির প্রমুখ। সভাপতিত্ব করেন চট্টগ্রাম সিটি করপোরেশনের কাউন্সিলর আরজু শাহাবুদ্দিন।আলোচনা সভা শেষে নারী নির্যাতন প্রতিরোধ দিবস উপলক্ষে স্কুলশিক্ষার্থীদের জন্য আয়োজিত রচনা প্রতিযোগিতায় বিজয়ীদের হাতে পুরস্কার তুলে দেন অতিথিরা। এর আগে গতকাল সকাল সাড়ে ১০টায় নগরের ডিসি হিল থেকে শোভাযাত্রার উদ্বোধন করেন শিক্ষাবিদ রওশন আক্তার হানিফ। শোভাযাত্রাটি নগরের গুরুত্বপূর্ণ সড়ক প্রদক্ষিণ করে চট্টগ্রাম প্রেসক্লাবে এসে শেষ হয়।
