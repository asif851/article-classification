
সূর্যমুখী তেলের আড়ালে তরল কোকেন আনার ঘটনার তদন্তে আন্তর্জাতিক পুলিশ সংস্থা ইন্টারপোল ও ব্রিটিশ গোয়েন্দা সংস্থা স্কটল্যান্ড ইয়ার্ডের সহায়তা চাইবে পুলিশ। গ্রেপ্তার তিন আসামিকে জিজ্ঞাসাবাদে দুই বিদেশি নাগরিকের নাম আসায় এই উদ্যোগ নিচ্ছে পুলিশ।চট্টগ্রাম নগর ডিবি পুলিশের সহকারী কমিশনার ও কোকেন শনাক্তের মামলার তদন্ত কর্মকর্তা মো. কামরুজ্জামান গতকাল শনিবার জানান, যুক্তরাজ্য ও ভারতের দুজন নাগরিক কোকেন আনার ঘটনায় জড়িত থাকার অভিযোগ পাওয়া গেছে। এ জন্য ইন্টারপোল ও স্কটল্যাল্ড ইয়ার্ডের সহায়তা দরকার।বন্দরে জব্দ করা সূর্যমুখী তেলের চালানের নমুনা পরীক্ষার পর কোকেনের উপস্থিতি শনাক্ত হয়। গত ২৭ জুন শুল্ক গোয়েন্দা ও তদন্ত অধিদপ্তর এই তথ্য জানানোর পর মাদক আইনে বন্দর থানায় মামলা হয়। কোকেনের উপস্থিতি শনাক্ত হওয়ার আগেই গ্রেপ্তার করা হয় সূর্যমুখী তেলের চালানটির আমদানিকারক প্রতিষ্ঠানের কর্মী গোলাম মোস্তফাকে। এরপর ঢাকা থেকে আতিকুর রহমান, এ কে আজাদ ও মোস্তফা কামাল নামের আরও তিনজনকে গ্রেপ্তার করা হয়।
