
চাঁপাইনবাবগঞ্জ শহরের পাঠানপাড়ায় সদর আসনের আওয়ামী লীগের সাংসদ আবদুল ওদুদের ভাড়া করা একটি বাড়িতে গতকাল শনিবার সকালে শক্তিশালী বিস্ফোরণ ঘটেছে। তবে এতে কেউ হতাহত হয়নি। বিস্ফোরণের কারণ সম্পর্কে পুলিশ কিছু জানায়নি। ঘটনা জানাজানি হওয়ার পর সাংবাদিকদেরও সেখানে ঢুকতে দেওয়া হয়নি।জানা গেছে, দুই তলা ওই বাড়িটি ভাড়া নিয়ে সাংসদ তাঁর ব্যক্তিগত কার্যালয় হিসেবে ব্যবহার করেন। বাড়িটি দেখাশোনা করেন একজন তত্ত্বাবধায়ক। গতকাল সকাল ছয়টার দিকে বাড়ির দ্বিতীয় তলায় বিকট শব্দে একটি বিস্ফোরণ ঘটে এবং আগুন লেগে যায়। পার্শ্ববর্তী লোকজন ও পরে দমকল বাহিনীর সদস্যরা ঘটনাস্থলে এসে আগুন নিয়ন্ত্রণে আনেন। তখন স্থানীয় এক সাংবাদিক ওই বাড়িতে ঢোকেন। বিস্ফোরণে ক্ষয়ক্ষতির দৃশ্য ভিডিও ক্যামেরায় ধারণ করে আনেন। সেই ভিডিওতে দেখা গেছে, বিস্ফোরণে একটি কক্ষের আসবাবপত্র ভেঙে ও আগুনে পুড়ে গেছে।সকাল ১০টার দিকে ওই বাড়িতে গিয়ে দেখা যায়, বাড়িটি প্রাচীরঘেরা। রাস্তার পাশের প্রাচীর থেকে একটু দূরে বাড়িটি এবং এর মাঝে বেশ কিছুটা ফাঁকা জায়গা আছে। প্রাচীর পেরিয়ে ভেতরে ঢোকা গেলেও বাড়ির নিচতলায় কলাপসিবল গেটে তালা দেওয়া। বিস্ফোরণে একটি কক্ষের লোহার গ্রিল খুলে গিয়ে ঝুলে আছে। বাড়ির তত্ত্বাবধায়ক দোতলায় অবস্থান করছেন। ভেতরে ঢুকতে চাইলেও তত্ত্বাবধায়ক তালা খুলে দেননি। তিনি বিস্ফোরণের ব্যাপারেও কিছু জানাতে অস্বীকৃতি জানান।বিস্ফোরণের বিষয়ে জানতে চাইলে সাংসদ আবদুল ওদুদ মুঠোফোনে প্রথম আলোকে বলেন, ‘কে বা কারা এই বিস্ফোরণ ঘটিয়েছে, তা আমার জানা নেই।’সদর থানার ভারপ্রাপ্ত কর্মকর্তা (ওসি) জসীম উদ্দীন জানান, বিস্ফোরণের পর পুলিশ বিষয়টি তদন্ত করে দেখছে। এ ঘটনায় সদর থানায় জিডি হয়েছে। তবে বিস্ফোরণে ক্ষয়ক্ষতির বিষয়টি জানতে চাইলে তিনি এড়িয়ে যান।
