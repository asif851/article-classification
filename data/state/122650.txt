
‘ফরিদপুর মেডিকেল কলেজ’র নাম বদলে ‘শেখ হাসিনা মেডিকেল কলেজ’ রাখার প্রস্তাবে রাজি হননি প্রধানমন্ত্রী শেখ হাসিনা।
আজ রোববার ফরিদপুর মেডিকেল কলেজের ব্যবস্থাপনা কমিটির সভায় জানানো হয় প্রধানমন্ত্রী রাজি না হওয়ায় কলেজের নাম ফরিদপুর মেডিকেল কলেজ বহাল রাখা হয়েছে।
সভায় প্রধানমন্ত্রীর অভিমত তুলে ধরেন ওই কমিটির সভাপতি প্রবাসীকল্যাণ ও বৈদেশিক কর্মসংস্থান মন্ত্রী খন্দকার মোশাররফ হোসেন। দুপুর সাড়ে ১২টার দিকে ফরিদপুর মেডিকেল কলেজ হাসপাতালের মিলনায়তনে সভাটি অনুষ্ঠিত হয়। ২০১১ সালের ১৯ মে অনুষ্ঠিত ব্যবস্থাপনা কমিটির সভায় কলেজের নাম পরিবর্তন করে শেখ হাসিনা মেডিকেল কলেজ রাখার প্রস্তাব করা হয়।
প্রবাসীকল্যাণমন্ত্রী বলেছেন, ফরিদপুর মেডিকেল কলেজের নাম পরিবর্তন-সংক্রান্ত প্রস্তাবনা শেখ হাসিনার কাছে দেওয়া হয়েছে। তিনি প্রস্তাবের প্রতি সম্মান জানিয়ে বিনয়ের সঙ্গে বলেছেন, তাঁর নামে মেডিকেল কলেজের নতুন নামকরণ করার কোনো প্রয়োজন নেই। ফলে মেডিকেল কলেজের আগের নামই বহাল থাকবে।
ব্যবস্থাপনা কমিটির ওই সভায় মন্ত্রী ক্ষোভ প্রকাশ করে বলেন, প্রতি মাসে একবার ব্যবস্থাপনা কমিটির সভা হওয়ার কথা। কিন্তু আজ ১৫ মাস পর এ সভা অনুষ্ঠিত হচ্ছে। তিনি নিয়মিত সভা করার জন্য কলেজের তত্ত্বাবধায়কসহ সংশ্লিষ্ট ব্যক্তিদের নির্দেশ দেন।
মন্ত্রী বলেন, দালালদের কারণে হাসপাতালে আসা রোগীরা হয়রানির শিকার হচ্ছেন। হাসপাতাল দালালমুক্ত করতে হবে। তিনি এ ব্যাপারে প্রয়োজনীয় পদক্ষেপ নেওয়ার জন্য ফরিদপুরের পুলিশ সুপারের প্রতি নির্দেশ দেন। মন্ত্রী হাসপাতালের গেটের দুই পাশের অবৈধ স্থাপনা উচ্ছেদ করে হাসপাতালের সৌন্দর্য বর্ধনের ওপর গুরুত্ব আরোপ করেন।
চিকিত্সকদের সেবাদানে আন্তরিক হওয়ার আহ্বান জানিয়ে মন্ত্রী বলেন, ‘এ হাসপাতালের উন্নয়নে আমি টাকা আনব আর রোগীরা কাঙ্ক্ষিত সেবা পাবেন না তা হতে দেওয়া যাবে না।’
অনুষ্ঠানে বক্তব্য দেন, ফরিদপুরের জেলা প্রশাসক আবু হেনা মোরশেদ জামান, পুলিশ সুপার জামিল হাসান, হাসপাতালের তত্ত্বাবধায়ক ওমর ফারুখ খান, ফরিদপুর মেডিকেল কলেজের অধ্যক্ষ আ স ম জাহাঙ্গীর চৌধুরী প্রমুখ।
