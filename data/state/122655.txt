
তথ্যমন্ত্রী হাসানুল হক ইনু বলেছেন, ‘র‌্যাবের দায়মুক্তি দেওয়ার কোনো বিধানই নেই। র‌্যাবের দায়মুক্তির আইন তৈরি করার কোনো পরিকল্পনাও আমাদের নেই।’
আজ শুক্রবার দুপুরে কুষ্টিয়া জেনারেল হাসপাতালে চিকিৎসাধীন এক সাংবাদিককে দেখতে গিয়ে এসব কথা বলেন তথ্যমন্ত্রী। গতকাল বৃহস্পতিবার সশস্ত্র বাহিনী ও পুলিশের সমন্বয়ে গঠিত র‌্যাপিড অ্যাকশন ব্যাটালিয়নের (র‌্যাব) সদস্যদের দায়মুক্তি দেওয়া বন্ধ করতে সরকারের প্রতি জোরালো আহ্বান জানায় ইউরোপীয় ইউনিয়ন (ইইউ)। এর পরিপ্রেক্ষিতে ইনু এ কথা বলেন। ইউরোপীয় পার্লামেন্টে প্রস্তাব
মন্ত্রী বলেন, ‘আমরা মনে করি, দায়মুক্তির যত বিধান আছে, এটা অগণতান্ত্রিক। ইউরোপীয় পার্লামেন্টের বক্তব্য অত্যন্ত অনভিজ্ঞ ও অজ্ঞতাপ্রসূত। তারা বাংলাদেশ সম্প‌ে‌র্ক জানেন না। এ রকম প্রস্তাবে সম্পর্কের অবনতি ও বিভ্রান্তি ঘটাবে। এটা ক্ষতিকারক প্রস্তাব।’
তথ্যমন্ত্রী অভিযোগ করে বলেন, ইউরোপীয় পার্লামেন্ট বাংলাদেশের সংবিধান সম্পর্কে ওয়াকিফহাল না। তারা দেশের ও র‌্যাবের আইন পড়েননি। র‌্যাবকে আইনের ঊর্ধ্বে রাখা হয়, নিরাপত্তা দেওয়া হয় র‌্যাবের আইনে এ ধরনের কোনো বিধান নেই। র‌্যাবের অনেক কর্মকর্তা-কর্মচারী বরখাস্ত হচ্ছেন, সাজা খাটছেন।
হাসানুল হক ইনু বলেন, একমাত্র রাষ্ট্রপতি ছাড়া সশস্ত্র বাহিনী, র‌্যাব, পুলিশ প্রশাসন, সরকারি কর্মকর্তা, মন্ত্রী, প্রধানমন্ত্রী কারোরই আইনগতভাবে ক্ষমতার অপব্যহারের অভিযোগ বিচার করা যাবে না—এমন কোনো বিধান নেই। তিনি অভিযোগ করে বলেন, ইউরোপীয় পার্লামেন্ট ভুল তথ্য দ্বারা পরিচালিত হয়েছে।
অপারেশন ক্লিনহার্টে যারা নিহত-আহত ও ক্ষতিগ্রস্ত হয়েছে, তা থেকে সশস্ত্র বাহিনীকে দায়মুক্তি দিতে খালেদা জিয়া তৎকালীন সংসদে আইন তৈরি করে গেছেন বলে দাবি করেন তথ্যমন্ত্রী। তিনি বলেন, শেখ হাসিনার সরকার বরং দায়মুক্তির সব বিধান খারিজ করেছে। পঁচাত্তরের খুনিদের দায়মুক্তির বিধান খারিজ করে বিচারে নিয়ে গেছে।কুষ্টিয়া জেনারেল হাসপাতালে চিকিৎসাধীন রয়েছেন বেসরকারি টেলিভিশন এনটিভির কুষ্টিয়া স্টাফ রিপোর্টার ফারুক আহমেদ পিনু। কিছুদিন আগে গ্রামের বাড়ি যাওয়ার পথে ছিনতাইকারীদের কবলে পড়ে গুরুতর আহত হন ফারুক ।আজ ইনু যখন তাঁকে দেখতে যান, তাঁর (তথ্যমন্ত্রী) সঙ্গে ছিলেন কুষ্টিয়া জেলা প্রশাসক সৈয়দ বেলাল হোসেন, পুলিশ সুপার প্রলয় চিসিম, কুষ্টিয়া জেনারেল হাসপাতালের সহকারী পরিচালক আজিজুন নাহার, কুষ্টিয়া মেডিকেল কলেজের সার্জারি বিভাগের প্রধান অধ্যাপক এস এম মুসতানজিদ ও জেলা জাসদের সভাপতি গোলাম মহসিনসহ দলীয় নেতা-কর্মীরা।
