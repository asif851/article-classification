
হজরত শাহজালাল আন্তর্জাতিক বিমানবন্দরে আরব আমিরাত থেকে আসা দুই যাত্রীর কাছ থেকে আমদানি নিষিদ্ধ ২০০ কার্টন বিদেশি সিগারেট আটক করা হয়েছে। আজ মঙ্গলবার সকালে তৈয়বুর রহমান ও ফিরদাউস আহমেদ নামের এই দুই যাত্রীর কাছ থেকে এসব সিগারেট আটক করেন শুল্ক গোয়েন্দারা।
আটক সিগারেটের মূল্য ১২ লাখ টাকা বলে জানান শুল্ক গোয়েন্দা ও তদন্ত অধিদপ্তরের মহাপরিচালক মইনুল খান। তিনি বলেন, আটক যাত্রীরা আজ ভোরে এয়ার এরাবিয়ার একটি ফ্লাইটে শারজাহ থেকে ঢাকায় আসেন। বিমানবন্দরের ৬ নম্বর বেল্টের সামনে থেকে তাঁদের আটক করা হয়। পরে তাঁদের লাগেজ থেকে সিগারেটের কার্টনগুলো জব্দ করা হয়। কার্টনগুলোতে বেনসন অ্যান্ড হেজেস ও ৫৫৫ ব্র্যান্ডের সিগারেট ছিল।
মইনুল খান আরও বলেন, আমদানি নীতি আদেশ অনুযায়ী, সিগারেটের প্যাকেটে বাংলায় ধূমপানবিরোধী সতর্কীকরণ লেখা ছাড়া বিদেশি সিগারেট আমদানি করা যায় না। বিদেশি সিগারেটের ওপর ৪৫০ শতাংশ শুল্ক দিতে হয়। এই শুল্ক ফাঁকি দেওয়ার জন্য এসব সিগারেট আনা হয়েছে বলে ধারণা করা হচ্ছে। আটক সিগারেটের বিষয়ে শুল্ক আইনে ব্যবস্থা নেওয়া হয়েছে।
