
জাতিসংঘের শরণার্থীবিষয়ক হাইকমিশনার ফিলিপো গ্রান্ডি বলেছেন, রোহিঙ্গা সমস্যার উৎস ও সমাধান মিয়ানমারের মধ্যেই। তাই সমস্যা সমাধানে মিয়ানমারকে অবিলম্বে সহিংসতা বন্ধ করতে হবে। রাখাইনে মানবিক সহায়তায় লোকজনকে অবাধে কাজ করতে দিতে হবে।
আজ সোমবার রাজধানীর একটি হোটেলে আয়োজিত ব্রিফিংয়ে তিনি এ কথা বলেন।
বাংলাদেশে পালিয়ে আসা প্রায় সাড়ে চার লাখ রোহিঙ্গা শরণার্থীর জন্য তিনি জরুরি ভিত্তিতে ত্রাণসহায়তা বাড়ানোর আহ্বান জানিয়েছেন।
জাতিসংঘের শরণার্থী সংস্থার (ইউএনএইচসিআর) প্রধান তাঁর সাম্প্রতিক কক্সবাজার সফরের কথা উল্লেখ করে জানান, বাংলাদেশের ছোট এই ভৌগোলিক পরিসরে বিপুলসংখ্যক জনগোষ্ঠী আশ্রয় নিয়েছে। তিনি পালিয়ে আসা লোকজনের মুখে দারুণভাবে মন খারাপ করা সব বর্ণনা শুনেছেন। তাদের সেই বর্ণনায় শারীরিক নির্যাতন, যৌন নির্যাতন আর সব ধরনের ভয়ভীতির পাশাপাশি নৃশংসতার প্রমাণ পাওয়া যায়।
ফিলিপো গ্রান্ডি বলেন, ‘আমরা চাই, রোহিঙ্গারা নিরাপদে ও মর্যাদার সঙ্গে মিয়ানমারে ফিরে যাক। তাই মিয়ানমারকে অবশ্যই সহিংসতা বন্ধ করতে হবে এবং পরিস্থিতি যাতে স্থিতিশীল হয়, সেটা নিশ্চিত করতে হবে।’
