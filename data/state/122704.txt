
জামালপুরের মাদারগঞ্জ উপজেলার তিনটি গ্রামের বিভিন্ন স্থানে পল্লি বিদ্যুতের তার গাছের ওপর ঝুলে পড়েছে। তারের সংস্পর্শে এসব গাছের ডালে প্রায়ই আগুন ধরে যায়। অনেক বাড়িতে সংযোগ দেওয়া হয়েছে ঝুঁকিপূর্ণভাবে, বাঁশের খুঁটি ও গাছের ডালে তার বেঁধে। দীর্ঘদিন এ অবস্থা চললেও সমাধানের কোনো উদ্যোগ নেই। এতে যেকোনো সময় বড় দুর্ঘটনা ঘটতে পারে বলে আশঙ্কা করছে এলাকাবাসী।১৫ অক্টোবর সরেজমিনে দেখা যায়, মাটির রাস্তার পাশ দিয়ে পল্লি বিদ্যুতের কংক্রিটের খুঁটি বসিয়ে মূল বিদ্যুৎ-সংযোগ উপজেলার ভাংবাড়ি, পশ্চিম জটিয়ারপাড়া ও ভেলামারি গ্রামে ঢুকেছে। প্রয়োজনের তুলনায় খুঁটি কম বসানোয় বিদ্যুৎ-সংযোগের তার বিভিন্ন স্থানে গাছের ওপর ঝুলে পড়েছে। তারে কোনো আচ্ছাদন নেই। তারের আশপাশের অনেক গাছের ডাল পুড়ে গেছে। অনেক স্থানে তার বাঁশের খুঁটি দিয়ে উঁচু করে রাখা রয়েছে। রাস্তা থেকে ১০০-২০০ গজ দূরের বাড়িগুলোতে সংযোগ দেওয়া হয়েছে তার বাঁশের খুঁটি ও গাছে ডালের সঙ্গে বেঁধে।জানতে চাইলে পল্লি বিদ্যুৎ সমিতির মাদারগঞ্জ কার্যালয়ের সহকারী প্রকৌশলী মো. আক্তারুজ্জামান প্রথম আলোকে বলেন, ‘ওই গ্রামগুলো থেকে অভিযোগ পেয়েছি। চলতি মাসের মধ্যেই গাছের ডাল কাটা ও ঝুলে যাওয়া তারগুলো তুলে দেওয়ার ব্যবস্থা করা হবে।’ গাছের ডালে তার ঝুলিয়ে বিভিন্ন বাড়িতে সংযোগ দেওয়ার বিষয়ে তিনি বলেন, ‘এ বিষয়ে আমার কিছু জানা নেই। খোঁজখবর নিয়ে ব্যবস্থা নেব।’গ্রামবাসীর সঙ্গে কথা বলে জানা যায়, এ তিন গ্রামে প্রায় আড়াই বছর আগে বিদ্যুতের সংযোগ দেওয়া হয়েছে। দুর্ঘটনা এড়াতে প্রতিবছর অন্তত একবার তারের আশপাশে থাকা গাছের ডালপালা ছেঁটে দেওয়ার কথা পল্লি বিদ্যুৎ কর্তৃপক্ষের। বিভিন্ন সময়ে তারা এ বিষয়ে ব্যবস্থা নেওয়ার দাবি জানালেও আজ পর্যন্ত ডালপালা ছাঁটা হয়নি। ফলে প্রায়ই তারের সংস্পর্শে গিয়ে গাছের ডালে বিকট শব্দে বিস্ফোরণ ঘটে ও আগুন ধরে যায়। এ ছাড়া ঘরের চালের খুব কাছ দিয়ে ও গাছের ডালে তার ঝুলিয়ে বিদ্যুৎ-সংযোগ দেওয়া হয়েছে। ফলে অনেককে জীবনের ঝুঁকি নিয়ে বাস করতে হচ্ছে।ভাংবাড়ি গ্রামের আজাহারুল ইসলাম প্রথম আলোকে বলেন, কোনো নিয়ম না মেনেই বিদ্যুতের সংযোগ দিয়েছে পল্লি বিদ্যুৎ কর্তৃপক্ষ। তারের কাছে থাকা গাছের ডাল দীর্ঘদিন কাটা হয়নি। ফলে একটু বাতাস হলেই ডালে আগুন ধরে যায়। তারগুলো খুব নিচে ঝুলে থাকায় গ্রামবাসী আতঙ্কে থাকে।পশ্চিম জটিয়ারপাড়া গ্রামের গোলাম রশিদ বলেন, গত ১২ অক্টোবর একতা বাজার এলাকায় বিদ্যুতের তারের কাছে থাকা নারকেলগাছে বিকট শব্দ করে আগুন ধরে যায়। এতে এলাকায় আতঙ্ক ছড়িয়ে পড়ে। প্রায়ই এমন ঘটনা ঘটে। প্রতিবারই অভিযোগ দেওয়া হয়। কিন্তু ব্যবস্থা নেওয়া দূরের কথা, আজ পর্যন্ত কেউ পরিদর্শনেও আসেনি।
