
স্পিকার শিরীন শারমিন চৌধুরীকে উদ্দেশ করে বিএনপির সাংসদ মওদুদ আহমদ বলেছেন, ‘জাতীয় সংসদে থাকতে চাই, কিন্তু পরিবেশ কার্যকর রাখতে হবে। এটা নির্ভর করবে স্পিকারের ওপর।’ স্পিকার সতর্ক হলে বাকি মেয়াদের শেষ দিন পর্যন্ত বিএনপি সংসদে অংশ নিতে পারবে বলে মন্তব্য করেন তিনি।
আজ সোমবার জাতীয় সংসদে বক্তব্য দেন মওদুদ আহমদ। শুরুতেই তিনি পাটমন্ত্রী আবদুল লতিফ সিদ্দিকীর দেওয়া বক্তব্য এক্সপাঞ্জ করার জন্য স্পিকার শিরীন শারমিন চৌধুরীকে ধন্যবাদ জানান।
মওদুদ আহমদ বলেন, ‘গত সাড়ে চার বছর সংসদ অকার্যকর ছিল। তাঁরা অশ্লীল বক্তব্য দিয়ে পরিবেশ নষ্ট করেছেন। এ কারণে আমরা আসিনি।’ তিনি আরও বলেন, ‘খালেদা জিয়া ও তারেক রহমানের বিরুদ্ধে ব্যক্তিগত আক্রমণ করবেন না। যদি করেন, তাহলে তার পাল্টা জবাব দেওয়া হবে।’
বাজেট সম্পর্কে বিএনপির নেতা মওদুদ আহমদ বলেন, ‘এই বাজেটে গরিব আরও গরিব হয়েছে। গ্রামাঞ্চলে বিভিন্ন কর্মসূচির মাধ্যমে লাইফ সাপোর্ট দেওয়ার ব্যবস্থা করা হয়েছে, কিন্তু যারা অতিদরিদ্র তাদের ভাগ্যের কোনো উন্নয়ন হয়নি।’
বক্তব্যের একপর্যায়ে তিনি সাংসদ সুরঞ্জিত সেনগুপ্তকে উদ্দেশ করে বলেন, ‘আপনি চারবার বলেছেন আমাদের সময় ৪ শতাংশ প্রবৃদ্ধি ছিল। বাজেট বক্তব্যে দেখেন, আমাদের সময় ৬.৬ শতাংশ প্রবৃদ্ধি ছিল।’ তিনি বলেন, ‘সুরঞ্জিত বাবু, আপনি বোধহয় নিজেদের লেখাই পড়েন না।’
এ সময় স্পিকার সরাসরি নয়, তাঁর (স্পিকার) মাধ্যমে কথা বলার জন্য মওদুদ আহমদকে অনুরোধ জানান।
মওদুদ আহমদ বলেন, বাজেট শুধু আয়-ব্যয়ের খতিয়ান নয়। সুশাসনের সঙ্গে বাজেট ওতপ্রোতভাবে জড়িত। সুশাসনের ক্ষেত্রে সরকার ব্যর্থতার পরিচয় দিয়েছে বলে জানান তিনি। তিনি আরও বলেন, কোনো ক্ষেত্রেই সরকার সুশাসনের পরিচয় দিতে পারেনি। এই সরকারের সময় বিএনপির নেতা-কর্মীদের বিরুদ্ধে মিথ্যা মামলা দেওয়া হচ্ছে উল্লেখ করে মওদুদ বলেন, ‘গত ৬ মার্চ নয়াপল্টনে বিএনপির সমাবেশ ছিল। ওই দিন পল্টন থানায় মামলা হয়। সেখানে আমাকে এক নম্বর আসামি করা হয়। কিন্তু সে সময় আমি লন্ডনে ছিলাম। লন্ডন থেকে ফেরার পর আমাকে জামিন দেওয়া হয়নি; ১৬ দিন কারাগারে থাকতে হয়েছে।’
মওদুদ আহমদ বলেন, ‘সংবাদপত্রের স্বাধীনতা ভূলুণ্ঠিত। দিগন্ত ও ইসলামিক টিভি বন্ধ। সাহসী সাংবাদিক মাহমুদুর রহমান কারাগারে।’
এ সময় সরকারি দল বিরোধিতা করলে মওদুদ আহমদ বলেন, ‘মাহমুদুর রহমানকে বেআইনিভাবে কারাগারে বন্দী করে রাখা হয়েছে। আপনারা সমালোচনা সহ্য করতে পারেন না।’ তিনি বলেন, সাগর-রুনি হত্যার এখনো বিচার হয়নি।
মওদুদ আহমদ বলেন, তারেক রহমান একটা বক্তব্য দিয়েছেন, তাতেই সরকারি দল আতঙ্কিত হয়ে পড়েছে। তিনি প্রশ্ন তুলে বলেন, ‘পাঁচটা বক্তৃতা দিলে কী করবেন?’ তিনি বলেন, ‘তারেক রহমানকে গ্রেপ্তার করতে হবে না, ইন্টারপোলের পেছনে টাকা খরচ করতে হবে না, সময় হলে তারেক রহমান বাংলাদেশে ফিরে আসবেন।’
 
