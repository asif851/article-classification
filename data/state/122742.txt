
ময়মনসিংহে বিসিএস পরীক্ষার কেন্দ্র দেওয়ার দাবিতে গতকাল সোমবার মানববন্ধন করেছেন ময়মনসিংহ বিভাগের সাধারণ শিক্ষার্থীরা। বেলা সাড়ে ১১টা থেকে দুপুর ১২টা পর্যন্ত মানববন্ধনটি অনুষ্ঠিত হয়। পরে একই দাবিতে জেলা প্রশাসকের মাধ্যমে সরকারি কর্ম কমিশনের চেয়ারম্যান বরাবর স্মারকলিপি দেন শিক্ষার্থীরা।মানববন্ধনে অংশগ্রহণকারীদের দাবি, ২০১৫ সালের ১৪ সেপ্টেম্বর ময়মনসিংহ বিভাগ প্রতিষ্ঠিত হয়েছে। ময়মনসিংহ বাদে দেশের বাকি সাতটি বিভাগে বিসিএস পরীক্ষা অনুষ্ঠিত হয়। অথচ বিভাগ প্রতিষ্ঠার এত দিনেও ময়মনসিংহে বিসিএস পরীক্ষার কেন্দ্র দেওয়া হচ্ছে না। এতে ঢাকায় গিয়ে ময়মনসিংহ বিভাগের শেরপুর, জামালপুর, নেত্রকোনা ও ময়মনসিংহ জেলার শিক্ষার্থীদের বিসিএসের প্রিলিমিনারি (প্রাথমিক বাছাই) ও লিখিত পরীক্ষায় অংশ নিতে হচ্ছে। এতে চাকরিপ্রত্যাশীদের আর্থিক ক্ষতিসহ নানা ভোগান্তির শিকার হতে হয়। শিক্ষার্থীদের দাবি, ৩৮তম বিসিএস পরীক্ষা থেকেই ময়মনসিংহে পরীক্ষাকেন্দ্র প্রতিষ্ঠা করা হোক।
