
জনতা ব্যাংকের নির্বাহী কর্মকর্তা পদে নিয়োগে লিখিত পরীক্ষার ফল প্রকাশসহ পরবর্তী কার্যক্রমের ওপর হাইকোর্ট যে নিষেধাজ্ঞা দিয়েছেন, তা স্থগিত হয়নি।
হাইকোর্টের আদেশ স্থগিত চেয়ে সমাজবিজ্ঞান অনুষদের ডিনের পক্ষে করা আবেদনটি আজ সোমবার তালিকা থেকে বাদ দিয়েছেন চেম্বার বিচারপতি সৈয়দ মাহমুদ হোসেন। এর ফলে ওই নিষেধাজ্ঞার আদেশ বহাল রইল বলে জানিয়েছেন রিট আবেদনকারীদের আইনজীবী।
এক রিট আবেদনের প্রাথমিক শুনানি নিয়ে ২২ মে হাইকোর্টের একটি দ্বৈত বেঞ্চ রুলসহ জনতা ব্যাংকের নির্বাহী কর্মকর্তা পদে নিয়োগে লিখিত পরীক্ষার ফল প্রকাশসহ পরবর্তী কার্যক্রমের ওপর অন্তর্বর্তীকালীন নিষেধাজ্ঞা দেন। এই আদেশ স্থগিত চেয়ে ঢাকা বিশ্ববিদ্যালয়ের সমাজবিজ্ঞান অনুষদের ডিনের পক্ষে আবেদনটি করা হয়, যা আজ চেম্বার বিচারপতির আদালতে ওঠে।
আদালতে সমাজবিজ্ঞান অনুষদের ডিনের পক্ষে শুনানিতে ছিলেন অতিরিক্ত অ্যাটর্নি জেনারেল মোমতাজ উদ্দিন ফকির। রিট আবেদনকারীদের পক্ষে ছিলেন আইনজীবী বি এম ইলিয়াস কচি ও জ্যোতির্ময় বড়ুয়া।
পরে মোমতাজ উদ্দিন ফকির প্রথম আলোকে বলেন, নিয়মিত লিভ টু আপিল করতে বলে আদালত আবেদনটি কার্যতালিকা থেকে বাদ দিয়েছেন। আইনজীবী জ্যোতির্ময় বড়ুয়া বলেন, স্থগিতাদেশ চেয়ে করা আবেদনের পরিপ্রেক্ষিতে আদালত ‘নো অর্ডার’ দিয়ে নিয়মিত লিভ টু আপিল করতে বলেছেন। ফলে হাইকোর্টের দেওয়া ওই নিষেধাজ্ঞার আদেশ বহাল রইল।
গত ২১ এপ্রিল সমাজবিজ্ঞান অনুষদের অধীনে জনতা ব্যাংকের নির্বাহী কর্মকর্তা পদে নিয়োগের লিখিত পরীক্ষা অনুষ্ঠিত হয়। ওই পরীক্ষায় প্রশ্নপত্র ফাঁসের অভিযোগ ওঠে। প্রশ্নপত্র ফাঁসের অভিযোগ তদন্ত ও লিখিত পরীক্ষার ফলাফল বাতিলে নিষ্ক্রিয়তা চ্যালেঞ্জ করে ১৫ জন পরীক্ষার্থী চলতি মাসে রিটটি করেন।
