
সর্বদলীয় সরকারে বিএনপি কখনো অংশ নেবে না। এ ছাড়া ওই সরকারের অধীনে অনুষ্ঠিত কোনো নির্বাচনে অংশ নেবে না দলটি।বিএনপি ভারপ্রাপ্ত মহাসচিব মির্জা ফখরুল ইসলাম আলমগীর এসব কথা বলেছেন। ১৮-দলীয় জোটের ডাকা ৬০ ঘণ্টার হরতালের প্রথম দিনের ১০ ঘণ্টা হরতাল পালন শেষে আজ সোমবার বিকেলে নয়াপল্টনে বিএনপির দলীয় কার্যালয়ে এক সংবাদ সম্মেলন করেন মির্জা ফখরুল। এ সময় নির্বাচন-সংক্রান্ত এক প্রশ্নের জবাবে সাংবাদিকদের এ কথা জানান তিনি।মির্জা ফখরুল অভিযোগ করেন, নির্দলীয় সরকারের দাবির প্রতি কোনো সাড়া না দিয়ে প্রধানমন্ত্রী একতরফাভাবে নিজেদের অধীনে নির্বাচন অনুষ্ঠানে অন্তর্বর্তীকালীন সর্বদলীয় সরকার গঠনের কথা বারবার বলছেন। এ ঘোষণা রাজনীতিতে আরও সংঘাতের দিকে ঠেলে দিচ্ছে।বিএনপি ভারপ্রাপ্ত মহাসচিবের দাবি, আজ সকাল থেকে বিকেল পর্যন্ত হরতালের সারা দেশে দুজন নিহত ও এক হাজার ৮০০ জনের মতো আহত হয়েছে।
