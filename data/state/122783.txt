
গাজীপুর সিটি করপোরেশনের হায়দরাবাদ এলাকায় ঢাকা-ময়মনসিংহ রেলপথের পাশ থেকে এক যুবকের লাশ উদ্ধার করা হয়েছে। লাশটি মালয়েশিয়া প্রবাসী সফিকুল ইসলামের (৩৫)। টঙ্গী রেলওয়ে পুলিশ আজ মঙ্গলবার সকালে লাশটি উদ্ধার করে।
নিহত সফিকুলের বাড়ি সিরাজগঞ্জ সদর উপজেলার মাজুআইল গ্রামে।
টঙ্গী রেলওয়ে পুলিশ ফাঁড়ির সহকারী উপপরিদর্শক (এএসআই) দেলোয়ার হোসেন বলেন, আজ সকাল সাতটার দিকে হায়দরাবাদ এলাকায় রেলপথের পাশে এক যুবকের মরদেহ পড়ে থাকতে দেখে কয়েকজন ব্যক্তি গাজীপুর সিটি করপোরেশনের ৩৯নং ওয়ার্ড কাউন্সিলর মাকসুদুল হাসান বিল্লালকে খবর দেন। কাউন্সিলর পুলিশে খবর দেন। পুলিশ ঘটনাস্থলে গিয়ে লাশটি উদ্ধার করে। লাশের একটু দূর থেকে একটি ব্যাগও উদ্ধার করে পুলিশ। ওই ব্যাগ থেকে পুলিশ সফিকুল ইসলাম ও তাঁর মালয়েশীয় স্ত্রী সিতি হাজার বিনতি নামের দুজনের পাসপোর্ট উদ্ধার করে। পাসপোর্টে থাকা মোবাইল ফোন নম্বরে যোগাযোগ করে সফিকুলের পরিচয় নিশ্চিত হওয়া গেছে।
গাজীপুর সিটি করপোরেশনের কাউন্সিলর মাকসুদুল হাসান বিল্লাল বলেন, খবর পেয়ে সফিকুলের স্বজনেরা ঘটনাস্থলে এসেছেন। সফিকুলের মা রাজুবালা বেগমের বরাত দিয়ে কাউন্সিলর বলেন, ২০০৭ সালে চাকরি করতে সফিকুল মালয়েশিয়া যান। সেখানে তিনি ওই দেশের এক নারীকে বিয়ে করেন। স্ত্রীকে মালয়েশিয়ায় রেখে গতকাল সোমবার তিনি স্ত্রীর কাগজপত্র ঠিকঠাক করতে বাংলাদেশে ফেরেন। ঢাকার হজরত শাহজালাল আন্তর্জাতিক বিমানবন্দরে নেমে তিনি বিমানবন্দর স্টেশন থেকে ট্রেনে ওঠে সিরাজগঞ্জের উদ্দেশে রওনা হন। আজ সকালে তাঁর লাশ পাওয়া যায়।
পুলিশের ধারণা, কোনো ছিনতাইকারী সফিকুলের সঙ্গে থাকা মালপত্র ছিনিয়ে নিয়ে তাঁকে ট্রেন থেকে ফেলে দিয়েছেন। মাথায় আঘাত পেয়ে তাঁর মৃত্যু হয়েছে।
