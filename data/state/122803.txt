
বিএনপির স্থায়ী কমিটির সদস্য মওদুদ আহমদ বলেছেন, ‘ষোড়শ সংশোধনীর রায়ের মধ্য দিয়ে দেশে আইনের শাসন প্রতিষ্ঠিত হয়েছে। রায়ে ১৬ কোটি মানুষের দুঃখ-বেদনার কথা বলা হয়েছে। কিন্তু এ রায়ে সরকার বিচলিত হয়ে গেছে, নড়বড়ে হয়ে গেছে। বিচারপতিরা তাঁদের বিবেক দিয়ে রায় দিয়েছেন। কারও দিকে তাকিয়ে রায় দেননি। এত দিন আমরা যা বলে এসেছি, এ রায়ের মধ্যে তার প্রতিফলন ঘটেছে।’
মওদুদ আরও বলেন, ‘বিচারপতিরা বিচ্ছিন্ন দ্বীপ নন, এ রায়ে মধ্যে অনেক বাস্তবমুখী কথা বলা হয়েছে। এই সরকার মানুষকে ভয় পায়, জনগণকে ভয় পায়। কারণ, তারা জনবিচ্ছিন্ন হয়ে পড়েছে, জনগণ তাদের সঙ্গে নেই। এ কারণে আমাদের ওপর সরকারের এত আক্রোশ। বিদেশিদের কাছে আমাদের দেশের কোনো মানসম্মান নেই। তারা আমাদের ঘরোয়া সভাও করতে দেয় না, কিন্তু তারা জনসভা ডাকলেও আমাদের ঘরোয়া মিটিংয়ের সমান লোকও হয় না।’আজ শুক্রবার দুপুরে মওদুদ আহমদ নোয়াখালীর কোম্পানীগঞ্জ উপজেলার সিরাজপুর ইউনিয়নের রাজাপুর গ্রামের বাড়ির সামনে মাঠে কবিরহাট উপজেলা, সদর পূর্বাঞ্চল ও কবিরহাট পৌরসভা বিএনপির নতুন সদস্য সংগ্রহ ও নবায়ন উদ্বোধন অনুষ্ঠানে প্রধান অতিথির বক্তব্যে এসব কথা বলেন। অনুষ্ঠানে সভাপতিত্ব করেন কবিরহাট পৌর বিএনপির সভাপতি মোস্তাফিজুর রহমান।সম্পাদক বেলায়েত হোসেনের পরিচালনায় অনুষ্ঠানে অন্যদের মধ্যে বক্তব্য দেন বিএনপির কেন্দ্রীয় নির্বাহী কমিটির সদস্য ফোরকান-ই আলম, কবিরহাট পৌর বিএনপির সাবেক সভাপতি ফখরুল ইসলাম দুলাল, কবিরহাট উপজেলা বিএনপির ভারপ্রাপ্ত সভাপতি নাজমুল হুদা ফরহাদ, কবিরহাট উপজেলা বিএনপির সাধারণ সম্পাদক কামরুল হুদা চৌধুরী, সহসাধারণ সম্পাদক মো. শাহাব উদ্দিন, চেয়ারম্যান জিয়াউল হক জিয়া, মো. আবদুর রহিম প্রমুখ। মওদুদ আহমদ অভিযোগ করেন, ‘ডিসি সাহেব অর্থাৎ সরকার আমাদেরকে কবিরহাটে পূর্বনির্ধারিত সদস্য সংগ্রহ ও নবায়ন কর্মসূচি উদ্বোধন করতে দেয়নি। এ সরকার গণতন্ত্রকে মানে না, বিরোধী দলকে বিশ্বাস করে না, এ সরকার ফ্যাসিবাদী সরকার, এ সরকার জনবিচ্ছিন্ন হয়ে বিরোধী দলের নেতা-কর্মীদের হত্যা, ঘুম, খুন, অত্যাচার, নির্যাতন চালাচ্ছে। আগামী নির্বাচনে জনগণ ব্যালটের মাধ্যমে এর জবাব দেবে।’
