
রাজধানীর ফার্মগেটের গ্রিন সুপার মার্কেটের পেছনে গতকাল বৃহস্পতিবার সন্ধ্যায় রাকিবুল ইসলাম ওরফে মুন্না (১৮) নামের এক তরুণকে ছুরিকাঘাতে হত্যা করা হয়েছে। চলতি বছরে তিনি ইউনিভার্সিটি ল্যাবরেটরি স্কুল ও কলেজ থেকে এইচএসসি পরীক্ষায় পাস করেছেন। বিশ্ববিদ্যালয়ে ভর্তি হওয়ার চেষ্টা করছিলেন।পুলিশ বলেছে, রাকিবুলকে ছুরিকাঘাতকারীরা বয়সে কিশোর।পুলিশ ও নিহত রাকিবুলের পারিবারিক সূত্র বলেছে, রাকিবুল গ্রিন সুপার মার্কেটের পেছনের মোস্তফা রোডে ইউনিভার্সিটি কলোনিতে থাকতেন। তাঁর ছোট ভাই রিয়াদ পূর্ব রাজাবাজারে একটি বিদ্যালয়ে পড়ে। দুই-তিন দিন আগে পূর্ব রাজাবাজারের ওই বিদ্যালয়ের মাঠে রিয়াদের সঙ্গে তার এক সহপাঠীর ক্রিকেট খেলা নিয়ে ঝগড়া ও হাতাহাতি হয়। রিয়াদের ওই সহপাঠীও মোস্তফা রোডে থাকে। গতকাল সন্ধ্যা ছয়টার দিকে রাকিবুল বিষয়টি জানতে পেরে বাসা থেকে বেরিয়ে মোস্তফা রোডে গিয়ে ছোট ভাইয়ের ওই সহপাঠীর কাছে ঝগড়ার কারণ জানতে চান। এ সময় রিয়াদের ওই সহপাঠীসহ কিশোর বয়সী চার-পাঁচজন তাঁকে ঘিরে ফেলে। একপর্যায়ে তারা রাকিবুলকে এলোপাতাড়ি ছুরিকাঘাত করে পালিয়ে যায়। রক্তাক্ত অবস্থায় তাঁকে ঢাকা মেডিকেল কলেজ হাসপাতালে নেওয়া হয়। এ সময় কর্তব্যরত চিকিৎসক তাঁকে মৃত ঘোষণা করেন। হাসপাতালে রিয়াদের এক বন্ধু প্রথম আলোকে বলে, ক্রিকেট খেলার একপর্যায়ে রিয়াদের সঙ্গে তার এক সহপাঠীর তর্কাতর্কি ও হাতাহাতি হয়। এ সময় রিয়াদকে ওই সহপাঠী হুমকি দেয়। বিষয়টি জানতে পেরে রিয়াদের ভাই রাকিবুল দুই পক্ষের মধ্যে মীমাংসা করে দেওয়ার আশ্বাস দেন। কিন্তু তারপরও রিয়াদের ওই সহপাঠী ও তার বন্ধুরা ক্ষিপ্ত হয়ে রাকিবুলকে এলোপাতাড়ি ছুরিকাঘাত করে। পুলিশের তেজগাঁও অঞ্চলের জ্যেষ্ঠ সহকারী কমিশনার সাত্যকি কবিরাজ ঝুলন রাতে প্রথম আলোকে বলেন, ক্রিকেট খেলা নিয়ে বিরোধের জের ধরে এই হত্যাকাণ্ড ঘটেছে। হামলাকারীদের গ্রেপ্তারে অভিযান চলছে। রাকিবুলের বাবা মৃত দেলোয়ার হোসেন ঢাকা বিশ্ববিদ্যালয়ের কর্মচারী ছিলেন। দেলোয়ারের মৃত্যুর পর স্ত্রী পারুল বেগম তাঁর স্থলাভিষিক্ত হন।
