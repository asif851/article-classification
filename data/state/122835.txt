
পবিত্র রমজান মাসে নিত্যপ্রয়োজনীয় পণ্যের কৃত্রিম সংকট সৃষ্টি না করার জন্য ব্যবসায়ীদের প্রতি আহ্বান জানিয়েছেন চট্টগ্রাম সিটি করপোরেশনের মেয়র আ জ ম নাছির উদ্দীন। পণ্যের দাম নিয়ন্ত্রণে হাট-বাজারে করপোরেশনের ভ্রাম্যমাণ আদালতের অভিযান চলমান রয়েছে বলে জানান মেয়র। 
আ জ ম নাছির বলেছেন, ‘বিশ্বের অন্যান্য দেশে উৎসবের সময় ছাড় দেওয়া হলেও বাংলাদেশের চিত্র ব্যতিক্রম। অধিক মুনাফা করার জন্য সবাই রমজানের জন্য বসে থাকেন। প্রশাসনও নড়েচড়ে বসে। ব্যবসায়ীদের ডাকা হয়। দর বেঁধে দেওয়া হয়। বাজারে বাজারে ম্যাজিস্ট্রেটকে অভিযান চালাতে হয়। তারপর দাম কমে। ’মেয়র বলেন, এই চিত্রের পরিবর্তন হওয়া উচিত। ব্যবসায়ীদের দায়িত্বশীল ভূমিকার পরিচয় দিতে হবে। আজ রোববার বিকেলে পবিত্র রমজানে নিত্যপ্রয়োজনীয় পণ্যের দাম নিয়ন্ত্রণ এবং সুষ্ঠু বাজার ব্যবস্থাপনা বিষয়ে ব্যবসায়ী নেতাদের সঙ্গে বৈঠক করেন মেয়র আ জ ম নাছির। আন্দরকিল্লায় নগর ভবনের কে বি আবদুচ ছত্তার মিলনায়তনে এ বৈঠক অনুষ্ঠিত হয়। বৈঠকে মেয়র আ জ ম নাছির ব্যবসায়ীদের মেয়াদোত্তীর্ণ ও ভেজাল পণ্য বিক্রি না করা এবং ওজনে কম না দিতে অনুরোধ করেন। তিনি বলেন, ব্যবসায়ীরা অবশ্যই মুনাফা করবেন। তবে এমন মুনাফা করা উচিত নয়, যাতে মানুষ কষ্ট পায়। এদিকে বৈঠকে বিভিন্ন ব্যবসায়ী সমিতির নেতারা অভিযোগ করেন, খাতুনগঞ্জের পাইকারি ব্যবসায়ীরা খুচরা বিক্রেতাদের কাছ থেকে চিনি ও ছোলার বাড়তি দাম নিচ্ছেন। তাই বাধ্য হয়ে ক্রেতাদের কাছে বেশি দামে পণ্য বিক্রি করতে হচ্ছে। অবশ্যই বৈঠকে থাকা খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশনের সাধারণ সম্পাদক সৈয়দ ছগীর আহমেদ বাড়তি দামে পণ্য বিক্রির বিষয়টি অস্বীকার করেন। বৈঠকে অন্যান্যের মধ্যে উপস্থিত ছিলেন সিটি করপোরেশনের কাউন্সিলর এস এম এরশাদুল্লাহ ও গোলাম মোহাম্মদ জোবায়ের, ভারপ্রাপ্ত প্রধান নির্বাহী কর্মকর্তা মোহাম্মদ আবুল হোসেন, প্রধান রাজস্ব কর্মকর্তা মুহাম্মদ মুস্তাফিজুর রহমান, সহকারী ভূ-সম্পত্তি কর্মকর্তা এখলাস উদ্দিন, কনজ্যুমার অ্যাসোসিয়েশন অব বাংলাদেশের (ক্যাব) সহসভাপতি এস এম নাজের হোসাইন প্রমুখ।
 
