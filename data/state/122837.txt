
বিএনপি অভিযোগ করেছে, দলের পুনর্গঠন বাধাগ্রস্ত করতে তাঁদের চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমানকে হুকুমের আসামি করা হয়েছে। দলটির ভাষায়, ‘মিথ্যা’ মামলায় এ ধরনের অভিযোগ উত্থাপন করা এবং চার্জ গঠন করা রাজনৈতিক শিষ্টাচারের বিরুদ্ধে কুঠারাঘাত করার শামিল। আজ বুধবার সকালে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির মুখপাত্র আসাদুজ্জামান রিপন এসব কথা বলেন। তিনি গাজীপুরে নাশকতার মামলায় তারেক রহমানসহ ৩২ জনের বিরুদ্ধে অভিযোগপত্র দেওয়ার কঠোর সমালোচনা করেন। এক প্রশ্নের জবাবে তিনি বলেন, পুনর্গঠন প্রক্রিয়া সকল বাধা সত্ত্বেও এগিয়ে যাবে। দলের কাউন্সিলের তারিখ শীর্ষ নেতাদের বৈঠকে দলের চেয়ারপারসন উপযুক্ত সময়ে ঘোষণা করবেন।রিপন দাবি করেন, বিএনপি জোটের আন্দোলন চলাকালে সরকারের এজেন্টরা সন্ত্রাসী, নাশকতামূলক কর্মকাণ্ড ঘটিয়েছে। পরে এসব পুঁজি করে সরকার বিএনপি চেয়ারপারসনকে হুকুমের আসামি করে মামলা করেছে। ‘মিথ্যা’ মামলায় বিএনপি নেতাদের কারাগারে আটকে, অনেকের বিরুদ্ধে অভিযোগ গঠন করে, অভিযোগপত্র দিয়ে বিএনপিকে চাপে রাখার কৌশল নিয়েছে। এরই ধারাবাহিকতায় গতকাল দলের সিনিয়র ভাইস চেয়ারম্যান তারেক রহমানের বিরুদ্ধেও গাজীপুরের একটি ‘সাজানো’ সন্ত্রাসী ঘটনায় তাঁকে হুকুমের আসামি করে চার্জশিট দেওয়া হয়েছে। রিপন বলেন, ‘অথচ তারেক রহমান সুচিকিৎসা নেওয়ার উদ্দেশ্যে আদালতের অনুমতি নিয়ে বিদেশে রয়েছেন। তাঁর বিরুদ্ধে আনীত অভিযোগ সরকারের প্রতিহিংসা চরিতার্থ করা ছাড়া অন্য কিছুই নয়। অথচ এই বানোয়াট ও কল্পিত অভিযোগের সত্যতার লেশমাত্র নেই। মামলায় এজাহারে নাম না থাকা সত্ত্বেও তারেক রহমানের প্রবাসের ঠিকানায় বসে সরকার উৎখাতের বিষয়ে ষড়যন্ত্র করেছেন বলে গাজীপুরের পুলিশ সুপার নজিরবিহীনভাবে সংবাদ সম্মেলনে যে অভিযোগ করেছেন, তা সত্যের অপলাপ ছাড়া আর কিছু নয়। যা ছায়াছবির ফ্যান্টাসি কাহিনিকেও হার মানিয়েছে।’
