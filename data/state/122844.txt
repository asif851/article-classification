
রংপুরে পুলিশের সঙ্গে ‘বন্দুকযুদ্ধে’ রজব আলী (৩৫) নামে এক ডাকাত নিহত হয়েছেন বলে জানিয়েছে পুলিশ। গতকাল বোরবার দিবাগত রাত তিনটার দিকে রংপুর-ঢাকা মহাসড়কের ধান গবেষণা ইনস্টিটিউটের কাছে এ ঘটনা ঘটে।
রংপুরের অতিরিক্তি পুলিশ সুপার সাইফুর রহমান সাইফ প্রথম আলোকে বলেন, রাতে পুলিশের একটি টহল দল রংপুর-ঢাকা মহাসড়ক দিয়ে যাচ্ছিল। এ সময় মহাসড়কের ধান গবেষণা ইনস্টিটিউটের কাছে ডাকাতের দল কোনো জায়গায় ডাকাতির প্রস্তুতি নিচ্ছিল। পুলিশ সেখানে গেলে ডাকাতের দল তাদের ওপর গুলি চালায়। পুলিশও পাল্টা গুলি চালায়। এ সময় গোলাগুলিতে রজব আলী নিহত হন।
পুলিশ জানায়, রজব আলীর বিরুদ্ধে হত্যাসহ ১০-১২টি মামলা আছে। চাঁপাইনবাবগঞ্জের শিবগঞ্জ, রাজশাহীর পুঠিয়া, তানোরে একাধিক ডাকাতির সেঙ্গ জড়িত রজব আলী। তিনি আন্তজেলা ডাকাত দলের সদস্য। তাঁর বাড়ি গাইবান্ধার পলাশবাড়ী উপজেলার দুর্গাপুর গ্রামে।
