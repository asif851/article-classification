
নেপালে বিধ্বস্ত ইউএস-বাংলা উড়োজাহাজের আহত যাত্রী কবীর হোসেনকে সিঙ্গাপুরে নেওয়া হবে। গতকাল শুক্রবার রাত থেকে তাঁকে লাইফ সাপোর্টে রাখা হয়েছে। তিনি ঢাকা মেডিকেল কলেজ হাসপাতালে চিকিৎসাধীন আছেন।
১৯ মার্চ তাঁকে নেপাল থেকে বাংলাদেশে আনা হয়।
ঢাকা মেডিকেলের পরিচালক ব্রিগেডিয়ার জেনারেল এ কে এম নাসির উদ্দিন প্রথম আলোকে বলেন, কবীর হোসেনের অবস্থার অবনতি হলেও বর্তমানে স্থিতিশীল আছে। তাঁকে গত রাতে লাইফ সাপোর্টে রাখা হয়। তাঁর পরিবার চাচ্ছে তাঁকে সিঙ্গাপুরে নিয়ে চিকিৎসা করাতে। তাই তাঁকে পাঠানো প্রস্তুতি নেওয়া হচ্ছে। আগামীকাল তাঁকে পাঠানো যাবে বলে আশা করা যাচ্ছে।
জাতীয় বার্ন ও প্লাস্টিক সার্জারি ইনস্টিটিউটের প্রধান সমন্বয়ক সামন্ত লাল সেন প্রথম আলোকে বলেন, তাঁর অবস্থা খুবই গুরুতর। বাংলাদেশের মেডিকেল বোর্ডের সঙ্গে মিলে সিঙ্গাপুর থেকে আসা এক বিশেষজ্ঞ চিকিৎসকও কবীরকে দেখেন। তিনিও বলেছেন, এখানে তাঁকে (কবীর) যে চিকিৎসা দেওয়া হচ্ছে, তা ঠিক আছে। তবে কবীরের জীবন বাঁচাতে ডান পায়ের হাঁটুর নিচ থেকে কেটে ফেলতে হবে। তাঁর পরিবার চাইছে তাঁকে সিঙ্গাপুরে নিয়ে যেতে। তাই স্বাস্থ্য মন্ত্রণালয় ও বেসরকারি বিমান সংস্থা ইউএস-বাংলার সঙ্গে যোগাযোগ করা হয়েছে।
১২ মার্চ কাঠমান্ডুর ত্রিভুবন বিমানবন্দরে ইউএস-বাংলার ড্যাস ৮ কিউ ৪০০ উড়োজাহাজ বিধ্বস্ত হওয়ার ঘটনায় ৪ ক্রুসহ বিমানের ৭১ জনের সবাই হতাহত হয়েছেন। তাঁদের মধ্যে ২৬ বাংলাদেশি, ২২ নেপালি, ১ জন চীনাসহ ৪৯ জন নিহত হন। আর ১০ বাংলাদেশি, ৯ নেপালি, ১ মালদ্বীপের নাগরিকসহ ২০ জন আহত হন।
আহত ১০ বাংলাদেশির মধ্যে মেহেদী হাসান, সৈয়দ কামরুন্নাহার স্বর্ণা, আলমুন নাহার অ্যানি, শেখ রাশেদ রুবায়েত ও শাহরিন আহমেদ বর্তমানে ঢাকা মেডিকেল চিকিৎসাধীন।
