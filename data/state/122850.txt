
গাজীপুরের শ্রীপুর উপজেলার বেড়াইদের চালা এলাকায় আজ শনিবার সকালে বস্তা খুলে আওয়ামী লীগের এক নিখোঁজ নেতাকে উদ্ধার করা হয়েছে। তাঁর নাম বদিউল আলম ভূঁইয়া (৬২)। তিনি কিশোরগঞ্জের বাজিতপুর উপজেলার ৪ নম্বর সরারচর ইউনিয়ন পরিষদের (ইউপি) ২ নম্বর ওয়ার্ড সদস্য এবং একই ওয়ার্ড আওয়ামী লীগের সাধারণ সম্পাদক।
প্রত্যক্ষদর্শী ও পুলিশ সূত্রে জানা গেছে, বেড়াইদের চালা গ্রামে আজ সকালে শ্রীপুর টেক্সটাইলের সামনে ঢাকা-ময়মনসিংহ মহাসড়কের পাশে ফেলে রাখা চটের বস্তার ভেতর থেকে গোঙানির শব্দ হলে স্থানীয় ব্যক্তিরা পুলিশকে খবর দেন। পুলিশ ঘটনাস্থলে গিয়ে বস্তার ভেতর থেকে বদিউলকে উদ্ধার করে। এ সময় তাঁর শরীরে ময়লা-কাদা লেগে ছিল। স্থানীয় ব্যক্তিদের সহযোগিতায় তাঁর শরীর পরিষ্কার করে চিকিৎসার জন্য শ্রীপুর উপজেলা স্বাস্থ্য কমপ্লেক্সে ভর্তি করা হয়।
উদ্ধার হওয়া বদিউল আলম ভূঁইয়ার ভাষ্য, ২০১৪ সালে তাঁর এলাকার ২০ জন লোককে বিদেশ পাঠানোর জন্য ঢাকার আশকোনার সিঙ্গাপুর ট্রেনিং সেন্টারের সাগর খান নামের এক ব্যবসায়ী ৩৫ লাখ টাকা নিয়েছিলেন। পরে তিনি তাঁদের বিদেশ পাঠাতে ব্যর্থ হন। এই ব্যবসায়ী টাকা ফেরত দিতে নানা টালবাহানা করতে থাকলে তিনি নিজেই জমি বিক্রি করে ২০ জনের টাকা ফেরত দেন। সাগর নামের ওই ব্যক্তি গত বৃহস্পতিবার টাকা দেওয়ার কথা বলে ঢাকার আশকোনা অফিসে তাঁকে ডেকে নিয়ে যান। তিনি ওই দিন সাগর খানের সঙ্গে ইফতার করেন। খাওয়ার পর তিনি অজ্ঞান হয়ে পড়েন।
বদিউল আলম ভূঁইয়ার ছেলে জাহাঙ্গীর আলম সাংবাদিকদের বলেন, গত বৃহস্পতিবার সকালে এগারসিন্ধুর ট্রেনে করে তাঁর বাবা ঢাকায় সাগর নামে এক ব্যক্তির সঙ্গে ব্যবসায়িক কারণে দেখা করতে যান। ওই দিন সন্ধ্যার ট্রেনে তাঁর বাড়ির উদ্দেশে রওনা হওয়ার কথা ছিল। কিন্তু বিকেল থেকে তাঁর মুঠোফোন বন্ধ পাওয়া যায়। তাঁর বাবার সঙ্গে কে বা কারা এমনটা করেছেন, তা তাঁর জানা নেই বলে তিনি জানান।
শ্রীপুর থানার ভারপ্রাপ্ত কর্মকর্তা (ওসি) আসাদুজ্জামান বলেন, ঘটনার সঙ্গে আর্থিক লেনদেনের বিষয় জড়িত থাকায় রহস্যজনক মনে হচ্ছে। তবে তদন্ত সাপেক্ষে প্রকৃত ঘটনা জানা যাবে।
