
পরিবেশ ও বনমন্ত্রী হাছান মাহমুদ বলেছেন, ২৫ অক্টোবরের পরে রাজপথ দখল করতে চাইলে সরকারের প্রয়োজন নেই, আওয়ামী লীগের কর্মীরাই যথেষ্ট। তারা (বিএনপি-জামায়াত) অতীতের মতো বিশৃঙ্খলা করার চেষ্টা করলে দাঁতভাঙা জবাব দেওয়া হবে।আজ রোববার দুপুরে রাজধানীর জাতীয় প্রেসক্লাবে বঙ্গবন্ধু একাডেমি আয়োজিত এক আলোচনা সভায় পরিবেশ ও বনমন্ত্রী এ কথা বলেন।বিরোধী দলের উদ্দেশে হাছান মাহমুদ বলেন, ‘নির্বাচন প্রতিহত করার যে কথা তাঁরা বলছেন, এটা গণতন্ত্রকে হত্যা করার ষড়যন্ত্রেরই অংশ। এটা রাজনৈতিক শিষ্টাচারবহির্ভূত। আমরা সব ষড়যন্ত্রের বিষদাঁত ভেঙে দিয়ে গণতন্ত্রকে সমুন্নত রাখব।’পরিবেশ ও বনমন্ত্রী দাবি করেন, ‘নিজেদের ব্যর্থতা ঢাকার জন্য বিএনপি মিথ্যাচার করছে। এটা তাদের চরিত্র। এই মিথ্যাচারের মধ্য দিয়েই তাদের উত্থান হয়েছে। আশা করি, অন্তত ঈদ উপলক্ষে তাদের এ চরিত্রের বদল হবে।’আওয়ামী লীগের এই প্রচার ও প্রকাশনা সম্পাদক বলেন, ২৪ জানুয়ারি পর্যন্ত সংসদ চলবে। প্রধানমন্ত্রী শেখ হাসিনার নেতৃত্বে অন্তর্বর্তী সরকারের অধীনেই নির্বাচন হবে। এ জন্য দলীয় নেতা-কর্মীদের এ মাসের শেষ সপ্তাহ থেকে রাজপথ দখলে রাখার আহ্বান জানান তিনি।
আলোচনা সভায় সংগঠনের উপদেষ্টা ইশতিয়াক হোসেনের সভাপতিত্বে বক্তব্য দেন সাম্যবাদী দলের নেতা হারুন চৌধুরী, হুমায়ুন কবির প্রমুখ।
