
ভুয়া মুক্তিযোদ্ধা সনদে চাকরি নেওয়ার মামলায় ১৯ পুলিশ সদস্যকে গ্রেপ্তার করেছে দুর্নীতি দমন কমিশন (দুদক)। দুদকের পাবনা সমন্বিত জেলা কার্যালয়ের উপপরিচালক আবু বকর সিদ্দিকের নেতৃত্বে উপসহকারী পরিচালক মো. আবুল কালাম আজাদ আজ সোমবার পাবনা থেকে তাঁদের গ্রেপ্তার করেন।
আবু বকর সিদ্দিক প্রথম আলোকে গ্রেপ্তারের বিষয়টি নিশ্চিত করেছেন।দুদক সূত্র জানায়, প্রতারণা ও জাল-জালিয়াতির মাধ্যমে মুক্তিযোদ্ধার জাল সনদ দিয়ে মুক্তিযোদ্ধা কোটায় পুলিশ বিভাগে শিক্ষানবিশ কনস্টেবল পদে যোগ দেন গ্রেপ্তার ব্যক্তিরা। ২০১২ সালে নিয়োগ পাওয়ার পর ওই ঘটনা প্রকাশ পেলে অনুসন্ধানে নামে দুদক। পরে ২০১৪ সালের নভেম্বরে সিরাজগঞ্জ থানায় ৪০ জনের বিরুদ্ধে মামলা করে সংস্থাটি। মামলায় চাকরি নেওয়া ২০ জনের সঙ্গে ভুয়া মুক্তিযোদ্ধার সনদ নেওয়া ওই ২০ জনের বাবাকেও আসামি করা হয়।গ্রেপ্তার হওয়া ওই ১৯ পুলিশ সদস্য হলেন মো. আইয়ুব আলী, মো. কামরুল ইসলাম, আবদুল কুদ্দুছ শেখ, মো. আলী আব্বাছ, মোহাম্মদ আলী, মো. সবুজ মিয়া, মো. আবু হানিফ, মো. সাইফুল ইসলাম, মো. ফেরদৌস, মো. সাইফুল ইসলাম, মো. হায়দার আলী, মো. বুদ্ধি মিয়া, সুমন কুমার সরকার, মো. শহিদুল ইসলাম, মো. আবদুল আউয়াল, মো. আমিরুল ইসলাম, মো. আল আমিন, মো. সোহেল রানা ও মো. সুমন আহম্মেদ।
