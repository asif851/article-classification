
গুলশানে হলি আর্টিজান বেকারিতে জঙ্গি হামলার মামলায় নর্থ সাউথ ইউনিভার্সিটির সাবেক শিক্ষক হাসনাত রেজা করিমের আট দিনের রিমান্ড মঞ্জুর করেছেন আদালত। আজ শনিবার ঢাকার মহানগর হাকিম ইমদাদুল হক এ আদেশ দেন।
অন্য​দিকে একই ঘটনায় ৫৪ ধারায় গ্রেপ্তার কানাডার একটি বিশ্ববিদ্যালয়ের ছাত্র তাহমিদ হাসিব খানকে ছয় দিনের রিমান্ডে নেওয়া হবে। ঢাকার মহানগর হাকিম গোলাম নবী এই রিমান্ড মঞ্জুর করেন।
এ দুটি তথ্য আদালত পুলিশের উপপরিদর্শক (এসআই) ফরিদ হোসেন ও সহকারী উপপরিদর্শক (এএসআই) ​তাজমিনুর রহমান নিশ্চিত করেন।
গুলশানে হামলার ঘটনায় ফৌজদারি কার্যবিধির ৫৪ ধারায় হাসনাত করিম ও তাহমিদকে গ্রেপ্তারের কথা ৩ আগস্ট জানায় পুলিশ। পরে তাঁদের আট দিনের রিমান্ডে নেওয়া হয়। রিমান্ড শেষে আজ ফের তাঁদের রিমান্ডে চায় পুলিশ।
গত ১ জুলাই গুলশানের হলি আর্টিজান বেকারিতে জঙ্গি হামলা হয়। রাতভর জিম্মি সংকটের পর ২ জুলাই সকালে সেনা কমান্ডোরা অভিযান চালিয়ে হলি আর্টিজান থেকে ১৩ জনকে উদ্ধার করেন। তাঁদের মধ্যে আটজনকে ডিবি কার্যালয়ে নেওয়া হয়। সেখানে হাসনাত করিম ও তাহমিদ ছাড়া অন্যদের জিজ্ঞাসাবাদের পর ছেড়ে দেওয়া হয়।
৮ জুলাই পুলিশ হাসনাত ও তাহমিদকে ছেড়ে দেওয়ার কথা জানালেও তাঁরা বাসায় ফিরে যাননি। ৩ আগস্ট পুলিশ তাঁদের গ্রেপ্তারের কথা জানায়।
আরও পড়ুন: 
গুলশান হামলা মামলায় হাসনাতকে গ্রেপ্তার দেখানো হলো
