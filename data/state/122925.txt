

কার্যালয়ে এসে অসুস্থ হয়ে পড়েছেন নারায়ণগঞ্জের মেয়র সেলিনা হায়াৎ আইভী। আজ বৃহস্পতিবার বেলা ৩টার কিছু আগে মেয়র নগরভবনে কার্যালয়ে আসেন বলে জানান নগরভবনের একজন কর্মকর্তা।
ওই কর্মকর্তা জানান, কার্যালয়ে আসার পর থেকেই অসুস্থ বোধ করছিলেন আইভী। কথা বলতে পারছিলেন না। একপর্যায়ে তিনি বমি করেন। চিকিৎসক ডাকা হয়। তাঁকে পরীক্ষা করে চিকিৎসক জানান, তাঁর রক্তচাপ অনেক কমে গেছে।
এরপর মেয়র আইভী বেশি অসুস্থ বোধ করছিলেন। নড়াচড়া ও কথাবার্তা বলতে পারছিলেন না। পরে সদর হাসপাতাল থেকে আরও চিকিৎসক আসেন। তাঁরা সবাই পরীক্ষা করে মেয়রকে হাসপাতালে নেওয়ার পরামর্শ দেন।
পরে বিকেল সোয়া ৪টার দিকে সদর হাসপাতালের অ্যাম্বুলেন্সে করে সেলিনা হায়াৎ আইভীকে ঢাকার একটি হাসপাতালে নেওয়া হয়।
 
