
প্রথম আলো ট্রাস্ট মাদকবিরোধী আন্দোলনের পরামর্শ সহায়তা অনুষ্ঠানে পরামর্শদাতারা বলেছেন, মাদকাসক্ত ব্যক্তিদের অধিকাংশই ধূমপানের পথ ধরে নেশায় জড়িয়েছে। গতকাল শনিবার বিকেলে রাজধানীর ধানমন্ডির ডব্লিউভিএ মিলনায়তনে মাদকবিরোধী পরামর্শ সহায়তা-৬৬ অনুষ্ঠানে তাঁরা এ কথা বলেন।পরামর্শদাতা ও মাদক বিশেষজ্ঞরা বলেন, একজন ধূমপায়ীর সাধারণত একাধিক ধূমপায়ী বন্ধু থাকে। তাদের মধ্যে দু-একজন মাদকাসক্ত থাকতে পারে। এই দু-একজনের প্রভাবে অন্য ধূমপায়ী বন্ধু মাদকাসক্ত হয়ে পড়ে। এভাবে অধিকাংশ ক্ষেত্রে ধূমপান থেকে নেশায় আসক্ত হওয়ার প্রবণতা দেখা যায়।অনুষ্ঠানে মাদকাসক্ত ব্যক্তি ও তাদের অভিভাবকদের কাছ থেকে বিভিন্ন সমস্যা শুনে পরামর্শ দেন জাতীয় মানসিক স্বাস্থ্য ইনস্টিটিউটের অধ্যাপক মোহিত কামাল, সহকারী অধ্যাপক আহমেদ হেলাল, ফারজানা রহমান, মেখলা সরকার ও বেসরকারি প্রতিষ্ঠান ‘আপন’-এর নির্বাহী পরিচালক ব্রাদার রোনাল্ড ড্রাহোজাল। অনুষ্ঠান সঞ্চালনা করেন প্রথম আলোট্রাস্টের কর্মসূচি ব্যবস্থাপক ফেরদৌস ফয়সাল।বিশেষজ্ঞরা অভিভাবকদের বলেন, সন্তান কোথায় যাচ্ছে, কী করছে, কখন ফিরছে, প্রতিটি বিষয়ে বাবা-মাকে খোঁজ নিতে হবে। সন্তানেরা যাদের সঙ্গে মিশছে, তাদের সম্পর্কেও খোঁজ নিতে হবে। সন্তানদের সঙ্গে এমন সম্পর্ক গড়তে হবে, যাতে সন্তানেরা বাবা-মাকে সবকিছু খুলে বলতে পারে।
অনুষ্ঠানে আরও উপস্থিত ছিলেন প্রথম আলোট্রাস্টের প্রধান পরিচালন কর্মকর্তা আজিজা আহমেদ।
