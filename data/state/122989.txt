
আওয়ামী লীগের নেতা ও সাবেক সাংসদ আহসান উল্লাহ মাস্টার হত্যা মামলা থেকে খালাস পাওয়া দুজন আজ বৃহস্পতিবার কাশিমপুর কারাগার-২ থেকে মুক্তি পেয়েছে। উচ্চ আদালত মামলা থেকে তাঁদের খালাস দেন। এরপর রায়ের কপি বিচারিক আদালত থেকে কারাগারে পাঠানো হয়। তা যাচাই–বাছাই শেষে আজ বেলা তিনটার দিকে তাঁদের মুক্তি দেওয়া হয়।
মুক্তি পাওয়া দুজন হলেন টঙ্গীর আউচপাড়া এলাকার আজহার উদ্দিন সরকারের ছেলে রাকিব উদ্দিন ওরফে পাপ্পু সরকার এবং টঙ্গীর মরকুন এলাকার আবদুল বারেকের ছেলে আয়ুব আলী।
কাশিমপুর কারাগার-২–এর জেলার মো. নাশির আহমেদ জানান, আহসান উল্লাহ মাস্টার হত্যা মামলায় ওই দুজনের ৩০ বছর করে কারাদণ্ড হয়েছিল। পরে উচ্চ আদালতে রিভিউ করলে আদালত দুজনকে মামলা থেকে খালাস দেন। আদালতের কাগজপত্র যাচাই–বাছাই শেষে আজ বেলা তিনটার দিকে তাঁদের কারাগার থেকে মুক্তি দেওয়া হয়। ১২ বছর তাঁরা কারাগারে বন্দী ছিলেন।
