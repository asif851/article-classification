
সুইডিশ রানি জোসেফিন। মসলিন ছাড়া কোনো পোশাকই তাঁর মনে ধরত না। তাই রাজার কাছে বারবার চাইতেন মসলিন। তাঁর সংগ্রহে ছিল প্রায় ১০০ মসলিন পোশাক। সেই মসলিন, যা পানিতে রাখলে পানিতে মেলায়। ডাঙায় রাখলে পিঁপড়া টেনে নিয়ে যায়।দৃক গ্যালারি, আড়ং ও জাতীয় জাদুঘরের যৌথ আয়োজনে শুক্রবার থেকে আয়োজিত হচ্ছে মসলিন উৎসব। এ উপলক্ষে গতকাল রাতে আহসান মঞ্জিলে নিমন্ত্রিত দেশি-বিদেশি অতিথিদের জন্য আয়োজিত হয় ‘মসলিন নাইট’। সেখানেই সাইমন জাকারিয়ার চিত্রনাট্য ও নৃত্যদল সাধনার পরিবেশনায় দেখানো হয় গীতিনৃত্যনাট্য হাওয়ায় ইন্দ্রজাল।একটি দৃশ্যে জানা গেল রানি জোসেফিনের এমন মসলিনপ্রীতির কথা। অটোমান, রোমান, মোগল রাজাদের কাছে জনপ্রিয় ঐতিহ্যবাহী মসলিন কীভাবে হারিয়ে গেল, সেটিও গল্পে গল্পে দেখানো হলো এখানে। মসলিনের রাত শুরু হয় মসলিন নিয়ে নির্মিত লিজেন্ড অব দ্য লুম প্রামাণ্যচিত্রের ট্রেলার দেখানোর মধ্য দিয়ে। দেখানো হয় মসলিন নিয়ে আলো ও লেজারের প্রদর্শনী।এরপর মঞ্চে উঠে মসলিন নিয়ে নিজেদের শোনা নানা কথা বলেন বেসামরিক বিমান পরিবহন ও পর্যটনমন্ত্রী রাশেদ খান মেনন, প্রধানমন্ত্রীর আন্তর্জাতিক বিষয়ক উপদেষ্টা গওহর রিজভী, ঢাকা দক্ষিণ সিটি করপোরেশনের মেয়র সাঈদ খোকন ও জাতীয় জাদুঘরের মহাপরিচালক ফয়জুল লতিফ চৌধুরী। দৃকের নির্বাহী কর্মকর্তা সাইফুল ইসলাম বললেন, কীভাবে দুই বছরের প্রচেষ্টায় আয়োজিত হচ্ছে এই উৎসব।নৃত্যনাট্যের শেষ হতে না-হতেই শুরু হয় ফ্যাশন শো, আড়ংয়ের জামদানি নিয়ে। এরপর বাংলাদেশ, ভারত ও যুক্তরাজ্যের ১২ জন ফ্যাশন ডিজাইনারের ডিজাইন করা মসলিন শাড়ি ও কামিজ পরে মঞ্চে আসেন র্যা ম্প মডেলরা। এখানে ছিল দৃক-বেঙ্গল মসলিন দলের বোনা মসলিন শাড়ি। ফ্যাশন শোটির কোরিওগ্রাফ করেছেন আজরা মাহমুদ।৩ মার্চ পর্যন্ত আয়োজিত এই উৎসব আয়োজনে সহযোগিতা করছে সংস্কৃতিবিষয়ক মন্ত্রণালয়। উৎসবের অংশ হিসেবে আজ সারা দিন জাতীয় জাদুঘরে হবে মসলিনবিষয়ক আন্তর্জাতিক সেমিনার। এটি সবার জন্য উন্মুক্ত থাকবে।
