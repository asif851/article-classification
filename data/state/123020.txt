
ইসলামী আন্দোলনের আমির চরমোনাই পীর রেজাউল করীম বলেছেন, খুলনা, বরিশাল, রাজশাহী ও সিলেট সিটি করপোরেশনের পর সর্বশেষ গাজীপুরে নির্বাচনের ফলাফলে প্রমাণিত হয়েছে, দেশের মানুষ এই সরকারকে প্রত্যাখ্যান করেছে। গতকাল রোববার বিকেলে নারায়ণগঞ্জের সোনারগাঁ উপজেলার কাঁচপুর বালুর মাঠে জেলা ইসলামী আন্দোলনের উদ্যোগে আয়োজিত জনসভায় চরমোনাই পীর রেজাউল করীম এসব কথা বলেন। পাঁচ দফা দাবি বাস্তবায়ন ও আলেম-ওলামাদের বিরুদ্ধে মিথ্যা মামলা প্রত্যাহারের দাবিতে এ জনসভার আয়োজন করে দলটি। চরমোনাই পীর বলেন, সরকারকে অবশ্যই সংবিধানে আল্লাহর ওপর আস্থা রেখে বিসমিল্লাহ যুক্ত করতে হবে। সংবিধানে নাস্তিকদের বিরুদ্ধে কঠোর আইন প্রণয়ন করতে হবে। নইলে কঠোর আন্দোলন গড়ে তোলা হবে।
