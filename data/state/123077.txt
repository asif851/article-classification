
ছাত্রলীগের ৬৯তম প্রতিষ্ঠাবার্ষিকী উপলক্ষে দুস্থ রোগীদের জন্য স্বেচ্ছায় রক্তদান কর্মসূচি পালন করেছে সংগঠনটি। সংগঠনের কেন্দ্রীয় সভাপতি ও সাধারণ সম্পাদকসহ বিভিন্ন পর্যায়ের নেতা-কর্মীরা স্বেচ্ছায় রক্ত দান করেন। এই কর্মসূচিতে মোট ২১০ ব্যাগ রক্ত সংগ্রহ করা হয়; যা ঢাকার বিভিন্ন সরকারি হাসপাতালের গরিব, অসহায় ও দুস্থ রোগীদের জন্য প্রদান করা হয়।
আজ শুক্রবার সকালে ঢাকা বিশ্ববিদ্যালয়ের বটতলায় এ কর্মসূচির উদ্বোধন করেন স্বাস্থ্য প্রতিমন্ত্রী জাহিদ মালেক। প্রথমে ছাত্রলীগের সভাপতি সাইফুর রহমান সোহাগ ও সাধারণ সম্পাদক এস এম জাকির হোসাইন রক্ত দিয়ে এ কর্মসূচি শুরু করেন। পর্যায়ক্রম কেন্দ্রীয় ও ঢাকা বিশ্ববিদ্যালয় ছাত্রলীগের নেতা-কর্মীরা স্বেচ্ছায় রক্ত দান করেন।
কর্মসূচির উদ্বোধন করে জাহিদ মালেক বলেন, আর্তমানবতার সেবায় সব সময় এগিয়ে এসেছে ছাত্রলীগ। দেশের যেকোনো পরিস্থিতিতে এ সংগঠনের নেতা-কর্মীরা গরিব ও অসহায় রোগীদের জন্য নিজের শরীরের রক্ত দান করে আসছে। ছাত্রলীগের এ মহতী উদ্যোগে দেশ ও জাতি উপকৃত হচ্ছে।
ছাত্রলীগের সভাপতি সাইফুর রহমান বলেন, দেশের যেকোনো দুর্যোগময় পরিস্থিতিতে ছাত্রলীগের নেতা-কর্মীরা আর্তমানবতার সেবায় নিজের শরীরের রক্ত দান করে আসছেন। বছরে দুই থেকে তিনবার আমরা এ ধরনের কর্মসূচি পালন করে থাকি। সাধারণ সম্পাদক জাকির হোসাইন বলেন, ‘গৌরব, ঐতিহ্য, সংগ্রাম ও সাফল্যের ৬৯তম বছরেই শুধু নয়, সব সময় এ ধরনের কর্মসূচি আমরা পালন করে থাকি। ছাত্রলীগের এ ধারা অব্যাহত থাকবে।’
রক্তদান কর্মসূচিতে উপস্থিত ছিলেন বাংলাদেশ মেডিকেল অ্যাসোসিয়েশনের সভাপতি মোস্তফা জালাল মহিউদ্দিন। ঢাকা মেডিকেল কলেজ, সোহরাওয়ার্দী মেডিকেল কলেজ ও সলিমুল্লাহ মেডিকেল কলেজ ছাত্রলীগের নেতা-কর্মীরা এ কর্মসূচি পালনে সহযোগিতা করেন।
