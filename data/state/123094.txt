
বরিশালের উজিরপুর উপজেলার গুঠিয়া ইউনিয়নের নারায়ণপুর গ্রামে ৫৫ বছর বয়সী একজনের সঙ্গে ষষ্ঠ শ্রেণির ছাত্রীর বিয়ের আয়োজন করেন দুই পরিবারের অভিভাবকেরা। গত বুধবার বিয়ের সব আয়োজন করার পর স্থানীয় প্রশাসনের হস্তক্ষেপে বিয়ে বন্ধ হয়ে যায়। বিয়েবাড়ি থেকে বর পালিয়ে যান।
উজিরপুর উপজেলার গুঠিয়া ইউনিয়নের ডহরপাড়া গ্রামের রিনা বেগমের বিয়ে হয় ঝালকাঠি উপজেলার কালিহান্দা গ্রামের রবিউল ইসলামের সঙ্গে। বিয়ের কিছুদিন পরই স্বামী রবিউল দ্বিতীয় বিয়ে করেন।
এক বছর আগে রিনা বেগমের উজিরপুর উপজেলার নারায়ণপুর গ্রামের সুমন মোল্লার সঙ্গে বিয়ে হয়। রিদিকা নারায়ণপুর পল্লী ইউনিয়ন ইনস্টিটিউশনের ষষ্ঠ শ্রেণির ছাত্রী। রিনা বেগম ঢাকার মাছ ব্যবসায়ী উজিরপুরের ওটরা ইউনিয়নের ভবানীপুর গ্রামের মুজিবুর রহমান মোল্লার সঙ্গে মেয়ের বিয়ে পাকাপোক্ত করেন। বুধবার দুপুরে বিয়ের দিন ঠিক হয়।
স্থানীয় ইউপি সদস্য শাহিনুর বেগম জানান, তাঁরা উজিরপুর মডেল থানা-পুলিশকে খবর দিলে পুলিশ ঘটনাস্থলে পৌঁছে কনের বাড়িতে অভিযান চালায়। এ সময় বর মুজিবুর রহমান মোল্লা তাঁর স্বজনদের নিয়ে পালিয়ে যান। উজিরপুর মডেল থানার উপপরিদর্শক (এসআই) শেখ ফরিদ উদ্দিন জানান, কনের মা রিনা বেগমকে ভ্রাম্যমাণ আদালতে হাজির করা হয়। রিনা বেগম আদালতে নিজের ভুল স্বীকার করে নিঃশর্ত ক্ষমা প্রার্থনা করেন।
