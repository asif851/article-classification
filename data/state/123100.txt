
 
পরিবেশ ও বনমন্ত্রী হাছান মাহমুদের দাবি, বর্তমান সরকারের সময়ে দেশের উন্নয়নের চিত্র দেখে বিরোধীদের মাথা খারাপ হয়ে গেছে। তাই তাঁরা উল্টাপাল্টা কথা বলতে শুরু করেছেন। বেগম ফজিলাতুন্নেসা মুজিবের ৮৩তম জন্মবার্ষিকী উপলক্ষে আজ বুধবার দুপুরে জাতীয় গণগ্রন্থাগারের সেমিনার কক্ষে আয়োজিত আলোচনা সভায় মন্ত্রী এ কথা বলেন। বঙ্গবন্ধু সাংস্কৃতিক জোট ঢাকা বিভাগীয় শাখা এই আলোচনা সভার আয়োজন করে। এতে সভাপতিত্ব করেন জোটের কেন্দ্রীয় সহসভাপতি সৈয়দ জাহাঙ্গীর আলম। মন্ত্রী হাছান মাহমুদ বলেন, ‘বাংলাদেশ এগিয়ে যাচ্ছে। এগিয়ে যাওয়ার এই গল্পগুলো যখন সরকারের পক্ষ থেকে প্রচার করা হলো, তখন সরকারের বিরুদ্ধে অপপ্রচারকারীদের মাথা খারাপ হয়ে গেছে। তাঁরা উল্টাপাল্টা কথা বলা শুরু করেছেন।’
ক্ষমতাসীন আওয়ামী লীগের প্রচার সম্পাদক হিসেবে দায়িত্ব পালন করা হাসান মাহমুদ আরও বলেন, ‘সরকারের অর্জন জাতীয় অর্জন। সরকারের গত চার বছরের অর্জন কেবল আমরা মানুষকে জানানোর চেষ্টা করে যাচ্ছি। আর বিরোধী দল এর বিরুদ্ধে নানা কথা বলছে। লেখালেখিও করছে।’
ঈদের পর বিরোধী দলের আন্দোলনের হুমকির সমালোচনা করে হাছান মাহমুদ বলেন, ‘এর আগেও এ ধরনের অনেক আল্টিমেটাম দেখেছি। আমরা সরকার গঠনের পর নির্ধারিত মেয়াদ পার করার চেষ্টা করছি। সুতরাং কোনো আল্টিমেটামে কাজ হবে না। বিরোধীরা যে মাঠ গরম করবে ওই গরমেই তাদের পুড়তে হবে। বিরোধীদের ঠেকাতে সরকার লাগবে না, আওয়ামী লীগই যথেষ্ট। আগামীতেও মুক্তিযুদ্ধের পক্ষের শক্তি ক্ষমতায় আসবে বলেও আশাবাদ ব্যক্ত করেন তিনি।
বেগম ফজিলাতুন্নেসা মুজিব সম্পর্কে পরিবেশ ও বনমন্ত্রী বলেন, বঙ্গবন্ধু শেখ মুজিবুর রহমান বঙ্গবন্ধু হতে পারতেন না, যদি না তিনি ফজিলাতুন্নেসা মুজিবকে সহধর্মিণী হিসেবে পেতেন। সুসময়ে-দুঃসময়ে বিভিন্ন আন্দোলন-সংগ্রামে তিনি বঙ্গবন্ধুকে সহায়তা করেছেন, সাহস জুগিয়েছেন। তাই তাঁর অবদান চিরস্মরণীয় হয়ে থাকবে বলেও তিনি মন্তব্য করেন।
অনুষ্ঠানে অন্যদের মধ্যে ওয়ার্ল্ড ইউনিভার্সিটি অব বাংলাদেশের উপাচার্য অধ্যাপক আবদুল মান্নান চৌধুরী, ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ, নাট্যব্যক্তিত্ব এনামুল হক, বাসসের ব্যবস্থাপনা পরিচালক আজিজুল ইসলাম ভুঁইয়া, কৃষক লীগের সহসভাপতি এম এ করিম বক্তব্য রাখেন। অনুষ্ঠান সঞ্চালনা করেন বঙ্গবন্ধু সাংস্কৃতিক জোটের সাধারণ সম্পাদক অরুণ সরকার রানা।

