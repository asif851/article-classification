
ঢাকা মহানগর বিএনপির আহ্বায়ক মির্জা আব্বাস বলেছেন, তাঁরা আওয়ামী লীগের সঙ্গে মাঠেই দেখা করতে চান। কিন্তু আওয়ামী লীগ তা চায় না। তিনি আওয়ামী লীগকে র্যাব-পুলিশ ছাড়া মাঠে নামার আহ্বান জানান।আজ রোববার বিকেলে নয়াপল্টনে মহানগর বিএনপির বৈঠক শেষে সাংবাদিকদের প্রশ্নের জবাব দেওয়ার সময় এ আহ্বান জানান মির্জা আব্বাস। নতুন আহ্বায়ক কমিটির গঠনের পর আজ তাঁরা তৃতীয়বারের মতো বৈঠক করলেন। বৈঠকে মহানগরের ওয়ার্ড কমিটিগুলো গঠনের লক্ষ্যে ১৫টি কমিটি গঠন করা হয়েছে বলে বৈঠক সূত্র জানিয়েছে।বৈঠক শেষে সাংবাদিকদের সঙ্গে কথা বলেন মির্জা আব্বাস। বিএনপির আন্দোলন নিয়ে আওয়ামী লীগের নেতাদের বক্তব্যের বিষয়ে দৃষ্টি আকর্ষণ করা হলে মির্জা আব্বাস বলেন, বিএনপি জনগণের দাবি আদায়ের জন্য আন্দোলন করছে। আজকের সভাটি আন্দোলনের অংশ। এ কথা ঠিক যে এসি রুমে বসে আন্দোলন হয় না। তবে যারা এ কথা বলেন তাঁরা এসি রুমে বসেই দেখছেন। বাইরে আসেন না।
আওয়ামী লীগের সভাপতিমণ্ডলীর সদস্য মোহাম্মদ নাসিমের এক বক্তব্যের জবাবে মির্জা আব্বাস বলেন, ‘আপনারা একটা মিটিং দেন, আমরা একটা দিব। ঝগড়া বিবাদ করার কিছু নাই। জনপ্রিয়তা দেখার জন্য একটা নির্বাচন দেন। মাঠ তো সেটা।’সরকারের উদ্দেশে ঢাকা মহানগর বিএনপির এই আহ্বায়ক বলেন, সরকার সব পথ বন্ধ করে দিচ্ছে। যখন সব পথ বন্ধ হয়ে যাবে তখন একটা পথ খুলে যায়।বৈঠকের বিষয় মির্জা আব্বাস বলেন, বৈঠকে পরবর্তী করণীয় ও কার্যক্রম নিয়ে আলোচনা হয়েছে। নির্ধারিত সময়ের মধ্যে ঢাকা মহানগর কমিটি পুনর্গঠন করা সম্ভব হবে বলেও তিনি আশা প্রকাশ করেন।বৈঠকে অন্যদের মধ্যে মহানগর কমিটির উপদেষ্টা রফিকুল ইসলাম মিয়া, আবদুস সালাম, সদস্যসচিব হাবিব উন নবী খান সোহেল, যুগ্ম আহ্বায়ক আবদুল আউয়াল মিন্টু, সদস্য গয়েশ্বর চন্দ্র রায় প্রমুখ উপস্থিত ছিলেন।
