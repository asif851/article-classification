
রাত পৌনে আটটা। প্রবর্তক সংঘের পাহাড়ের পাদদেশে আওয়ামী লীগ-সমর্থিত মেয়র প্রার্থী আ জ ম নাছিরের নির্বাচনী সভা চলছে। উপস্থিত শ্রোতাদের বেশির ভাগই প্রবর্তক বিদ্যাপীঠের আবাসিক ছাত্রী। গায়ে বিদ্যালয়ের পোশাক। তারা নির্বাচনী সভার বক্তব্য শুনছে। সনাতন ধর্মীয় প্রতিষ্ঠান প্রবর্তক সংঘ ও আবাসন প্রতিষ্ঠান আরএফ প্রপার্টিজ গতকাল বুধবার এ সভার আয়োজন করে। তবে ব্যানারে তাদের নাম ছিল না। ব্যানারে লেখা ‘নিবেদক নাগরিক কমিটি চট্টগ্রাম’। মঞ্চে দুই প্রতিষ্ঠানের কর্তাব্যক্তিরাই বক্তব্য দেন। সভায় দর্শকসারিতে ছাত্রীরা ছাড়া হাতে গোনা ৩০ থেকে ৪০ জন দর্শক। সভাস্থলে দর্শকসারিতে ছিলেন ছাত্রীনিবাসের প্রশাসক মিহির বরণ দত্ত। ছাত্রীদের নির্বাচনী সভায় নিয়ে আসা কতটা যৌক্তিক—জানতে চাইলে তিনি কোনো মন্তব্য করেননি। এ বিষয়ে প্রবর্তক সংঘ পরিচালনা পরিষদের সভাপতি সুভাষ লালা বলেন, ‘এই সভার আয়োজন করেছে আরএফ প্রপার্টিজ। আমরাও ছিলাম। আমি অনুষ্ঠানে সভাপতিত্ব করেছি। বাচ্চাদের আনা হয়েছে তারা তাদের অভিভাবকদের ভোট দিতে বলবে এ জন্য।’নির্বাচনী সভায় ছাত্রীদের উপস্থিতির বিষয়ে জানতে চাইলে চট্টগ্রামের রিটার্নিং কর্মকর্তা মো. আবদুল বাতেন বলেন, ‘আচরণবিধিতে স্কুল-বাচ্চাদের ব্যবহারের বিষয়ে কিছু বলা নেই। তবে এটা তো একটি নৈতিক বিষয়। এই গরমের মধ্যে পড়ালেখার সময় কেন বাচ্চাদের এনে আয়োজকেরা বসিয়ে রাখবেন। এটা তো নীতিবিরুদ্ধ একটি কাজ। এটা কোনোভাবে কাম্য নয়। সবকিছু বিধিতে থাকবে না। তবে আমাদের শুদ্ধ হতে হবে।’ সভায় মেয়র প্রার্থী আ জ ম নাছির উদ্দিন শিক্ষার্থীদের উদ্দেশ্যে বলেন, ‘তোমরা ভোটার না। কিন্তু তোমরা দেশের ভবিষ্যৎ। তোমরা তোমাদের মা-বাবার কাছে গিয়ে বলবে—তারা যেন আমাকে ভোট দেন। দোয়া করেন।’অনুষ্ঠানে বক্তব্য দেন প্রবর্তক সংঘের পরিচালনা পরিষদের সভাপতি ও আইনজীবী সুভাষ লালা, সহসভাপতি রণজিৎ দে, আরএফ প্রপার্টিজের চেয়ারম্যান দেলোয়ার হোসেন, ব্যবস্থাপনা পরিচালক কামরুল হাসান, পরিচালক এস এম আবু তৈয়ব, আ জ ম নাছির উদ্দিনের বড় ভাই আ জ ম শামীম উদ্দিন প্রমুখ। বক্তারা আ জ ম নাছিরকে হাতি মার্কায় ভোট দেওয়ার আহ্বান জানান। আয়োজকদের সঙ্গে কথা বলে জানা যায়, সভা উপলক্ষে প্রবর্তক বিদ্যাপীঠের আবাসিক ছাত্রীদের পৌনে ছয়টার দিকে সভাস্থলে নিয়ে আসা হয়। নাম না প্রকাশের শর্তে দুই ছাত্রী জানায়, ছাত্রীনিবাস থেকে তাদের সভাস্থলে আনা হয় সাড়ে পাঁচটার দিকে। অন্য দিন এ সময়ে ছাত্রীনিবাসে তাদের পড়তে হতো। সভাস্থলে আ জ ম নাছির এসে পৌঁছান রাত পৌনে আটার দিকে। সোয়া আটটার দিকে তিনি সভাস্থল ত্যাগ করেন। এরপর আরও ১৫ মিনিট সভা চলে। তারপর শিক্ষার্থীরা ছাত্রীনিবাসে ফেরে।সভার আয়োজন সম্পর্কে জানতে চাইলে অনুষ্ঠানস্থলে আরএফ প্রপার্টিজের ব্যবস্থাপনা পরিচালক কামরুল হাসান বলেন, ‘সভাটি এলাকাবাসীর জন্য করা হয়েছে। মঞ্চে আমাদের আরএফ প্রপার্টিজের চেয়ারম্যান, আমিসহ প্রবর্তক সংঘের পরিচালনা কমিটির লোকজন ছিলেন।’
