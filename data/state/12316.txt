
চট্টগ্রামভিত্তিক নতুন জঙ্গি সংগঠন ‘শহীদ হামজা ব্রিগেডকে’ অর্থায়ন ও নাশকতামূলক কর্মকাণ্ডের মাধ্যমে সরকারকে বেকায়দায় ফেলার পরিকল্পনার অভিযোগে করা দুই মামলায় সুপ্রিম কোর্টের আইনজীবী শাকিলা ফারজানাসহ আসামিদের বিরুদ্ধে র্যাবের দেওয়া অভিযোগপত্র গ্রহণের শুনানি পিছিয়েছে। গতকাল বৃহস্পতিবার চট্টগ্রাম জেলা ও দায়রা জজ আদালতে দুটি মামলায় অভিযোগপত্র গ্রহণের শুনানির দিন ধার্য ছিল। রাষ্ট্রপক্ষ সময়ের আবেদন করায় শুনানি হয়নি। সন্ত্রাসবিরোধী আইনে করা হাটহাজারী ও বাঁশখালী থানায় এ দুটি মামলা করা হয়।২০১৫ সালের ১৯ ফেব্রুয়ারি হাটহাজারী সদরের পশ্চিমে একটি ভাড়া বাসায় অভিযান চালিয়ে জঙ্গি তৎপরতায় জড়িত থাকার অভিযোগে ১২ জনকে গ্রেপ্তার করে র্যাব। পরদিন র্যাব-৭-এর সহকারী পরিচালক মাহফুজুর রহমান বাদী হয়ে হাটহাজারী থানায় সন্ত্রাসবিরোধী আইনে মামলা করেন। দুই দিন পর বাঁশখালীর লটমণি পাহাড়ে ‘জঙ্গি প্রশিক্ষণকেন্দ্র’ থেকে বিপুল পরিমাণ অস্ত্রসহ পাঁচজনকে গ্রেপ্তার করে র্যাব। এ ঘটনায় বাঁশখালী থানায় অস্ত্র ও সন্ত্রাসবিরোধী আইনে পৃথক দুটি মামলা করে র্যাব। এর প্রায় দেড় মাস পর ১৩ এপ্রিল চট্টগ্রামের পতেঙ্গায় র্যাব-৭ কার্যালয়ে আয়োজিত সংবাদ সম্মেলনে জানানো হয়, হাটহাজারী ও লটমণি পাহাড়ে প্রশিক্ষণ নেওয়া জঙ্গিরা চট্টগ্রামভিত্তিক নতুন জঙ্গি সংগঠন ‘শহীদ হামজা ব্রিগেডের’ সদস্য। তদন্তের একপর্যায়ে গত বছরের ১৮ আগস্ট হামজা ব্রিগেডকে অর্থায়নের অভিযোগে ঢাকা থেকে গ্রেপ্তার করা হয় শাকিলা ফারজানাসহ তিন আইনজীবীকে। শাকিলা বিএনপির সাবেক হুইপ সৈয়দ ওয়াহিদুল আলমের মেয়ে ও জাতীয়তাবাদী আইনজীবী ফোরামের যুগ্ম সম্পাদক।সন্ত্রাসবিরোধী আইনে করা মামলা দুটি তদন্ত শেষে র্যাব-৭-এর সহকারী পরিচালক রুহুল আমিন গত ২১ মার্চ বাঁশখালী থানার মামলায় শাকিলাসহ ২৮ জনের বিরুদ্ধে বাঁশখালীর জ্যেষ্ঠ বিচারিক হাকিম আদালতে এবং ৩ এপ্রিল হাটহাজারী থানায় করা মামলায় শাকিলাসহ ৩৩ জনের বিরুদ্ধে চট্টগ্রাম আদালতে অভিযোগপত্র জমা দেন।চট্টগ্রাম জেলা সরকারি কৌঁসুলি এ কে এম সিরাজুল ইসলাম চৌধুরী গতকাল প্রথম আলোকে বলেন, বিচারক না থাকায় হাটহাজারী ও বাঁশখালী থানার দুই মামলায় শাকিলা ফারজানাসহ আসামিদের বিরুদ্ধে র্যাবের দেওয়া অভিযোগপত্র গ্রহণের শুনানি হয়নি। এ জন্য রাষ্ট্রপক্ষ থেকে সময়ের আবেদন করা হয়।ভারপ্রাপ্ত বিচারক (প্রথম অতিরিক্ত জেলা ও দায়রা জজ) দায়িত্ব পালন করছেন। কিছুদিনের মধ্যে নতুন জেলা ও দায়রা জজ যোগ দিতে পারেন। মামলাটি স্পর্শকাতর হওয়ায় রাষ্ট্রপক্ষ প্রয়োজনীয় প্রস্তুতি নিচ্ছে। গুরুত্বপূর্ণ কোনো আসামি বাদ গেছে কি না, তা-ও খতিয়ে দেখা হচ্ছে। পরবর্তী শুনানির তারিখ এখনো নির্ধারণ করা হয়নি।
