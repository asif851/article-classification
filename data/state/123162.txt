
নির্দিষ্ট কোনো হেলিপ্যাড না থাকায় প্রধানমন্ত্রী শেখ হাসিনাকে বহনকারী হেলিকপ্টার চাঁদপুর শহরের পুরানবাজারের পরিত্যক্ত জমিতে নামবে। ওই জমি সাবেক কেন্দ্রীয় স্বেচ্ছাসেবক দলের সহসভাপতির। গতকাল বুধবার থেকে সেই জমিতে দুটি হেলিপ্যাড নির্মাণ শুরু করেছে জেলা প্রশাসন।
প্রধানমন্ত্রী আগামী রোববার চাঁদপুর স্টেডিয়ামে আওয়ামী লীগ আয়োজিত জনসভা অংশ নিয়ে প্রধান অতিথির ভাষণ দেবেন। ওই দিন চাঁদপুরে ৪৪টি উন্নয়ন প্রকল্পের উদ্বোধন ও ভিত্তিপ্রস্তর স্থাপন করবেন আওয়ামী লীগ সভানেত্রী শেখ হাসিনা। এর আগে প্রধানমন্ত্রী চাঁদপুরের হাইমচর উপজেলায় জাতীয় স্কাউট সমাবেশ (৬ষ্ঠ কমডেকার) উদ্বোধন করবেন।  প্রধানমন্ত্রীর সফরের জন্য চাঁদপুর শহরের বাবুরহাট পুলিশ লাইনে জেলা পুলিশের সহযোগিতায় হেলিপ্যাডের নির্মাণকাজ শেষ করা হয়। কিন্তু পুলিশের ওয়ারল্যাস টাওয়ার থাকায় প্রধানমন্ত্রীর নিরাপত্তার দায়িত্বে থাকা অগ্রগামী পরিদর্শক দল সেটি বাতিল করে দেয়।
আওয়ামী লীগ ও প্রশাসন সূত্রে জানা গেছে, প্রধানমন্ত্রীর হেলিকপ্টার নামানোর জন্য চাঁদপুর টেকনিক্যাল স্কুলমাঠ, কলেজমাঠ, আউটার স্টেডিয়াম মাঠও দেখানো হয়েছে। কিন্তু সেসব জায়গার আশপাশে উঁচু পাকা ভবন থাকায় কোথাও অগ্রিম নিরাপত্তা দলের হেলিকপ্টার নামানো যায়নি। এ কারণে নিরাপত্তা দল পুরানবাজারে ডাকাতিয়া নদীর পাড়ে স্বেচ্ছাসেবক দলের সহসভাপতি মাহবুবুর রহমানের ক্রয় করা পরিত্যক্ত জমিকে নিরাপদ মনে করেছে। এরপরই সেখানে প্রধানমন্ত্রীকে বহনকারী হেলিকপ্টার নামানোর জন্য হেলিপ্যাড নির্মাণ শুরু হয়। জনসমাবেশ স্থল থেকে এ জায়গার দূরত্ব প্রায় পাঁচ কিলোমিটার।
পুলিশ সুপার শামসুন্নাহার প্রথম আলোকে বলেন, প্রধানমন্ত্রী শেখ হাসিনা প্রথমে হেলিকপ্টারে হাইমচর আসবেন। পরে সেখান থেকে চাঁদপুরের পুরানবাজারে এসে নামবেন তিনি।
প্রধানমন্ত্রী শেখ হাসিনার সফর ঘিরে চাঁদপুরে সাজ সাজ রব বিরাজ করছে। দীর্ঘ আট বছর পর তাঁর আগমন নিয়ে চলছে ব্যাপক প্রস্তুতি। প্রধানমন্ত্রীর আগমন উপলক্ষে চাঁদপুর শহরের বিভিন্ন স্থানে দলীয় নেতা-কর্মীদের শুভেচ্ছা-সংবলিত নানা রঙের ব্যানার, ফেস্টুন, বিলবোর্ড ও তোরণে ছেয়ে গেছে পুরো শহর।
জেলা যুগ্ম আহ্বায়ক মাহবুব আনোয়ার বাবলু প্রথম আলোকে বলেন, সাবেক কেন্দ্রীয় স্বেচ্ছাসেবক দলের সহসভাপতি মাহবুবুর রহমানের জমিতে হেলিকপ্টারে নামবেন প্রধানমন্ত্রী।
