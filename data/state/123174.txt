
সাতক্ষীরার শ্যামনগর উপজেলায় দুই মোটরসাইকেলের মুখোমুখি সংঘর্ষে ঘটনাস্থলেই এক চালকের মৃত্যু হয়েছে। অপর মোটরসাইকেলের চালককে গুরুতর আহত অবস্থায় হাসপাতালে ভর্তি করা হয়েছে। আজ বুধবার সকাল সাড়ে নয়টার দিকে উপজেলার ইসমাইলপুর গ্রামে শ্যামনগর-মুন্সিগঞ্জ সড়কে এ দুর্ঘটনা ঘটে।
নিহত চালকের নাম বাবলুর রহমান। তিনি উপজেলার মুন্সিগঞ্জ গ্রামের করিম গাজির ছেলে। বাবলুর রহমান ভাড়ায় মোটরসাইকেল চালাতেন।
প্রত্যক্ষদর্শী ব্যক্তিরা জানান, উপজেলার বংশীপুর থেকে যাত্রী নিয়ে শ্যামনগর সদরে যাচ্ছিলেন বাবলুর রহমান। পথে ইসমাইলপুর এলাকায় বিপরীত দিক থেকে আসা একটি মোটরসাইকেলের সঙ্গে মুখোমুখি ধাক্কা লাগে। এতে বাবলুর রহমান সড়কে ছিটকে পড়ে ঘটনাস্থলেই মারা যান। গুরুতর আহত অপর মোটরসাইকেলের চালক বেলাল হোসেনকে স্থানীয় লোকজন উদ্ধার করে শ্যামনগর উপজেলা স্বাস্থ্য কমপ্লেক্সে ভর্তি করে।
শ্যামনগর থানার ভারপ্রাপ্ত কর্মকর্তা (ওসি) মোস্তাফিজুর রহমান ঘটনার সত্যতা নিশ্চিত করেছেন। তিনি জানান, বাবলুর রহমানের লাশ উদ্ধার করে ময়নাতদন্তের জন্য সাতক্ষীরা সদর হাসপাতালের মর্গে পাঠানো হয়েছে।
