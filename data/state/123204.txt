
কুড়িগ্রামের উলিপুর উপজেলায় সড়ক ও জনপথ (সওজ) বিভাগের অধীনে সম্প্রতি একটি সড়কের সংস্কারকাজ শেষ হয়েছে। তবে সংস্কারের ১৫ দিনের মধ্যেই ওই সড়কের সিলকোট উঠে গেছে।কুড়িগ্রাম সওজ বিভাগ সূত্রে জানা গেছে, চলতি অর্থবছরে উলিপুর-বজরা সড়কের তেঁতুলতলা থেকে দুই কিলোমিটার সড়ক সিলকোট করার কার্যাদেশ পান কুড়িগ্রামের ঠিকাদার উজ্জ্বল কুমার দত্ত। ১০ লাখ টাকা ব্যয়ে সিলকোটের কাজ ২৮ জানুয়ারি শেষ হয়। কাজ শেষ হওয়ার ১৫ দিনের মাথায় সড়কের সিলকোট উঠে যায়।এলাকাবাসীর অভিযোগ, ঠিকাদার তাঁর লোকজন নিয়ে শীতের সময় দু-তিন দিনের মধ্যে অতি দ্রুততার সঙ্গে কোনোমতে কাজ শেষ করেন। এ ঘটনায় এলাকাবাসীর পক্ষে আবদুর রশীদ সওজের নির্বাহী প্রকৌশলী মো. হামিদুল হক বরাবর লিখিত অভিযোগ দেন। কিন্তু অভিযোগ তদন্ত না করেই নির্বাহী প্রকৌশলীর কার্যালয় থেকে ঠিকাদারকে বিল পরিশোধ করা হয়।নির্বাহী প্রকৌশলী নিম্নমানের কাজের অভিযোগ পাওয়ার কথা স্বীকার করে বলেন, রাস্তাটি ঠিক করে দেওয়ার জন্য ১৫ ফেব্রুয়ারি ঠিকাদারকে চিঠি দেওয়া হয়েছে।উজ্জ্বল কুমার দত্ত চিঠি পাওয়ার কথা স্বীকার করেছেন।
