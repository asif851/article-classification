
খ্রিষ্টান সম্প্রদায়ের সবচেয়ে বড় ধর্মীয় উৎসব বড় দিন আগামীকাল শুক্রবার। এ উপলক্ষে ঢাকার দোহার ও নবাবগঞ্জ ১৮ গ্রামের খ্রিষ্টান পরিবারে চলছে সাজ সাজ রব। প্রতিটি বাড়ির সামনে সাজানো হচ্ছে ক্রিসমাস ট্রি। খ্রিষ্টানপল্লিগুলোতে চলছে উৎসবের আমেজ।এ ছাড়া নবাবগঞ্জের হাসনাবাদ এলাকায় জপমালা রানি গির্জা, গোল্লা এলাকায় সাধু সেন্ট ফ্রান্সিস চার্চ, তুইতাল এলাকায় পবিত্র আত্মা, বক্সনগর এলাকায় সাধু অ্যান্থনি গির্জা ও সোনাবাজু এলাকায় ফাতেমা রানি গির্জাসহ খ্রিষ্টান সম্প্রদায়ের পল্লিগুলোতে নেওয়া হয়েছে বিশেষ নিরাপত্তাব্যবস্থা। এসব এলাকার গির্জা ও উপধর্মপল্লিগুলোকে সাজানো হচ্ছে দৃষ্টিনন্দন ঝলমলে আলোকসজ্জায়।হাসনাবাদ এলাকার গৃহবধূ মমতা গোমেজ গতকাল বৃহস্পতিবার প্রথম আলোকে বলেন, ‘বড়দিন উৎসব উপলক্ষে দুই দিন আগে থেকে অতিথিদের জন্য পিঠাপুলি বানানো শুরু করেছি। এ ছাড়া আমাদের চিরাচরিত নিয়ম অনুযায়ী নিজেদের বানানো কেক দিয়ে অতিথিদের আপ্যায়ন করা হবে।’বান্দুরা ইউনিয়ন পরিষদের (ইউপি) ৫ নম্বর ওয়ার্ড সদস্য ও জপমালা রানি গির্জার নিরাপত্তার প্রধান সমন্বয়কারী ফ্রান্সিস দিলীপ গোমেজ বলেন, নবাবগঞ্জের হাসনাবাদ এলাকায় খ্রিষ্টান সম্প্রদায়ের পাঁচটি উপাসনালয়ে কোনো ধরনের সহিংসতারোধ ও নিরাপত্তা নিশ্চিত করার ব্যাপারে আইনশৃঙ্খলা বাহিনীর সঙ্গে বৈঠক করা হয়েছে। এ ছাড়া ১৮টি পল্লিতে বিশেষ নিরাপত্তার জন্য পুলিশ প্রশাসনের কাছে চিঠি দেওয়া হয়েছে।নবাবগঞ্জের হাসনাবাদ এলাকার জপমালা রানি গির্জার ফাদার অমল ডি ক্রস বলেন, আজ বৃহস্পতিবার রাত আটটা থেকে যিশুখ্রিষ্টের জন্মোৎসব ও প্রার্থনা অনুষ্ঠিত হবে। বড়দিনের উৎসবটি সুষ্ঠুভাবে সম্পন্ন করার জন্য ইতিমধ্যে সব ধরনের ব্যবস্থা গ্রহণ করা হয়েছে। খ্রিষ্টানপল্লি ও উপাসনালয়গুলোতে নিরাপত্তার জন্য প্রশাসনের সহযোগিতা চাওয়া হয়েছে।নবাবগঞ্জ থানার ভারপ্রাপ্ত কর্মকর্তা (ওসি) সায়েদুর রহমান বলেন, গির্জা ও এর আশপাশের এলাকা এবং খ্রিষ্টানপল্লিগুলোতে সর্বাত্মক নিরাপত্তা নিশ্চিত করা হবে। ইতিমধ্যে এসব এলাকায় পুলিশি টহল জোরদার করা হয়েছে।
