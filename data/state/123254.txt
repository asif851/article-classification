
ঢাকা-১৯ (সাভার) আসনে আওয়ামী লীগের সাংসদ তালুকদার তৌহিদ জং মুরাদের দখল করা সাভার উপজেলা অফিসার্স ক্লাব উদ্ধার করেছে প্রশাসন। ১০-১২ দিন আগে প্রশাসনের কর্মকর্তারা ‘তালুকদার তৌহিদ জং মুরাদের ব্যক্তিগত কার্যালয়’ লেখা সাইনবোর্ড খুলে সেখানে ‘অফিসার্স ক্লাব, সাভার, ঢাকা’ লেখা সাইনবোর্ড টানিয়ে দেন।সাভার উপজেলা পরিষদের একাধিক কর্মকর্তা জানান, সাভার উপজেলায় কর্মরত কর্মকর্তাদের চিত্ত বিনোদনের জন্য এক যুগেরও বেশি সময় আগে উপজেলা পরিষদের ভেতরে সরকারি জমির ওপর প্রায় ৯০০ বর্গফুটের একটি আধাপাকা ভবন নির্মাণ করা হয়। নাম দেওয়া হয় অফিসার্স ক্লাব। ভবনটিতে কর্মকর্তারা অবসর সময়ে খেলাধুলা করতেন। ২০০৮ সালে নবম জাতীয় সংসদ নির্বাচনে জয়ী হওয়ার কিছুদিন পর তৌহিদ জং মুরাদ অফিসার্স ক্লাবটি দখল করে ব্যক্তিগত কার্যালয়ের সাইনবোর্ড ঝুলিয়ে দেন।সাভার উপজেলা আওয়ামী লীগের একাধিক নেতা জানান, তৌহিদ জং মুরাদ রাজধানীর মিরপুরে থাকতেন। সাভার এলে ওই ক্লাবে বসতেন। দলের বিভিন্ন পর্যায়ের নেতা-কর্মীরাও সেখানে উপস্থিত হতেন। সেখানে বসে মিছিল-সমাবেশসহ সব ধরনের রাজনৈতিক কর্মকাণ্ড পরিচালনা করতেন।সরকারি কর্মকর্তারা জানান, ক্ষমতাসীন আওয়ামী লীগ দশম জাতীয় সংসদ নির্বাচনে তৌহিদ জং মুরাদকে মনোনয়ন দেয়নি। এ কারণে তারা ক্লাবটি উদ্ধার করার সাহস পান।তৌহিদ জং মুরাদ দেশের বাইরে থাকায় দখলের ব্যাপারে তাঁর বক্তব্য পাওয়া যায়নি।সাভার উপজেলার নির্বাহী কর্মকর্তা (ইউএনও) কামরুল হাসান মোল্লা বলেন, ‘তালুকদার তৌহিদ জং মুরাদ এবার মনোনয়ন না পাওয়ায় তাঁর কার্যালয় লেখা সাইনবোর্ড ফেলে দিয়ে আমরা ক্লাবটির নিয়ন্ত্রণ নিয়েছি। সংস্কার করে ক্লাবটিকে আবার চিত্তবিনোদন কেন্দ্রে পরিণত করা হবে।’
