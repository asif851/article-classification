
 
১৫ আগস্ট জাতীয় শোক দিবসে ক্লাস নেওয়ার অভিযোগে কুমিল্লা বিশ্ববিদ্যালয়ের গণযোগাযোগ ও সাংবাদিকতা বিভাগের ভারপ্রাপ্ত বিভাগীয় প্রধান মাহবুবুল হক ভূঁইয়াকে ছুটিতে পাঠানোর সিদ্ধান্ত প্রত্যাহার চেয়ে আইনি নোটিশ পাঠানো হয়েছে। একই সঙ্গে প্রত্যাহারের বিষয়ে কী পদক্ষেপ নেওয়া হয়েছে, তা ১২ ঘণ্টার মধ্যে বিশ্ববিদ্যালয়ের উপাচার্য ও রেজিস্ট্রারকে জানাতে বলা হয়েছে।
মাহবুবুল হক ভূঁইয়ার পক্ষে আইনজীবী জ্যোতির্ময় বড়ুয়া ফ্যাক্স ও ডাকযোগে বিশ্ববিদ্যালয়ের উপাচার্য ও রেজিস্ট্রারকে এই নোটিশ পাঠান। তিনি প্রথম আলোকে বলেন, গত ১৭ আগস্ট এক চিঠিতে মো. মাহবুবুল হক ভূঁইয়াকে এক মাসের জন্য বাধ্যতামূলক ছুটিতে পাঠানো হয়। এ ক্ষেত্রে কোনো ধরনের কারণ দর্শানোর নোটিশও দেওয়া হয়নি। বিশ্ববিদ্যালয়ের সংবিধি ও বিধান অনুসারে এভাবে বাধ্যতামূলক ছুটিতে পাঠানোর বিধান নেই। তাই এ ছুটি প্রত্যাহার চেয়ে নোটিশ দেওয়া হয়েছে। যদি উপাচার্য ও রেজিস্ট্রার নির্দিষ্ট সময়ের মধ্যে জানাতে ব্যর্থ হন, তাহলে আইনগত পদক্ষেপ নেওয়া হবে।
১৫ আগস্ট জাতীয় শোক দিবসে ক্লাস নেওয়ার অভিযোগে মাহবুবুল হক ভূঁইয়াকে এক মাসের ছুটি (২০ আগস্ট থেকে ১৯ সেপ্টেম্বর) দিয়েছে বিশ্ববিদ্যালয় কর্তৃপক্ষ। একই সঙ্গে ওই ঘটনায় বিশ্ববিদ্যালয়ের সিন্ডিকেট সদস্য অধ্যাপক মোসলেহ উদ্দিন আহমেদকে আহ্বায়ক করে তিন সদস্যের তদন্ত কমিটি গঠন করা হয়েছে।
