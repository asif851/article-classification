
প্রধানমন্ত্রী শেখ হাসিনা বলেছেন, চীনের প্রেসিডেন্ট সি চিন পিংয়ের বাংলাদেশ সফরের মধ্য দিয়ে দুই দেশের বাণিজ্য, বিনিয়োগসহ অন্যান্য খাতে ‘নিবিড় সহযোগিতার নতুন যুগের’ সূচনা হবে।প্রধানমন্ত্রীর সরকারি বাসভবন গণভবনে চীনের রাষ্ট্রীয় বার্তা সংস্থা সিনহুয়াকে গত মঙ্গলবার দেওয়া এক সাক্ষাৎকারে শেখ হাসিনা এ কথা বলেন।প্রধানমন্ত্রী বলেছেন, ‘চীনের প্রেসিডেন্ট বাংলাদেশ সফরে আসছেন, আমরা অত্যন্ত আনন্দিত এবং গর্ব বোধ করছি। আমি বিশ্বাস করি, প্রেসিডেন্ট সি চিন পিংয়ের এই সফর দক্ষিণ এশিয়ার জন্যও গুরুত্ব বহন করবে।’সাক্ষাৎকারে বাংলাদেশ-চীনের সুদৃঢ় বন্ধনের কথা উল্লেখ করে প্রধানমন্ত্রী বলেন, বাংলাদেশ ও চীন পারস্পরিক সম্পর্কের ক্ষেত্রে শান্তিপূর্ণ সহাবস্থান, সুপ্রতিবেশীসুলভ মনোভাব, পারস্পরিক বিশ্বাস, আস্থা এবং পরস্পরের অভ্যন্তরীণ বিষয়ে হস্তক্ষেপ না করার বিষয়গুলোকে গুরুত্ব দেয়।শেখ হাসিনা এক-চীন নীতি এবং চীনের জাতীয় স্বার্থসংশ্লিষ্ট বিষয়, দেশটির সার্বভৌমত্ব ও ভৌগোলিক অখণ্ডতা রক্ষার জন্য বেইজিংয়ের নেওয়া পদক্ষেপের ব্যাপারে বাংলাদেশের দৃঢ় সমর্থনের কথা পুনর্ব্যক্ত করেন।শেখ হাসিনা বলেন, ‘চীন এখন বাংলাদেশের সবচেয়ে বড় ব্যবসায়িক অংশীদার এবং আমরা চীনকে আমাদের স্বপ্ন অনুধাবনে বিশ্বস্ত অংশীদার বলে মনে করি। বিনিয়োগ, পুঁজি এবং কারিগরিবিষয়ক আমাদের বড় বড় অনেক প্রকল্পে চীন এখন নেতৃত্ব দিচ্ছে।’
চীনের প্রেসিডেন্ট সি চিন পিং কাল শুক্রবার বাংলাদেশ সফরে আসছেন। পরদিন সকালে তিনি ঢাকা থেকে ভারতের গোয়ায় যাবেন। চীনের প্রেসিডেন্টের সফরের সময় বাংলাদেশ ও চীন ২৫টির মতো চুক্তি ও সমঝোতা স্মারক সইয়ের জন্য চূড়ান্ত করেছে।
 আরও পড়ুন:
চীনের সঙ্গে সই হতে যাচ্ছে ২৫ চুক্তি ও সমঝোতা স্মারক
