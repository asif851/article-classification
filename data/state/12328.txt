
গাজীপুর সদর উপজেলায় ডাকাত সন্দেহে গণপিটুনিতে এক ব্যক্তি নিহত হয়েছে। গতকাল মঙ্গলবার দিবাগত রাত আড়াইটার দিকে এ ঘটনা ঘটে।
নিহত ব্যক্তির নাম-পরিচয় জানা যায়নি। বয়স আনুমানিক ৩৫ বছর। লাশ উদ্ধার করে গাজীপুর সদর হাসপাতালের মর্গে পাঠিয়েছে পুলিশ।
এলাকাবাসীর ভাষ্য, উপজেলার মেঘলাল এলাকায় শফিক উদ্দিনের বাড়িতে গতকাল রাত আড়াইটার দিকে একদল ডাকাত হানা দেয়। তারা দরজা ভেঙে ঘরে ঢোকে। এ সময় বাড়ির লোকজনের চিত্কারে আশপাশের মানুষ এগিয়ে আসেন। ডাকাতেরা পালিয়ে যাওয়ার চেষ্টা করে। বাধা পেলে জমিলা নামের এক নারীকে ধারালো অস্ত্র দিয়ে আঘাত করে ডাকাতেরা। এতে ওই নারী আহত হন। পরে এলাকাবাসী ডাকাতদের ধাওয়া দেন। পালানোর সময় পাশের গ্রাম যোগীতলা ব্রিজের পাশে পা পিছলে এক ডাকাত পড়ে যায়। তাকে আটক করে গণপিটুনি দেন এলাকাবাসী। এতে ঘটনাস্থলেই তার মৃত্যু হয়।
জয়দেবপুর থানাধীন কোনাবাড়ি পুলিশ ক্যাম্পের উপপরিদর্শক (এসআই) জাকির হোসেন বলেন, আজ সকাল সাড়ে আটটার দিকে লাশটি উদ্ধার করে গাজীপুর সদর হাসপাতালের মর্গে পাঠানো হয়েছে। এ ঘটনায় মামলা হবে।
