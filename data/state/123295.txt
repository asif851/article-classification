
বলিউডের মহাতারকা মিঠুন চক্রবর্তী রাজ্যসভার সদস্য হচ্ছেন। তৃণমূল কংগ্রেস থেকে পশ্চিমবঙ্গ কোটায় রাজ্যসভায় আসছেন তিনি।
আজ শনিবার পশ্চিমবঙ্গের মুখ্যমন্ত্রী মমতা বন্দ্যোপাধ্যায় মিঠুনের রাজ্যসভার সদস্য হওয়ার কথা ঘোষণা করেন।
মমতা বন্দ্যোপাধ্যায়ের ফেসবুক পেজের বরাত দিয়ে ভারতীয় সংবাদমাধ্যমগুলো জানিয়েছে, এ বছর পশ্চিমবঙ্গ থেকে পাঁচজনকে রাজ্যসভার সদস্য হিসেবে নির্বাচিত করা হবে। সর্বভারতীয় তৃণমূল কংগ্রেসের পক্ষ থেকে এর একটি আসন দেওয়া হবে মিঠুন চক্রবর্তীকে। মমতা বলেন, ‘তিনি প্রখ্যাত চলচ্চিত্র শিল্পী। বিবিধ সাংস্কৃতিক ও সামাজিক কর্মকাণ্ডে নিবেদিত প্রাণ।’
একই সঙ্গে মিঠুনের ভূয়সী প্রশংসা করে মুখ্যমন্ত্রী বলেন, ‘মিঠুন শুধু পশ্চিমবঙ্গই নয়, সারা দেশের সম্পদ। তাঁকে মনোনয়ন দিতে পেরে আমরা গর্বিত।’
