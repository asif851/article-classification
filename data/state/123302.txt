
তথ্যমন্ত্রী হাসানুল হক ইনু বলেছেন, তথ্য বিকৃতকারী, উসকানিদাতা, চক্রান্তকারীরা চাপে রয়েছে। কোনো সংবাদমাধ্যম বা সাংবাদিকেরা চাপে নেই।
‌বিশ্ব মুক্ত গণমাধ্যম দিবস উপলক্ষে আজ বুধবার জাতীয় প্রেসক্লাবে আয়োজিত এক সেমিনারে প্রধান অতিথির বক্তব্যে হাসানুল হক ইনু এ কথা বলেন। তিনি অ্যামনেস্টি ইন্টারন্যাশনালের প্রতিবেদন প্রত্যাখ্যান করেন।
বাংলাদেশে মুক্ত গণমাধ্যমের বর্তমান চিত্র সেমিনারটির আয়োজক ছিল বেসরকারি গবেষণা সংস্থা এমআরডিআই। গতকাল পূর্ব লন্ডনের একটি হোটেলে অ্যামনেস্টি ইন্টারন্যাশনাল ‘ভীতি ও দমন-পীড়নের বেড়াজাল : বাংলাদেশে মতপ্রকাশের স্বাধীনতার ওপর আক্রমণ’ শীর্ষক প্রতিবেদন প্রকাশ করে। ওই প্রতিবেদনে বলা হয়, বাংলাদেশে সাংবাদিকেরা প্রতিদিন সরকারি বাহিনী কিংবা উগ্রবাদী গোষ্ঠীগুলোর পক্ষ থেকে হুমকি পাচ্ছেন। শীর্ষস্থানীয় সাংবাদিকদের বিরুদ্ধে মামলা দিয়ে, নানা কৌশলে হয়রানি করার মাধ্যমে সরকারের সমালোচনা থেকে তাঁদের বিরত থাকার বার্তা দেওয়া হচ্ছে।
তথ্যমন্ত্রী হাসানুল হক ইনু বলেন, অ্যামনেস্টি ইন্টারন্যাশনাল পক্ষপাতদুষ্ট, উদ্দেশ্যমূলক প্রতিবেদন প্রকাশ করেছে। অ্যামনেস্টি স্বাধীনতাযুদ্ধের সময় বাংলাদেশের পক্ষে দাঁড়ায়নি। বঙ্গবন্ধু সপরিবারে নিহত হওয়ার পরও টুঁ শব্দ করেনি। তিনি প্রতিবেদন প্রকাশে আরও যত্নবান হওয়ার আহ্বান জানিয়েছেন অ্যামনেস্টিকে।
সরকারের সমালোচনা গণমাধ্যম হরহামেশাই করছে দাবি করে তথ্যমন্ত্রী বলেন, হাওরে বাঁধ নির্মাণে দুর্নীতি নিয়ে প্রতিবেদন প্রকাশের কারণে কারও ওপর চাপ সৃষ্টি করা হয়নি। বাংলাদেশ থেকে অর্থ পাচারের প্রতিবেদনও সরকারের বিপক্ষে যায়, সে প্রতিবেদনও নির্বিঘ্নে ছাপা হয়েছে।
তথ্যমন্ত্রীর দাবি, আইন করে মতপ্রকাশের পথ কবে সংকুচিত বা রুদ্ধ করা হয়নি, বরং সাইবার স্পেসে যেন সবাই নিরাপদ থাকেন, সে জন্য চেষ্টা করা হচ্ছে।
হাসানুল হক ইনু বলেন, ১ হাজার ৮০০ অনলাইন নিউজ পোর্টাল তথ্য মন্ত্রণালয়ে নিবন্ধনের জন্য আবেদন করেছে। এখন পর্যন্ত ৩৫টি অনলাইন বন্ধ করা হয়েছে। সেগুলো সরকারের বিরোধিতার জন্য করা হয়নি, বরং ধর্মীয় অনুভূতিতে আঘাত লাগতে পারে, এমন বিষয়ে সংবাদ পরিবেশন করেছিল।
