
রমনা থানার আরেকটি মামলায় বিএনপির চেয়ারপারসন খালেদা জিয়ার ব্যক্তিগত সহকারী শিমুল বিশ্বাসকে তৃতীয় দফায় পাঁচ দিনের রিমান্ড মঞ্জুর করেছেন ঢাকার মুখ্য মহানগর হাকিম আদালত (সিএমএম)। আদালতের সাধারণ নিবন্ধন কর্মকর্তা উপপরিদর্শক মকবুলুর রহমান প্রথম আলোকে এ তথ্য নিশ্চিত করেন।
শিমুল বিশ্বাসের আইনজীবী সানাউল্লাহ মিয়া প্রথম আলোকে বলেন, ৮ ফেব্রুয়ারি পুরান ঢাকার বকশীবাজারে স্থাপিত বিশেষ জজ আদালত থেকে গ্রেপ্তার করার পর প্রথমে শাহবাগ থানার মামলায় পাঁচ দিনের রিমান্ডে নেয় পুলিশ। এরপর শাহবাগ থানার আরেকটি মামলায় তাঁকে ১৫ ফেব্রুয়ারি আদালত আরও পাঁচ দিনের রিমান্ড মঞ্জুর করেন। মঙ্গলবার রমনার মামলায় ফের পাঁচ দিনের রিমান্ড মঞ্জুর করলেন আদালত।
মঙ্গলবার রমনা থানার পুলিশ শিমুল বিশ্বাসকে নাশকতার মামলায় আদালতে হাজির করে ১০ দিন রিমান্ডে নেওয়ার আবেদন করেন। আইনজীবীরা রিমান্ড আবেদন বাতিল চেয়ে জামিনের আবেদন করেন। শুনানি শেষে আদালত তাঁকে এ মামলায় পাঁচ দিনের রিমান্ড মঞ্জুর করেন।
আদালত সূত্র বলছে, এর আগে ঢাকার মহানগর দায়রা জজ আদালত একাধিক মামলায় শিমুল বিশ্বাসের বিরুদ্ধে গ্রেপ্তারি পরোয়ানা জারি করেছেন।
 
