
সিলেটের গোলাপগঞ্জ পৌরসভা নির্বাচনে মেয়র পদে আওয়ামী লীগ থেকে চারজন মনোনয়ন চেয়েছিলেন। তবে দল থেকে একজনের মনোনয়ন চূড়ান্ত করা হয়েছে। এ অবস্থায় অপর তিন মনোনয়নপ্রত্যাশী স্বতন্ত্র প্রার্থী হিসেবে নির্বাচন করতে পারেন বলে ইঙ্গিত দিয়েছেন। জাতীয় পার্টি থেকেও একজনকে চূড়ান্ত করা হয়েছে। অপর দিকে গতকাল সোমবার পর্যন্ত বিএনপি তাদের প্রার্থী চূড়ান্ত করতে পারেনি।দলীয় সূত্রে জানা গেছে, গত রোববার রাতে সিলেট জেলা পরিষদ মিলনায়তনে জেলা ও মহানগর আওয়ামী লীগসহ মনোনয়ন বোর্ডের সভায় গোলাপগঞ্জ পৌর আওয়ামী লীগের সাধারণ সম্পাদক সৈয়দ মিসবাহ উদ্দিনের দলীয় মনোনয়ন পাওয়ার বিষয়টি নিশ্চিত করা হয়। তবে ওই পৌরসভায় মেয়র পদে নির্বাচন করতে ইচ্ছুক দলের আরও তিনজন মনোনয়নপ্রত্যাশী ছিলেন। এঁরা হচ্ছেন বর্তমান মেয়র ও উপজেলা কমিটির প্রচার সম্পাদক জাকারিয়া আহমদ ওরফে পাপলু, যুগ্ম সম্পাদক সিরাজুল জব্বার চৌধুরী, যুক্তরাজ্য যুবলীগের যুগ্ম সম্পাদক আমিনুল ইসলাম।সৈয়দ মিসবাহর মনোনয়নকে ‘পক্ষপাতমূলক ও অন্যায় সিদ্ধান্ত’ উল্লেখ করে বর্তমান মেয়র জাকারিয়া আহমদ বলেন, ‘পৌরসভা প্রতিষ্ঠার পর দুটি নির্বাচন অনুষ্ঠিত হয়েছে। দুই নির্বাচনেই আমি জয়ী হয়েছি। বিএনপি আমলে নির্যাতিত হয়েছি, ওয়ান-ইলেভেনে উপজেলায় একমাত্র রাজনৈতিক কর্মী হিসেবে জেল খেটেছি। দলের জন্য নিবেদিত প্রাণ কর্মীদের বাদ দিয়ে অপেক্ষাকৃত দুর্বল প্রার্থীকে মনোনয়ন বোর্ড কেন বাছাই করল, সেটাই তো বুঝতে পারছি না।’সিরাজুল জব্বার চৌধুরী ক্ষুব্ধ হয়ে বলেন, ‘তাঁকে (মিসবাহ) কীভাবে মনোনয়ন দেওয়া হলো, সেটা জেলা নেতাদের জিজ্ঞাসা করেন। এ ব্যাপারে আমি কোনো মন্তব্য করতে চাই না। স্বতন্ত্র নির্বাচন করব কি করব না, সেটা কর্মী-সমর্থকদের সঙ্গে বসে সিদ্ধান্ত নেব।’ তবে তাঁকে গতকাল দুপুর ১২টায় রণকেলী নূরপাড়া এলাকায় গণসংযোগ করতে দেখা গেছে। যুবলীগের যুক্তরাজ্য শাখার যুগ্ম সম্পাদক আমিনুল ইসলামের মুঠোফোন বন্ধ পাওয়ায় তাঁর সঙ্গে কথা বলা সম্ভব হয়নি। তবে তাঁর এক সমর্থক দাবি করেছেন, আমিনুল ইসলাম ‘স্বতন্ত্র’ প্রার্থী হিসেবে নির্বাচনে অংশ নেবেন।পৌর আওয়ামী লীগের সাধারণ সম্পাদক সৈয়দ মিসবাহ উদ্দিন বলেন, ‘মনোনয়নপ্রত্যাশীদের কেউই দলের মনোনয়ন পাওয়ার জন্য বোর্ডে আবেদন করেননি, এ কারণেই তাঁদের প্রার্থী ঘোষণার বিষয়টি বিবেচনায় আসেনি। দলের অন্য তিনজন স্বতন্ত্র প্রার্থী হলে কিছুটা ক্ষতি হবে হয়তো, তবে সেটা আমার বিজয়ে প্রতিবন্ধকতা সৃষ্টি করবে না।’সিলেট জেলা আওয়ামী লীগের ভারপ্রাপ্ত সভাপতি লুৎফুর রহমান বলেন, ‘গোলাপগঞ্জে দলের মনোনয়নপ্রত্যাশী চারজনের মধ্যে কেবল সৈয়দ মিসবাহ উদ্দিন মনোনয়ন বোর্ডের কাছে আবেদন করেছেন। আবেদন জমা না পড়ায় তাঁদের প্রার্থী হিসেবে মনোনয়ন দেওয়ার বিষয়টি ভাবা হয়নি। এ ছাড়া জাকারিয়া আহমদের স্বাক্ষর ছাড়া একটি আবেদন জমা পড়েছিল, সেটি অসম্পূর্ণ থাকায় আমরা গ্রহণ করিনি। কোনো কারণে হয়তো ওই প্রার্থীরা দলীয় প্রতীকে নির্বাচন করতে চাইছেন না।’বিএনপির চারজন সম্ভাব্য প্রার্থী প্রচার চালাচ্ছেন। এঁরা হচ্ছেন পৌর বিএনপির সাবেক সভাপতি গোলাম কিবরিয়া চৌধুরী শাহীন, বর্তমান সভাপতি মশিকুর রহমান, সাবেক সভাপতি ছালিক আহমেদ চৌধুরী ও বর্তমান যুগ্ম সম্পাদক মিনহাজ আহমদ চৌধুরী। তবে বিএনপি গতকাল পর্যন্ত দলীয় প্রার্থী চূড়ান্ত করতে পারেনি। জাতীয় পার্টির নেতা জমির উদ্দিন আহমদকে মেয়র প্রার্থী হিসেবে দলটি চূড়ান্ত করেছে। তিনি ছাড়াও মেয়র পদে স্বতন্ত্র প্রার্থী হিসেবে আমিনুল ইসলাম আমিন এবং আমিনুল ইসলাম ওরফে লিপন গণসংযোগ করছেন।
