
বিএনপির চেয়ারপারসন খালেদা জিয়ার সঙ্গে বৈঠকে অংশ নেওয়া সরকারি কর্মকর্তা-কর্মচারীদের শনাক্ত করা হয়েছে বলে জানিয়েছে জনপ্রশাসন মন্ত্রণালয়। এখন তাঁদের বিরুদ্ধে আইনানুগ ব্যবস্থা নেওয়া হবে। জনপ্রশাসন প্রতিমন্ত্রী ইসমত আরা সাদেককে উদ্ধৃত করে তাঁর দপ্তরের দায়িত্বশীল একজন কর্মকর্তা প্রথম আলোকে এ কথা জানান। এর আগে এই মন্ত্রণালয়ের একজন কর্মকর্তা জানিয়েছিলেন, তাঁরা জানতে পেরেছেন খালেদা জিয়ার সঙ্গে বৈঠকে অংশগ্রহণকারী বেশির ভাগই প্রশাসনিক কর্মকর্তা-কর্মচারী। এ ছাড়া অবসরোত্তর ছুটিতে থাকা এবং অবসরে যাওয়া প্রশাসন ক্যাডারের ঊর্ধ্বতন কয়েকজন কর্মকর্তা বৈঠকে ছিলেন। গত বৃহস্পতিবার রাতে কিছুসংখ্যাক সরকারি কর্মকর্তা-কর্মচারী রাজধানীর গুলশানে খালেদা জিয়ার রাজনৈতিক কার্যালয়ে তাঁর সঙ্গে বৈঠক করেন বলে গণমাধ্যমে খবর প্রকাশিত হয়। যদিও বিএনপির পক্ষ থেকে বৈঠকের কথা অস্বীকার করা হয়েছে। ঘটনার পরের দিন গণভবনে প্রধানমন্ত্রী এক সংবাদ সম্মেলনে বলেন, খালেদার সঙ্গে বৈঠককারীদের বিরুদ্ধে ব্যবস্থা নেওয়া হবে।
