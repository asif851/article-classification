
রাজধানীর তেজগাঁও এলাকার সড়ক থেকে ট্রাক সরিয়ে নিতে ট্রাক-কাভার্ড ভ্যান মালিকদের ২৭ নভেম্বর পর্যন্ত সময় বেঁধে দিয়েছেন ঢাকা উত্তর সিটি করপোরেশনের মেয়র আনিসুল হক। আজ রোববার তেজগাঁও ট্রাকস্ট্যান্ড এলাকায় এক উচ্ছেদ অভিযানে গিয়ে মেয়র এ আল্টিমেটাম দেন।
মেয়র আনিসুল হক রেলপথমন্ত্রী মজিবুল হক ও ট্রাক-কাভার্ড ভ্যান মালিক সমিতির নেতাদের নিয়ে ১ নভেম্বর তেজগাঁও ট্রাকস্ট্যান্ড এলাকা পরিদর্শন করেছিলেন। তখন মেয়র বলেছিলেন, ৭ নভেম্বরের মধ্যে তেজগাঁওয়ে রেলওয়ের জায়গার অবৈধ স্থাপনা না সরালে ৮ নভেম্বর সেগুলো উচ্ছেদ করা হবে। ৮ তারিখ থেকে তেজগাঁওয়ের কোথাও কোনো ট্রাক দিনে-রাতে দাঁড়াবে না বলেও ঘোষণা দিয়েছিলেন।
আজ বেলা ১১টায় মেয়র ও সিটি করপোরেশনের লোকজন পূর্বঘোষিত উচ্ছেদ অভিযানে গিয়ে দেখেন কোনো অবৈধ স্থাপনাও সরেনি, সড়কেরে ওপরও দাঁড়ানো রয়েছে ট্রাক আর ট্রাক। সড়ক থেকে ট্রাক ওই সব ট্রাক না সরানোর কারণ সম্পর্কে ট্রাক-কাভার্ড ভ্যান মালিক সমিতির নেতারা মেয়রকে বলেন, এত স্বল্প সময়ের মধ্যে সব ট্রাক সরানো সম্ভব নয়। তাঁরা মেয়রের কাছে এক মাস সময় চান। মালিক সমিতি নিজেরা ট্রাক সরিয়ে নেবেন ও অবৈধ স্থাপনা উচ্ছেদ করবেন-- এমন আশ্বাসের প্রেক্ষিতে মেয়র আগামী ২৭ নভেম্বর পর্যন্ত তাঁদের সময় বেঁধে দেন।
বাংলাদেশ ট্রাক-কাভার্ড ভ্যান মালিক সমিতির সাধারণ সম্পাদক মো. রুস্তম আলী খান বলেন, ‘ট্রাক টার্মিনালের ভেতরে অনেক জায়গা দখল হয়ে আছে। সেগুলো উচ্ছেদ করে সড়কে থাকা সব ট্রাক টার্মিনালের ভেতরে নিয়ে যাওয়া হবে। দিনে-রাতে এই রাস্তার কোথাও আমরা ট্রাক রাখব না।’
পরে ঢাকা উত্তর সিটি করপোরেশনের নির্বাহী ম্যাজিস্ট্রেট মো. সামছুল ইসলামের নেতৃত্বে ট্রাকস্ট্যান্ডের কিছু অবৈধ স্থাপনা উচ্ছেদ করা হয়।
