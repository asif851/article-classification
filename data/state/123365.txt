
মৌলভীবাজারের কুলাউড়ায় দুর্বৃত্তরা একটি বাড়িতে ঢুকে স্বামী-স্ত্রীকে কুপিয়ে প্রায় আড়াই লাখ টাকা লুট করে নিয়ে গেছে বলে অভিযোগ পাওয়া গেছে।গত শনিবার গভীর রাতে উপজেলার কাদিপুর ইউনিয়নের গুপ্ত গ্রামে এ ঘটনা ঘটে। এ ব্যাপারে গতকাল রোববার কুলাউড়া থানায় লিখিত অভিযোগ দেওয়া হয়েছে। আহত আব্বাস মিয়া ও তাঁর স্ত্রী সকিনা বেগম মৌলভীবাজারের ২৫০ শয্যার হাসপাতালে চিকিৎসা নিয়েছেন।লিখিত অভিযোগ, পুলিশ ও স্থানীয় সূত্রে জানা গেছে, শনিবার দিবাগত রাত দুইটার দিকে দুর্বৃত্তরা ‘পুলিশ’ পরিচয় দিয়ে আব্বাসকে ডেকে ঘরের দরজা খুলতে বলে। দরজা না খোলায় মুখোশধারী দুজন লোক দরজা ভেঙে ভেতরে ঢুকে দা দিয়ে আব্বাসের মাথা ও বাঁ হাতে কোপ দেয়। এ সময় বাধা দিলে তারা সকিনার মাথায়ও কোপ দেয়। পরে দুর্বৃত্তরা খাটের তোশকের নিচে রাখা ২ লাখ ৪০ হাজার টাকা লুট করে চলে যায়।
 
