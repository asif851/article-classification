

রাজধানীর পশ্চিম নাখালপাড়ায় ‘রুবি ভিলা’ নামক একটি ছয়তলা বাড়ির পঞ্চম তলায় ‘জঙ্গি আস্তানা’ সন্দেহে অভিযান চালাচ্ছে র‍্যাপিড অ্যাকশন ব্যাটালিয়ন (র‍্যাব)। র‍্যাব সূত্র জানিয়েছে, ওই বাড়ির ঠিকানা ১৩/১, রুবি ভিলা। প্রাথমিকভাবে ওই বাড়ির অবস্থান রাজধানীর পূর্ব তেজকুনিপাড়ায় বলে জানানো হয়।
আজ শুক্রবার সকাল ৭টার দিকে সেখানে র‍্যাবের বোমা নিষ্ক্রিয়করণ দল (বম্ব ডিসপোজাল ইউনিট) ঘটনাস্থলে যায়। এরপর তারা কাজ শুরু করেছে।

র‍্যাব সূত্রে আরও জানা গেছে, পশ্চিম নাখালপাড়ায় প্রধানমন্ত্রীর কার্যালয়ের ১০০ মিটারের কিছুটা বেশি দূরত্বে ওই বাড়িটির অবস্থান। সংসদ সদস্যদের সরকারি বাসভবন বা ন্যাম ভবনের কাছাকাছি এটি অবস্থিত। ছয়তলা বাড়ির পঞ্চম তলায় মেস বাসা ছিল এটি। সেখানে ৩ জন মারা যেতে পারেন।
নিহত তিনজন ‘জঙ্গি’ কি না, নিশ্চিত করেনি র‍্যাব।
র‍্যাব সূত্র জানিয়েছে, ভেতরে বোমা নিষ্ক্রিয়করণ দল গেছে। রাতে অভিযান শুরু হলে র‍্যাবের সদস্যরা দরজা ভেঙে সেখানে যান।
র‍্যাবের গণমাধ্যম শাখা থেকে এসএমএসে জানানো হয়, রাজধানীর পূর্ব তেজকুনিপাড়ায় ‘জঙ্গি আস্তানা’ সন্দেহে একটি বাড়ি ঘিরে অভিযান চালাচ্ছে র‍্যাব। সেখানে গোলাগুলির ঘটনা ঘটেছে।

র‍্যাব সূত্র জানিয়েছে, প্রধানমন্ত্রীর কার্যালয়ের খুব কাছেই জঙ্গিদের এ আস্তানা। জঙ্গি আস্তানা সন্দেহে ঘিরে ফেলা বাড়িটিতে রাত দুইটা থেকে অভিযান শুরু করে র‍্যাব। ওই বাড়ি থেকে র‍্যাবকে লক্ষ্য করে গ্রেনেড ছোড়ে জঙ্গিরা।
র‍্যাবের গণমাধ্যম শাখার পরিচালক মুফতি মাহমুদ খান বলেন, ‘গোলাগুলি হয়েছে। এখানে ক্যাজুয়ালটি (মারা যাওয়ার ঘটনা) হয়েছে। ক্যাজুয়ালটি আছে ভেতরের দিকে। গ্রেনেড ছুড়েছে, তাই সে ক্ষেত্রে ভেতরে ঢোকা নিরাপদ নয়। কিন্তু ভেতরে কয়েকজন ক্যাজুয়ালটি হয়েছে।’
ওই আস্তানায় বড় ধরনের কোনো জঙ্গি নেতা অবস্থান করছেন কি না, এমন প্রশ্নের জবাবে র‍্যাবের গণমাধ্যম শাখার পরিচালক মুফতি মাহমুদ খান বলেন, ওই রকম তথ্য আপাতত নেই।
অভিযানে র‍্যাবের কয়েকজন সদস্য আহত হয়েছেন, এমন কথা শোনা গেলেও তথ্যের সত্যতা নিশ্চিত করা হয়নি।
 
