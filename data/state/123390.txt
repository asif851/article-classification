
চট্টগ্রামে চলন্ত কাভার্ড ভ্যানে পেট্রলবোমা হামলায় দুজনের মৃত্যুর ঘটনায় ৬০ জনকে আসামি করে হত্যা মামলা করেছে পুলিশ। আসামিদের মধ্যে চট্টগ্রাম সিটি করপোরেশনের বিএনপি-সমর্থিত দুজন কাউন্সিলরও রয়েছেন।গত মঙ্গলবার রাতে চট্টগ্রাম নগরের ইপিজেড থানার উপপরিদর্শক (এসআই) আলমগীর হোসেন হত্যা ও বিস্ফোরক আইনে মামলাটি করেন। মামলার আসামি দুই কাউন্সিলর হলেন ৩৯ নম্বর ওয়ার্ডের সরফরাজ কাদের এবং ৩৭ নম্বর ওয়ার্ডের হাসান মুরাদ। সরফরাজ কাদেরকে মামলার এক নম্বর আসামি করা হয়েছে। ইপিজেড থানার ভারপ্রাপ্ত কর্মকর্তা (ওসি) আবুল মনছুর জানান, এজাহারে বিএনপি-সমর্থিত দুই কাউন্সিলরসহ ৪৫ জনের নাম উল্লেখ করা হয়েছে। এ ছাড়া অজ্ঞাতনামা আরও ১৫ জনকে আসামি করা হয়েছে। মামলার তদন্ত কর্মকর্তা রাজেশ বড়ুয়া জানান, আসামিদের বেশির ভাগই বিএনপির নেতা-কর্মী। তাঁদের গ্রেপ্তারের চেষ্টা চলছে। প্রসঙ্গত, গত সোমবার গভীর রাতে নগরের ইপিজেড সল্টগোলা এলাকায় পোশাকবোঝাই একটি কাভার্ড ভ্যানে পেট্রলবোমা ছুড়ে মারেন অবরোধকারীরা। এ সময় নিয়ন্ত্রণ হারিয়ে কাভার্ড ভ্যানটি গাছের সঙ্গে ধাক্কা খায়। এতে চালক মাহবুব ঘটনাস্থলেই নিহত হন। আর চালকের সহকারী মিজান অগ্নিদগ্ধ হয়ে চট্টগ্রাম মেডিকেল কলেজ হাসপাতালে চিকিৎসাধীন অবস্থায় মঙ্গলবার সন্ধ্যায় মারা যান।
