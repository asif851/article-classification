
সিদ্ধেশ্বরী বালক উচ্চবিদ্যালয়ের চতুর্থ শ্রেণির ছাত্র দিব্যময় দেশের অনুরোধে সায় দিয়েছে ঢাকা দক্ষিণ সিটি করপোরেশন (ডিএসসিসি)।
আজ রোববার তার বিদ্যালয়ের সামনের রাস্তার জলাবদ্ধতা নিরসন করে দিয়েছে ডিএসসিসি। এতে খুশি হয়ে মেয়রকে ধন্যবাদপত্রও দেয় বাংলাদেশ বেতার ও টেলিভিশনের তালিকাভুক্ত এই শিশুশিল্পী।
গত বুধবার সিদ্ধেশ্বরী বালক উচ্চবিদ্যালয় মাঠে ‘জনতার মুখোমুখি জনপ্রতিনিধি’ অনুষ্ঠানে মাইক্রোফোন হাতে নিয়ে কচি কণ্ঠে ডিএসসিসির মেয়র মোহাম্মদ সাঈদ খোকনের উদ্দেশে দিব্য বলেছিল, ‘মেয়র আংকেল, ১৬ সিদ্ধেশ্বরী রাস্তায় সব সময় পানি জমে থাকে, সঙ্গে ময়লা আর যানজটে আমি স্কুলে যেতে পারি না। আজ আপনি আসবেন বলে রাস্তায় পানি নেই। আমার এই রাস্তা ঠিক করে দেবেন?’। এ সময় দিব্যময়ের কথা শুনে জলাবদ্ধতা নিরসন করে দেওয়ার আশ্বাস দিয়েছিলেন মেয়র। এরপর টানা তিন দিনের চেষ্টার পর আজ দুপুরে বিদ্যালয়ের পূর্ব পাশের রাস্তার পানি অপসারণ করে ডিএসসিসি।
আজ সকালে বাবাকে সঙ্গে নিয়ে জলাবদ্ধতা নিরসনের কাজ দেখতে আসে দিব্য। এ সময় সে ডিএসসিসির মেয়রকে ধন্যবাদপত্র ও তার একক অ্যালবাম ‘সাদা মেঘের ভেলার’ একটি সিডি কপি উপহার দেয়। মেয়রের পক্ষে এসব উপহার গ্রহণ করেন ডিএসসিসির বর্জ্য বিভাগের অতিরিক্ত বর্জ্য ব্যবস্থাপনা কর্মকর্তা খন্দকার মিল্লাতুল ইসলাম।
আজ বিকেলে দিব্যময় প্রথম আলোকে বলে, ‘মেয়র আংকেলকে ধন্যবাদ জানিয়েছি। এখন রাস্তায় পানি কমেছে। তবে স্থায়ী সমাধান হবে বলে মনে হয়নি। আমি জানতে পেরেছি, জলাবদ্ধতা নিরসনের এই দায়িত্ব ঢাকা ওয়াসার। তাই স্থায়ী সমাধানে ওয়াসাকে কাজ করতে হবে।’
জানতে চাইলে ওয়াসার পরিচালনা পর্ষদের সদস্য ও ডিএসসিসির ২৬ নম্বর ওয়ার্ডের কাউন্সিলর হাসিবুর রহমান বলেন, ‘এই সড়কের জলাবদ্ধতা নিরসনে আগেও একবার কাজ করেছি। এখন স্থানীয়দের পক্ষ থেকে একটি লিখিত অভিযোগ দিলে ওয়াসার বোর্ড মিটিংয়ে তা উপস্থাপন করব। পরবর্তী করণীয় নির্ধারণ করা হবে।’
