
দিনাজপুরের পুলিশ সুপার হামিদুল আলম বলেছেন, এখনো যেসব মাদক ব্যবসায়ী ও মাদকসেবী পুলিশের আহ্বানে সাড়া দেননি, তাঁরা স্বাভাবিক জীবনে ফিরে এলে সর্বাত্মক সহযোগিতা করা হবে। অন্যথায় ওই মাদক ব্যবসায়ী ও সেবীদের দ্রুতই কারাগারে পচতে হবে।হাকিমপুর থানায় ‘ওপেন হাউস ডে’তে গতকাল রোববার প্রধান অতিথির বক্তব্যে পুলিশ সুপার হামিদুল আলম এসব কথা বলেন।অনুষ্ঠানে হাকিমপুর থানার ওসি আবদুস সবুর সভাপতিত্ব করেন। বিশেষ অতিথি হিসেবে বক্তব্য দেন হাকিমপুর সার্কেলের এএসপি আবু হায়দার মো. ফয়জুর রহমান, বিরামপুর সার্কেলের এএসপি এ এস এম হাফিজুর রহমান, পৌর মেয়র জামিল হোসেন। বক্তব্য দেন উপজেলা আওয়ামী লীগের ভারপ্রাপ্ত সভাপতি ইমদাদুল হক, হিলি আমদানি–রপ্তানিকারক গ্রুপের সভাপতি হারুন উর রশীদ, পুলিশ কমিটির সভাপতি আজিজুর রহমান, উপদেষ্টা শাহিনুর রহমান, উপজেলা আওয়ামী লীগের সাংগঠনিক সম্পাদক সোহরাব হোসেন মল্লিক, প্রেসক্লাবের সভাপতি জাহিদুল ইসলাম, সাধারণ সম্পাদক আনোয়ার হোসেন। অনুষ্ঠানে নওপাড়া গ্রামের মফিজ উদ্দিনের ছেলে মিজানুর রহমান পুলিশ সুপারের কাছে আত্মসমর্পণ করে মাদক ব্যবসা থেকে স্বাভাবিক জীবনে ফিরে আসার প্রতিজ্ঞা করেন।
