
নগরের কেন্দ্রস্থল চাষাঢ়ায় শহীদ মিনারসংলগ্ন সিটি করপোরেশনের গণশৌচাগারের পাশেই একটি খাবারের দোকান চালু করা হয়েছে। শৌচাগারের অস্বাস্থ্যকর ও দুর্গন্ধময় পরিবেশের পাশেই খাবারের এই দোকান চালুর অনুমতি দিয়েছেন সিভিল সার্জন দুলাল চন্দ্র চৌধুরী।
অনুসন্ধানে জানা গেছে, গণশৌচাগারের পাশে নিঝু ইন্ডিয়ান স্পাইসি নামের দোকানটি চালু হয় গত জানুয়ারিতে। প্রতিষ্ঠানটির মালিক ঝরনা হায়দার চাষাঢ়ায় সান্ত্বনা মার্কেটর নিঝু বিউটি পার্লারেরও মালিক। নগরের কেন্দ্রস্থল চাষাঢ়ায় শহীদ মিনারের পাশে শৌচাগারে সকাল থেকে রাত পর্যন্ত ভিড় থাকে। গত বছরের ১২ ডিসেম্বর ইস্যুকৃত লাইসেন্সে ১০৭ বর্গফুটের দোকানটি পরিচালনার জন্য গত ১ জুলাই থেকে ২০১৪ সালের ৩০ জুন পর্যন্ত দোকান পরিচালনার অনুমতি দেওয়া হয়েছে। বাংলাদেশ বিশুদ্ধ খাদ্য অধ্যাদেশ ১৯৫৯ এবং বাংলাদেশ বিশুদ্ধ খাদ্য (সংশোধনী) আইন, ২০০৫-এর ২১ ধারার বিধান অনুযায়ী এই লাইসেন্স প্রদান করেছেন সিভিল সার্জন।
লাইসেন্সে জেলা সিভিল সার্জন ছাড়াও জেলা স্যানিটারি পরিদর্শক আরশাদ মিয়া ও উপজেলা স্যানিটারি পরিদর্শক শাহজাহান হালদারের স্বাক্ষর রয়েছে। তিনজনের স্বাক্ষরে দোকানটির কর্মকর্তা-কর্মচারীদের জন্য পৃথক দুটি মেডিকেল সার্টিফিকেট দেওয়া হয়েছে।
প্রতিষ্ঠানটির ব্যবস্থাপক মোহাম্মদ তানজিম হোসেন ও সহকারী ব্যবস্থাপক নুরুল আমিনকে সংক্রামক বা ছোঁয়াচে রোগমুক্ত বলে এবং হোটেল-রেস্তোরাঁ বা খাদ্যপ্রতিষ্ঠানে কাজ করার জন্য উপযুক্ত বলে সার্টিফিকেট দেওয়া হয়েছে।
দুলাল চন্দ্র চৌধুরী বলেন, যথাযথ প্রক্রিয়া অনুসরণ করেই খাবারের দোকান পরিচালনার লাইসেন্স দেওয়া হয়েছে। তার পরও কোনো অনিয়ম হয়ে থাকলে তদন্ত করে যথাযথ ব্যবস্থা নেওয়া হবে।
তানজিম হোসেন বলেন, গণশৌচাগারের পাশে হলেও তাঁরা খাবারের মান ও পরিচ্ছন্নতার ব্যাপারে যথেষ্ট সচেতন।
