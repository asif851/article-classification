
মুঠোফোনে ধর্ষণের ভিডিওচিত্র ধারণ করে তা ইন্টারনেটে ছড়িয়ে দেওয়ার ভয় দেখিয়ে রাজধানীর সবুজবাগ এলাকার এক স্কুলছাত্রীকে দীর্ঘদিন ধরে নির্যাতনের অভিযোগ উঠেছে এক স্কুলশিক্ষকের বিরুদ্ধে। ওই শিক্ষকের যোগসাজশে ফায়ার সার্ভিসের এক কর্মকর্তাও ওই ছাত্রীকে ধর্ষণের চেষ্টা করেছেন।একপর্যায়ে মেয়েটির গর্ভপাতও করিয়েছেন ওই শিক্ষক। এরপর বিষয়টি জানাজানি হলে ১১ নভেম্বর ওই শিক্ষক ও ফায়ার সার্ভিস কর্মকর্তাসহ তিনজনের বিরুদ্ধে সবুজবাগ থানায় মামলা করেন ছাত্রীর মা। পুলিশ ইতিমধ্যে ওই শিক্ষককে গ্রেপ্তার করে তিন দিনের রিমান্ডে নিয়েছে। ওই শিক্ষককে সাময়িকভাবে বরখাস্ত করেছে স্কুল কর্তৃপক্ষ। তবে মামলা তুলে নিয়ে আপস-মীমাংসার জন্য ওই স্কুল পরিচালনা কমিটির সভাপতি স্থানীয় আওয়ামী লীগ নেতা চিত্তরঞ্জন দাশ ভুক্তভোগী পরিবারের ওপর চাপ দিচ্ছেন বলে অভিযোগ পাওয়া গেছে। চিত্তরঞ্জনের দাবি, যাঁরা এ অভিযোগ করছেন, তাঁরাই ঘটনা ছড়িয়ে দেওয়ার কথা বলে ওই শিক্ষকের কাছ থেকে মোটা অঙ্কের টাকা নিয়েছেন। টাকা নেওয়ার ঘটনায় জড়িত রাজারবাগ পুলিশ লাইনের এক কনস্টেবলকে আটক করে পুলিশ ছেড়েও দিয়েছে বলে দাবি করেন তিনি। জানতে চাইলে সবুজবাগ থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, ওই কনস্টেবলকে সাময়িক বরখাস্ত করা হয়েছে। মামলার এজাহার ও ভুক্তভোগী ছাত্রীর ভাষ্য অনুযায়ী, অন্যান্য ছাত্রীর সঙ্গে ওই শিক্ষকের বাসায় প্রাইভেট পড়তে যেত সে। নবম শ্রেণিতে ওঠার পর একদিন বাসায় একা পেয়ে তাকে জোরপূর্বক শ্লীলতাহানি করেন শিক্ষক এবং তা মুঠোফোনে ধারণও করেন। ভিডিওচিত্র ইন্টারনেটে ছড়িয়ে দেওয়াসহ বিভিন্ন ভয়ভীতি দেখিয়ে এর পর থেকে ওই শিক্ষক তাকে ধর্ষণ করে আসছেন। কিছুদিন আগে গাজীপুরের চান্দনা চৌরাস্তায় একটি ডায়াগনস্টিক সেন্টারে নিয়ে মেয়েটির গর্ভপাত করানো হয়। সবুজবাগ থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, প্রাথমিক জিজ্ঞাসাবাদে শিক্ষক ধর্ষণের কথা স্বীকার করেছেন। মেয়েটিরও এক দফা ডাক্তারি পরীক্ষা করানো হয়েছে। এখনো প্রতিবেদন পাওয়া যায়নি।গতকাল দুপুরে সবুজবাগে টিনশেডের বাসায় গিয়ে কথা হয় ওই ছাত্রী, তার মা ও ভাইয়ের সঙ্গে। কাঁদছিলেন সবাই। আতঙ্কে আর কষ্টে অসুস্থ হয়ে শয্যাশায়ী বাবা। তাঁরা বলেন, আসামি ফায়ার সার্ভিস কর্মকর্তার পরিবার মীমাংসার জন্য চাপ দিচ্ছেন। যোগাযোগ করা হলে ওই কর্মকর্তার মুঠোফোন নম্বর বন্ধ পাওয়া যায়। তবে ফায়ার সার্ভিসের সহকারী পরিচালক রফিকুল ইসলাম বলেন, ‘ঘটনাটি আমরা জানি না। তিনি আগামী মঙ্গলবার পর্যন্ত ছুটিতে আছেন।’ স্কুলের প্রধান শিক্ষক হাফেজ আহমেদের কক্ষে গিয়ে দেখা যায়, সেখানে বসে আছেন স্কুল কমিটির সভাপতি চিত্তরঞ্জন। মীমাংসার জন্য ছাত্রীর পরিবারকে চাপ দেওয়ার অভিযোগ অস্বীকার করে চিত্তরঞ্জন উল্টো অভিযোগ করেন, তিনজন লোক কিছুদিন আগে ওই শিক্ষককে মারধর করে মোবাইলের মেমোরি কার্ড ছিনিয়ে নিয়েছিল। পরে ভয় দেখিয়ে তাঁর কাছ থেকে ৫০ হাজার টাকা নেয় তারা। শিক্ষক বিষয়টি তাঁকে জানান। এ বিষয়ে থানায় একটি সাধারণ ডায়েরিও হয়। পরে আবার টাকা নিতে এসে পুলিশের হাতে আটক হয় ওই তিনজনের একজন। দেখা যায়, আটক ব্যক্তি রাজারবাগ পুলিশ লাইনে কর্মরত একজন কনস্টেবল। পরে বাকি দুজন থানায় মেমোরি কার্ডটি পাঠিয়ে দিলে পুলিশ আটক কনস্টেবলকে ছেড়ে দেয়। এরপরই ওই ছাত্রীকে ধর্ষণসহ বিভিন্ন অভিযোগের কথা জানতে পারেন তিনি। গতকাল পুলিশের ওই কনস্টেবলের মুঠোফোন নম্বরে যোগাযোগ করা হলে তা বন্ধ পাওয়া যায়। আসামি ডায়াগনস্টিক সেন্টারের পরিচালক প্রথম আলোকে বলেন, ওই শিক্ষক তাঁর বন্ধু। মেয়েটিকে এক বাসার কাজের মেয়ে হিসেবে পরিচয় দিয়ে গর্ভপাত করাতে চাইলে তা করেন তাঁরা। কাঁদতে কাঁদতে ওই ছাত্রীর মা প্রথম আলোকে বলেন, ‘আমার টানাটানির সংসার। তার পরও মেয়েটারে শিক্ষিত করতে চাইছিলাম। আমার মেয়ে এসএসসি পরীক্ষার্থী। জানি না সে আর পরীক্ষা দিতে পারবে কি না।’
