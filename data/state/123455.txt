
সশস্ত্র বাহিনী অর্থাৎ সেনাবাহিনী, নৌবাহিনী ও বিমানবাহিনীর জন্য নতুন বেতনকাঠামোর আদেশ জারি হয়েছে। ‘জাতীয় বেতনকাঠামো, ২০১৫-এর আলোকে প্রণীত যৌথ বাহিনী নির্দেশনাবলী, ২০১৬’ নামে এই আদেশ জারি হয়।
তিন বাহিনীর প্রধান অর্থাৎ সেনাবাহিনীর জেনারেল, নৌবাহিনীর অ্যাডমিরাল ও বিমানবাহিনীর এয়ার চিফ মার্শাল পদের বেতন নির্ধারণ হয়েছে ৮৬ হাজার টাকা। এ ছাড়া লেফটেন্যান্ট জেনারেল, ভাইস অ্যাডমিরাল ও এয়ার মার্শাল পদের বেতন ৮২ হাজার টাকা; মেজর জেনারেল, রিয়ার অ্যাডমিরাল ও এয়ার ভাইস মার্শাল পদের বেতন ৭৮ হাজার টাকা।
সেনাবাহিনী: মেডিকেল কোর, ডেন্টাল কোর ইত্যাদি ছাড়া সেনাবাহিনীর সেকেন্ড লেফটেন্যান্টরা প্রথম বছর ২৩ হাজার ১০০ এবং দ্বিতীয় বছর ২৪ হাজার ২৬০ টাকা বেতন পাবেন। লেফটেন্যান্টরা পাবেন ২৫ হাজার থেকে সর্বোচ্চ ৩০ হাজার ৪০০ টাকা। চতুর্থ বছরে ক্যাপ্টেনদের বেতন ২৯ হাজার দিয়ে শুরু হয়ে ত্রয়োদশ বছরে ৪৫ হাজার ৪০ টাকা হবে। দশম বছরে মেজরদের বেতন ৪৩ হাজার টাকায় শুরু হয়ে ২১তম বছরে দাঁড়াবে সর্বোচ্চ ৬৯ হাজার ৮৫০ টাকা। আর লেফটেন্যান্ট কর্নেল পাবেন ৫০ হাজার থেকে ৭১ হাজার ২০০ টাকা।
কর্নেলদের বেতন ১৭তম বছর থেকে ৬১ হাজার টাকা দিয়ে শুরু। ২২তম বছরে ৭৪ হাজার ২২০ টাকা বেতন পাবেন তাঁরা। ১৮তম বছরে কেউ ব্রিগেডিয়ার জেনারেল হলে বেতন পাবেন ৬৩ হাজার ৫৭০ টাকা এবং ২৩তম বছরে পাবেন ৭৬ হাজার ১০০ টাকা।
নৌবাহিনী: এই বাহিনীর সংরক্ষিত কর্মকর্তাসহ কমিশনপ্রাপ্ত অ্যাক্টিং সাব লেফটেন্যান্ট পদের জন্য প্রথম বছরে ২৩ হাজার ১০০ টাকা ও দ্বিতীয় বছরে ২৪ হাজার ২৬০ টাকা বেতন করা হয়েছে। একইভাবে সাব লেফটেন্যান্টরা ২৫ হাজার টাকা থেকে সর্বোচ্চ ৩০ হাজার ৪০০ টাকা, লেফটেন্যান্টরা ২৯ হাজার টাকা থেকে ৪৫ হাজার ৪০ টাকা, লেফটেন্যান্ট কমান্ডাররা ৪৩ হাজার টাকা থেকে ৬৯ হাজার ৮৫০ টাকা, কমান্ডাররা ৫০ হাজার টাকা থেকে ৭১ হাজার ২০০ টাকা, ক্যাপ্টেনরা ৬১ হাজার টাকা থেকে ৭৪ হাজার ২২০ টাকা এবং কমোডররা ৬৩ হাজার ৫৭০ টাকা থেকে ৭৬ হাজার ১০০ টাকা বেতন পাবেন।
বিমানবাহিনী: বিমানবাহিনীর কমিশন্ড পাইলট অফিসাররা অন্য দুই বাহিনীর মতোই প্রথম বছর ২৩ হাজার ১০০ টাকা ও দ্বিতীয় বছর ২৪ হাজার ২৬০ টাকা বেতন পাবেন। এরপর ফ্লাইং অফিসাররা ২৫ হাজার টাকা থেকে সর্বোচ্চ ৩০ হাজার ৪০০ টাকা, ফ্লাইট লেফটেন্যান্টরা ২৯ হাজার টাকা থেকে ৪৫ হাজার ৪০ টাকা, স্কোয়াড্রন লিডাররা ৪৩ হাজার টাকা থেকে ৬৯ হাজার ৮৫০ টাকা, উইং কমান্ডাররা ৫০ হাজার টাকা থেকে ৭১ হাজার ২০০ টাকা, গ্রুপ ক্যাপ্টেনরা ৬১ হাজার টাকা থেকে ৭৪ হাজার ২২০ টাকা এবং এয়ার কমোডররা ৬৩ হাজার ৫৭০ টাকা থেকে সর্বোচ্চ ৭৬ হাজার ১০০ টাকা বেতন পাবেন।
অন্যদের মধ্যে সিপাহি ও সমতুল্যদের বেতন হবে ৮ হাজার ৮০০ টাকা; ল্যান্স নায়েক, ওডি এবং এসি-১ রিক্রুট পদে ৯ হাজার টাকা; নায়েক, এলএসি ও এবি পদে ১০ হাজার ২০০ টাকা; করপোরাল, এলএস ও হাবিলদার পদে ১২ হাজার ৫০০ টাকা; নায়েক সুবেদার পদে ১২ হাজার ৫০০ টাকা; সুবেদার পদে ১৪ হাজার ১২০ টাকা; সুবেদার মেজর পদে ১৫ হাজার ৭০০ টাকা; সার্জেন্ট ও পেটি অফিসার পদে ১৬ হাজার টাকা; চিফ পেটি অফিসার ও ওয়ারেন্ট অফিসার পদে ২২ হাজার টাকা; সিনিয়র চিফ পেটি অফিসার ও সিনিয়র ওয়ারেন্ট অফিসার পদে ২২ হাজার ২৫০ টাকা; চিফ আর্টিফিসার অফিসার পদে ২২ হাজার ৪০০ টাকা এবং মাস্টার চিফ পেটি অফিসার ও মাস্টার ওয়ারেন্ট অফিসার পদে ২২ হাজার ৫০০ টাকা বেতন করা হয়।
