
ফেনীতে গতকাল সোমবার পরিত্যক্ত ককটেল বিস্ফোরণে নসু মিয়া (৩০) নামের একজন দিনমজুরের দুই চোখে স্প্লিন্টার ঢুকে গেছে।
নসু মিয়ার বাড়ি বরগুনার আমতলী উপজেলায়।
পুলিশ ও প্রত্যক্ষদর্শী সূত্র জানায়, গতকাল সকালে ফেনী শহরের ইসলামপুর সড়কসংলগ্ন একটি নর্দমার পাশে অন্যদের সঙ্গে মাটি কাটছিলেন নসু মিয়া। মাটি কাটার একপর্যায়ে তিনি কোদাল দিয়ে মাটিতে কোপ দিলে প্রচণ্ড শব্দে বিস্ফোরণ ঘটে। এতে তিনি গুরুতর আহত হন। আশপাশের লোকজন দ্রুত তাঁকে উদ্ধার করে ফেনী সদর হাসপাতালে নিয়ে যান।
ফেনী সদর হাসপাতালের আবাসিক চিকিৎসা কর্মকর্তা (আরএমও) অসীম কুমার সাহা জানান, নসু মিয়ার দুই চোখে ককটেলের স্প্লিন্টার ঢুকে গেছে। উন্নত চিকিৎসার জন্য তাঁকে চট্টগ্রাম মেডিকেল কলেজ হাসপাতালে স্থানান্তর করা হয়েছে।
ফেনী সদর মডেল থানার পরিদর্শক (তদন্ত) মো. শাহিনুজ্জমান জানান, পুলিশ ঘটনাস্থল পরিদর্শন করেছে।
