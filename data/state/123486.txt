
নৌপরিবহনমন্ত্রী শাজাহান খান বলেছেন, মার্কিন যুক্তরাষ্ট্রের কথায় দেশ চলে না। জনগণের ভোটে নির্বাচিত জনপ্রতিনিধি দিয়ে দেশ চলে। আমেরিকা কিছু বললেও তাতে সরকারের কিছু যায় আসে না।আজ শুক্রবার ফেনীর বিলোনিয়া স্থলবন্দর পরিদর্শন শেষে সাংবাদিকদের এক প্রশ্নের জবাবে নৌপরিবহনমন্ত্রী এসব কথা বলেন।শাজাহান খান বলেন, ২০০১ সালে আওয়ামী লীগ ক্ষমতা ছেড়ে যাওয়ার সময় দুটি স্থলবন্দর ছিল। বিএনপি সরকার ক্ষমতায় থাকাকালে কোনো স্থলবন্দর চালু করতে পারেনি। বর্তমান সরকার ক্ষমতায় আসার পর ১০টি স্থলবন্দর চালু হয়েছে। এ বছর আরও দুটি স্থলবন্দর চালু করা হবে।মন্ত্রী বলেন, আমদানি-রপ্তানির কথা বিবেচনা করে বন্দরগুলোর উন্নয়ন করা হচ্ছে। এরই ধারাবাহিকতায় বিলোনিয়া স্থলবন্দরের উন্নয়নকাজও হাতে নেওয়া হয়েছে।এ সময় স্থানীয় সাংসদ ও জাসদের একাংশের সাধারণ সম্পাদক শিরিন আখতার, জেলা প্রশাসক মো. আমিন উল আহসান, পুলিশ সুপার রেজাউল হক, জেলা আওয়ামী লীগের সভাপতি আবদুর রহমান, ফেনী চেম্বার অব কমার্স অ্যান্ড ইন্ডাস্ট্রিজের সভাপতি আইনুল কবির, পরশুরাম উপজেলা পরিষদের চেয়ারম্যান কামাল উদ্দিন মজুমদার, ফুলগাজী উপজেলা পরিষদের চেয়ারম্যান আবদুল আলিম মজুমদার প্রমুখ আরও উপস্থিত ছিলেন।নৌপরিবহনমন্ত্রী বিকেলে ফেনী শহরের হাসপাতাল সড়কের একটি মিলনায়তনে পরিবহনশ্রমিক সমাবেশে বক্তব্য দেন।
