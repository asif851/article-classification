
প্যারাডাইস পেপারসে বাংলাদেশের যেসব ব্যক্তি ও প্রতিষ্ঠানের নাম এসেছে, তাদের টাকার হিসাব এবং এ বিষয়ে অর্থমন্ত্রীর ব্যাখ্যা দাবি করেছেন স্বতন্ত্র সাংসদ রুস্তম আলী ফরাজী। আজ রোববার জাতীয় সংসদ অধিবেশনে অনির্ধারিত আলোচনায় তিনি এই দাবি জানান।রুস্তম আলী বলেন, এর আগে পানামা পেপারসে অনেকের নাম এসেছিল। বিষয়টি তদন্ত করে একটি প্রতিবেদন দেওয়ার কথা ছিল। কিন্তু এখনো তা হয়নি। এবার ২১ জনের নাম এসেছে। আবদুল আউয়াল মিন্টু ও তাঁর স্ত্রী সন্তানসহ অনেকের নাম এসেছে। তাঁরা বারমুডায় বিনিয়োগ করেছেন কেন? কারণ, বাংলাদেশে বিনিয়োগ করতে হলে কর দিতে হয়। তাঁদের উদ্দেশ্য কর ফাঁকি দেওয়া।এখন পর্যন্ত প্যারাডাইস পেপারসে এসেছে ১১ ব্যক্তি ও বাংলাদেশ নামযুক্ত ১০টি প্রতিষ্ঠানের নাম। বেশির ভাগ প্রতিষ্ঠানই জ্বালানি খাতের সঙ্গে সম্পর্কিত। ব্রিটিশ সাম্রাজ্যভুক্ত ছোট্ট একটি অঞ্চল বারমুডা। অঞ্চলটি নামমাত্র করের বিনিময়ে ব্যবসা করার জন্য বা সহজেই কোম্পানি নিবন্ধনের জন্য পরিচিত। এর একটি ল ফার্মের নাম অ্যাপলবি। বারমুডায় যারা কোম্পানি নিবন্ধন করেছে, তাদের সব তথ্য ছিল অ্যাপলবির কাছে। সম্প্রতি অ্যাপলবির হাতে থাকা ১ কোটি ৩৪ লাখ গোপন নথির তথ্য ফাঁস হয়ে চলে যায় অনুসন্ধানী সাংবাদিকদের আন্তর্জাতিক সংগঠন ইন্টারন্যাশনাল কনসোর্টিয়াম অব ইনভেস্টিগেটিভ জার্নালিস্টসের (আইসিআইএজে) কাছে। সংগঠনটির সঙ্গে যুক্ত ৬৮ দেশের ৩৮০ জন অনুসন্ধানী সাংবাদিক বর্তমানে তথ্যগুলো নিবিড় তদন্ত করছেন। প্রতিদিন নতুন তথ্য বের করছেন তাঁরা। তবে কেউ অর্থ পাচারের সঙ্গে যুক্ত—এ কথা এখনো বলা হয়নি।
চট্টগ্রাম বন্দরে নিয়োগ নিয়ে ক্ষোভ
জাতীয় সমাজতান্ত্রিক দল-জাসদের সাংসদ মঈন উদ্দীন খান বাদল পয়েন্ট অব অর্ডারে বক্তব্য দিতে গিয়ে চট্টগ্রাম বন্দরে লস্কর পদে নিয়োগ পরীক্ষার ফল নিয়ে ক্ষোভ প্রকাশ করেন। চট্টগ্রাম থেকে নির্বাচিত এই সাংসদ বলেন, লস্কর পদে ৯২ জনের মধ্যে মাত্র দুজন চট্টগ্রামের আর ৯০ জন অন্য একটি জেলার। যদি সব জেলায় ভাগ করে দেওয়া হতো তাহলে চট্টগ্রামবাসীর কিছু মনে করত না। তিনি বলেন, এই নিয়োগপ্রক্রিয়ার প্রতিবাদে চট্টগ্রামে সভা হচ্ছে। এটা নিয়ে বড় ধরনের সমস্যা হবে।
চট্টগ্রামের আরেক সাংসদ জাতীয় পার্টির জিয়াউদ্দীন আহমেদ বলেন, চট্টগ্রাম বন্দরে নিয়োগ হয় কিন্তু চট্টগ্রামের মানুষ চাকরি পায় না। ৯২ জন লস্করের দুজন মাত্র চট্টগ্রামের। চট্টগ্রামের মানুষের দাবি আছে, মেধা অনুযায়ী চাকরি পাওয়ার। সেটি নিশ্চিত করতে হবে।
