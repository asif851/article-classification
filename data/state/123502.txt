
১৮-দলীয় জোটের ডাকা অবরোধ কর্মসূচির দ্বিতীয় দিনে রাজধানীসহ দেশের বিভিন্ন জায়গায় ভাঙচুর ও অগ্নিসংযোগের দায় স্বীকার করেছে ছাত্রশিবির। পুলিশের ওপর হামলা, গাড়ি ভাঙচুর, গাছ ও বিদ্যুতের খুঁটি ফেলে রাস্তা অবরোধের খবর ই-মেইল বার্তায় ছবিসহ সংবাদমাধ্যমগুলোকে পাঠিয়েছে শিবির।
শিবিরের সহকারী প্রচার সম্পাদক মো. জামালউদ্দিন স্বাক্ষরিত প্রেস বিজ্ঞপ্তিতে বলা হয়েছে, রাজধানীর ৩৫টি স্থানসহ গোটা দেশের ৫৯০টি জায়গায় অবরোধ কর্মসূচি সফল করতে শিবিরের কর্মীরা রাস্তায় নামেন।
সংগঠনটি এক ডজনেরও বেশি ছবি পাঠিয়েছে। তারা বলেছে, রাজধানীর বাড্ডায় ছাত্রশিবির ঢাকা মহানগর উত্তর শাখা রাজপথ অবরোধ করে। পুলিশ প্রতিহত করলে ‘উত্তেজিত ছাত্র-জনতা’ পুলিশের গাড়ি ভাঙচুর করে ও ‘গণধোলাই’ দেয়। বিমানবন্দর এলাকায় তারা তিন ছাত্রলীগের কর্মীর ওপর নির্যাতন চালায়। এ ছাড়া কুমিল্লা জেলা দক্ষিণের শিবিরের কর্মীরা ঢাকা-চট্টগ্রাম মহাসড়কে আগুন জ্বালিয়ে অবরোধ করেন। শিবিরের কর্মীরা চাঁপাইনবাবগঞ্জে রাস্তায় টায়ার জ্বালিয়ে ও ইটপাটকেল ফেলে অবরোধ করেন, দিনাজপুরের রানীবন্দর থেকে ২৮ মাইল পর্যন্ত ১২টি স্থানে গাছ ও বিদ্যুতের খুঁটি ফেলে অবরোধ করেন। এতে নেতৃত্ব দেন শিবিরের কেন্দ্রীয় মাদ্রাসা কার্যক্রম সম্পাদক মো. মহিউদ্দীন ও জেলা সভাপতি মো. জাকিরুল ইসলাম।  
 
