
২০১৪ সালে ঢাকা বিশ্ববিদ্যালয়ের শিক্ষার্থীদের পেছনে মাথাপিছু ব্যয় ৯৭ হাজার ৪৪১ টাকা। সেই হিসেবে ওই বছরে শিক্ষার্থীদের পেছনে মাসিক ব্যয় ছিল ৮ হাজার ১২০ টাকা। 
বিশ্ববিদ্যালয় মঞ্জুরি কমিশনের ২০১৪ সালের প্রতিবেদনে এসব তথ্য দেওয়া হয়েছে। শিক্ষামন্ত্রী নুরুল ইসলাম নাহিদ আজ রোববার জাতীয় সংসদে এ প্রতিবেদন উত্থাপন করেন। প্রতিবেদনের তথ্য তুলে ধরে শিক্ষামন্ত্রী বলেন, ২০১৪ সালের হিসেবে ঢাকা বিশ্ববিদ্যালয়ের শিক্ষার্থীদের মাথাপিছু ব্যয় ৯৭ হাজার ৪৪১ টাকা। এর আগের বছর এ ব্যয় ছিল ৮৪ হাজার ১৬০ টাকা পঞ্চাশ পয়সা। পাবলিক বিশ্ববিদ্যালয়গুলোর মধ্যে মাথাপিছু সব চেয়ে বেশি দুই লাখ ২৩ হাজার ৫৭১ টাকা ব্যয় হয়েছে বঙ্গবন্ধু শেখ মুজিবুর রহমান কৃষি বিশ্ববিদ্যালয়ে। প্রতিবেদন বলা হয়েছে, বাংলাদেশ ইউনিভার্সিটি অব প্রফেশনালস এর ১২৮ শিক্ষকদের মধ্যে ১১৪ জন ছুটিতে রয়েছেন। ছুটিতে থাকা শিক্ষকদের মধ্যে একজন শিক্ষা ছুটিতে, বাকি ১১৩ জন অননুমোদিত বা বিনা বেতনে ছুটিতে রয়েছেন। মাওলানা ভাসানী বিজ্ঞান ও প্রযুক্তি বিশ্ববিদ্যালয়ের ২৪৫ শিক্ষকের মধ্যে ছুটিতে আছেন ১৪৪ জন। ঢাকা বিশ্ববিদ্যালয়ের দুই হাজার ১৫৬ শিক্ষকের মধ্যে ছুটিতে আছেন ৬৩১ জন। এর মধ্যে ২৬৪ জন শিক্ষা ছুটি, ২৬ জন প্রেষণে এবং ৩৪০ জন অননুমোদিত বা বিনা বেতনের ছুটিতে আছেন। প্রতিবেদন অনুযায়ী দেশের ৩৫টি পাবলিক বিশ্ববিদ্যালয়ের ১২ হাজার ২৬০ জন শিক্ষকের মধ্যে কর্মরত আছেন নয় হাজার ৬৬৬ জন। দুই হাজার ৫৯৪ জন ছুটিতে আছেন। এ সব বিশ্ববিদ্যালয়ের মোট শিক্ষার্থী ২৫ লাখ ৮৫ হাজার ১৩০ জন। এর মধ্যে ছাত্র ১৪ লাখ ৫৩ হাজার ১৫২ জন এবং ছাত্রী ১১ লাখ ৩১ হাজার ৯৭৮ জন। ঢাকা বিশ্ববিদ্যালয়ের মোট শিক্ষার্থী ৩০ হাজার ১৫ জন। এর মধ্যে ছাত্র ১৯ হাজার ৪১১ জন এবং ছাত্রী ১০ হাজার ৬০৪ জন। পাবলিক বিশ্ববিদ্যালয়গুলোর মধ্যে সব চেয়ে কম শিক্ষার্থী রয়েছে চট্টগ্রাম ভেটেরিনারি ও অ্যা​নিম্যাল সায়েন্স বিশ্ববিদ্যালয়ে। এখানে মোট শিক্ষার্থী ৮৯১ জন। যার ৫৬৩ জন ছাত্র ও ৩২৮ জন ছাত্রী।
