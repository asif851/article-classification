
দেশ ও সমাজে অবদান রাখার স্বীকৃতিস্বরূপ জয়বাংলা ইয়ুথ অ্যাওয়ার্ডের জন্য মনোনীত হয়েছেন ৫০ জন তরুণ। প্রধানমন্ত্রীর তথ্য ও প্রযুক্তিবিষয়ক উপদেষ্টা সজীব ওয়াজেদ জয় ২০ ও ২১ অক্টোবর এক অনুষ্ঠানের মধ্য দিয়ে তরুণদের হাতে এই অ্যাওয়ার্ড তুলে দেবেন।
ওই অনুষ্ঠানে অংশগ্রহণ করার সুযোগ পাবেন ১০০ জন তরুণ। তাঁদের প্রতিষ্ঠানগুলো নিয়ে এ সময় কথা বলারও সুযোগ পাবেন তাঁরা। এ বিষয়ে সেন্টার ফর রিসার্চ অ্যান্ড ইনফরমেশনের (সিআরআই) কার্যনির্বাহী পরিচালক সাব্বির বিন শামস বলেন, এটি শুধু পুরস্কার বিতরণী বা ভালো কাজের স্বীকৃতি দেওয়ার একটি আয়োজন নয়; বরং এর মাধ্যমে দেশের তরুণ উদ্যোক্তারা অনুপ্রেরণা লাভ করবেন। দেশ গঠনের কাজে তাঁরা স্বতঃস্ফূর্তভাবে সামনে এগিয়ে আসার প্রেরণা পাবেন। এবারের জয় বাংলা ইয়ুথ অ্যাওয়ার্ডের আবেদন আহ্বানের পর দেশের ৪৪টি শহরে এবং ৩২টি শিক্ষাপ্রতিষ্ঠানে চলে প্রচার। দেশের বিভিন্ন স্থান থেকে ১ হাজার ৩০০ প্রতিষ্ঠানের আবেদন আসে। সমাজে এই প্রতিষ্ঠানগুলোর প্রভাব এবং কার্যকারিতা বিবেচনায় এনে ৫০টি প্রতিষ্ঠানকে পুরস্কারের জন্য মনোনীত করা হয়।এর আগে ২০১৫ সালে প্রথমবার জয়বাংলা ইয়ুথ অ্যাওয়ার্ডের আয়োজনে ১ হাজার ৫০০ আবেদন থেকে ৩০ জন তরুণ ও তাঁদের প্রতিষ্ঠানকে পুরস্কৃত করা হয়।
