
ব্রিটেনের সংসদে সদ্য নির্বাচিত বাংলাদেশি এমপি টিউলিপ সিদ্দিক বলেছেন, একজন রাজনৈতিক আশ্রয়প্রার্থীর কন্যা হিসেবে তিনি গর্বিত। আজ মঙ্গলবার হাউস অব কমন্সে আনুষ্ঠানিক বক্তব্য (মেইডেন স্পিচ) বক্তব্য দেওয়ার সময় তিনি এ কথা বলেন। আজ বিবিসির এক সংবাদে এ তথ্য জানা গেছে।টিউলিপ সিদ্দিক বলেন, ৪০ বছর আগে হত্যাকাণ্ড থেকে বাঁচার জন্য তাঁর মা শেখ রেহানা যুক্তরাজ্যে পালিয়ে এসেছিলেন। ঐ হত্যাকাণ্ডের ঘটনায় পরিবারের প্রায় সব সদস্য নিহত হন। ব্রিটেনে একজন রাজনৈতিক আশ্রয়প্রার্থীর কন্যা হিসেবে তিনি গর্বিত।টিউলিপ সিদ্দিক বঙ্গবন্ধু শেখ মুজিবুর রহমানের নাতনি এবং শেখ রেহানার মেয়ে। প্রধানমন্ত্রী শেখ হাসিনা তাঁর খালা।গত মে মাসে অনুষ্ঠিত নির্বাচনে লেবার পার্টির হয়ে লন্ডন শহরের হ্যাম্পস্টেড অ্যান্ড কিলবার্ন আসন থেকে পার্লামেন্ট সদস্য নির্বাচিত হন টিউলিপ সিদ্দিক। ওই দল থেকে গত নির্বাচনে তিনজন বাংলাদেশি বংশোদ্ভূত নারী বিজয়ী হন। এদের মধ্যে রুশনারা আলী আগে একবার পার্লামেন্ট সদস্য নির্বাচিত হয়েছিলেন। রূপা হক নামে আরেক বাংলাদেশিও প্রথমবারের মতো পার্লামেন্ট সদস্য নির্বাচিত হন।
