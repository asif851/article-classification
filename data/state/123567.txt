
অনলাইনে মিলবে বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশনের (বিএসটিআই) মান সনদ। সংস্থাটির সার্টিফিকেশন মার্কস (সিএম) অটোমেশন করায় এখন থেকে আবেদনপত্র গ্রহণ থেকে শুরু করে সনদ প্রদানের সব কার্যক্রম করা যাবে অনলাইনে।
আজ বৃহস্পতিবার দুপুরে রাজধানীর ফার্মগেটের বাংলাদেশ কৃষিবিদ ইনস্টিটিউশন মিলনায়তনে এ কার্যক্রমের উদ্বোধন করেন শিল্পমন্ত্রী আমির হোসেন আমু।
উদ্বোধন শেষে আমির হোসেন আমু বলেন, এখন থেকে বিএসটিআইয়ের মান সনদের জন্য অনলাইনে আবেদন করা যাবে। ‘আবেদন ফি’ এবং ‘মার্কিং ফি’ ই-পেমেন্টের মাধ্যমে পরিশোধ করা যাবে। অনলাইনে ‘মার্কিং ফি’ পরিশোধ করার সঙ্গে সঙ্গে আবেদনকারীর ই-মেইলে সার্টিফিকেট পৌঁছে যাবে এবং আবেদনকারী মোবাইলে স্বয়ংক্রিয়ভাবে একটি পাসওয়ার্ড পাবেন। প্রাপ্ত পাসওয়ার্ড ব্যবহার করে আবেদনকারী তাঁর ই-মেইল থেকে সার্টিফিকেট ডাউনলোড এবং প্রিন্ট করতে পারবেন। পাশাপাশি কোনো পণ্য বিএসটিআইয়ের সনদপ্রাপ্ত কি না, তা বিএসটিআইয়ের ওয়েবসাইট থেকে পাবলিক সার্চিংয়ের মাধ্যমে ক্রেতা-ভোক্তা যাচাই করতে পারবেন। শিল্প মন্ত্রণালয়ের সিনিয়র সচিব মোশাররফ হোসেন ভূঁইয়া বলেন, ডিজিটাল বাংলাদেশ বিনির্মাণে সরকারের এ-যাবৎ সাফল্যের সঙ্গে বিএসটিআইয়ের অটোমেশন সিস্টেমও যোগ হলো। এর ফলে বিএসটিআইয়ের কার্যক্রমের স্বচ্ছতা ও গ্রহণযোগ্যতা অনেকাংশে বৃদ্ধি পাবে। সভাপতির বক্তব্যে বিএসটিআইয়ের মহাপরিচালক ইকরামুল হক বলেন, বিএসটিআইয়ের ছয়টি শাখার মধ্যে সিএম শাখার অটোমেশন করা হলো। পরবর্তীকালে বাকি শাখাগুলোসহ বিএসটিআইয়ের সামগ্রিক কার্যক্রম অটোমেশনের আওতায় আনা হবে। এর ফলে দ্রুততম সময়ে এবং কম খরচে সেবাগ্রহীতা সর্বোচ্চ সেবা পাবেন। অনলাইনের পাশাপাশি বিএসটিআইয়ের ওয়ান স্টপ সার্ভিস সেন্টারের মাধ্যমে বিএসটিআইয়ের যাবতীয় সেবা প্রদান কার্যক্রম অব্যাহত থাকবে বলেও তিনি জানান। অনুষ্ঠানের আরও বক্তব্য দেন বিশ্বব্যাংক গ্রুপের বাণিজ্য ও সক্ষমতাবিষয়ক ঊর্ধ্বতন অর্থনীতিবিদ এম মাসরুর রিয়াজ, সিনহা বাংলাদেশ ট্রেড লিমিটেডের ব্যবস্থাপনা পরিচালক প্রকৌশলী এ মতিন, বিএসটিআইয়ের পরিচালক (সিএম) রেজাউল করিম প্রমুখ।
