

সুইস ব্যাংকে নিজের হিসাব নম্বর এবং এ-সংশ্লিষ্ট তথ্য দুর্নীতি দমন কমিশনকে (দুদক) দিতে সম্মত হয়েছেন বিতর্কিত ব্যবসায়ী মুসা বিন শমসের। দুদকের কমিশনার মো. সাহাবুদ্দিন এ তথ্য জানিয়েছেন।  দুদক কমিশনার বলেন, ‘খুব অল্প সময়ের মধ্যে মুসা সংশ্লিষ্ট সব তথ্য দুদককে সরবরাহ করবেন। এ ক্ষেত্রে মিথ্যা তথ্য দেওয়া কিংবা তথ্য দিতে অসহযোগিতা করলে আইনি ব্যবস্থা নেবে দুদক।’ এর আগে বেলা ১১টা থেকে একটা পর্যন্ত মুসা বিন শমসেরকে জিজ্ঞাসাবাদ করে দুদকের পরিচালক মীর জয়নুল আবেদীন শিবলীর নেতৃত্বে একটি দল। জিজ্ঞাসাবাদ শেষে মুসা সাংবাদিকদের বলেন, ‘তিনি দুদককে সব তথ্য দিয়েছেন।’  সুইস ব্যাংকে ‘জব্দ’ ১২ বিলিয়ন ডলার প্রসঙ্গে মুসা বলেন, ‘অনিয়মিত লেনদেনের কারণে ওই অর্থ জব্দ অবস্থায় রয়েছে। এ বিষয়ে সেখানকার আদালতে মামলা চলছে।’ মুক্তিযুদ্ধে ভূমিকা সম্পর্কে সাংবাদিকদের এক প্রশ্নের জবাবে মুসা দাবি করেন, তিনি স্বাধীনতাবিরোধী ছিলেন না। একাত্তরের ২৫ মার্চ রাত পর্যন্ত বঙ্গবন্ধুর বাড়িতেই ছিলেন। এরপর ফরিদপুর চলে যান। ২১ এপ্রিল তাঁকে পাকিস্তানি সেনাবাহিনী গ্রেপ্তার করে। ৯ ডিসেম্বর তিনি মুক্তি পান। মুসার দাবি, মৃতপ্রায় অবস্থায় পাকিস্তানি বাহিনী তাঁকে মুক্তি দেয়।
আরও  পড়ুন..মুসাকে জিজ্ঞাসাবাদ করছে দুদক
