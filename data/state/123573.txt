
প্রয়াত অভিনেতা সালমান শাহের অপমৃত্যুর ২১ বছর পর নতুন করে আলোচনায় আসা রাবেয়া সুলতানা রুবি বলেছেন, সালমান শাহকে হত্যা করা হয়েছে কি না, সে বিষয়ে তিনি নিশ্চিত নন। তিনি তাঁর সন্দেহ নিয়ে কথা বলেছেন। তিনি চান সালমানের মৃত্যুর মূল কারণ উদ্‌ঘাটনে তদন্ত হোক।
যুক্তরাষ্ট্রের ফিলাডেলফিয়ায় পরিবারের সঙ্গে দীর্ঘদিন থেকে বসবাস করছেন রাবেয়া সুলতানা রুবি। সম্প্রতি ফেসবুকে দেওয়া এক ভিডিও পোস্টে তিনি দাবি করেন, সালমান শাহকে হত্যা করা হয়েছে। তাঁর স্বামী ও ভাই এই হত্যাকাণ্ডে জড়িত। এরপরই তোলপাড় শুরু হয়। এরপর আরেকটি ভিডিও পোস্টে তিনি বলেন, আগে যা বলেছেন তা ঠিক নয়। তিনি দাবি করেন, তিনি মানসিকভাবে অসুস্থ। তাঁর ‘মাথার ঠিক নেই’ বলে তিনি এসব কথা বলেছেন।নিউইয়র্ক থেকে প্রচারিত বাংলা আইপিটিভি ‘টাইম টিভি’তে তিনি গতকাল শনিবার রাতে একটি সাক্ষাৎকার দেন। সে সময় তাঁকে উদ্‌ভ্রান্তের মতো দেখা গেছে। সাক্ষাৎকারে তিনি অনেকটা অসংলগ্ন কথা বলেন। তিনি সেখানে দাবি করেন, একসময়য় মানসিক সমস্যায় থাকলেও এখন তিনি সুস্থ।১৯৯৬ সালে সালমান শাহের অপমৃত্যু নিয়ে দায়ের করা মামলায় রাবেয়া সুলতানা রুবিও আসামি ছিলেন।টাইম টিভিকে দেওয়া সাক্ষাৎকারে রুবি জানান, তিনি ফিলাডেলফিয়া থেকে পালিয়ে এসেছেন। নিউইয়র্কের যেখানে আশ্রয় পান, সেখানে থাকবেন। নিজের স্বামী এবং ছেলে তাঁকে চিকিৎসার জন্য মানসিক রোগী হিসেবে দেখাতে চায় বলে তিনি উল্লেখ করেন। নিজে একসময়য় মদ্যপান করলেও এখন এসব বাদ দিয়ে ধর্মকর্ম করে শান্তি পাচ্ছেন বলে জানান।রুবি তাঁর দ্বিতীয় স্বামী জিন চেনকে নিয়ে কথা বলেন। তাঁর প্রথম স্বামী প্রেসিডেন্ট জিয়াউর রহমান হত্যাকাণ্ডের দায়ে মৃত্যুদণ্ডে দণ্ডিত ক্যাপ্টেন জামিল বলে তিনি জানান। ১৯৮৬ সাল থেকে জন চেনের সঙ্গে লিভ টুগেদার করেন এবং ১৯৯৭ সালে তাঁরা বিয়ে করেন বলে উল্লেখ করেন। রুবি বলেন, তাঁর ভাই রুমি এবং স্বামী জন চেন সালমান শাহ হত্যার সঙ্গে জড়িত বলে তিনি সন্দেহ করেন। তিনি বলেন, তাঁর সন্দেহ, সাক্ষী শেষ করে দেওয়ার জন্য তাঁর ভাই রুমিকেও পরে হত্যা করা হয়েছে। রুবি তাঁর সাক্ষাৎকারে সুনির্দিষ্ট করে কিছু বলতে পারেননি। তবে বারবার তিনি সালমান শাহের স্ত্রী সামিরাকে জিজ্ঞাসাবাদ করার কথা বলছিলেন। দেশে গিয়ে এসব ঘটনার কিছু জানা থাকলে তিনি জানাতে আগ্রহী কি না—এমন প্রশ্নের উত্তরে তিনি দেশে যাবেন না বলে জানান।
