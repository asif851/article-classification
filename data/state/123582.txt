
স্বরাষ্ট্রমন্ত্রী আসাদুজ্জামান খান কামাল বলেছেন, সমাজপতি, রাজনীতিবিদ কিংবা প্রশাসনের উচ্চপর্যায়ের লোক, যেই হোক না কেন আইন সবার জন্যই সমান। কেউ অপরাধ করলে তাকে অপরাধের শাস্তি পেতেই হবে।
সাভারে আশুলিয়ার বাইপাইলে গতকাল শুক্রবার এক অনুষ্ঠানে সাংসদ মনজুরুল ইসলাম (লিটন) হত্যার পরিকল্পনাকারী অভিযোগে সাবেক সাংসদ আবদুল কাদের খানের গ্রেপ্তার প্রসঙ্গে সাংবাদিকদের এক প্রশ্নের জবাবে মন্ত্রী এ কথা বলেন।
বাংলাদেশ ন্যাশনাল ক্যাডেট প্রশিক্ষণ কেন্দ্রে বিএনসিসি ক্লাবের প্রথম পুনর্মিলনী-২০১৭-এর উদ্বোধনী অনুষ্ঠানে গতকাল প্রধান অতিথি হিসেবে বক্তব্য দেন স্বরাষ্ট্রমন্ত্রী। পরে তিনি সাংবাদিকদের সঙ্গে কথা বলেন।
ক্যাডেটদের উদ্দেশে স্বরাষ্ট্রমন্ত্রী বলেন, লেখাপড়ার পাশাপাশি নিয়মানুবর্তিতার মাধ্যমে কীভাবে সমাজকে নেতৃত্ব দেওয়া যায়, ক্যাডেটদের সেই প্রশিক্ষণই দেওয়া হচ্ছে। এ প্রশিক্ষণ নিয়ে তাঁরা নিজ নিজ অবস্থান থেকে সমাজ, দেশ ও সরকারের জন্য অবদান রাখবেন।
অনুষ্ঠানে আরও উপস্থিত ছিলেন স্থানীয় সাংসদ এনামুর রহমান, লেফটেন্যান্ট কর্নেল মো. শাহাব উদ্দিন প্রমুখ। সভাপতিত্ব করেন ক্যাপ্টেন নাজমুল আহসান কলিমুল্লাহ।
 
