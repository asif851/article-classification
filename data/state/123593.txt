
চট্টগ্রামের সাতকানিয়া উপজেলার কাঞ্চনা ইউনিয়নের দক্ষিণ কাঞ্চনা সর্বজনীন রক্ষাকালী মন্দিরে গত শনিবার রাতে চুরির ঘটনা ঘটেছে। গতকাল রোববার সকালে পূজারিরা এসে দেখেন মন্দিরের ফটকের দরজা ও দানবাক্স ভাঙা। মন্দিরের ভেতরে কষ্টিপাথরের দুটি শিবমূর্তি, কালীমূর্তির সঙ্গে থাকা স্বর্ণালংকার, দানবাক্সে থাকা নগদ টাকাসহ পূজার বিভিন্ন সামগ্রী চুরি হয়েছে। মন্দিরে রাতে কেউ থাকেন না।
মন্দিরের সেবায়েত বিমল চক্রবর্তী গতকাল প্রথম আলোকে বলেন, ‘পূজা শেষে শনিবার রাতে বাড়িতে চলে যাই। সকালে স্থানীয় বাসিন্দাদের মাধ্যমে খবর পেয়ে মন্দিরে এসে দেখি মন্দিরের ফটক, দরজা ও দানবাক্স ভাঙা। মন্দিরের ভেতরের কক্ষে থাকা শিবমূর্তি, স্বর্ণালংকার, পিতলের তৈরি কালীর ঘটসহ তামা ও পিতলের তৈরি বিভিন্ন পূজার সামগ্রী খোয়া গেছে।’
কাঞ্চনা ইউনিয়ন পরিষদের  চেয়ারম্যান রমজান আলী বলেন, মন্দির কমিটির নেতাদের থানায় অভিযোগ করার পরামর্শ দিয়েছেন তিনি।
সাতকানিয়া থানার এসআই প্রিয় লাল ঘোষ বলেন, খবর পেয়ে ঘটনাস্থলে যায় পুলিশ। তদন্ত করে চুরির ঘটনায় জড়িত লোকজনকে গ্রেপ্তার করা হবে। হিন্দু বৌদ্ধ খ্রিস্টান ঐক্য পরিষদ সাতকানিয়া উপজেলা শাখার সাধারণ সম্পাদক সুকান্ত বিকাশ ধর বলেন, সবার সঙ্গে কথা বলে তাঁর মনে হয়েছে এটি সাম্প্রদায়িক কোনো ঘটনা নয়। এটি চুরির ঘটনা।
 
