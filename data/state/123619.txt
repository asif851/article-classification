
আগামী মার্চের মধ্যে জাতীয় কাউন্সিল করার সিদ্ধান্ত নিয়েছে বিএনপি। আজ শনিবার রাতে গুলশানে বিএনপি চেয়ারপারসনের কার্যালয়ে দলের স্থায়ী কমিটির বৈঠকে এই সিদ্ধান্ত হয়। বৈঠকের একপর্যায়ে দলের ভারপ্রাপ্ত মহাসচিব মির্জা ফখরুল ইসলাম আলমগীর সাংবাদিকদের এই সিদ্ধান্তের কথা জানান। তবে কাউন্সিলের সুনির্দিষ্ট কোনো তারিখ উল্লেখ করেননি মির্জা ফখরুল। 
মির্জা ফখরুল বলেন, সারা বিশ্বে জ্বালানি তেলের মূল্য কমানো হয়েছে। কিন্তু বাংলাদেশে জ্বালানি তেলের দাম কমানো হচ্ছে না। বিএনপি স্থায়ী কমিটি জ্বালানি তেলের দাম কমানোর দাবি জানিয়েছে। এ ছাড়াও সভায় স্থায়ী কমিটির প্রয়াত সদস্য আর এ গণির মৃত্যুতে শোক জানানো হয়। রাত সাড়ে নয়টার পরে বৈঠক শুরু হয়। চেয়ারপারসন খালেদা জিয়ার সভাপতিত্বে বৈঠকে বিএনপির স্থায়ী কমিটির সদস্যরা অংশ নেন।
