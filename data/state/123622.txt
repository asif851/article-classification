
রাজধানীর যাত্রাবাড়ীতে ছিনতাইকারীর ছুরিকাঘাতে দুজন আহত হয়েছেন। তাঁদের কাছে থাকা টাকা ও মালামাল নিয়ে গেছে ছিনতাইকারীরা। এ ঘটনায় একজন আজ নির্ধারিত ফ্লাইটে ওমান যেতে পারেননি।আজ শুক্রবার ভোরে যাত্রাবাড়ীর শহীদ ফারুক সরণি রোডে ছিনতাইয়ের এ ঘটনা ঘটে। পরে আহত দুজনকে উদ্ধার করে ঢাকা মেডিকেল কলেজ হাসপাতালে পাঠানো হয়।হাসপাতাল সূত্র জানায়, ছুরিকাহত দুজন হলেন নোয়াখালীর নাসির উদ্দিন (৪৫) ও মাসুদ (২৫)। তাঁরা পরস্পরের আত্মীয়। মাসুদের আজ সকাল ১০টার ফ্লাইটে ওমান যাওয়ার কথা ছিল।ছিনতাইয়ের শিকার দুজনের দেওয়া তথ্যের বরাত দিয়ে উদ্ধারকারী জাহাঙ্গীরের ভাষ্য, নাসির ও মাসুদ নোয়াখালী থেকে গতকাল বৃহস্পতিবার দিবাগত রাত ১২টার দিকে ঢাকায় আসেন। তাঁরা যাত্রাবাড়ীতে এক স্বজনের বাসায় ওঠেন। সেখান থেকে হজরত শাহজালাল আন্তর্জাতিক বিমানবন্দরে যাওয়ার জন্য ভোরে রওনা দেন। তাঁরা যাত্রাবাড়ীর শহীদ ফারুক সরণি রোডে সিএনজিচালিত অটোরিকশার জন্য অপেক্ষা করছিলেন। এমন সময় চার-পাঁচজন ছিনতাইকারী এসে এলোপাতাড়ি ছুরিকাঘাত করে তাঁদের কাছে থাকা টাকা ও মালামাল নিয়ে যায়। পরে তাঁদের উদ্ধার করে ঢাকা মেডিকেল কলেজ হাসপাতালে পাঠানো হয়।
