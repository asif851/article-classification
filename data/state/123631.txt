
সম্পদের হিসাব না দেওয়ার মামলায় বিএনপির সিনিয়র ভাইস চেয়ারম্যান তারেক রহমানের শাশুড়ি সৈয়দা ইকবাল মান্দ বানুকে জামিন দিয়েছেন আদালত। আজ রোববার ঢাকা মহানগরের জ্যেষ্ঠ বিশেষ জজ মো. কামরুল হোসেন মোল্লা এ আদেশ দেন। এর আগে তিনি আদালতে আত্মসমর্পণ করে জামিন চান।
তারেকের শাশুড়ির আইনজীবী সানাউল্লাহ মিয়া প্রথম আলোকে বলেন, ঢাকার আদালতে আত্মসমর্পণ করে তিনি জামিন চাইলে আদালত তাঁর জামিন মঞ্জুর করেন। এর আগে ১২ এপ্রিল আদালত থেকে তাঁর বিরুদ্ধে গ্রেপ্তারি পরোয়ানা জারি করা হয়। দুদকের আইনজীবী মীর আহমেদ আলী সালাম প্রথম আলোকে বলেন, তারেক রহমানের শাশুড়ি সৈয়দা ইকবাল মান্দ বানুর বিরুদ্ধে সম্পদের হিসাব জমা না দেওয়ার মামলায় দুদকের দেওয়া অভিযোগপত্র আমলে নিয়েছেন।
২০১৪ সালের ৩০ জানুয়ারি রাজধানীর রমনা থানায় ইকবাল মান্দ বানুর বিরুদ্ধে এই মামলা করে দুদক। সম্পদ বিবরণী জমা দেওয়ার নোটিশ জারি করার পর নির্দিষ্ট সময়ে দুদককে হিসাব না দেওয়ায় এ মামলা করা হয়। মামলার তদন্ত শেষে ২০১৬ সালের ১৯ জানুয়ারি আদালতে অভিযোগপত্র দেয় দুদক।
আদালত সূত্র বলছে, ২০১২ সালের ২৫ জানুয়ারি ইকবাল মান্দ বানুর সম্পদের বিবরণী চেয়ে তাঁকে নোটিশ দেয় দুদক । ওই নোটিশ ইকবাল মান্দ বানুর পক্ষে তাঁর বাড়ির তত্ত্বাবধায়ক জাকির হোসেন গ্রহণ করেন। সাত দিনের মধ্যে নোটিশের জবাব দিতে বলা হলেও ইকবাল মান্দ ওই নোটিশের বিরুদ্ধে রিট আবেদন করলে হাইকোর্ট স্থগিতাদেশ দেন। পরবর্তী সময়ে কমিশনের পক্ষে আপিল করা হলে আপিল বিভাগ হাইকোর্টের ওই আদেশ স্থগিত করে দেন। ফলে মামলা করার ক্ষেত্রে কোনো বাধা না থাকায় সৈয়দা ইকবাল মান্দ বানুর বিরুদ্ধে ২০১৪ সালের ৩০ জানুয়ারি রাজধানীর রমনা মডেল থানায় ‘নন-সাবমিশন’ মামলা করেন সংস্থার উপপরিচালক আর কে মজুমদার। পরে মামলা তদন্ত করেন আরেক উপপরিচালক আবদুস ছাত্তার সরকার।
