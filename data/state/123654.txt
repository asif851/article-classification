
কেউ দিনমজুর, কেউ দোকানের কর্মচারী, কেউ টিউশনি করেন, আবার কেউ কাজ করেন পত্রিকার বিক্রয়কর্মী হিসেবে। তাঁদের আয়ে সংসার চলে, সেই সঙ্গে তাঁরা চালিয়ে যাচ্ছেন লেখাপড়া। বিদ্যালয়ের গণ্ডি পেরিয়ে এখন তাঁরা কলেজে পড়ছেন। এ রকম ১০ শিক্ষার্থীকে ‘শিক্ষাসংগ্রামী’ হিসেবে সম্মাননা দেওয়া হয়েছে।
সুনামগঞ্জ থেকে প্রকাশিত দৈনিক সুনামগঞ্জের খবর–এর পঞ্চম বর্ষপূর্তি উপলক্ষে আয়োজিত অনুষ্ঠানে তাঁদের হাতে সম্মাননা ক্রেস্ট ও অর্থসহায়তা দেওয়া হয়। গত রোববার রাতে জেলা শিল্পকলা একাডেমির হাসন রাজা মিলনায়তনের এই সুধী সমাবেশ ও সম্মাননা অনুষ্ঠানের আয়োজন করা হয়।
পত্রিকার উপদেষ্টা সম্পাদক স্বপন কুমার দেবের সভাপতিত্বে অনুষ্ঠানে প্রধান অতিথি ছিলেন অর্থ ও পরিকল্পনা প্রতিমন্ত্রী মোহাম্মদ আবদুল মান্নান। বিশেষ অতিথির বক্তব্য দেন বাংলাদেশ কর্ম কমিশনের চেয়ারম্যান মোহাম্মদ সাদিক, সুনামগঞ্জ-১ আসনের সাংসদ মোয়াজ্জেম হোসেন, সংরক্ষিত নারী আসনের সাংসদ শামসুন নাহার বেগম, জেলা প্রশাসক মো. সাবিরুল ইসলাম, সুনামগঞ্জ মুক্তিযুদ্ধ চর্চা ও গবেষণা কেন্দ্রের আহ্বায়ক বজলুল মজিদ চৌধুরী। স্বাগত বক্তব্য দেন পত্রিকাটির সম্পাদক ও প্রকাশক পঙ্কজ কান্তি দে। অনুষ্ঠান সঞ্চালনা করেন জেলা উদীচী শিল্পীগোষ্ঠীর সাধারণ সম্পাদক জাহাঙ্গীর আলম।
সম্মাননা পাওয়া শিক্ষাসংগ্রামীরা হলেন ধরমপাশা উপজেলার কামিয়াম গ্রামের সায়মা জাহান, দক্ষিণ সুনামগঞ্জ উপজেলার উজানীগাঁও গ্রামের মাহবুব আলম, দিরাই উপজেলার শুকুরনগর গ্রামের পিনু বৈষ্ণব, মাহতাবপুর গ্রামের অমিত দাস, বিশ্বম্ভরপুর উপজেলার বিশ্বম্ভরপুর গ্রামের নূর মোহাম্মদ, দোয়ারাবাজার উপজেলার মংলারগাঁও গ্রামের ঝলক দাস, জগন্নাথপুর উপজেলার কলকলিয়া গ্রামের প্রণব দাস, সুনামগঞ্জ সদর উপজেলার পৈন্দা গ্রামের কবির হোসেন, নবীনগরের অনিক পাল ও হাছনবাহার গ্রামের কামরান আহমদ।
