
বাংলাদেশ ডায়াবেটিক সমিতির অন্যতম প্রতিষ্ঠান বাংলাদেশ ইনস্টিটিউট অব হেলথ সায়েন্সেস হাসপাতালের (বিআইএইচএস) ইনটেনসিভ কেয়ার ইউনিট (আইসিইউ) এবং ফুট কেয়ার ইউনিট মরহুম ডা. আবদুল আলিম খানের নামে উৎসর্গ করা হবে। গতকাল বুধবার মরহুমের পরিবারের পক্ষ থেকে আইসিইউ ও ফুট কেয়ার ইউনিটের উন্নয়নে দেওয়া ১ কোটি ৫০ লাখ টাকার আর্থিক অনুদান গ্রহণ অনুষ্ঠানে এ কথা জানানো হয়।বিশিষ্ট চিকিৎসক মরহুম ডা. আবদুল আলিম খানের তিন মেয়ে ডা. আফরাহ খান, সাদিয়া খান, সামিহা খান ও এক ছেলে এলহাম খান বাংলাদেশ ডায়াবেটিক সমিতির সভাপতি অধ্যাপক এ কে আজাদ খানের কাছে ৭৫ লাখ টাকার চেক হস্তান্তর করেন। এর আগে তাঁরা এই কাজে আরও ৭৫ লাখ টাকা দিয়েছিলেন। ডা. আবদুল আলিম খান আজীবন দেশ-বিদেশের বিভিন্ন হাসপাতালের রোগীদের সেবায় কাজ করে গেছেন। মৃত্যুর পরও সঞ্চিত অর্থ রোগীদের সেবায় ব্যবহার করা হবে, তাঁর এমন ইচ্ছাপূরণের অংশ হিসেবেই এই অর্থ অনুদান হিসেবে দেওয়া। ডা. আলিম সমিতির সহসভাপতি ও সাবেক তত্ত্বাবধায়ক সরকারের উপদেষ্টা মেজর জেনারেল (অব.) অধ্যাপক এ আর খানের অনুজ।গতকালের অনুষ্ঠানে সমিতির মহাসচিব মো. সাইফ উদ্দিন, কোষাধ্যক্ষ অধ্যাপক এম এইচ খান, সহসভাপতি মেজর জেনারেল (অব.) অধ্যাপক এ আর খান, প্রধান সমন্বয়ক ড. মোহাম্মদ আবদুল মজিদ উপস্থিত ছিলেন। বিজ্ঞপ্তি
