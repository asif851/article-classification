
মানিকগঞ্জের হরিরামপুর উপজেলায় সেনাবাহিনীতে সদ্য নিয়োগ পাওয়া এক সৈনিকের লাশ উদ্ধার করেছে পুলিশ। আজ মঙ্গলবার সকালে উপজেলার বাহিরচর পূর্বপাড়া গ্রামের একটি ধানখেত থেকে নাঈম বিশ্বাসের (১৮) লাশ উদ্ধার করা হয়।
​নাঈম ওই গ্রামের নাজিম উদ্দিন বিশ্বাসের ছেলে এবং স্থানীয় কৌড়ি এম এ রউফ ডিগ্রি কলেজের উচ্চ মাধ্যমিক দ্বিতীয় বর্ষের ছাত্র।
পুলিশ ও নিহতের পারিবারিক সূত্রে জানা গেছে, গতকাল সোমবার সন্ধ্যা সাতটার দিকে নাঈম বাড়ি থেকে পার্শ্ববর্তী আন্ধারমাণিক বাজারে যান। অনেকটা সময় পেড়িয়ে গেলেও বাড়ি না ফেরায় বাড়ির লোকজন তাঁর ফোনে কল দেয়। কিন্তু তিনি ফোন ধরেননি। এরপর বিভিন্ন স্থানে খোঁজাখুঁজি করেও তাঁর সন্ধান পাওয়া যায়নি।
আজ সকাল নয়টার দিকে বাড়ির পাশে ধানখেতে নাঈমের লাশ পড়ে থাকতে দেখেন এলাকাবাসী ও স্বজনেরা। খবর পেয়ে বেলা ১১টার দিকে তাঁর লাশ উদ্ধার করে পুলিশ ময়নাতদন্তের জন্য মানিকগঞ্জ সদর হাসপাতাল মর্গে পাঠায়।
হরিরামপুর থানার ভারপ্রাপ্ত কর্মকর্তা (ওসি) নজরুল ইসলাম বলেন, নাঈমকে শ্বাসরোধে হত্যা করা হয়েছে বলে প্রাথমিকভাবে ধারণা করা হচ্ছে। এ ঘটনায় থানায় হত্যা মামলার প্রস্তুতি চলছে।
কি কারণে নাঈমকে হত্যা করা হয়েছে—এ বিষয়ে পরিবারের সদস্যরা প্রাথমিকভাবে কিছু জানাতে পারেনি।
নিহতের বাবা নাজিম উদ্দিন বলেন, সম্প্রতি সেনাবাহিনীর সৈনিক পদে নাঈমের নিয়োগ হয়েছে। আগামী ১ জুলাই থেকে রাজশাহী ক্যান্টনমেন্টে সেনাবাহিনীর প্রশিক্ষণে তাঁর অংশ নেওয়ার কথা ছিল।
