
নওগাঁর সাপাহার উপজেলায় সীমান্ত দিয়ে ভারত থেকে গরু নিয়ে বাংলাদেশে আসার সময় ভারতীয় সীমান্তরক্ষী বাহিনীর (বিএসএফ) সদস্যরা এক বাংলাদেশিকে গুলি করে হত্যা করে তাঁর লাশ নিয়ে গেছে। গতকাল শনিবার ভোরে আদালতা সীমান্ত এলাকায় এ ঘটনা ঘটে। এ ঘটনা নিয়ে বিএসএফের সঙ্গে বর্ডার গার্ড বাংলাদেশ (বিজিবি) গতকাল দুপুরে পতাকা বৈঠক করেছে। বিজিবি জানিয়েছে, বৈঠকে বিএসএফ লাশ ফেরত দিতে চেয়েছে। নিহত ব্যক্তির নাম জয়নাল আবেদিন (২৮)। তিনি উপজেলার পাতাড়ী ইউনিয়নের দক্ষিণ পাতাড়ী গ্রামের তোহরাব আলীর ছেলে। স্থানীয় বাসিন্দাদের সঙ্গে কথা বলে জানা গেছে, স্থানীয় অনেকে গরু ব্যবসায়ীদের গরু টাকার বিনিময়ে ভারত থেকে চোরাই পথে আনেন। এঁদের স্থানীয়রা ‘রাখাল’ বলে। জয়নাল ‘রাখাল’ হিসেবে কাজ করতেন। শুক্রবার রাতে জয়নালসহ কয়েকজন গরু আনতে আদালতা সীমান্তের ৪২৪/১০ আরসি পিলারের মাঝামাঝি এলাকা দিয়ে ভারতে যান। ভোরে গরু নিয়ে ফেরার পথে সীমান্ত পার হয়ে পুনর্ভবা নদীর কাছে (শূন্যরেখার মধ্যে) এলে বিএসএফের সদস্যরা তাঁদের লক্ষ্য করে ওপার থেকে গুলি ছোড়েন। জয়নাল গুলিবদ্ধ হয়ে পড়ে গেলে তাঁকে নদীর ওপারে রেখে বাকিরা নদী পার হয়ে পালিয়ে আসেন। বিজিবি-১৪ ব্যাটালিয়নের লে. কর্নেল রফিকুল হাসান মুঠোফোনে প্রথম আলোকে বলেন, দুপুরে তাঁদের সঙ্গে বিএসএফের পতাকা বৈঠক হয়েছে। বৈঠকে বিএসএফ জয়নালকে গুলি করার বিষয়টি স্বীকার করেছে। বিএসএফ তাঁদের কাছে জয়নালের লাশ ভারতের মালদা থানা পুলিশের কাছে হস্তান্তরের কথা স্বীকার করেছে।
