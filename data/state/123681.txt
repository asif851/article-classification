
ঝিনাইদহের কোটচাঁদপুরে কলাগাছের ভেলায় পুকুরে ভাসতে গিয়ে ডুবে মারা গেছে তিন শিশু। আজ সোমবার উপজেলার মামুনশিয়া গ্রামে এ ঘটনা ঘটে। মারা যাওয়া শিশুরা হচ্ছে ওই গ্রামের ননি মণ্ডলের ছেলে মুরাদ (১১), জয়নাল মণ্ডলের দুই মেয়ে রিয়া (১১) ও নীরব (৯)। 
গ্রামবাসী সূত্রে জানা যায়, বেলা ১১টার দিকে ওই তিন শিশু বাড়ি থেকে বের হয়ে অন্য শিশুদের সঙ্গে খেলতে যায়। একপর্যায়ে তারা গ্রামের একটি পুকুরে নামে। সেখানে থাকা একটি ভেলায় করে পুকুরের এক প্রান্ত থেকে অপর প্রান্তে যাওয়ার চেষ্টা করছিল। একপর্যায়ে ভেলাটি কাত হয়ে পড়ে। এতে ভেলায় থাকা ওই তিন শিশু পানি পড়ে হাবুডুবু খেতে থাকে। পুকুরের পাড়ে থাকা অপর দুই শিশু রিপন মণ্ডল ও সুমাইয়া খাতুন ছুটে গিয়ে শিশুদের বাড়িতে খবর দেয়। বাড়ির লোকজন ছুটে এসে তিন শিশুকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাদের মৃত ঘোষণা করেন।  কোটচাঁদপুর থানার ভারপ্রাপ্ত কর্মকর্তা (ওসি) আহম্মেদ কবীর জানান, শিশুরা পুকুরে নেমে ভেলা নিয়ে খেলার সময় এ দুর্ঘটনা ঘটে। ঘটনাটি খুব মর্মান্তিক।
