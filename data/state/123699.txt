
গাজীপুর সদর উপজেলার কোনাবাড়ি এলাকায় এম এম নিটওয়্যার নামের পোশাক তৈরির একটি কারখানায় আজ শুক্রবার সকালে অগ্নিকাণ্ডের ঘটনা ঘটেছে। তবে সাপ্তাহিক ছুটির দিন হওয়ায় আজ কারখানাটি বন্ধ ছিল। এ কারণে কোনো প্রাণহানির ঘটনা ঘটেনি।
দমকল বাহিনী সূত্রে জানা গেছে, সকাল সাড়ে সাতটার দিকে ১০তলাবিশিষ্ট এই কারখানার আটতলায় আগুন লাগে। ওই তলায় উত্পাদিত তৈরি পোশাকের মজুদ ছিল। তাই আগুন লাগার পরপরই দ্রুত তা পুরো তলায় ছড়িয়ে পড়ে। খবর পেয়ে গাজীপুর ও কালিয়াকৈর দমকল বাহিনীর চারটি ইউনিট ঘটনাস্থলে পৌঁছায়। প্রায় আড়াই ঘণ্টা চেষ্টা চালিয়ে সকাল ১০টায় আগুন পুরোপুরি নেভাতে সক্ষম হয় ফায়ার সার্ভিস।
কারখানার জ্যেষ্ঠ মহাব্যবস্থাপক মো. নূরুল ইসলাম দাবি করেন, ভবনের ওই তলায় প্রায় ১৫ কোটি টাকার মালামাল ছিল।
গাজীপুর দমকল বাহিনীর স্টেশন কর্মকর্তা আবু জাফর আহাম্মেদ জানান, প্রাথমিকভাবে ধারণা করা হচ্ছে বৈদ্যুতিক শর্টসার্কিট থেকে অগ্নিকাণ্ডের সূত্রপাত হয়েছে। তবে আগুন আটতলার বাইরে ছড়িয়ে পড়তে দেওয়া হয়নি। ক্ষয়ক্ষতির পরিমাণ এখনো নিরূপণ করা সম্ভব হয়নি।
