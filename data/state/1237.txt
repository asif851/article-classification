

হাজির হওয়ার দিন ধার্য থাকলেও নিরাপত্তাজনিত কারণে জিয়া অরফানেজ ট্রাস্ট ও জিয়া চ্যারিটেবল ট্রাস্ট মামলায় আজ রোববার বিএনপির চেয়ারপারসন খালেদা জিয়া আদালতে হাজির হননি। তাঁর পক্ষ থেকে মুলতবির আবেদনের পরিপ্রেক্ষিতে আদালত আগামী ৯ নভেম্বর মামলা দুটিতে সাক্ষ্য গ্রহণের দিন ধার্য করেন।
আজ ঢাকার বিশেষ জজ আদালত-৩-এর বিচারক বাসুদেব রায় এ তারিখ ধার্য করেন।
খালেদা জিয়ার আইনজীবী সাজ্জাদ হায়দার প্রথম আলোকে জানান, এ মামলার বিষয়ে উচ্চ আদালতে দুটি লিভ টু আপিল শুনানির অপেক্ষায় আছে। আজ আপিল বিভাগ আগামী ৬ নভেম্বর শুনানির জন্য দিন ধার্য করেছেন। এ বিষয়টি জানিয়ে কার্যক্রম মুলতবির জন্য নিম্ন আদালতে আবেদন করা হয়। আর নিরাপত্তার কারণে খালেদা জিয়া আজ আদালতে হাজির হতে পারেননি। এ অবস্থায় বিচারক সাক্ষ্য গ্রহণের নতুন দিন ধার্য করেন।
মামলার বাদী ও সাক্ষী দুর্নীতি দমন কমিশনের (দুদক) উপপরিচালক হারুন-অর রশীদ আদালতে উপস্থিত ছিলেন।
দুদকের করা এক আবেদনের শুনানি নিয়ে প্রধান বিচারপতি মো. মোজাম্মেল হোসেনের নেতৃত্বে পাঁচ বিচারপতির বেঞ্চ আজ জিয়া অরফানেজ ট্রাস্ট মামলার ক্ষেত্রে খালেদা জিয়ার করা লিভ টু আপিলের ওপর ৬ নভেম্বর শুনানির দিন ধার্য করেছেন।
ওই মামলায় অভিযোগ গঠনের আদেশ বাতিল চেয়ে খালেদা জিয়ার করা রিট ২৩ এপ্রিল হাইকোর্টে খারিজ হয়। এর বিরুদ্ধে ৭ জুলাই তিনি লিভ টু আপিল করেন। এ আবেদনের শুনানির দিন ধার্যের জন্য খালেদা জিয়ার আইনজীবীরা আবেদন জানালে ১৪ অক্টোবর অবকাশকালীন চেম্বার বিচারপতি ২৭ নভেম্বর আপিল বিভাগের নিয়মিত বেঞ্চে শুনানির দিন ধার্য করেন। তবে এই তারিখ এগিয়ে আনার জন্য ১৬ অক্টোবর দুদক একটি আবেদন করে। এর পরিপ্রেক্ষিতে ১৯ অক্টোবর চেম্বার বিচারপতি আবেদনটি ২৩ অক্টোবর আপিল বিভাগের নিয়মিত বেঞ্চে শুনানির জন্য পাঠিয়ে দেন। শুনানি নিয়ে আপিল বিভাগ আজ আদেশের জন্য দিন ধার্য করেছিলেন।
আরও পড়ুন:
খালেদা জিয়ার লিভ টু আপিলের শুনানি ৬ নভেম্বর
 
