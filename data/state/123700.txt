
মেহেরপুরের গাংনীতে মৃত ছাগল জবাই করে মাংস বিক্রি করার দায়ে দুই ব্যক্তিকে কারাদণ্ড দিয়েছেন ভ্রাম্যমাণ আদালত। গতকাল শুক্রবার গাংনী পৌর কাঁচাবাজারে ভ্রাম্যমাণ আদালতের নির্বাহী হাকিম ও উপজেলা নির্বাহী কর্মকর্তা (ইউএনও) আরিফ উজ জামান এই সাজা দেন। তাঁরা হলেন উপজেলার হিজলবাড়িয়া গ্রামের ছাগল ব্যবসায়ী কাব্বারুল ইসলাম (৪৫) ও গাংনী পৌরসভার পূর্ব মালশাদহ এলাকার মাংস বিক্রেতা আবদুল মোমিন (৪২)। তাঁদের প্রত্যেককে তিন মাস করে কারাদণ্ড দিয়েছেন আদালত। এ ছাড়া দুজনকে ১০ হাজার টাকা করে জরিমানা, অনাদায়ে আরও এক মাসের কারাদণ্ডের আদেশ দেওয়া হয়েছে।
