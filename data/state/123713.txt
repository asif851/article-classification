
গাজীপুরে বাস ও ট্রাকের মধ্যে মুখোমুখি সংঘর্ষে তিনজন নিহত হয়েছেন। আহত হয়েছেন অন্তত ছয়জন। আজ বুধবার সকাল ছয়টার দিকে সিটি করপোরেশনের বাইমাইল এলাকায় ঢাকা-টাঙ্গাইল মহাসড়কে এ দুর্ঘটনা ঘটে।সালনা (কোনাবাড়ী) হাইওয়ে থানার ভারপ্রাপ্ত কর্মকর্তা (ওসি) মোহাম্মদ দাউদ বলেন, সংঘর্ষে ঘটনাস্থলে একজন নিহত হন। আহত হন অন্তত আটজন। আহত ব্যক্তিদের মধ্যে দুজন হাসপাতালে মারা যান। নিহত ব্যক্তিদের নাম-পরিচয় প্রাথমিকভাবে জানা যায়নি।পুলিশ ও প্রত্যক্ষদর্শীদের ভাষ্য, আজমেরী পরিবহনের বাসটি চন্দ্রা যাচ্ছিল। বাইমাইল এলাকায় বিপরীত দিক থেকে আসা একটি ট্রাকের সঙ্গে বাসটির মুখোমুখি সংঘর্ষ হয়। এতে ঘটনাস্থলে এক নারী যাত্রী নিহত হন। আহত হন আটজন। আহত ব্যক্তিদের উদ্ধার করে গাজীপুর শহীদ তাজউদ্দীন আহমদ মেডিকেল কলেজ হাসপাতালে নেওয়া হয়। সেখানে আরও দুজন মারা যান।শহীদ তাজউদ্দীন আহমদ মেডিকেল কলেজ হাসপাতালের আবাসিক চিকিৎসা কর্মকর্তা আব্দুল সালাম সরকার বলেন, হাসপাতালে আনার পর আহত দুই ব্যক্তি মারা গেছেন। তাঁরা পুরুষ। আহত ব্যক্তিদের মধ্যে একজনকে ঢাকা মেডিকেল কলেজ হাসপাতালে পাঠানো হয়েছে। দুজন প্রাথমিক চিকিৎসা নিয়ে চলে গেছেন। অন্যরা এই হাসপাতালে চিকিৎসাধীন।দুর্ঘটনার পর সংশ্লিষ্ট এলাকায় ঢাকা-টাঙ্গাইল মহাসড়কে প্রায় এক ঘণ্টা যান চলাচল বন্ধ ছিল।
