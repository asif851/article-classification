
সাবেক রাষ্ট্রপতি মরহুম জিয়াউর রহমানের ছোট ভাই আহমেদ কামাল বলেছেন, রাজনীতিতে আসলে তিনি সবাইকে জানিয়েই আসবেন।আজ বুধবার বিকেলে রাজধানীর ডিপ্লোমা ইঞ্জিনিয়ার্স মিলনায়তনে এক দোয়া ও মিলাদ মাহফিলের পর সাংবাদিকদের সঙ্গে কথা বলেন তিনি।জিয়াউর রহমানসহ তাঁর পরিবারের মৃত সদস্যদের আত্মার মাগফিরাত কামনায় তিনি নিজেই এ দোয়া ও মিলাদ মাহফিলের অয়োজন করেন।আহমেদ কামাল বলেন, ‘এ অনুষ্ঠানটা একান্তই আমাদের পারিবারিক মিলাদ মাহফিল। এটাকে অন্যভাবে না দেখার জন্য সকলকে অনুরোধ করছি। তবে যদি কোনো দিন রাজনীতিতে আসি, আপনাদের সবাইকে জানিয়ে আসব।’আহমেদ কামাল আরও বলেন, ‘বর্তমান সরকার দেশে যে গণতন্ত্রের কথা বলছে, এটা গণতন্ত্র নয়। এখন একনায়কতন্ত্র চলছে। এ নাজুক পরিস্থিতিতে দেশের মঙ্গলের জন্য সঠিক ও সুস্থ ধারার রাজনীতি ও গণতন্ত্র ফিরিয়ে আনতে সবাইকে এগিয়ে আসতে হবে।’
এই মিলাদকে ঘিরে রাজনৈতিক অঙ্গনে নানা আলোচনা চলছিল। মিলাদে শতাধিক মানুষ উপস্থিত হন। জিয়াউর রহমানের পরিবারের (পৈতৃক দিক থেকে) এটাই এ ধরনের প্রথম উদ্যোগ ছিল। তবে এখানে বিএনপির উল্লেখযোগ্য কোনো নেতাকে দেখা যায়নি।
আরও পড়ুন:জিয়ার ভাইয়ের মিলাদে আমন্ত্রিত খালেদা
