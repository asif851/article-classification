
রাজধানীর আশকোনায় পুলিশের অভিযানের সময় আত্মসমর্পণকারী দুই নারী ‘জঙ্গি’ জেবুন্নাহার (শীলা) ও তৃষ্ণার সাত দিন করে রিমান্ড মঞ্জুর করা হয়েছে। ঢাকা মহানগর হাকিম মেহের নিগার সূচনা আজ সোমবার এ আদেশ দেন।
পুলিশের কাউন্টার টেররিজম ইউনিটের পক্ষ থেকে আজ এই দুই নারীকে আদালতে হাজির করে প্রত্যেকের ১০ দিনের রিমান্ড চাওয়া হয়। দুজনের পক্ষে কোনো আইনজীবী ছিলেন না। আদালত পরে তাঁদের সাত দিন করে রিমান্ড মঞ্জুর করেন।
আদালতে জেবুন্নাহারের কোলে দেড় বছরের শিশু এবং তৃষ্ণার কোলে চার মাসের শিশু ছিল। এই দুই শিশুকে নিয়ে ২৪ ডিসেম্বর তাঁরা আত্মসমর্পণ করেন।
জেবুন্নাহার মিরপুরের রূপনগরে পুলিশের অভিযানে নিহত জঙ্গি ও অবসরপ্রাপ্ত মেজর জাহিদুল ইসলামের স্ত্রী। তৃষ্ণা পলাতক ‘জঙ্গি’ মঈনুল ওরফে মুসার স্ত্রী।
