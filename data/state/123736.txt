
গাজীপুরে নিরাপত্তাকর্মীকে বেঁধে রেখে একটি ব্যবসা প্রতিষ্ঠানের মালামাল লুট করেছে ডাকাতেরা। গত রোববার গাজীপুর সিটি করপোরেশনের চান্দনা চৌরাস্তা এলাকায় ওই ঘটনা ঘটে। এ ঘটনায় পুলিশ নিরাপত্তাকর্মীকে জিজ্ঞাসাবাদের জন্য আটক করেছে।ব্যবসায়ী ও পুলিশ সূত্রে জানা গেছে, গত রোববার ভোর চারটার দিকে একটি পিকআপ ভ্যান নিয়ে আট-নয়জনের ডাকাত দল ফেয়ার মোটরস নামের ওই পাইকারি দোকানের সামনে অবস্থান নেয়। তাদের দেখে নিরাপত্তাকর্মী সাহেব আলী এগিয়ে এলে তাঁকে অস্ত্রের মুখে হাত-মুখ বেঁধে ফেলে তারা। পরে ডাকাতেরা দোকানের তালা ভেঙে ভেতর থেকে গাড়ির ৬৭টি টায়ার ও বিপুল পরিমাণ তেল লুট করে পিকআপে তুলে নিয়ে যায়।দোকানের মালিক রফিকুল ইসলাম দাবি করেন, লুট হওয়া মালামালের মূল্য প্রায় আট লাখ টাকা হবে।
