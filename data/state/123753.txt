
পানি ও নদীর সঙ্গে জীবন-জীবিকা, পরিবেশ-প্রতিবেশ, ইতিহাস, ঐতিহ্য, ব্যবসা-বাণিজ্য, অর্থনীতি, সংস্কৃতি ওতপ্রোতভাবে জড়িত। তাই জীব ও জীবিকার প্রয়োজনে পানির উৎসসমূহ সংরক্ষণের দাবি জানিয়েছে পরিবেশ সচেতন কয়েকটি সংগঠন। গতকাল মঙ্গলবার জাতীয় প্রেসক্লাবের সামনে বিশ্ব পানি দিবস পালন উপলক্ষে আয়োজিত মানববন্ধনে এ দাবি জানানো হয়।বাংলাদেশ পরিবেশ আন্দোলন (বাপা), পরিবেশ বাঁচাও আন্দোলন (পবা), এনজিও ফোরাম ফর পাবলিক হেলথ ও পাঁচটি পরিবেশবাদী সংগঠন মানববন্ধনের আয়োজন করে। মানববন্ধনে বক্তারা বলেন, অপরিকল্পিত নগরায়ণ, শিল্পকারখানা স্থাপন, পানিসম্পদের সঠিক ব্যবহারের অভাব এবং মানবসৃষ্ট কারণে মাটির ওপরের পানির নিরাপদ উত্তোলন নষ্ট হয়ে যাচ্ছে। জনসংখ্যা বৃদ্ধি এবং অর্থনৈতিক প্রবৃদ্ধির কারণে পানির উত্তোলন, ব্যবহার, পুনর্ব্যবহার, সরবরাহ এবং অপচয় ক্রমাগত বৃদ্ধি পাচ্ছে। ফলে পানিদূষণ বৃদ্ধি পেয়ে বিশুদ্ধ পানির সংকট দেখা দিচ্ছে।বক্তারা বলেন, রাজধানীর চারপাশের নদীগুলো প্রতিনিয়ত ব্যাপক দূষণের শিকার হচ্ছে। ইতিমধ্যে শিল্পাঞ্চলগুলোতে পানির স্তর নিচে নেমে গেছে। এ পরিপ্রেক্ষিতে বাংলাদেশ পানি আইন বাস্তবায়ন, নিরাপদ পানি সরবরাহ নিশ্চিত করা, পানি-সম্পর্কিত বিভিন্ন মন্ত্রণালয় বা বিভাগের মধ্যে সমন্বয় ও পানিসম্পদের অপব্যবহার রোধে তৃণমূল থেকে জাতীয় পর্যায়ে কর্মসূচি গ্রহণ জরুরি।পবার চেয়ারম্যান আবু নাসের খানের সভাপতিত্বে বাংলাদেশ এনভায়রনমেন্ট নেটওয়ার্কের সমন্বয়ক কামরুল আহসান খান, পবার যুগ্ম সাধারণ সম্পাদক হাফিজুর রহমান ও নাগরিক অধিকার সংরক্ষণ ফোরামের সভাপতি হাফিজুর রহমান প্রমুখ বক্তব্য দেন।বস্তিবাসীদের পুনর্বাসন করা হবে: বস্তিবাসীদের পুনর্বাসন করা হবে বলে জানিয়েছেন ঢাকা উত্তর সিটি করপোরেশনের মেয়র আনিসুল হক। তিনি বলেন, ঢাকা শহরের বস্তিবাসীরা ৯৫ শতাংশ ওয়াসার পানির বিল পরিশোধ করে। তাদের এখন দরকার পুনর্বাসন। বস্তিবাসীদের সঙ্গে আলোচনার মাধ্যমে তাদের পুনর্বাসন করা হবে।গতকাল বিশ্ব পানি দিবস উপলক্ষে মহাখালী আইপিএইচ স্কুল অ্যান্ড কলেজ মাঠে আয়োজিত আলোচনা সভায় এসব কথা বলেন মেয়র। ডিএনসিসির ২০ নম্বর ওয়ার্ড, দুস্থ স্বাস্থ্যকেন্দ্র, ওয়ার্ল্ড ভিশন এবং ওয়াটার এইডের যৌথ সহযোগিতায় এই আলোচনা সভা, চিত্রাঙ্কন ও বিতর্ক প্রতিযোগিতা, স্যানিটেশনের ওপর পুরস্কার বিতরণ অনুষ্ঠানের আয়োজন করা হয়।স্থানীয় ওয়ার্ড কাউন্সিলর মো. নাছিরের সভাপতিত্বে সাংসদ এ কে এম রহমতউল্লাহ, ঢাকা ওয়াসার ব্যবস্থাপনা পরিচালক তাকসিম এ খান, ডিএসকের নির্বাহী পরিচালক দিবালোক সিংহ, ওয়ার্ল্ড ভিশন বাংলাদেশের পরিচালক (প্রোগ্রাম অ্যান্ড স্পনসরশিপ) চন্দন জেড গোমেজ প্রমুখ বক্তব্য রাখেন।
