
উত্তরার ১০ নম্বর সেক্টরের কয়েকটি সড়কে দুই মাস ধরে পানির সংকট চরমে। অনেক বাসাবাড়িতে তিন-চার দিন ধরে পানি থাকছে না। উত্তরা ১২ নম্বর সেক্টরে ওয়াসার সরবরাহ লাইন দিয়ে লাল রঙের গন্ধযুক্ত পানি আসছে। পানি ব্যবহার করতে না পারায় দুর্ভোগে পড়েছে সেক্টরের বাসিন্দারা।উত্তরা ১০ নম্বর সেক্টরের কয়েকটি সড়কে রমজান মাসের আগে থেকে পানির সংকট চলছিল। বাইরে থেকে পানি সংগ্রহ করে অথবা আত্মীয়স্বজনের বাড়িতে গিয়ে গোসল, কাপড় ধোয়ার কাজ করতে হচ্ছে এলাকাবাসীকে। ভোরে ফজরের নামাজের সময়েও পানি পাচ্ছেন না বলে অভিযোগ করেন সেক্টরের বাসিন্দারা। মাঝেমধ্যে খুব অল্প পরিমাণ পানি লাইনে এলেও সে পানিতে থাকছে ময়লা ও দুর্গন্ধ। ওয়াসা থেকে গাড়ি করে পানি আনিয়ে জরুরি কাজ সারতে হচ্ছে।সেক্টরের ৩ নম্বর সড়কের ৩৩ থেকে ৪৫ নম্বর বাড়ি পর্যন্ত পানিসংকট তীব্র। ৩ নম্বর সড়কের বাসিন্দা আমিনুল ইসলাম বলেন, পানির জন্য প্রায়ই ফজরের নামাজ পড়া হয় না। রোজার মধ্যে কষ্ট বেশি হয়েছে। গতকাল গাড়িতে করে পানি আনা হয়েছে, আজকে আবার পানি নেই। গাড়ির জন্য সিরিয়াল দিয়ে এলে অনেক পেছনে সিরিয়াল দিয়ে রাখে। তিন-চার দিন পরও পানি পাওয়া যায় না।১০ নম্বর সেক্টর কল্যাণ সমিতির সাধারণ সম্পাদক নুরুল আলম বলেন, ৩ নম্বর সড়কে পানির সমস্যাটা বেশি। কোনো কোনো বাসায় তিন-চার দিন ধরে পানি আসে না। ইদানীং এই সেক্টরে বসবাসকারী মানুষের সংখ্যা বাড়লেও পানি সরবরাহের পরিমাণ বাড়েনি। তাই সমস্যা হচ্ছে।ঢাকা ওয়াসার সহকারী প্রকৌশলী আরাফাত ইসলাম প্রথম আলোকে বলেন, ‘এর আগে কেউ পানির সংকট নিয়ে কোনো অভিযোগ করেননি। আপনিই প্রথম অভিযোগ করলেন। যে বাড়িতে সমস্যা হচ্ছে সেই বাড়ির সংযোগে সমস্যা আছে। এতে আমাদের করার কিছুই নেই, যাঁর যাঁর বাড়ির সংযোগ তাঁদের নিজেদের অধীনে।’অন্যদিকে দুই মাস ধরে উত্তরা ১২ নম্বর সেক্টরের পার্ক-সংলগ্ন পানির পাম্প থেকে প্রচুর পরিমাণে লাল রঙের পানি আসছে। সেক্টরের বাসিন্দারা জানান, লাল রঙের পানি ফুটিয়েও পান করা যায় না। আয়রনের তীব্র গন্ধ থাকে। এ পানি দিয়ে গোসলও করা যায় না।সেক্টরের ১০ নম্বর সড়কের বাসিন্দা আশরাফ উদ্দিন বলেন, ‘ইদানীং যে পানি আসছে, তা ব্যবহার করা যায় না। সকালে পার্কে হাঁটতে গেলে অনেকেই বলছেন, পানি ঠিকমতো পাওয়া যাচ্ছে না।’এ ব্যাপারে ১২ নম্বর সেক্টরের পাম্প অপারেটর আলতাফ হোসেন বলেন, তিনি পাম্পে নতুন যোগ দিয়েছেন। পাম্প সম্পর্কে কিছু বলতে পারছেন না।
