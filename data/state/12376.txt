
দিনাজপুরের পার্বতীপুরে মধ্যপাড়া পাথরখনি শ্রমিকেরা পাঁচ দফা দাবি আদায়ের লক্ষ্যে গতকাল বুধবার তৃতীয় দিনের মতো ধর্মঘট অব্যাহত রেখেছেন। তিন দিনের শ্রমিক ধর্মঘটের ফলে পাথর উত্তোলন বন্ধ থাকায় প্রায় ৩০ লাখ টাকা লোকসান হয়েছে।খনি সূত্র জানায়, ছাঁটাই করা শ্রমিকদের চাকরিতে পুনর্বহাল, সরকার ঘোষিত ২০ ভাগ মহার্ঘ ভাতা, সরাসরি কোম্পানির অধীনে চাকরি প্রদান, ডিপ্লোমাধারী শ্রমিকদের চাকরি নিয়মিতকরণ ও শ্রমিক ছাঁটাই বন্ধ করা—এই পাঁচ দফা দাবিতে খনির ৩০৮ জন শ্রমিক গত সোমবার সকাল থেকে অনির্দিষ্টকালের ধর্মঘট শুরু করেন। এঁরা সবাই তৃতীয় পক্ষের মাধ্যমে নিয়োগ পাওয়া।মধ্যপাড়া গ্রানাইট মাইনিং কোম্পানি লিমিটেডের (এমজিএমসিএল) ব্যবস্থাপনা পরিচালক মো. মঈন উদ্দিন জানান, ডিসেম্বর মাস থেকে খনির ব্যবস্থাপনা, পরিচালন, উৎপাদন ও রক্ষণাবেক্ষণের দায়িত্ব পালন করবে বেলারুশের ট্রেস্ট সকটোসট্রয় এবং ‘জার্মানিয়া ট্রেস্ট কনসোর্টিয়াম (জিটিসি)’। সোমবার থেকে জিটিসির কাছে খনি হস্তান্তরের প্রক্রিয়া শুরু হয়েছে। এ সময় শ্রমিক অসন্তোষ দেখা দেওয়ায় খনি হস্তান্তরকাজ বাধাগ্রস্ত হচ্ছে।
