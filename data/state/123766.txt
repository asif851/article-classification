
বিএনপির সিনিয়র ভাইস চেয়ারম্যান তারেক রহমানই দলকে ধ্বংস করছে বলে মন্তব্য করেছেন স্বাস্থ্যমন্ত্রী মোহাম্মদ নাসিম।
বিএনপির চেয়ারপারসন খালেদা জিয়াকে উদ্দেশ করে মন্ত্রী বলেন, ‘আপনার দলকে যারা ধ্বংসের শেষ প্রান্তে নিয়ে গেছে, সে আপনার আপনজন হলেও তাকে দল থেকে বের করে দেন।’
আজ শুক্রবার সকালে ঢাকা রিপোর্টার্স ইউনিটিতে এক আলোচনা সভায় স্বাস্থ্যমন্ত্রী এ কথা বলেন। খবর বাসসের।
জেলহত্যা দিবস ও বর্তমান রাজনৈতিক প্রেক্ষাপটে ওই আলোচনা সভার আয়োজন করে বঙ্গবন্ধু সাংস্কৃতিক জোট।
মন্ত্রী বলেন, মিথ্যাচার ও ঔদ্ধত্যেরও একটা সীমা আছে। যারা হাওয়া ভবন সৃষ্টি করে দুর্নীতি করেছে, তারাই বিএনপিকে ধ্বংস করেছে। এ সময় তারেক রহমানকে দেশে ফিরিয়ে এনে বিচার করা উচিত বলেও মনে করেন তিনি।মন্ত্রী বলেন, দুর্নীতির বরপুত্র তারেক রহমান বিদেশের মাটিতে বসে একের পর এক মিথ্যাচার করছে।
