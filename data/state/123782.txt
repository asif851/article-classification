
লিবারেল ডেমোক্রেটিক পার্টির (এলডিপি) চেয়ারম্যান অলি আহমদ বলেছেন, ‘প্রধানমন্ত্রীর ছেলে সজীব ওয়াজেদ জয়ের কথা শুনে মানুষ আওয়ামী লীগকে ভোট দিলে দেশ আর কোনো দিন বাকশালী শাসন থেকে বের হতে পারবে না। আগামী অক্টোবরের মধ্যে এই সরকারের পতন হবে। দেশ এভাবে চলতে পারে না।’আজ শনিবার বিকেলে মাগুরা আছাদুজ্জামান মিলনায়তনে এলডিপি আয়োজিত জনসভায় প্রধান অতিথির বক্তব্যে তিনি অলি আহমদ এ কথা বলেন।অলি আহমদ বলেন, ‘আমরা দুর্নীতি, সন্ত্রাস ও টেন্ডারবাজমুক্ত বাংলাদেশ চাই, যেখানে সবাই ন্যায়বিচার পাবেন। কিন্তু আমরা আওয়ামী লীগ সরকারের সময় ন্যায়বিচার পাইনি। শেয়ারবাজার, ডেসটিনি, হল-মার্কসহ বিভিন্ন প্রতিষ্ঠানের সঙ্গে সরকারের মন্ত্রী-সাংসদেরা যুক্ত থেকে দুই লাখ হাজার কোটি টাকা লুটে নিয়েছে। কিন্তু কোনো ব্যবস্থা নেওয়া হয়নি।’সাবেক এই মন্ত্রী বলেন, ৯৬ সালের চেয়ে এখন দেশের অবস্থা ১০০ গুণ খারাপ হয়েছে। তারা ২৬ হাজার লোককে হত্যা করেছে। সংসদ ভবনে খুন হয়েছে। কিন্তু দেখা গেছে অভিযুক্ত খুনির নাম বাদ দেওয়া হয়েছে। সরকারের কথায় পুলিশ চলছে। তিনি বলেন, ‘এই সরকার ক্ষমতায় আসার আগে মইনুদ্দিন-ফখরুদ্দীনের সরকার আওয়ামী লীগ, বিএনপি, জামায়াত সবার বিরুদ্ধে মামলা করেছিল। পরে দেখা গেছে, আ.লীগ ক্ষমতায় আসার পর কেবল তাদের মামলাগুলো প্রত্যাহার করা হয়েছে। তারা সবাই সাধু। এরশাদ যখন তাদের বিরুদ্ধে কথা বলেন, তখন মামলা ধরে টান দেওয়া হয়।’
মাগুরা জেলা এলডিপির সভাপতি প্রকৌশলী কামালউদ্দিন মোস্তফার সভাপতিত্বে অনুষ্ঠিত জনসভায় ঢাকা মহানগর গণতান্ত্রিক যুবদলের যুগ্ম সাধারণ সম্পাদক নুরুজ্জামান, মহানগর এলডিপির সভাপতি এস এম খালিদ সাইফুল্লাহ, জেলা বিএনপির সভাপতি কবীর মুরাদ প্রমুখ বক্তব্য রাখেন।
