
 
একটি মামলায় পুলিশি হেফাজতে বিচারিক আদালতে হাজির হওয়ার পর সেখান থেকে পালিয়ে যান মহিউদ্দিন ইসলাম ওরফে রনি। আর এই পালানোর অভিযোগে করা মামলায় হাইকোর্টে জামিন চাইতে এসে গ্রেপ্তার হয়েছেন তিনি। নথিপত্র পর্যালোচনা করে আজ সোমবার বিচারপতি এম ইনায়েতুর রহিম ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ ওই ব্যক্তিকে গ্রেপ্তার করতে নির্দেশ দেন।আদালত সূত্র জানায়, মোটরসাইকেল চুরির অভিযোগে মহিউদ্দিন ইসলামের বিরুদ্ধে গত ৩ জুলাই সিদ্ধিরগঞ্জ থানায় একটি মামলা হয়। ওই মামলায় গ্রেপ্তারের পর ৯ সেপ্টেম্বর নারায়ণগঞ্জের মুখ্য বিচারিক হাকিম আদালতে তাঁকে হাজির করা হয়। জামিন চাইতে অন্য আসামিদের সঙ্গে তিনি কৌশলে পালিয়ে যান। হেফাজত থেকে পালানোর অভিযোগে ওই দিন তাঁর বিরুদ্ধে ফতুল্লা থানায় আরেকটি মামলা হয়। এই মামলায় আজ মহিউদ্দিন আগাম জামিনের জন্য হাইকোর্টে আসেন।আদালতে আবেদনকারী পক্ষে শুনানি করেন আইনজীবী এস এম মুনীর। রাষ্ট্রপক্ষে ছিলেন সহকারী অ্যাটর্নি জেনারেল গাজী মো. মামুনুর রশিদ।মামুনুর রশিদ প্রথম আলো ডটকমকে বলেন, নথিপত্র পর্যালোচনা করে হাইকোর্ট মহিউদ্দিনকে গ্রেপ্তার করতে নির্দেশ দেন। আদালতে কর্তব্যরত পুলিশ পরে তাঁকে শাহবাগ থানায় নিয়ে যায়।
