
আইনমন্ত্রী আনিসুল হক বলেছেন, ১৯৭২ সালের সংবিধানের ৯৬ অনুচ্ছেদ পুনঃস্থাপন কীভাবে সংবিধান পরিপন্থী হয়, সেটা তিনি বুঝতে পারছেন না। আজ সোমবার সচিবালয়ে সাংবাদিকদের প্রশ্নের জবাবে তিনি এ কথা বলেন।
সুপ্রিম কোর্টের বিচারকদের অপসারণের ক্ষমতা সংসদের হাতে ন্যস্ত করে আনা সংবিধানের ষোড়শ সংশোধনী অবৈধ ঘোষণার রায় বহাল রয়েছে। এ সংশোধনী অবৈধ ঘোষণা করে হাইকোর্টের দেওয়া রায়ের বিরুদ্ধে রাষ্ট্রপক্ষের আপিল আজ সোমবার খারিজ করে দিয়েছেন আপিল বিভাগ। আদালত বলেছেন, ঐকমত্যের ভিত্তিতে সিদ্ধান্ত হলো আপিল খারিজ।
এ রায়ের বিষয়ে সাংবাদিকেরা আইনমন্ত্রীর কাছে প্রতিক্রিয়া জানতে চেয়েছিলেন। প্রশ্নটা ছিল—উচ্চ আদালতে যে রায় হলো, সেটায় সংসদের সার্বভৌম ক্ষমতা ক্ষুণ্ন হলো কি না? জবাবে আইনমন্ত্রী বলেন, ‘রায়ে ওনারা শুধু আপিল খারিজ করে দিয়েছেন। এখন আপনার প্রশ্নের জবাব দিতে গেলে আমার মনে হয় পূর্ণাঙ্গ রায় যতক্ষণ না পর্যন্ত পড়ি, ততক্ষণ পর্যন্ত এই কথার জবাব দেওয়া যাবে না। তবে আমার কাছে সব সময় প্রশ্ন থাকবে যে ১৯৭২ সালের সংবিধানের ৯৬ অনুচ্ছেদে যেটা ছিল, সেটা সামরিক সরকার সুপ্রিম জুডিশিয়াল কাউন্সিল আনার পর তা আবার সংসদ পুনঃস্থাপন করে। সেটা কীভাবে সংবিধানের পরিপন্থী হয়—আমি সেটা বুঝতে পারছি না। আমি অপেক্ষা করব পূর্ণাঙ্গ রায়ের জন্য। পূর্ণাঙ্গ রায়ের পর আমরা কী করব, তার সিদ্ধান্ত নেব।’
তবে আইনমন্ত্রী বলেন, সংবিধানের ৯৬ অনুচ্ছেদে যে কথাগুলো বলা আছে, সারা বিশ্বের গণতান্ত্রিক ও উন্নত দেশগুলোতে সে বিষয়গুলো আছে। আজকে মন্ত্রিসভার বৈঠকে প্রধানমন্ত্রী শেখ হাসিনা এ বিষয়ে কোনো নির্দেশনা দিয়েছেন কি না—তার জবাবে আইনমন্ত্রী বলেন, ‘আমরা পূর্ণাঙ্গ রায়ের জন্য অপেক্ষা করব।’
৯৬ (২) অনুচ্ছেদে বলা হয়েছে, ‘প্রমাণিত অসদাচরণ বা অসামর্থ্যের কারণে সংসদের মোট সদস্য-সংখ্যার অন্যূন দুই-তৃতীয়াংশ গরিষ্ঠতার দ্বারা সমর্থিত সংসদের প্রস্তাবক্রমে প্রদত্ত রাষ্ট্রপতির আদেশ ব্যতীত কোন বিচারককে অপসারিত করা যাইবে না।’
 
