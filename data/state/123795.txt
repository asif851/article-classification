
চাঁপাইনবাবগঞ্জ শহরের শান্তির মোড় এলাকার পরিচয়হীন বাক্প্রতিবন্ধী সেই বৃদ্ধার পরিচয় পাওয়া গেছে। গতকাল সোমবার বিকেলে আপনজনদের সঙ্গে তিনি নিজ বাড়ির উদ্দেশে রওনা দেন। যখন ভটভটিতে করে যাত্রা শুরু করলেন তখন উল্লাসে চিৎকার করে উঠল উপস্থিত লোকজন।
বৃদ্ধার ছোট ভাই নুরুল ইসলাম জানান, তাঁর বোনের নাম ছায়েরা বেওয়া (৬৫)। তিনি রাজশাহীর মোহনপুর উপজেলার ঘাসিগ্রাম ইউনিয়নের আত্রাই গ্রামের মৃত ইয়াছিনের স্ত্রী। প্রমাণ হিসেবে তিনি বোনের ভোটার আইডি কার্ড দেখান।
আপনজনের সঙ্গে আসা মোহনপুরের কেশরহাট পৌর এলাকার ব্যবসায়ী সারোয়ার হোসেন (৪২) বলেন, ‘আমি জানতাম আমার এক ভাবি (ফুফাতো ভাইয়ের স্ত্রী) মোহরজানের বাক্প্রতিবন্ধী বোন কিছুদিন আগে হারিয়ে গেছে। আজ (সোমবার) প্রথম আলোয় প্রকাশিত “বাড়ি ফিরতে চান তিনি” সংবাদটি দেখেই সঙ্গে সঙ্গে ভাবির কাছে গিয়ে প্রতিবেদনটি দেখাই। তিনি বোনকে চিনতে পেরেই আনন্দে কেঁদে ফেলেন। খবর দেওয়া হয় ছোট ভাই নুরুল ইসলামকে। তিনি কয়েকজনকে নিয়ে চাঁপাইনবাবগঞ্জে আসেন।’
সঙ্গে আসা নাতি কলেজছাত্র হাসান আহমেদ জানান, ১১ ডিসেম্বর তাঁর নানি একা বাড়ি থেকে জামাতা কামাল শেখের বাড়ি রাজশাহীর শিরোইল কলোনি যাওয়ার জন্য বের হন। রাজশাহী যাওয়ার পথে তিনি হয়তো পথ ভুল করে চাঁপাইনবাবগঞ্জে চলে এসেছেন। তাঁকে অনেক খোঁজাখুঁজি করেও পাওয়া যাচ্ছিল না। প্রথম আলোর জন্য তাঁকে ফিরে পেলাম। প্রথম আলোকে অনেক অনেক ধন্যবাদ।
