
কক্সবাজারের টেকনাফে নাফ নদী থেকে আরও দুই রোহিঙ্গার লাশ উদ্ধার করা হয়েছে। আজ বৃহস্পতিবার সকাল সাড়ে ১০টার দিকে উপজেলার সাবরাং নয়াপাড়া এলাকা থেকে এক শিশু ও এক পুরুষের লাশ উদ্ধার করে পুলিশ।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান প্রথম আলোকে বলেন, বৃহস্পতিবার সকালে নদীতে ভাসমান অবস্থায় দেখতে পেয়ে পুলিশ লাশ দুটি উদ্ধার করেছে। লাশ দুটি রোহিঙ্গা বোঝাই নৌকাডুবির বলে নিশ্চিত হওয়া গেছে। তাদের সৎকারের ব্যবস্থা করা হচ্ছে।
গত মঙ্গলবার রাত ১০টা ও বুধবার ভোর চারটায় নাফ নদীতে দুইটি নৌকাডুবির ঘটনা ঘটেছিল। তার মধ্যে গতকাল বুধবার রাত ১০টা পর্যন্ত ১৩ জনের লাশ উদ্ধার করা হয়। অন্যদিকে, গত ২৯ আগস্ট থেকে ১৩ সেপ্টেম্বর পর্যন্ত নাফ নদী ও বঙ্গোপসাগরে মোট ২২টি নৌকাডুবির ঘটনা ঘটেছে বলে জানা গেছে। এসব ঘটনায় আজ পর্যন্ত ১০৭ জনের লাশ উদ্ধার করা হয়েছে। তার মধ্যে শিশু ৫৫ জন, নারী ২৯ জন ও পুরুষ ২৩ জন।
 
