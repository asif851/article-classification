
ইটের ভাটায় কাঠ পোড়ানো যাবে না, সরকারের এমন কঠোর আইন থাকলেও ঝিনাইদহের হরিণাকুণ্ডুর চাঁদপুরে অবস্থিত এম এস ব্রিকস কর্তৃপক্ষ কাঠ পোড়াতে ভাটার মধ্যে করাতকল বসিয়েছে। প্রতিদিন শত শত মণ কাঠ এই করাতকলে চেরাই করে ভাটায় ব্যবহার করছেন। এই অবস্থা কয়েক বছর চললেও বিষয়টি নিয়ে কারও কোনো পদক্ষেপ নেই।
ওই ইটভাটার সঙ্গে সংশ্লিষ্ট একটি সূত্র জানিয়েছে, এম এস ব্রিকস বছরে ৪৫ থেকে ৫০ লাখ ইট তৈরি করে থাকে। এসব ইট পোড়াতে তাদের কাঠ ব্যবহার করতে হয় প্রায় এক লাখ মণ। যা কাঠুরে দিয়ে বা দূর থেকে চেরাই করে ভাটায় আনা কিছুটা কষ্টকর। তাই তারা ভাটার মধ্যেই করাতকল বসিয়েছেন। বিষয়টি পরিবেশ অধিদপ্তর ও জেলা প্রশাসনের কর্মকর্তাদের চোখ ফাঁকি দিয়ে চলছে বলে জানান সংশ্লিষ্ট দপ্তরের কর্মকর্তারা। তবে তারা দ্রুত ব্যবস্থা নেওয়ার কথা উল্লেখ করেন।
সরেজমিনে দেখা গেছে, ঝিনাইদহ-হরিণাকুণ্ডু সড়কের পাশে চাঁদপুর গ্রামের মধ্যে বিশাল জায়গা নিয়ে প্রতিষ্ঠিত এম এস ব্রিকস। যার গোটা এলাকাজুড়েই রাখা হয়েছে কাঠ আর কাঠ। নানা প্রজাতির বড়-ছোট গাছ কেটে ফেলে রাখা হয়েছে। ভাটার উত্তর পাশে করাতকলের চারপাশে কাঠের স্তূপ। এই করাতকলে প্রতিদিন কয়েক শ মণ কাঠ চেরাই করা হচ্ছে আর তা ফেলা হচ্ছে ভাটার চুলায়। জ্বালানি হিসেবে কাঠই তাদের একমাত্র ভরসা বলে জানান স্থানীয় ব্যক্তিরা।
ভাটার পাশেই বাড়ি এমন এক ব্যক্তি নাম প্রকাশ না করার শর্তে বলেন, কয়েক বছর ধরে এভাবে করাতকল ব্যবহার করছে ভাটা কর্তৃপক্ষ। প্রতিবছরই হাজার হাজার মণ কাঠ ব্যবহার করা হয়। তিনি আরও বলেন, চাঁদপুরের পার্শ্ববর্তী গিলাবাড়িয়া গ্রামের আবদুল হান্নান এই ইটভাটার মালিক। এই ভাটা প্রতিষ্ঠার পর থেকেই কাঠের ব্যবহার হচ্ছে। প্রতিষ্ঠার পর কর্তৃপক্ষ বাইরে থেকে চেরাই করা কাঠ এনে জ্বালানি হিসেবে ব্যবহার করতেন। পাঁচ-ছয় বছর হলো ভাটার মধ্যে করাতকল বসিয়েছেন। এখন বাইরে থেকে গাছ এনে নিজেদের প্রয়োজনমতো চেরাই করে ব্যবহার করছেন।
ভাটার সঙ্গে সংশ্লিষ্ট এক ব্যবসায়ী নাম প্রকাশ না করার শর্তে বলেন, এম এস ব্রিকস ভাটাটি কাঠের ওপর নির্ভর করেই চলছে। এখানে কয়লার ব্যবহার হয় না। এই ভাটায় বছরে আনুমানিক এক লাখ মণ কাঠের প্রয়োজন হয়। তিনি আরও বলেন, প্রতি এক লাখ ইট পোড়াতে ২ হাজার মণ কাঠের প্রয়োজন হয়। সেই হিসাবে ৫০ লাখ ইট পোড়াতে এক লাখ মণ কাঠের প্রয়োজন, যা বিভিন্ন মাধ্যমে তিনি সংগ্রহ করেন। তিনি বলেন, এই গাছ ইচ্ছেমতো চেরাই করে ভাটায় ব্যবহারের সুবিধার জন্য সেখানে করাতকল বসানো হয়েছে।
এ ব্যাপারে পরিবেশ অধিদপ্তর যশোর অঞ্চলের উপপরিচালক মিজানুর রহমান বলেন, ‘ভাটা তৈরির আইন আছে। ভাটায় জ্বালানি হিসেবে কাঠ পোড়ানো যাবে না। আর ভাটার মধ্যে করাতকল বসানো খুবই অপরাধ।
পরিবেশ ও জীববৈচিত্র্য সংরক্ষণ কমিটির ঝিনাইদহ জেলা শাখার সভাপতি মাসুদ আহম্মদ বলেন, ওই ভাটার মালিক যে দুঃসাহস দেখিয়েছেন, তা সবাইকে ভাবিয়ে তুলেছে। বিশেষ করে আইনের প্রতি তাঁর বৃদ্ধাঙ্গুলি দেখানোর বিষয়টি। তিনি অবিলম্বে ভাটাটি বন্ধসহ মালিকপক্ষের দৃষ্টান্তমূলক শাস্তির দাবি করেন। তিনি আরও বলেন, জেলার অন্য ভাটাগুলোতেও কয়লা ব্যবহারের কথা বলে কাঠ পোড়ানো হচ্ছে। সেগুলোর বিরুদ্ধেও ব্যবস্থা গ্রহণের জন্য প্রশাসনের প্রতি তিনি দাবি জানান।
এ বিষয়ে হরিণাকুণ্ডু উপজেলা নির্বাহী কর্মকর্তা (ইউএনও) মো. সাইফুল ইসলাম বলেন, বিষয়টি তিনি খতিয়ে দেখবেন।
ইটভাটার মালিক আবদুল হান্নান কাঠ পোড়ানোর কথা স্বীকার করে বলেন, ‘সবাই পোড়াচ্ছে, কিন্তু আপনার চোখে পড়েছে আমার ভাটা। বিষয়টি সহজভাবে দেখুন।’ তবে এক লাখ মণ কাঠ পোড়ানোর বিষয়ে তিনি বলেন, ঠিক এতটা হবে না, কিছু কম হবে।
