
ছয় দফা দাবিতে ব্রাহ্মণবাড়িয়ায় অনির্দিষ্টকালের পরিবহন ধর্মঘট চলছে। আজ মঙ্গলবার সকাল ছয়টা থেকে এ ধর্মঘট শুরু হয়েছে। ব্রাহ্মণবাড়িয়া জেলা সড়ক পরিবহন মালিক শ্রমিক ঐক্য পরিষদ এ ধর্মঘটের ডাক দিয়েছে।
ছয় দফা দাবির মধ্য রয়েছে ভাঙচুরের বিরুদ্ধে বাস মালিকদের করা মামলার আসামিদের গ্রেপ্তার, ঢাকা-সিলেট মহাসড়কের ব্রাহ্মণবাড়িয়া অংশে অবৈধ স্থাপনা উচ্ছেদ, ঢাকা-সিলেট মহাসড়কের ব্রাহ্মণবাড়িয়া অংশে সিএনজিচালিত অটোরিকশা, লেগুনাসহ তিন চাকার যান চলাচল বন্ধ।
এদিকে সকাল থেকে ঢাকা-সিলেট মহাসড়কের ব্রাহ্মণবাড়িয়ার বিশ্বরোড এলাকায় জেলা সড়ক পরিবহন মালিক শ্রমিক ঐক্য পরিষদের নেতা-কর্মীরা অবস্থান নিয়েছেন। তাঁরা ঢাকা-সিলেট রুটে যাতায়াতকারী বাস ও কোচ আটকে দিচ্ছেন। এতে দুর্ভোগে পড়েছেন এ পথে যাতায়াতকারী যাত্রীরা।
জেলা সড়ক পরিবহন শ্রমিক ইউনিয়নের সাধারণ সম্পাদক আনিছুর রহমান চৌধুরী প্রথম আলোকে বলেন, ‘আমাদের দাবি আদায় না হওয়া ধর্মঘট চলবে।’
সরাইল বিশ্বরোড হাইওয়ে থানার ভারপ্রাপ্ত কর্মকর্তা (ওসি) মো. ইউসূফ মিয়া বলেন, ‘কর্তৃপক্ষের সঙ্গে যোগাযোগ করে আমরা সমস্যা সমাধানের চেষ্টা করছি।’
 
