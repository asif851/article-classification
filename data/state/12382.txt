
পার্বত্য চট্টগ্রামের পাহাড়ধসের এলাকাকে দুর্গত এলাকা ঘোষণা এবং মানবিক বিপর্যয়ে নিহত ও আহত ব্যক্তিদের স্মরণে রাষ্ট্রীয় শোক পালনের দাবি জানিয়েছে বিএনপি।
আজ সোমবারে রাজধানীর গুলশানের ইমানুয়েলস কনভেনশন সেন্টারে জাতীয়তাবাদী সামাজিক সাংস্কৃতিক সংস্থার (জাসাস) এক ইফতার অনুষ্ঠানে বিএনপির মহাসচিব মির্জা ফখরুল ইসলাম আলমগীর এ দাবি জানান।
মির্জা ফখরুল বলেন, ‘আমরা যখন এখানে ইফতার করছি, তখন অনেক দূরে আমাদের ভাইবোনেরা খুব কষ্টে আছেন। তাঁদের ঘর-বাড়ি ভেঙে পড়েছে, আত্মীয়স্বজনেরা মারা গেছেন। ভূমিধসে ১৭০ জনের মতো মানুষ মারা গেছেন। তারপরও দুঃখজনকভাবে সরকার কোনো রাষ্ট্রীয় শোক ঘোষণা করেনি এবং এখনো ওই অঞ্চলটিকে উপদ্রুত এলাকা ঘোষণা করেনি। আমরা দাবি জানাচ্ছি, অবিলম্বে পার্বত্য চট্টগ্রামের যেসব অঞ্চলে ভূমিধস হচ্ছে, ওই সব এলাকাকে দুর্গত এলাকা ঘোষণা করা হোক এবং রাষ্ট্রীয় শোক ঘোষণা করা হোক।’
সরকারের সমালোচনা করে মির্জা ফখরুল বলেন, বাংলাদেশের রাজনীতির সংস্কৃতি এমন একটা জায়গায় নিয়ে চলে গেছে আওয়ামী লীগ, যেখানে বাংলাদেশের যে মৌলিকত্ব, সেই মৌলিকত্ব হারিয়ে যাওয়ার উপক্রম হয়েছে। দেশ গণতন্ত্রহীন ও অধিকারহীন অবস্থার মধ্যে চলছে। তিনি বলেন, ‘আমরা সব সময় বলছি, আমরা গণতন্ত্র চাই। এটা চাই বলেই আমরা সব সময় লড়াই করছি, সংগ্রাম করছি। আওয়ামী লীগ সরকার গণতন্ত্র হরণ করে নিয়ে গেছে।’
বিএনপির মহাসচিব বলেন, বিএনপির চেয়ারপারসন খালেদা জিয়াও বলেছেন, একমাত্র একটি সুষ্ঠু, অবাধ নির্বাচনের মধ্য দিয়ে সেই গণতন্ত্রকে ফিরিয়ে আনা সম্ভব। তিনি গণতন্ত্র ফিরিয়ে আনার আন্দোলনে সাংস্কৃতিক কর্মকাণ্ডের মাধ্যমে জনমত সৃষ্টির জন্য জাসাসের নেতা-কর্মীদের কাজ করার আহ্বান জানান।
অনুষ্ঠানে জাসাসের সভাপতি অধ্যাপক মামুন আহমেদ, সাধারণ সম্পাদক হেলাল খান, বিএনপি চেয়ারপারসনের উপদেষ্টা গাজী মাজহারুল আনোয়ার, বিএনপির নেতা আবদুস সালাম, তাহমিনা রুশদীর, রুহুল কুদ্দুস তালুকদার, অভিনেতা আশরাফউদ্দিন আহমেদ উজ্জ্বল প্রমুখ উপস্থিত ছিলেন।
