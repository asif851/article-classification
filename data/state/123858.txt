
বৈরী আবহাওয়ার কারণে রাজবাড়ীর দৌলতদিয়া এবং মানিকগঞ্জের পাটুরিয়া নৌপথে আজ সোমবার বেলা সাড়ে ১১টা থেকে সব ধরনের লঞ্চ চলাচল বন্ধ রয়েছে। এ ছাড়া আরিচা-কাজীর হাট নৌপথে যাত্রী না থাকায় লঞ্চ চলেনি।
বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) আরিচা কার্যালয়ের ট্রাফিক পরিদর্শক ফরিদুল ইসলাম বেলা পৌনে একটার দিকে মুঠোফোনে প্রথম আলোকে জানান, পদ্মা ও যমুনা নদী উত্তাল রয়েছে। ঝুঁকি এড়াতে বেলা সাড়ে ১১টা থেকে সব ধরনের লঞ্চ চলাচল বন্ধ ঘোষণা করা হয়েছে। নদী শান্ত না হওয়া পর্যন্ত কোনো ধরনের লঞ্চ চলাচল করবে না। তিনি আরও জানান, আগামীকাল মঙ্গলবার সকালের আগে লঞ্চ চলাচলের সম্ভাবনা খুবই কম। এ সময় যাত্রীদের লঞ্চের বদলে ফেরিতে নদী পাড়ি দিতে বলা হয়েছে।
ফরিদুল ইসলাম আরও জানান, আরিচা-নগরবাড়ী নৌপথে নদী তেমন উত্তাল না থাকলেও যাত্রীর সংখ্যা খুবই কম। তাই সেখানেও লঞ্চ চলছে না। তবে ওই নৌপথে ঝুঁকি এড়াতে লঞ্চ চলাচল বন্ধ ঘোষণা করা হয়নি।
দক্ষিণ-পশ্চিমাঞ্চলের অনেক যাত্রী ঘাটে এসে বিপাকে পড়েছেন। অনেকে ফেরিতে করে নদী পাড়ি দিচ্ছেন। যাত্রীদের কিছু কিছু ইঞ্জিনচালিত ট্রলারে করে নদী পাড়ি দিতে দেখা গেছে। দুপুরের দিকে দেখা যায়, ঘাটে লঞ্চগুলো বেঁধে রাখা হয়েছে।
