
এলিফ্যান্ট রোডে মাল্টিপ্ল্যান সেন্টারের সামনের সড়ক অবরোধ করে রেখেছেন পোশাক কারখানার শ্রমিকেরা। আজ বৃহস্পতিবার সকাল সাড়ে ১০টা থেকে আলিফ টেক্সটাইল লিমিটেডের কারখানার শ্রমিকেরা অবরোধ শুরু করেন।
চার মাসের বাড়তি বেতন না পাওয়া এবং কারখানার স্থান বদল করা হচ্ছে—এমন অভিযোগ তুলে শ্রমিকেরা অবরোধে নামেন।
নিউমার্কেট থানার ভারপ্রাপ্ত কর্মকর্তা (ওসি) আতিকুর রহমান প্রথম আলোকে বলেন, আলিফ টেক্সটাইল লিমিটেডের শ্রমিকদের না জানিয়ে কারখানা আদাবরে সরিয়ে নেওয়ার চেষ্টা করছে কর্তৃপক্ষ। এ ছাড়া শ্রমিকদের বেতন বৃদ্ধির আশ্বাস দিয়েও বেতন না বাড়ানোর প্রতিবাদে দুই শতাধিক শ্রমিক রাস্তায় নেমে অবরোধ করে বিক্ষোভ করছেন।
শ্রমিকেরা জানান, মালিকপক্ষ তাঁদের সঙ্গে আলোচনা করে সমস্যার সমাধান করলে তাঁরা রাস্তা ছেড়ে দেবেন।
আতিকুর রহমান জানান, অবরোধে কোনো অপ্রীতিকর ঘটনা ঘটেনি। তবে অবরোধের কারণে আশপাশের সড়কগুলোতে দীর্ঘ যানজটের সৃষ্টি হয়েছে।
