
সার্চ কমিটির বিরোধিতাকারীদের সমালোচনা করে অর্থমন্ত্রী আবুল মাল আবদুল মুহিত বলেছেন, ‘নতুন নির্বাচন কমিশনের লক্ষ্যে রাষ্ট্রপতির নির্দেশে গঠিত সার্চ কমিটি সঠিক। সার্চ কমিটির সদস্যরা অত্যন্ত জ্ঞানী-গুণী ও ভালো লোক। যারা সার্চ কমিটি নিয়ে অভিযোগ তুলেছেন তা ভ্রান্ত ও রাবিশ। এর কোন ভিত্তি নেই।’আজ শনিবার দুপুরে হবিগঞ্জের নবীগঞ্জ জে কে উচ্চবিদ্যালয়ের শতবর্ষপূর্তি উপলক্ষে স্কুল প্রাঙ্গণে আয়োজিত এক অনুষ্ঠানে প্রধান অতিথির বক্তব্য শেষে সাংবাদিকদের প্রশ্নের জবাবে অর্থমন্ত্রী এসব কথা বলেন।শতবর্ষপূর্তি অনুষ্ঠানের আহ্বায়ক ও নবীগঞ্জ উপজেলা চেয়ারম্যান আলমগীর চৌধুরীর সভাপতিত্বে অনুষ্ঠিত এ সভায় হবিগঞ্জ-৩ আসনের সাংসদ মো. আবু জাহির, হবিগঞ্জ-১ আসনের সাংসদ এম এ মুনিম চৌধুরী, জেলা পরিষদের চেয়ারম্যান ডা. মুশফিক হোসেন চৌধুরী, জেলা প্রশাসক সাবিনা আলম ও অতিরিক্ত পুলিশ সুপার শামছুল ইসলাম ভূইয়া বক্তৃতা করেন।
স্কুলের হাজার হাজার প্রাক্তন শিক্ষার্থী অনুষ্ঠানস্থলে জড়ো হন। অনুষ্ঠানটি মিলন মেলায় পরিণত হয়।
