
একুশে পদকপ্রাপ্ত কবি শহীদ কাদরীর জানাজা নিউইয়র্কের জ্যামাইকা মুসলিম সেন্টারে অনুষ্ঠিত হয়েছে। স্থানীয় সময় রোববার মাগরিবের নামাজের পর তাঁর জানাজা অনুষ্ঠিত হয়। নিউইয়র্ক সময় সোমবার রাত ১১টার দিকে দেশে যাবে কবির মরদেহ।জাতিসংঘে বাংলাদেশের স্থায়ী প্রতিনিধি মাসুদ বিন মোমেন, নিউইয়র্কের কনসাল জেনারেল শামীম আহসান, বিশিষ্ট নাট্যকার জামাল উদ্দিন হোসেন, কবি বেলাল বেগসহ সাংবাদিক, সংস্কৃতিকর্মী, কবি, ভক্ত ও স্বজনেরা জানাজায় অংশ নেন।স্থানীয় সময় রোববার সকাল সাড়ে সাতটার দিকে নিউইয়র্কের নর্থ শোর হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন অবস্থায় কবি শহীদ কাদরী মারা যান। তাঁর মৃত্যুর খবরে শোকের ছায়া নেমে আসে।সোমবার স্থানীয় সময় রাত ১১টার দিকে এমিরেটস ফ্লাইটে কবির মরদেহ দেশে পাঠানো হবে। এই ফ্লাইটে থাকবেন কবিপত্নী নীরা কাদরী। সকালের অন্য ফ্লাইটে যাবেন কবিপুত্র।স্থানীয় সময় রোববার হাসপাতালের আনুষ্ঠানিকতা সেরে কবির মরদেহ রাখা হয় মুসলিম ফিউনারেলে। সেখান থেকে বিকেলে মরদেহ নেওয়া হয় জ্যামাইকা মুসলিম সেন্টারে। এ সময় কবিকে শেষবারের মতো দেখতে ছুটে যান নিউইয়র্কের বাংলাদেশ সরকারের প্রতিনিধি, কবি, সাংবাদিক কমিউনিটির বিভিন্ন স্তরের মানুষ। মাগরিবের নামাজের পর জানাজা অনুষ্ঠিত হয় মুসলিম সেন্টারে। জানাজায় ইমামতি করেন জ্যামাইকা মুসলিম সেন্টারের ইমাম আবু জাফর বেগ।
জানাজার আগে জাতিসংঘে বাংলাদেশের স্থায়ী প্রতিনিধি মাসুদ বিন মোমেন বলেন, শহীদ কাদরীর মৃত্যুতে বাংলাদেশের অপূরণীয় ক্ষতি হয়েছে। সরকারের পক্ষ থেকে বিশেষ করে প্রধানমন্ত্রী শেখ হাসিনা শোক প্রকাশ করার পাশাপাশি কবির মরদেহ সরকারি খরচে দেশে পাঠানোর নির্দেশ দিয়েছেন। সে অনুযায়ী ব্যবস্থা হচ্ছে।
কবি বেলাল বেগ বলেন, শহীদ কাদরী এপার বাংলা, ওপার বাংলায় সমান জনপ্রিয় কবি ছিলেন। তাঁর কবিতায় যেমন করে প্রেম ও দ্রোহের কথা উঠে এসেছে, ঠিক তেমনি মুক্তির কথা, সংগ্রামের কথাও প্রস্ফুটিত হয়েছে। তিনি বাংলা সাহিত্য বা কাব্যে শতকের পর শতক বেঁচে থাকবেন।
কবিপত্নী নীরা কাদরী কান্নাজড়িত কণ্ঠে বলেন, শুক্রবার কবি কথা বলেছিলেন। তাঁকে যাঁরা দেখতে এসেছিলেন, তাঁদের ধন্যবাদ দিতে বলেছেন। কিন্তু রোববার যে এভাবে পরপারে চলে যাবেন তা ভাবতেও পারেননি।
জ্যেষ্ঠ সাংবাদিক নিনি ওয়াহেদ বলেন, শহীদ কাদরীর সৃষ্টি শত শত বছর বেঁচে থাকবে। তিনি অভিমানে দেশ ছেড়েছিলেন। যখনই জানতে চাওয়া হতো একবাক্যে বলতেন ‘দেশেই যাব’। তিনি দেশকে ভালোবাসতেন। শহীদ কাদরী সারা জীবন অসাম্প্রদায়িক চিন্তাচেতনার কথা বলেছেন। মনে ধারণ করেছেন। মৃত্যুর আগ পর্যন্ত তিনি বাম রাজনীতির কথাই বলে গেছেন।
নিউইয়র্কের একটি হাসপাতালে গতকাল রোববার স্থানীয় সময় সকাল সাড়ে সাতটায় বাংলা সাহিত্যের অন্যতম প্রধান এই কবি শেষনিশ্বাস ত্যাগ করেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৭৪ বছর। তিনি ১৯৪২ সালের ১৪ আগস্ট জন্মগ্রহণ করেন। কবি দীর্ঘদিন যুক্তরাষ্ট্রে প্রবাস জীবন যাপন করছিলেন।
শহীদ কাদরীর ব্যক্তিগত চিকিৎসক ডা. আমর আশরাফ প্রথম আলোকে জানিয়েছেন, শনিবার মধ্যরাতেও কবি সুস্থ ছিলেন। তিনি এতটাই সুস্থ ছিলেন যে তাঁকে নিবিড় পরিচর্যা কেন্দ্র (আইসিইউ) থেকে সরিয়ে হাসপাতালের নিয়মিত শয্যায় স্থানান্তর করা হয়। চিকিৎসক আমর আশরাফের সঙ্গে শেষ কথা বলার সময় শহীদ কাদরী হাসিখুশি ছিলেন।
শোক: কবি শহীদ কাদরীর মৃত্যুতে গভীর শোক প্রকাশ করেছেন প্রধানমন্ত্রী শেখ হাসিনা। প্রধানমন্ত্রী শোকবার্তায় বলেন, শহীদ কাদরীর মৃত্যুতে আধুনিক বাংলা কবিতা এক উজ্জ্বল নক্ষত্রকে হারাল। তিনি কবির আত্মার মাগফিরাত কামনা করে শোকসন্তপ্ত পরিবারের প্রতি সমবেদনা প্রকাশ করে। কবির মৃত্যুতে সংস্কৃতিমন্ত্রী আসাদুজ্জামান নূরও গভীর শোক প্রকাশ করেছেন। এ ছাড়া জাতীয় কবিতা পরিষদের সভাপতি কবি মুহাম্মদ সামাদ ও সাধারণ সম্পাদক তারিক সুজাত এক বিবৃতিতে শহীদ কাদরীর মৃত্যুতে শোক প্রকাশ করে বাংলা কবিতায় তাঁর গুরুত্বপূর্ণ অবদানের কথা স্মরণ করেন।
আরও পড়ুন: 
কবি শহীদ কাদরী আর নেইতোমাকে অভিবাদন!
