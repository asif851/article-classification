
একাত্তরে মুক্তিযুদ্ধের সময় মানবতাবিরোধী অপরাধের দায়ে মৃত্যুদণ্ডের রায়ের বিরুদ্ধে জামায়াতে ইসলামীর সহকারী সেক্রেটারি জেনারেল মোহাম্মদ কামারুজ্জামানের করা আপিলের ওপর শুনানি গতকাল বৃহস্পতিবার শুরু হয়েছে৷ এর মধ্য দিয়ে মানবতাবিরোধী অপরাধের দায়ে দণ্ডাদেশের রায়ের বিরুদ্ধে সুপ্রিম কোর্টের আপিল বিভাগে তৃতীয় মামলার শুনানি শুরু হলো৷গতকাল আপিল বিভাগের জ্যেষ্ঠ বিচারপতি সুরেন্দ্র কুমার সিনহার নেতৃত্বাধীন চার বিচারপতির বেঞ্চ এ শুনানি গ্রহণ করেন৷ বেঞ্চের অপর তিন বিচারপতি হলেন বিচারপতি মো. আবদুল ওয়াহ্হাব মিঞা, বিচারপতি হাসান ফয়েজ সিদ্দিকী ও বিচারপতি এ এইচ এম শামসুদ্দিন চৌধুরী৷কামারুজ্জামানের পক্ষে ছিলেন আইনজীবী খন্দকার মাহবুব হোসেন ও মো. নজরুল ইসলাম এবং রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল একরামুল হক। কামারুজ্জামানের আইনজীবী নজরুল ইসলাম শুনানিতে পেপারবুক থেকে কামারুজ্জামানের বিরুদ্ধে প্রথম অভিযোগ (বদিউজ্জামান হত্যা), এই অভিযোগের পক্ষে রাষ্ট্রপক্ষের চতুর্থ সাক্ষী ফকির আবদুল মান্নান ও ষষ্ঠ সাক্ষী মো. হাসানুজ্জামানের সাক্ষ্য উপস্থাপন করেন৷ বেলা একটা পর্যন্ত শুনানি হয়৷মানবতাবিরোধী অপরাধের দায়ে গত বছরের ৯ মে কামারুজ্জামানকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-২। এই রায়ের বিরুদ্ধে ও সাজা বাতিল করে খালাস চেয়ে কামারুজ্জামান গত বছরের ৬ জুন আপিল করেন৷ এর আগে মানবতাবিরোধী অপরাধের দায়ে জামায়াতের অপর সহকারী সেক্রেটারি জেনারেল আবদুল কাদের মোল্লার দণ্ডাদেশের বিরুদ্ধে করা আপিলের শুনানি শেষে রায় হয়েছে৷ রায়ে তাঁকে মৃত্যুদণ্ড দেন আপিল বিভাগ৷ গত বছরের ১২ ডিসেম্বর তাঁর মৃত্যুদণ্ড কার্যকর হয়েছে৷ এ ছাড়া জামায়াতের নায়েবে আমির দেলাওয়ার হোসেইন সাঈদীর দণ্ডাদেশের বিরুদ্ধে আপিলের শুনানি শেষে রায় অপেক্ষমাণ রেখেছেন আপিল বিভাগ৷
