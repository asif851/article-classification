

কুমিল্লা ভিক্টোরিয়া কলেজের শিক্ষার্থী সোহাগী জাহান তনুর হত্যাকারীদের গ্রেপ্তারে সরকারকে ৪৮ ঘণ্টার সময় বেঁধে দিল বাংলাদেশ ছাত্র ইউনিয়ন। ৩০ মার্চের মধ্যে দোষীদের গ্রেপ্তার না করা হলে এই নির্মম হত্যাকাণ্ডের ঘটনায় ‘প্রধানমন্ত্রীর নির্লিপ্ততা’র কারণ জানতে ৩১ মার্চ টিএসসির রাজু ভাস্কর্যের সামনে থেকে প্রধানমন্ত্রীর কার্যালয়ের অভিমুখে পদযাত্রা কর্মসূচি পালন করবে ছাত্র সংগঠনটি। আজ সোমবার সকালে ঢাকা বিশ্ববিদ্যালয়ের মধুর ক্যানটিনে আয়োজিত সংবাদ সম্মেলনে ছাত্র ইউনিয়নের সাধারণ সম্পাদক জি এম জিলানী এ কথা বলেন। সংবাদ সম্মেলনে সোহাগী জাহান তনুর ধর্ষক ও হত্যাকারীদের গ্রেপ্তার এবং দৃষ্টান্তমূলক শাস্তির দাবি ছাড়াও যৌন নিপীড়নবিরোধী নীতিমালা অবিলম্বে পরিবর্তন, আদিবাসী নারী নির্যাতন ও হত্যার সঙ্গে যুক্ত ব্যক্তিদের বিচার দাবি করা হয়।ছাত্র ইউনিয়নের পক্ষ থেকে তনুর ধর্ষক এবং হত্যাকারীদের গ্রেপ্তার ও দৃষ্টান্তমূলক শাস্তির দাবিতে আরও যেসব কর্মসূচি পালিত হবে সেগুলো হলো, ২৯ মার্চ বিকেল চারটায় রাজু ভাস্কর্যের সামনে গণসমাবেশ, সন্ধ্যা ছয়টায় মশাল মিছিল এবং আসামিরা গ্রেপ্তার না হলে ৪ এপ্রিল দেশের সব শিক্ষাপ্রতিষ্ঠানে ছাত্র ধর্মঘট। সংবাদ সম্মেলনে উপস্থিত ছিলেন বাংলাদেশ ছাত্র ইউনিয়নের সভাপতি লাকী আক্তারসহ সংগঠনের অন্য নেতারা।

