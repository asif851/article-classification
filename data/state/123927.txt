
চট্টগ্রামের বাঁশখালীর সরল ইউনিয়নে আজ বৃহস্পতিবার বিকেলে আওয়ামী লীগের দুই পক্ষের মধ্যে পাল্টাপাল্টি ধাওয়ার ঘটনা ঘটেছে। এ সময় অন্তত পাঁচজন গুলিবিদ্ধ হয়েছেন।স্থানীয় আওয়ামী লীগের নেতা-কর্মী ও প্রত্যক্ষদর্শীরা জানিয়েছেন, বর্তমান সাংসদ মোস্তাফিজুর রহমান চৌধুরী ও আগামী সংসদ নির্বাচনে বাঁশখালী থেকে মনোনয়নপ্রত্যাশী আবদুল্লাহ কবির লিটনের সমর্থকদের মধ্যে এই পাল্টাপাল্টি ধাওয়ার ঘটনা ঘটে। আজ বিকেল চারটার দিকে স্থানীয়ভাবে আয়োজিত একটি দলীয় সভায় আবদুল্লাহ কবির লিটনকে যেতে বাধা দেওয়া হয় বলে অভিযোগ ওঠে। পরে এর জের ধরে দুই পক্ষের মধ্যে পাল্টাপাল্টি ধাওয়া শুরু হয়। এ সময় গোলাগুলিতে অন্তত পাঁচজন আহত হন। পরে পুলিশ পরিস্থিতি নিয়ন্ত্রণে আনে। ঘটনাস্থলে পুলিশ মোতায়েন করা হয়েছে।বাঁশখালী উপজেলা স্বাস্থ্য কমপ্লেক্সের চিকিৎসক রেশমি বিশ্বাস বলেন, মোট পাঁচজন গুলিবিদ্ধ হয়ে এসেছেন। এঁদের মধ্যে স্থানীয় ইউনিয়ন পরিষদের একজন সদস্য রয়েছেন। তাঁর নাম মো. জামাল। তিনি গুরুতর আহত হয়েছেন। চিকিৎসক রেশমি বিশ্বাস জানান, জামালের বুকে ও পিঠে গুলি লেগেছে।
প্রত্যক্ষদর্শীরা জানান, সাংসদ মোস্তাফিজুর রহমান চৌধুরীর সমর্থকেরা বাঁশখালী-চট্টগ্রাম সড়কের দেলাইয়ার দোকান এবং আবদুল্লাহ কবির লিটনের সমর্থকেরা অলি মিয়ার দোকান এলাকায় অবস্থান নিয়েছেন। সেখানে বিপুলসংখ্যক পুলিশ মোতায়েন করা হয়েছে।
বাঁশখালী থানার উপপরিদর্শক (এসআই) ফিরোজ মোল্লা প্রথম আলোকে বলেন, পরিস্থিতি নিয়ন্ত্রণে রয়েছে। ওই এলাকায় পুলিশ অবস্থান করছে।
