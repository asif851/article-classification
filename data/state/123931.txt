
তরুণদের মধ্যে জঙ্গি হওয়ার প্রবণতা প্রতিরোধ করতে ও দেশে চলমান জঙ্গি হামলার আতঙ্ক থেকে বাঁচতে হলে ছাত্র-শিক্ষক ও অভিভাবক সম্পর্ক আরও শক্তিশালী করতে হবে।এই লক্ষ্যে ড্যাফোডিল ইন্টারন্যাশনাল ইউনিভার্সিটি (ডিআইইউ) গতকাল শুক্রবার বিশ্ববিদ্যালয় মিলনায়তনে ‘আর্ট অব প্যারেন্টস ডে’ শীর্ষক আলোচনার আয়োজন করে। এতে প্রায় সাড়ে ৬০০ ছাত্র-শিক্ষক ও অভিভাবক অংশ নেন।সভায় ডিআইইউ ট্রাস্টি বোর্ডের চেয়ারম্যান সবুর খান বলেন, ছাত্র-শিক্ষক ও অভিভাবকদের ত্রিমাত্রিক সম্পর্ক জোরদার করতে পারলে জঙ্গিবাদের প্রতি তরুণদের ঝোঁক কমবে। প্রতিরোধ সম্ভব হবে। এ সম্পর্ক জোরালো হলে শিক্ষার্থীদের নৈতিক ও মানবিক মূল্যবোধের উন্নয়ন ঘটবে।’পাশাপাশি অভিভাবকদের উদ্দেশ করে তিনি বলেন, ‘তরুণদের চলাফেরা ও কর্মকাণ্ড সম্পর্কেও খোঁজ রাখুন। ওদের জন্য আনন্দময় পারিবারিক পরিবেশ সৃষ্টি করুন। পারিবারিক বন্ধন দৃঢ় থাকলে কোনোভাবেই তরুণেরা বিপথগামী হবে না।’
