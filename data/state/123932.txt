
রাজধানী ঢাকার ১২টি এলাকায় গ্যাসের প্রি-পেইড মিটার চালু হচ্ছে। আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় এ–সংক্রান্ত একটি প্রকল্প অনুমোদন দেওয়া হয়। এ ছাড়া সেকেন্ডারি এডুকেশন স্টাইপেন্ড প্রজেক্ট ২য় পর্যায় (এসইএসপি) প্রকল্পের মাধ্যমে দেশের ৫৩ জেলার ২১৭ উপজেলার মাধ্যমিক বিদ্যালয়ে অধ্যয়নরত ৪২ লাখ ৪৪ হাজার দরিদ্র শিক্ষার্থীকে উপবৃত্তির আওতায় আনছে। এ দুটি প্রকল্পসহ ৫ হাজার ৩৯৭ কোটি টাকা প্রাক্কলিত ব্যয়ের ছয়টি প্রকল্পের অনুমোদন দেওয়া হয়েছে একনেক সভায়।
একনেক সভা শেষে পরিকল্পনামন্ত্রী আ হ ম মুস্তফা কামাল অনুমোদিত প্রকল্পগুলো নিয়ে সাংবাদিকদের এসব তথ্য জানান। খবর বাসসের।
মন্ত্রী জানান, একনেক সভায় ‘ইনস্টলেশন অব প্রি-পেইড গ্যাস মিটার ফর টিজিটিডিসিএল’ নামে একটি প্রকল্পের অনুমোদন দেওয়া হয়। মোট ৭১৯ কোটি টাকা ব্যয়ে তিতাস গ্যাস ট্রান্সমিশন ও ডিস্ট্রিবিউশন কোম্পানি লিমিটেড ২০১৫ সালের জানুয়ারি থেকে ২০১৮ সালের ডিসেম্বর মেয়াদে এ প্রকল্পটি বাস্তবায়ন করা হবে। মোট ব্যয়ের মধ্যে সরকারি অর্থায়ন ২৩৭ কোটি টাকা। প্রকল্প সাহায্য হিসেবে জাইকা ৪৫ কোটি টাকা দেবে। বাকি ২ কোটি টাকা সংস্থার নিজস্ব অর্থায়ন থেকে পাওয়া যাবে।
প্রকল্পটিকে অত্যন্ত গুরুত্বপূর্ণ উল্লেখ করে পরিকল্পনামন্ত্রী আ হ ম মুস্তফা কামাল বলেন, গৃহস্থালি পর্যায়ে গ্যাসের অপচয় রোধে সরকার ঢাকার ১২টি এলাকায় ২ লাখ প্রি-পেইড গ্যাস মিটার স্থাপনের সিদ্ধান্ত নিয়েছে। এলাকাগুলো হলোÑ বাড্ডা, গুলশান, তেজগাঁও, ক্যান্টনমেন্ট, মিরপুর, কাফরুল, খিলক্ষেত, উত্তরখান, দক্ষিণখান, উত্তরা, পূর্বাচল ও ঝিলমিল। বর্তমানে এডিপির অর্থায়নে মোহাম্মদপুর ও লালমাটিয়ায় ৪ হাজার প্রি-পেইড মিটার চালু রয়েছে। এর সফলতা বিবেচনায় নিয়েই এ সিদ্ধান্ত নেওয়া হয়েছে। রাজধানীর পুরো ২৪ লাখ গ্রাহককে প্রি-পেইড মিটারের আওতায় আনার পরিকল্পনা নেওয়া হয়েছে। পর্যায়ক্রমে এ কাজ করা হবে। এতে অপচয় রোধের মাধ্যমে সিস্টেম লস কমে আসবে বলে তিনি জানান।
পরিকল্পনামন্ত্রী এ সময় পরিসংখ্যান দিয়ে বলেন, রাজধানীতে পুরোপুরিভাবে প্রি-পেইড মিটার ব্যবহার করা গেলে যে পরিমাণ গ্যাস বেঁচে যাবে, তা বিদ্যুৎ উৎপাদনে কাজে লাগালে তা থেকে দৈনিক ৪৫ মেগাওয়াট বিদ্যুৎ উৎপাদন করা সম্ভব। পরিকল্পনামন্ত্রী আরও বলেন, প্রি-পেইড মিটার যাতে এ দেশেই তৈরি করা যায় এবং সিলিন্ডার গ্যাস যাতে শহর ও গ্রামপর্যায়ে সুলভে ও সস্তায় পাওয়া যায় সে ব্যাপারেও প্রধানমন্ত্রী নির্দেশনা দিয়েছেন।
একনেকে অনুমোদিত সেকেন্ডারি এডুকেশন স্টাইপেন্ড প্রজেক্ট ২য় পর্যায় (এসইএসপি) প্রকল্পটি হবে সম্পূর্ণ সরকারি অর্থায়নে। ৭৯১ কোটি টাকা ব্যয়ে মাধ্যমিক ও উচ্চ মাধ্যমিক শিক্ষা অধিদপ্তর ২০১৪ সালের জুলাই থেকে ২০১৭ সালের জুন মেয়াদে এ প্রকল্পটি বাস্তবায়ন করবে। দরিদ্র ছাত্র-ছাত্রীদের মাসে কত টাকা করে উপবৃত্তি দেওয়া হবে সে সম্পর্কে পরিকল্পনা মন্ত্রী আ হ ম মুস্তফা কামাল বলেন, ৬ষ্ঠ ও ৭ম শ্রেণির ক্ষেত্রে মাসিক উপবৃত্তি হবে ১০০ টাকা, ৮ম শ্রেণির ক্ষেত্রে তা ১২০ টাকা এবং ৯ম ও ১০ম শ্রেণির ক্ষেত্রে মাসিক উপবৃত্তি ১৫০ টাকা।অন্যদিকে, ৬ষ্ঠ থেকে ৮ম শ্রেণি পর্যন্ত মাসিক ১৫ টাকা হিসেবে টিউশন ফি দেওয়া হবে। ৯ম ও ১০ম শ্রেণির ক্ষেত্রে তা ২০ টাকা নির্ধারণ করা হয়েছে। এ ছাড়াও এসএসসি পরীক্ষা ফি বাবদ বার্ষিক এককালীন ৭৫০ টাকা করে দেওয়া হবে।
পরিকল্পনামন্ত্রী বলেন, প্রতি শ্রেণিতে মোট ছাত্রীর ৩০ ভাগ এবং মোট ছাত্রের ১০ ভাগ এই উপবৃত্তি পাবে। অন্যদিকে, উপবৃত্তির প্রধান প্রধান শর্ত সম্পর্কে তিনি বলেন, অভিভাবকের জমির পরিমাণ ৭ ডেসিমেলের নিচে এবং বার্ষিক আয় ৫০ হাজার টাকার নিচে হতে হবে। সেই সঙ্গে শিক্ষার্থীকে ন্যূনতম ৭৫ ভাগ ক্লাসে উপস্থিত থাকতে হবে। ৬ষ্ঠ ও ৭ম শ্রেণির ক্ষেত্রে শিক্ষার্থীকে বার্ষিক পরীক্ষায় ন্যূনতম ৩৩ ভাগ নম্বর পেতে হবে। ৮ম ও ৯ম শ্রেণির ক্ষেত্রে তা ৪০ ভাগ। তিনি বলেন, অন্য শর্ত হলো এসএসসি অথবা দাখিল পরীক্ষায় অংশগ্রহণ করা পর্যন্ত একজন শিক্ষার্থীকে অবিবাহিত হতে হবে। উপবৃত্তি বিতরণের প্রক্রিয়া সম্পর্কে পরিকল্পনামন্ত্রী বলেন, সম্পূর্ণ ডিজিটাল পদ্ধতিতে এই প্রথম মোবাইল ব্যাংকিং বা বিকাশ বা অন্য কেনো সহজ পদ্ধতিতে সরাসরি যোগ্য শিক্ষার্থীদের মাঝে এই উপবৃত্তি প্রদান করা হবে।
মন্ত্রী আরও বলেন, অর্থের অভাবে কারও লেখাপড়া যেন বন্ধ না হয়ে যায় সে বিষয়টি সরকার নিশ্চিত করতে চায়। তিনি বলেন, যে পর্যন্ত আমরা শতভাগ শিক্ষায় শিক্ষিত হতে না পারব, ততদিন পর্যন্ত এ প্রকল্পটি চলমান থাকবে। তিনি আশা প্রকাশ করেন, এ প্রকল্পটি চলমান থাকলে মাধ্যমিক পর্যায়ে ঝরে পড়ার হার কমে আসবে।
উল্লেখ্য, বর্তমানে সারা দেশে পাঁচটি প্রকল্পের মাধ্যমে ৬ষ্ঠ থেকে স্নাতক পর্যন্ত উপবৃত্তি কার্যক্রম চলছে। এ ছাড়াও গত একনেকে উচ্চ মাধ্যমিক পর্যায়ে আরও একটি উপবৃত্তি–সংক্রান্ত প্রকল্পেরও অনুমোদন দেওয়া হয়।
