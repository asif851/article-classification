
খুব সাধারণ জীবনযাপন ছিল সরদার ফজলুল করিমের। জ্ঞানপিপাসু ও বিপ্লবী এই শিক্ষাবিদের জীবনের প্রতিটি অধ্যায় বৈচিত্র্যে ভরপুর৷ হৃদয়ে লালিত সাম্যবাদের আদর্শকে কখনো বিসর্জন দেননি তিনি৷ বরং প্রতিনিয়ত আরও দৃঢ় করেছেন। তাঁর জীবনের খানিকটা সময় আলোকচিত্রে ধারণ করেছেন আলোকচিত্রী ইফতেখার ওয়াহিদ।সরদার ফজলুল করিমের যাপিত জীবনের এমন কিছু মুহূর্তের ৪০টি আলোকচিত্র নিয়ে ৯ জুলাই থেকে ঢাকা বিশ্ববিদ্যালয়ের চারুকলা অনুষদের জয়নুল গ্যালারিতে শুরু হয়েছে আলোকচিত্র প্রদর্শনী ‘এ ফিলোসপারস পোর্ট্রেট’। এটি আলোকচিত্রী ইফতেখার ওয়াহিদের ষষ্ঠ একক প্রদর্শনী।  ছবি তুলতে অনীহা থাকলেও সবার প্রিয় ‘সরদার স্যার’কে ক্যামেরায় ধরে রেখেছেন ইফতেখার। পড়ার ঘরে একান্তে কাটানো সময়, লাঠিতে ভর করে ঢাকা বিশ্ববিদ্যালয়ের কলাভবনের সামনে ঘুরে বেড়ানো, জন্মদিনে সুহৃদের ভালোবাসায় সিক্ত হওয়া কিংবা চলতি পথে রিকশাওয়ালার সঙ্গে গল্প জুড়ে দেওয়ার মতো ঘটনাগুলোকে বেশ সুচারুভাবে তুলে এনেছেন আলোকচিত্রী। জয়নুল গ্যালারির দেয়ালের স্থান পাওয়া অধিকাংশ আলোকচিত্রই সাদাকালো। শুভ্র চুলের সরদার ফজলুল করিমের মোটা ফ্রেমের চশমা চেখে স্মিত হাসিমাখা মুখের ছবিগুলো টানবে সবাইকে। প্রদর্শনী চলবে ১৫ জুলাই পর্যন্ত। প্রতিদিন বেলা ১১টা থেকে রাত ৮টা পর্যন্ত সবার জন্য উন্মুক্ত।
