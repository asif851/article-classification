
বর্তমান যুগ বিজ্ঞান আর প্রযুক্তির যুগ। দেশের শিক্ষার্থীদের বিজ্ঞানমনস্ক হতে হবে। বিজ্ঞানশিক্ষা ব্যক্তি জীবনে প্রতিফলন ঘটিয়ে নিজের পরিবার, সমাজ ও রাষ্ট্রের কল্যাণে প্রয়োগ করতে হবে। গতকাল বৃহস্পতিবার ফরিদপুরে দিনব্যাপী বিজ্ঞান জয়োৎসবের উদ্বোধনকালে কথাগুলো বলছিলেন ফরিদপুর উচ্চবিদ্যালয়ের প্রবীণ গণিত শিক্ষক জগদীশ চন্দ্র ঘোষ। সিটি ব্যাংক ও প্রথম আলোর উদ্যোগে জেলা শহরের অম্বিকা মেমোরিয়াল হলে আয়োজিত জমজমাট ওই উৎসবে বিভিন্ন বিভাগে ৩৫১ জন প্রতিযোগী বিজ্ঞান কুইজ ও প্রকল্পে অংশ নেয়। বিজ্ঞান কুইজে ২৯ জন এবং বিজ্ঞান প্রকল্পে ১৬ জন বিজয়ী হয়। ফরিদপুর অঞ্চলের এ উৎসবে রাজবাড়ী, মাগুরা, মাদারীপুর, শরীয়তপুর ও ফরিদপুরের ৩৩টি শিক্ষাপ্রতিষ্ঠানের শিক্ষার্থীরা অংশ নেয়। পুরো উৎসবে সহযোগিতা করেন প্রথম আলোর ফরিদপুর বন্ধুসভার সদস্যরা। সকাল সাড়ে আটটায় অম্বিকা মেমোরিয়াল হলের সামনে বেলুন ওড়ানো হয়। এরপর জাতীয় সংগীতের মধ্য দিয়ে উদ্বোধনপর্ব শুরু হয়। উদ্বোধনের পর তৃতীয় থেকে দশম শ্রেণি পর্যন্ত মাধ্যমিক, নিম্ন মাধ্যমিক ও মাধ্যমিক এ তিনটি বিভাগে ৩৫১ জন শিক্ষার্থী ৩০ মিনিটের কুইজ প্রতিযোগিতায় অংশ নেয়। এরপর খুদে শিক্ষার্থীরা বিজ্ঞানের আনন্দপর্বে অংশ নেয়। এতে বিজ্ঞানের বিভিন্ন ধরনের কৌশলী কারবার ও মজার মজার ভিডিও চিত্র দেখে আনন্দে উদ্বেল হয়ে পড়ে অংশ নেওয়া শিক্ষার্থীরা। একই সঙ্গে মিলনায়তনের দোতলায় প্রদর্শন করা হয় ৪২টি বিজ্ঞান প্রকল্প। ফরিদপুর সরকারি রাজেন্দ্র কলেজ ও সরকারি ইয়াছিন কলেজের বিজ্ঞান বিভাগের চারজন শিক্ষক প্রকল্পগুলো মূল্যায়ন করেন। দুপুর সাড়ে ১২টায় সমাপনী ও পুরস্কার বিতরণপর্বে অংশ নেন বিজ্ঞান জয়োৎসবের কেন্দ্রীয় সমন্বয়কারী ও প্রথম আলোর যুব কর্মসূচি সমন্বয়ক মুনির হাসান, সিটি ব্যাংকের ফরিদপুর শাখা ব্রাঞ্চের ব্যবস্থাপক মুনিবুর রহমান, সরকারি রাজেন্দ্র কলেজের প্রাণিবিদ্যা বিভাগের সহকারী অধ্যাপক লক্ষ্মীরানী পোদ্দার, পদার্থবিদ্যা বিভাগের সহযোগী অধ্যাপক শিব শংকর সেন, রসায়ন বিভাগের সহযোগী অধ্যাপক মো. আলমগীর হোসেন এবং ইয়াছিন কলেজের প্রাণিবিদ্যা বিভাগের সহকারী অধ্যাপক সুকুমার সান্যাল। কুইজ প্রতিযোগিতায় বিজয়ী ২৯ জনকে পদক ও সনদ দেওয়া হয়। এ ছাড়া বিজ্ঞান প্রকল্পে প্রাথমিকে এককভাবে একজনকে, নিম্ন মাধ্যমিকে দলীয়ভাবে ছয়টি প্রকল্পে ১৮ জনকে এবং মাধ্যমিক বিভাগে পাঁচটি একক ও চারটি দলীয়ভাবেসহ মোট ১৭ জনকে পদক ও সনদ দেওয়া হয়।
