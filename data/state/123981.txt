
লালমনিরহাট শহরের নিউ বৈশাখী ক্লিনিক অ্যান্ড ডায়াগনস্টিক সেন্টারে গতকাল বৃহস্পতিবার অগ্নিকাণ্ডের ঘটনা ঘটেছে। এতে প্রায় ৫০ লাখ টাকার মালামাল ক্ষয়ক্ষতি হয়েছে বলে জানিয়েছে ফায়ার সার্ভিস।কয়েকজন প্রত্যক্ষদর্শী ও ক্লিনিক কর্তৃপক্ষ সূত্রে জানা গেছে, শহরের মিশন মোড়ে অবস্থিত ওই ক্লিনিকের প্যাথলজি বিভাগে গতকাল ভোরে হঠাৎ করে আগুন লাগে। মুহূর্তের মধ্যে তা ছড়িয়ে পড়ে। খবর পেয়ে ফায়ার সার্ভিসের লোকজন এসে প্রায় দেড় ঘণ্টা চেষ্টা চালিয়ে আগুন নিয়ন্ত্রণে আনেন। তবে এর আগেই ক্লিনিকের পাঁচটি কক্ষে থাকা রোগনির্ণয়ের অত্যাধুনিক সব যন্ত্রপাতি ও আসবাব ভস্মীভূত হয়।লালমনিরহাট ফায়ার সার্ভিস স্টেশনের ওয়্যারহাউস ইন্সপেক্টর আনোয়ারুল হক প্রথম আলোকে বলেন, বৈদ্যুতিক শর্টসার্কিট থেকে ওই আগুনের সূত্রপাত বলে প্রাথমিকভাবে ধারণা করা হচ্ছে। তিনি বলেন, এই আগুনে প্রায় ৫০ লাখ টাকার মালামাল পুড়ে গেছে বলে তাঁদের ধারণা।এ ব্যাপারে জানতে চাইলে ক্লিনিকটির ব্যবস্থাপনা পরিচালক সাদেকুল ইসলাম প্রথম আলোকে বলেন, তাঁর প্যাথলজির কোনো যন্ত্রই আগুনের হাত থেকে রক্ষা পায়নি। সব মিলিয়ে প্রায় ৬০-৭০ লাখ টাকার মালামালের ক্ষয়ক্ষতি হয়েছে।
