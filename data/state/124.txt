
ফরিদপুরের নগরকান্দা উপজেলার গজারিয়া এলাকায় বাস ও কাভার্ড ভ্যানের সংঘর্ষে ১৩ জন নিহত হয়েছেন। আজ শুক্রবার রাত ১১টার দিকে ঢাকা-খুলনা মহাসড়কে এ ঘটনা ঘটে।পুলিশ ও প্রত্যক্ষদর্শী সূত্রে জানা গেছে, রাত ১১টার দিকে নগরকান্দার চরযশোরদী ইউনিয়নের গজারিয়া এলাকায় ঢাকাগামী একটি যাত্রীবাহী বাস ও খুলনাগামী একটি কাভার্ড ভ্যানের মুখোমুখি সংঘর্ষ হয়। এতে বাস ও কাভার্ড ভ্যানের চালকসহ ১৩ জন নিহত হয়। হানিফ পরিবহনের ওই বাসটি ৩৯ জন যাত্রী নিয়ে নড়াইলের লোহাগড়া হয়ে ঢাকা যাচ্ছিল।ঘটনাস্থলে থাকা প্রত্যক্ষদর্শী দিগন্ত পরিবহনের চেকার মো. রবিউলের ভাষ্য, হানিফ পরিবহনের ওই বাসটি দ্রুত গতিতে কয়েকটি বাসকে পাশ কাটিয়ে যাওয়ার সময় ওই কাভার্ড ভ্যানের সঙ্গে মুখোমুখি সংঘর্ষ হয়। এতে বাস ও কাভার্ড ভ্যানের চালকসহ ১৩ জন নিহত হয়। সংঘর্ষের ঘটনায় বাসে বিস্ফোরণ ঘটে আগুন ধরে যায়। ফরিদপুরের ভাঙ্গা ও গোপালগঞ্জের মুকসুদপুর থেকে ফায়ার সার্ভিসের কর্মীরা গাড়ি নিয়ে দ্রুত ঘটনাস্থলে গিয়ে আগুন নেভায়।ভাঙ্গা ফায়ার ব্রিগেডের লিডার রেজাউল হকের তথ্যমতে, দুর্ঘটনায় চালকসহ বাসের ১২ জন ও কাভার্ড ভ্যানের চালক নিহত হন। বাসের আহত যাত্রীদের ভাঙ্গা ও মুকসুদপুর উপজেলা স্বাস্থ্য কমপ্লেক্সে চিকিৎসা দেওয়া হচ্ছে।
ঘটনাস্থল থেকে নগরকান্দা থানার ভারপ্রাপ্ত কর্মকর্তা (ওসি) এএসএম নাসিম প্রথম আলোকে বলেন, গজারিয়া এলাকায় বাস ও কাভার্ড ভ্যানের সংঘর্ষে ১৩ জন নিহত হয়েছেন। আহত ব্যক্তিদের হাসপাতালে পাঠানো হয়েছে।
