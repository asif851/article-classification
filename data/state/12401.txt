
বিমান বাংলাদেশ এয়ারলাইনস ও সৌদিয়া এয়ারলাইনসের হজ ফ্লাইট আজ সোমবার শেষ হয়েছে। তবে এখনো আশকোনার হজ ক্যাম্পে রয়ে গেছেন শতাধিকের বেশি হজযাত্রী। শেষ খবর পাওয়া পর্যন্ত তাঁরা এখনো ক্যাম্পে অবস্থান করছেন।
ধর্ম মন্ত্রণালয় বিষয়ক সংসদীয় কমিটির সভাপতি বজলুল হক হারুন দাবি করেছেন, ভিসাপ্রাপ্ত ৮১ জন হজযাত্রী টিকিট পাননি। তাঁদের আজ রাত ৮টা ১০ মিনিটে সৌদি এয়ারলাইনসের একটি বাণিজ্যিক ফ্লাইটে সৌদি আরব পাঠানোর চেষ্টা চলছে।
এদিকে হজ যাত্রীদের কাছ থেকে টাকা নিয়ে টিকিট না দেওয়ার অভিযোগে ইকো অ্যাভিয়েশনের একজন গ্রুপ লিডার আতাউর রহমান ও তাঁর স্ত্রীকে আজ আটক করে বিমানবন্দর থানায় নিয়ে গেছে পুলিশ। বিমানবন্দর থানার ভারপ্রাপ্ত কর্মকর্তা (তদন্ত) ইজাজ শফি এ তথ্যের সত্যতা নিশ্চিত করেছেন।
আজ আশকোনার হজ ক্যাম্পে সরেজমিনে দেখা যায়, বিভিন্ন এজেন্সিকে টাকা দিয়েও টিকিট পাননি এমন হজ যাত্রীরা ক্যাম্পে অবস্থান করছেন। মদিনা এয়ার ইন্টারন্যাশনাল অ্যাভিয়েশন, ইকো ট্রাভেলস, সাউথ এশিয়ান ট্রাভেলস, আশা অ্যাভিয়েশন, গ্লোবাল এয়ারসহ প্রায় ১২টি এজেন্সির ৯০ জন হজযাত্রী ক্যাম্পের ভেতরে অবস্থান করছেন।
এদিকে এই বিষয়গুলো দেখভালের দায়িত্ব যাদের, তাঁদের মধ্য ধর্মমন্ত্রী, ধর্মসচিব, হজ পরিচালক গতকাল রাতে সৌদি আরব গেছেন। হজ ক্যাম্পের সহকারী হজ অফিসার আবদুল মালেকও গতকাল রাত সাড়ে তিনটার বাংলাদেশ বিমানের ফ্লাইটে সৌদি আরব গেছেন। তবে আজ সকাল থেকে তাঁর কক্ষে আলো ও ফ্যান চালানো অবস্থায় দেখা যায়। কক্ষের দরজাও খোলা রয়েছে। তবে বেলা আড়াইটা পর্যন্ত চেয়ারে কাউকে বসতে দেখা যায়নি।
দুপুর ১২টার দিকে ধর্ম মন্ত্রণালয় বিষয়ক সংসদীয় কমিটির সভাপতি বজলুল হক হারুন হজ ক্যাম্পে আসেন ও সাংবাদিকদের সঙ্গে কথা বলেন। তিনি আশ্বস্ত করেন যারা বাকি রয়েছেন তাদের পাঠানোর ব্যবস্থা করা হচ্ছে।
পুলিশ আশকোনা হজ ক্যাম্পে রয়ে যাওয়া যাত্রীদের একটি তালিকা তৈরি করেছে। এখন পর্যন্ত ১০৮ জনের নাম উঠেছে তালিকায়। এ তালিকায় টাকা দিয়েও ভিসা পাননি এমন ব্যক্তিরাও আছেন।
 
