
প্রশ্ন ফাঁসের বিরুদ্ধে সামাজিক আন্দোলন গড়ে তোলার আহ্বান জানিয়েছেন শিক্ষামন্ত্রী নুরুল ইসলাম নাহিদ। আজ মঙ্গলবার বেলা আড়াইটার দিকে ঢাকা থেকে সিলেট পৌঁছে ওসমানী আন্তর্জাতিক বিমানবন্দরে উপস্থিত সাংবাদিকদের তিনি এ কথা বলেন।
বিমানবন্দরে উপস্থিত সাংবাদিকদের প্রশ্নের জবাবে শিক্ষামন্ত্রী বলেন, কখন প্রশ্ন ফাঁস হয়েছে, কতটুকু ফাঁস হয়েছে এবং সেটা পরীক্ষার্থীদের ওপর কতটুকু প্রভাব ফেলেছে, তা দেখার পর এসএসসি পরীক্ষা বাতিলের ব্যাপারে সিদ্ধান্ত নেওয়া হবে। কারও একক চেষ্টায় প্রশ্নপত্র ফাঁস বন্ধ করা সম্ভব নয় জানিয়ে তিনি বলেন, এর জন্য প্রয়োজন সম্মিলিত উদ্যোগ। যারা এই প্রশ্ন ফাঁসে জড়িত, তাদের খুঁজে বের করতে সাংবাদিকদেরও ভূমিকা রাখতে হবে। শিক্ষামন্ত্রী প্রশ্ন ফাঁসের বিরুদ্ধে সামাজিক আন্দোলন গড়ে তোলার আহ্বান জানান।
এসএসসি পরীক্ষার প্রশ্নপত্র ফাঁসের সঙ্গে জড়িত থাকার অভিযোগে গতকাল সোমবার ঢাকায় ছয়জনকে গ্রেপ্তার করে পুলিশ। এর আগে সন্ধ্যায় শিক্ষামন্ত্রী সাংবাদিকদের বলেছিলেন, পরীক্ষার আগে প্রশ্ন ফাঁসের প্রমাণ পাওয়া গেলে পরীক্ষা বাতিল করা হবে।
