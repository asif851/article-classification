
নেপালের রাজধানী কাঠমান্ডুতে বেসরকারি বিমান সংস্থা ইউএস বাংলার উড়োজাহাজ বিধ্বস্ত হয়ে হতাহতের ঘটনায় সফর সংক্ষিপ্ত করে আগামীকাল মঙ্গলবারই দেশে ফিরছেন প্রধানমন্ত্রী শেখ হাসিনা। আজ সোমবার প্রধানমন্ত্রীর কার্যালয় থেকে বিষয়টি নিশ্চিত করা হয়েছে।
প্রধানমন্ত্রীর কার্যালয় সূত্র জানিয়েছে, প্রধানমন্ত্রী শেখ হাসিনা সিঙ্গাপুরের প্রধানমন্ত্রী লি সিয়েন লুংয়ের আমন্ত্রণে চার দিনের সফরে গত রোববার সিঙ্গাপুরে যান। সফরসূচি অনুযায়ী আগামী বুধবার প্রধানমন্ত্রীর দেশে ফেরার কথা ছিল। নেপালে উড়োজাহাজ বিধ্বস্ত হয়ে হতাহতের ঘটনায় প্রধানমন্ত্রী আগামীকাল মঙ্গলবারই দেশে ফিরবেন। প্রধানমন্ত্রীকে বহনকারী উড়োজাহাজটি মঙ্গলবার সন্ধ্যায় বাংলাদেশে অবতরণের কথা রয়েছে।
আজ সোমবার ঢাকা থেকে নেপালের উদ্দেশে ছেড়ে যাওয়া বেসরকারি বিমান সংস্থা ইউএস বাংলার একটি উড়োজাহাজ কাঠমান্ডুতে বিধ্বস্ত হয়। এ ঘটনায় অন্তত ৫০ জন নিহত হয়েছেন। বার্তা সংস্থা রয়টার্স নেপালের সেনাবাহিনীর একজন মুখপাত্রের বরাত দিয়ে এ কথা জানিয়েছে। তবে বার্তা সংস্থা এএফপি বলেছে, কমপক্ষে ৪০ জন নিহত হয়েছেন।
ইউএস বাংলা এয়ারলাইনসের সূত্র জানিয়েছে, উড়োজাহাজটিতে ক্রুসহ মোট ৭১ জন ছিলেন। যাত্রী ছিলেন ৬৭ জন। এঁদের মধ্যে বাংলাদেশি ৩২ যাত্রী ছাড়া ৩৩ জন নেপালি, একজন করে মালদ্বীপ ও চীনের যাত্রী ছিলেন।
