
এক বেলা রান্না করে তিন বেলা খাচ্ছে মুন্সিগঞ্জের মানুষ। কারণ—গৃহস্থালিতে তীব্র গ্যাস-সংকট। আর এর প্রধান ভুক্তভোগী এখানকার গৃহিণীরা।কয়েক বছর ধরেই এ সংকট চলছে। প্রশাসনের লোকেরাই বলছেন, অবস্থা এমন দাঁড়িয়েছে যে সব পর্যায়ের আলোচনা শেষ করে গ্যাস-সংকট এখন আইনশৃঙ্খলা কমিটির সভার নিয়মিত আলোচ্য বিষয় হিসেবে স্থান করে নিয়েছে।মুন্সিগঞ্জ শহরের কোর্টগাঁও এলাকার গৃহিণী ইসরাত জাহান প্রথম আলোকে বলেন, মধ্য রাত থেকে গ্যাসের চাপ একটু একটু করে বাড়তে থাকে। সকাল আটটার পর আর গ্যাস থাকে না লাইনে। ফলে খুব ভোরে ঘুম থেকে উঠেই সকালের নাশতা, দুপুর ও রাতের খাবার তৈরি করতে হয়। তিনি বলেন, ‘কোনোরকমে মুখটা ধুয়েই আমাদের যুদ্ধে নামতে হয়।’আবার একাধিক গৃহিণী জানান, গ্যাসের চাপ ভালো থাকলে রাত ১২টার পর থেকে অনেকে রান্না শুরু করেন। তাই অনেকের রাতের ঘুম হারাম হয়ে যায়।মানিকপুরের বাসিন্দা ও শহরের ইদ্রাকপুর উচ্চবিদ্যালয়ের জ্যেষ্ঠ শিক্ষক রওশন আরা বলেন, ‘সকালে স্কুলে যেতে হয়। তাই গভীর রাতে দিনের রান্না সেরে রাখি। সব সময় তা সম্ভব হয় না বলে এলপি গ্যাসের ব্যবস্থাও রাখতে হয়েছে।’ তিনি বলেন, ‘লাইনের গ্যাস না পেলেও মাসে মাসে বিল দিতে হচ্ছে আমাদের। আবার এলপি গ্যাসের জন্য অতিরিক্ত টাকা খরচ করতে হচ্ছে।’শহরের উত্তর ইসলামপুর এলাকার গৃহিণী সালমা খাতুন বললেন, ‘গ্যাস থাকুক বা না থাকুক, প্রতি মাসে ৬৫০ টাকা ঠিকই দিতে হয়। আমি বাসায় অতিরিক্ত হিসেবে এলপি গ্যাস রেখেছি। কেউ কেউ তো শুনি খড়ি (লাকড়ি) বা কেরোসিনের চুলায়ও রান্না করছে।’দেওভোগ এলাকার গৃহিণী সাজেদা খানম বলেন, ‘হঠাৎ করে কোনো অতিথি এলে চরম বিব্রত হতে হয়। কারণ, তাঁর জন্য রান্নার কোনো সুযোগ থাকে না। অনেক সময় হোটেল থেকে খাবার আনিয়ে খাওয়াতে হয়।’ভোক্তা অধিকার সংগঠন ক্যাবের মুন্সিগঞ্জ শাখার সভাপতি জাহাঙ্গীর সরকার প্রথম আলোকে বলেন, ‘এই শহরের গৃহিণীরা ভয়াবহ দুর্ভোগে আছেন। আমরা একাধিকবার মানববন্ধনসহ বিভিন্ন কর্মসূচির মাধ্যমে দাবি জানিয়েছি। কিন্তু কর্তৃপক্ষের কোনো সাড়া পাচ্ছি না।’তিতাস গ্যাস কার্যালয়ে খোঁজ নিয়ে জানা গেছে, মুন্সিগঞ্জে প্রায় ১৩ হাজার আবাসিক এবং ৩৬টি শিল্প ও বাণিজ্যিক প্রতিষ্ঠানে গ্যাস-সংযোগ রয়েছে। এর মধ্যে ১২টি শিল্পপ্রতিষ্ঠান ক্যাপটিভ পাওয়ার দিয়ে চলে। এই প্রতিষ্ঠানগুলো জেনারেটর চালানোর জন্য গ্যাস পায়। মুক্তারপুরে মেঘনা ফিশিংনেটসহ একাধিক জাল তৈরির কারখানা রয়েছে, যেগুলো ক্যাপটিভ পাওয়ার দিয়ে চলে।মুক্তারপুর তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেডের দপ্তর সূত্রে জানা গেছে, মুন্সিগঞ্জে গ্যাসের চাহিদা রয়েছে ১৪ দশমিক ৬ মিলিয়ন ঘনফুট। পাওয়া যাচ্ছে সর্বোচ্চ ১১ দমমিক ৫ মিলিয়ন ঘনফুট। তবে তিন মিলিয়ন ঘনফুট গ্যাসের জন্য গোটা শহরে তীব্র গ্যাস-সংকট সৃষ্টি হওয়া নিয়ে প্রশ্ন আছে খোদ তিতাসের কর্মকর্তাদের মধ্যেই। আর স্থানীয় ব্যক্তিদের সরাসরি অভিযোগ হলো, কোনো কোনো শিল্পকারখানা বিকল্প পথে অতিরিক্ত গ্যাস ব্যবহার করছে এবং এর সঙ্গে তিতাসের কিছু কর্মচারীও জড়িত থাকতে পারেন।জেলা আওয়ামী লীগের সাংগঠনিক সম্পাদক জামাল হোসেন প্রথম আলোকে বলেন, ‘গ্যাস নিয়ে আমরা খুব সংকটে আছি। গ্যাস অফিসকে ম্যানেজ করে মুক্তারপুরে শিল্প-কলকারখানা ও শহরের হোটেলগুলোতে কমপ্রেশার বসিয়ে গ্যাস টেনে নিয়ে যাওয়া হচ্ছে। এতে বাসাবাড়ির লোকজন গ্যাস পায় না। জেলা আইনশৃঙ্খলা রক্ষার প্রতিটি বৈঠকে বিষয়টি নিয়ে আলোচনা হয়। কার্যবিবরণীও লেখা হয়, গ্যাসের স্বাভাবিক প্রবাহ রাখার ব্যবস্থা নিতে হবে। কিন্তু সমস্যার আর সমাধান হয় না।’জানতে চাইলে তিতাস গ্যাসের মুন্সিগঞ্জ কার্যালয়ের ব্যবস্থাপক মো. রেজাউল করিম বলেন, ‘মুন্সিগঞ্জের গ্যাস নারায়ণগঞ্জের সিদ্ধিরগঞ্জ-পঞ্চবটী হয়ে পাইপলাইনে আসে। পাইপের শুরুর দিকে যাঁদের সংযোগ আছে, তাঁরা বেশি গ্যাস পেলেও পরের দিকের লাইনে সেই পরিমাণ গ্যাস পাওয়া যায় না। মুক্তারপুর মুন্সিগঞ্জের প্রবেশমুখ। তাই সেখানে গ্যাস যাওয়ার পর শহরে যায়। এটা কারিগরি বিষয়। কিন্তু অনেকেই ঢালাওভাবে আমাদের বিরুদ্ধে অভিযোগ করেন।’জেলা প্রশাসক মো. সাইফুল হাসান প্রথম আলোকে বলেন, ‘মুন্সিগঞ্জে মাত্রাতিরিক্ত গ্যাসের সংকট চলছে। বিষয়টি আইনশৃঙ্খলা-সংক্রান্ত নয়, তারপরেও গ্যাস নিয়ে সেখানে বারবার আলোচনা হয়। সমস্যা সমাধানে আমরা গ্যাস কর্তৃপক্ষকে তাগিদ দিয়েছি।’মুন্সিগঞ্জ-৩ আসনের সাংসদ মৃণাল কান্তি দাস বলেন, ‘এই গ্যাস-সংকট তৈরির পেছনে তিতাস গ্যাসের এখানকার লোকজন জড়িত। আমি ব্যক্তিগতভাবে বারবার এ সমস্যা সমাধানের চেষ্টা করেছি। কিন্তু পারছি না।’
