
একাত্তরে মুক্তিযুদ্ধকালে মানবতাবিরোধী অপরাধের অভিযোগে আরও দুজনের বিরুদ্ধে তদন্ত প্রতিবেদন চূড়ান্ত করেছে মানবতাবিরোধী অপরাধ তদন্ত সংস্থা। এ দুজন হলেন কিশোরগঞ্জের মো. নাসিরউদ্দিন ও তাঁর ছোট ভাই মো. শামসুদ্দিন।তদন্ত সংস্থার ধানমন্ডির কার্যালয়ে গতকাল মঙ্গলবার অনুষ্ঠিত সংবাদ সম্মেলনে এ তথ্য জানানো হয়। নাসিরউদ্দিন ও শামসুদ্দিনের বিরুদ্ধে মানবতাবিরোধী অপরাধের পাঁচটি অভিযোগ আনা হয়েছে।তদন্ত সংস্থার সমন্বয়ক আবদুল হান্নান খান সংবাদ সম্মেলনে বলেন, নাসিরউদ্দিন (৬২) ও শামসুদ্দিন (৬০) একাত্তরে স্থানীয় রাজাকার বাহিনীতে যোগ দিয়ে কিশোরগঞ্জের বিভিন্ন এলাকায় মানবতাবিরোধী অপরাধ করেন। এর মধ্যে বিদ্যানগর, আয়লা, ফতেরগুপ বিল, পীরাতন বিল ও আশপাশের এলাকায় গণহত্যা, হত্যা, লুণ্ঠন, অগ্নিসংযোগের অভিযোগ রয়েছে। তাঁদের বিরুদ্ধে ৪০ জন সাক্ষী রয়েছেন।সংবাদ সম্মেলনে জানানো হয়, গত বছরের ৬ জুন এই দুই ভাইয়ের বিরুদ্ধে তদন্ত শুরু হয়। তদন্ত কর্মকর্তা আতাউর রহমান ৪৫০ পৃষ্ঠার তদন্ত প্রতিবেদন চূড়ান্ত করেছেন।আবদুল হান্নান খান জানান, নাসিরউদ্দিন ইস্ট বেঙ্গল রেজিমেন্টের ক্যাপ্টেন ছিলেন। ১৯৯৪ সালের ৫ জুলাই তিনি সেনাবাহিনীতে কমিশন লাভ করেন। ২০০২ সালের ১৩ জানুয়ারি তিনি অকালীন বাধ্যতামূলক অবসরে যান। শামসুদ্দিন কিশোরগঞ্জে আইন পেশায় নিয়োজিত।সংবাদ সম্মেলনে উপস্থিত ছিলেন তদন্ত সংস্থার সহসমন্বয়ক এম সানাউল হক। তিনি জানান, আজ বুধবার তদন্ত প্রতিবেদন আন্তর্জাতিক অপরাধ ট্রাইব্যুনালে রাষ্ট্রপক্ষের প্রধান কৌঁসুলির কার্যালয়ে জমা দেওয়া হবে।
