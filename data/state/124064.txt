
বিএনপির স্থায়ী কমিটির সদস্য মওদুদ আহমদ বলেছেন, আওয়ামী লীগের উচিত ছিল নির্বচন কমিশন গঠন নিয়ে বিএনপির চেয়ারপারসন খালেদা জিয়ার দেওয়া প্রস্তাব নিয়ে আলাপ-আলোচনা করা। খালেদা জিয়ার প্রস্তাব পরীক্ষা-নিরীক্ষা না করে প্রত্যাখ্যান করে আওয়ামী লীগ রাজনৈতিক ভুল করেছে।
আজ সোমবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে এক আলোচনা সভায় মওদুদ আহমদ এসব কথা বলেন। বিএনপির সিনিয়র ভাইস চেয়ারম্যান তারেক রহমানের জন্মদিন উপলক্ষে ছাত্রদল ওই আলোচনার আয়োজন করে।
সাবেক মন্ত্রী মওদুদ আহমদ দাবি করেন, সুষ্ঠু নির্বাচন হলে আওয়ামী লীগ পরাজিত হবে। এটি জেনেই তারা বিএনপির চেয়ারপারসনের দেওয়া প্রস্তাব প্রত্যাখ্যান করেছে। আওয়ামী লীগ গণতন্ত্র, নির্বাচন চায় না। দেশে এখন গণতন্ত্র নেই। বিএনপির এই নেতা বলেন, একটি অবাধ, সুষ্ঠু ও গ্রহণযোগ্য নির্বাচনের মাধ্যমে গণতন্ত্র ফিরিয়ে আনা সম্ভব। আগামী জাতীয় নির্বাচনের আগে একটি নিরপেক্ষ নির্বাচন কমিশন গঠন করা না হলে গণতন্ত্র ফিরবে না। বিএনপি সে জন্য আন্দোলন করছে। দেশে একদিন গণতন্ত্র ফিরবে।
নেতা-কর্মীদের উদ্দেশে মওদুদ আহমদ বলেন, বিএনপির প্রতিষ্ঠাতা জিয়াউর রহমানের আদর্শ ধারণ করলে বিএনপিকে আদর্শ সংগঠন হিসেবে প্রতিষ্ঠিত করা যাবে।
ছাত্রদলের সভাপতি রাজীব আহসানের সভাপতিত্বে অন্যদের মধ্যে বিএনপির ভাইস চেয়ারম্যান শামসুজ্জামান, চেয়ারপারসনের উপদেষ্টা পরিষদের সদস্য আমান উল্লাহ, সিনিয়র যুগ্ম মহাসচিব রুহুল কবির রিজভী প্রমুখ বক্তব্য দেন।
