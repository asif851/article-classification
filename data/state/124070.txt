
আগামী সেশন থেকে রাজশাহী মেডিকেল বিশ্ববিদ্যালয়ের অধিভুক্ত হচ্ছে রাজশাহী, রংপুর ও খুলনা বিভাগের সরকারি-বেসরকারি সব চিকিৎসা শিক্ষাপ্রতিষ্ঠান। অধিভুক্ত প্রতিষ্ঠানের সংখ্যা হবে প্রায় ৪০টি। এর মধ্যে পড়বে মেডিকেল ও ডেন্টাল কলেজ, নার্সিং কলেজ, ইনস্টিটিউট অব হেলথ টেকনোলজিসহ (আইএইচটি)চিকিৎসা শিক্ষাপ্রতিষ্ঠানগুলো। গতকাল রোববার এসব প্রতিষ্ঠানের প্রধানদের সঙ্গে মতবিনিময় সভায় রাজশাহী মেডিকেল বিশ্ববিদ্যালয়ের উপাচার্য মাসুম হাবিব এ তথ্য নিশ্চিত করেন।
গতকাল সকালে রাজশাহী মেডিকেল কলেজেরসভাকক্ষে ‘রাজশাহী মেডিকেল বিশ্ববিদ্যালয়ের শিক্ষা ও চিকিৎসা কার্যক্রমের বাস্তবায়ন এবং উন্নয়নে সুচিন্তিত মতামত প্রদান’ শীর্ষক এই মতবিনিময় সভা উপাচার্য মাসুম হাবিবের সভাপতিত্বে অনুষ্ঠিত হয়। সভায় রাজশাহী মেডিকেল কলেজের অধ্যক্ষ আনোয়ার হাবিব, হাসপাতালের পরিচালক ব্রিগেডিয়ার জেনারেল এ এফ এম রফিকুল ইসলাম, পরিচালক (স্বাস্থ্য) আবদুস সোবহান, রাজশাহী মেডিকেল কলেজের উপাধ্যক্ষ নওশাদ আলীসহ রাজশাহী, রংপুর ও খুলনা বিভাগের সব চিকিৎসা শিক্ষাপ্রতিষ্ঠানের প্রধানেরা উপস্থিত ছিলেন।
বেলা ১১টা থেকে ২টা পর্যন্ত এই সভা চলে। সভার শুরুতে উপাচার্য বিশ্ববিদ্যালয়ের অধ্যাদেশ, কাজের অগ্রগতি ও পরবর্তী কর্মপরিকল্পনার ওপর একটি প্রামান্যচিত্র উপস্থাপন করেন। এ সময় তিনি বলেন, চিকিৎসাক্ষেত্রে গবেষণা ও চিকিৎসাসেবায় দক্ষ জনশক্তি গড়ে তোলার লক্ষ্যে স্বচ্ছতা ও জবাবদিহির ভিত্তিতে প্রয়োজনীয় সবকিছু করা হবে। আর এতে সব শ্রেণি-পেশার মানুষের সরাসরি সম্পৃক্ততা চান তিনি। উপাচার্য বলেন, ইতিমধ্যে রাজশাহী ও ঢাকায় রাজশাহী মেডিকেল বিশ্ববিদ্যালয়ের অস্থায়ী কার্যালয় চালু হয়েছে। মূল ক্যাম্পাসের জন্য জমি অধিগ্রহণ প্রক্রিয়াও শুরু হয়ে গেছে। তিনি আরও বলেন, রাজশাহী বিশ্ববিদ্যালয়ের মেডিসিন অনুষদের অধীনে ২২টি পোস্ট গ্র্যাজুয়েট কোর্স করানো হয়। এখন থেকে রাজশাহী মেডিকেল বিশ্ববিদ্যালয়ের ৮টি অনুষদের অধীনে প্রায় ৯০টি পোস্ট গ্র্যাজুয়েট কোর্স করানো হবে। এ ছাড়া বিশ্ববিদ্যালয়ের সঙ্গে ১ হাজার শয্যার একটি অত্যাধুনিক হাসপাতাল থাকবে। সেই সঙ্গে দক্ষ নার্স তৈরির লক্ষ্যে একটি নার্সিং ইনস্টিটিউটও স্থাপন করা হবে।
উপাচার্য বলেন, বাংলাদেশের চিকিৎসা শিক্ষা ও চিকিৎসাসেবা কার্যক্রমের উন্নয়ন এবং সম্প্রসারণে দূরদৃষ্টিসম্পন্ন প্রধানমন্ত্রী শেখ হাসিনার অন্যতম যুগান্তকারী পদক্ষেপ হলো রাজশাহী মেডিকেল বিশ্ববিদ্যালয় স্থাপন।
পরে রাজশাহী মেডিকেল বিশ্ববিদ্যালয়ের উন্নয়ন প্রকল্প প্রস্তাবনা (ডিপিপি) তৈরি, গবেষণাক্ষেত্রসহ শিক্ষা, চিকিৎসা কার্যক্রম বাস্তবায়ন ও উন্নয়নে উপস্থিত প্রতিষ্ঠানের প্রধানেরা তাঁদের মত দেন। তাঁরা একাডেমিক কার্যক্রম-সংক্রান্ত বিভিন্ন বিষয়ে উপাচার্যের কাছে জানতে চান। উপাচার্য বিষয়ভিত্তিক সব প্রশ্নের উত্তর দেন।
 
