
দেশব্যাপী ইউনিয়ন পরিষদ নির্বাচনের (ইউপি) কার্যক্রম চলমান থাকায় পূর্বঘোষিত মানববন্ধন কর্মসূচি স্থগিত করেছে আওয়ামী লীগের নেতৃত্বাধীন ১৪-দলীয় জোট। ২৪ ফেব্রুয়ারি বিকেলে ঢাকা বাদে দেশের সব জেলা সদরে বাংলাদেশের অভ্যন্তরীণ বিষয়ে পাকিস্তানের মন্তব্যের প্রতিবাদে এই মানববন্ধন হওয়ার কথা ছিল।
আজ সোমবার দুপুরে আওয়ামী লীগের উপদপ্তর সম্পাদক ও কেন্দ্রীয় ১৪ দলের দপ্তর সমন্বয়ক মৃণাল কান্তি দাসের সই করা এক বিজ্ঞপ্তিতে কর্মসূচি স্থগিত করার কথা জানানো হয়। গত ১৫ ফেব্রুয়ারি রাজধানীর বঙ্গবন্ধু অ্যাভিনিউয়ে কেন্দ্রীয় ১৪-দলীয় জোটের মানববন্ধন থেকে সারা দেশে এই কর্মসূচি ঘোষণা করেছিলেন স্বাস্থ্যমন্ত্রী ও জোটের মুখপাত্র মোহাম্মদ নাসিম।
