
রাজশাহী, খুলনা, সিলেট ও বরিশাল সিটি করপোরেশনের নির্বাচিত মেয়ররা শপথ নেবেন আগামী রোববার। প্রধানমন্ত্রী শেখ হাসিনা চার সিটির নির্বাচিত মেয়রদের শপথ পড়াবেন। ওই দিন সকাল সাড়ে নয়টার দিকে প্রধানমন্ত্রীর কার্যালয়ের শাপলা হলে এ শপথ পড়ানো হবে। আজ বৃহস্পতিবার স্থানীয় সরকার মন্ত্রণালয়ের সচিব আবু আলম মো. শহিদ খান প্রথম আলো ডটকমকে এ কথা জানান। এ ব্যাপারে প্রয়োজনীয় পদক্ষেপ নেওয়া হয়েছে বলেও জানান তিনি। এর আগে গতকাল বুধবার ‘নতুন মেয়রদের শপথ কবে’ শীর্ষক ‘প্রথম আলো’য় এক প্রতিবেদন প্রকাশিত হয়। গত ১৫ জুন এই চার সিটি করপোরেশনে মেয়র নির্বাচন অনুষ্ঠিত হয়। চারটিতেই বিএনপি-সমর্থিত প্রার্থীরা জয়ী হন। আর গেজেট প্রকাশ করা হয় গত ২৪ জুন। আইনে গেজেট প্রকাশের এক মাসের মধ্যে শপথ গ্রহণের বাধ্যবাধকতা রয়েছে। তাই ২৩ জুলাইয়ের মধ্যে তাঁদের শপথ নিতে হবে। তবে শপথ নিলেও ক্ষমতা পেতে নবনির্বাচিত মেয়রদের আরও প্রায় তিন মাস অপেক্ষা করতে হবে বলে জানা গেছে। স্থানীয় সরকার (সিটি করপোরেশন আইন), ২০০৯-এর ৬ ধারা মোতাবেক করপোরেশন গঠিত হওয়ার পর প্রথম বৈঠকের পরবর্তী পাঁচ বছর পর্যন্ত মেয়াদ নির্ধারিত থাকায় চার মেয়রকেই অক্টোবর পর্যন্ত অপেক্ষা করতে হবে। সূত্রমতে, আইন অনুযায়ী রাজশাহী ও সিলেট সিটি করপোরেশনের মেয়র ও কাউন্সিলরদের মেয়াদ উত্তীর্ণ হবে আগামী ১৭ সেপ্টেম্বর।একই সঙ্গে খুলনা ও বরিশাল সিটি করপোরেশনের মেয়াদ শেষ হবে যথাক্রমে ২৪ সেপ্টেম্বর ও ৭ অক্টোবর।
নির্বাচনী আইন অনুযায়ী মেয়াদ শেষ হওয়ার অন্তত চার মাস আগেই নির্বাচন সম্পন্ন হওয়ায় যে জটিলতা সৃিষ্ট হয়েছে, তা নিরসনে আইন মন্ত্রণালয়ের মতামত চেয়ে ইতিমধ্যে চিঠি দিয়েছে স্থানীয় সরকার বিভাগ।তবে এ বিষয়ে কোনো মতামত পাওয়া যায়নি বলে একটি সূত্র জানিয়েছে।
