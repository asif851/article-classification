
ইরাক ও সিরিয়ার জঙ্গিগোষ্ঠী ইসলামিক স্টেটের (আইএস) পক্ষে ‘জিহাদে’ যাওয়ার প্রচেষ্টার অভিযোগে ঢাকায় গ্রেপ্তার হওয়া আসিফ আদনান (২৬) একটি রক ব্যান্ডের সদস্য। প্রতিপক্ষ ‘মিথ্যা তথ্য’ দিয়ে তাঁকে আটক করিয়েছে। পরিবারের বরাত দিয়ে ব্রিটিশ সংবাদপত্র টেলিগ্রাফ এ খবর দিয়েছে।আসিফ গত ২৪ সেপ্টেম্বর রাতে সেগুনবাগিচা থেকে মহানগর গোয়েন্দা (ডিবি) পুলিশের হাতে আটক হন। একই দিন ইস্কাটন এলাকা থেকে আটক হন ফজলে এলাহী তানজিল নামের আরেক যুবক। পরে ২৫ সেপ্টেম্বর ডিবি এক সংবাদ সম্মেলন করে দাবি করে, এ দুজন জঙ্গি সংগঠন আনসারুল্লাহ বাংলা টিমের সদস্য। তাঁরা জানিয়েছে, আইএসের পক্ষে কর্মী সংগ্রহ করতে যুক্তরাজ্যপ্রবাসী এক বাংলাদেশি ছয় মাস ধরে বাংলাদেশে রয়েছেন। তাঁর মাধ্যমে তাঁরা তুরস্ক হয়ে সিরিয়ায় গিয়ে জিহাদে যোগ দিতে চেয়েছিলেন।ওই যুক্তরাজ্যপ্রবাসীর নাম সামিউন রহমান (২৪), যিনি গত ২৯ সেপ্টেম্বর ঢাকায় আটক হন। তিনজনই বর্তমানে আটক রয়েছেন। দোষী প্রমাণিত হলে তাঁদের যাবজ্জীবন কারাদণ্ড হতে পারে। অবশ্য, তিনজনই অভিযোগ অস্বীকার করেছেন।আদনানের বাবা একজন সাবেক বিচারপতি। টেলিগ্রাফ-এর খবর মোতাবেক পরিবারটি আদনানের জামিনের জন্য যে আবেদন করেছে, তাতে দাবি করা হয়েছে যে আদনান অধ্যবসায়ী ছাত্র এবং সফল রক শিল্পী। কোনোমতেই তিনি জিহাদে উদ্বুদ্ধ নন।আবেদনে বলা হয়েছে, আদনানের ‘চমৎকার একাডেমিক ও সাংস্কৃতিক রেকর্ড’ রয়েছে। তিনি ঢাকা বিশ্ববিদ্যালয়ের অর্থনীতি বিভাগ থেকে প্রথম শ্রেণিতে পাস করেছেন।টেলিগ্রাফ-এর খবর মোতাবেক, যুক্তরাজ্যের একজন ‘ডেথ মেটাল’ ব্যান্ড শিল্পীর একটি প্রতিষ্ঠানের সঙ্গে আদনানের ‘জাহিলিয়া’ ব্যান্ডের চুক্তি রয়েছে। ওই প্রতিষ্ঠানটির মাধ্যমেই ‘জাহিলিয়া’ ব্যান্ড যুক্তরাজ্যে তাদের সংগীত নিয়ে প্রচারণা চালানোর অনুমতি পায়। আদনান নিজে গান করেন এবং গিটার বাজান। আদনানের পরিবারের আবেদনটির ভাষ্য মোতাবেক, আদনানের ‘সাংস্কৃতিক প্রতিপক্ষ’ মিথ্যা তথ্য দিয়ে তাঁকে আটক করিয়েছে। তাঁর সংগীত ক্যারিয়ার ধ্বংস করতে এবং তাঁকে ও তাঁর পরিবারকে হেনস্তা করতেই তাঁকে ভিত্তিহীন মামলায় জড়ানো হয়েছে।তবে গোয়েন্দা পুলিশের ভাষ্য, তারা আরেক অভিযুক্ত তানজিলের কাছে আসিফ আদনানের পাঠানো কিছু খুদে বার্তা পরীক্ষা করার মাধ্যমে তাঁদের জিহাদি হওয়ার ইচ্ছার বিষয়টি শনাক্ত করে। এর মধ্যে একটি বার্তায় আসিফ আদনান লিখেছেন, তিনি সিরিয়ায় গিয়ে জিহাদে যোগ দিতে চান।
