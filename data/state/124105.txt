
নারী ও শিশু নির্যাতন দমন আইনে করা মামলায় জাতীয় দলের পেসার রুবেল হোসেনকে কারাগারে পাঠানোর আদেশ দিয়েছেন আদালত। আজ বৃহস্পতিবার ঢাকার মুখ্য মহানগর হাকিম আদালতের বিচারক মোহাম্মদ আনোয়ার সাদাত এ আদেশ দেন। এর আগে আদালতে আত্মসমর্পণ করে জামিনের আবেদন করেন রুবেল। শুনানি শেষে আবেদন নামঞ্জুর করে তাঁকে কারাগারে পাঠানোর আদেশ দেন আদালত। গত বছরের ১৩ ডিসেম্বর নারী ও শিশু নির্যাতন দমন আইনে রাজধানীর মিরপুর মডেল থানায় রুবেলের বিরুদ্ধে একটি মামলা করেন এক তরুণী।ওই বছরের ১৫ ডিসেম্বর এ মামলায় হাইকোর্ট থেকে চার সপ্তাহের আগাম জামিন পেয়েছিলেন রুবেল।
