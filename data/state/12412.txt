
জাতীয় পার্টির (জাপা) চেয়ারম্যান এইচ এম এরশাদ দাবি করেছেন, একমাত্র জাতীয় পার্টিই পারে সুশাসন দিতে। তিনি বলেন, ‘আমার সময়ে বাজেট ছিল চার-পাঁচ হাজার কোটি টাকার। এখন এক ব্যাংক থেকেই তা লুট হচ্ছে।’রাজধানীর বানানীর কার্যালয়ে আজ শুক্রবার বিকেলে বরিশাল মহানগর জাতীয় পার্টির নেতাদের সঙ্গে এক মতবিনিময় অনুষ্ঠানে এরশাদ এ কথা বলেন।গতকাল বৃহস্পতিবার জাতীয় সংসদে দেওয়া বাজেট বক্তৃতায়ও এরশাদ টাকা পাচার, ব্যাংক ও শেয়ারবাজারের টাকা লুটপাটের কথা বলেছিলেন। এর উল্লেখ করে এরশাদ বলেন, ‘গতকালও বলেছিলাম, আজ মালয়েশিয়া, কানাডায় টাকা পাচার হচ্ছে। অনেকে সেখানে বাড়ি করছেন। কানাডায় “বেগম পাড়া” আছে। এত টাকা তারা কোথায় পেল?’প্রধানমন্ত্রীর বিশেষ দূত এইচ এম এরশাদ বলেন, ‘শেয়ারবাজার থেকে যারা হাজার হাজার কোটি টাকা লুট করেছে, আমরা তাদের চিনি। অথচ, তাদের কিচ্ছু হয়নি। তারা বীরদর্পে ঘুরে বেড়াচ্ছে। কারণ দেশে গরিবের জন্য এক আইন, উচ্চতরের জন্য আরেক আইন।’মতবিনিময় সভায় এরশাদ আরও বলেন, ‘মানুষ দুর্নীতি, ধান্দাবাজি, টাকা পাচার চায় না। আমার সময়ে বাজেট ছিল চার-পাঁচ হাজার কোটি টাকার। এখন এক ব্যাংক থেকেই তা লুট হচ্ছে।’জাপার চেয়ারম্যান বলেন, মানুষ আর হাওয়া ভবনের শাসন চায় না। এ সরকারকেও চায় না। দুই দলের নামগন্ধও মানুষের মনে নেই, তারা মনেপ্রাণে পরিবর্তন চায়। তিনি বলেন, ‘আমাদের লক্ষ্য একটাই, আমরা বিএনপির জায়গায় যাব। প্রমাণ করব, আমরাই জাতীয়তাবাদী শক্তির একমাত্র ধারক ও বাহক।’মতবিনিময় সভায় আরও বক্তব্য দেন জাপার মহাসচিব জিয়াউদ্দিন আহম্মেদ বাবলু, দলের সভাপতিমণ্ডলীর সদস্য গোলাম কিবরিয়া, যুগ্ম মহাসচিব রেজাউল ইসলাম ভূঁইয়া। সভাপতিত্ব করেন বরিশাল মহানগর কমিটির আহ্বায়ক এ কে এম মর্তুজা আবেদীন।
এরশাদের সঙ্গে সেলিম ওসমানের সাক্ষাত্আজ সন্ধ্যায় নারায়ণগঞ্জ-৪ আসনের উপনির্বাচনে জয়ী নবনির্বাচিত সাংসদ সেলিম ওসমান জাপার চেয়ারম্যান এইচ এম এরশাদের সঙ্গে তাঁর বনানীর কার্যালয়ে দেখা করেছেন। তিনি ফুল দিয়ে এরশাদকে শুভেচ্ছা জানান।
