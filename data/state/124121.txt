
ঢাকার পল্টন থানায় করা একটি মামলায় বিচারিক আদালত থেকে জামিন পেয়েছেন বিএনপির মহাসচিব মির্জা ফখরুল ইসলাম আলমগীর। এই মামলায় হাইকোর্ট থেকে তিনি জামিনে ছিলেন। সম্প্রতি পুলিশ বিচারিক আদালতে অভিযোগপত্র দেওয়ায় তিনি আবার জামিনের জন্য আবেদন করেন।আজ সোমবার ঢাকার মহানগর হাকিম মারুফ হোসেন এই জামিন মঞ্জুর করেন। ফখরুলের আইনজীবী জয়নুল আবেদিন মেজবাহ প্রথম আলোকে বলেন, সকালে ফখরুল আদালতে আত্মসমর্পণ করে জামিন চাইলে আদালত তা মঞ্জুর করেন।মামলার সংক্ষিপ্ত বিবরণ অনুযায়ী, ২০১৪ সালের ২৮ ডিসেম্বর পল্টন মোড় এলাকায় পুলিশের কর্তব্যকাজে বাধা, গাড়ি ভাঙচুর ও ককটেল বিস্ফোরণের ঘটনায় পুলিশ এই মামলা করে। গত বুধবার তদন্ত শেষে ফখরুলসহ ৪৩ জনের বিরুদ্ধে বিচারিক আদালতে অভিযোগপত্র জমা দেওয়া হয়।এই মামলায় এর আগে ফখরুল হাইকোর্ট থেকে তদন্ত প্রতিবেদন জমা দেওয়ার আগ পর্যন্ত জামিনে ছিলেন। প্রতিবেদন জমা দেওয়ায় তিনি নতুন করে আবার জামিন নিয়েছেন। ২৯ মে এই মামলার অভিযোগপত্র গ্রহণের তারিখ ধার্য করেছেন আদালত।
