
জাতীয় পার্টির চেয়ারম্যান হুসেইন মুহম্মদ এরশাদ ও সংসদে বিরোধীদলীয় নেত্রী রওশন এরশাদ গতকাল শুক্রবার একটি সামাজিক অনুষ্ঠানে যোগ দিতে আলাদাভাবে চট্টগ্রামে এসেছেন। বিমানবন্দরে তাঁদের স্বাগত জানান দলের সদ্যবিদায়ী মহাসচিব জিয়াউদ্দিন আহমেদ বাবলু।সম্প্রতি হুসেইন মুহম্মদ এরশাদ জিয়াউদ্দিন আহমেদ বাবলুকে সরিয়ে এ বি এম রুহুল আমিন হাওলাদারকে আবারও দলের মহাসচিব হিসেবে ঘোষণা করেন।জিয়াউদ্দিন আহমেদ প্রথম আলোকে বলেন, ‘পল্লিবন্ধু হুসেইন মুহম্মদ এরশাদ গতকাল বেলা ১১টায় চট্টগ্রাম বিমানবন্দরে পৌঁছালে কয়েক হাজার নেতা-কর্মী তাঁকে স্বাগত জানান। পরে আমাদের নেতা র্যাডিসন ব্লু হোটেলে পৌঁছান। একটি সামাজিক অনুষ্ঠানে যোগ দিতে তিনি চট্টগ্রামে এসেছেন। কাল (আজ শনিবার) প্রধানমন্ত্রীর চট্টগ্রামের কর্মসূচিতে আমাদের চেয়ারম্যান অংশ নিতে পারেন।’জাতীয় পার্টি সূত্র জানায়, বিমানবন্দর থেকে গাড়ি ও মোটরসাইকেলের বিশাল বহর নিয়ে হুসেইন মুহম্মদ এরশাদ হোটেলের উদ্দেশে যাত্রা করেন। তাঁর সঙ্গে একই গাড়িতে ছিলেন জিয়াউদ্দিন আহমেদ ও জাতীয় পার্টির ভাইস চেয়ারম্যান মোরশেদ মুরাদ ইব্রাহিম।মোরশেদ মুরাদ ইব্রাহিম ও জাতীয় পার্টির সাংসদ মাহজাবীন মোরশেদ দম্পতির ছেলের সঙ্গে নোয়াখালী থেকে নির্বাচিত আওয়ামী লীগের সাংসদ একরামুল করিম চৌধুরীর মেয়ের বিয়ের অনুষ্ঠানে যোগ দিতে হুসেইন মুহম্মদ এরশাদ ও রওশন এরশাদ চট্টগ্রামে আসেন।জাতীয় পার্টি সূত্র জানায়, রওশন এরশাদও চট্টগ্রামে পৌঁছান বিকেলে। তাঁকেও বিমানবন্দরে স্বাগত জানান জিয়াউদ্দিন আহমেদ। বিয়ের অনুষ্ঠানে যোগ দেওয়ার পর রাতেই রওশন এরশাদের ঢাকায় ফেরার কথা ছিল।বাবলুকে অবাঞ্ছিত ঘোষণা: জিয়াউদ্দিন আহমেদ বাবলুকে চট্টগ্রামে অবাঞ্ছিত ঘোষণা করছেন জাতীয় পার্টির চট্টগ্রাম নগর শাখার সভাপতির পদ থেকে অব্যাহতি পাওয়া সোলায়মান আলম শেঠ।গতকাল নগরের চকবাজারে নিজ বাসভবনে আয়োজিত সংবাদ সম্মেলনে তিনি এ ঘোষণা দেন।সংবাদ সম্মেলনে জি এম কাদেরকে দলের কো-চেয়ারম্যান এবং এ বি এম রুহুল আমিন হাওলাদারকে আবারও দলের মহাসচিব হিসেবে ঘোষণা করায় হুসেইন মুহম্মদ এরশাদকে ধন্যবাদ জানান সোলায়মান আলম শেঠ।সোলায়মান আলম শেঠকে চট্টগ্রাম নগর কমিটির সভাপতির পদ থেকে অব্যাহতি দিয়ে মাহজাবীন মোরশেদকে ওই কমিটির আহ্বায়ক ঘোষণা করা হয়েছে। তবে নিজেকে এখনো জাতীয় পার্টির চট্টগ্রাম মহানগর শাখার সভাপতি হিসেবে দাবি করে আসছেন সোলায়মান আলম শেঠ।
