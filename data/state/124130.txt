
রাজধানীর কলাবাগানে বাসায় ঢুকে দুজনকে কুপিয়ে হত্যার বিষয়ে স্বরাষ্ট্রমন্ত্রী মো. আসাদুজ্জামান খান কামাল প্রথম আলোকে বলেছেন, ‘আমরা কিছু আলামত পেয়েছি, আসামিদের ধরে ফেলতে পারব। এটা অন্য রকম একটি ঘটনা।’
স্বরাষ্ট্রমন্ত্রী বলেন, দেশ ও আন্তর্জাতিক ষড়যন্ত্রের অংশ হিসেবে দেশে নানাভাবে এসব হত্যাকাণ্ড ঘটানো হচ্ছে। এসব মোকাবিলায় আইনশৃঙ্খলা রক্ষাকারী বাহিনী কাজ করে যাচ্ছে। এর আগে স্বরাষ্ট্রমন্ত্রী আজ জাতীয় সংসদে ও স্বরাষ্ট্র মন্ত্রণালয়ে বলেছিলেন, চাপাতির কোপে নিহত মুক্তমনা, ব্লগার, লেখক, প্রকাশক, বিশ্ববিদ্যালয়ের শিক্ষকসহ সবার হত্যাকারীকে পুলিশ শনাক্ত ও গ্রেপ্তার করেছে। পৃথিবীর অনেক আধুনিক দেশের চেয়ে বাংলাদেশের আইনশৃঙ্খলা পরিস্থিতি ভালো বলেও মন্তব্য করেন স্বরাষ্ট্রমন্ত্রী।
