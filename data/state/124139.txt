
সকালে যখন এই প্রতিবেদন পড়ছেন, ততক্ষণে আনুষ্ঠানিকভাবে শুরু হয়ে গেছে ৫৮তম আন্তর্জাতিক গণিত অলিম্পিয়াড (আইএমও)। ব্রাজিলের পর্যটন নগরীর বারহা সমুদ্রতীরে হোটেল উইন্ডসর ওশেনিয়াতে এ জন্য জড়ো হয়েছে শতাধিক দেশের পাঁচ শতাধিক খুদে গণিতবিদ। পর্যবেক্ষক দেশ অ্যাঙ্গোলাসহ এবারের অলিম্পিয়াডে ১১২টি দেশের অংশগ্রহণের কথা রয়েছে। গতকাল সকাল পর্যন্ত অবশ্য ১৫টি দেশের প্রতিযোগীরা এসে পৌঁছায়নি। ১১২টি দেশ অংশ নিলে এটি হবে ১৯৫৯ সালে শুরু হওয়া আইএমওর এযাবৎকালের সবচেয়ে বড় আসর।
১৬ জুলাই বিকেলে আমরা দুবাই থেকে একটি বিমানে করে রিও ডি জেনিরোতে এসে পৌঁছাই। ৪৫ ঘণ্টার দীর্ঘ যাত্রা শেষে বিমানবন্দর থেকে বের হয়ে আমরা গাইড লেচিছিয়া আমানচিও ডি আলমেইদার দেখা পেলাম। তিনি স্থানীয় একটি বিশ্ববিদ্যালয়ের সাংবাদিকতা বিভাগের শিক্ষার্থী। হাসিখুশি মুখের লেচিছিয়া পুরো আয়োজনে বাংলাদেশ দলের গাইড হিসেবে থাকবেন। দুবাই থেকে একই বিমানে এশিয়ার বেশ কয়েকটি দেশের অংশগ্রহণকারীরা ছিল। এদের মধ্যে মালয়েশিয়া, ইন্দোনেশিয়া, ভারত, তাইওয়ান ও সিঙ্গাপুরের প্রতিযোগীদের সঙ্গে আমাদের দেখা হয়েছে। বিমানবন্দর থেকে বাসে করে আমরা ৪৫ কিলোমিটার দূরে হোটেলে যখন পৌঁছাই, ততক্ষণে সূর্য আটলান্টিকে অস্ত গেছে।
রাত দুপুরে আমার রুমমেট শ্রীলঙ্কার উপদলনেতা এসে হাজির। শ্রীলঙ্কা দলে এবার কোনো দলনেতা নেই! উপদলনেতা রুশিদো দুঃখ করে বললেন, ‘তোমাদের দেশের ডাচ্‌-বাংলা ব্যাংক বা প্রথম আলোর মতো কোনো পত্রিকা আমাদের সঙ্গে নেই। আমাদের শিক্ষার্থীরা নিজ খরচে এখানে যোগ দিয়েছে। আর জাতীয় আয়োজনের রেজিস্ট্রেশন ফি থেকে পাওয়া অর্থে তাঁর সফর।’ কাজেই দলনেতার জন্য আরও ৩ লাখ ৫০ হাজার রুপি জোগাড় করা তাদের পক্ষে সম্ভব হয়নি। দলনেতা না থাকায় দ্বিতীয় দিনের পরীক্ষা শেষে তাকেই সব উত্তরপত্র দেখতে হবে। উদ্বোধনী অনুষ্ঠান শেষে প্রতিযোগীদের পরীক্ষাস্থল ঘুরিয়ে দেখানো হবে এবং পরীক্ষার নিয়মকানুন জানিয়ে দেওয়া হবে।
১৮ জুলাই প্রথম দিনের পরীক্ষায় মোট তিনটি গাণিতিক সমস্যা সমাধানের জন্য প্রতিযোগীদের সাড়ে চার ঘণ্টা সময় দেওয়া হবে। বাংলাদেশ সময় বিকেল পাঁচটায়  পরীক্ষা শুরু হবে। বাংলাদেশের দলনেতা মাহবুব মজুমদার ১৪ জুলাই এখানে পৌঁছেছেন। যদিও তাঁর সঙ্গে আমাদের দেখা হবে দ্বিতীয় দিন, পরীক্ষা শেষে।
আসিফ-ই-ইলাহী (এমসি কলেজ, সিলেট), মো. সাব্বির রহমান ও তামজিদ মোর্শেদ রুবাব (নটর ডেম কলেজ), আহমেদ জাওয়াদ চৌধুরী (ক্যান্টনমেন্ট ইংলিশ স্কুল অ্যান্ড কলেজ, চট্টগ্রাম), এ এম নাঈমুল ইসলাম (অমৃত লাল দে মহাবিদ্যালয়, বরিশাল) ও রাহুল সাহা (ঢাকা কলেজ)—এই ছয়জন প্রতিযোগী বাংলদেশের পক্ষে এবারের আইএমওতে অংশ নিচ্ছে।
ডাচ্‌-বাংলা ব্যাংকের পৃষ্ঠপোষকতায় ও প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি সারা দেশের ২২ হাজার শিক্ষার্থীর মধ্য থেকে এই ছয়জনকে নির্বাচিত করে। বাংলাদেশ দলের জন্য শুভকামনা জানিয়ে ডাচ্‌-বাংলা ব্যাংকের উপব্যবস্থাপনা পরিচালক মো. সাইদুল হাসান প্রতিযোগীদের সুনামের সঙ্গে মেধার স্বাক্ষর রাখার আহ্বান জানিয়েছেন।
