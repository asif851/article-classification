
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপিকে সিদ্ধান্ত নিতে হবে, তাদের কাছে দল বড়, নাকি দুর্নীতিবাজ নেত্রী বড়? খালেদা জিয়াকে নিয়ে পড়ে থেকে আগামী জাতীয় সংসদ নির্বাচন বর্জন করলে বিএনপির আত্মহনন-প্রক্রিয়া সম্পন্ন হবে বলেও মন্তব্য করেন তিনি।
বঙ্গবন্ধু সাংস্কৃতিক জোটের উদ্যোগে এম এ ওয়াজেদ মিয়ার জন্মবার্ষিকী উপলক্ষে আজ বৃহস্পতিবার জাতীয় প্রেসক্লাবে এক আলোচনা সভা হয়। এতে হাছান মাহমুদ এ মন্তব্য করেন। আওয়ামী লীগের অন্যতম এই মুখপাত্র খালেদা জিয়ার সাজা নিয়ে বিভ্রান্তি না ছড়ানোর আহ্বান জানিয়ে বলেন, খালেদার সাজা আইনি বিষয়। তাই এটি আইনিভাবেই মোকাবিলা করা উচিত। এটা স্পষ্ট, খালেদা জিয়ার স্বাক্ষরেই জিয়া অরফানেজ ট্রাস্টের টাকা উত্তোলন করা হয়েছে।  সাংসদ ও অভিনেত্রী সারাহ বেগম কবরী বলেন, তারেক রহমানের নেতৃত্বে বিএনপি ক্ষমতায় এলে এ দেশে নৈরাজ্য সৃষ্টি হবে। তাঁর বিকল্প নেতৃত্ব বিএনপিকে বাছাই করার পরামর্শ দেন তিনি। আয়োজক সংগঠনের উপদেষ্টা চিত্তরঞ্জন দাসের সভাপতিত্বে আলোচনা সভায় আরও বক্তৃতা করেন শেখ মো. জাহাঙ্গীর আলম, মোবারক আলী শিকদার, অরুণ সরকার প্রমুখ।
