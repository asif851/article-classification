
মো. নাসিরউদ্দিন গতকাল শনিবার অনুষ্ঠিত ইউনিয়ন পরিষদ (ইউপি) নির্বাচনে সাধারণ সদস্য পদপ্রার্থী। ভোটকেন্দ্রে ভোট দিতে এসে জানতে পারেন তাঁর ভোট দেওয়া হয়ে গেছে। হতবিহ্বল নাসির কেন্দ্রের ভেতরেই চেঁচামেচি শুরু করেন। অভিযোগ করেন কেন্দ্রের প্রিসাইডিং কর্মকর্তার কাছে। কাজ না হওয়ায় হতাশ হয়ে বাড়ি চলে যান।গতকাল বেলা একটায় ঘটনাটি ঘটে চাঁদপুরের মতলব উত্তর উপজেলার ফরাজীকান্দি ইউনিয়নের ফরাজীকান্দি উচ্চবিদ্যালয় কেন্দ্রে।নাসিরউদ্দিন অভিযোগ করেন, সাধারণ সদস্য পদে তাঁর প্রতিদ্বন্দ্বী প্রার্থী সরোয়ার আহম্মেদের কর্মীরা ওই কেন্দ্রের প্রিসাইডিং কর্মকর্তাকে টাকার বিনিময়ে হাত করে ভোট জালিয়াতি করেন। তাঁরা তাঁর ভোটটিও দিয়ে ফেলেছেন। কেন্দ্রের প্রিসাইডিং কর্মকর্তাকে বিষয়টি জানালেও কোনো ব্যবস্থা নেননি।অভিযোগ অস্বীকার করে সদস্য পদপ্রার্থী সরোয়ার আহম্মেদ বলেন, এ ধরনের অভিযোগ মিথ্যা। তাঁর কর্মীরা কোনো প্রার্থীর ভোট দেননি। ভোট কারচুপিও করেননি। ভোটে হেরে যাচ্ছেন বলেই ওই প্রার্থী এমন অভিযোগ করছেন। ওই ভোটকেন্দ্রের প্রিসাইডিং কর্মকর্তা বেনজির আহমেদ বলেন, তাঁর অজান্তে এ ঘটনা ঘটেছে। এ জন্য তিনি দায়ী নন। বিষয়টি খতিয়ে দেখবেন।
