
নাটোর থেকে নিখোঁজ হওয়া খ্রিষ্টান ধর্মযাজক ফাদার ওয়াল্টার উইলিয়াম রোজারিওকে (৪০) সিলেট থেকে উদ্ধার করেছে পুলিশ। আজ শুক্রবার বেলা তিনটায় সিলেটের দক্ষিণ সুরমা কদমতলী বাসটার্মিনালের একটি বাস কাউন্টার থেকে তাঁকে উদ্ধার করা হয়।
বেলা সাড়ে চারটার মাইক্রোবাসে করে ওয়াল্টার উইলিয়াম রোজারিওকে নিয়ে ঢাকার উদ্দেশে রওনা দেয় দক্ষিণ সুরমা পুলিশ।
দক্ষিণ সুরমা থানার ভারপ্রাপ্ত কর্মকর্তা (ওসি) খায়রুল ফজল প্রথম আলোকে বলেন, ‘কাউন্টারে বসা অবস্থায় ধর্মযাজকে উদ্ধার করেছে পুলিশ। গোপন সংবাদের ভিত্তিতে খবর পেয়ে পুলিশ তাঁকে উদ্ধার করে। এরই মধ্যে তাঁকে ঢাকায় পাঠানো হয়েছে। এ বিষয়ে ঢাকায় পুলিশের পক্ষ হতে বিস্তারিত জানানো হবে।’
গত ২৭ নভেম্বর নাটোর থেকে আকস্মিক নিখোঁজ হন ধর্মযাজক ওয়াল্টার উইলিয়াম রোজারিও। তিনি বড়াইগ্রামের জোনাইল সেন্ট লুইস উচ্চবিদ্যালয়ের প্রধান শিক্ষক ও জোনাইল ধর্মপল্লির সহকারী পাল-পুরোহিত। উপজেলার বনপাড়া মিশন মার্কেট থেকে জোনাইল ধর্মপল্লিতে ফেরার উদ্দেশে রওনা হওয়ার পর তাঁকে আর খুঁজে পাওয়া যাচ্ছিল না। তাঁর বাড়ি জঙ্গি হামলায় নিহত সুনীল গোমেজের বাড়ি থেকে মাত্র এক শ গজ পশ্চিমে।
নিখোঁজের পর ওয়াল্টারের বড় ভাই ব্যবসায়ী প্রেমল রোজারিও প্রথম আলোকে জানিয়েছিলেন, বনপাড়ার একটি প্রেসে বড়দিন উপলক্ষ বিশেষ সংকলন প্রকাশের জন্য কিছু কাজ শেষে ওয়াল্টার উইলিয়াম রোজারিও বিকেলে জোনাইলের উদ্দেশে তাঁর ব্যবহৃত ১২৫ সিসি মোটরসাইকেলে করে রওনা দেন। রাত আটটার দিকে ওই ধর্মপল্লির প্রধান পাল-পুরোহিত ফাদার সুব্রত পিউরিফিকেশন তাঁর ফিরে না আসার সংবাদ জানান। পরে আত্মীয়স্বজন হাসপাতালসহ বিভিন্ন স্থানে খোঁজখবর নেওয়ার পর তাঁকে খুঁজে না পেয়ে থানা-পুলিশ, জেলা ডিবি পুলিশ ও স্থানীয় প্রশাসনকে জানায়।
 
