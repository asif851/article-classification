
বিএনপির চেয়ারপারসন খালেদা জিয়া বলেছেন, ২৯ ডিসেম্বর তাঁদের রাজধানীমুখী ‘গণতন্ত্রের অভিযাত্রা’ কর্মসূচিতে হবে শান্তিপূর্ণ। এ কর্মসূচিতে বাধা দিলে তার পরিণতি হবে ভয়াবহ।
বড়দিন উপলক্ষে আজ বুধবার রাতে নিজের কার্যালয়ে খ্রিষ্টান ধর্মাবলম্বীদের একটি প্রতিনিধিদলের সঙ্গে মতবিনিময়কালে খালেদা জিয়া এ কথা বলেন। পাশাপাশি তফসিল স্থগিত করে আলোচনার মাধ্যমে নির্দলীয় সরকারের অধীনে নির্বাচনের ব্যবস্থা করারও দাবি জানান বিরোধীদলীয় নেতা।
খালেদা জিয়া বলেন, ‘সরকারকে বলব, সাহস থাকলে কর্মসূচিতে বাধা দেবেন না। আমাকেও বাধা দেবেন না। বাধা দিলে বুঝব সরকার কত দুর্বল।’
খালেদা জিয়ার আশঙ্কা সরকার তাঁদেরকে কর্মসূচি করতে না-ও দিতে পারে, তাঁদের অবরুদ্ধ করে রাখতে পারে। সরকারকে হুঁশিয়ার করে তিনি বলেন, এমনটি করা হলে তার পরিণতি হবে ভয়াবহ, কঠিন ও করুণ।
সরকারকে আলোচনায় আসার আহ্বান জানিয়ে বিএনপির চেয়ারপারসন বলেন, ‘দেশের কল্যাণ চাইলে জেদ ও প্রতারণা ছেড়ে তফসিল স্থগিত করে নতুন করে আলোচনা করে নির্দলীয় সরকারের অধীনে নির্বাচন দিন।’
সংবিধান সংশোধন করে, সংসদ ভেঙে দিয়ে, বিএনপি নির্বাচনকালীন সরকারের যে ফর্মুলা দিয়েছিল, তা বাস্তবায়ন করা সম্ভব বলে উল্লেখ করেন খালেদা জিয়া।
অবরোধের সময় গাড়িতে আগুন ও হত্যার ঘটনার জন্য সরকারকে দায়ী করে বিরোধীদলীয় নেতা বলেন, ‘তারা বাস পোড়াচ্ছে, বাসের ভেতরে মানুষ রেখে জ্বালিয়ে দিচ্ছে সরকার, আর বলেছে আমাদের নেতারা করছেন। এটা নতুন নয়, এই জিনিস অনেক আগেই থেকেই তারা করে।’
