
আইনমন্ত্রী শফিক আহমেদের স্ত্রী মাহফুজা খানমকে পারিবারিক ও রাজনৈতিক বিবেচনায় নিয়োগ দেওয়া হয়নি বলে দাবি করেছে জাতীয় মানবাধিকার কমিশন। গতকাল মঙ্গলবার কমিশনের পক্ষ থেকে পাঠানো এক বক্তব্যে এ দাবি করা হয়। গত সোমবার ১৯টি সংগঠনের সমন্বয়ে গঠিত মানবাধিকার ফোরাম অভিযোগ করে, জাতীয় মানবাধিকার কমিশনের সদস্য হিসেবে মাহফুজা খানমের নিয়োগে স্বচ্ছতা ও নিরপেক্ষতা ছিল না। প্রথম আলোয় মানবাধিকার ফোরামের এই প্রতিবাদ প্রকাশিত হয়। এর আগে গত ৩০ জুন প্রথম আলোয় ‘স্পিকার, ড. মিজানের কমিশন ও লিমন’ শীর্ষক একটি লেখা প্রকাশ হয়।এই দুটি লেখা ও খবরের পরিপ্রেক্ষিতে কমিশনের সচিব মো. তাজুল ইসলাম চৌধুরীর সই করা গতকালের বক্তব্যে বলা হয়, মাহফুজা খানম নিজ মেধা ও যোগ্যতার মাপকাঠিতে উত্তীর্ণ হয়ে এ নিয়োগ পেয়েছেন। তিনি বর্তমানে এশিয়াটিক সোসাইটি অব বাংলাদেশের সিনিয়র ভাইস প্রেসিডেন্ট, ওয়ার্ল্ড টিচার্স অ্যাসোসিয়েশনের সভাপতি, ডাকসুর একমাত্র নির্বাচিত সাবেক নারী ভিপি। তিনি রোকেয়া পদকে ভূষিত হয়েছেন।বক্তব্যে আরও বলা হয়, আইনের বিধান অনুসরন করে এবং স্বচ্ছতা ও নিরপেক্ষতার সঙ্গে মাহফুজা খানমসহ দ্বিতীয়বারের জন্য চেয়ারম্যান ও চার সদস্য নিয়োগ পেয়েছেন। বিজ্ঞপ্তি।
