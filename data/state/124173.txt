
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, বিএনপি যদি গভীর খাদের কিনারে দাঁড়িয়ে থাকে, তাহলে আওয়ামী লীগ কিসের কিনারে দাঁড়িয়ে আছে? তারা কি বিশাল ফুলের বাগানের কিনারে দাঁড়িয়ে আছে?
আজ সোমবার ঢাকার ইঞ্জিনিয়ার্স ইনস্টিটিউশন মিলনায়তনে একটি আলোচনা সভায় বিশেষ অতিথির বক্তব্যে বিএনপির জ্যেষ্ঠ যুগ্ম মহাসচিব রুহুল কবির রিজভী এ মন্তব্য করেন। বিএনপির জ্যেষ্ঠ ভাইস চেয়ারম্যান তারেক রহমানের ৫৩তম জন্মদিন উপলক্ষে ঢাকা মহানগর উত্তর বিএনপি আলোচনা সভার আয়োজন করে।আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের আজ এক অনুষ্ঠানে বলেন, বাংলাদেশের রাজনীতি বা গণতন্ত্র নয়, বিএনপিই এখন গভীর খাদের কিনারে। এর জবাবে রিজভী এ কথা বলেন।
রুহুল কবির রিজভী বলেন, আওয়ামী লীগ কি বিশাল ফুলের বাগানের কিনারে দাঁড়িয়ে আছে? ধাক্কা খেয়ে পড়লে পরে ওই কিনার থেকে আপনারা চামেলি, গোলাপ, বেলি, চন্দ্র মল্লিকার মধ্যে পড়ে যাবেন? তিনি বলেন, ‘আপনারা এমন একটি কিনারে দাঁড়িয়ে আছেন, শুধু ছোট্ট একটি ধাক্কা খেলেই সিটি করপোরেশনের ভাগাড়ের মধ্যে পড়ে যাবেন।’ আওয়ামী লীগ চোরাবালির মধ্যে দাঁড়িয়ে আছে এবং এই চোরাবালির অতলে দলটি তলিয়ে যাবে বলেও মন্তব্য করেন রিজভী।
আওয়ামী লীগের সাধারণ সম্পাদক ওবায়দুল কাদের সম্পর্কে মন্তব্য করে রুহুল কবির রিজভী বলেন, ‘দেশের লোকজ সংগীতের অনেক বিখ্যাত শিল্পী আছেন, মরমি শিল্পী তাঁরা। আবদুল কুদ্দুস বয়াতি, আবদুর রহমান বয়াতি। কিন্তু বাংলাদেশের রাজনীতিতে একজন বয়াতির আবির্ভাব হয়েছে, আওয়ামী লীগের সাধারণ সম্পাদক বয়াতি ওবায়দুল কাদের।’ তিনি বলেন, উদ্ভট, অদ্ভুত সব গান গেয়ে যাচ্ছেন তিনি। মানুষ শুনছে কী শুনছে না, সেদিকে তাঁর কোনো খেয়াল নেই। তিনি গেয়েই যাচ্ছেন। মানুষ কী প্রতিক্রিয়া দিচ্ছেন, সেটাও তিনি ভাবছেন না।
রুহুল কবির রিজভী অভিযোগ করেন, বর্তমান প্রধানমন্ত্রী ইতিহাসে জায়গা করে নেবেন, তবে তা হবে নেতিবাচক ইতিহাসে। বর্তমান সরকারের গুম, খুন, হত্যা, নির্যাতনের কারণে প্রধানমন্ত্রী নেতিবাচক ইতিহাসে জায়গা করে নেবেন। তিনি বলেন, চারদিকে সব জায়গায় মানুষ আতঙ্কের মধ্যে আছে। সবার চিন্তা, কখন কার সন্তান নিরুদ্দেশ হয়ে যায়। এ আতঙ্ক থেকে মানুষ মুক্তি চায়। সে জন্য এই সরকারের প্রতি মানুষের আর কোনো আস্থা নেই।
