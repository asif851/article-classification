
বিএনপির নেতৃত্বাধীন ১৮ দলীয় জোটের ডাকা অবরোধ কর্মসূচির দ্বিতীয় দিনে গতকাল বুধবারও দক্ষিণাঞ্চলে বিক্ষিপ্ত সংঘর্ষের ঘটনা ঘটেছে। খুলনা ও বরিশাল নগরের কয়েক জায়গায় ১৮ দলের নেতা-কর্মীদের সঙ্গে আইনশৃঙ্খলা রক্ষাকারী বাহিনীর সদস্যদের সংঘর্ষ হয়। পরিস্থিতি নিয়ন্ত্রণে আনতে শত শত রাবার বুলেট ও কাঁদানে গ্যাসের শেল নিক্ষেপ করে পুলিশ। ফরিদপুর ও রাজবাড়ীতে জ্বালাও-পোড়াওয়ের ঘটনা ঘটে। এসব ঘটনায় ৪৫ জন আহত হন। ১৭ জনকে আটক করেছে পুলিশ। ঢাকার বাইরে প্রথম আলোর আঞ্চলিক কার্যালয় ও প্রতিনিধিদের পাঠানো খবর:খুলনা: সকাল আটটা থেকে সাড়ে নয়টা পর্যন্ত নগরের পিটিআই মোড় থেকে শুরু করে মৌলভীপাড়া, টিবি বাউন্ডারি রোড, মডার্ন ফার্নিচারের মোড়, বড় মির্জাপুর রোড ও সিটি কলেজ এলাকায় ১৮ দলের নেতা-কর্মীদের সঙ্গে পুলিশের সংঘর্ষ হয়। নেতা-কর্মীদের হটাতে পুলিশ কয়েক শ রাবার বুলেট ও কাঁদানে গ্যাসের শেল নিক্ষেপ করে। এ সময় দুই পুলিশ সদস্যসহ ১৫ জন আহত এবং দুই বিএনপি কর্মী গুলিবিদ্ধ হন। ঘটনাস্থল ১০ জনকে আটক করেছে পুলিশ। এদিকে ভোর ছয়টার দিকে নগরের টুটপাড়া সেন্ট্রাল রোডে অবস্থিত খুলনা বিভাগীয় তথ্য অধিদপ্তরে দুর্বৃত্তরা আগুন ধরিয়ে দেয়। পরে এলাকাবাসী আগুন নেভান। এতে অফিসের ভেতরের কাগজপত্র না পুড়লেও বাইরের কিছু আসবাব পুড়ে গেছে।বরিশাল: সকাল সাতটার দিকে নগরের কাশিপুর থেকে অবরোধের সমর্থনে জেলা উত্তর বিএনপির সভাপতি সাংসদ মেজবাহউদ্দিন ফরহাদের নেতৃত্বে বিক্ষোভ মিছিল বের হয়। কিছুদূর যাওয়ার পরই বিমানবন্দর থানার পুলিশ মিছিলে বাধা দেয়। এ সময় নেতা-কর্মীরা পুলিশকে লক্ষ্য করে ইটপাটকেল নিক্ষেপ করতে থাকে। পরিস্থিতি নিয়ন্ত্রণে আনতে পুলিশ শতাধিক রাবার বুলেট ও কাঁদানে গ্যাসের শেল নিক্ষেপ করে। এ সময় র‌্যাবও পুলিশের সঙ্গে যোগ দেয়। একপর্যায়ে তাদের লাঠিপেটায় সাংসদ মেজবাহউদ্দিনসহ বিএনপির ২০ নেতা-কর্মী আহত হন। এ সময় ইটের আঘাতে বিমানবন্দর থানার উপপরিদর্শক (এসআই) আবুল খায়েরসহ সাত পুলিশ সদস্য আহত হন। ঘটনাস্থল থেকে পুলিশ ১৩টি মোটরসাইকেল জব্দ করে। এ সময় এক ছাত্রদল কর্মীকে আটক করা হয়।ফরিদপুর: শহরের আলীপুর মহল্লা থেকে গতকাল সকাল সাড়ে ১০টার দিকে স্বেচ্ছাসেবক দলের নেতা-কর্মীরা একটি ঝটিকা লাঠিমিছিল বের করেন। এ সময় মিছিল থেকে সড়কে পাঁচটি অটোবাইক ভাঙচুর করা হয়। একপর্যায়ে নিজেদের ছোড়া ইটের আঘাতে স্বেচ্ছাসেবক দলের সমর্থক রাকিব আহত হন। জেলা ছাত্রদলের প্রচার সম্পাদক মোজামেঞ্চল খান তাঁকে উদ্ধার করে ফরিদপুর জেনারেল হাসপাতালে নিয়ে যান। হাসপাতালে দুজনকেই আটক করে গোয়েন্দা পুলিশ। রাকিব পুলিশ প্রহরায় হাসপাতালে চিকিৎসাধীন রয়েছেন। দুপুরে কোতোয়ালি থানা বিএনপির সাধারণ সম্পাদক রউফুন্নবীকে জেলা প্রশাসকের কার্যালয়ের সামনে থেকে আটক করে পুলিশ।রাজবাড়ী: মহাসড়কে যানবাহন চলাচল না করায় দৌলতদিয়া-পাটুরিয়া নৌ-যাত্রাপথ গতকাল কার্যত অচল ছিল। এর আগে মঙ্গলবার রাত ১১টার দিকে গোয়ালন্দ উপজেলার জমিদারব্রিজ এলাকায় মহাসড়কে একটি কাঁচামালবাহী ট্রাকে আগুন দেওয়া হয়। তবে আগুন দ্রুত নেভানোর ফলে ট্রাকটির বড় ধরনের ক্ষতি হয়নি। রাত দেড়টার দিকে দৌলতদিয়া ট্রাক টার্মিনালের পাশে দাঁড়িয়ে থাকা একটি বাসে পেট্রল ঢেলে আগুন দেয় দুর্বৃত্তরা। পরে স্থানীয় লোকজন আগুন নেভান। এ ঘটনায় পুলিশ তিনজনকে আটক করে।পটুয়াখালী: পটুয়াখালী-বরিশাল মহাসড়কের তেলীখালী সেতু এলাকায় গতকাল সকাল সাতটার দিকে বিএনপি-জামায়াতের নেতা-কর্মীরা সড়ক অবরোধ করে স্লোগান দিতে শুরু করেন। এ সময় পুলিশ অবরোধকারীদের সরিয়ে দেওয়ার চেষ্টা করলে তাঁরা সড়কে শুয়ে পড়েন। একপর্যায়ে পুলিশের সঙ্গে মহিলা দলের নেতা-কর্মীদের ধস্তাধস্তি হয়। এরপর অবরোধকারীদের সড়ক থেকে সরিয়ে দেওয়া হয়।পিরোজপুর: জেলার মঠবাড়িয়া উপজেলার কয়েকটি স্থানে সকালে সড়ক অবরোধ করেন বিএনপি ও জামায়াতের নেতা-কর্মীরা। মঠবাড়িয়া-পিরোজপুর সড়কের বহেরাতলা, সাপলেজা সড়কের সোনাখালী ও বাবু বাজার, বড় মাছুয়া সড়কের কালিরহাট বাজার এলাকায় গাছের গুঁড়ি ফেলে ও টায়ারে আগুন জ্বালিয়ে সড়ক অবরোধ করা হয়। পরে পুলিশ ঘটনাস্থলে গিয়ে গাছের গুঁড়িগুলো অপসারণ করে।
