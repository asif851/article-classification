
ফরিদপুরের মধুখালী উপজেলায় চতুর্থ শ্রেণির এক ছাত্রীকে (১০) ধর্ষণের চেষ্টার অভিযোগ উঠেছে। এ ঘটনায় ওই ছাত্রী যে স্কুলের শিক্ষার্থী, সেই স্কুলের নৈশপ্রহরী শরিফুল শেখের (৩০) বিরুদ্ধে মামলা হয়েছে।আজ বৃহস্পতিবার ওই ছাত্রীর মা মধুখালী থানায় মামলা করেন।ওই নৈশপ্রহরীর বিরুদ্ধে তদন্ত করে বিভাগীয় ব্যবস্থা নেওয়ার জন্য উপজেলা নির্বাহী কর্মকর্তা (ইউএনও) লুৎফুন নাহার উপজেলা প্রাথমিক শিক্ষা কর্মকর্তা ইসমাইল হোসেনকে নির্দেশ দিয়েছেন।মামলার এজাহার সূত্রে জানা যায়, গত মঙ্গলবার দুপুর সাড়ে ১২টার দিকে নৈশপ্রহরী শরিফুল ওই ছাত্রীকে কৌশলে বিদ্যালয়ের চিলেকোঠায় ডেকে নিয়ে তার মুখ চেপে ধরে ধর্ষণের চেষ্টা করেন। একপর্যায়ে ওই ছাত্রী চিৎকার দিলে শরিফুল তাকে ছেড়ে দিয়ে পালিয়ে যান। পরে ওই ছাত্রী বাড়িতে ফিরে মায়ের কাছে ঘটনাটি জানায়। পরে আজ দুপুরে তার মা থানায় মামলা করেন।
মধুখালী থানার ভারপ্রাপ্ত কর্মকর্তা (ওসি) মিজানুর রহমান জানান, আসামিকে গ্রেপ্তারের জন্য অভিযান চালানো হয়েছে। তবে পলাতক থাকায় তাঁকে এখনো গ্রেপ্তার করা যায়নি।
উপজেলা নির্বাহী কর্মকর্তা (ইউএনও) লুৎফুন নাহার বলেন, ওই নৈশপ্রহরীর বিরুদ্ধে বিভাগীয় তদন্ত করে ব্যবস্থা নেওয়ার জন্য উপজেলা প্রাথমিক শিক্ষা কর্মকর্তাকে বৃহস্পতিবার নির্দেশ দেওয়া হয়েছে। সাত দিনের মধ্যে এ ব্যাপারে ব্যবস্থা নিতে বলা হয়েছে।
