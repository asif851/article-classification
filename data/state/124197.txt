
নিরাপত্তা বিধানের পাশাপাশি বর্তমানে কারাগারে বন্দীদের প্রতি মানবিক আচরণ প্রদর্শন ও প্রশিক্ষণের মাধ্যমে অপরাধীদের সংশোধন করে সমাজে পুনর্বাসনের নানামুখী ব্যবস্থা নেওয়া হয়েছে। এ ধরনের উদ্যোগ সফল করতে কারা কর্মকর্তা-কর্মচারীদের দক্ষতা বাড়ানো জরুরি। দক্ষতা বাড়ানোর মূল নিয়ামক হলো প্রশিক্ষণ।গতকাল বৃহস্পতিবার দুপুরে গাজীপুরের কাশিমপুর কারাগার কমপ্লেক্সে ৪৯তম কারারক্ষী ও মহিলা কারারক্ষী মৌলিক প্রশিক্ষণ কোর্সের শপথ গ্রহণ ও কুচকাওয়াজ অনুষ্ঠানে প্রধান অতিথির বক্তব্যে স্বরাষ্ট্রসচিব ফরিদ উদ্দিন আহম্মদ চৌধুরী এসব কথা বলেন।ফরিদ উদ্দিন আহম্মদ বলেন, কারা অভ্যন্তর হতে জঙ্গি ও শীর্ষ সন্ত্রাসীরা যাতে সমাজ ও রাষ্ট্রবিরোধী তৎপরতা চালাতে না পারে, সে বিষয়ে সতর্ক থাকতে হবে। শৃঙ্খলা ও মানবিকতাকে প্রাধান্য দিয়ে অনিয়ম ও দুর্নীতিকে প্রতিরোধ করতে হবে।অনুষ্ঠানে অন্যান্যের মধ্যে কারা মহাপরিদর্শক ব্রিগেডিয়ার জেনারেল সৈয়দ ইফতেখার উদ্দীন, অতিরিক্ত মহাপরিদর্শক মো. ইকবাল হাসান, উপমহাপরিদর্শক মো. বজলুর রশীদ, গাজীপুরের জেলা প্রশাসক এস এম আলম, অতিরিক্ত পুলিশ সুপার মো. সুলাইমান প্রমুখ উপস্থিত ছিলেন।
