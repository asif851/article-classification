
শিক্ষার্থীদের স্বার্থ ও লেখাপড়ার কথা বিবেচনা করে পরীক্ষার দিনে কোনো কর্মসূচি না দিতে বিরোধীদলীয় নেতা খালেদা জিয়ার প্রতি আহ্বান জানিয়েছেন প্রধানমন্ত্রী শেখ হাসিনা। একই সঙ্গে তিনি আন্দোলনের নামে মানুষ হত্যা বন্ধ করারও আহ্বান জানান।
আজ সোমবার গণভবনে প্রাথমিক শিক্ষা সমাপনী পরীক্ষার ফলাফল হস্তান্তর অনুষ্ঠানে প্রধানমন্ত্রী এ অনুরোধ জানান। নির্বাচনকালীন সরকারের শিক্ষা এবং প্রাথমিক ও গণশিক্ষা মন্ত্রী নুরুল ইসলাম নাহিদ প্রধানমন্ত্রীর হাতে এই ফলাফল তুলে দেন। এ সময় প্রধানমন্ত্রী বলেন, ‘আমি বিরোধী দলের নেতার প্রতি বিশেষ করে ছেলেমেয়েদের নিরাপত্তার ব্যাপারে সজাগ থাকার ও তাদের পরীক্ষার দিন কোনো কর্মসূচি না দেওয়ার অনুরোধ জানাচ্ছি।’
এবার প্রাথমিক শিক্ষা সমাপনী পরীক্ষায় ১৫ লাখ ৪৮ হাজার ৯৪৮ ছাত্রীসহ মোট ২৯ লাখ ৬১ হাজার ২৭৭ শিক্ষার্থী অংশ নেয়। এর মধ্যে ২৭ লাখ ৪৫ হাজার ৬১৪ শিক্ষার্থী উত্তীর্ণ হয়। এতে প্রাথমিকের দুই লাখ ৪০ হাজার ৯৬১ এবং ইবতেদায়ির সাত হাজার ২৫৩ শিক্ষার্থী জিপিএ-৫ পেয়েছে। প্রাথমিকে পাসের হার ৯৮ দশমিক ৫৮ এবং ইবতেদায়ি ৯৫ দশমিক ৮০। চলতি ২০১৩ সালের এই সমাপনী পরীক্ষা ২০ নভেম্বর শুরু হয়ে ২৮ নভেম্বর শেষ হওয়ার কথা থাকলেও বিরোধী দলের হরতাল ও অবরোধ কর্মসূচির কারণে কয়েকবার পরীক্ষার তারিখ পরিবর্তনের ফলে তা ৬ ডিসেম্বর শেষ হয়।
প্রধানমন্ত্রী পরীক্ষা সংশ্লিষ্ট কর্মকর্তা, শিক্ষক ও অভিভাবকদের ধন্যবাদ জানিয়ে বলেন, শিক্ষা ছাড়া কোন জাতি সমৃদ্ধ হতে পারে না, এজন্য সরকার শিক্ষা খাতে সর্বোচ্চ গুরুত্ব দিয়েছে।
প্রধানমন্ত্রী বলেন, তাঁর সরকার আবারও নির্বাচিত হয়ে সরকার গঠন করলে প্রাথমিক স্তরে কম্পিউটার ও প্রযুক্তি ভিত্তিক শিক্ষা বাধ্যতামূলক করা হবে।
প্রাথমিক ও গণশিক্ষা মন্ত্রণালয়ের সচিব আখতার হোসেন ও সংশ্লি­ষ্ট মন্ত্রণালয়ের জ্যেষ্ঠ কর্মকর্তারা এ সময় উপস্থিত ছিলেন।
