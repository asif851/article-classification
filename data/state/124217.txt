
দেশের শিক্ষার গুণগত মান ভালো নয়। শিক্ষার এই গুণগত মান নিয়ে পুরো জাতি শঙ্কিত বলে মত দিয়েছেন মন্ত্রী, ক্ষমতাসীন দলের সাংসদ ও ডেপুটি স্পিকার থেকে শুরু করে বিভিন্ন পর্যায়ের ব্যক্তিরা। আজ সোমবার বিকেলে রাজধানীর গুলশানে একটি হোটেলে ‘শিক্ষার জন্য বাজেট’ শীর্ষক এক সংলাপ অনুষ্ঠানে তাঁরা এই আশঙ্কার কথা বলেন। শিক্ষাবিষয়ক এই সংলাপ অনুষ্ঠানটির আয়োজন করে সেন্টার ফর পলিসি ডায়ালগ (সিপিডি) ও গণসাক্ষরতা অভিযান। আলোচনায় বক্তারা বলেন, বর্তমানে সরকারি স্কুলগুলোতে বদলি–বাণিজ্য হচ্ছে। কারিগরি শিক্ষার নামে একধরনের ভুয়া শিক্ষা দেওয়া হচ্ছে। কারণ, অনেক শিক্ষাপ্রতিষ্ঠানেই ওই শিক্ষার জন্য পর্যাপ্ত যন্ত্রপাতি নেই। শিক্ষার গুণগত মান বাড়ানোর জন্য শিক্ষা খাতে বেশি বাজেট বরাদ্দের দাবি জানিয়েছেন বক্তারা। অনুষ্ঠানে শিক্ষামন্ত্রী নুরুল ইসলাম নাহিদ বলেন, শিক্ষার গুণগত মান বৃদ্ধি করাই তাঁদের কাছে এখন সবচেয়ে বড় চ্যালেঞ্জ। গণসাক্ষরতা অভিযানের নির্বাহী পরিচালক রাশেদা কে চৌধূরীর সঞ্চালনায় অনুষ্ঠানে আরও বক্তব্য দেন জাতীয় সংসদের ডেপুটি স্পিকার ফজলে রাব্বী মিয়া, অর্থ ও পরিকল্পনা প্রতিমন্ত্রী এম এ মান্নান, অর্থ মন্ত্রণালয় সম্পর্কিত সংসদীয় স্থায়ী কমিটির সভাপতি আব্দুর রাজ্জাক, সিপিডির নির্বাহী পরিচালক মুস্তাফিজুর রহমান প্রমুখ।
