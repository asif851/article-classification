
দিনাজপুরের পার্বতীপুর উপজেলার চারটি পথে ছয় দিন ধরে বাস ধর্মঘট চলছে। পার্বতীপুর মোটর মালিক সমিতি ও পরিবহন শ্রমিক ইউনিয়ন পার্বতীপুরের প্রধান সড়কে ইজিবাইক, নছিমন-করিমন ও ভটভটি চলাচল বন্ধের দাবিতে গত শুক্রবার থেকে এই ধর্মঘট শুরু করে। পরিবহনের শ্রমিক ও মালিক সূত্রে জানা গেছে, ২০ জুন সকালে বিভিন্ন রুটে বাসশ্রমিকেরা ব্যাটারিচালিত ইজিবাইক থেকে জোর করে যাত্রীদের নামিয়ে দেন। প্রতিবাদে ইজিবাইকের চালকেরা পার্বতীপুর-ফুলবাড়ী-ঢাকা মহাসড়কসহ পার্বতীপুর-দিনাজপুর, পার্বতীপুর-রংপুর ও পার্বতীপুর-সৈয়দপুর সড়কের বিভিন্ন স্থানে কয়েক শ অটোবাইক রেখে অবরোধ করেন। শুক্রবার ভোরে উপজেলা প্রশাসনের হস্তক্ষেপে অটোবাইকের চালকেরা অবরোধ তুলে নেন। পরিবহনশ্রমিকেরা ওই দিন সকাল থেকে পার্বতীপুর কেন্দ্রীয় বাস টার্মিনালের চৌরাস্তা মোড় ও মডেল থানার গেটে এলোমেলোভাবে বাস রেখে অবরোধ সৃষ্টি করেন। এতে পার্বতীপুর-ফুলবাড়ী-ঢাকা মহাসড়কসহ চারটি রুটে সব ধরনের যানবাহন চলাচল বন্ধ হয়ে যায়। উদ্ভূত পরিস্থিতি নিরসনে উপজেলা প্রশাসন গত শুক্রবার বৈঠক করে। উপজেলা পরিষদের হলরুমে বৈঠকে স্থানীয় সাংসদ ও ভূমি প্রতিমন্ত্রী মোস্তাফিজুর রহমানের অনুরোধে মোটরমালিক ও শ্রমিকনেতারা অবরোধ তুলে নিলেও বাস ধর্মঘট অব্যাহত রাখেন।
