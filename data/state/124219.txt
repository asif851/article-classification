
নেত্রকোনার মদন উপজেলায় জমি নিয়ে দুই পক্ষের সংঘর্ষে দুজন নিহত হয়েছেন। আহত হয়েছেন কমপক্ষে ১৫ জন। গতকাল শনিবার দুপুরে উপজেলার তিয়শ্রী ইউনিয়নে এ ঘটনা ঘটে।নিহত ব্যক্তিরা হলেন লিটন মিয়া (৪০) ও আনছু মিয়া (৩৫)। ময়নাতদন্তের জন্য তাঁদের লাশ পাঠানো হয়েছে নেত্রকোনা আধুনিক সদর হাসপাতাল মর্গে।এলাকাবাসী ও পুলিশ সূত্রে জানা যায়, তিয়শ্রী ইউনিয়নের চাউটুরি বিলের বিরোধপূর্ণ জমি নিয়ে দড়িবিন্নি গ্রামের প্রভাবশালী বাবলু মিয়ার পরিবারের সঙ্গে একই গ্রামের ফজলু খাঁর পরিবারের দীর্ঘদিন ধরে বিরোধ চলছে। এর জেরে গতকাল বেলা সাড়ে ১১টার দিকে দুই পক্ষে সংঘর্ষ বেধে যায়। এ সময় প্রতিপক্ষের বল্লমের আঘাতে বাবলু পক্ষের আনছু মিয়া ঘটনাস্থলেই মারা যান। গুরুতর আহত একই পক্ষের লিটন মিয়া মারা যান হাসপাতালে নেওয়ার পথে। সংঘর্ষের সময় ফজলু খাঁসহ অন্তত ২০টি পরিবারের বসতঘরে হামলাও চালানো হয়।সংঘর্ষে গুরুতর আহত খেলন মিয়া (২২), হেলন মিয়া (২০) ও হুমায়ূন (৩০) নামের তিনজনকে মদন উপজেলা স্বাস্থ্য কমপ্লেক্সে প্রাথমিক চিকিৎসা দিয়ে ময়মনসিংহ মেডিকেল কলেজ হাসপাতালে পাঠানো হয়েছে।সহকারী পুলিশ সুপার (মদন, খালিয়াজুরি ও মোহনগঞ্জ সার্কেল) এস এম শফিউল আজম ঘটনাস্থল পরিদর্শন করেছেন। এলাকায় থমথমে পরিস্থিতি বিরাজ করছে।মদন থানার ভারপ্রাপ্ত কর্মকর্তা (ওসি) এস এম মফিজুল ইসলাম সন্ধ্যায় জানান, এ ঘটনায় তখনো মামলা হয়নি। এলাকায় অতিরিক্ত পুলিশ মোতায়েন রয়েছে।
