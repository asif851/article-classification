
 হেলিকপ্টারে চড়ে নিজ এলাকায় এসে মনোনয়নপত্র জমা দিয়েছেন আওয়ামী লীগের মনোনয়ন পাওয়া দুই প্রার্থী। তাঁরা হলেন যশোর-৩ (সদর) আসনের প্রার্থী কাজী নাবিল আহমেদ ও রংপুর-৪ (পীরগাছা-কাউনিয়া) আসনের প্রার্থী ও বর্তমান সাংসদ টিপু মুনশী। আজ সোমবার মনোনয়নপত্র জমার শেষ দিনে তাঁরা রাজধানী থেকে নিজ নিজ এলাকায় হেলিকপ্টারে চড়ে মনোনয়নপত্র জমা দিতে যান।
যশোর
কাজী নাবিল আহমেদ আজ দুপুরে হেলিকপ্টারে চড়ে যশোরে আসেন। বেলা সোয়া তিনটার দিকে তিনি যশোর বিমানবন্দরে পৌঁছান। পরে অন্তত দেড় শ মোটরসাইকেল ও কয়েকটি প্রাইভেটকারের বহর নিয়ে তিনি যশোর জেলা রিটার্নিং কর্মকর্তা ও জেলা প্রশাসক মোস্তাফিজুর রহমানের কাছে মনোনয়নপত্র জমা দেন।
যশোর সদর উপজেলা আওয়ামী লীগের সভাপতি মোহিত কুমার নাথ প্রথম আলো ডটকমকে বলেন, ঢাকা থেকে হেলিকপ্টারে চড়ে নাবিল আহমেদ যশোর বিমানবন্দরে আসেন। দলীয় নেতা-কর্মীরা তাঁকে ফুল দিয়ে শুভেচ্ছা জানান। পরে শহরের বঙ্গবন্ধু শেখ মুজিবুর রহমানের ম্যুরালে গিয়ে তিনি পুষ্পমাল্য অর্পণ করেন।
পীরগাছা, রংপুর
১৮-দলীয় জোটের লাগাতার অবরোধের কারণে আজ ঢাকা থেকে হেলিকপ্টারে পীরগাছায় পৌঁছান বর্তমান সাংসদ টিপু মুনশী। তিনি বেলা ১১টার দিকে ঢাকা থেকে হেলিকপ্টারযোগে উপজেলার সুখানপুকুরস্থ হেলিপ্যাডে নামেন। এ সময় পীরগাছা ও কাউনিয়া উপজেলার নেতা-কর্মীরা তাঁকে শুভেচ্ছা জানান। পরে দুপুর ১২টার দিকে উপজেলা সহকারী রিটার্নিং কর্মকর্তা ও উপজেলা নির্বাহী কর্মকর্তা (ইউএনও) আলেয়া ফেরদৌসীর নিকট মনোনয়নপত্র জমা দেন।
এদিকে একই আসনে জাতীয় পার্টির প্রার্থী করিম উদ্দিন ভরসা বিকেলে রংপুর জেলা রিটার্নিং কর্মকর্তার কাছে মনোনয়নপত্র জমা দেন।
