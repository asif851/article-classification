
জাতীয় পার্টির চেয়ারম্যান এইচ এম এরশাদের সঙ্গে সফররত ভারতের পররাষ্ট্রসচিব সুজাতা সিং সৌজন্য সাক্ষাৎ করেছেন। আজ বুধবার বিকেলে এরশাদের বারিধারার বাসায় এ সাক্ষাৎ হয়। সাক্ষাত্ শেষে এরশাদ প্রেস ব্রিফিং করেন।এ সময় সুজাতা সিংয়ের সঙ্গে কী কথা হয়েছে জানতে চাইলে এরশাদ  বলেন, ‘সুজাতা বলেছেন, অন্য কোনো দল যদি নির্বাচিত হয়, তাহলে দেশে জামায়াতে ইসলামীর উত্থান হবে, এটা কি আপনি চান? যদি জামায়াতের উত্থান হয় তাহলে এর দায় সরকারের। জামায়াতের উত্থান হোক এটা আমিও চাই না।’এরশাদ ব্রিফিংয়ে জানিয়েছেন তিনি সুজাতাকে বলেছেন, সরকার সবাইকে শত্রু (হোসটাইল) বানিয়েছে। দেশের জনমত ক্ষমতাসীন সরকারের বিরুদ্ধে।সাংবাদিকেরা এ সময় জানতে চান, আপনি কোনো চাপে আছেন কি না। এরশাদ বলেন, ‘আমার ওপর কোনো চাপ নেই, আতঙ্ক নেই।’ তাহলে কেন আপনি পালিয়ে ছিলেন, জানতে চাইলে তিনি সাংবাদিকদের তিনি বলেন, ‘পালিয়ে ছিলাম তোমাদের (সাংবাদিকদের) ভয়ে। আমি নির্বাচনে যাব না, যাব না, যাব না। এটাই আমার শেষ কথা। দলের নেতাদের বলেছি, মনোনয়নপত্র প্রত্যাহার করো, নিজেদের জীবন বিপন্ন কোরো না।’ 
