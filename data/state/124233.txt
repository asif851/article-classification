
রাজবাড়ীর গোয়ালন্দ ঘাট থানা-পুলিশ আজ বৃহস্পতিবার সকালে ইকলাস উদ্দিন (৪০) নামের এক ব্যক্তির লাশ উদ্ধার করেছে। ইকলাস মানিকগঞ্জের সিংগাইর উপজেলার বলধারা (চরমধারা) গ্রামের মৃত বাদশা মিয়ার ছেলে। তিনি পেশায় একজন বালু ব্যবসায়ী ও এক্সকাভেটরের (খননযন্ত্র) চালক ছিলেন।
গোয়ালন্দ উপজেলা স্বাস্থ্য কমপ্লেক্সের জরুরি বিভাগের চিকিৎসা কর্মকর্তা মো. সরোওয়ার জাহান আজ বেলা একটার দিকে জানিয়েছেন, ইয়াবা, গাঁজা ও যৌন উত্তেজক বড়ি সেবন করায় অতিমাত্রায় উচ্চ রক্তচাপের কারণে হৃদ্‌যন্ত্রের ক্রিয়া বন্ধ হয়ে ইকলাস উদ্দিন মারা গেছেন। পুলিশ সুরতহাল প্রতিবেদন তৈরি শেষে ময়নাতদন্তের জন্য লাশটি রাজবাড়ী সদর হাসপাতালে পাঠিয়েছে।
গতকাল বুধবার বিকেলে বলধারা গ্রামের ইকলাস উদ্দিন ও তাঁর দুই সহযোগী গোয়ালন্দে আসেন। ওই দুই সহযোগীর একজন ইকলাসের সহকারী। তাঁর ভাষ্য, ইকলাস উদ্দিন বালু ব্যবসার পাশাপাশি মাটি খননের যন্ত্র এক্সকাভেটরের চালক ছিলেন। বুধবার বিকেলে জরুরি কাজে তাঁরা তিনজন মিলে রাজবাড়ীর উদ্দেশে রওনা হন। নদী পাড়ি দিয়ে বিকেল সাড়ে পাঁচটার দিকে তাঁরা দৌলতদিয়ায় পৌঁছান।
এরপর ইকলাস উদ্দিন যৌনপল্লিতেই রাত কাটানোর প্রস্তাব দেন। প্রথমে তিনি একা যৌনপল্লিতে প্রবেশ করেন। সন্ধ্যার পর তাঁরা দুজন যৌনপল্লিসহ আশপাশের এলাকায় ঘুরতে থাকেন। ভোর চারটার দিকে মুঠোফোনে ইকলাস তাঁর অসুস্থ হয়ে পড়ার কথা জানান। দ্রুত ইকলাসের কাছে গিয়ে তাঁরা দেখতে পান, তিনি বমি করছেন। ভোর পাঁচটার দিকে তাঁরা ইকলাসকে উপজেলা স্বাস্থ্য কমপ্লেক্সে নিয়ে যান। সেখানে চিকিৎসাধীন অবস্থায় সকাল ছয়টার দিকে ইকলাস মারা যান।
খবর পেয়ে সকালে গোয়ালন্দ ঘাট থানার উপপরিদর্শক (এসআই) মো. বেলাল হোসেন উপজেলা স্বাস্থ্য কমপ্লেক্সে যান। সুরতহাল প্রতিবেদন তৈরি শেষে লাশটি ময়নাতদন্তের জন্য দুপুরের দিকে রাজবাড়ী সদর হাসপাতালের মর্গে পাঠান।
গোয়ালন্দ ঘাট থানার ভারপ্রাপ্ত কর্মকর্তা (ওসি) মির্জা আবুল কালাম আজাদ জানান, বেড়াতে এসে যৌনপল্লিতে আনন্দ করতে গিয়ে যৌন উত্তেজক ওষুধ ও মাদক সেবন করেন ইকলাস। এ কারণে তাঁর মৃত্যু হয়েছে বলে প্রাথমিকভাবে চিকিৎসকেরা জানিয়েছেন। ময়নাতদন্তের প্রতিবেদন হাতে পাওয়ার পর মৃত্যুর প্রকৃত কারণ জানা যাবে। এ ঘটনায় থানায় একটি অপমৃত্যু মামলা হয়েছে।
