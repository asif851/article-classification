
ফুল ছিটিয়ে, ভি চিহ্ন দেখিয়ে সালাউদ্দিন কাদের (সাকা) চৌধুরী ও আলী আহসান মোহাম্মাদ মুজাহিদের ফাঁসি কার্যকরকে স্বাগত জানিয়েছে গণজাগরণ মঞ্চ। গতকাল রােত ফাঁসি কার্যকরের খবর পাওয়ার সঙ্গে সঙ্গে সেখানে সমবেত মঞ্চের কর্মী-সংগঠকেরা উল্লাসে ফেটে পড়েন। এ সময় মঞ্চের মুখপাত্র ইমরান এইচ সরকার এক প্রতিক্রিয়ায় বলেন, ‘যুদ্ধাপরাধের বিচারের মামলায় দুটি পক্ষ রয়েছে। অপরাধীরা একটি পক্ষ, আরেকটি পক্ষ হচ্ছে বাংলাদেশের জনগণ। এখানে প্রধানমন্ত্রী থেকে শুরু করে ১৬ কোটি মানুষ এই মামলার বাদী। সুতরাং এই বিজয় ১৬ কোটি মানুষের বিজয়। মানবতাবিরোধী অপরাধী সালাউদ্দিন কাদের চৌধুরী ও আলী আহসান মোহাম্মাদ মুজাহিদের ফাঁসি কার্যকর করার দাবিতে গতকাল দিনভর শাহবাগে অবস্থান করেছেন গণজাগরণ মঞ্চের কর্মীরা। সেখানে স্লোগান, আবৃত্তি, জাগরণের গান, বক্তৃতা, ফুলের আলপনা, মোমবাতি প্রজ্বালনসহ বিভিন্ন কর্মসূচি চলে।
