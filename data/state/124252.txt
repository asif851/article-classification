
নির্বাচনকালীন সরকারে থাকা জাতীয় পার্টির ছয় মন্ত্রী-প্রতিমন্ত্রীর মধ্যে চারজন আজ বুধবার সকাল থেকে সচিবালয়ে তাঁদের দপ্তরে উপস্থিত হননি। তাঁরা হলেন স্বাস্থ্য ও পরিবারকল্যাণমন্ত্রী রওশন এরশাদ, পানিসম্পদমন্ত্রী আনিসুল ইসলাম মাহমুদ, বেসামরিক বিমান ও পর্যটনমন্ত্রী রুহুল আমিন হাওলাদার এবং মহিলা ও শিশুবিষয়ক প্রতিমন্ত্রী সালমা ইসলাম।
তবে বাণিজ্যমন্ত্রী জিএম কাদের এবং যুব ও ক্রীড়া প্রতিমন্ত্রী মজিবুল হক আজ নিজ নিজ দপ্তরে যান।
পানিসম্পদ মন্ত্রণালয়ের জনসংযোগ কর্মকর্তা জাহাঙ্গীর আলম প্রথম আলো ডটকমকে জানান, পানিসম্পদমন্ত্রী আনিসুল ইসলাম মাহমুদ গতকাল পর্যন্ত দাপ্তরিক কাজ করলেও আজ অফিস করছেন না। সকালে স্বরাষ্ট্র মন্ত্রণালয়ে আইনশৃঙ্খলাবিষয়ক একটি বৈঠকে তাঁর উপস্থিত থাকার কথা ছিল। তবে তিনি আসেননি।
বেসামরিক বিমান ও পর্যটন মন্ত্রণালয়ের জনসংযোগ কর্মকর্তা ওমর ফারুক দেওয়ান জানান, সকালে দাপ্তরিক কাজে তিনি মন্ত্রীর বাসায় গিয়েছিলেন। বেলা তিনটায় জাতীয় পার্টির গুরুত্বপূর্ণ একটি বৈঠকে রুহুল আমিন হাওলাদারের উপস্থিত থাকার কথা। তবে মন্ত্রণালয়ে আসার বিষয়ে তিনি কিছু জানাননি।
মহিলা ও শিশুবিষয়ক মন্ত্রণালয় সূত্রে জানা গেছে, এ মন্ত্রণালয়ের প্রতিমন্ত্রী সালমা ইসলাম গতকাল প্রতিবন্ধী দিবসের অনুষ্ঠানে উপস্থিত ছিলেন। তবে আজ দুপুর পর্যন্ত তিনি মন্ত্রণালয়ে আসেননি। এ বিষয়ে তিনি কারও সঙ্গে কোনো যোগাযোগ করেননি বলেও জানা গেছে।
