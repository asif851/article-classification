
যৌতুক না পেয়ে এক গৃহবধূকে তাঁর স্বামী ও শ্বশুরবাড়ির লোকজন শ্বাসরোধে হত্যা করেছেন বলে অভিযোগ পাওয়া গেছে। ঘটনাটি ঘটেছে গত শনিবার রাতে নারায়ণগঞ্জের সোনারগাঁ উপজেলার কোম্পানীগঞ্জ গ্রামে।
গৃহবধূর পরিবারের অভিযোগ, উপজেলার বৈদ্যেরবাজার ইউনিয়নের পঞ্চবটী গ্রামের নুরুল ইসলামের মেয়ে লিপি আক্তারের সঙ্গে প্রায় চার বছর আগে মোগরাপাড়া ইউনিয়নের কোম্পানীগঞ্জ গ্রামের হানিফ মিয়ার ছেলে বিল্লাল হোসেনের বিয়ে হয়। বিয়ের পর থেকেই স্বামী, শ্বশুর ও শাশুড়ি যৌতুকের জন্য নানাভাবে লিপিকে নির্যাতন করে আসছিলেন। নির্যাতনের মাত্রা বাড়তে থাকায় ২০ সেপ্টেম্বর লিপিকে তাঁর বাবা নিজ বাড়িতে নিয়ে আসেন। ২৪ সেপ্টেম্বর বিষয়টি স্থানীয়ভাবে মীমাংসার পর লিপি আবার শ্বশুরবাড়িতে ফিরে যান। শনিবার রাতে বিল্লাল আবারও তাঁর কাছে যৌতুক দাবি করেন। যৌতুকের টাকা এনে দিতে অস্বীকার করায় স্বামী বিল্লাল, শ্বশুর হানিফ মিয়া, শাশুড়ি হানিফা বেগম, দেবর আরিফ মিয়া ও ননদ হালিমা আক্তার মিলে লিপিকে শ্বাসরোধে হত্যা করেন। পরে তাঁর লাশ বৈদ্যুতিক পাখার সঙ্গে ঝুলিয়ে রেখে সবাই পালিয়ে যান।
এ ঘটনায় মেয়েকে হত্যার অভিযোগ এনে থানায় লিখিত অভিযোগ দাখিল করেছেন লিপির বাবা।
সোনারগাঁ থানার পুলিশ পরিদর্শক (তদন্ত) ওবায়দুল হক বলেন, লাশ ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে। এটি হত্যা না আত্মহত্যা, তা ময়নাতদন্তের প্রতিবেদন পাওয়ার পর বলা যাবে।
 
