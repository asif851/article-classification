
বিএনপির চেয়ারপারসনের উপদেষ্টা, সাংবাদিক নেতা শওকত মাহমুদ গাজীপুরের কাশিমপুর কারাগার থেকে আজ বুধবার বিকেলে জামিনে মুক্তি পেয়েছেন। তিনি কাশিমপুর কেন্দ্রীয় কারাগার পার্ট-২–এ বন্দী ছিলেন।কারা কর্তৃপক্ষ সূত্রে জানা গেছে, গতকাল মঙ্গলবার রাতে শওকত মাহমুদের জামিনের কাগজপত্র কাশিমপুর কারাগার-২–এ এসে পৌঁছায়। পরে তা যাচাই-বাছাই শেষে আজ বুধবার বিকেল সাড়ে চারটার দিকে শওকত মাহমুদকে কারাগার থেকে মুক্তি দেওয়া হয়েছে। এ সময় তাঁর স্ত্রী ফেরদৌসী মাহমুদ কারাগার ফটকে উপস্থিত ছিলেন।কাশিমপুর কেন্দ্রীয় কারাগার পার্ট-২–এর জেল সুপার প্রশান্ত কুমার বণিক প্রথম আলোকে বলেন, শওকত মাহমুদের জামিনের কাগজপত্র যাচাই–বাছাই করে বিকেল সাড়ে চারটার দিকে তাঁকে মুক্তি দেওয়া হয়েছে।
জানা গেছে, বিএনপির চেয়ারপারসনের উপদেষ্টা শওকত মাহমুদকে গত বছরের ১৮ আগস্ট রাজধানীর পান্থপথ এলাকা থেকে আটক করা হয়। পরে তাঁকে রাজধানীর ইস্কাটনে গাড়ি পোড়ানোর অভিযোগে রমনা থানায় একটি মামলায় গ্রেপ্তার দেখানো হয়।
