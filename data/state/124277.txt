
ছোট বোনকে উত্ত্যক্ত (ইভ টিজিং) করার প্রতিবাদ করায় বখাটেদের পিটুনিতে প্রাণ হারালেন মো. নাসির হোসেন (২৫) নামের এক যুবক। গতকাল শুক্রবার রাতে রাজধানীর পশ্চিম ভাষানটেকের গোলটেক এলাকায় এ ঘটনা ঘটে। 
নিহত নাসির ৯৩/১ ভাষানটেক এলাকার আবদুল মতিন সরদারের ছেলে। নাসিরের বড় ভাই মোশারেফ হোসেনের ভাষ্য, ভাষানটেক এলাকার আবুল, বাবলু, মামুন, কানা আলমসহ আট-নয়জন বখাটে তাঁর মামাতো বোনকে (১৫) বেশ কিছু দিন ধরে উত্ত্যক্ত করছিল। গতকাল বিকেলে মামাতো বোনকে আবার উত্ত্যক্ত করে ওই বখাটেরা। সন্ধ্যায় নাসির ওই বখাটেদের কাছে গিয়ে এর প্রতিবাদ জানান এবং এ ধরনের আচরণ করলে আইনের আশ্রয় নেবেন বলে সতর্ক করেন। মোশারেফ হোসেনের তথ্যমতে, রাত সাড়ে নয়টার দিকে পশ্চিম ভাষানটেকের গোলটেক এলাকায় ওই বখাটেরা বাসায় ফেরার সময় নাসিরের গতিরোধ করে। এরপর তারা ভারী বস্তু দিয়ে নাসিরকে পিটিয়ে গুরুতর আহত করে ফেলে রেখে যায়। পরে স্থানীয় লোকজনের সহায়তায় তিনি নাসিরকে উদ্ধার করে রাত সাড়ে ১২টার দিকে ঢাকা মেডিকেল কলেজ হাসপাতালে নিয়ে যান। সেখানে চিকিৎসাধীন অবস্থায় রাত দেড়টার দিকে নাসির মারা যান। এ ব্যাপারে ঢাকা মেডিকেল কলেজ হাসপাতাল-১-এর পুলিশ ক্যাম্পের দায়িত্বে থাকা সহকারী উপপরিদর্শক (এএসআই) হায়দার আলী বলেন, নাসিরের লাশ হাসপাতালের জরুরি বিভাগের লাশঘরে রাখা হয়েছে।
