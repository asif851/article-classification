
বিএনপির চেয়ারপারসন খালেদা জিয়া যুক্তরাজ্য থেকে দেশে ফিরবেন কি না, এমন সন্দেহ প্রকাশ করেছেন আওয়ামী লীগের সাধারণ সম্পাদক ওবায়দুল কাদের। তিনি বলেন, ‘শেখ হাসিনার মতো, ওই ওয়ান ইলেভেনের সময় সাহস করে তিনি ফিরে আসবেন কি না, মামলার ভয়ে আবার সময় বর্ধিত হবে কি না, সেটা কেবল সময়ই বলে দেবে।’
আজ সোমবার সচিবালয়ে ‘নিরাপদ সড়ক চাই’ সংগঠনের নেতাদের সঙ্গে মতবিনিময় শেষে সাংবাদিকদের এক প্রশ্নের জবাবে সরকারের এই মন্ত্রী ও নীতিনির্ধারক এসব কথা বলেন। সড়ক পরিবহন ও সেতুমন্ত্রী ওবায়দুল কাদের খালেদা জিয়ার লন্ডন সফর সম্পর্কে বলেন, ‘গত শনিবার থেকে ফেসবুকে দেখছি, টুইটারে দেখছি তার (বিষয়ে) স্ট্যাটাস। এত বেশি সময়ের জন্য একটি বড় দলের চেয়ারপারসন বিদেশে যাচ্ছেন, এখন জনশ্রুতি হচ্ছে, তিনি কি মামলার ভয়ে পালিয়ে গেলেন? তিনি কি মামলার ভয়ে ফিরে আসবেন না? মামলায় ১৫০ বার আদালতে সময় চাওয়ার পর এই সন্দেহটা ঘনীভূত হচ্ছে, জনগণের মধ্যে এই গুঞ্জনটা শাখা–প্রশাখা বিস্তার করছে।’
খালেদা জিয়া ও তারেক রহমানকে ইঙ্গিত করে ক্ষমতাসীন দলের এই নেতা আরও বলেন, ‘একজন মামলার ভয়ে বিদেশ থেকে আসেন না, কত দিন হয়ে গেল তিনি আর আসেন না। আরেকজন আবার টেমস নদীর পাড়ে গেলেন। উনি যাচ্ছেন, আমাদের এ ব্যাপারে আপত্তি বা মন্তব্য থাকার কথা নয়।’
নির্বাচন কমিশনের ঘোষিত নির্বাচনের পথনকশা (রোডম্যাপ) সম্পর্কে প্রতিক্রিয়া জানতে চাইলে ওবায়দুল কাদের বলেন, পথনকশার বাস্তবায়নের অগ্রগতি দেখে তাঁরা কথা বলবেন।
সম্প্রতি সরকার ২২ অক্টোবরকে জাতীয় সড়ক নিরাপদ দিবস হিসেবে পালনের ঘোষণা দেয়। দীর্ঘদিন ধরেই নিরাপদ সড়ক চাই নামের সংগঠনটি এই দিবসটির দাবি করে আসছিল। সরকারের সিদ্ধান্তের জন্য কৃতজ্ঞতা জানাতে চিত্রনায়ক ও নিরাপদ সড়ক চাই-এর চেয়ারম্যান ইলিয়াস কাঞ্চনের নেতৃত্বে সংগঠনের নেতারা ওবায়দুল কাদেরে সঙ্গে বৈঠক করেন।
সড়ক নিরাপত্তার বিষয়টি তুলে ধরে পরে সেতুমন্ত্রী সাংবাদিকদের বলেন, পাখির মতো মানুষ পথে বলি হচ্ছে। কত মানুষ প্রাণ হারাচ্ছে সড়কে। কত পরিবার বিপন্ন হয়ে যাচ্ছে। একজন মন্ত্রী হিসেবে কিছুই না করতে পারায় তাঁর মনটা ভীষণ ভারাক্রান্ত হয়ে ওঠে বলে জানান তিনি। মন্ত্রী বলেন, ‘রাস্তায় যখন চালকেরা গাড়ি নিয়ে নামে, তখন তারাই রাস্তার রাজা হয়ে যায়। রাস্তাঘাট ভালো হলে তারা জানি কী করে বলা যায় না।’
