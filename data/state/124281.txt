
গণমাধ্যমে প্রকাশিত কোনো সন্ত্রাসী বা সংগঠনের নামে ব্যাংকে কোনো হিসাব থাকলে বা কোনো লেনদেন হলে, তা তাৎক্ষণিকভাবে স্থগিত করার নির্দেশ দিয়েছে কেন্দ্রীয় ব্যাংক। সম্প্রতি জঙ্গি হামলার ঘটনার পরিপ্রেক্ষিতে ব্যাংকগুলোকে এ নির্দেশনা দেওয়া হয়েছে।
নির্দেশনা পাওয়ার তথ্যের সত্যতা নিশ্চিত করেছেন রাজধানীর কয়েকটি ব্যাংকের শাখা ব্যবস্থাপক।
এ বিষয়ে বাংলাদেশ ফাইন্যান্সিয়াল ইন্টেলিজেন্স ইউনিটের (বিএফআইইউ) মহাব্যবস্থাপক দেবপ্রসাদ দেবনাথের সঙ্গে আজ বুধবার সকালে প্রথম আলোর কথা হয়। তিনি বলেন, গণমাধ্যমে প্রকাশিত সন্ত্রাসী বা সংগঠনের নামে ব্যাংকে কোনো হিসাবে পাওয়া গেলে তা তাৎক্ষণিক স্থগিতের নির্দেশ দিয়েছে কেন্দ্রীয় ব্যাংক। ব্যাংকগুলো নিজ বিবেচনায় কোন গণমাধ্যমকে প্রাধান্য দেবে, তা নির্ধারণ করবে। তবে প্রচলিত আইনে যারা সন্ত্রাসী, তারাই এ আইনের আওতায় পড়বে।
সাম্প্রতিক অস্থিরতার পরিপ্রেক্ষিতে গত ১৯ ও ২০ জুলাই সব ব্যাংকের ব্যবস্থাপনা পরিচালকদের নিয়ে বৈঠক করে এই কেন্দ্রীয় ব্যাংক। সেখানে ব্যাংকিং চ্যানেল ব্যবহার করে যাতে সন্ত্রাসী কর্মকাণ্ডের অর্থ স্থানান্তরিত না হয়, এ জন্য ব্যাংকের ব্যবস্থাপনা পরিচালকদের (এমডি) সজাগ থাকার নির্দেশ দেয় বাংলাদেশ ব্যাংক। পাশাপাশি রেমিট্যান্সের প্রকৃত সুবিধাভোগীর তথ্য যাচাইয়ের নির্দেশ দেওয়া হয়েছে। ব্যাংক শাখাগুলো আইনকানুন সঠিকভাবে পরিপালন করছে কি না, তা যাচাই করে আগামী অক্টোবরের মধ্যে কেন্দ্রীয় ব্যাংকে প্রতিবেদন জমা দিতে বলা হয়েছে।
ওই সভার পরিপ্রেক্ষিতে সম্প্রতি ব্যাংকগুলোকে সন্ত্রাসীদের ব্যাংক হিসাব তাৎক্ষণিক বন্ধের এ নির্দেশনা দেওয়া হয়েছে।
আরও পড়ুন: 
সন্ত্রাসে অর্থায়ন রোধে সতর্ক থাকুন
