
আসন্ন ৩৮তম বিসিএস প্রিলিমিনারি পরীক্ষায় মোবাইলসহ সব ধরনের ইলেকট্রনিকস ডিভাইস নিষিদ্ধ করেছে সরকারি কর্মকমিশন (পিএসসি)। ২৯ ডিসেম্বর এই পরীক্ষা অনুষ্ঠিত হবে।
আজ রোববার এক বিজ্ঞপ্তিতে পিএসসি জানায়, বিজ্ঞাপনের শর্ত অনুসারে শিক্ষার্থীরা কোনো ধরনের ইলেকট্রনিকস ডিভাইস, বই-পুস্তক, ক্যালকুলেটর এবং হাতব্যাগ নিয়ে পরীক্ষার হলে প্রবেশ করতে পারবেন না। এটি শাস্তিযোগ্য অপরাধ।
একই সঙ্গে পরীক্ষার্থীরা পরীক্ষার সময় হাতঘড়ি, পকেট ঘড়ি, ইলেকট্রনিকস ঘড়িও ব্যবহার করতে পারবেন না। সময় জানার জন্য পরীক্ষার হলে ঘড়ি সরবরাহ করবে কমিশন।
পরীক্ষার হলে কোনো প্রার্থীর কাছে পিএসসি কর্তৃক নিষিদ্ধ কিছু পাওয়া গেলে কমিশন ওই প্রার্থীর প্রার্থিতা বাতিলসহ ভবিষ্যতে কমিশন কর্তৃক নেওয়া সব নিয়োগ পরীক্ষায় তাঁকে অযোগ্য ঘোষণা করবে।
