
গত মার্চে ভিটামিন ‘এ’ নিয়ে গঠিত তদন্ত কমিটির সুপারিশ অনুযায়ী কক্সবাজার জেলার সিভিল সার্জনের কার্যালয়ের অফিস সহকারীকে বরখাস্ত করেছে স্বাস্থ্য অধিদপ্তর। তবে তদন্ত কমিটির অধিকাংশ সুপারিশ বাস্তবায়ন করেনি স্বাস্থ্য ও পরিবারকল্যাণ মন্ত্রণালয়।
আজ বুধবার স্বাস্থ্য মন্ত্রণালয়ের সভাকক্ষে আয়োজিত সংবাদ ব্রিফিংয়ে সাংবাদিকদের প্রশ্নের উত্তরে এ কথা জানা গেছে। জাতীয় ভিটামিন ‘এ’ প্লাস ক্যাম্পেইন উপলক্ষে এই সংবাদ ব্রিফিংয়ের আয়োজন করে স্বাস্থ্য ও পরিবারকল্যাণ মন্ত্রণালয়। ৫ অক্টোবর শনিবার সারা দেশে শিশুদের ভিটামিন ‘এ’ ক্যাপসুল খাওয়ানো হবে।
গত ১২ মার্চ ভিটামিন ‘এ’ ক্যাপসুল ও কৃমিনাশক বড়ি খাওয়ানোর পর শিশুদের অসুস্থতা নিয়ে দেশজুড়ে আতঙ্ক সৃষ্টি হওয়ায় উদ্ভূত পরিস্থিতি তদন্ত করতে ছয় সদস্যের কমিটি গঠন করে স্বাস্থ্য মন্ত্রণালয়। কমিটি এ বছরের এপ্রিলে সুপারিশসহ তদন্ত প্রতিবেদন জমা দেয়। সাংবাদিকেরা স্বাস্থ্যমন্ত্রীর কাছে তদন্ত কমিটির সুপারিশ বাস্তবায়ন পরিস্থিতি জানতে চান।
স্বাস্থ্য মন্ত্রণালয়ের সচিব এম এম নিয়াজউদ্দিন বলেন, ভিটামিন ‘এ’ ও কৃমিনাশক বড়ি নিয়ে গুজব ছড়ানোর অভিযোগে কক্সবাজার জেলার সিভিল সার্জনের কার্যালয়ের অফিস সহকারীকে বরখাস্ত করা হয়েছে। এ ছাড়া তদন্ত কমিটির সুপারিশ অনুযায়ী স্বাস্থ্য মন্ত্রণালয়ের মাঠ পর্যায়ের কর্মকর্তা ও কর্মচারীদের সজাগ ও সচেতন হতে নির্দেশ দেওয়া হয়েছে। আরও ১৭টি মন্ত্রণালয়কে এই কাজে সহায়তা করার অনুরোধ জানিয়ে চিঠি দেওয়া হয়েছে।
তদন্ত কমিটির সুপারিশে বলা হয়েছিল, মান জানা হয়নি এমন অবিতরণকৃত ও কেন্দ্রীয় ওষুধ ভান্ডারে মজুদ করা ভিটামিন ‘এ’ ক্যাপসুল বিশ্ব স্বাস্থ্য সংস্থা কর্তৃক স্বীকৃত পরীক্ষাগারে পরীক্ষা করতে হবে। কিন্তু মন্ত্রণালয় তা করেনি। কমিটি কেন্দ্রীয় ওষুধ ভান্ডারে তদন্তের সময় মেয়াদোত্তীর্ণ ও মেয়াদ রয়েছে এমন ওষুধ একসঙ্গে দেখেছিল। মেয়াদোত্তীর্ণ ভিটামিন ‘এ’ ক্যাপসুল আইনানুগভাবে বিনষ্ট করার সুপারিশ করেছিল কমিটি। মন্ত্রণালয় বা কেন্দ্রীয় ওষুধ ভান্ডার এ ব্যাপারেও কোনো পদক্ষেপ নেয়নি।
সংবাদ ব্রিফিংয়ে মূল বক্তব্যে স্বাস্থ্যমন্ত্রী আ ফ ম রুহুল হক বলেন, ৫ অক্টোবর ৬-১১ মাস বয়সী শিশুকে একটা নীল ক্যাপসুল ও ১-৫ বছর বয়সী শিশুকে একটি লাল রঙের ভিটামিন ‘এ’ ক্যাপসুল খাওয়ানো হবে। দেশব্যাপী এক লাখ ২০ হাজার কেন্দ্রসহ ২০ হাজার ভ্রাম্যমাণ কেন্দ্রের মাধ্যমে এ কর্মসূচি বাস্তবায়িত হবে।
 
 
