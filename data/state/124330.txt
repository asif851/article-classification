
পবিত্র ঈদুল আজহা উপলক্ষে আজ মঙ্গলবার সকাল ছয়টা থেকে বাসের অগ্রিম টিকিট বিক্রি শুরু হবে। বাস কাউন্টারের কর্মীরা মনে করছেন, এবার ৮ ও ৯ সেপ্টেম্বরের টিকিটের চাহিদা বেশি থাকবে।এসআর ট্রাভেলসের সহকারী মহাব্যবস্থাপক প্লাবন রহমান বলেন, অনেকে ৮ সেপ্টেম্বর (বৃহস্পতিবার) অফিস করে ওই দিনই বাড়ির উদ্দেশে রওনা হবেন। ওই দিন যাঁরা টিকিট পাবেন না, তাঁরা পরদিন ৯ সেপ্টেম্বরের টিকিট কাটবেন।বিভিন্ন বাসের কাউন্টারে খোঁজ নিয়ে জানা যায়, অনেকেই ৮ ও ৯ সেপ্টেম্বরের টিকিটের জন্য আগে থেকে কাউন্টারে যোগাযোগ রাখছেন। কাউন্টারের টিকিট বিক্রেতারা বলেন, এই ঈদে কোরবানির পশু কিনতে অনেকে কয়েক দিন আগে থেকেই ঢাকা ছাড়তে শুরু করবেন।বাসের অগ্রিম টিকিট নিয়ে মালিক সমিতির মধ্যে কিছুটা মতবিরোধ ছিল। তাদের একাংশ ২৬ আগস্ট থেকে টিকিট বিক্রির সিদ্ধান্ত নেয়। আরেক অংশ এর বিরোধিতা করে। পরে ২৩ আগস্ট থেকে টিকিট বিক্রির সিদ্ধান্ত হয়।এ ব্যাপারে বাংলাদেশ বাস-ট্রাক ওনার্স অ্যাসোসিয়েশনের সভাপতি ও সোহাগ পরিবহনের স্বত্বাধিকারী ফারুক তালুকদার বলেন, তাঁরা বৈঠক করে আজ থেকে অগ্রিম টিকিট বিক্রির সিদ্ধান্ত নিয়েছেন।বাংলাদেশ বাস-ট্রাক ওনার্স অ্যাসোসিয়েশনের সহসভাপতি ও শ্যামলী পরিবহনের স্বত্বাধিকারী রমেশ চন্দ্র ঘোষ প্রথম আলোকে বলেন, ‘চেয়েছিলাম শুক্রবার থেকে অগ্রিম টিকিট বিক্রি শুরু করতে।
