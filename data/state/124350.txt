
সিরাজগঞ্জ সদর উপজেলার শিবনাথপুর গ্রামে আট বছরের একটি শিশুকে ধর্ষণের পর হত্যার অভিযোগ পাওয়া গেছে। এ ঘটনায় ক্ষুব্ধ এলাকাবাসী সন্দেহভাজন ধর্ষকের বসতবাড়ি ভাঙচুর করেছে।নিহত শিশুটির নাম ঋতু খাতুন। সে উপজেলার শিয়ালকোল ইউনিয়নের শিবনাথপুর গ্রামের নজরুল ইসলামের মেয়ে ও শিবনাথপুর সরকারি প্রাথমিক বিদ্যালয়ের তৃতীয় শ্রেণির ছাত্রী। এ ঘটনায় তার মা কোহিনুর বেগম বাদী হয়ে সন্দেহভাজন ধর্ষকসহ তিনজনের নাম উল্লেখ করে থানায় মামলা করেছেন।মামলার এজাহার থেকে জানা গেছে, টেলিভিশন দেখার কথা বলে পাশের বাড়ির তাঁত ব্যবসায়ী আবদুল খালেকের ছেলে নুর ইসলাম (১৮) গত শনিবার সন্ধ্যায় ঋতুকে তাদের বাড়িতে ডেকে নিয়ে যায়। কিন্তু রাতে ঋতু আর বাড়িতে ফেরেনি। অনেক খোঁজাখুঁজি করেও তাকে পাওয়া যায়নি। পরে গতকাল রোববার সকাল আটটার দিকে বাড়ি থেকে সামান্য দূরে একটি পটোলখেতের মধ্যে ঋতুর লাশ পাওয়া যায়।কয়েকজন এলাকাবাসী বলেন, শিশুটির লাশ উদ্ধারের পর নুর ইসলামের বাড়ির লোকজন পালিয়ে গেলে এলাকাবাসীর সন্দেহ হয়। পুলিশ গতকাল সকাল সাড়ে আটটার দিকে ঋতুর লাশ উদ্ধার করে নিয়ে যায়। এরপর ক্ষুব্ধ এলাকাবাসী নুর ইসলামদের বসতবাড়িতে ভাঙচুর চালান।সদর থানার পরিদর্শক (তদন্ত) বাসুদেব সিনহা বলেন, সুরতহাল প্রতিবেদনে ধর্ষণের বিষয়টি নিশ্চিত হওয়া গেছে। ধারণা করা হচ্ছে, ধর্ষণের পর শ্বাসরোধে শিশুটিকে হত্যা করা হয়েছে। তিনি বলেন, ঘটনার পর থেকে আসামিরা সবাই পলাতক। তবে তাঁদের গ্রেপ্তারে অভিযান চলছে।
