
নির্বাচন কমিশন (ইসি) গঠন ও নির্বাচনী আইন সংশোধন নিয়ে বিএনপি চেয়ারপারসনের তোলা প্রস্তাব রাষ্ট্রপতিকে দেবে বিএনপি। এ লক্ষ্যে ওই প্রস্তাবের অনুলিপি কাল মঙ্গলবার বঙ্গভবনে পৌঁছে দেওয়া হবে।
আজ সোমবার রাতে বিএনপির চেয়ারপারসনের প্রেস উইংয়ের কর্মকর্তা শায়রুল কবির খান বলেন, কাল সকালে দলের ভাইস চেয়ারম্যান রুহুল আলম চৌধুরী ও সিনিয়র যুগ্ম মহাসচিব রুহুল কবির রিজভী আহমেদ প্রস্তাবের অনুলিপি রাষ্ট্রপতিকে দেওয়ার জন্য বঙ্গভবনে পৌঁছে দিতে যাবেন।
সম্প্রতি রাজধানীর একটি হোটেলে বিএনপি চেয়ারপারসন খালেদা জিয়া নির্বাচন কমিশন গঠন, সার্চ কমিটি গঠন ও নির্বাচনী আইন সংশোধনী নিয়ে ১৩ দফা প্রস্তাব তুলে ধরেন। বিএনপি সূত্র জানায়, এই প্রস্তাব রাষ্ট্রপতিকে সরাসরি দেওয়ার জন্য বিএনপির পক্ষ থেকে বঙ্গভবনে সময় চেয়ে লিখিত আবেদন করা হয়। এখন পর্যন্ত বঙ্গভবন থেকে সাক্ষাতের বিষয়ে কোনো সময় না জানানোয় প্রস্তাবের অনুলিপিটি বঙ্গভবনে পৌঁছে দেওয়ার সিদ্ধান্ত নেওয়া হয়েছে।
