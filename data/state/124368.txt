
ময়মনসিংহের ত্রিশাল উপজেলার বিভিন্ন স্কুলের প্রায় ১ হাজার ৫০০ শিক্ষার্থী একসঙ্গে লাল কার্ড দেখিয়ে বাল্যবিবাহ ও মাদককে ‘না’ বলেছে।গতকাল মঙ্গলবার উপজেলার আহম্মদাবাদ উচ্চবিদ্যালয়ের মাঠে ত্রিশাল উপজেলা প্রশাসন ও কানিহারি ইউনিয়ন (ইউপি) পরিষদের উদ্যোগে আয়োজিত এক অনুষ্ঠানে তারা এই প্রতিজ্ঞা করে।অনুষ্ঠানে উপজেলার আহম্মদাবাদ উচ্চবিদ্যালয়, আহম্মদাবাদ সরকারি প্রাথমিক বিদ্যালয়, কানিহারি উচ্চবিদ্যালয়, বরমা উচ্চবিদ্যালয়, বাঘাদারিয়া দাখিল মাদ্রাসা, কৃষ্টিয়া দ্বিতীয় খণ্ড সরকারি প্রাথমিক বিদ্যালয়ের শিক্ষার্থীরা অংশ নেয়। এ উপলক্ষে সকাল থেকেই উপজেলার বিভিন্ন স্কুল ও মাদ্রাসার শিক্ষার্থীরা বাল্যবিবাহ ও মাদককে ‘না’ লাল কার্ড হাতে নিয়ে জড়ো হতে থাকে।কানিহারি ইউনিয়ন পরিষদের চেয়ারম্যান আশরাফ আলীর সভাপতিত্বে প্রধান অতিথি হিসেবে বাল্যবিবাহ ও মাদককে ‘না’ বলার শপথ পাঠ করান ইউএনও আবু জাফর রিপন। অনুষ্ঠানে বিভিন্ন স্কুলের শিক্ষক, জনপ্রতিনিধি ও রাজনৈতিক দলের নেতারা উপস্থিত ছিলেন।ইউএনও বলেন, ‘বাল্যবিবাহ ও মাদক দুটিই নতুন প্রজন্মের জন্য ক্ষতিকর। আমরা চাই সারা বাংলাদেশ বাল্যবিবাহ ও মাদকমুক্ত হোক।’
