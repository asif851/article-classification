
চট্টগ্রামের ওমরগনি এমইএস কলেজ ছাত্রলীগের দুই পক্ষের মধ্যে আজ বুধবার বিকেলে সংঘর্ষ হয়েছে। এ সময় আগ্নেয়াস্ত্র ও দেশীয় অস্ত্র নিয়ে উভয় পক্ষের লোকজন পরস্পরের ওপর হামলা চালান। এ সময় অন্তত ২০টি দোকান ও ১৫টি গাড়ি ভাঙচুর হয়েছে। সংঘর্ষে পাঁচজন আহত হয়েছেন।পুলিশ ও প্রত্যক্ষদর্শীরা জানান, কলেজ ছাত্র সংসদের সহসভাপতি (ভিপি) ওয়াসিম উদ্দিন এবং সাধারণ সম্পাদক (জিএস) আরশেদুল আলমের সমর্থকদের মধ্যে আধিপত্য বিস্তার নিয়ে দ্বন্দ্ব ছিল। আজ বিকেল চারটার দিকে জিইসি মোড়ের হোটেল নিরিবিলির সামনে আরশেদের পক্ষের সমর্থক হালিমকে মারধর করেন ওয়াসিমের পক্ষের লোকজন। এ খবর এমইএস কলেজে পৌঁছালে আরশেদের পক্ষের লোকজন লাঠিসোঁটা নিয়ে জিইসি মোড়ে আসেন। এ সময় উভয় পক্ষের লোকজন মারামারিতে জড়িয়ে পড়েন। ঘটনার সময় লোকজনের হাতে লাঠি ছাড়াও কিরিচ ও আগ্নেয়াস্ত্রও দেখা গেছে।মারামারির একপর্যায়ে গোলপাহাড় মোড় এলাকায় পথচারী ইফতেখারকে ব্যাপক মারধর করা হয়। এরপর পাল্টাপাল্টি ধাওয়া ছড়িয়ে পড়ে জিইসি মোড়ের ইফকো কমপ্লেক্সের দিকে। সেখানে যানবাহন ও দোকান ভাঙচুর করেন ছাত্রলীগের কর্মীরা। তাঁরা এ সময় ইলেকট্রনিকস সামগ্রীর ব্র্যান্ড সিঙ্গারের শোরুম, জুতার ব্র্যান্ড এপেক্সের শোরুম, সোস্যাল ইসলামী ব্যাংকসহ আশেপাশের বেশ কয়েকটি দোকান ও শোরুম ভাঙচুর করেন। দুপক্ষের পাল্টাপাল্টি ধাওয়ায় সাধারণ মানুষ ও দোকানিরা আতঙ্কিত হয়ে পড়েন। পুলিশ এলে দুপক্ষই এমইএস কলেজ ও আশপাশের গলিতে পালিয়ে যায়। পরে ছাত্রলীগের ভয়ে কোনো ক্ষতিগ্রস্ত দোকানি মন্তব্য করতে রাজি হননি।সংঘর্ষে অন্তত পাঁচজন আহত হয়েছে। আহতদের মধ্যে এম হালিম সিকদার (২৭) ও ইফতেখার হোসেন (২৪) নামের দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে। তাঁদের ধারালো অস্ত্র দিয়ে কোপানো হয়। এর মধ্যে হালিম এমইএস কলেজ ছাত্রলীগের নেতা। ইফতেখার অন্য একটি বেসরকারি বিশ্ববিদ্যালয়ের ছাত্র। তাঁকে প্রতিপক্ষ ভেবে ভুলে মারধর করা হয় বলে পুলিশ জানিয়েছে।চকবাজার থানার ভারপ্রাপ্ত কর্মকর্তা (ওসি) আতিক আহমেদ প্রথম আলোকে জানান, এমইএস কলেজের রাজনৈতিক দুটি পক্ষের আধিপত্য বিস্তারকে কেন্দ্র করে জিইসির দিকে মারামারি করে।জানা গেছে, এমইএস কলেজ ছাত্রলীগের ওয়াসিম ও আরশেদ পক্ষের মধ্যে দীর্ঘদিন ধরে বিরোধ চলছে। এ নিয়ে কয়েক দিন পরপর দুপক্ষ মারামারিতে লিপ্ত হয়। এলাকায় চাঁদাবাজি, বিল বোর্ড ব্যবসায়, দখল-বেদখলের কারণে এই বিরোধ বলে একাধিক পুলিশ কর্মকর্তা জানান।
এ বিষয়ে বক্তব্যের জন্য দুপক্ষের সঙ্গে যোগাযোগ করার চেষ্টা করা হয়। তবে ওয়াসিম উদ্দিন এবং আরশেদুল আলমকে মুঠোফোনে পাওয়া যায়নি।
