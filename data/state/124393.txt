
জাতীয় বিশ্ববিদ্যালয়ের স্নাতক প্রথম বর্ষের চূড়ান্ত পরীক্ষা পেছানোর দাবিতে মানববন্ধন ও মিছিল করেছেন বিভিন্ন কলেজের শিক্ষার্থীরা। গতকাল শনিবার সকাল সাড়ে ১০টায় চট্টগ্রাম প্রেসক্লাবের সামনে এ কর্মসূচি পালন করা হয়।মানববন্ধনে সংক্ষিপ্ত বক্তব্যে শিক্ষার্থীরা বলেন, শিক্ষাজট নিরসনে জাতীয় বিশ্ববিদ্যালয় কর্তৃপক্ষ যে ‘ক্র্যাশ প্রোগ্রাম’ নিয়েছে, তার ফলে সিলেবাস শেষ না হতেই পরীক্ষার সূচি নির্ধারণ করা হচ্ছে। কিন্তু এখন পরীক্ষায় অংশ নিলে ফল বিপর্যয় হতে পারে।মানববন্ধনে বক্তব্য দেন চট্টগ্রাম কলেজের ছাত্রী শতাব্দী মজুমদার, শারমিন আক্তার, মুহসীন কলেজের ছাত্র মো. কায়েস, আকাশ বড়ুয়া, সিটি কলেজের ছাত্র মো. মিজান, ওমর গণি এম ই এস কলেজের শাকিলা প্রমুখ।আগামী ৬ ফেব্রুয়ারি থেকে প্রথম বর্ষের পরীক্ষা শুরু হওয়ার কথা। জাতীয় বিশ্ববিদ্যালয় ইতিমধ্যে পরীক্ষার সূচিও দিয়েছে।এর আগে তৃতীয় বর্ষের পরীক্ষা পেছানোর দাবিতে আন্দোলন করেন শিক্ষার্থীরা। আন্দোলনের ফলে তৃতীয় বর্ষের পরীক্ষা পেছানো হয়।
