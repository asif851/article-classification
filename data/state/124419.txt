
রাজধানীতে মহান মে দিবস উপলক্ষে সমাবেশ করার অনুমতি না পাওয়ার কথা জানিয়ে আজ সোমবার সকালে শোভাযাত্রা করার ঘোষণা দিয়েছে বিএনপির শ্রমিক সংগঠন জাতীয়তাবাদী শ্রমিক দল।গতকাল রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে এ ঘোষণা দেন শ্রমিক দলের সাধারণ সম্পাদক নুরুল ইসলাম খান। তিনি বলেন, সোমবার সকাল ১০টায় নয়াপল্টনে কেন্দ্রীয় কার্যালয়ের সামনে থেকে শোভাযাত্রা বের করবে শ্রমিক দল। শোভাযাত্রাটি জাতীয় প্রেসক্লাবের সামনে শ্রমিক-কর্মচারী ঐক্য পরিষদের অনুষ্ঠানে গিয়ে যোগ দেবে।দলীয় সূত্র বলেছে, ১ মে রাজধানীর সোহরাওয়ার্দী উদ্যানে সমাবেশের অনুমতি চাওয়া হয়। ১ মে সমাবেশের অনুমতি না পেয়ে ২ অথবা ৩ মে সমাবেশের জন্য অনুমতি চেয়েছিল। সেটিও তারা পায়নি।এ বিষয়ে গতকাল সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী বলেন, পুলিশ ২ বা ৩ মে সমাবেশের অনুমতি চেয়ে আবেদন করতে বলেছিল। সে আবেদন করার পর পুলিশ এখন বলছে ৫ তারিখের কথা। এ ঘটনার নিন্দা জানিয়ে তিনি বলেন, এটা কি ঠাট্টা তামাশার বিষয়?শ্রমিক দলের সভাপতি আনোয়ার হোসাইন বলেন, মে দিবসে প্রধানমন্ত্রী নিজেও অনুষ্ঠান করবেন। এ রকম একটি মহিমান্বিত দিনে সমাবেশের অনুমতি না পেয়ে তাঁরা দুঃখিত হয়েছেন।
