
নরসিংদীর সদর থানার ভেলানগরে একই পরিবারের ছয়জনকে হত্যার ঘটনায় করা মামলায় সাত আসামির মৃত্যুদণ্ডাদেশের রায় বহালরেখেছেন হাইকোর্ট৷ বিচারপতি ভবানী প্রসাদ সিংহর নেতৃতাধীন হাইকোর্ট একক বেঞ্চ গতকাল বুধবার এ রায় দেন৷সাত আসামি হলেন: আক্তারুজ্জামান ওরফে আক্তার, দুধ মিয়া, ফজলুল হক ওরফে ফজলু মেম্বার, জাহাঙ্গীর, স্বপন, শফিক ভূঁইয়া ও শহীদ মিয়া৷আইনজীবী সূত্র জানায়, ২০০৭ সালের ১৬ মে হত্যার ঘটনাটি ঘটে৷ নিহত সালমা বেগমের ভাই শাহজাহান ভূঁইয়া ২২ মে নরসিংদী সদর থানায় একটি মামলা করেন৷ অভিযোগপত্রে আসামিদের বিরুদ্ধে ডাকাতিসহ হত্যার অভিযোগ আনা হয়৷ ২০০৮ সালের ১৭ মার্চ নরসিংদীর একটি আদালত সাতজনকে মৃত্যুদণ্ডাদেশ দেন৷ এ রায়ের বিরুদ্ধে আসামিপক্ষ হাইকোর্টে আপিল করে এবং ডেথ রেফারেন্সও শুনানির জন্য আসে৷আদালত সূত্র জানায়, ডেথ রেফারেন্স (মৃত্যুদণ্ডাদেশ নিশ্চিতকরণের অনুমতি) ও আসামিদের আপিলের শুনানি শেষে গত ১৯ জানুয়ারি হাইকোর্টের একটি দ্বৈত বেঞ্চ বিভক্ত রায় দেন৷ বেঞ্চের জ্যেষ্ঠ বিচারপতি সাত আসামিকে খালাস দেন৷ বেঞ্চের অপর বিচারপতি সাত আসামির মৃত্যুদণ্ডাদেশ বহাল রাখেন৷ পরে প্রধান বিচারপতি বিষয়টি নিষ্পত্তির জন্য ওই একক বেঞ্চে পাঠান৷
