

মানুষের মধ্যে মানবিকতাবোধ থাকতে হবে, নিজেদের মধ্যে বাড়াতে হবে সচেতনতা। তা না হলে অর্জন করা যাবে না কোনো কিছুই। লেখক হতে হলে পড়তে হবে বেশি বেশি বই। আজ বৃহস্পতিবার বিকেলে রাজধানীর বিশ্বসাহিত্য কেন্দ্রে মুক্ত আসর আয়োজিত ‘লেখকের সঙ্গে আড্ডা’ শীর্ষক অনুষ্ঠানে পাঠকদের বিভিন্ন প্রশ্নের উত্তরে এসব কথা বলেন প্রবাসী লেখক দীপিকা ঘোষ। মুক্ত আসর আয়োজিত ওই অনুষ্ঠানে লেখকের ‘একুশ শতকের সংকট’ বইটি নিয়ে আড্ডার আয়োজন করা হয়। বইটি প্রকাশ করেছে প্রকাশনা সংস্থা সমগ্র প্রকাশন। অনুষ্ঠানে মুক্ত আসর প্রকাশিত মুক্তিযুদ্ধবিষয়ক ত্রৈমাসিক ‘স্বপ্ন’ ৭১’-এর বিশেষ সংখ্যা ‘একুশে ফেব্রুয়ারি ২০১৬’-এর মোড়ক উন্মোচন করা হয়েছে। ‘স্বপ্ন’ ৭১’-এর ‘একুশে ফেব্রুয়ারি’ বিশেষ সংখ্যা আন্তর্জাতিক মাতৃভাষা দিবস ও শহীদ দিবসে প্রকাশ করা হয়। কিন্তু এর মোড়ক উন্মোচন করা হলো আজ। ঢাকা বিশ্ববিদ্যালয়ের উচ্চতর মানববিদ্যা গবেষণাকেন্দ্রের অধ্যাপক প্রদীপ রায় বলেন, ‘তরুণ সমাজকে ধন্যবাদ। এই তরুণ সমাজ দেশটাকে সামনে নিয়ে যাবে।’ মুক্ত আসরের সদস্য প্রভা ও জেরিনের কণ্ঠে, ‘আগুনের পরশমণি’ ও ‘ধন ধান্যে পুষ্প ভরা’ গান দিয়ে শুরু হয় অনুষ্ঠান। অনুষ্ঠানে কবিতা আবৃত্তি করেন মেহেরা বিনতে রফিক। পুরো অনুষ্ঠান সঞ্চালনা করেন রিকি হায়দার। ঢাকা বিশ্ববিদ্যালয়ের সাবেক শিক্ষক চঞ্চল ঘোষ, সমগ্র প্রকাশনের স্বত্বাধিকারী শওকত আলী, মুক্ত আসরের সভাপতি আবু সাঈদ, মুক্ত আসরের উপদেষ্টা রাশেদুর রহমান স্বপ্ন’ ৭১-এর বিশেষ সংখ্যা ‘একুশে ফেব্রুয়ারি ২০১৬’-এর মোড়ক উন্মোচন করেন। অনুষ্ঠানে লেখক দীপিকা ঘোষকে মুক্ত আসরের পক্ষ থেকে ‘লেখক সম্মাননা স্মারক ২০১৬’ তুলে দেন সংগঠনের পরামর্শক রাশেদুল আলম।
