
রাজধানীর মগবাজারে তিন খুনের মামলার প্রধান আসামি ‘ক্রসফায়ারে’ নিহত শাহ আলম ওরফে কাইল্যা বাবুর ঘনিষ্ঠ সহযোগীসহ পাঁচজনকে গ্রেপ্তার করেছে র‌্যাব। আজ শনিবার রাজধানী ও রাজধানীর বাইরে অভিযান চালিয়ে তাঁদের আটক করা হয় বলে জানান র‌্যাব-৩ এর কর্মকর্তারা।র‌্যাব সূত্রে জানা যায়, গ্রেপ্তার ব্যক্তিরা হলেন রাজু, অপু, সোহেল খান, বিল্লাল ও কালা বাবুর ঘনিষ্ঠ সহযোগী কামাল ওরফে জাউরা কামাল। এদের মধ্যে রাজু, অপু, সোহেল ও বিল্লাল মামলার এজাহারভুক্ত আসামি।গত ২৮ আগস্ট রাতে মগবাজারের সোনালীবাগে চান বেকারি গলিতে একটি বাড়িতে ঢুকে এলোপাতাড়ি গুলি চালায় সন্ত্রাসীরা। এতে রানু আক্তার, বাড়ির ভাড়াটে বিল্লাল ও মুন্না নিহত হন। আহত হন রানুর ভাই হৃদয়। অভিযোগ ওঠে, রেলওয়ের জমির ওপর তৈরি বাড়ি দখলকে কেন্দ্র করে সন্ত্রাসী কাইল্যা বাবু ও তাঁর সহযোগীরা এ ঘটনা ঘটিয়েছেন। এ ঘটনায় রানুর ভাই শামীম ওরফে কালাচান বাদী হয়ে কাইল্যা বাবুসহ ১৫ জনের নাম উল্লেখ করে রমনা থানায় একটি মামলা করেন। ঢাকা মহানগর গোয়েন্দা পুলিশ মামলাটি তদন্ত শুরু করে।শুরুতেই ডিবি সোহেল, আরিফ ও জাকির হোসেন নামের তিনজনকে আটক করে রিমান্ডে নেয়। ১৫ সেপ্টেম্বর মগবাজারে ডিবির সঙ্গে ‘বন্দুকযুদ্ধে’ কালা বাবু নিহত হন। ১৯ সেপ্টেম্বর বিভিন্ন সময়ে রাজধানী ও রাজধানীর বাইরে অভিযান চালিয়ে এ ঘটনায় জড়িত অভিযোগে মারুফ হোসেন, আল আমিন, রুবেল মিয়া, শাফিন লস্কর, সাইফুল্লাহ সিয়াম ও রমজান আলীকে গ্রেপ্তার করা হয় বলে র‌্যাব জানায়।আজ র‌্যাবের হাতে গ্রেপ্তার হওয়া পাঁচজনসহ বর্তমানে এ মামলায় গ্রেপ্তার আছেন ১৪ জন। ‘ক্রসফায়ারে’ নিহত হয়েছেন একজন।আজকের গ্রেপ্তার প্রসঙ্গে র‌্যাব-৩ এর অপারেশন অফিসার ও সহকারী পুলিশ সুপার (এএসপি) রবিউল করিম প্রথম আলো কে বলেন, গ্রেপ্তার রাজু মামলার তিন নম্বর ও অপু আট নম্বর আসামি। তাঁদের মুন্সিগঞ্জ থেকে গ্রেপ্তার করা হয়। তাঁদের দেওয়া তথ্যের ভিত্তিতে রাজধানীর মগবাজার এলাকা থেকে মামলার ১০ নম্বর আসামি সোহেল খান, ১৩ নম্বর আসামি বিল্লাল ও কালা বাবুর ঘনিষ্ঠ সহযোগী কামালকে গ্রেপ্তার করা হয়।রবিউল করিম আরও বলেন, এ ঘটনায় মামলাটি রমনা থানায় হওয়ায় আমরা আসামিদের রমনা থানা পুলিশের কাছে হস্তান্তর করব। থানা পুলিশের কাছ থেকে আসামিদের তদন্তকারী সংস্থা ডিবির কাছে নিয়ে যাওয়া হবে। ডিবি পরবর্তী আইনগত পদক্ষেপ নেবেন।
