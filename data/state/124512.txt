
বগুড়ার আদমদীঘি উপজেলার সান্তাহার জংশন স্টেশন এলাকায় গতকাল বৃহস্পতিবার সকালে কালোবাজারিদের দুই পক্ষের মধ্যে সংঘর্ষ হয়। এ সময় রাজশাহীগামী আন্তনগর বরেন্দ্র এক্সপ্রেস ট্রেনটি প্রায় এক ঘণ্টা স্টেশনটিতে আটকা পড়ে। পরে পুলিশের সহযোগিতায় ট্রেনটি গন্তব্যের উদ্দেশ্যে ছেড়ে যায়।পূর্ববিরোধের জের ধরে সান্তাহার ও ঈশ্বরদীর কালোবাজারিদের মধ্যে ওই সংঘর্ষের ঘটনা ঘটে।প্রত্যক্ষদর্শী কয়েকজন ট্রেনযাত্রী জানান, নীলফামারী থেকে রাজশাহীগামী ৭৩২ নম্বর আন্তনগর বরেন্দ্র এক্সপ্রেস ট্রেনটি সকাল সাড়ে নয়টার দিকে সান্তাহার জংশন স্টেশনের কাছে পৌঁছায়।এ সময় ট্রেনের ভেতরে কালোবাজারিদের দুই পক্ষের মধ্যে সংঘর্ষ বেধে যায়। এক পক্ষ ট্রেনের হোসপাইপ খুলে ফেললে ট্রেনটি স্টেশনে প্রবেশের আগে আটকা পড়ে। তখন কালোবাজারিদের সংঘর্ষ ট্রেনের বাইরে স্টেশনের প্ল্যাটফর্ম এলাকায় ছড়িয়ে পড়ে। এ সময় ট্রেনের যাত্রীদের মধ্যে আতঙ্ক ছড়িয়ে পড়ে। একপর্যায়ে পুলিশ এসে পরিস্থিতি নিয়ন্ত্রণ করে। পরে ট্রেনটি গন্তব্যের উদ্দেশ্যে ছেড়ে যায়।কয়েকজন যাত্রী অভিযোগ করে বলেন, ট্রেনের ভেতরে সংঘর্ষ চলার সময় সেখানে কর্তব্যরত পুলিশ নীরব ভূমিকা পালন করে। রাজশাহীগামী ট্রেনযাত্রী শফিকুল ইসলাম বলেন, কালোবাজারিদের কারণে ট্রেনের যাত্রীরা চরম নিরাপত্তাহীনতায় থাকে।সান্তাহার জংশন স্টেশনের মাস্টার নিজাম উদ্দীন বলেন, এক ঘণ্টা নয়, সংঘর্ষের কারণে ট্রেনটি ২০-২৫ মিনিট দেরিতে ছেড়ে গেছে। সান্তাহার রেলওয়ে থানার ভারপ্রাপ্ত কর্মকর্তা (ওসি) সাঈদ ইকবাল বলেন, সংঘর্ষে কেউ হতাহত হয়নি। এ বিষয়ে থানায় কেউ অভিযোগ করেনি।
