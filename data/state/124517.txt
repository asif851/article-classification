
পিরোজপুরের মঠবাড়িয়ার বাঁশবুনিয়া এলাকায় গতকাল সোমবার ভোরে বেইলি সেতু ভেঙে মালবোঝাই একটি ট্রাক খালে পড়ে গেছে।এ সময় ট্রাকের নিচে চাপা পড়ে মাহবুবুর রহমান (১৫) নামের এক মাদ্রাসাছাত্র আহত হয়েছে। তাকে বরিশাল শেরেবাংলা মেডিকেল কলেজ হাসপাতালে ভর্তি করা হয়েছে। স্থানীয় ব্যক্তিরা জানান, গতকাল ভোর সাড়ে পাঁচটার দিকে পোলট্রি খাদ্যবোঝাই ট্রাকটি ওই সেতু পার হচ্ছিল। এ সময় সেতুটি ভেঙে ট্রাকটি খালে পড়ে যায়। সেতুর নিচে স্থাপন করা সেচপাম্পে কাজ করার সময় মাহবুব ট্রাকের নিচে চাপা পড়ে। খবর পেয়ে ফায়ার সার্ভিসের একটি দল ঘটনাস্থলে গিয়ে তিন ঘণ্টা চেষ্টা চালিয়ে সকাল সাড়ে নয়টার দিকে মাহাবুবকে উদ্ধার করেন। দুর্ঘটনার পর ট্রাকের চালক পালিয়ে যান। সেতুটি ভেঙে যাওয়ায় মঠবাড়িয়া ও পাথরঘাটা উপজেলার সঙ্গে ঢাকা, বরিশাল, খুলনা ও পিরোজপুরসহ ১২টি পথে সড়ক যোগাযোগ বন্ধ হয়ে গেছে।মঠবাড়িয়ার ইউএনও আহসান হাবিব জানান, ১০ টন ধারণক্ষমতাসম্পন্ন সেতুটিতে ১৫ থেকে ২০ টন ওজনের মালবোঝাই ট্রাক চলাচল করায় এটি ভেঙে পড়েছে।
 
