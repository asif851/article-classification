
ঝিনাইদহ শহরের ফজর আলী গার্লস স্কুল অ্যান্ড কলেজে গতকাল শনিবার ‘ইতিহাস কথা বলে: সংগ্রাম থেকে স্বাধীনতায় বঙ্গবন্ধু’ শীর্ষক আলোকচিত্র প্রদর্শনী হয়েছে। বঙ্গবন্ধু শেখ মুজিবুর রহমান স্মৃতি জাদুঘর এ প্রদর্শনীর আয়োজন করে।শহরের প্রাণকেন্দ্রে অবস্থিত ফজর আলী গার্লস স্কুল অ্যান্ড কলেজের মাঠে বঙ্গবন্ধু শেখ মুজিবুর রহমানের সংগ্রাম থেকে স্বাধীনতা অর্জনের প্রামাণ্য দলিলের অংশ হিসেবে ১০০টি স্থিরচিত্র প্রদর্শন করা হয়। দিনভর চলে এ প্রদর্শনী। শিক্ষার্থীরা ছোট ছোট দলে দেখতে থাকে এসব স্থিরচিত্র। শিক্ষার্থী ছাড়াও প্রদর্শনীতে আসেন অবসরপ্রাপ্ত সেনা কর্মকর্তা, মুক্তিযোদ্ধা, সমাজকর্মী ও রাজনীতিবিদ।প্রদর্শনীর শুরুতে অনুষ্ঠিত আলোচনা সভায় সভাপতিত্ব করেন জয়ারানী চন্দ। প্রধান অতিথি ছিলেন ঝিনাইদহ জেলা মুক্তিযোদ্ধা সংসদের ডেপুটি কমান্ডার দলিল উদ্দিন আহমেদ।
