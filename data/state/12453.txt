
৮ম জাতীয় বেতন কাঠামোর গেজেট প্রকাশ করা হয়েছে। আজ মঙ্গলবার রাত আটটার দিকে সচিবালয়ে অর্থ বিভাগের অতিরিক্ত সচিব মোহাম্মদ আলী খান গেজেটের কপি অর্থমন্ত্রী আবুল মাল আবদুল মুহিতের হাতে তুলে দেন। পরে অর্থমন্ত্রী গেজেটের কপি সাংবাদিকদের দেখান।
এ সময় অর্থমন্ত্রী বলেন, গেজেট প্রকাশ করতে একটু বেশি সময় ব্যয় হয়েছে। তবে কিছুক্ষণের মধ্যেই গেজেটের কপি অর্থ মন্ত্রণালয়ের ওয়েবসাইটে দেখা যাবে।
এবারের বেতন কাঠামোতে সরকারি চাকরিজীবীরা খুশি হবেন বলে আশা প্রকাশ করেন অর্থমন্ত্রী।
আবুল মাল আবদুল মুহিত বলেন, প্রধানমন্ত্রী শেখ হাসিনার সবচেয়ে বেশি মাথা ব্যথা ছিল যাঁরা কম বেতনে চাকরি করেন, তাঁদের জন্য। আর এবারের বেতন কাঠামো করার ক্ষেত্রে বেসরকারি খাতের সঙ্গে সামঞ্জস্য রাখার চেষ্টা করা হয়েছে।
অর্থমন্ত্রী আরও বলেন, ‘মন্ত্রিসভায় পাস হওয়ার পর শিক্ষকেরা প্রস্তাবিত বেতন কাঠামোর বিরুদ্ধে অবস্থান নিয়েছিলেন। পরে তাঁরা নমনীয় হন। এবারের বেতন কাঠামোতে তাঁদের সুযোগসুবিধাও কমানো হয়নি। এখন ২০টি ধাপে বেতন দেওয়া হলেও ভবিষ্যতে তা কমবে বলে আমি নিশ্চিত। চলতি বছরে সরকারি চাকরিজীবীদের জন্য অতিরিক্ত ১৫ হাজার কোটি টাকা ব্যয় হবে।’
অর্থমন্ত্রী আরও বলেন, যেহেতু গত জুলাই থেকে নতুন বেতন কাঠামো কার্যকর হচ্ছে, সেহেতু গত জুলাই থেকে চলতি ডিসেম্বর মাস পর্যন্ত বকেয়া বেতনের অর্ধেক দেওয়া হবে ডিসেম্বর মাসের বেতনের সঙ্গে, বাকি অর্ধেক দেওয়া হবে আগামী জানুয়ারি মাসের বেতনের সঙ্গে।
আরও পড়ুন,২১ লাখ চাকরিজীবীর বেতন বাড়ল
