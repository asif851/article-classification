
দুর্নীতিসংক্রান্ত মামলাগুলোর তদন্তসহ সময়মতো নিষ্পত্তি করতে দুর্নীতি দমন কমিশনকে (দুদক) প্রয়োজনীয় পদক্ষেপ নিতে রাষ্ট্রপতি আবদুল হামিদ নির্দেশ দিয়েছেন।
নবনিযুক্ত চেয়ারম্যান ইকবাল মাহমুদের নেতৃত্বে দুদকের একটি প্রতিনিধিদল আজ রোববার বঙ্গভবনে রাষ্ট্রপতির সঙ্গে সৌজন্য সাক্ষাৎ করে। বৈঠকে রাষ্ট্রপতি বলেন, দেশে দুর্নীতির বিরুদ্ধে বাধা হলো দুর্নীতি-সংক্রান্ত মামলাগুলোর তদন্ত ও নিষ্পত্তিতে বিলম্ব হওয়া।
বৈঠ​ক শেষে রাষ্ট্রপতির প্রেস সচিব জয়নাল আবেদীন বাসসকে এসব তথ্য জানান।
মানুষের আস্থা অর্জনের জন্য আন্তরিকতার সঙ্গে কাজ করতে এবং ভাবমূর্তি উজ্জ্বল করতে দুদকের প্রতি নির্দেশ দিয়ে রাষ্ট্রপতি বলেন, এখানে কিছু দুর্নীতির অভিযোগ রয়েছে, আর যেন কোনো অভিযোগ না ওঠে। তিনি বলেন, দুদককে তার নিজস্ব উদ্যোগে এ ব্যাপারে প্রয়োজনীয় পদক্ষেপ নিতে হবে।
কেউ যেন অহেতুক হয়রানির শিকার না হয়, দুদককে এ ব্যাপারে সচেতন থাকার আহ্বান জানিয়ে রাষ্ট্রপতি বলেন, যারা দুর্নীতিতে জড়িত তাদের সাজা দিয়ে দৃষ্টান্ত স্থাপন করতে হবে।দুদকের চেয়ারম্যান হিসেবে নিয়োগ দেওয়ায় ইকবাল মাহমুদ রাষ্ট্রপতি আবদুল হামিদের প্রতি কৃতজ্ঞতা প্রকাশ করেন এবং সমাজের সর্বস্তরে দুর্নীতি প্রতিরোধে দুদক কর্তৃক শিগগিরই স্বল্প, মধ্য ও দীর্ঘমেয়াদি কৌশল গ্রহণ করার পরিকল্পনার কথা রাষ্ট্রপতিকে জানান। এ ছাড়া দুর্নীতি প্রতিরোধ সম্পর্কে সচেতন করে তুলতে স্কুল পর্যায়ে শিক্ষার্থীদের জন্য একটি প্রেরণামূলক কর্মসূচি শিগগিরই চালু করা হবে তিনি জানান।
এ সময় রাষ্ট্রপতির সংশ্লিষ্ট সচিবেরা উপস্থিত ছিলেন।
