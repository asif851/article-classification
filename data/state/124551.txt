
রাজশাহীর বাগমারা উপজেলার ট্রাকের চাপায় এক ব্যবসায়ী নিহত হয়েছেন। গতকাল শনিবার রাত সাড়ে নয়টার দিকে উপজেলার হাটগাঙ্গোপাড়া এলাকায় এই দুর্ঘটনা ঘটে।
নিহত ব্যক্তির নাম ঈদুল আলী শাহ (৩৮)। তিনি তেলের ব্যবসা করতেন। তাঁর বাড়ি উপজেলার আউচপাড়া ইউনিয়নের তেবাড়িয়া গ্রামে। পুলিশ ট্রাকটি আটক করেছে।
পুলিশ ও প্রত্যক্ষদর্শী ব্যক্তিরা বলেন, গত শনিবার রাতে তেল বিক্রি শেষে সাইকেলে করে নিজ বাড়িতে ফিরছিলেন আলী শাহ। রাত সাড়ে নয়টার দিকে হাটগাঙ্গোপাড়া বাজারের অদূরে ভবানীগঞ্জ-কামারপাড়া সড়কে পৌঁছালে বালুভর্তি একটি ট্রাক তাঁকে চাপা দেয়। এতে ঘটনাস্থলেই তাঁর মৃত্যু হয়। চালক কিছু দূর যাওয়ার পর ট্রাকটি সড়কে ফেলে পালিয়ে যান। খবর পেয়ে পুলিশ ঘটনাস্থল থেকে লাশ উদ্ধার করে। ফেলে যাওয়া ট্রাকটি আটক করা হয়।
বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ প্রথম আলোকে বলেন, লাশটি পরিবারের সদস্যদের কাছে হস্তান্তর করা হয়েছে। এই বিষয়ে রাতেই থানায় একটি অপমৃত্যুর মামলা হয়েছে।
 
