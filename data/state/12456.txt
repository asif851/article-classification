
মন্ত্রী আসবেন বলে ফুল নিয়ে দাঁড়িয়েছিলেন তাঁরা সবাই। মন্ত্রী এলেন। কিন্তু হাতে ফুল নিলেন না। তার আগে প্রবীণ এক চিকিৎসকের পা ছুঁয়ে সালাম করলেন। এ চিকিৎসক হচ্ছেন এম এ রকিব। যিনি বিনা বেতনে সিলেট ডায়াবেটিক সমিতি ও ন্যাশনাল হার্ট ফাউন্ডেশন পরিচালিত সিলেটের দুটো বেসরকারি হাসপাতাল পরিচালনা করছেন। তাঁকে পা ছুঁয়ে সালাম করেন সমাজকল্যাণমন্ত্রী সৈয়দ মহসীন আলী।গত সোমবার বিকেলে হাসপাতাল পরিদর্শনে গিয়ে মন্ত্রী ফুলেল অভ্যর্থনা গ্রহণের আগেই চিকিৎসক এম এ রকিবকে এভাবেই সম্মান জানান।হাসপাতাল থেকে জানা যায়, সিলেট ওসমানী মেডিকেল কলেজের প্রথম ব্যাচের শিক্ষার্থী ছিলেন এম এ রকিব। পরবর্তীকালে তিনি ওই মেডিকেল কলেজ হাসপাতালের মেডিসিন বিভাগের বিশেষজ্ঞ চিকিৎসকের দায়িত্ব পালন করে চাকরিজীবন থেকে অবসর নেন। অবসর নিয়ে তিনি ডায়াবেটিক হাসপাতাল ও ন্যাশনাল হার্ট ফাউন্ডেশন নামের দুটো বেসরকারি হাসপাতাল পরিচালনা কমিটির সভাপতির দায়িত্ব পালন করছেন। এ দুটো প্রতিষ্ঠান পরিচালনায় চিকিৎসক এম এ রকিব অবসরকালীন হওয়ায় বিনা বেতনেই শ্রম দিচ্ছেন প্রায় তিন দশক ধরে।সমাজকল্যাণমন্ত্রী বলেন, ‘অনেক ডাক্তার নিজের আরাম-আয়েশ ত্যাগ করে আর্ত-মানবতার সেবায় নিজেকে উৎসর্গ করেন। এ ধরনের একজন মানবতাবাদী চিকিৎসক এম এ রকিব। আমি তাঁর সম্পর্কে জানি। জীবনে খ্যাতি, যশ, অর্থ কোনো কিছু অর্জনের বাকি নেই ডাক্তার রকিবের। তার পরও শুধু মানবতার কল্যাণে ৮০ বছর বয়সেও তিনি নিরলস কাজ করে যাচ্ছেন। সিলেট ডায়াবেটিক হাসপাতাল, সিলেট হার্ট ফাউন্ডেশনসহ অসংখ্য প্রতিষ্ঠানে এখনো নিরলস ও নিঃস্বার্থভাবে সেবা দিয়ে যাচ্ছেন। মানবসেবায় নিবেদিতপ্রাণ সব চিকিৎসকের প্রতি শ্রদ্ধা নিবেদন করতেই আমি ডা. এম এ রকিবের পায়ে ধরে সালাম করেছি।’
 
