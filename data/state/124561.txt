
যশোর শহরের শংকরপুর এলাকার বেসরকারি সারথী পৌর প্রাথমিক বিদ্যালয়ের মাঠ দখলের চেষ্টাকালে এলাকাবাসীর সঙ্গে সংঘর্ষে তিনজন আহত হয়েছে। সংঘর্ষের সময় দখলদারদের পক্ষের জাকির ও জাহাঙ্গীরকে এলোপাতাড়ি কুপিয়ে ও পিটিয়ে জখম করা হয়েছে। এ সময় লাঠির আঘাতে স্কুলের দ্বিতীয় শ্রেণীর ছাত্র রাকিব হোসেন আহত হয়। জাকির ও জাহাঙ্গীরকে যশোর জেনারেল হাসপাতালে ভর্তি করা হয়েছে। জাহাঙ্গীরকে আটক দেখিয়ে পুলিশের হেফাজতে চিকিৎসা দেওয়া হচ্ছে। আর জাকির অচেতন রয়েছে। পুলিশ ও স্থানীয় বাসিন্দা সূত্রে জানা গেছে, সকাল নয়টা ৪০ মিনিটে শংকরপুর এলাকার এক ব্যক্তি ৪০-৫০ জনের একটি দল নিয়ে স্কুলের মাঠের সাড়ে ১৬ শতক জমির দখল নিতে যান। তাঁরা মাঠের মধ্যে সীমানা চিহ্নিতকরণের পিলার বসানোর সময় স্কুলের শিক্ষক ও স্থানীয় লোকজন বাধা দেন। কথা-কাটাকাটির একপর্যায়ে তাঁরা স্কুলের সামনে তিনটি বোমার বিস্ফোরণ ঘটিয়ে আতঙ্ক সৃষ্টি করেন। মুহূর্তের মধ্যে স্থানীয় লোকজন লাঠিসোঁটা নিয়ে তাদের ধাওয়া করে। এ সময় দখলদারেরা পালিয়ে গেলে স্থানীয় লোকজন কুষ্টিয়া-খুলনা মহাসড়ক অবরোধ করে রাখে।
