
সুন্দরবনের রামপালে কয়লাভিত্তিক বিদ্যুৎকেন্দ্র করতে দেওয়া হবে না বলে জানিয়েছেন বিএনপির মহাসচিব মির্জা ফখরুল ইসলাম আলমগীর। তিনি বলেন, এই সরকার মিথ্যাবাদী। জনগণের সঙ্গে প্রতারণা করে। কয়েক দিন আগে যে ইউনেসকো আপত্তি জানিয়েছে, তারা নাকি এখন সেটা তুলে নিয়েছে। এটা মিথ্যা কথা। ‘গতকালই পুরা পেপারটা আমি পড়েছি, ইউনেসকোর যে কনফারেন্স হয়েছে, সেখানে তারা প্রথমেই বলছে, এই সরকার তাদের আশ্বাস দিয়েছে, তারা এটার ওপরে আরও ফারদার পরীক্ষা-নিরীক্ষা করবে। পরীক্ষা-নিরীক্ষা করার পর তারা এ প্রকল্প নিয়ে এগোবে।’
আজ শনিবার দুপুরে ঠাকুরগাঁও সদর উপজেলার রায়পুর ইউনিয়নে বিএনপি আয়োজিত সদস্য সংগ্রহ অভিযানের আলোচনা সভা ছিল। সেখানে তিনি এ কথা বলেন।
আওয়ামী লীগের সমালোচনা করে তিনি বলেন, আওয়ামী লীগ ডাবল স্ট্যান্ডার্ড পার্টি। দ্বৈত চেহারা তার। মুখে বলবে একটা আর কাজে করবে আরেকটা। আওয়ামী লীগ মনে করে, দেশটা ওদের জমিদারি, তালুকদারি, বাপের সম্পত্তি।
জাতিসংঘ শিক্ষা, বিজ্ঞান ও সংস্কৃতি সংস্থা (ইউনেসকো) রামপাল কয়লাভিত্তিক বিদ্যুৎকেন্দ্রের ব্যাপারে তাদের আপত্তি তুলে নিয়েছে বলে পররাষ্ট্র মন্ত্রণালয়—এক সংবাদ বিজ্ঞপ্তিতে জানিয়েছে। একই সঙ্গে সুন্দরবনের নাম বিশ্ব ঐতিহ্যের তালিকা থেকে বাদ দেওয়ার সিদ্ধান্ত বাতিল হয়েছে বলে দাবি করা হয়। ২ জুলাই থেকে শুরু হওয়া ইউনেসকোর বিশ্ব ঐতিহ্য কেন্দ্রের ৪১তম বার্ষিক অধিবেশনে এসব সিদ্ধান্ত নেওয়া হয়েছে বলে গত বৃহস্পতিবার পররাষ্ট্র মন্ত্রণালয় থেকে পাঠানো এক সংবাদ বিজ্ঞপ্তিতে বলা হয়েছে।
তবে, ইউনেসকো ও বিশ্ব ঐতিহ্যবিষয়ক কমিটির পক্ষ থেকে এ ব্যাপারে মন্তব্য করা হয়নি। সংস্থাটির ওয়েবসাইটে সুন্দরবনের নাম বিশ্ব ঐতিহ্যের তালিকা থেকে বাদ গেল কি গেল না, সে ব্যাপারে কিছু বলা হয়নি। তবে সম্মেলন শুরুর দিন সুন্দরবন সম্পর্কে যে খসড়া সিদ্ধান্ত বিশ্ব ঐতিহ্য কমিটির কাছে উপস্থাপন করা হয়েছিল, তাতে সুন্দরবনের নাম বিশ্ব ঐতিহ্যের তালিকা থেকে বাদ দেওয়ার সিদ্ধান্তটি ২০১৮ সালের সভায় নেওয়া হবে বলে উল্লেখ করা হয়।
বিশ্ব ঐতিহ্য কমিটির খসড়া সিদ্ধান্ত হচ্ছে, সুন্দরবন ও তার আশপাশের এলাকা (দক্ষিণ-পশ্চিমাঞ্চল) নিয়ে একটি কৌশলগত পরিবেশগত প্রভাব সমীক্ষা প্রতিবেদন করতে হবে। ওই প্রতিবেদন চূড়ান্ত করার আগে রামপালসহ ওই এলাকায় কোনো ধরনের শিল্প–কারখানা না করার পক্ষে ইউনেসকো থেকে বলা হয়েছিল।
ইউনেসকোর বিশ্ব ঐতিহ্যের তালিকায় থাকা সুন্দরবনের কাছে রামপালে কয়লাভিত্তিক বিদ্যুৎকেন্দ্র নির্মাণের বিরোধিতা করে আসছে সুন্দরবন রক্ষা জাতীয় কমিটি ও পরিবেশবাদীরা। বিভিন্ন পরিবেশবাদী সংগঠনের আপত্তির পরিপ্রেক্ষিতে রামপাল পরিদর্শন করে ইউনেসকো ও পরিবেশ সংরক্ষণে আন্তর্জাতিক ইউনিয়ন আইইউসিএনের একটি দল। পরে তারা প্রতিবেদন জমা দেয়। ওই প্রতিবেদনে রামপালকে সুন্দরবনের জন্য ‘মারাত্মক হুমকি’ বলে উল্লেখ করে প্রকল্পটি অন্য স্থানে সরিয়ে নেওয়ার কথা বলা হয়।
