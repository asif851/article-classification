
থিয়েটার ইনস্টিটিউট চট্টগ্রামে (টিআইসি) আগামীকাল শুক্রবার দুই দিনব্যাপী ভারতীয় চলচ্চিত্র উৎসব শুরু হচ্ছে। ভারতীয় সহকারী হাইকমিশন, চট্টগ্রামের সহযোগিতায় চট্টগ্রাম চলচ্চিত্র কেন্দ্রের আয়োজনে টিআইসির দুটি মিলনায়তনে এ উৎসবে ১৫টি চলচ্চিত্র প্রদর্শিত হবে। শুক্রবার সকাল সাড়ে দশটায় এ উৎসবের উদ্বোধন করবেন ভারতের সহকারী হাইকমিশনার সোমনাথ হালদার। টিআইসির ল্যাবরেটরি থিয়েটার ও লেকচার থিয়েটার মিলনায়তনে হবে চলচ্চিত্র প্রদর্শনী। ১৫ জানুয়ারি শুক্রবার ৩ মিনিট ২০ সেকেন্ড দৈর্ঘ্যের হান্ড্রেড ইয়ারস অব বলিউড ইনটু হান্ড্রেড সেকেন্ড চলচিত্রের মাধ্যমে শুরু হবে প্রদর্শনী। এরপর দেখানো হবে বজরঙ্গি ভাইজান, বোম্বে ভেলভেট, খেলে হাম জি জান সে, খাদ ও কাঁটাতার। উৎসবের দ্বিতীয় দিন ১৬ জানুয়ারি শনিবার দেখানো হবে বাহুবিল: দ্য বিগিনিং, পিকে, পিকু, অহল্যা, বেলা শেষে, ফনড্রি, নির্বাক ও হাউসফুল। বিজ্ঞপ্তি
