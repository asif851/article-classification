
কোনো দেশেরই নাগরিকত্ব পায়নি। তবে দেশ ও দেশের ভাষার প্রতি ভালোবাসা অটুট। তাই নিজেরাই অস্থায়ী শহীদ মিনার বানিয়ে তাতে ফুল দিয়ে, শোভাযাত্রা করে আন্তর্জাতিক মাতৃভাষা দিবস একুশে ফেব্রুয়ারি  পালন করেছে ছিটমহলবাসী।আজ শুক্রবার সকালে পঞ্চগড় জেলার ভেতরে ভারতীয় অংশে ৩৬টি ছিটমহলের বাসিন্দারা আন্তর্জাতিক মাতৃভাষা দিবস পালন করে। প্রত্যক্ষদর্শীরা জানিয়েছেন, বোদা উপজেলার পুঠিমারী ছিটমহলে কলাগাছ দিয়ে শহীদ মিনার নির্মাণ করে ছিটমহলবাসী। এতে পরে পুষ্পস্তবক অর্পণ করে। এ সময় বাংলাদেশের জাতীয় পতাকা অর্ধনমিতভাবে উত্তোলন করা হয়।গারাতি ছিটমহলের চেয়ারম্যান মো. মফিদার রহমান জানান, জেলার ৩৬টি ভারতীয় ছিটমহলে পুষ্পস্তবক অর্পণ, শোভাযাত্রা আর আলোচনাসভার মধ্য দিয়ে শহীদ দিবস পালন করা হয়। ভারতীয় ছিটমহলের বাসিন্দারা বাংলাদেশের প্রতি আনুগত্য প্রকাশ করে বাংলাদেশের বিভিন্ন জাতীয় দিবস পালন করে আসছে।
পুঠিমারি ছিটমহলের চেয়ারম্যান তসলিমউদ্দিনের সভাপতিত্বে অনুষ্ঠিত আলোচনাসভায় সাধারণ সম্পাদক হবিবর রহমান, সমন্বয় কমিটির সভাপতি আবু জেকের, নাজিরগঞ্জ ছিটমহলের চেয়ারম্যান আবদুল খালেক, শালবাড়ী-কাগজলদীঘি ছিটমহলের চেয়ারম্যান সিরাজুল ইসলাম, বালাপাড়া ছিটমহলের চেয়ারম্যান রাব্বুল আলম বক্তব্য দেন। বক্তারা অবিলম্বে ছিটমহল বিনিময় চুক্তি বাস্তবায়নের দাবি জানান।
