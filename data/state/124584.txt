
বেতন বৃদ্ধির দাবিতে গাজীপুর সদর উপজেলার বড়বাড়ি এলাকায় আজ রোববার বেশ কয়েকটি কারখানার শ্রমিকেরা বিক্ষোভ করেছেন। তাঁরা ঢাকা-ময়মনসিংহ মহাসড়ক অবরোধ করে ১৫-২০টি গাড়ি ভাঙচুর করেন। পরে আজকের জন্য ওই এলাকার ১০-১২টি কারখানায় ছুটি ঘোষণা করা হয়েছে।গাজীপুর শিল্প পুলিশ জানায়, বেতন বাড়ানোর দাবিতে পার্ক পিন ও পার্ক স্টার নামের দুটি পোশাক কারখানার শ্রমিকেরা সকালে কর্মবিরতি ও বিক্ষোভ শুরু করেন। তাঁরা আশপাশের কয়েকটি কারখানার শ্রমিকদের তাঁদের সঙ্গে যোগ দেওয়ার আহ্বান জানান। ডাকে সাড়া না পেয়ে তাঁরা আশপাশের কারখানাগুলোতে ইটপাটকেল ছোড়েন। একপর্যায়ে দোদি এক্সপোর্ট ওয়ের লিমিটেড, লি নবোটেক প্রাইভেট লিমিটেড, রাবাত ফ্যাশন লিমিটেড, ইউনিগিয়ার্স লিমিটেড, রূপা নিট ওয়েরসহ ১০-১২টি কারখানার শ্রমিকেরা বের হয়ে আন্দোলনে যোগ দেন। তাঁরা ঢাকা-ময়মনসিংহ মহাসড়কে অবস্থান নিয়ে ১৫-২০টি যাত্রীবাহী বাস ভাঙচুর করেন।
খবর পেয়ে গাজীপুর শিল্প পুলিশ ও জয়দেবপুর থানার পুলিশ তাঁদের বুঝিয়ে সরিয়ে নেওয়ার চেষ্টা করে। কিন্তু শ্রমিকেরা উত্তেজিত হয়ে পুলিশকে লক্ষ্য করে ইটপাটকেল ছোড়েন। পরিস্থিতি নিয়ন্ত্রণে আনতে পুলিশ রাবার বুলেট, কাঁদানে গ্যাসের শেল ছোড়ে। একপর্যায়ে তাঁদের লাঠিপেটা করে ছত্রভঙ্গ করে দেওয়া হয়। এ সংঘর্ষের ঘটনায় অন্তত ৩০ জন আহত হয়েছেন। তাঁদের গাজীপুর সদর হাসপাতাল, টঙ্গী সরকারি হাসপাতাল ও তায়রুননেসা মেডিকেল কলেজ হাসপাতালে ভর্তি করা হয়েছে।
গাজীপুর শিল্প পুলিশের পরিদর্শক মো. সেলিম হোসেন জানান, শ্রমিকদের সরিয়ে দেওয়ার পর দুপুর ১২টার দিকে পরিস্থিতি স্বাভাবিক হয়ে আসে।
পার্ক পিন কারখানার প্রশাসনিক কর্মকর্তা মেহেদী হাসান বলেন, শ্রম আইন অনুযায়ী শ্রমিকদের বেতন-ভাতা দেওয়া হয়।  এর পরও তাঁরা অযৌক্তিক কিছু দাবি নিয়ে বিক্ষোভ করেন। তাঁদের দাবির বিষয়টি বিজিএমইএর সঙ্গে আলোচনা করে ব্যবস্থা নেওয়া হবে।
