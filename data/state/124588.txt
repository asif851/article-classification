
স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, ভূগর্ভস্থ পানির স্তর ৩ থেকে ১০ মিটার পর্যন্ত নেমে গেছে। সুপেয় পানি ও কৃষিকাজে ভূগর্ভস্থ পানির ওপর অধিক হারে নির্ভরশীলতার কারণে এ স্তর নেমে যাচ্ছে।
আজ বৃহস্পতিবার জাতীয় সংসদে প্রশ্নোত্তরপর্বে মন্ত্রী এ কথা জানান।
সাংসদ আমিনা আহমেদের এক প্রশ্নের উত্তরে মন্ত্রী আরও বলেন, পানির স্তর নেমে যাওয়ার কারণে শুষ্ক মৌসুমে নলকূপে পর্যাপ্ত পরিমাণ পানি পাওয়া যায় না। সমস্যা সমাধানে সরকার ৩৭৫ কোটি টাকার প্রকল্প হাতে নিয়েছে। এ প্রকল্পের আওতায় সারা দেশে ৮০৯টি পুকুর পুনঃখনন করা হবে। এসব পুকুরের মাধ্যমে পন্ড স্যান্ড ফিল্টার পদ্ধতিতে দেশের সব জেলায় সুপেয় পানির ব্যবস্থা করা হবে।
মন্ত্রী জানান, ঢাকা ওয়াসা মাস্টারপ্ল্যান প্রণয়ন করেছে। এ প্ল্যানের আওতায় ২০২১ সাল নাগাদ ঢাকায় ৭০ ভাগ পানি ভূ–উপরিস্থ পানির উৎস থেকে সরবরাহ করার জন্য কাজ করছে। ঢাকা ওয়াসা তিনটি বৃহৎ পানি শোধনাগার প্রকল্প গ্রহণ করেছে। চট্টগ্রাম ওয়াসা ‘শেখ হাসিনা পানি শোধনাগার’ নামে একটি পানি শোধনাগার চালু করেছে। ফলে ভূগর্ভস্থ পানির উৎসের নির্ভরতা কমে ৫৫ শতাংশ থেকে ২০ শতাংশ হয়েছে। আরও তিনটি শোধনাগার প্রকল্প বাস্তবায়নের কাজ চলছে। রাজশাহী ওয়াসা দৈনিক ২৭ মিলিয়ন লিটার ধারণ ক্ষমতাসম্পন্ন শহীদ এ এইচ এম কামারুজ্জামান শোধনাগার নির্মাণ করা হয়েছে। খুলনা ওয়াসা ২ হাজার ৫৫৮ কোটি টাকা ব্যয়ে ‘খুলনা পানি সরবরাহ’ প্রকল্প গ্রহণ করেছে। প্রকল্পটি ২০১৮ সালের মধ্যে বাস্তবায়িত হবে। এটি বাস্তবায়ন হলে দৈনিক ১১ কোটি লিটার ভূ-উপরিস্থ পানি সরবরাহ করা হবে।
সম্পূরক এক প্রশ্নের উত্তরে মন্ত্রী জানান, খুলনা, বাগেরহাট, সাতক্ষীরায় ব্যাপক হারে পুকুর খনন করা হবে।
