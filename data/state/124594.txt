
প্রধানমন্ত্রী শেখ হাসিনা বলেছেন, তাঁর সরকার ঘরে ঘরে আলো জ্বালানোর লক্ষ্য বাস্তবায়নে কাজ করে যাচ্ছে। গতকাল বুধবার দুপুরে গণভবন থেকে ভিডিও কনফারেন্সের মাধ্যমে আটটি বিদ্যুৎকেন্দ্র এবং নতুন ট্রান্সমিশন ও বিতরণ লাইন উদ্বোধনের সময় তিনি এসব কথা বলেন।প্রধানমন্ত্রী বলেন, ‘ঘরে ঘরে আলো জ্বালব—সেটাই আমাদের লক্ষ্য। বাংলাদেশের একটি ঘরও আর অন্ধকারে থাকবে না।’ পাশাপাশি তিনি বিদ্যুৎ ব্যবহারে সাশ্রয়ী হওয়ার পরামর্শ দেন সবাইকে।প্রধানমন্ত্রীর উদ্বোধন করা প্রকল্পগুলোর মধ্যে সদ্য নির্মিত আটটি বিদ্যুৎ উৎপাদন কেন্দ্র, একটি সাবস্টেশন এবং একটি সঞ্চালন লাইন রয়েছে। নতুন বিদ্যুৎকেন্দ্রগুলোতে মোট ১ হাজার ৩৭৫ মেগাওয়াট বিদ্যুৎ উৎপাদিত হবে। প্রকল্পগুলো চালু হলে বিভিন্ন জেলার ১০টি উপজেলা এবং পার্বত্য জেলা বান্দরবানের একটি উপজেলায় বিদ্যুতের শতভাগ সরবরাহ নিশ্চিত হবে। সদ্য নির্মিত ৮টি বিদ্যুৎকেন্দ্র হলো শাহজীবাজার ৩৩০ মেগাওয়াট বিদ্যুৎকেন্দ্র, খুলনা ২২৫ মেগাওয়াট বিদ্যুৎকেন্দ্র, আশুগঞ্জ ৪৫০ মেগাওয়াট বিদ্যুৎকেন্দ্র, মানিকগঞ্জ ৫৫ মেগাওয়াট বিদ্যুৎকেন্দ্র, নবাবগঞ্জ ৫৫ মেগাওয়াট বিদ্যুৎকেন্দ্র, জামালপুর ৯৫ মেগাওয়াট বিদ্যুৎকেন্দ্র, বরিশাল ১১০ মেগাওয়াট বিদ্যুৎকেন্দ্র এবং মদনগঞ্জের ৫৫ মেগাওয়াট বিদ্যুৎ উৎপাদন কেন্দ্র।শেখ হাসিনা বলেন, অতীতে বিদ্যুৎ নিয়ে হাহাকার ছিল। সততা ও দক্ষতার সাহায্যে উৎপাদন বাড়িয়ে বর্তমানে ১৫ হাজার ৩৫১ মেগাওয়াট বিদ্যুৎ উৎপাদন সম্ভব হয়েছে। শতকরা ৮০ ভাগ মানুষের ঘরে বিদ্যুৎ পৌঁছে দেওয়া গেছে। পার্বত্য চট্টগ্রামের উন্নয়নের জন্য ৬০০ কোটি টাকা বরাদ্দ দেওয়া হয়েছে।ট্রাফিক ব্যবস্থাপনা উপস্থাপনাএর আগে প্রধানমন্ত্রী রাজধানীর বিজয় সরণি এলাকার প্রস্তাবিত বর্ধিত ট্রাফিক ব্যবস্থাপনার ওপর একটি উপস্থাপনা দেখেন। সেনাবাহিনীর প্রধান প্রকৌশলী মেজর জেনারেল মোহাম্মদ সিদ্দিকুর রহমান এটি উপস্থাপন করেন। সেনাবাহিনী প্রধান জেনারেল আবু বেলাল মোহাম্মদ শফিউল হক, মুখ্য সচিব ড. কামাল আবদুল নাসের চৌধুরী, প্রধানমন্ত্রীর কার্যালয়ের সচিব সুরাইয়া বেগম, প্রধানমন্ত্রীর সামরিক সচিব মেজর জেনারেল মিয়া মোহাম্মদ জয়নুল আবেদিন এতে আলোচনায় অংশ নেন। প্রধানমন্ত্রীর প্রেস সচিব ইহসানুল করিম জানান, প্রধানমন্ত্রী বিজয় সরণির ট্রাফিক ব্যবস্থাপনায় স্বাচ্ছন্দ্য আনতে কিছু পরামর্শ দেন।
 
