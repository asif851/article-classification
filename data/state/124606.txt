
পঞ্চগড়ে ভূমিকম্পে সচেতনতা সৃষ্টির লক্ষ্যে মহড়া হয়েছে। গতকাল সোমবার পঞ্চগড় বীর মুক্তিযোদ্ধা সিরাজুল ইসলাম স্টেডিয়ামে ওই মহড়া হয়। পঞ্চগড় ফায়ার সার্ভিস ও সিভিল ডিফেন্সের সহযোগিতায় জেলা প্রশাসন এর আয়োজন করে। মহড়ার উদ্বোধন করেন জেলা প্রশাসক মোহাম্মদ সালাহ উদ্দিন। মহড়ায় ভূমিকম্পের সময় শিক্ষাপ্রতিষ্ঠান, হাসপাতাল, অফিস ও বাসভবনে থেকে কীভাবে পরিস্থিতির মোকাবিলা করতে হয়, তা প্রদর্শন করা হয়। মহড়া পরিচালনা করেন পঞ্চগড় ফায়ার সার্ভিস ও সিভিল ডিফেন্সের ওয়ারহাউস পরিদর্শক আবদুল মালেক। উপস্থিত ছিলেন অতিরিক্ত জেলা প্রশাসক (সার্বিক) মো. মাহমুদুল আলম, সদর উপজেলা পরিষদের চেয়ারম্যান আনোয়ার সাদাত, পঞ্চগড় ফায়ার সার্ভিস ও সিভিল ডিফেন্সের উপসহকারী পরিচালক এ কে এম মোর্শেদ প্রমুখ।
