
বিএনপির চেয়ারপারসন খালেদা জিয়া বলেছেন, সরকার বিএনপিকে ভয় পায়। তাই সমাবেশ করতে দিচ্ছে না। তিনি বলেন, ‘আমরা বের হব। আমরা কর্মসূচি করব। ইনশা আল্লাহ জনগণকে আমরা সঙ্গে পাব।’শনিবার রাতে গুলশানের কার্যালয়ে জাতীয়তাবাদী মহিলা দলের জেলা নেতাদের সঙ্গে মতবিনিময় সভায় খালেদা জিয়া এ সব কথা বলেন।খালেদা জিয়া বলেন, ‘এই অবৈধ সরকার আমাদের কোনো কর্মসূচি করতে দেয় না। ৭ নভেম্বর আমরা একটা জনসভা করব; তারা করছে, তারা করতে পারে, আমাদের করতে দিতে চায় না। জনগণকে তারা ভয় পায়।’বিএনপির সমাবেশে ‘পয়সা দিয়ে লোক আনতে হয় না, ওই সব গুন্ডা-পাণ্ডা আনতে হয় না’—মন্তব্য করে বিএনপির চেয়ারপারসন বলেন, ‘আমাদের সমাবেশে দলের লোকজন আসে, জনগণ আসে। সেই সমাবেশে এত বড় হয়, সেটা দেখে তারা ভয় পায়।’খালেদা জিয়া বলেন, এই অবস্থা দীর্ঘদিন চলতে পারে না। এভাবে মানুষকে দীর্ঘদিন ধরে রাখা যায় না, মানুষের মুখ বন্ধ করে রাখা যায় না। তেমনিভাবে দীর্ঘদিন মানুষকে ঘরের ভেতরে বন্দী করে রেখে ঘরের ভেতরে কর্মসূচি—সেটাও করতে দেওয়া যাবে না। তিনি বলেন, ‘আমাদের বের হতে হবে। আমরা বের হব। আমরা কর্মসূচি করব। ইনশা আল্লাহ জনগণকে আমরা সঙ্গে পাব।’
খালেদা জিয়া অভিযোগ করেন, ১০ টাকা কেজি দামে হতদরিদ্রদের চাল ক্ষমতাসীনরা লুট করে নিচ্ছে।
দেশের বিরুদ্ধে নানামুখী ষড়যন্ত্র হচ্ছে মন্তব্য করে খালেদা জিয়া বলেন, ‘আমরা যুদ্ধ করে দেশ স্বাধীন করেছি, আমরা কারও কথা শুনে চলার জন্য নয় বা কারও শৃঙ্খলে আবদ্ধ হওয়ার জন্য নয়। এটা সকলকে বুঝতে হবে। যারা এটা বুঝে না, তাদের বুঝিয়ে দিতে হবে যে, এখানে ১৬ কোটি লোক আমরা। আমরা কারও নির্দেশে চলব না। শুধু ক্ষমতায় থাকার জন্য দেশের স্বাধীনতা বিকিয়ে দেব, মানুষের স্বার্থ জলাঞ্জলি দিয়ে আমরা সবকিছু মেনে নিয়ে যা বলবে তা করব, সেটা আমরা মেনে নিতে পারি না।’
দেশের একটি সুষ্ঠু নির্বাচনের দাবির উল্লেখ করে খালেদা জিয়া নির্বাচন কমিশন পুনর্গঠন ও পুনর্বিন্যাসের দাবি জানান। তিনি সরকারের দুর্নীতি, প্রতিনিয়ত নারী ও শিশুদের নির্যাতন এবং বিচারের বিভাগকে সরকারের নিয়ন্ত্রণের কড়া সমালোচনা করেন।
মহিলা দলের সভাপতি আফরোজা আব্বাসের সভাপতিত্বে মতবিনিময় অনুষ্ঠানে বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য নজরুল ইসলাম খান, মহিলা বিষয়ক সম্পাদক নূরী আরা সাফা, মহিলা দলের সম্পাদক সুলতানা আহমেদ, কেন্দ্রীয় নেতা নুরজাহান ইয়াসমীন, জেবা খান, হেলেন জেরিন খান প্রমুখ উপস্থিত ছিলেন।
