

জঙ্গি আস্তানা সন্দেহে কুষ্টিয়ার ভেড়ামারা উপজেলায় বামনপাড়া তালতলা এলাকায় টিনশেড বাড়িটি এখনো ঘিরে রেখেছে আইনশৃঙ্খলা রক্ষাকারী বাহিনী। এই ঘটনায় এ পর্যন্ত তিন নারীকে আটক করেছে আইনশৃঙ্খলা রক্ষাকারী বাহিনী। তাঁদের পরিচয় জানা গেছে।
ওই জঙ্গি আস্তানার ৫০০ মিটার এলাকাজুড়ে ১৪৪ ধারা জারি করেছে উপজেলা প্রশাসন। ভেড়ামারা উপজেলা নির্বাহী কর্মকর্তা (ইউএনও) মিজানুর রহমান বলেন, জনগণের জানমালের নিরাপত্তার জন্য ঘিরে রাখা ভবনটির আশপাশজুড়ে ৫০০ মিটার এলাকায় যানবাহন ও মানুষের চলাচল নিষিদ্ধ করা হয়েছে। পরবর্তী নির্দেশ না দেওয়া পর্যন্ত আদেশ বলবৎ থাকবে। ইতিমধ্যে ওই এলাকায় অবস্থানকারী পরিবারগুলোকে সরিয়ে আনা হয়েছে।বিকেল সোয়া পাঁচটার দিকে ঢাকা থেকে বোমা নিষ্ক্রিয়কারী দলটি ঘটনাস্থলে পৌঁছেছে। দলটি টিনশেডের বাড়িটি রেকি বা পর্যবেক্ষণ করছে। পরে তারা নিষ্ক্রিয়করণের কাজ শুরু করবে। সব প্রক্রিয়া শেষে খুলনা রেঞ্জের অতিরিক্ত ডিআইজি হাবিবুর রহমান প্রেস ব্রিফিং করবেন।
ভেড়ামারা থানার ভারপ্রাপ্ত কর্মকর্তা (ওসি) নূর হোসেন খন্দকার প্রথম আলোকে বলেন, বোমা নিষ্ক্রিয়কারী দল ঘটনাস্থলে পৌঁছানোর পর প্রেস ব্রিফিং করা হবে। এর আগে নাম প্রকাশ না করার শর্তে এক অতিরিক্ত পুলিশ সুপার বলেন, আটক হওয়া তিন নারী হলেন টলি আরা, নব্য জেএমবির আমির আইয়ুব বাচ্চুর স্ত্রী তিথি ও জঙ্গি তালহার স্ত্রী সুমাইয়া। বাড়িটির দুটি কক্ষ ভাড়া নিয়েছিলেন টলি আরা। তিথি ও সুমাইয়াকে ননদ পরিচয়ে ভাড়া বাসায় নিয়ে আসেন তিনি। তিথির সঙ্গে চার মাসের এক নবজাতক ছিল। টলি আরার সঙ্গে ছিল ছয় বছরের শিশু।
আজ দুপুর ১২টার দিকে ভেড়ামারা থানায় গিয়ে হাজতখানায় এই পাঁচ নারী ও শিশুকে দেখা যায়। কথা বলতে গেলে পুলিশ বাধা দেয়। তাঁদের হাজতের ভেতর বসে থাকতে দেখা যায়।
অভিযান চালানো বাড়িটির ভেতরে আর কোনো জঙ্গি আছে কি না, তা জানতে চাইলে ওই অতিরিক্ত পুলিশ সুপার বলেন, ধারণা করা হচ্ছে নেই। বোমা নিষ্ক্রিয়কারী দল ঘটনাস্থলে পৌঁছালে ভেতরে ঢোকা হবে।
এর আগে আটক করা তিন নারীর মধ্যে দুজনের পরিচয় জানায় ঢাকা মহানগর পুলিশের (ডিএমপি) কাউন্টার টেররিজম ইউনিট। এই তিন নারী নব্য জেএমবির সদস্য বলে জানিয়েছে কাউন্টার টেররিজম ইউনিটের উপকমিশনার (ডিসি) মহিবুল ইসলাম খান। তাঁর পক্ষ থেকে এক খুদে বার্তায় জানানো হয়, এই তিন নারী নব্য জেএমবির নারী সদস্য। তাঁদের একজন নব্য জেএমবির আমির আইয়ুব বাচ্চুর স্ত্রী ও আরেকজন জঙ্গি তালহার স্ত্রী।
জঙ্গি আস্তানা সন্দেহে কুষ্টিয়ার ভেড়ামারা উপজেলার বামনপাড়া তালতলা এলাকায় একটি টিনশেড বাড়ি শুক্রবার রাত থেকে ঘিরে রেখেছে আইনশৃঙ্খলা রক্ষাকারী বাহিনী। শনিবার ছবিটি তোলা। ছবি: হাসান মাহমুদএ পর্যন্ত একটি পিস্তল, তিনটি ম্যাগাজিন, দুটি সুইসাইড ভেস্টসহ বিপুল পরিমাণ বিস্ফোরক দ্রব্য উদ্ধার করা হয়েছে বলে খুদে বার্তায় জানায় আইনশৃঙ্খলা রক্ষাকারী বাহিনী।
বামনপাড়া তালতলা এলাকায় এই বাড়ির মালিক নাসিমা খাতুন। তিনি ভেড়ামারা উপজেলার স্বাস্থ্য প্রকৌশল অধিদপ্তরের অফিস সহকারী। ঘিরে রাখা টিনশেডের এই বাড়ির পুরোটা ভাড়া দেওয়া। বাড়ি থেকে ২০০ গজ দূরে নিজের আরেকটি তিনতলা বাড়িতে থাকেন নাসিমা খাতুন।
মুঠোফোনে প্রথম আলোকে দেওয়া নাসিমা খাতুনের ভাষ্য, চার-পাঁচ মাস আগে টলি আরা নামের এক নারী বাড়িটির একটি অংশ ভাড়া নেন। এখানে দুটি কক্ষ রয়েছে। ভাড়া নেওয়ার সময় টলি আরা বলেন, তাঁর স্বামীর নাম আরমান আলী। তিনি সপ্তাহে দুই-তিন দিন এসে বাড়িতে থাকতেন। ভাড়া দেওয়ার পরপরই ভাড়াটের তথ্য নিয়ে থানায় কাগজপত্র জমা দিয়েছিলেন বলে জানান নাসিমা খাতুন। পাঁচ মাস আগে একই এলাকার অন্য বাড়িতে ভাড়া ছিলেন টলি আরা। সেখানে দুই-তিন বছর ছিলেন। টলি আরা এলাকায় পরিচিত হওয়ায় নিজের বাসা ভাড়া দেন নাসিমা।
নাসিমা খাতুনের তথ্যমতে, দুই-তিন দিন আগে ওই বাসায় আরও দুজন নারী আসেন। এ ব্যাপারে জানতে চাইলে তাঁদের ননদ বলে পরিচয় দেন টলি আরা। তিনি বাড়িতে সেলাইয়ের কাজ করেন। আজ সকালে নাসিমা জানতে পারেন, টলি আরাসহ ওই দুই নারীকে পুলিশ থানায় নিয়ে গেছে।
সকালে যোগাযোগ করা হলে এ তথ্যের সত্যতা নিশ্চিত করে কুষ্টিয়ার পুলিশ সুপার এস এম মেহেদী হাসান প্রথম আলোকে বলেন, গোপন তথ্যের ভিত্তিতে ঢাকার কাউন্টার টেররিজম ইউনিট ও জেলা পুলিশ যৌথভাবে গতকাল শুক্রবার রাত ১২টা থেকে এ অভিযান শুরু করে, যা এখনো চলছে।
এস এম মেহেদি হাসান বলেন, ধারণা করা হচ্ছে, ওই টিনশেড বাড়ির ভেতর বড় ধরনের বিস্ফোরক দ্রব্য রয়েছে। বোমা নিষ্ক্রিয়কারী দলকে খবর দেওয়া হয়েছে। তারা এলে ঘরের ভেতর অভিযান চালানো হবে।
