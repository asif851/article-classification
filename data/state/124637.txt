
খিলগাঁওয়ের মানিক মিয়া হত্যা মামলায় দুজন আসামির তিন দিনের রিমান্ড মঞ্জুর করেছেন আদালত। আজ বৃহস্পতিবার ঢাকার অতিরিক্ত মহানগর হাকিম লুৎফর রহমান শিশির এ আদেশ দেন। ওই দুই আসামি হলেন খিলগাঁওয়ের শাহ নেওয়াজ রিমন (২৩) ও বাগেরহাটের শফিকুল ইসলাম (২৩)।
এর আগে মামলার তদন্তকারী কর্মকর্তা খিলগাঁও থানার উপপরিদর্শক মনির হোসাইন এ দুই আসামিকে আদালতে হাজির করে ১০ দিনের রিমান্ড আবেদন করেন। ওই আবেদনে বলা হয়, নিহত মানিক মিয়াকে (২৫) খিলগাঁও থানার দক্ষিণ বনশ্রীর ৯/২২ রোডসংলগ্ন একটি সড়কে ডেকে নিয়ে আসা হয়। পরে আসামিরা পূর্বপরিকল্পিতভাবে তাঁকে লোহার রড ও লোহার পাইপ দিয়ে এলোপাতাড়ি আঘাত করে হত্যা করেন। এ ঘটনায় জড়িত অন্য আসামিদের গ্রেপ্তার ও হত্যাকাণ্ডের রহস্য উদ্‌ঘাটনের জন্য এ আসামিদের রিমান্ডে নিয়ে জিজ্ঞাসাবাদ করা জরুরি।শুনানি শেষে আদালত দুই আসামির প্রত্যেকের তিন দিন করে রিমান্ড মঞ্জুর করেন।
গতকাল বুধবার এ হত্যার ঘটনায় নিহত মানিকের বড় বোন রহিমা আক্তার বাদী হয়ে খিলগাঁও থানায় একটি হত্যা মামলা করেন। এ মামলায় শাহ নেওয়াজ ও শফিকুল ইসলাম, মো. বাবু, মো. শিথিসহ অজ্ঞাত তিন-চারজনকে আসামি করা হয়।
এজাহারে বাদী জানান, একটি সাইকেল খোয়া যাওয়াকে কেন্দ্র করে তাঁর ছোট ভাই মানিক মিয়াকে বাসা থেকে ডেকে নিয়ে যান আসামি শাহ নেওয়াজ রিমন। তাঁর বাসার নিচতলার গ্যারেজে মানিককে আটকে রেখে নির্যাতন করা হয়েছে। পরে আহত অবস্থায় মানিককে আসামিরা তড়িঘড়ি করে মুগদা সরকারি হাসপাতালে নিয়ে যান। সেখানে কর্তব্যরত চিকিৎসকেরা মানিককে মৃত ঘোষণা করেন। পরে পুলিশকে খবর দিলে হাসপাতাল থেকে শাহ নেওয়াজ ও শফিকুল ইসলামকে গ্রেপ্তার করা হয়।
