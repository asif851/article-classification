
জেলা বিএনপির ডাকে টাঙ্গাইলে আজ বুধবার হরতাল চলাকালে ছাত্রলীগ ও যুবলীগের দুই নেতাকে কুপিয়েছে হরতাল-সমর্থকেরা। বর্তমানে তাঁরা ময়মনসিংহ মেডিকেল কলেজ হাসপাতালে চিকিত্সাধীন। আজ সকাল আটটার দিকে উপজেলার সুতী কালীবাড়ি এলাকায় ঘটনাটি ঘটে।
ছাত্রদলের সাবেক সভাপতি ও বিএনপির বর্তমান কেন্দ্রীয় কমিটির সহ-ছাত্রবিষয়ক সম্পাদক সুলতান সালাউদ্দিনকে গ্রেপ্তারের প্রতিবাদে জেলা বিএনপি আজ সকাল-সন্ধ্যা হরতাল পালন করছে।
পুলিশ ও স্থানীয়রা জানান, সকাল আটটার দিকে সুতী কালীবাড়ি এলাকায় উপজেলা ছাত্রদল হরতালের সমর্থনে মিছিলের প্রস্তুতি নিচ্ছিল। এ সময় উপজেলা যুবলীগের ক্রীড়া সম্পাদক জালাল উদ্দিন ও ছাত্রলীগের যুগ্ম আহ্বায়ক নজরুল ইসলাম ওই রাস্তা দিয়ে বাজারে যাচ্ছিলেন। একপর্যায়ে হরতাল-সমর্থকদের সঙ্গে তাঁদের ধাওয়া-পাল্ট­াধাওয়া হয়। পরে হরতালকারীরা ওই দুজনকে কুপিয়ে জখম করে।
পরে পুলিশ গিয়ে তাঁদের উদ্ধার করে গোপালপুর উপজেলা স্বাস্থ্য কমপ্লেক্সে ভর্তি করে। সেখানে অবস্থার অবনতি হলে উন্নত চিকিত্সার জন্য তাঁদের ময়মনসিংহ মেডিকেল কলেজ হাসপাতলে পাঠানো হয়।
গোপালপুর থানার ভারপ্রাপ্ত কর্মকর্তা (ওসি) জসিম উদ্দিন দুজনের আহত হওয়ার বিষয়টি নিশ্চিত করে জানান, এখন পরিস্থিতি স্বাভাবিক রয়েছে।
এদিকে সকাল ১০টায় শহরের ভিক্টোরিয়া রোডের কার্যালয় থেকে জেলা বিএনপির সাধারণ সম্পাদক শামছুল আলমের নেতৃত্বে হরতালের সমর্থনে একটি বিক্ষোভ মিছিল বের হয়ে প্রেসক্লাবের সামনে গিয়ে শেষ হয়। পরে সেখানে এক সংক্ষিপ্ত সমাবেশ অনুষ্ঠিত হয়।
হরতালে অপ্রীতিকর ঘটনা এড়াতে শহরের প্রতিটি গুরুত্বপূর্ণ স্থানে অতিরিক্ত পুলিশ মোতায়েন করা হয়েছে।
