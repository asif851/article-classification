
রাজশাহীর গোদাগাড়ীতে সড়ক দুর্ঘটনায় সাত বছরের শিশু নিহত হয়েছে। আজ বুধবার বেলা ১১টার দিকে উপজেলার সুলতানগঞ্জ মাজারগেট এলাকায় এ দুর্ঘটনা ঘটে।
নিহত শিশুটির নাম আমেনা খাতুন। সে উপজেলার জাহানাবাদ গ্রামের আতাবুর রহমানের মেয়ে।
পুলিশ ও প্রত্যক্ষদর্শী সূত্রে জানা গেছে, আমেনা সুলতানগঞ্জ মাজারগেট এলাকায় চাঁপাইনবাবগঞ্জ-রাজশাহী মহাসড়ক পার হচ্ছিল। এ সময় রাজশাহী থেকে ছেড়ে আসা নবাবগঞ্জগামী যাত্রীবাহী মিনিবাস তাকে চাপা দেয়। এতে ঘটনাস্থলেই তার মৃত্যু হয়।
এ ঘটনায় ক্ষুব্ধ জনতা কিছুক্ষণের জন্য মহাসড়কে যানবাহন চলাচল বন্ধ করে দেয়। পরে গোদাগাড়ী থানার পুলিশ ঘটনাস্থলে গিয়ে যান চলাচল স্বাভাবিক করে।
এ বিষয়ে গোদাগাড়ী মডেল থানার ভারপ্রাপ্ত কর্মকর্তা (ওসি) আবু মোকাদ্দেম আলী বলেন, শিশুটির লাশ তার পরিবারের কাছে হস্তান্তর করা হয়েছে। এ ব্যাপারে থানায় অস্বাভাবিক মৃত্যুর (ইউডি) মামলা দায়ের করা হবে।
 
