
ফরিদপুর সদর উপজেলার পদ্মার তীরবর্তী ডিক্রির চর ইউনিয়নের ধলার মোড়ে পানি উন্নয়ন বোর্ডের (পাউবো) জায়গা দখল করে ঘর তুলেছেন ইউনিয়ন আওয়ামী লীগের সভাপতি মো. ফজলুর রহমান।
গত রোববার সরেজমিনে দেখা গেছে, ধলার মোড়ের উত্তর দিকে পদ্মার তীর সংরক্ষণ বাঁধের বোল্ডারের ওপর আনুমানিক ৪০ ফুট লম্বা ও ১৫ ফুট চওড়া একটি ঘর তুলেছেন ফজলুর রহমান। বাঁশের খুঁটির ওপর টিনের চাল এবং নিচে কাঠের পাটাতন দিয়ে ঘরটি করা হয়েছে। বিষয়টি নিয়ে স্থানীয় বাসিন্দারা কোনো কথা বলতে চাননি।
পাউবো সূত্র জানায়, ফজলুর রহমান ধলার মোড়ের ওই জায়গা ইজারা চেয়ে আবেদন করেছিলেন। কিন্তু তাঁকে অনুমোদন দেওয়া হয়নি। ফরিদপুর পাউবোর নির্বাহী প্রকৌশলী আবদুল মতিন সরকার বলেন, ফজলুর রহমানের নির্মিত ঘরটি অবৈধ। এ ব্যাপারে প্রয়োজনীয় আইনগত পদক্ষেপ নেওয়া হবে। ঘর তোলার কথা স্বীকার করে ফজলুর রহমান বলেন, ‘ওই ঘরে আপাতত সামাজিক সভা ও বিচার-সালিসের কাজ করছি। পরে ওখানে ডেকোরেটর-সমগ্রী রাখব, যাতে চরের মানুষ প্রয়োজনের সময় সহজে সেগুলো পেতে পারে।’ তিনি বলেন, ‘আমি জায়গাটা ইজারা চেয়ে পাউবোর কাছে আবেদন করেছি। তা ছাড়া আমি ধলার মোড় বাজারের ইজারাদার ও ঘাটের ইজারাদার; পাউবোর ঠিকাদারও আমি। ওই জায়গা ১০ বছর ধরে আমার দখলে আছে। আমার ঘরে ইউএনও এসে বসেন, ওসি বসেন। আমি জনগণের খেদমত করি। দলের জন্য কাজ করি। আমি এ রকম একটা ঘর তুলতেই পারি।’
