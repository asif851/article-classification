
মৎস্যসহ সামুদ্রিক সম্পদ আহরণে শ্রীলঙ্কার অভিজ্ঞতা ও দক্ষতা কাজে লাগানোর প্রয়োজনীয়তার কথা বললেন জাতীয় সংসদের ডেপুটি স্পিকার মো. ফজলে রাব্বী মিয়া। বাংলাদেশে নিযুক্ত শ্রীলঙ্কার হাইকমিশনার এইচ ই যশোজা গুণাসেকেরার সঙ্গে সাক্ষাতে এ কথা বলেন তিনি। 
আজ মঙ্গলবার জাতীয় সংসদে ডেপুটি স্পিকার ফজলে রাব্বী মিয়ার সঙ্গে তাঁর কার্যালয়ে সাক্ষাৎ করেন শ্রীলঙ্কার হাইকমিশনার। সাক্ষাতে দুই দেশের স্বার্থসংশ্লিষ্ট বিভিন্ন বিষয় নিয়ে আলোচনা হয়।
ডেপুটি স্পিকার বলেন, বাংলাদেশে এখন বিশাল সমুদ্রসীমা রয়েছে। মৎস্যসম্পদ ছাড়াও অন্যান্য সামুদ্রিক সম্পদে ভরপুর বাংলাদেশ। এ সম্পদ সঠিকভাবে আহরণ করতে পারলে বাংলাদেশে শক্তিশালী অর্থনৈতিক অঞ্চল গড়ে উঠবে। জাতীয় অর্থনীতি আরও গতিশীল হবে। মৎস্য ও অন্যান্য সামুদ্রিক সম্পদ আহরণে শ্রীলঙ্কার অভিজ্ঞতা ও বিশেষজ্ঞ দক্ষতা কাজে লাগাতে পারলে এ সম্পদ আহরণ আরও সহজ হবে।
ডেপুটি স্পিকারের এ বক্তব্যকে স্বাগত জানান শ্রীলঙ্কার হাইকমিশনার। শ্রীলঙ্কা-বাংলাদেশ পার্লামেন্টারি গ্রুপ প্রতিষ্ঠা করতে বাংলাদেশের সংসদকে প্রয়োজনীয় পদক্ষেপ নেওয়ার অনুরোধ জানান তিনি।প্রসঙ্গত, এ বছরের জুন মাসে শ্রীলঙ্কা পার্লামেন্টের স্পিকার বাংলাদেশ সফরের সময় এই গ্রুপ প্রতিষ্ঠার আহ্বান জানিয়েছিলেন।
হাইকমিশনারের প্রস্তাবের প্রতি সমর্থন জানিয়ে ডেপুটি স্পিকার বলেন, এ ধরনের একটি পার্লামেন্টারি গ্রুপ প্রতিষ্ঠা হলে দুই দেশের মধ্যে বন্ধুত্বপূর্ণ সম্পর্কের ভিত্তি আরও মজবুত হবে। সংসদীয় গণতন্ত্র প্রতিষ্ঠা ও চর্চায় গুরুত্বপূর্ণ ভূমিকা রাখবে। ডেপুটি স্পিকার বাংলাদেশের ওষুধপণ্য আরও বেশি পরিমাণ আমদানি করতে শ্রীলঙ্কার প্রতি আহ্বান জানান।
