
ডাক, টেলিযোগাযোগ ও তথ্য প্রযুক্তিমন্ত্রী মোস্তাফা জব্বার বলেছেন, ‘তরুণ-তরুণীদের মেধাই আমাদের দেশের বড় সম্পদ। এই সম্পদ কাজে লাগাতে হবে, তাঁদের ডিজিটাল পদ্ধতিতে শিক্ষা দিয়ে সম্পদ হিসেবে গড়ে তুলতে চাই। আগামী দিনে শিক্ষিত তরুণেরাই দেশকে এগিয়ে নিয়ে যাবে।’
আজ শনিবার ব্রাহ্মণবাড়িয়ার বাঞ্ছারামপুর উপজেলা আওয়ামী লীগের উদ্যোগে ক্যাপ্টেন এ বি তাজুল ইসলাম মিলনায়তনে তাঁকে দেওয়া এক সংবর্ধনা অনুষ্ঠানে মন্ত্রী এ কথা বলেন।
মোস্তাফা জব্বার বলেন, দেশের তরুণ-তরুণীদের প্রযুক্তনির্ভর শিক্ষার জন্য দেশের বিভিন্ন শিক্ষাপ্রতিষ্ঠানে ১৫ হাজার কম্পিউটার ল্যাব তৈরির করার পরিকল্পনা নেওয়া হয়েছে। এ বছর এক হাজার শিক্ষাপ্রতিষ্ঠানে ল্যাব তৈরি করা হবে। ভবিষ্যতে যেন প্রত্যেকটি শিক্ষার্থী কম্পিউটার ব্যবহার করে পড়াশোনা করতে পারে সেই পরিকল্পনা নেওয়া হয়েছে।
অনুষ্ঠানে উপজেলা আওয়ামী লীগের সভাপতি মো. সিরাজুল ইসলামের সভাপতিত্বে বক্তৃতা করেন স্থানীয় সাংসদ এ বি তাজুল ইসলাম প্রধান, উপজেলা পরিষদের চেয়ারম্যান মো. নুরুল ইসলাম, উপজেলা নির্বাহী কর্মকর্তা (ইউএনও) শরিফুল ইসলাম প্রমুখ।
