
আন্দোলন স্তব্ধ করতে সরকার আইনশৃঙ্খলা রক্ষাকারী বাহিনী ও দলীয় সন্ত্রাসীদের দিয়ে সারা দেশে বিরোধী দলীয় নেতা-কর্মীদের হত্যা, গুম, অপহরণ ও নির্যাতন নিপীড়নের মহোৎসবে মেতে উঠেছে বলে অভিযোগ করেছে বিএনপির নেতৃত্বাধীন ২০-দলীয় জোট। আজ সোমবার জোটের পক্ষে এক বিবৃতিতে বিএনপির যুগ্ম মহাসচিব বরকত উল্লাহ এই অভিযোগ করেন।
বিবৃতিতে দাবি করা হয়, এরই ধারাবাহিকতায় বিএনপির অন্যতম যুগ্ম মহাসচিব সালাহ উদ্দিন আহমেদকে আজ থেকে ১৩ দিন আগে অপহরণ করে নিখোঁজ রাখা হয়েছে। সরকার হিটলার-মুসোলিনির গুপ্ত বাহিনীর আদলে আইনশৃঙ্খলা রক্ষাকারী বাহিনীকে নিজেদের কবজায় নিয়ে দেশকে চরম নৈরাজ্যকর অবস্থার মধ্যে ফেলেছে। বিভিন্ন জেলায় যৌথবাহিনীর নামে বিশেষ বাহিনী বিরোধী দলীয় নেতা-কর্মীদের আটক করার পর তাঁদের মৃতদেহ পাওয়া যাচ্ছে।
খালেদার কার্যালয়ে ঢুকতে বাধাবিএনপির চেয়ারপারসন খালেদা জিয়ার কার্যালয়ে ঢুকতে তিন আইনজীবীকে বাধা দেওয়ার অভিযোগ পাওয়া গেছে। বিএনপির চেয়ারপারসনের প্রেস উইংয়ের সদস্য শামসুদ্দিন দিদার প্রথম আলোকে বলেন, আজ সোমবার সন্ধ্যায় ট্যাক্সেস বার অ্যাসোসিয়েশনের নবনির্বাচিত সভাপতি মাজম আলী খান ও সম্পাদক জাফর উল্লাহ খালেদা জিয়ার সঙ্গে দেখা করতে তাঁর কার্যালয়ে যেতে চেয়েছিলেন। কিন্তু পুলিশের বাধার কারণে তাঁরা কার্যালয়ের ভেতরে যেতে পারেননি।
