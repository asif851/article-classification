
চাঁদপুরের মতলব দক্ষিণ উপজেলার মতলব ডিগ্রি কলেজ কেন্দ্রের পরীক্ষার্থীরা মোমবাতির আলোয় আজ সোমবার এইচএসসি পরীক্ষা দিয়েছে। পদার্থবিদ্যা ও ব্যবসায় সংগঠন ও ব্যবস্থাপনা বিষয়ের প্রথম পত্রের পরীক্ষায় এ ঘটনা ঘটে।
ওই কেন্দ্রের পরীক্ষা কমিটির সদস্য তৌহিদুল আলম বলেন, ঝড়ের কারণে আজ সকাল ১০টার দিকে বিদ্যুৎ চলে যায়। কেন্দ্রের কক্ষগুলোয় অন্ধকার নেমে আসে। আলোর স্বল্পতায় প্রশ্নপত্র পড়া ও উত্তরপত্র লেখার কাজ ব্যাহত হচ্ছিল পরীক্ষার্থীদের। পরে কেন্দ্রের সাতটি কক্ষের প্রত্যেকটিতে ৫০টি করে মোমবাতি জ্বালানো হয়। ওই আলোতেই পরীক্ষা শেষ করে ১৮৩ জন পরীক্ষার্থী।
মতলব ডিগ্রি কলেজ কেন্দ্রের ৮ নম্বর কক্ষের পরীক্ষার্থী উম্মে হাফিজা বলেন, প্রশ্নপত্র পাওয়ার পরপরই বিদ্যুৎ চলে যায়। কক্ষটি অন্ধকার হয়ে যায়। এতে প্রশ্নপত্র পড়া ও উত্তরপত্রে লেখা বিঘ্নিত হয়। বিষয়টি কক্ষ পরিদর্শকদের জানালে তাঁরা মোমবাতির ব্যবস্থা করেন।
উপজেলা পল্লী বিদ্যুৎ সমিতির উপমহাব্যবস্থাপক মো. মোখলেছুর রহমান বলেন, ঝড়ে সংযোগ ক্ষতিগ্রস্ত হওয়ায় ওই এলাকায় সকাল ১০টা থেকে বেলা দেড়টা পর্যন্ত বিদ্যুৎ সরবরাহ বন্ধ ছিল। এ জন্য এই সমস্যা হয়েছে।
 
