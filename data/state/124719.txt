
ঢাকায় আয়োজিত এক সেমিনারে বিশ্ব স্বাস্থ্য সংস্থার প্রতিনিধি মোস্তফা জামান বলেছেন, শিশুরা বিভ্রান্তিকর বিজ্ঞাপন দেখে ক্ষতিকর খাবার খাওয়ার অভ্যাস করছে। এ ধরনের বিজ্ঞাপন বন্ধে উদ্যোগ নেওয়া প্রয়োজন।গতকাল সোমবার কৃষিবিদ ইনস্টিটিউটে ওয়ার্ক ফর আ বেটার বাংলাদেশ ট্রাস্টসহ ১২টি সংগঠনের মোর্চা আয়োজিত ‘তামাক নিয়ন্ত্রণ এবং স্বাস্থ্য সুরক্ষা সম্মেলনে দেশের প্রথিতযশা চিকিৎসকেরা তামাক ও ক্ষতিকর খাবার গ্রহণের অভ্যাস ছেড়ে দেওয়ার আহ্বান জানান।বিশ্ব স্বাস্থ্য সংস্থার ন্যাশনাল প্রফেশনাল কর্মকর্তা মোস্তফা জামান বলেন, ‘দেশে সুনির্দিষ্ট বিজ্ঞাপন নীতিমালা না থাকায় বিভ্রান্তিকর বিজ্ঞাপন দেখে শিশুরা ক্ষতিকর খাবার গ্রহণে অভ্যস্ত হয়ে উঠছে। এ বিষয়ে রাষ্ট্রকে কার্যকর ব্যবস্থা নিতে হবে।’বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) প্রাণ গোপাল দত্ত বলেন, তামাক সেবনের কারণে ক্যানসার, হৃদ্রোগ, স্ট্রোকসহ নানা ধরনের অসংক্রামক রোগ হয়। তিনি তামাক নিয়ন্ত্রণ কার্যক্রমকে আরও বেগবান করার ওপর জোর দেন।তামাক কোম্পানিগুলো শক্তিশালী হলেও সরকার আপসহীনভাবে তামাক নিয়ন্ত্রণে কাজ করবে বলে জানান খাদ্যমন্ত্রী কামরুল ইসলাম।
