

পদ্মা সেতুর দ্বিতীয় স্প্যান শনিবার খুঁটিতে বসানো হতে পারে। প্রায় তিন হাজার টন ওজনের এবং ১৫০ মিটার লম্বা স্প্যানটি নিয়ে ভারী একটি ক্রেন গত শনিবার মাওয়া থেকে রওনা দেয়। জাজিরা প্রান্তের ৩৮ ও ৩৯ নম্বর খুঁটিতে এটি বসানো হবে। এ রকম ৪১টি স্প্যান জোড়া দিয়েই পদ্মা সেতু তৈরি হবে।
গত রোববার স্প্যানটি বসানোর পরিকল্পনা করেছিল সেতু বিভাগ। কিন্তু ঘন কুয়াশায় নদীতে ক্রেন ও ভারী যন্ত্রাংশ চলাচল ব্যাহত হওয়ায় এতে কিছুটা দেরি হচ্ছে। এ ছাড়া সেতুর কাজের জন্য প্রস্তুত করা চ্যানেলে পানি কম থাকায় স্প্যান নিয়ে ভাসমান ক্রেনটির ঘুরতে সমস্যা হচ্ছে। তাই ওই স্থানে নদী খনন করা হচ্ছে।
সেতু বিভাগের কর্মকর্তারা বলেন, গত শনিবার বিকেলে মাওয়ার নির্মাণস্থল থেকে ইস্পাতের স্প্যানবাহী ক্রেন জাজিরার দিকে যাত্রা করে। ক্রেনটি ৩ হাজার ৬০০ টন ওজন বহনের ক্ষমতাসম্পন্ন। খুঁটির কাছে পৌঁছাতে তিন দিন সময় লাগার কথা। কিন্তু ঘন কুয়াশার কারণে নির্ধারিত গতিতে ক্রেনটি গন্তব্যে যেতে পারছে না। বুধবার স্প্যানটি ৩৩ নম্বর খুঁটির কাছে পৌঁছেছে।
