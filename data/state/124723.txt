

ইংরেজি দৈনিক দ্য ডেইলি স্টার সম্পাদক মাহ্‌ফুজ আনামের বিরুদ্ধে সারা দেশে দায়ের করা ৭২টি মামলার কার্যক্রম স্থগিত করেছেন হাইকোর্ট। 
একটি রিট আবেদনের প্রাথমিক শুনানি শেষে বিচারপতি সৈয়দ মোহাম্মদ দস্তগীর হোসেন ও বিচারপতি এ কে এম সাহিদুল হকের সমন্বয়ে গঠিত হাইকোর্ট বেঞ্চ আজ সোমবার এ আদেশ দেন। একই সঙ্গে মাহ্‌ফুজ আনামের বিরুদ্ধে এই ৭২টি মামলার কার্যক্রম কেন অবৈধ ঘোষণা করা হবে না, তা জানতে চেয়ে রুল দিয়েছেন আদালত। এই রুল নিষ্পত্তি না হওয়া পর্যন্ত মামলাগুলোর কার্যক্রম স্থগিত থাকবে। এর আগে ৩ এপ্রিল বিচারপতি এম ইনায়েতুর রহিম ও বিচারপতি আমির হোসেনের সমন্বয়ে গঠিত হাইকোর্ট বেঞ্চ থেকে ৬৬টি মামলায় চার সপ্তাহ করে আগাম জামিন পান মাহ্‌ফুজ আনাম। এ ছাড়া দেশের বিভিন্ন জেলা আদালত থেকে তিনি ১০টি মামলায় জামিন পেয়েছেন। সম্প্রতি একটি বক্তব্যকে কেন্দ্র করে দেশের ৫৩ জেলায় মাহ্‌ফুজ আনামের বিরুদ্ধে ৮৩টি মামলা হয়। এর মধ্যে ১৭টি মামলায় তাঁর বিরুদ্ধে রাষ্ট্রদ্রোহের অভিযোগ আনা হয়েছে।
