
বগুড়া-নওগাঁ মহাসড়কের বগুড়ার আদমদীঘি উপজেলার ইন্দইল সেতু এলাকা থেকে ২০ লাখ টাকা মূল্যের হেরোইনসহ একজনকে গ্রেপ্তার করা হয়েছে। মাদকদ্রব্য নিয়ন্ত্রণ অধিদপ্তর সান্তাহার সার্কেলের সদস্যরা গত সোমবার ওই এলাকায় অভিযান চালিয়ে তাঁকে গ্রেপ্তার করে। ওই ব্যক্তির নাম মামুনুর রশিদ। তাঁর বাড়ি রাজশাহীর গোদাগাড়ী উপজেলার দাতজিগরা গ্রামে। অধিদপ্তরের সান্তাহার সার্কেলের পরিদর্শক মনিরুজ্জামান দাবি করেন, গত সোমবার দুপুরে একটি অটোরিকশার গতিরোধ করে মামুনুর রশিদকে আটক করা হয়। এ সময় তাঁর দেহ তল্লাশি করে ২০০ গ্রাম হেরোইন পাওয়া যায়। তাঁকে আদমদীঘি থানায় সোপর্দ করে তাঁর বিরুদ্ধে মামলা করা হয়েছে।
