
কুমিল্লা সদর দক্ষিণের ধনাইছড়ি এলাকায় শুক্রবার রাতে দুজনকে কুপিয়ে ও পিটিয়ে হত্যা করা হয়েছে। পূর্ব বিরোধের জের ধরে তাদের হত্যা করা হয় বলে জানিয়েছে পুলিশ।
নিহত দুই ব্যক্তি হলেন: গিয়াস উদ্দিন (৫০) ও জামাল হোসেন (৪৫)। তাঁদের মরদেহ কুমিল্লা মেডিকেল কলেজ হাসপাতালের মর্গে রয়েছে।স্থানীয় সূত্রে জানা যায়, একটি রাস্তা নিয়ে স্থানীয় ফরিদ উদ্দিনের সঙ্গে জামাল হোসেনের বিরোধ চলছিল। শুক্রবার রাত নয়টার দিকে জামাল ও গিয়াস উদ্দিন রাস্তা দিয়ে যাওয়ার সময় ওত পেতে থাকা দুর্বৃত্তরা তাঁদের ওপর হামলা চালায়। এতে জামাল ঘটনাস্থলেই নিহত হয়। গিয়াসকে কুমিল্লা মেডিকেল হাসপাতালে নেওয়া হলে তাঁর মৃত্যু হয়।
সদর দক্ষিণ মডেল থানার ভারপ্রাপ্ত কর্মকর্তা (ওসি) নজরুল ইসলাম বলেন, রাস্তা নিয়ে বিরোধের জের ধরে এ হত্যাকাণ্ড ঘটেছে। ওই রাস্তা নিয়ে ফরিদের বিরুদ্ধে মামলা করেছিলেন জামাল। ওই মামলায় ফরিদ সম্প্রতি জেলও খাটেন। এতে ক্ষিপ্ত হয়ে ফরিদের লোকজন এ হত্যাকাণ্ড ঘটিয়ে থাকতে পারে।
