
সমতলের ক্ষুদ্র নৃগোষ্ঠীর মানুষদের ওপর সহিংসতা ও নির্যাতন বন্ধ এবং এর বিচারের দাবি জানিয়েছে মানবাধিকার সংগঠন হিউম্যান রাইটস ডিফেন্ডারস ফোরাম। গতকাল বুধবার সকালে জাতীয় প্রেসক্লাবের সামনে এক মানববন্ধন থেকে এ আহ্বান জানানো হয়।ফোরামের সমন্বয়ক শিপন রবি দাস বলেন, ২৫ ফেব্রুয়ারি থেকে ৫ মার্চ পর্যন্ত ১০ দিনে দেশের ভেতরে ক্ষুদ্র নৃগোষ্ঠীর মানুষের ওপর পাঁচটি খুনের ঘটনা ঘটে। এর মধ্যে দুটি ঘটনায় ধর্ষণের পর খুন এবং অন্য তিনটি ঘটনায় তাদের নৃশংসভাবে খুন করা হয়।মানববন্ধন কর্মসূচিতে আদিবাসী ছাত্র পরিষদের সভাপতি হরেন সিং এসব ঘটনায় জড়িত ব্যক্তিদের গ্রেপ্তার ও দৃষ্টান্তমূলক শাস্তি দাবি করেন। একই সঙ্গে অতীতের সব হত্যা ও ধর্ষণ মামলার সুষ্ঠু তদন্ত করে বিচার এবং ভূমি দখল, হত্যা, ধর্ষণ ও উচ্ছেদ বন্ধ করার দাবি জানান তিনি। মানববন্ধনে আরও বক্তব্য দেন জনউদ্যোগের সদস্যসচিব তারিক হোসেন, আদিবাসী ছাত্র পরিষদ বগুড়া জেলা শাখার সভাপতি সুব্রত রবি দাস প্রমুখ।
