
পিরোজপুর সদর উপজেলার কালীকাঠি গ্রামে ফিরোজ মাঝিকে কুপিয়ে হত্যার দায়ে তিনজনের মৃত্যুদণ্ড ও সাতজনের যাবজ্জীবন কারাদণ্ডাদেশ দিয়েছেন আদালত। আজ সোমবার দুপুরে পিরোজপুরের অতিরিক্ত জেলা ও দায়রা জজ এস এম জিল্লুর রহমান এ রায় ঘোষণা করেন।
মৃত্যুদণ্ডাদেশ পাওয়া তিন আসামিকে ২০ হাজার টাকা করে জরিমানা এবং যাবজ্জীবন কারাদণ্ড পাওয়া প্রত্যেককে ১০ হাজার টাকা করে জরিমানা; অনাদায়ে আরও ছয় মাসের করে কারাদণ্ডাদেশ দেন আদালত।
মৃত্যুদণ্ডাদেশ পাওয়া ব্যক্তিরা হলেন পিরোজপুর সদর উপজেলার কালীকাঠি গ্রামের সাহিনুর রহমান মোল্লা (৩৫), রেজাউল খান (১৯) ও মিজান ব্যাপারী (২২)।
যাবজ্জীবন কারাদণ্ডাদেশ পেয়েছেন কালীকাঠি গ্রামের রোকসানা বেগম (৩৫), মামুন মাতুব্বর (১৯), মো. রাসেল (১৯), সুমন শেখ (১৮), লিমন তালুকদার (১৯), নিজাম আকন (১৮) ও ওমর ফারুক শেখ (১৯)।
আসামিদের মধ্যে মৃত্যুদণ্ড পাওয়া সাহিনুর রহমান মোল্লা ও রেজাউল খান পলাতক। রায় ঘোষণার সময় বাকি আট আসামি আদালতে উপস্থিত ছিলেন।
নিহত ফিরোজ মাঝি (২২) পিরোজপুর জেলা প্রশাসকের কার্যালয়ে মাস্টাররোলের চতুর্থ শ্রেণির কর্মচারী ছিলেন। মামলায় রাষ্ট্রপক্ষের আইনজীবী ছিলেন সরকারি কৌঁসুলি খান মো. আলাউদ্দিন। নিহত ফিরোজ মাঝির মা নাছিমা বেগম রায়ে সন্তুষ্টি প্রকাশ করেন।
আসামিপক্ষের আইনজীবী আহসানুল কবির বলেন, এই রায়ের বিরুদ্ধে উচ্চ আদালতে আপিল করা হবে।
মামলার সংক্ষিপ্ত বিবরণ ও আদালত সূত্রে জানা যায়, ২০১১ সালের ডিসেম্বরে কালীকাঠি গ্রামের আবদুস সাত্তারের মেয়ে রিমু আক্তারের বিয়ে হয় পার্শ্ববর্তী ধূপপাশা গ্রামে। বিয়ের চার মাস পর কালীকাঠি গ্রামের রেজাউল খান একই গ্রামের সাহিনুর রহমান মোল্লার মাধ্যমে রিমুর পরিবারের কাছে বিয়ের প্রস্তাব পাঠান। এতে রিমুর পরিবার রাজি না হলে রেজাউল ও তাঁর মা রোকসানা বেগম রিমুদের বাড়িতে গিয়ে আবারও বিয়ের প্রস্তাব দেন। এ প্রস্তাব শুনে রিমুর মা নাছিমা বেগম ও ভাই ফিরোজ মাঝি ক্ষিপ্ত হয়ে তাঁদের গালাগালি করেন। এরপর সাহিনুর ও রেজাউল মিলে ফিরোজ মাঝিকে হত্যার পরিকল্পনা করেন। পরিকল্পনা অনুযায়ী ২০১২ সালের ৪ এপ্রিল রাতে আসামিরা ফিরোজের বাড়িতে হামলা করেন। এ সময় ফিরোজ বাড়িতে ছিলেন না। রাত সাড়ে ১২টার দিকে তিনি বাড়ি ফেরেন। এ সময় বাড়ির উঠানে ওত পেতে থাকা আসামিরা ফিরোজ মাঝির ওপর হামলা চালিয়ে ধারালো অস্ত্র দিয়ে কুপিয়ে জখম করেন। স্থানীয় লোকজন তাঁকে উদ্ধার করে পিরোজপুর সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।
এ ঘটনার পরদিন নিহত ব্যক্তির মা নাছিমা বেগম বাদী হয়ে সাহিনুর রহমান মোল্লাকে প্রধান আসামি করে ১০ জনের বিরুদ্ধে স্থানীয় থানায় হত্যা মামলা দায়ের করেন।
