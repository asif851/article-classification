
সুনামগঞ্জ-৩ (জগন্নাথপুর-দক্ষিণ সুনামগঞ্জ) আসনে এবার পুরুষ ভোটারদের চেয়ে নারী ভোটার বেশি। তাই প্রতিদ্বন্দ্বী দুই প্রার্থী ও তাঁদের লোকজন নারী ভোটারদের কাছে টানার চেষ্টা করছেন।আওয়ামী লীগের প্রার্থী এম এ মান্নানের সমর্থনে অধিকাংশ নারী জনপ্রতিনিধি মাঠে নেমেছেন। অপরদিকে স্বতন্ত্র প্রার্থী আজিজুস সামাদের জন্য তাঁর স্ত্রী বেসরকারি একটি টেলিভিশনের সংবাদ পাঠিকা মুনতাহিনা নারী ভোটারদের বাড়িতে বাড়িতে যাচ্ছেন।উপজেলার পাটলী ইউনিয়ন পরিষদের সদস্য গুলবাহার কোরেশী বলেন, ‘আমরা অধিকাংশ নারী জনপ্রতিনিধিরা আওয়ামী লীগ প্রার্থীর পক্ষে কাজ করছি। কারণ, অতীতেও দেখেছি, তিনি নারীদের সম্মান করেন। বেশির ভাগ ইউপি চেয়ারম্যান যেখানে তাঁদের প্রাপ্ত উন্নয়ন বরাদ্দ পুরুষ ইউপি মেম্বারদের মধ্যে ভাগ করে দেন, সেখানে সাংসদ হিসেবে এম এ মান্নান যে উন্নয়ন বরাদ্দ পেতেন, তা নারী-পুরুষ সব ইউপি মেম্বারের মধ্যে সমানভাবে বণ্টন করতেন। তিনি নারীদেরও উন্নয়নকাজের অংশীদার করতেন।’গুলবাহার কোরেশী আরও জানান, গতকাল বৃহস্পতিবার উপজেলার ইউপি সদস্যদের একটি বৈঠক হয়েছে। তাতে ২৪ জন ইউপি সদস্যের ১৭ জনই উপস্থিত ছিলেন। তাঁরা আওয়ামী লীগ প্রার্থীর পক্ষে কাজ করার প্রত্যয় ব্যক্ত করেন।আজিজুস সামাদের স্ত্রী মুনতাহিনা বলেন, ‘আমার শ্বশুর আবদুস সামাদ আজাদের কারণেই আমরা পারিবারিকভাবে রাজনীতির সঙ্গে জড়িত। এ অঞ্চলে নারী ভোটার বেশি। একজন নারী হয়ে তাই আমি স্বামীর জন্য ভোট চাইতে তাঁদের কাছেই যাচ্ছি।’জেলা রিটার্নিং কর্মকর্তার কার্যালয় সূত্র জানায়, এ আসনে এবার দুই লাখ ৫৮ হাজার ৩৯ জন ভোটার। একটি পৌরসভা ও আটটি ইউনিয়ন নিয়ে গঠিত এ আসনের জগন্নাথপুর উপজেলায় পুরুষ ভোটার ৭৪ হাজার ১৪৮ জন আর নারী ৭৫ হাজার ৪২৭। দক্ষিণ সুনামগঞ্জের আটটি ইউনিয়নে পুরুষ ভোটার ৫৩ হাজার ৯৬৫ এবং নারী ৫৪ হাজার ৫০৮ জন।
