
মোটরসাইকেলের নিবন্ধন ফি কমছে। বিষয়টি বর্তমানে সড়ক পরিবহন ও সেতু মন্ত্রণালয়ে প্রক্রিয়াধীন রয়েছে।আজ বুধবার সংসদ ভবনে অনুষ্ঠিত সড়ক পরিবহন ও সেতু মন্ত্রণালয় সম্পর্কিত সংসদীয় কমিটিকে এ তথ্য জানিয়েছে মন্ত্রণালয়।বৈঠক শেষে কমিটির সদস্য নাজমুল হক প্রধান সাংবাদিকদের বলেন, বিআরটিএ (বাংলাদেশ সড়ক পরিবহন কর্তৃপক্ষ) মোটরসাইকেলের নিবন্ধন ফি কমানোর একটি প্রস্তাব দিয়েছে। কমিটি মনে করে মোটরসাইকেলের নিবন্ধন ফি যুক্তিসংগত হারে কমানো উচিত। মন্ত্রণালয় বিষয়টি বিবেচনায় নিয়েছে।বৈঠকের কার্যবিবরণী থেকে জানা যায়, ২০১৪ সালের জানুয়ারিতে মোটরসাইকেলের নিবন্ধন ফি ৪০ শতাংশ বাড়ানো হয়। বিআরটিএ নিবন্ধনের এই ফি কমানো এবং আগামী ৩১ ডিসেম্বর পর্যন্ত বর্ধিত ৪০ শতাংশ নিবন্ধন ফি মওকুফ করার সুপারিশ করেছে। বর্তমানে ৮০ সিসি পর্যন্ত মোটরসাইকেলের নিবন্ধন ফি ১৩ হাজার ৯১৩ টাকা, ১০০ সিসি পর্যন্ত ১৯ হাজার ৬৬৩ টাকা এবং ১০০ সিসির বেশি মোটরসাইকেলের ২১ হাজার ২৭৩ টাকা লাগে। এর মধ্যে ডিজিটাল নম্বরপ্লেটের ফি অন্তর্ভুক্ত রয়েছে।কমিটির সভাপতি মো.একাব্বর হোসেনের সভাপতিত্বে বৈঠকে কমিটির সদস্য সড়ক পরিবহন ও সেতু মন্ত্রী ওবায়দুল কাদের, রেজওয়ান আহাম্মদ তৌফিক, নাজমুল হক প্রধান, মনিরুল ইসলাম ও লুৎফুন নেছা অংশ নেন।
