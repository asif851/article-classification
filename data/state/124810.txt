
বিএনপির চেয়ারপারসন খালেদা জিয়ার গুলশানের বাড়ির আশপাশে আজ রোববার সকাল থেকে সাংবাদিকদের প্রবেশে বাধা দিচ্ছিল পুলিশ। তবে শেষ পর্যন্ত বিকল্প পথে খালেদা জিয়ার কাছে পৌঁছেছেন সাংবাদিকেরা।
প্রত্যক্ষদর্শীরা জানায়, বেলা সাড়ে তিনটার দিকে গুলশানে খালেদা জিয়ার বাসভবনের দক্ষিণ-পূর্বপাশে একটি বাড়ির সীমানাপ্রাচীর বেয়ে সাংবাদিকদের একটি দল খালেদা জিয়ার বাড়ির সীমানাপ্রাচীরের কাছে যান। এ সময় খালেদা জিয়ার বাড়ির ভেতর থেকে তাঁদের জন্য একটি মই দেওয়া হয়। কয়েকজন সাংবাদিক সেই মই বেয়ে খালেদা জিয়ার বাড়িতে ঢোকেন। পরে তাঁরা খালেদা জিয়ার গাড়ির কাছে গিয়ে সংবাদ সংগ্রহ করেন।
