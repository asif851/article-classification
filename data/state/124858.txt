
তথ্যমন্ত্রী হাসানুল হক ইনু বলেছেন, বিএনপির চেয়ারপারসন খালেদা জিয়া যদি জামায়াতের সঙ্গ ত্যাগ না করেন এবং আন্দোলনের পক্ষে সাফাই করেন, তাহলে তিনি দেশের জন্য হুমকি হয়ে থাকবেন।
আজ বৃহস্পতিবার সচিবালয়ে নিজ মন্ত্রণালয়ে এক সংবাদ সম্মেলনে ইনু এ কথা বলেন। গতকাল বুধবার সংবাদ সম্মেলনে দেওয়া খালেদা জিয়ার বক্তব্যের জবাব দিতে এই সংবাদ সম্মেলনের আয়োজন করা হয়।
তথ্যমন্ত্রী বলেন, ‘খালেদা জিয়া যে আন্দোলনের পক্ষে কথা বলছেন, তাতে আমাদের মনে হয়েছে, উনি তাঁর অবস্থান বদল করেননি। উনি শান্তির কথা বললেও “ভূতের মুখে রাম নাম”।’
সাম্প্রতিক সময়ে বিভিন্ন সহিংস ঘটনার জন্য বিএনপি-জামায়াতকে দায়ী করে ইনু বলেন, ‘আমরা মনে করি, খালেদা জিয়া অতীতে গণতন্ত্র ক্লাবের সদস্য ছিলেন। কিন্তু এখন তিনি জামায়াতের সহিংসতার সঙ্গে সম্পৃক্ত হয়ে গণতন্ত্র ক্লাবের বাইরে চলে যাচ্ছেন।’ খালেদা জিয়াকে গণতন্ত্র ক্লাবে ফিরে আসার আহ্বান জানিয়ে মন্ত্রী বলেন, প্রয়োজনে তাঁরা তাঁকে সহায়তা করবেন।
তথ্যমন্ত্রী অভিযোগ করেন, খালেদা জিয়া ২০০৮ সালের নির্বাচনের পর বৈধ সরকারকে অবৈধ বলে আন্দোলনের কথা বলেছিলেন। এবারও তিনি বৈধ সরকারকে টেনে নামানোর নতুন ষড়যন্ত্রের জাল বিস্তৃত করছেন।
