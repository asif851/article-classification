
বড় বড় হাঁড়িতে রসে ডোবানো মিষ্টি। সেখানে ভাসছে মরা মশা, পোকা আর তেলাপোকার বাচ্চা। রস থেকেও বের হচ্ছে দুর্গন্ধ। পাশেই বিশাল কড়াইয়ে পোড়া পামতেল গরম করা হচ্ছিল। নোংরা ও অপরিচ্ছন্ন কারখানাটিতে খালি হাতেই রুটি বেলছিলেন শ্রমিকেরা। পর্যাপ্ত বাতাস না থাকায় দরদর করে শ্রমিকের শরীরের ঘাম ঝরছিল রুটির ওপর।চট্টগ্রাম নগরের চান্দগাঁও থানাধীন বাহির সিগন্যাল ব্যাপারীপাড়া এলাকার বেইক অ্যান্ড ফাস্ট বেকারি ও মিষ্টির কারখানায় গতকাল সোমবার অভিযান চালিয়ে এমন চিত্র দেখতে পান ভ্রাম্যমাণ আদালত। জেলা প্রশাসনের নির্বাহী ম্যাজিস্ট্রেট মোহাম্মাদ রুহুল আমীন অভিযানে নেতৃত্ব দেন। অপরিচ্ছন্ন পরিবেশ, অস্বাস্থ্যকর বাসি রস-মিষ্টি, পোড়া তেল ব্যবহারসহ বিভিন্ন অনিয়মের কারণে কারখানাটিকে দুই লাখ টাকা জরিমানা করা হয়েছে।নির্বাহী ম্যাজিস্ট্রেট মোহাম্মাদ রুহুল আমীন বলেন, কারখানাটির ভেতরের চিত্র ছিল ভয়াবহ। নোংরা ও অস্বাস্থ্যকর পরিবেশে খাবার তৈরি করা হচ্ছিল। সেখানে বাসি-নষ্ট মিষ্টি ও চিনির শিরা পাওয়া গেছে। রুটির খামির ও কাঁচা মাংস ফ্রিজে একসঙ্গে সংরক্ষণ করা হতো। দুই লাখ টাকা জরিমানার পাশাপাশি কারখানা থেকে জব্দ করা ৬০ লিটার পোড়া তেল, এক মণ বাসি মিষ্টি ও দুই মণ মিষ্টির শিরা নালায় ফেলে দেওয়া হয়েছে।
