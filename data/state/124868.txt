
নৌপরিবহন অধিদপ্তরের প্রধান প্রকৌশলী ও শিপ সার্ভেয়ার এ কে এম ফখরুল ইসলামের বিরুদ্ধে মামলার অভিযোগপত্র আজ বৃহস্পতিবার অনুমোদন দিয়েছে দুদক। নিজ কার্যালয়ে বসে ঘুষ নেওয়ার সময় তাঁকে হাতেনাতে গ্রেপ্তার করা হয়েছিল।
দুর্নীতি দমন কমিশনের (দুদক) উপপরিচালক (জনসংযোগ) প্রণব কুমার ভট্টাচার্য বিষয়টি নিশ্চিত করেন। তিনি জানান, বেঙ্গল মেরিন অ্যান্ড ইঞ্জিনিয়ারিং সার্ভিসেসের পক্ষে এ এন এম বদরুল আলম এমভি নওফেল লিহান জাহাজের নকশা অনুমোদনের জন্য নৌপরিবহন অধিদপ্তরের জমা দেন। অভ্যন্তরীণ নৌ চলাচল অধ্যাদেশ অনুযায়ী নকশা জমা হওয়ার ৪৫ দিনের মধ্যে প্রয়োজনীয় সংশোধনীসহ নকশা অনুমোদন দিতে হবে। কিন্তু নৌযানের নকশা অনুমোদন করে দেওয়ার বিনিময়ে ফখরুল ইসলাম তাঁর কাছে পাঁচ লাখ টাকা ঘুষ দাবি করেন।
প্রণব কুমার ভট্টাচার্য জানান, বদরুল আলম পাঁচ লাখ টাকা ঘুষ দিতে রাজি হন। তবে তিনি বিষয়টি দুদককে অবহিত করেন। এর পর ফাঁদ পরিচালনার জন্য ১০ সদস্যের একটি বিশেষ দল গঠন করে কমিশন। বদরুল আলমের কাছ থেকে ১৮ জুলাই নিজ দপ্তরে বসে পাঁচ লাখ টাকা ঘুষ নেওয়ার সময় দুদকের বিশেষ দল ফখরুল ইসলামকে হাতেনাতে গ্রেপ্তার করে। ওই ঘটনায় দুদকের সহকারী পরিচালক মো. আবদুল ওয়াদুদ বাদী হয়ে ফখরুল ইসলামের বিরুদ্ধে মতিঝিল থানায় মামলা করেন।
আরও পড়ুন... 
প্রধান নৌ প্রকৌশলীকে সাময়িক বরখাস্ত
