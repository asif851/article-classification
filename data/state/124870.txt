
অস্ত্র মামলায় ইউনিয়ন পরিষদ (ইউপি) নির্বাচনের সময় অস্ত্রসহ গ্রেপ্তার চট্টগ্রাম মহানগর ছাত্রলীগের সাধারণ সম্পাদক নুরুল আজিম ওরফে রনির জামিন আবেদন নামঞ্জুর করেছেন আদালত। আজ বুধবার বেলা আড়াইটার দিকে চট্টগ্রাম জেলা ও দায়রা জজ মো. নুরুল হুদা শুনানি শেষে এ আদেশ দেন।
এ ছাড়া নির্বাচনের দিন আচরণবিধি লঙ্ঘনের দায়ে ভ্রাম্যমাণ আদালতের দেওয়া দুই বছরের কারাদণ্ডাদেশের বিরুদ্ধে আপিল করে জামিন পেয়েছেন এই ছাত্রলীগ নেতা। চট্টগ্রাম জেলা ও দায়রা জজ তাঁর জামিন আবেদন মঞ্জুর করেন।
চট্টগ্রাম জেলা ও দায়রা জজ আদালতের সরকারি কৌঁসুলি এ কে এম সিরাজুল ইসলাম চৌধুরী প্রথম আলোকে এ তথ্য নিশ্চিত করেছেন।
৭ মে ইউপি নির্বাচনের দিন হাটহাজারী উপজেলার মির্জাপুর ইউনিয়নের একটি ভোটকেন্দ্রে অস্ত্র ও সিলসহ নুরুল আজিমকে বিজিবি আটক করে পুলিশে সোপর্দ করে। এ ঘটনায় হাটহাজারী থানার পুলিশ বাদী হয়ে অস্ত্র আইনে তাঁর বিরুদ্ধে একটি মামলা করে। এ ছাড়া নির্বাচনী দায়িত্বে থাকা ভ্রাম্যমাণ আদালতের ম্যাজিস্ট্রেট চট্টগ্রাম মহানগর হাকিম হারুনুর রশিদ তাঁকে দুই বছরের কারাদণ্ড দেন।
নুরুল আজিম বর্তমানে চট্টগ্রাম কেন্দ্রীয় কারাগারে আছেন।
