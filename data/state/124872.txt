
একাত্তরে মানবতাবিরোধী অপরাধের মামলায় জামায়াতের সহকারী সেক্রেটারি জেনারেল এ টি এম আজহারুল ইসলামের ফাঁসির আদেশ হওয়ায় জাতি কলঙ্কমুক্ত হয়েছে, জাতির প্রত্যাশা পূরণ হয়েছে।আজ মঙ্গলবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আওয়ামী লীগের পক্ষ থেকে আয়োজিত সংবাদ সম্মেলনে দলটির প্রচার ও প্রকাশনা সম্পাদক হাছান মাহমুদ এ প্রতিক্রিয়া দেন। তিনি বলেন, ‘আজহারকে আদালত ফাঁসির নির্দেশ দেওয়ায় আমরা সন্তুষ্ট। আওয়ামী লীগের পক্ষ থেকে রায়কে স্বাগত জানাই। রায়ে জনগণের প্রত্যাশা পূরণ হয়েছে।’বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে ‘একজন ভদ্রবেশী সিরিয়াল মিথ্যাচারী’ মন্তব্য করে হাছান মাহমুদ বলেন, আওয়ামী লীগ মিরপুরে ককটেলও ফাটায়নি, শিক্ষিকাকে হত্যাও করেনি। অথচ এর জন্য মির্জা ফখরুল আওয়ামী লীগকে দায়ী করেছেন। হরতালের আগের দিন অতীতের মতো যেভাবে পেট্রলবোমা ছুড়ে জীবন্ত মানুষকে অগ্নিদগ্ধ করা হয়েছে, এর দায়দায়িত্ব শুধু ঘটনার সঙ্গে যারা সরাসরি যুক্ত ছিল, তাদের একার নয়। এর নির্দেশদাতা হিসেবে বেগম খালেদা জিয়া, মির্জা ফখরুল ইসলাম ও বিএনপি-জামায়াতের নেতাদের ওপর বর্তায়। জনগণ এসব নৃশংস মানবতাবিরোধী কর্মকাণ্ডের নির্দেশদাতাদেরও বিচার চায়।সংবাদ সম্মেলনে আওয়ামী লীগের দপ্তর সম্পাদক আবদুস সোবহান গোলাপ, উপপ্রচার সম্পাদক অসীম কুমার উকিল প্রমুখ উপস্থিত ছিলেন।
