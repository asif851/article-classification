
২০১৩-১৪ অর্থবছরের প্রস্তাবিত বাজেট মোটেও উচ্চাভিলাষী নয়, বরং এটি বাস্তবমুখী। ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশন (এফবিসিসিআই) এমনটাই মনে করে।
বাজেট-পরবর্তী এক সংবাদ সম্মেলনে আজ শনিবার বিকেলে এফবিসিসিআইয়ের সভাপতি কাজী আকরাম উদ্দিন আহমদ বলেছেন, ‘আমি এই বাজেটকে উচ্চাভিলাষী বলছি না, এই বাজেট বাস্তবমুখী।’ সংবাদ সম্মেলনে এফবিসিসিআই আরও জানায়, নিজস্ব অর্থে পদ্মা সেতু নির্মাণ করা সরকারের জন্য বিরাট চ্যালেঞ্জ।
এফবিসিসিআইয়ের সভাপতি বলেন, ‘গত তত্ত্বাবধায়ক সরকারের সময় থেকে এ পর্যন্ত প্রতিবছরই বাজেটের আকার ১৮ থেকে ২৫ শতাংশ পর্যন্ত বাড়ানো হয়েছিল। এবারের বাজেটের আকার বেড়েছে ১৬ শতাংশ। আগের বছরগুলোতেও বাজেট উচ্চাভিলাষী ছিল। প্রবৃদ্ধিও বেশি ধরা হয়েছিল। কিন্তু সেগুলো বাস্তবায়িত হয়েছে।’
মতিঝিল ফেডারেশন ভবনে ওই সংবাদ সম্মেলন অনুষ্ঠিত হয়। এতে এফবিসিসিআইয়ের সহসভাপতি মো. হেলাল উদ্দিন এবং কয়েকজন পরিচালক উপস্থিত থাকলেও কোনো বক্তব্য দেননি।
এফবিসিসিআই মনে করে,  এই বাজেট বাস্তবায়নে সুদক্ষ ব্যবস্থাপনা প্রয়োজন। সংগঠনের সভাপতি বলেন, ‘এই বাজেট বাস্তবায়নে কার্যকরী পদক্ষেপ নিতে হবে। তদারকি বাড়াতে হবে। বাস্তবায়নের প্রক্রিয়া হতে হবে সুশাসন ও দুর্নীতিমুক্ত।’
কালোটাকা সাদা করার সুযোগের বিষয়ে কাজী আকরাম বলেন, কালোটাকা তৈরির উত্স চিহ্নিত করে তা পর্যায়ক্রমে সংকুচিত করা প্রয়োজন।
এফবিসিসিআইয়ের সভাপতি আরও বলেন, ‘নতুন শিল্প প্রতিষ্ঠায়, শিল্পাঞ্চল গড়ে তোলার কাজে কালোটাকা সাদা করার সুযোগ না দিয়ে শুধু ফ্ল্যাট আর প্লট কেনার ক্ষেত্রে এ সুযোগ দেওয়াকে আমরা সমর্থন করতে পারি না।’
