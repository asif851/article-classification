
লক্ষ্মীপুরের কমলনগর উপজেলার চরফলকন ইউনিয়নের মধ্য চরফলকন ও জাজিরা এলাকায় গত বৃহস্পতিবার দিবাগত রাতে তিনটি বাড়িতে ডাকাতি হয়েছে।আহত ব্যক্তিরা হলেন মো. রফিকুল ইসলাম (৩৫) ও সিরাজ উদ্দিন (৩০)। তাঁদের মধ্যে সিরাজ উদ্দিনকে নোয়াখালীর আবদুল মালেক উকিল মেডিকেল কলেজ হাসপাতালে ভর্তি করা হয়েছে। রফিকুলকে স্থানীয় ক্লিনিকে চিকিৎসা দেওয়া হয়েছে।চরফলকন ইউপি চেয়ারম্যান এ এন এম আশরাফ উদ্দিন জানান, রাত দুইটার দিকে ১০-১২ জন মুখোশধারী ডাকাত পুলিশ পরিচয়ে মধ্য চরফলকন এলাকার মইন উদ্দিনের বসতঘরে হানা দেয়। ওই সময় চিৎকার করলে ডাকাতেরা মইন উদ্দিনের ভাই সিরাজ উদ্দিনকে কুপিয়ে জখম করে। পরে ডাকাতেরা ওই বাড়ি থেকে ৫৮ হাজার টাকা, আড়াই ভরি স্বর্ণালংকার ও দুটি মুঠোফোন লুট করে। তিনি জানান, ডাকাতেরা রাতে একই এলাকার সুবেদারবাড়ির রফিকুল ইসলামের বসতঘরেও হানা দেয়। সেখানে গৃহকর্তা রফিকুল ইসলামকে পিটিয়ে ডাকাতেরা ২৫ হাজার টাকা, দুই ভরি স্বর্ণালংকার ও দুটি মুঠোফোন লুটে নিয়ে যায়।ইউপি সদস্য সিরাজুল ইসলাম জানান, একই রাতে একদল ডাকাত কলাপসিবল গেট কেটে জাজিরা এলাকায় সৌদিপ্রবাসী মোশারেফ হোসেনের বসতঘরেও প্রবেশ করে। এরপর ডাকাতেরা মোশারফের পরিবারের লোকজনকে অস্ত্রের মুখে জিম্মি করে ৩২ হাজার টাকা ও আট ভরি স্বর্ণালংকারসহ পাঁচ লাখ টাকার মালামাল লুট করে।
