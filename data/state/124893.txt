
নতুন আট মন্ত্রী-প্রতিমন্ত্রীসহ পুরোনো মন্ত্রীদের দপ্তর পুনর্বণ্টন চূড়ান্ত করা হয়েছে। আজ বৃহস্পতিবার আনুষ্ঠানিকভাবে তা প্রকাশ করা হবে।
নির্ভরযোগ্য সূত্র জানায়, আমির হোসেন আমু গণপূর্ত, ত্রাণ ও দুর্যোগ ব্যবস্থাপনা, তোফায়েল আহমেদ শিল্প ও ভূমি, রাশেদ খান মেনন ডাক ও টেলিযোগাযোগ, রওশন এরশাদ স্বাস্থ্য ও পরিবারকল্যাণ, আনিসুল ইসলাম মাহমুদ পানিসম্পদ, এ বি এম রুহুল আমিন হাওলাদার বেসামরিক বিমান চলাচল ও পর্যটন মন্ত্রণালয়ের দায়িত্ব পাচ্ছেন। এ ছাড়া দুই প্রতিমন্ত্রী মুজিবুল হক যুব ও ক্রীড়া এবং সালমা ইসলাম মহিলা ও শিশুবিষয়ক মন্ত্রণালয়ের দায়িত্ব পাচ্ছেন।
জাতীয় পার্টির (জেপি) সভাপতি আনোয়ার হোসেন মঞ্জু প্রধানমন্ত্রীর উপদেষ্টা হচ্ছেন।
পুরোনো মন্ত্রীদের মধ্যে অর্থ মন্ত্রণালয় আবুল মাল আবদুল মুহিত; পরিকল্পনা এ কে খন্দকার; কৃষি মতিয়া চৌধুরী; স্থানীয় সরকার, পল্লী উন্নয়ন ও সমবায় সৈয়দ আশরাফুল ইসলাম; তথ্য হাসানুল হক ইনু; বাণিজ্য জি এম কাদের; যোগাযোগ ওবায়দুল কাদের; পররাষ্ট্র এ এইচ মাহমুদ আলী; শিক্ষা নুরুল ইসলাম নাহিদ; রেলপথ ও ধর্ম মুজিবুল হক এবং নৌপরিবহন ও মুক্তিযুদ্ধবিষয়ক মন্ত্রণালয়ের দায়িত্ব পাচ্ছেন শাজাহান খান। এ ছাড়া রমেশ চন্দ্র সেনও থাকছেন। তবে তাঁর মন্ত্রণালয় জানা যায়নি। তবে রাতে পাওয়া সর্বশেষ এ তালিকায় দীপু মনির নাম নেই।
পুরোনো প্রতিমন্ত্রীদের মধ্যে কামরুল ইসলাম ও শামসুল হক টুকু আগের পদে থাকছেন।
