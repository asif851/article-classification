
আইন প্রতিমন্ত্রী কামরুল ইসলাম বলেছেন, ২৪ অক্টোবরের হুমকি-ধমকি দিয়ে কিছুই হবে না। বর্তমান প্রধানমন্ত্রীর অধীনেই এ দেশে নির্বাচন হবে।আজ শুক্রবার সকালে কেরানীগঞ্জ উপজেলা পরিষদ মাঠে শিক্ষক সমাবেশ ও আলোচনা সভায় প্রধান অতিথির বক্তব্যে আইন প্রতিমন্ত্রী এসব কথা বলেন।কামরুল ইসলাম বিরোধী দলকে উদ্দেশ করে বলেন, ‘আপনারা বলছেন তত্ত্বাবধায়ক সরকার ছাড়া নির্বাচনে যাবেন না। কিন্তু তলে তলে ঠিকই নির্বাচনের প্রস্তুতি নিচ্ছেন। আগামী দিনে বর্তমান সংবিধান অনুযায়ী নির্বাচন হবে। আমরা তত্ত্বাবধায়ক সরকারের গোলকধাঁধায় আর যেতে চাই না। ২৪ অক্টোবরের হুমকি-ধমকি দিয়ে কিছুই হবে না। বর্তমান প্রধানমন্ত্রীর অধীনেই এ দেশে নির্বাচন হবে।’শিক্ষা-ব্যবস্থায় বর্তমান সরকারের পদক্ষেপের বিষয় উল্লেখ করে আইন প্রতিমন্ত্রী বলেন, বর্তমান সরকার সাধারণ শিক্ষা ও মাদ্রাসা শিক্ষার ওপর গুরুত্ব দিচ্ছে। স্বতন্ত্র ইসলামি আরবি বিশ্ববিদ্যালয় প্রতিষ্ঠা করেছে। এই আমলে বিজ্ঞান ও তথ্যপ্রযুক্তির ক্ষেত্রে ব্যাপক অগ্রগতি হয়েছে। বছরের শুরুতেই শিক্ষার্থীরা বিনা মূল্যে বই পাচ্ছে।
শিক্ষকদের উদ্দেশে কামরুল ইসলাম বলেন, গত নির্বাচনে আপনারা যেভাবে দায়িত্ব পালন করেছিলেন, আগামী নির্বাচনেও একইভাবে দায়িত্ব পালন করবেন।
কেরানীগঞ্জ উপজেলা নির্বাহী কর্মকর্তা বাবুল মিয়ার সভাপতিত্বে আলোচনা সভায় আরও বক্তব্য দেন কেরানীগঞ্জ উপজেলার চেয়ারম্যান শাহীন আহমেদ, বাংলাদেশ ফেডারেল সাংবাদিক ইউনিয়নের মহাসচিব আবদুল জলিল ভূঁইয়া, নয়াবাজার ডিগ্রি কলেজের অধ্যক্ষ এম এ মালেক, দুদকের কেরানীগঞ্জ উপজেলা শাখার সভাপতি মো. মামুনুর রশিদ প্রমুখ।
