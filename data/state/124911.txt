
স্বরাষ্ট্রমন্ত্রী আসাদুজ্জামান খান কামাল বলেছেন, শুধুমাত্র দু-একজন পুলিশ সদস্যের ব্যক্তিগত অপকর্মের কারণে পুরো পুলিশ বিভাগকে দোষারোপ করা ঠিক নয়। ইতিমধ্যে শাহ আলী থানার ওসিকে প্রত্যাহার করা হয়েছে। এ ঘটনায় দোষী পুলিশ সদস্যদের শাস্তির আওতায় আনা হবে।
আজ শুক্রবার রাজধানীর বঙ্গবন্ধু অ্যাভিনিউয়ে বাংলাদেশ আওয়ামী মোটর চালক লীগের এক যুগপূর্তি অনুষ্ঠানে সাংবাদিকদের প্রশ্নের জবাবে আসাদুজ্জামান এসব কথা বলেন। শাহ আলী থানা এলাকায় পুলিশের ছোড়া চুলার আগুনে দগ্ধ চা দোকানি বাবুল মাতুব্বরের মৃত্যুর প্রসঙ্গে তাঁকে প্রশ্ন করেছিলেন সাংবাদিকেরা।এর আগে অনুষ্ঠানে প্রধান অতিথির বক্তব্য আসাদুজ্জামান বলেন, ষড়যন্ত্র থেমে নেই, ষড়যন্ত্র চলছে। ২০১৫ সালের জানুয়ারি থেকে মার্চ পর্যন্ত বীভৎস তাণ্ডব চালিয়ে ২০-দলীয় জোটের নেত্রী খালেদা জিয়া ব্যর্থ হয়ে নিশ্চুপ ভাবে ঘরে ফিরে গেছেন। বিএনপি-জামায়াতের নেতা-কর্মীদের উদ্দেশে তিনি বলেন, শেখ হাসিনার নেতৃত্বে দেশ যখন এগিয়ে চলছে তখন এ দেশকে জঙ্গি রাষ্ট্র বানানোর চেষ্টা চলছে।মোটর চালক লীগের সভাপতি হাজি মোহাম্মদ আলী হোসেনের সভাপতিত্বে সভায় আরও বক্তব্য দেন প্রধানমন্ত্রীর সহকারী একান্ত¯সচিব সাইফুজ্জামান শিখর, ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ, সংগঠনের সাধারণ সম্পাদক মনিরুজ্জামান হাওলাদার প্রমুখ।
