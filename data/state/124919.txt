
আজ রোববার প্রয়াত বাউলসম্রাট শাহ আবদুল করিমের ৯৯তম জন্মবার্ষিকী। ১৯১৬ সালের ১৫ ফেব্রুয়ারি তিনি সুনামগঞ্জের দিরাই উপজেলার ধল গ্রামে জন্মগ্রহণ করেন। এ উপলক্ষে প্রয়াত বাউলের গ্রামের বাড়িতে বিকেলে আলোচনা সভা ও সাংস্কৃতিক অনুষ্ঠান হবে। শাহ আবদুল করিম বাউলগানের অগ্রগণ্য সাধকদের একজন। অসম্ভব জনপ্রিয় ও তত্ত্ববহুল বাউলগানের পাশাপাশি তিনি রচনা করেছেন অজস্র গণসংগীত। ১৯৫৭ সালে কাগমারী সম্মেলনে কবিয়াল রমেশ শীলের সঙ্গে গণসংগীত পরিবেশনসহ যৌবনে তিনি পেয়েছিলেন মাওলানা ভাসানী, হোসেন শহীদ সোহরাওয়ার্দী ও বঙ্গবন্ধু শেখ মুজিবুর রহমানের একান্ত সান্নিধ্য। 
