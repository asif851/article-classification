
চট্টগ্রামে বন্ধুকে হত্যার দায়ে আরেক বন্ধুকে যাবজ্জীবন কারাদণ্ডাদেশ দেওয়া হয়েছে। আজ বৃহস্পতিবার চট্টগ্রাম বিভাগীয় বিশেষ জজ আদালতের বিচারক মীর রুহুল আমিন এ রায় দেন।
দণ্ডাদেশ পাওয়া ব্যক্তির নাম মো. ইউনুস। তিনি পলাতক রয়েছেন। এ ছাড়া অভিযোগ প্রমাণিত না হওয়ায় মো. ইকবাল, মোর্শেদ খান ও নসরত উল্লাহ নামের তিন আসামিকে খালাস দেওয়া হয়েছে।
ওই আদালতের সরকারি কৌঁসুলি মেজবাহ উদ্দিন চৌধুরী প্রথম আলোকে বলেন, ১৯৯৭ সালের ৩ জানুয়ারি নগরের চর চাক্তাই এলাকায় বাসা থেকে ডেকে নিয়ে শমসের আলী নামের এক যুবককে গুলি করে হত্যা করা হয়। এ ঘটনায় শমসেরের বাবা দেওয়ান আলী বাদী হয়ে বন্ধু ইউনুসসহ চারজনকে আসামি করে বাকলিয়া থানায় হত্যা মামলা করেন। তদন্ত শেষে পুলিশ ওই বছরের ৩ নভেম্বর আদালতে চারজনের বিরুদ্ধে অভিযোগপত্র জমা দেয়। চারজন সাক্ষীর সাক্ষ্য শেষে আদালত আজ একজনকে যাবজ্জীবন এবং তিনজনকে বেকসুর খালাস দেন।
