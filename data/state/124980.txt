
প্রধানমন্ত্রী শেখ হাসিনা পদ্মায় ডুবে যাওয়া যাত্রীবাহী লঞ্চ পিনাক-৬ উদ্ধারে সর্বাত্মক তত্পরতা নিশ্চিত করার জন্য সংশ্লিষ্ট সবাইকে নির্দেশ দিয়েছেন।
প্রধানমন্ত্রীর বিশেষ সহকারী মাহবুবুল হক শাকিল এ বিষয়ে প্রথম আলোকে বলেন, সর্বোচ্চ গুরুত্ব দিয়ে উদ্ধার তত্পরতা অব্যাহত ও নির্বিঘ্ন রাখতে সেনাবাহিনী, নৌবাহিনী, র্যাব, কোস্ট গার্ড, ফায়ার ব্রিগেড, বিআইডব্লিউটিএ ও স্থানীয় প্রশাসনসহ সংশ্লিষ্ট সবাইকে নির্দেশ দিয়েছেন প্রধানমন্ত্রী। উদ্ধারকাজের সার্বক্ষণিক খোঁজখবরও রাখছেন তিনি।আজ বেলা ১১টার দিকে মাওয়া ঘাটের ১০০ গজ দূরে লৌহজং চ্যানেলে প্রচণ্ড স্রোতের তোড়ে ২৫০ জনেরও বেশি যাত্রী নিয়ে লঞ্চটি ডুবে যায়। লঞ্চটি কাওড়াকান্দি থেকে মাওয়া যাচ্ছিল। শেষ খবর পাওয়া পর্যন্ত এই লঞ্চডুবিতে দুইজন নারীর মরদেহ উদ্ধার হয়েছে। শতাধিক যাত্রী সাঁতরে তীরে উঠতে পেরেছেন বলে প্রত্যক্ষদর্শীরা জানিয়েছেন। নৌবাহিনী, কোস্টগার্ড, ফায়ার ব্রিগেডের ডুবুরিরা উদ্ধারকাজ অব্যাহত রেখেছেন।এদিকে প্রধানমন্ত্রীর বিশেষ দূত ও জাতীয় পার্টির চেয়ারম্যান হুসেইন মুহম্মদ এরশাদ এ ঘটনায় গভীর শোক প্রকাশ করেছেন।
