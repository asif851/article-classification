
পাবনার ঈশ্বরদীতে পুলিশের ধাওয়ায় পুকুরে লাফ দিয়ে নিখোঁজ ব্যক্তির লাশ উদ্ধার করা হয়েছে। আজ মঙ্গলবার রাত সোয়া ১১টার দিকে ঈশ্বরদী ও রাজশাহী থেকে আসা ফায়ার সার্ভিসের ডুবুরিরা লাশটি উদ্ধার করেন।
নিহত ওই ব্যক্তির মুকুল হোসেন (৩৫)। তাঁর বাড়ি ঈশ্বরদীর পেয়ারাখালী এলাকায়। তিনি পেশায় মাছবিক্রেতা। আজ সন্ধ্যায় শহরের ভূতেরগাড়ি এলাকায় পুলিশের ধাওয়ার ভয়ে পুকুরে লাফ দিয়ে তিনি নিখোঁজ হন।
লাশ উদ্ধারের বিষয়টি নিশ্চিত করে ঈশ্বরদী থানার ভারপ্রাপ্ত কর্মকর্তা (ওসি) আবদুল হাই তালুকদার বলেন, ঈশ্বরদী ও রাজশাহী থেকে আসা ফায়ার সার্ভিসের ডুবুরিরা লাশটি উদ্ধার করেছেন। লাশের ময়নাতদন্ত হবে। ভূতেরগাড়ি এলাকার স্থানীয় বাসিন্দারা বলেন, প্রতিদিন ওই পুকুরপাড়ে মাদকের আসর বসতো। পুলিশ প্রায় সেখানে অভিযান চালাতো। আজ সন্ধ্যার দিকে সাদা পোশাকের দুজন পুলিশ সদস্য ওই পুকুরপাড়ে অভিযান চালায়।
এর আগে সন্ধ্যায় ওসি আবদুল হাই তালুকদার বলেন, ভূতেরগাড়ি এলাকায় গ্রেপ্তারি পরোয়ানা তামিল করার জন্য পুলিশ পাঠানো হয়েছিল। পুলিশের ভয় পেয়ে অনেকে দৌড়ে পালিয়ে গেছে। এদের মধ্যে একজন পুকুরে পড়ে যায়।
প্রত্যক্ষদর্শী একজন কলেজছাত্র জানান, তাঁরা কয়েকজন বন্ধু ক্রিকেট খেলা শেষে বাড়ি ফিরছিলেন। পথে দুজন সাদা পোশাকধারী দুই পুলিশ সদস্য মাদকের আসর কোথায় বসে, তা জানতে চান। তাঁরা ওই পুকুরপাড় দেখিয়ে দিলে পুলিশ সেখানে গিয়ে সবাইকে ধাওয়া করেন। সেখানে থাকা ১৭ থেকে ১৮ জন ব্যক্তি ভয়ে দৌড় দেন। এ সময় তাঁদের একজন পুলিশের ভয়ে পুকুরে লাফ দেন। কিন্তু সাঁতার না জানায় তিনি কিছুক্ষণের মধ্যে ডুবে যান। তিনিসহ চারজন পুকুরে নেমে ওই নিখোঁজ ব্যক্তিকে উদ্ধারে চেষ্টা করেন। একপর্যায়ে উপস্থিত দুই পুলিশও পুকুরে নামেন। কিন্তু দুই ঘণ্টা ধরে চেষ্টা করেও ওই ব্যক্তির খোঁজ মেলেনি। পরে খবর পেয়ে ঈশ্বরদী ফায়ার সার্ভিসের সদস্যরা ঘটনাস্থলে আসেন।
ঈশ্বরদী ফায়ার সার্ভিসের ভারপ্রাপ্ত কর্মকর্তা তোজাম্মেল হক বলেন, স্থানীয়ভাবে নিখোঁজ ব্যক্তিকে উদ্ধারে ব্যর্থ হওয়ায় রাজশাহী থেকে ফায়ার সার্ভিসের ডুবুরিকে খবর দেওয়া হয়। স্থানীয়ভাবেও অনেকে জাল দিয়েও উদ্ধারের চেষ্টা করছেন।
