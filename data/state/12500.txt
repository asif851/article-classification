

জেলা পরিষদ নির্বাচন সুষ্ঠু হবে কি না, তা নিয়ে সংশয় প্রকাশ করেছেন জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত এইচ এম এরশাদ। তিনি বলেন, ‘সামনে জেলা পরিষদ নির্বাচনের কথা হচ্ছে। কেউ কেউ যেতে চাইলেও অনেকেই নির্বাচনে যেতে চায় না। কেন নির্বাচনে যাব? গিয়ে কী হবে? এখনো নির্বাচনে বোমাবাজি হচ্ছে। কেন্দ্র দখল, রক্তারক্তির ঘটনা ঘটছে।’
আজ মঙ্গলবার সকালে রাজধানীর কাকরাইলে জাপার কেন্দ্রীয় কার্যালয়ের সামনে জাতীয় যুব দিবস উপলক্ষে যুব সংহতি আয়োজিত শোভাযাত্রার আগে এক সমাবেশে এরশাদ এসব কথা বলেন।
এরশাদ বলেন, ‘খবরের কাগজে লেখা দেখছি, আগাম সংসদ নির্বাচন হতে পারে। নির্বাচনের জন্য আমরা যেকোনো সময় প্রস্তুত রয়েছি।’ তিনি নেতা-কর্মীদের উদ্দেশে বলেন, ‘দলকে শক্তিশালী করো, শক্তি অর্জন করো। কারণ, দুর্বলের সঙ্গে কেউ হাত মেলায় না। তোমাদের নির্দেশ দিচ্ছি, জনগণের কাছে যাও, তাদের ভালোবাসা অর্জন করো। তাহলে আমরা ভবিষ্যতে ক্ষমতায় যেতে পারব।’
সমাবেশে এরশাদ মাদক ও ঘুষ-দুর্নীতির বিরুদ্ধে কথা বলেন। তিনি অভিযোগ করেন, ‘বলা হচ্ছে, ঘরে ঘরে চাকরি দেওয়া হবে। অথচ একজন পুলিশ কনস্টেবলকে চাকরির জন্য আট লাখ টাকা ঘুষ দিতে হয়। তাহলে দেশের লক্ষ যুবকের কী হবে? তারা কোথায় চাকরি পাবে?’ তিনি বলেন, ‘হাজার হাজার শিক্ষার্থী প্রতিবছর পাস করে বের হচ্ছে। তারা চাকরি পাচ্ছে না, বেকার হয়ে সংসারের বোঝা হচ্ছে। একসময় হতাশাগ্রস্ত থেকে নেশাগ্রস্ত হচ্ছে। এদের ফেরাতে হবে, যুব সংহতির নেতা-কর্মীদের এই গুরুদায়িত্ব নিতে হবে।’
সমাবেশে জাপার মহাসচিব এ বি এম রুহুল আমীন হাওলাদার বক্তব্য দেন। এ সময় দলের কেন্দ্রীয় নেতা সুনীল শুভ রায়, এস এম ফয়সল চিশতী, সেলিম উদ্দিন, আরিফ খান, গোলাম মোহাম্মদ রাজু, যুব সংহতির আহ্বায়ক আলমগীর সিকদার, সদস্যসচিব ফখরুল আহসান প্রমুখ উপস্থিত ছিলেন।
