
বগুড়ায় ঢাকা থেকে নওগাঁগামী টিআর ট্রাভেলসের একটি যাত্রীবাহী বাসে পেট্রলবোমা হামলা করেছে দুর্বৃত্তরা। আজ রোববার রাত আটটার দিকে বগুড়া শহরের বনানী বাইপাস মোড়ে এ ঘটনা ঘটে। তবে যাত্রীরা দ্রুত নেমে যাওয়ায় হতাহতের ঘটনা ঘটেনি।
শাজাহানপুর থানার ভারপ্রাপ্ত কর্মকর্তা (ওসি) আবদুল মান্নান প্রথম আলোকে বলেন, বাসটি বগুড়ার ঠনঠনিয়া টার্মিনালে কয়েকজন যাত্রী নামিয়ে দিয়ে নওগাঁর দিকে রওনা দিয়েছিল। বনানী মোড় অতিক্রম করার সময় পেছন দিক থেকে বাসটিতে পেট্রলবোমা ছুড়ে মারে দুর্বৃত্তরা। এতে বাসটিতে আগুন ধরে যায়। এ সময় যাত্রীরা লাফিয়ে এবং হুড়োহুড়ি করে নেমে যান।
আজ দুপুরের দিকে মহাসড়কের গোকুল এলাকায় বালুবাহী একটি ট্রাকে পেট্রলবোমা হামলা হয়। এতে ট্রাকটি পুড়ে যায়। তবে এ ঘটনায় কেউ হতাহত হয়নি।
