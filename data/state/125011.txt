
ময়মনসিংহের ঈশ্বরগঞ্জ উপজেলার ভাসা গোকুলনগর গ্রামে গরুচোর সন্দেহে একজনকে পিটিয়ে হত্যা করেছে এলাকাবাসী। গতকাল মঙ্গলবার রাতে এ ঘটনা ঘটে। নিহত ব্যক্তির পরিচয় জানা যায়নি। ঘটনা শুনে আজ বুধবার সকালে ঈশ্বরগঞ্জ থানার পুলিশ ঘটনাস্থলে গেছে। স্থানীয় কয়েকজনের ভাষ্য, গতকাল রাতে গোকুলনগর গ্রামের দামেশ আলী (৬৫) নামের এক ব্যক্তির তিনটি গরু চুরি হয়। চোরাই গরুগুলো কাভার্ড ভ্যানে করে নিয়ে যাওয়ার সময় গ্রামের এক ব্যক্তি তা দেখে ফেলেন। তিনি চিৎকার দিয়ে লোকজন ডাকলে চারপাশ থেকে অনেকেই ছুটে আসেন। কাভার্ড ভ্যানটি চলে যেতে পারলেও ভ্যানের সঙ্গে থাকা এক ব্যক্তি গাড়িতে উঠতে পারেননি। পরে তাঁকে ঘেরাও করে পিটিয়ে মেরে ফেলা হয়। ঘটনার সত্যতা নিশ্চিত করে ঈশ্বরগঞ্জ থানার ভারপ্রাপ্ত কর্মকর্তা (ওসি) বদরুল আলম খান বলেন, খবর পেয়ে লাশ উদ্ধারের জন্য পুলিশ পাঠানো হয়েছে।
 
