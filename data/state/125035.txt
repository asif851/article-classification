
আওয়ামী লীগের সাধারণ সম্পাদক ওবায়দুল কাদের দলীয় নেতা-কর্মীদের উদ্দেশে বলেছেন, ‘আবার আমরা দুঃসময়ে পতিত হয়েছি। চক্রান্তের মুখে পড়েছি। ষড়যন্ত্র চলছে। বাংলাদেশের উন্নয়ন ও শেখ হাসিনার অর্জনকে পণ্ড করার জন্য একটি দল বিষধর সাপের মতো সুযোগ পেলেই ছোবল মারে।’
শুক্রবার বিকেলে ধানমন্ডি ৩২ নম্বর সড়কে বঙ্গবন্ধু ভবনের সামনে জাতীয় শোক দিবস উপলক্ষে স্বেচ্ছাসেবক লীগ আয়োজিত এক আলোচনা সভায় ওবায়দুল কাদের এসব কথা বলেন।
দলের নেতা-কর্মীদের মানসিক, রাজনৈতিক ও সাংগঠনিকভাবে প্রস্তুত হওয়ার আহ্বান জানিয়ে ওবায়দুল কাদের বলেন, ‘আন্দোলনে ব্যর্থ হয়ে বিএনপি সুপ্রিম কোর্টের একটি রায়কে কেন্দ্র করে মনে হয় ক্ষমতার সিংহ দরজার কাছাকাছি চলে এসেছে। আবার গর্ত থেকে উঠে লাফালাফি শুরু করে দিয়েছে। আমাদের প্রস্তুত থাকতে হবে। এই অপশক্তিকে প্রতিরোধ করতে হবে। এদের ষড়যন্ত্র মোকাবিলা করতে হবে।’ তিনি বিএনপির উদ্দেশে বলেন, জনগণকে পাশে পায় না। আবার গর্তে ঢুকে যায়। ইস্যুর পর ইস্যু খুঁজে। সব ইস্যুই তাদের মাঠে মারা যায়।
বিএনপির সমালোচনা করে সড়ক পরিবহন ও সেতুমন্ত্রী ওবায়দুল কাদের বলেন, আন্দোলন করতে পারেনি সাড়ে আট বছরে। বাংলাদেশের মানুষ জানে বিএনপি মানেই হচ্ছে বিষ আর লাশ। পুড়িয়ে মারা শত শত মানুষের লাশ। লুটপাটের হাওয়া ভবনের অপর নাম হচ্ছে বিএনপি। তারা আবার ক্ষমতায় এলে ভয়ংকর অমানিশায় পতিত হতে হবে।
ওবায়দুল কাদের স্বেচ্ছাসেবক লীগের নেতাদের উদ্দেশে বলেন, ‘আমি জেনে খুব খুশি হয়েছি যে স্বেচ্ছাসেবক লীগে টাকা দিয়ে কোনো পদ দেওয়া হয় না। এটা (টাকা দিয়ে পদ দেওয়া) খুব খারাপ, কিন্তু এটা যারা করে, তারা দলের, নিজের এবং দেশের ক্ষতি করে। দল ভারী করার জন্য খারাপ লোকদের এ পার্টিতে জায়গা দেবেন না।’ স্বেচ্ছাসেবক লীগের সভাপতি মোল্লা মোহাম্মদ আবু কাওছারের সভাপতিত্বে ও সাধারণ সম্পাদক পঙ্কজ দেবনাথের সঞ্চালনায় আরও বক্তব্য দেন আওয়ামী লীগের সভাপতিমণ্ডলীর সদস্য ফারুক খান, সাংগঠনিক সম্পাদক আ ফ ম বাহাউদ্দিন নাছিম, সংস্কৃতিবিষয়ক সম্পাদক অসীম কুমার উকিল, সাংসদ শেখ ফজলে নূর তাপস প্রমুখ।
