
 
সুন্দরবনে নৌ-পুলিশের সঙ্গে কথিত বন্দুকযুদ্ধে এক যুবক নিহত হয়েছেন। পুলিশের দাবি, নিহত ব্যক্তি সুন্দরবনের কথিত বনদস্যু ‘ছোট বাহিনীর’ সদস্য ছিলেন।
গতকাল সোমবার দিবাগত রাত আড়াইটার দিকে সুন্দরবনের শরণখোলা রেঞ্জের শ্যালা নদীর মোহনায় এ গোলাগুলির ঘটনা ঘটে। এ সময় দুটি দেশি বন্দুক ও দুটি গুলি উদ্ধার করে নৌ-পুলিশ।
নিহত ব্যক্তির নাম ফরিদ (৩৮)। নৌ-পুলিশের দাবি, সুন্দরবনের বনদস্যু ‘ছোট বাহিনীর’ সক্রিয় সদস্য ছিলেন ফরিদ। তাঁর বিস্তারিত পরিচয় এখনো জানায়নি পুলিশ।
শরণখোলা থানার ভারপ্রাপ্ত কর্মকর্তা (ওসি) মো. কবিরুল ইসলাম বলেন, রাতে ওই এলাকায় মাছ ধরতে যাওয়া জেলেদের কাছে তথ্য পাওয়া যায়, দস্যুরা বিভিন্ন নৌকা থেকে জেলে অপহরণ করছে। খবর পেয়ে ধানসাগর নৌ-পুলিশ ফাঁড়ির সদস্যরা ঘটনাস্থলের দিকে রওনা হন। ঘটনাস্থলে পৌঁছালে দস্যুরা গুলি ছুড়তে শুরু করে। একপর্যায়ে পুলিশও পাল্টা গুলি ছোড়ে। উভয় পক্ষের মধ্যে থেমে থেমে প্রায় আধা ঘণ্টা গুলিবিনিময় চলে। একপর্যায়ে দস্যুরা বনের গহিনে পালিয়ে যায়। পরে সেখানে তল্লাশি করে এক ব্যক্তির মরদেহ এবং দুটি একনলা বন্দুক ও দুটি গুলি উদ্ধার করা হয়। আজ মঙ্গলবার সকালে জেলেরা নিহত ব্যক্তিকে ফরিদ বলে শনাক্ত করেন।
ওসি মো. কবিরুল ইসলাম বলেন, নিহত ফরিদ বনদস্যু ছোট বাহিনীর সক্রিয় সদস্য ছিলেন। সম্প্রতি ছোট নামের এক ব্যক্তি বনদস্যু বাহিনী গড়ে তুলে সুন্দরবনের জেলে, বাওয়ালি ও মৌয়ালদের অস্ত্রের মুখে জিম্মি করে মুক্তিপণ আদায় করছেন বলে অভিযোগ পাওয়া গেছে। এ ঘটনায় শরণখোলা থানায় মামলা করার প্রক্রিয়া চলছে। নিহত ব্যক্তির লাশ ময়নাতদন্তের জন্য বাগেরহাট সদর হাসপাতালের মর্গে পাঠানো হয়েছে।
