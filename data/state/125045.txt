
দুর্নীতি দমন কমিশনের (দুদক) চেয়ারম্যানের কাছে সংস্থাটির কমিশনারদের জবাবদিহির বাধ্যবাধকতা-সংক্রান্ত আইনের ১২ (২) ধারা বাতিল করে হাইকোর্টের দেওয়া রায় স্থগিত করেননি আপিল বিভাগ।  প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ আজ রোববার এ বিষয়ে কোনো আদেশ দেননি।
হাইকোর্টে রিটটি করেছিলেন কামাল হোসেন নামে একজন আইনজীবী। গত ১৯ নভেম্বর আইনের ওই ধারাটি বাতিল করে রায় দেন হাইকোর্ট। পরে এ রায়ের বিরুদ্ধে স্থগিতাদেশ চেয়ে আপিল আবেদন করেন দুদকের চেয়ারম্যান। আজ ওই আবেদনের ওপর ‘নো অর্ডার’ দিলেন আপিল বিভাগ।
হাইকোর্টের পূর্ণাঙ্গ রায় হাতে পাওয়ার পর ‘লিভ টু আপিল’ করা হবে বলে জানিয়েছেন দুদকের আইনজীবী খুরশীদ আলম খান।
