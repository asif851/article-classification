
একাত্তরে মানবতাবিরোধী অপরাধের দায়ে মৃত্যুদণ্ডপ্রাপ্ত চৌধুরী মুঈনুদ্দীন যুক্তরাজ্যের লন্ডনে বসবাস করছেন। ইন্টারপোলের নাকের ডগায় উত্তর লন্ডনের উত্তরাঞ্চলীয় সাউথগেট এলাকায় ১০ লাখ পাউন্ড মূল্যের এক বাড়িতে সপরিবার তাঁর বাস। অথচ ইন্টারপোল তাঁর বিরুদ্ধে গ্রেপ্তারি পরোয়ানা জারি করেছে। যুক্তরাজ্যের পত্রিকা দ্য সান গত মঙ্গলবার এক প্রতিবেদনে এ তথ্য জানিয়েছে। মানবতাবিরোধী অপরাধের দায়ে বাংলাদেশের আন্তর্জাতিক অপরাধ ট্রাইব্যুনাল ২০১৩ সালে চৌধুরী মুঈনুদ্দীনকে ফাঁসিতে ঝুলিয়ে মৃত্যুদণ্ডের আদেশ দেন। তবে এসব অভিযোগ অস্বীকার করেছেন চৌধুরী মুঈনুদ্দীন। ইন্টারপোল তাঁর বিরুদ্ধে গ্রেপ্তারি পরোয়ানা জারি করে। মুক্তিযুদ্ধের পর যুক্তরাজ্যে পালিয়ে যান মুঈনুদ্দীন।প্রতিবেদনে বলা হয়, লন্ডনে মুঈনুদ্দীনকে বাজার করতে এবং একটি মসজিদে যেতে দেখা গেছে। তাঁর এক প্রতিবেশী জানান, তাঁকে গ্রেপ্তারে যথেষ্ট চেষ্টা করেনি ইন্টারপোল।­
