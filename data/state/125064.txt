
টাঙ্গাইলে বঙ্গবন্ধু সেতুর পূর্ব প্রান্তের সংযোগ সড়কে আজ বৃহস্পতিবার সকাল সাতটার দিকে মালবাহী দুটি ট্রাকের মুখোমুখি সংঘর্ষ হয়েছে। এতে নিহত হয়েছেন দুটি ট্রাকের দুই চালক।
নিহত চালকদের মধ্যে একজনের পরিচয় জানা গেছে। তাঁর নাম শহীদুর রহমান (৪২)। বাড়ি সিরাজগঞ্জ সদর উপজেলার রানীগ্রামে।
বঙ্গবন্ধু সেতু পূর্ব থানার ভারপ্রাপ্ত কর্মকর্তা (ওসি) আসাবুর রহমানের ভাষ্য, ঢাকা থেকে উত্তরবঙ্গগামী একটি ট্রাক সেতুর সংযোগ সড়কের চরভাবলা এলাকায় পৌঁছালে বিপরীত দিক থেকে আসা আরেকটি ট্রাকের সঙ্গে মুখোমুখি সংঘর্ষ হয়। এতে ঘটনাস্থলেই ট্রাক দুটির দুই চালক নিহত হন।
দুজনের লাশই বঙ্গবন্ধু সেতু পূর্ব থানায় রাখা হয়েছে।
