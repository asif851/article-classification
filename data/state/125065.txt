
শ্রীলঙ্কার প্রেসিডেন্ট মাইথ্রিপালা সিরিসেনার হাতে আজ মঙ্গলবার পাঁচ লাখ মার্কিন ডলারের চেক তুলে দিয়েছেন দেশটিতে নিযুক্ত বাংলাদেশের রাষ্ট্রদূত রিয়াজ হামিদুল্লাহ। শ্রীলঙ্কার বন্যার্ত মানুষের সহায়তায় বাংলাদেশ সরকারের এই অর্থসহায়তায় কৃতজ্ঞতা প্রকাশ করেছেন দেশটির প্রেসিডেন্ট।
শ্রীলঙ্কার প্রেসিডেন্ট গত সপ্তাহে বাংলাদেশে ঘটে যাওয়া পাহাড়ধসে নিহত ও সম্পদের ক্ষতিতে দুঃখ প্রকাশ করেছেন। দুর্যোগ ব্যবস্থাপনা ও জলবায়ু পরিবর্তনে বাংলাদেশের কয়েক দশকের বেশি অভিজ্ঞতা ও দক্ষতার কথা উল্লেখ করে তিনি শ্রীলঙ্কায় এ চ্যালেঞ্জ মোকাবিলায় উৎসাহের কথা জানান।
গত মে মাসে আকস্মিক বন্যায় শ্রীলঙ্কায় তিন শতাধিক মানুষ প্রাণ হারায়। এ ছাড়া ব্যাপক অর্থনৈতিক ক্ষতির মুখে পড়েছে দেশটি। প্রেসিডেন্টের পক্ষ থেকে রাষ্ট্রদূতের হাতে বাংলাদেশের প্রধানমন্ত্রীর প্রশংসা করে একটি চিঠি হস্তান্তর করা হয়েছে।
