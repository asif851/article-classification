
নারায়ণগঞ্জ-৫ আসনের উপনির্বাচনে বেসরকারিভাবে নির্বাচিত হয়েছেন জাতীয় পার্টি মনোনীত প্রার্থী সেলিম ওসমান। তিনি স্বতন্ত্র প্রার্থী এস এম আকরামকে ১৮ হাজার ৭৪২ ভোটের ব্যবধানে হারিয়েছেন।লাঙ্গল প্রতীক নিয়ে সেলিম ওসমান পেয়েছেন ৮২ হাজার ৮৫৬ ভোট এবং আনারস প্রতীকে এস এম আকরাম পেয়েছেন ৬৪ হাজার ১১৪ ভোট। আজ বৃহস্পতিবার রাতে রিটার্নিং কর্মকর্তা মিহির সারোয়ার মোর্শেদ এ ফল ঘোষণা করেন।১৪১ কেন্দ্রের মধ্যে ১৪০টির বেসরকারি ফল পাওয়া গেছে। একটি কেন্দ্রের ফল স্থগিত আছে। তবে ওই কেন্দ্রের ভোটার সংখ্যা দুই হাজারের অধিক। তাই সেলিম ওসমানকে বিজয়ী ঘোষণা করা হয়েছে। এ আসনে মোট ভোটার তিন লাখ ৪২ হাজার ৪০৫ জন।সকাল আটটায় শুরু হয়ে বিকেল চারটায় শেষ হওয়া এই নির্বাচন শান্তিপূর্ণ হলেও ভোটার উপস্থিতি ছিল অত্যন্ত কম। তবে সার্বিক দিক বিবেচনায় সন্তোষ প্রকাশ করেছে নির্বাচন কমিশন।আওয়ামী লীগের আলোচিত সাংসদ (নারায়ণগঞ্জ-৪) শামীম ওসমানের ভাই জাতীয় পার্টির সাংসদ নাসিম ওসমান গত ২৯ এপ্রিল মারা গেলে আসনটি শূন্য হয়। এই আসনে তাঁদের আরেক ভাই সেলিম ওসমান জাতীয় পার্টির মনোনয়নে প্রার্থী হন।আওয়ামী লীগ এখানে কোনো প্রার্থী দেয়নি। এই আসনে আওয়ামী লীগের সাবেক সাংসদ ও জেলা আওয়ামী লীগের সাবেক আহ্বায়ক এস এম আকরাম স্বতন্ত্র প্রার্থী হন।এ নির্বাচনে আরও দুজন প্রার্থী ছিলেন। তাঁরা হলেন কৃষক শ্রমিক জনতা লীগের শফিকুল ইসলাম দেলোয়ার ও মামুন সিরাজুল মজিদ।
