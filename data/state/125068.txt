
প্রধানমন্ত্রী শেখ হাসিনা বিরোধী দলের নেতা খালেদা জিয়ার বিরুদ্ধে জিয়া অরফানেজ ট্রাস্টের মামলার কথা উল্লেখ করে বলেছেন, ‘উনি এতিমদের টাকা মেরে খেয়েছেন। এখন সাজা পাওয়ার ভয়ে একেক দিন একেক অজুহাত দাঁড় করিয়ে আদালতে হাজির হন না।’আজ বৃহস্পতিবার গণভবনে রাজশাহী শরীয়তপুর, নেত্রকোনা, নাটোর, নরসিংদী, সাতক্ষীরা ও ঝিনাইদহ জেলার তৃণমূল নেতাদের সঙ্গে মতবিনিময় অনুষ্ঠানে প্রধানমন্ত্রী এসব কথা বলেন। শেখ হাসিনা বলেন, বিরোধী দলের নেতা আদালতে যান না, কারণ  সেখানে গেলে এতিমদের টাকা মেরে খাওয়ার বিষয়টি প্রমাণিত হবে।শেখ হাসিনা বলেন, দীর্ঘ প্রক্রিয়ার মাধ্যমে সংবিধান সংশোধন করা হয়েছে। বিভিন্ন শ্রেণী-পেশার মানুষ সবার সঙ্গে সংবিধান সংশোধন কমিটি ২৭টা বৈঠক করেছে। বৈঠকে ৫১টি সুপারিশের ভিত্তিতে সংবিধান সংশোধনের প্রস্তাব পেশ করা হয়। তিনি বলেন, ‘এক বছরের কাছাকাছি সময় নিয়ে সংবিধান সংশোধন করেছি। এত সময় নিয়ে আগে কোনো সংবিধান সংশোধন করা হয়েছে কি না, জানি না।’
প্রধানমন্ত্রী আরও  বলেন, ‘আমরা চাই গণতান্ত্রিক ধারা অব্যাহত থাকবে। গণতন্ত্র ছাড়া দেশের উন্নয়ন হয় না।’
বিরোধী দলের নেতাকে উদ্দেশ করে প্রধানমন্ত্রী বলেন, ‘খালেদা নাকি আমাকে ক্ষমতায় দেখতে চান না। এটা তো সবাই জানে।’ শেখ হাসিনা বলেন, ‘২১ আগস্ট উনি তাঁর ছেলের মাধ্যমে আমাকে হত্যার চেষ্টা করেছেন। ১৫ আগস্ট ভুয়া জন্মদিন পালন করেন। যেদিন আমি শোকে কাতর থাকি, সেদিন তিনি উত্সব করেন।’ তিনি বলেন, ‘উনি যে আমাকে চান না, সেটা তো তাঁর কাজেই প্রমাণ হয়ে গেছে।
 আমরা যুদ্ধাপরাধীদের বিচার শুরু করেছি। এখন বিরোধী দল তাদের রক্ষার জন্য গাড়ি ভাঙচুর করছে। মানুষকে মারধর করছে। তারা পরাজিত শক্তির পক্ষে।’ তিনি বলেন, ‘যুদ্ধাপরাধীদের  বিচারের রায় শেষ করে জাতিকে কলঙ্কমুক্ত করতে পারব, এ বিশ্বাস আমার আছে।’
