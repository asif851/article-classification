
স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, বিগত ৬৫ বছরে আওয়ামী লীগের অর্জন অনেক। আওয়ামী লীগ এ অর্জনের ধারাবাহিকতা রক্ষা করবে, আগামীতে আরও অর্জন করবে।আজ সোমবার ধানমন্ডির ৩২ নম্বর সড়কে বঙ্গবন্ধুর প্রতিকৃতিতে শ্রদ্ধা নিবেদনের পর সাংবাদিকদের এসব কথা বলেন সৈয়দ আশরাফ।আওয়ামী লীগের প্রতিষ্ঠাবার্ষিকী উপলক্ষে জণগণকে শুভেচ্ছা জানিয়ে সৈয়দ আশরাফ বলেন, ৬৫ বছরের ইতিহাসে আওয়ামী লীগ বায়ান্নর ভাষা আন্দোলন, ঊনসত্তরের গণ-অভ্যুথান. সত্তরের নির্বাচন, একাত্তরের মুক্তিযুদ্ধে বলিষ্ঠ নেতৃত্ব দেয়। এই অর্জনের ওপর ভিত্তি করেই বাংলাদেশ গঠিত হয়েছে। ভবিষ্যত্ বাংলাদেশ গঠনেও আওয়ামী লীগ আরও অর্জন করবে।ভবিষ্যতে আর কী কী অর্জন করতে চান—সাংবাদিকদের এমন প্রশ্নের জবাবে সৈয়দ আশরাফ বলেন, ‘আগামী এলেই আপনারা দেখতে পাবেন।’এর আগে সকাল সাতটায় প্রধানমন্ত্রী শেখ হাসিনা বঙ্গবন্ধুর প্রতিকৃতিতে ফুল দিয়ে শ্রদ্ধা নিবেদন করেন। এরপর তিনি দলীয় সভানেত্রী হিসেবে দলের নেতা-কর্মীদের নিয়ে প্রতিকৃতিতে শ্রদ্ধা জানান। আওয়ামী লীগের সহযোগী সংগঠনের নেতা-কর্মীরাও দলের প্রতিষ্ঠাবার্ষিকী উপলক্ষে বঙ্গবন্ধুর প্রতিকৃতিতে ফুল দিয়ে শ্রদ্ধা জানান।আওয়ামী লীগ আজ বেলা সাড়ে তিনটায় প্রতিষ্ঠাবার্ষিকী উপলক্ষে সোহরাওয়ার্দী উদ্যান থেকে ধানমন্ডির ৩২ নম্বর সড়ক পর্যন্ত গণশোভাযাত্রার আয়োজন করেছে।  
