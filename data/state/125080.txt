
আওয়ামী লীগের সাধারণ সম্পাদক ওবায়দুল কাদের নারায়ণগঞ্জ সিটি করপোরেশন নির্বাচন নিয়ে বিএনপির বিভিন্ন অভিযোগ সম্পর্কে বলেছেন, ‘অবাধ ও সুষ্ঠু নির্বাচন করে বিএনপিকে আন্দোলনের সুযোগ দেব না। তাদের বলব, না জেনে, না শুনে অন্ধকারে ঢিল ছুড়বেন না। নালিশ করার পুরোনো অভ্যাস ত্যাগ করুন।’আজ বুধবার বিকেলে ধানমন্ডিতে আওয়ামী লীগ সভানেত্রীর ধানমন্ডির রাজনৈতিক কার্যালয়ে দলটির কেন্দ্রীয় নেতাদের নিয়ে যৌথসভা শেষে আয়োজিত সংবাদ সম্মেলনে ওবায়দুল কাদের এসব কথা বলেন।সরকারের পক্ষ থেকে নির্বাচন কমিশনকে সর্বাত্মক সহায়তা করা হবে জানিয়ে ওবায়দুল কাদের বলেন, ‘নির্বাচন কমিশন যেন এই নির্বাচনে স্বাধীন ও কর্তৃত্বপূর্ণ ভূমিকা পালন করতে পারে, এ জন্য সরকার ইসিকে সর্বাত্মক সহযোগিতা করার সিদ্ধান্ত নিয়েছে। আমরা সেখানে সংযম ও সহিষ্ণুতা পালন করে যাচ্ছি।’ তিনি বিএনপিকে উদ্দেশ করে বলেন, ‘তারা জিতলে সব ঠিক আর না জিতলে কারচুপি। এই মানসিকতা পরিহার করুন।’প্রধানমন্ত্রীকে বহনকারী উড়োজাহাজের যান্ত্রিক ত্রুটি ‘মনুষ্যসৃষ্ট’ তদন্তের এমন বিষয় বেরিয়ে আসা নিয়ে ওবায়দুল কাদের বলেন, ‘শেখ হাসিনা হচ্ছেন বর্তমান সরকারের উন্নয়ন ও অর্জনের কেন্দ্রবিন্দু। সুতরাং তাঁর বিরুদ্ধে ষড়যন্ত্র কাজ করছে না, এটা বলতে পারছি না। আর যদি প্রধানমন্ত্রীর নিরাপত্তার ঘাটতি না থাকে, তাহলে বিমানের নাট-বল্টু ঢিলা হয় কীভাবে?’সংবাদ সম্মেলনে আরও উপস্থিত ছিলেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, আবদুর রহমান, প্রচার ও প্রকাশনা সম্পাদক হাছান মাহমুদ, ত্রাণ ও সমাজকল্যাণ সম্পাদক সুজিত রায় নন্দী, দপ্তর সম্পাদক আবদুস সোবহান গোলাপ, সাংগঠনিক সম্পাদক আহমেদ হোসেন, এ কে এম এনামুল হক শামীম, উপদপ্তর সম্পাদক বিপ্লব বড়ুয়া, কেন্দ্রীয় নির্বাহী সদস্য আনোয়ার হোসেন প্রমুখ।
