
হজরত শাহজালাল আন্তর্জাতিক বিমানবন্দরে বিপুল পরিমাণ বিদেশি মুদ্রাসহ ভারতের এক নাগরিককে আটক করেছেন শুল্ক গোয়েন্দারা। আটক যাত্রীর নাম মো. সালেকীন শেখ। তাঁর গ্রামের বাড়ি পশ্চিমবঙ্গের হুগলি এলাকায়।
আজ সোমবার দুপুরে সালেকীন শেখকে বিমানবন্দরের ট্রানজিট এলাকা থেকে আটক করা হয়। তাঁর কাছ থেকে ১ লাখ ৯৬ হাজার ইউরো, প্রায় ৪২ হাজার ফ্রাঙ্ক, ২৪০ মার্কিন ডলার, ২ হাজার ৪০ থাই বাথ, ১০ লাখ পাঁচ হাজার ইয়েন, ১২ হাজার ৮৫০ ভারতীয় রুপি ও ৭ হাজার ৫৩৫ বাংলাদেশি টাকা উদ্ধার করা হয়। বাংলাদেশের মুদ্রায় এর পরিমাণ ২ কোটি ২৮ লাখ ৬ হাজার ২৭ টাকা।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, গতকাল রোববার দিবাগত রাত সাড়ে ১২টার দিকে সালেকীন বাংলাদেশ বিমানের একটি ফ্লাইটে করে কলকাতা থেকে ঢাকায় আসেন। এরপর রাতে তিনি আশকোনা হাজি ক্যাম্পে ছিলেন। আজ সকালে তিনি বিমানের আরেকটি ফ্লাইটে করে ব্যাংকক যাচ্ছিলেন। গোপন সংবাদ পেয়ে বোর্ডিং কার্ড নেওয়ার পর ইমিগ্রেশন পরবর্তী ট্রানজিট এলাকায় সালেকীনকে মুদ্রা থাকার কথা জিজ্ঞাসা করেন শুল্ক গোয়েন্দারা। প্রথমে তিনি অস্বীকার করেন। কিন্তু হাঁটাচলা সন্দেহজনক হলে তাঁকে তল্লাশি করা হয়। এ সময় সালেকীনের জুতার ভেতর, শরীরের বিভিন্ন অংশ ও হ্যান্ডব্যাগ থেকে বিদেশি মুদ্রা উদ্ধার করা হয়। তিনি এ বছর কলকাতা-ঢাকা-ব্যাংকক রুটে ৩৬ বার যাতায়াত করেছেন। তিনি এসব মুদ্রা চোরাচালানের চেষ্টা করছিলেন বলে প্রাথমিক অনুসন্ধানে জানা যায়। এ ঘটনায় আইনি ব্যবস্থা নেওয়া হয়েছে।
