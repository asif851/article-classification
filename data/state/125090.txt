
রাজশাহী বিশ্ববিদ্যালয়ে চাকরি দেওয়ার নামে অর্থ আত্মসাতের অভিযোগে বিশ্ববিদ্যালয়ের বরখাস্ত হওয়া এক কর্মচারীকে গ্রেপ্তার করেছে দুর্নীতি দমন কমিশন (দুদক)। গতকাল সোমবার নগরের ভেড়ীপাড়া থেকে তাঁকে আটক করা হয়। তাঁর বিরুদ্ধে নগরের মতিহার থানায় মামলা করা হয়েছে।
গ্রেপ্তার হওয়া ওই কর্মচারীর নাম খালেদ হোসেন সরদার। তিনি বিশ্ববিদ্যালয়ের জিয়াউর রহমান হলের জ্যেষ্ঠ সহকারী ছিলেন। একই অভিযোগে তাঁকে চাকরি থেকে বরখাস্ত করেছে বিশ্ববিদ্যালয় কর্তৃপক্ষ।
দুদক রাজশাহীর সমন্বিত জেলা কার্যালয় সূত্রে জানা গেছে, খালেদ বিশ্ববিদ্যালয়ে আতিউর রহমান নামের এক যুবককে চাকরি দেওয়ার নাম করে নয় লাখ টাকা নেন। এই অভিযোগে বিশ্ববিদ্যালয় কর্তৃপক্ষ তদন্ত সাপেক্ষে তাঁকে বরখাস্ত করে। এরপর অভিযোগটি দুদকের কাছে আসে। দুদকও তদন্তে অভিযোগের সত্যতা পায়। গতকালই তাঁকে আদালতে সোপর্দ করা হয়েছে।
 
