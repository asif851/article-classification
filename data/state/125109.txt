
বর্ণের বর্ণিল মেলা বসেছে ঢাকার ধানমন্ডির সুলতানা কামাল মহিলা ক্রীড়া কমপ্লেক্সে ও চট্টগ্রামের নাসিরাবাদ সরকারি বালক উচ্চবিদ্যালয়ে। সকাল থেকেই  ঢাকা ও চট্রগ্রামে শিশু-অভিভাবকদের আগমনে জমজমাট বর্ণমেলা।
আজ শুক্রবার অমর একুশে ফেব্রুয়ারি শহীদ দিবস ও আন্তর্জাতিক মাতৃভাষা দিবসে প্রথম আলোর আয়োজনে রাজধানী ঢাকা ও চট্টগ্রামে শুরু হয়েছে এই বর্ণমেলা।
সকাল সাড়ে নয়টায় ঢাকায় সুরের ধারার পরিবেশিত জাতীয় সংগীতের মধ্য দিয়ে মেলার উদ্বোধন করেন ভাষাসৈনিক আহমদ রফিক। চট্টগ্রামে মেলার উদ্বোধন করেন আবুল মোমেন। এ সময় রক্তকরবীর শিল্পীরা জাতীয় সংগীত পরিবেশন করেন।
ঢাকা ও চট্টগ্রাম থেকে বর্ণমেলা সরাসরি সম্প্রচার করছে চ্যানেল নাইন।
নতুন প্রজন্মের মধ্যে বাংলা বর্ণ, ভাষা ও ভাষা আন্দোলনের মহিমা ছড়িয়ে দেওয়ার লক্ষ্যে পঞ্চমবারের মতো আয়োজিত হচ্ছে দিনব্যাপী এই আনন্দমুখর বর্ণমেলা।
ঢাকায় বর্ণমেলা উদ্বোধন করার সময় ভাষাসৈনিক আহমদ রফিক বলেন, ‘আমাদের সবভাষা শিখতে হবে। তবে সবার আগে বাংলা ভাষা। দ্বিতীয় ভাষা হিসেবে অন্য ভাষা শিখতে হবে।’
বর্ণমেলায় রয়েছে বাংলা বর্ণমালা নিয়ে বিভিন্ন প্রদর্শনী, বর্ণদোলা, পুতুলখেলা, সিসিমপুর, বর্ণ দিয়ে টি-শার্টের নকশা, বর্ণ ক্যানভাস, মুখোশ প্রদর্শনী, পাপেট শো, সাংস্কৃতিক অনুষ্ঠানসহ নানামাত্রিক আয়োজন। বাংলা বর্ণমালা নিয়ে খাবার, পোশাক, বই ইত্যাদি প্রদর্শন ও বিক্রির ব্যবস্থাও রয়েছে মেলায়।
বর্ণমেলার অন্যতম আকর্ষণ বর্ণ পরিচয়ের উত্সব ‘হাতেখড়ি’। ছোট্ট সোনামণিদের হাতেখড়ি দিতে বর্ণমেলায় উপস্থিত রয়েছেন দেশের বরেণ্য কবি, লেখক, শিল্পী ও শিক্ষাবিদেরা। ঢাকায় রয়েছেন কাইয়ুম চৌধুরী, সমরজিত রায়চৌধুরী, রফিকুন নবী, সেলিনা হোসেন, সৈয়দ আবুল বারক আলভী, সৈয়দ মনজুরুল ইসলাম, আবদুল মান্নান, ফরিদা জামান, নিসার হোসেন, আফজাল হোসেন, ওয়াকিলুর রহমান, শিশির ভট্টাচার্য্য ও আনিসুল হক।
চট্টগ্রামে হাতেখড়িতে রয়েছেন ভূঁইয়া ইকবাল, আবুল মনসুর, আবুল মোমেন, মাহবুবুল হক, গোলাম মুস্তফা, হাসিনা জাকারিয়া, কে এম এ কাইয়ুম, নাজলী লায়লা মনসুর, লায়লা জামান, ঢালী আল মামুন, হরিশংকর জলদাস, ফয়েজুল আজিম, দিলারা বেগম, আহমেদ নেওয়াজ, সৌমেন দাশ, নাসিমা মাসুদ, মোহাম্মদ জসিম উদ্দিন, আহাদ আলী চৌধুরী, শায়লা শারমিন ও তাসাদ্দুক হোসেন।
ঢাকার মেলার মঞ্চে চলছে ছড়া, গল্প, গান। সেখানে উপস্থিত থেকে মঞ্চ পরিবেশনা করেছেন মিতা হক, চিরকুট ব্যান্ডের সুমি, কুমার বিশ্বজিত প্রমুখ।
মঞ্চে গানের পাশাপাশি বিভিন্ন স্টলগুলোতে দেখা যাচ্ছে শিশুদের ভিড়। বর্ণ রঙিন করতে ব্যস্ত শিশুরা।  
