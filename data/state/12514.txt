
রাজধানীর খিলগাঁওয়ের পশ্চিম নন্দীপাড়ায় ১১ বছর বয়সী এক মেয়েশিশু ধর্ষণের শিকার হয়েছে বলে অভিযোগ পাওয়া গেছে। এ ঘটনায় একজনকে গ্রেপ্তার করা হয়েছে।
ভুক্তভোগী শিশুটির পরিবারের ভাষ্য, গতকাল রোববার দুপুরের দিকে পশ্চিম নন্দীপাড়ায় এ ঘটনা ঘটে।
শিশুটিকে গতকাল রাত সাড়ে ১০টার দিকে ঢাকা মেডিকেল কলেজ হাসপাতালে আনা হয়। তাকে হাসপাতালের ওয়ান স্টপ ক্রাইসিস সেন্টারে (ওসিসি) ভর্তি করা হয়েছে।
শিশুটির বাবা রিকশাচালক। তাঁর ভাষ্য, তিনি ও তাঁর স্ত্রী কাজের জন্য বাইরে যান। এই সুযোগে তাঁদের ঘরে ঢুকে মেয়েকে ধর্ষণ করে স্থানীয় বখাটে ডিব্বা রুবেল। ঘটনাটি কাউকে না জানাতে তাঁদের হুমকিও দেওয়া হয়।
খিলগাঁও থানার উপপরিদর্শক (এসআই) জাহিদুর রহমান বলেন, ধর্ষণের অভিযোগে মামলা হয়েছে। এই মামলায় রুবেল ওরফে ডিব্বা রুবেলকে গ্রেপ্তার করা হয়েছে।
