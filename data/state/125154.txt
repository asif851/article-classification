
তিন মাসের মধ্যে জাতীয় নির্বাচন দেওয়ার দাবি জানিয়েছেন বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী। রাজনৈতিক সংকট সমাধানে সংলাপের দাবিতে দলের নেতা-কর্মীদের সঙ্গে নিয়ে করা প্রতীকী অনশন কর্মসূচিতে সাবেক এই রাষ্ট্রপতি এ দাবি জানান।রাজধানীর কুড়িল বিশ্বরোডে দলের কেন্দ্রীয় কার্যালয়ে এ কর্মসূচি চলছে। আজ শনিবার বেলা ১১টা থেকে শুরু হওয়া প্রতীকী অনশন চলবে বিকেল পাঁচটা পর্যন্ত।কর্মসূচি চলাকালে দুপুর ১২টার দিকে বদরুদ্দোজা চৌধুরী সরকারের উদ্দেশে বলেন, তিন মাসের মধ্যে নির্বাচন দেওয়ার জন্য যা যা করা দরকার, তা করতে হবে। প্রধানমন্ত্রী শেখ হাসিনাকে উদ্দেশ করে তিনি বলেন, ‘আপনি ৫৭ জন (বিডিআর কর্মকর্তা) হত্যার সঙ্গে জড়িতদের সঙ্গে ঘরে বসে কথা বলেছেন। পার্বত্য চট্টগ্রামের বিদ্রোহী নেতার সঙ্গে কথা বলেছেন, সমস্যার সমাধান করেছেন। তাহলে তিনবারের প্রধানমন্ত্রীর (খালেদা জিয়া) সঙ্গে কেন কথা বলবেন না?’ এর সঙ্গে তিনি যোগ করলেন, ‘বিদেশিদের চাপে যখন কথা বলবেন, তখন তো দেশের মর্যাদা বাড়বে না। সেটা আমাদের জন্য লজ্জার হবে।’সমস্যার দ্রুত সমাধানের দাবি জানান বিকল্পধারা বাংলাদেশের সভাপতি। তিনি বলেন, ক্রসফায়ার, অস্ত্র দিয়ে সমস্যার সমাধান হবে না। এটা গণতন্ত্রের ভাষা নয়।
