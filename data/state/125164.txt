
সুন্দরবন থেকে ১৪ কিলোমিটার দূরে বাগেরহাটের রামপালে বিদ্যুৎকেন্দ্রের কার্যক্রম বন্ধের দাবিতে পরিবেশবাদী তিনটি সংগঠনের উদ্যোগে সিলেটে গতকাল মঙ্গলবার ‘প্রতিবাদী আলোকবন্ধন’ করা হয়েছে।বাংলাদেশ পরিবেশ আন্দোলন (বাপা), শাহজালাল বিজ্ঞান ও প্রযুক্তি বিশ্ববিদ্যালয়ের ‘গ্রিন এক্সপ্লোর সোসাইটি’ ও সিলেট কৃষি বিশ্ববিদ্যালয়ের ‘প্রাধিকার’ গতকাল সন্ধ্যায় সিলেট নগরের কেন্দ্রীয় শহীদ মিনারের সামনে মোমবাতি প্রজ্বালন করে এ কর্মসূচি পালন করে। এ সময় কর্মসূচিতে অংশ নেওয়া লোকজন সুন্দরবনের প্রাকৃতিক সৌন্দর্য, পরিবেশ ও জীববৈচিত্র্য রক্ষার দাবিসংবলিত ব্যানার ও ফেস্টুন প্রদর্শন করেন।সুশাসনের জন্য নাগরিক (সুজন) সিলেট শাখার সভাপতি ফারুক মাহমুদ চৌধুরী, সিলেট জেলা আইনজীবী সমিতির সাবেক সভাপতি এমাদউল্লাহ, শহিদুল ইসলাম ও জাসদ সিলেট জেলা শাখার সাধারণ সম্পাদক লোকমান আহমদসহ বিভিন্ন পেশাজীবী সংগঠনের নেতারা এ কর্মসূচির প্রতি একাত্মতা ঘোষণা করেছেন।আয়োজকদের পক্ষে বাপা সিলেটের সাধারণ সম্পাদক আবদুল করিম, গ্রিন এক্সপ্লোর সোসাইটির সভাপতি অনিমেষ ঘোষ ও প্রাধিকারের সভাপতি রাহুল ঘোষ তালুকদার বক্তব্য দেন।তাঁরা রামপালের বিদ্যুৎকেন্দ্র বাতিলের দাবিতে তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটির লংমার্চের সঙ্গে একাত্মতা প্রকাশ করেন।
