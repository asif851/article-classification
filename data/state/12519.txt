
প্রথম আলোর সম্পাদক ও প্রকাশক মতিউর রহমান, প্রতিবেদক আজাদ রহমানসহ স্থানীয় একজন সাংবাদিকের বিরুদ্ধে মিথ্যা মামলা দায়েরের প্রতিবাদে গতকাল বুধবার ঝিনাইদহে সাংবাদিকেরা মানববন্ধন ও প্রতিবাদ সমাবেশ করেছেন। সব মতভেদ ভুলে এসব কর্মসূচিতে যোগ দেন জেলায় কর্মরত সব গণমাধ্যমের সাংবাদিক। ঝিনাইদহ প্রেসক্লাবের উদ্যোগে গতকাল সকালে এ কর্মসূচি পালন করা হয়। সাংবাদিক নেতারা ছাড়াও কর্মসূচিতে জেলা আওয়ামী লীগের সাধারণ সম্পাদক ও পৌরসভার মেয়র সাইদুল করিম, সাবেক মেয়র আনিচুর রহমান, মানবাধিকার কর্মী আমিনুর রহমান প্রমুখ যোগ দেন। এ ছাড়া একাত্মতা প্রকাশ করেন জেলা তথ্য কর্মকর্তা এম এ কবির, স্বেচ্ছাসেবী সংগঠন পদ্মার নির্বাহী পরিচালক হাবিবুর রহমান প্রমুখ। সকাল থেকে ঝিনাইদহ প্রেসক্লাবের সদস্যরাসহ শৈলকুপা, মহেশপুর, কোটচাঁদপুর, কালীগঞ্জ এবং হরিণাকুণ্ডু উপজেলা থেকে সাংবাদিকেরা খণ্ড খণ্ড মিছিল নিয়ে কর্মসূচিতে যোগ দেন। বেলা ১১টায় ঝিনাইদহ শহরের পায়রা চত্বরে প্রথমে একঘণ্টা মানববন্ধন করেন তাঁরা। মানববন্ধন শেষে পায়রা চত্বর মুন্সি মার্কেটের সামনে প্রতিবাদ সমাবেশ করা হয়। সমাবেশে মেয়র সাইদুর করিম বলেন, ‘আমি ব্যক্তিগতভাবে সাংবাদিক আজাদ রহমানকে চিনি। তিনি চাঁদাবাজি করতে পারেন না। তিনি সৎ। নিষ্ঠার সঙ্গে সাংবাদিকতা করেন। অথচ তাঁর নামে চাঁদাবাজি মামলা দেওয়া হয়েছে।’ তিনি আরও বলেন, দুর্নীতিবাজ কৃষি কর্মকর্তাদের দেওয়া মিথ্যা তথ্যে কৃষিমন্ত্রী বিভ্রান্ত হয়েছেন। আদালতের চোখ বন্ধ নয়। নিশ্চয় মতিউর রহমান ও আজাদ রহমান ন্যায়বিচার পাবেন। সাংবাদিক নেতারা তাঁদের বক্তব্যে বলেন, সারা দেশে সাংবাদিকেরা নির্যাতনের স্বীকার হচ্ছেন। গণতন্ত্র ও মুক্তমতকে বাঁচাতে হলে সাংবাদিকদের হয়রানি ও নির্যাতন বন্ধ করতে হবে। তাঁরা প্রথম আলোর সংবাদের নিরপেক্ষ তদন্ত করে দোষী ব্যক্তিদের শাস্তির দাবি জানান। পাশাপাশি সাংবাদিকদের বিরুদ্ধে সব ধরনের হয়রানিমূলক ও মিথ্যা মামলা প্রত্যাহারের দাবি জানান। অন্যথায় অবস্থান ধর্মঘটসহ কঠোর কর্মসূচি দেওয়া হবে বলে তাঁরা ঘোষণা দেন।ঝিনাইদহ প্রেসক্লাবের সভাপতি মিজানুর রহমানের সভাপতিত্বে সমাবেশে অন্যদের মধ্যে বক্তব্য দেন স্থানীয় নবচিত্র পত্রিকার প্রধান সম্পাদক ও প্রকাশক শহিদুল ইসলাম, কালের কণ্ঠ প্রতিনিধি এম সাইফুল মাবুদ, নয়া দিগন্ত-এর আলাউদ্দীন আজাদ, এটিএন বাংলার নিজাম জোয়ারদার বাবলু, চ্যানেল আই প্রতিনিধি শেখ সেলিম, দৈনিক জনকণ্ঠ প্রতিনিধি এম রায়হান, দৈনিক দিনকাল-এর আসিফ ইকবাল কাজল, আজকালের খবর-এর রবিউল ইসলাম, এসএ টিভির ফয়সাল আহম্মেদ, মানবজমিন প্রতিনিধি আমিনুল ইসলাম, যমুনা টিভির নাসিম আনসারী, বাংলাভিশনের আসিফ ইকবাল মাখন, আজকাল-এর শৈলকুপা প্রতিনিধি এম হাসান মুসা। কর্মসূচিতে উপস্থিত ছিলেন স্থানীয় সাংবাদিক শাহিন আক্তার পলাশ, আলমগীর অরণ্য, শিহাব মল্লিক, তাজনুর রহমান ডাবলু, নাজমুল আহসান, সাইফুজ্জামান তাজু, জামির হোসেন, মিঠু মালিথা, আবদুর রহমান, আবদুস সেলিম, জিয়াউর রহমান, নাসির উদ্দীন, কামাল হোসেন হাওলাদার, শেখ নজরুল ইসলাম প্রমুখ। সমাবেশ পরিচালনা করেন জেলা প্রেসক্লাবের সাধারণ সম্পাদক মাহমুদ হাসান টিপু।
