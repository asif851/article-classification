

মাঝারি সাদা তোয়ালে। নিপাট ভাঁজ। পলিথিনের মোড়কে ভরে এমনভাবে কুরিয়ার সার্ভিসের মাধ্যমে ইউরোপে পাঠানো হতো, দেখে বোঝার উপায় নেই এর মধ্যে কী। সে এক ভোজবাজি! প্রতিটি তোয়ালের ভাঁজে থাকত কিটোমিন নামের দুই লাখ টাকার মাদক। এটি ইউরোপে কোকেনের বিকল্প হিসেবে ব্যবহার করা হচ্ছে।
অভিনব কায়দায় এই মাদক পাচারের অভিযোগে তিনজনকে গ্রেপ্তার করেছে র‍্যাপিড অ্যাকশন ব্যাটালিয়ন (র‍্যাব)।
তাঁরা হলেন মীর মঞ্জুর মোর্শেদ, মাহমুদুল হাসান ও হাবিবুল্লাহ খান। গতকাল সোমবার সন্ধ্যায় মিরপুরের পল্লবীর ইস্টার্ন হাউজিংয়ে সাততলা বাড়ির একটি ফ্ল্যাট থেকে এঁদের গ্রেপ্তার করে র‍্যাব-১–এর একটি দল। এ সময় ১৪৫টি বোতলের মধ্যে থাকা ১ হাজার ৪৫০ লিটার জি কিটোমিন, ৩৪টি সাদা তোয়ালে উদ্ধার করা হয়। প্রতিটি তোয়ালেতে ১০০ গ্রাম জি কিটোমিন স্প্রে করা হয়। তবে স্প্রে করা হতো অভিনব কায়দায়। বাজার থেকে কিটোমিনযুক্ত ইনজেকশন সংগ্রহ করা হতো। এরপর বোতল থেকে কিটোমিন স্টিলের হাঁড়িতে ঢেলে জ্বাল দিয়ে আরও ঘন করা হতো। ঠান্ডা হলে এটি স্প্রে করা হতো তোয়ালের ভাঁজে। শুকিয়ে গেলে তোয়ালেগুলো প্যাকেটে রাখা হতো। এরপর কুরিয়ার সার্ভিসে করে বিদেশে পাচার করা হতো। বিদেশে নিয়ে আবার তোয়ালে থেকে বিশেষ পদ্ধতিতে কিটোমিন তরল রূপে এনে বিক্রি করা হতো। আজ দুপুরে এক সংবাদ ব্রিফিংয়ে এ কথা জানান র‍্যাবের পরিচালক (গণমাধ্যম) কমান্ডার মুফতি মাহমুদ খান। রাজধানীর কারওয়ান বাজারে র‍্যাবের মিডিয়া সেন্টারে এই ব্রিফিংয়ে তিনি বলেন, গ্রেপ্তার হওয়া তিনজনের মধ্যে মীর মঞ্জুর মোর্শেদ লন্ডন থেকে স্নাতকোত্তর ডিগ্রি নিয়ে খামার ব্যবসা করছেন। মাহমুদুল হাসান এলএলবি স্নাতক ডিগ্রিধারী। হাবিবুল্লাহ খান এমবিএ করেছেন। এঁরা দুজনই একটি ব্যাংকের মার্কেটিং শাখায় কর্মরত। কিন্তু চাকরির আড়ালে মাদক ব্যবসায় জড়িত ছিলেন তাঁরা। মুফতি মাহমুদ খান বলেন, মঞ্জুর মোর্শেদের ভাই মাহাদী মঞ্জুর ১৫ বছর ধরে স্পেনে রয়েছেন। তাঁর সঙ্গে আরামাডো গঞ্জালেস নামে স্পেনের নাগরিকের পরিচয় হয়। গঞ্জালেস ও মাহাদী মিলে বাংলাদেশ থেকে কিটোমিন স্পেনে পাচারের পরিকল্পনা করে। কিটোমিন অস্ত্রোপচারের আগে রোগীর শরীরে দেওয়া হয়। তবে মাদক হিসেবে এর চাহিদা রয়েছে। এই কিটোমিন পাচারের জন্য চার মাস আগে এ দেশে আসেন গঞ্জালেস ও মাহাদী। তাঁর এ দেশের বাজার যাচাই করে তোয়ালেতে করে কিটোমিন পাচারের পদ্ধতি তিনজনকে শিখিয়ে যান। প্রাথমিক জিজ্ঞাসাবাদে গ্রেপ্তার ব্যক্তিরা জানান, গত দুই মাসে তোয়ালেতে করে কিটোমিনের চারটি চালান স্পেনে পাঠিয়েছেন তাঁরা।
 
