
নির্বাচন কমিশনের সঙ্গে রাজনৈতিক দলের সংলাপের দ্বিতীয় দিন আজ সোমবার বাংলাদেশ মুসলিম লীগ (বিএমএল) বৈঠক করেছে। তারা সংসদ নির্বাচনের তফসিল ঘোষণার আগে জাতীয় সংসদ ভেঙে দিয়ে তত্ত্বাবধায়ক সরকারের কাছে ক্ষমতা হস্তান্তর ও নির্বাচনের অন্তত ৩০ দিন আগে বিচারিক ক্ষমতাসহ সেনাবাহিনীর মোতায়েনসহ অন্তত ১১টি প্রস্তাব দিয়েছে।
আজ নির্বাচন ভবন মিলনায়তনে প্রধান নির্বাচন কমিশনার ও অন্য কমিশনারদের সঙ্গে বৈঠক শেষে বিএমএলের মহাসচিব শেখ জুলফিকার বুলবুল চৌধুরী সাংবাদিকদের এসব কথা জানান।
শেখ জুলফিকার বলেন, অন্য প্রস্তাবের মধ্যে রয়েছে নির্বাচনকে ঘিরে অবৈধ কালোটাকা ও পেশিশক্তি কঠোরভাবে দমন করা, এজেন্টদের উপস্থিতিসহ প্রতিটি ভোটকেন্দ্রে নিরাপত্তা নিশ্চিত করা, নিবন্ধিত রাজনৈতিক দলের অংশগ্রহণ নিশ্চিত করা, নির্বাচনের অন্তত এক বছর আগে লেবেল প্লেয়িং ফিল্ড নিশ্চিত করা, নির্বাচনের অন্তত তিন মাস আগে রাজনৈতিক নেতাদের নামে থাকা মামলা নিষ্পত্তি করা।
বেলা ১১টায় দলটির ১০ জন প্রতিনিধি সংলাপে যোগ দিতে আসেন। শেষ হয় দুপুর সাড়ে ১২টায়।
আজ বেলা তিনটায় খেলাফতে মজলিশের সঙ্গে নির্বাচন কমিশনের বৈঠকের কথা রয়েছে। বিকেল চারটায় আজকের সংলাপ নিয়ে সাংবাদিকদের ব্রিফ করবে ইসি। 
