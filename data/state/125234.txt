
দুর্নীতি প্রতিরোধের শপথে আজ ৯ ডিসেম্বর বিশ্বের অন্যান্য দেশের মতো বাংলাদেশেও পালন করা হবে আন্তর্জাতিক দুর্নীতিবিরোধী দিবস। জাতিসংঘের দুর্নীতিবিরোধী সংহতি (ইউএনসিএসি) ঘোষিত এ দিনটি ২০০৭ সাল থেকে বাংলাদেশে পালন করা হচ্ছে। দুর্নীতি দমন কমিশন (দুদক), ট্রান্সপারেন্সি ইন্টারন্যাশনাল বাংলাদেশসহ (টিআইবি) বিভিন্ন সংগঠন দিনটি উপলক্ষে নানা অনুষ্ঠানের আয়োজন করেছে।জাতিসংঘের দুর্নীতিবিরোধী সনদের কার্যকরতা পর্যবেক্ষণে গঠিত বিশ্বের শতাধিক দেশের সাড়ে তিন শতাধিক সংগঠনের এক কোয়ালিশন গতকাল সোমবার এক বিবৃতিতে দুর্নীতি প্রতিরোধের অঙ্গীকার বাস্তবায়নে সদস্য দেশগুলোর সরকারগুলোকে উদ্যোগী হওয়ার আহ্বান জানিয়েছে। পাশাপাশি জনগণের তথ্য পাওয়ার অধিকার এবং দুর্নীতিবিরোধী কর্মকাণ্ডে অংশগ্রহণকে স্বীকৃতি দিতে সরকারগুলোর প্রতি আহ্বান জানিয়েছে।‘রুখবো দুর্নীতি গড়ব দেশ, হবে সোনার বাংলাদেশ’ স্লোগান নিয়ে দিনটি পালন করবে দুদক। আজ সকাল সাড়ে নয়টায় দুদক কার্যালয় থেকে শোভাযাত্রা বের করা হবে। শোভাযাত্রা শেষে জাতীয় প্রেসক্লাবের সামনে মানববন্ধন করবে সংস্থাটি। বেলা ১১টায় শিল্পকলা একাডেমীতে হবে আলোচনা সভা, বিকেলে শাহবাগে শিশুপার্কের সামনে দুর্নীতিবিরোধী তথ্যচিত্র দেখানো হবে।‘জাগ্রত বিবেক, দুর্জয় তারুণ্য দুর্নীতি রুখবেই’—এ প্রতিপাদ্য নিয়ে দুর্নীতিবিরোধী দিবস পালন করছে টিআইবি। তাদের কর্মসূচির মধ্যে রয়েছে জাতীয় ক্রিকেট দলের সঙ্গে দুর্নীতিবিরোধী প্রচার, অনুসন্ধানী সাংবাদিকতা পুরস্কার প্রদান ও আলোচনা সভা এবং কার্টুন প্রদর্শনী।সকাল সাড়ে ১০টায় ধানমন্ডির দৃক গ্যালারিতে টিআইবির আয়োজনে অনুসন্ধানী সাংবাদিকতা পুরস্কার বিতরণ এবং ‘বাংলাদেশে সাংবাদিকতার সাম্প্রতিক প্রেক্ষাপট’ শীর্ষক আলোচনা সভা হবে। বিকেলে একই স্থানে হবে দুর্নীতিবিরোধী কার্টুন প্রতিযোগিতায় বিজয়ীদের পুরস্কার প্রদান ও সপ্তাহব্যাপী কার্টুন প্রদর্শনীর উদ্বোধন।দিনটি পালনের অংশ হিসেবে গতকাল সোমবার ঢাকা বিশ্ববিদ্যালয়ের ছাত্র-শিক্ষক কেন্দ্রের সামনে মানববন্ধন করে টিআইবি। এতে প্রধান অতিথির বক্তব্যে ঢাকা বিশ্ববিদ্যালয়ের সহ-উপাচার্য নাসরিন আহমাদ বলেন, ছোট ছোট দুর্নীতি থেকেই বড় বড় দুর্নীতির সুযোগ তৈরি হয়। দুর্নীতির বিরুদ্ধে বিবেককে জাগ্রত করতে বড় ভূমিকা পালন করবে তরুণ সমাজ।
