
ব্র্যাক বিশ্ববিদ্যালয়ের অধ্যাপক পিয়াস করিমের দ্বিতীয় জানাজা আজ শুক্রবার বাদ জুমা বায়তুল মোকাররম জাতীয় মসজিদ প্রাঙ্গণে অনুষ্ঠিত হয়েছে। জানাজা শেষে তাঁর মরদেহ মসজিদের দক্ষিণ প্রাঙ্গণে রাখা হয়েছে। সেখানে সর্বস্তরের মানুষ তাঁকে শেষ শ্রদ্ধা জানাচ্ছেন।
সকাল পৌনে ১০টার দিকে রাজধানীর স্কয়ার হাসপাতাল থেকে পিয়াস করিমের মরদেহ তাঁর ধানমন্ডির বাসায় নেওয়া হয়। সেখান থেকে মরদেহ বায়তুল আমান মসজিদে রাখা হয়। সেখানে সর্বস্তরের মানুষ তাঁকে শেষ শ্রদ্ধা জানান। পিয়াস করিমকে শ্রদ্ধা জানান নিউএজ পত্রিকার সম্পাদক নূরুল কবীর, কবি ফরহাদ মজহার, নাগরিক সমাজের প্রতিনিধি সাংবাদিক মাহফুজ উল্লাহ প্রমুখ। শ্রদ্ধা নিবেদনের পর পিয়াস করিমের প্রথম জানাজা অনুষ্ঠিত হয়। দুপুর ১২টার দিকে তাঁর লাশ বায়তুল মোকাররম জাতীয় মসজিদ প্রাঙ্গণে নেওয়া হয়।  গত সোমবার ভোরে হৃদরোগে আক্রান্ত হয়ে রাজধানীর স্কয়ার হাসপাতালে পিয়াস করিম মারা যান। তাঁর বোন ও ঘনিষ্ঠ কয়েকজন আত্মীয় বিদেশে থাকায় মরদেহ হাসপাতালের হিমঘরে রাখা হয়। আজ শেষ শ্রদ্ধা নিবেদনের জন্য মরদেহ কেন্দ্রীয় শহীদ মিনারে নেওয়ার ঘোষণা দেয় নাগরিক সমাজ। তবে ঢাকা বিশ্ববিদ্যালয় কর্তৃপক্ষ অনুমতি না দেওয়ায় তাঁর লাশ শহীদ মিনারে নেওয়া হয়নি।
>> শহীদ মিনারে প্রতিবাদ সমাবেশ >> শহীদ মিনারে নিতে রিট >> অধ্যাপক পিয়াস করিম মারা গেছেন  
