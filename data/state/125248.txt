
বিএনপির চেয়ারপারসন খালেদা জিয়ার উদ্দেশে প্রধানমন্ত্রী শেখ হাসিনা বলেছেন, ‘তিনি যে গোলাপি রঙের শাড়ি পরে গোলাপি সেজে ঘুরে বেড়ান, গোলাপি এখন কই? নির্বাচনী ট্রেন তিনি মিস করেছেন। তবে জাতীয় নির্বাচনের ট্রেন মিস করে তিনি এখন উপজেলা নির্বাচনের ট্রেনে চড়ে বসেছেন।’আজ শনিবার রাজশাহীর চারঘাটে স্থানীয় আওয়ামী লীগ আয়োজিত জনসভায় প্রধানমন্ত্রী এ কথা বলেন।প্রধানমন্ত্রী আসন্ন উপজেলা নির্বাচনে বিএনপির নেতৃত্বাধীন ১৯-দলীয় জোটের অংশগ্রহণ সম্পর্কে বলেছেন, ‘কথায় বলে, সেই তো নথ খসালি তবে কেন লোক হাসালি?’চারঘাটে বিকেল সাড়ে চারটার দিকে বক্তব্য দেন প্রধানমন্ত্রী শেখ হাসিনা। তিনি প্রায় আধঘণ্টা বক্তব্য দেন। বক্তব্যে তিনি সরকারের নেওয়া বিভিন্ন উন্নয়ন কর্মকাণ্ডের বর্ণনা তুলে ধরেন। এর পাশাপাশি বিএনপির নেতার সমালোচনা করেন।
‘জবাব দিয়েছি গোপালিরাই কপালি হয়’শেখ হাসিনা বলেন, ‘বঙ্গবন্ধুর জন্ম হয়েছিল গোপালগঞ্জে। তাঁর হাত ধরেই আমরা স্বাধীনতা পেয়েছি। তিনি ওই মাটিতেই ঘুমিয়ে আছেন। আর গোপালগঞ্জের কথা শুনলেই খালেদা জিয়ার মেজাজ খুব খারাপ হয়ে যায়। এ জন্য তিনি গোপালগঞ্জের মানুষকে গোপালি বলে গালি দেন। আমি তাই জবাব দিয়েছি, গোপালিরাই কপালি হয়।’
‘তিনি আন্দোলনেও ফেল, ম্যাট্রিকেও ফেল’আওয়ামী লীগের সভানেত্রী শেখ হাসিনা বিএনপির চেয়ারপারসন খালেদা জিয়ার সঙ্গে টেলিফোনে সংলাপের উদাহরণ টেনে বলেন, তিনি টেলিফোনে তাঁকে (খালেদা জিয়া) পরীক্ষার আগে হরতাল না দেওয়ার জন্য অনুরোধ করেছিলেন। তাঁর উত্তরে তিনি বলেছিলেন, হরতাল দেবেনই। ম্যাট্রিক পরীক্ষায় শুধু উর্দু আর অঙ্কে পাস করেছিলেন। আর সব বিষয়ে ফেল করেছিলেন। তিনি বোধহয় ভাবেন, তিনি ম্যাট্রিক পাস করতে পারেননি। আর কেউ যেন না পাস করে। কিন্তু এটা বাস্তবতা, তিনি আন্দোলনেও ফেল, ম্যাট্রিকেও ফেল । এখন ভাবছেন হায় হায় এ কী হলো।
‘ভোট দিয়ে ফেলটু পার্টি বিএনপির নেতাকে উপযুক্ত জবাব দিয়েছেন’প্রধানমন্ত্রী আরও বলেন, হরতাল, অবরোধ, অগ্নিসংযোগ উপেক্ষা করে দেশের ৪০ শতাংশ মানুষ আওয়ামী লীগকে ভোট দিয়েছে। তিনি দেশবাসীর উদ্দেশে বলেন, ‘আপনারা ভোট দিয়ে ফেলটু পার্টি বিএনপির নেতাকে উপযুক্ত জবাব দিয়েছেন। তাঁর যদি লজ্জা থাকে জীবনে আর কখনো এভাবে আন্দোলনের নামে মানুষ হত্যা করবেন না।’প্রধানমন্ত্রী আরও বলেছেন, ‘তিনি ভেবেছিলেন নির্বাচন হবে না। আল্লাহর রহমতে নির্বাচন হয়েছে। আমরা সরকার গঠন করেছি।’ ২০০৬ সালে ঢাকার একটি জনসভায় খালেদা জিয়া বলেছিলেন, শেখ হাসিনা প্রধানমন্ত্রীও হতে পারবেন না। বিরোধীদলীয় নেতাও হতে পারবেন না। আগামী ১০০ বছরেও আওয়ামী লীগ ৩০টির বেশি আসন পাবে না। তিনি বলেন, ‘আল্লাহর কী কাজ দেখেন—২০০৮ সালের নির্বাচনে আমি প্রধানমন্ত্রী হয়েছি। পক্ষান্তরে বিএনপি ৩০টার বেশি আসন পেল না। কিন্তু এবার আবার বিরোধীদলীয় নেতাও হতে পারলেন না।’ উনার নিজের দেওয়া বদ দোয়া উনার ওপরেই বারবার ফলে যাচ্ছে।
বিএনপি-জামায়াতের চরিত্রের পরিবর্তন হয় নাশেখ হাসিনা বলেন, বিএনপি-জামায়াতের ক্ষমতাই আসা মানেই সন্ত্রাস-দুর্নীতি আর জঙ্গিবাদ সৃষ্টি । তিনি বলেন, কয়লা ধুলে যেমন ময়লা যায় না। তেমন বিএনপি জামায়াতের চরিত্রেরও পরিবর্তন হয় না। তিনি বলেন, সন্ত্রাস, জঙ্গিবাদ ছাড়া বিএনপি ক্ষমতায় থাকলে আর কিছুই দিতে পারেনি। বাসের মধ্যে আগুন, সিএনজিতে আগুন, মানুষের বাসাবাড়িতে আগুন। আগুন দিয়ে মানুষকে পুড়িয়ে মারে। কোনো সুস্থ মানুষ এভাবে মানুষ পুড়িয়ে হত্যা করতে পারে না। তারা ৩৪ দিনের অবরোধে ১৩৫ জন মানুষ হত্যা করেছে। তিনি বলেন, খালেদা জিয়া ‘ধ্বংসের রানি’।তিনি আরও বলেন, ‘বিএনপির দুটি গুণ—দুর্নীতি আর মানুষ খুন।’
পদ্মায় ড্রেজিং করা হবেপ্রধানমন্ত্রী রাজশাহীতে যেসব উন্নয়ন কাজ করা হবে তার বর্ণনা দিয়ে বলেন, রাজশাহীতে পদ্মা নদীর ভাঙন থেকে মানুষকে রক্ষার জন্য বাঁধ নির্মাণ ও ড্রেজিংয়ের ব্যবস্থা করা হবে। প্রতিটি এলাকায় ক্ষুদ্র ও মাঝারি শিল্প গড়ে তোলা হবে। মানুষ যাতে শান্তিতে থাকতে পারে আওয়ামী লীগ সেই ব্যবস্থা করে। কিন্তু মানুষের শান্তি খালেদা জিয়ার সহ্য হয় না।উদ্বোধন ও ভিত্তিপ্রস্তর স্থাপনসফরকালে প্রধানমন্ত্রী বাগমারা উপজেলা আশ্রয়ণ প্রকল্প-২, রাজশাহী প্রকৌশল ও প্রযুক্তি বিশ্ববিদ্যালয়ের আর্কিটেক্টর ভবন, রাজশাহী সরকারি কলেজের ১০০ শয্যাবিশিষ্ট ছাত্রীনিবাস, ইঞ্জিনিয়ারিং অ্যান্ড সার্বে ইনস্টিটিউটের ভৌত সুবিধাদি বর্ধিতকরণ প্রকল্প, রাজশাহী (উত্তর) ফায়ার সার্ভিস ও সিভিল ডিফেন্সস্টেশন, বাঘা উচ্চবিদ্যালয়, দুর্গাপুর পাইলট উচ্চবিদ্যালয়, দুর্গাপুর ফায়ার সার্ভিস ও সিভিল ডিফেন্স স্টেশন, পুঠিয়া মুক্তিযোদ্ধা কমপ্লেক্স, পবা মুক্তিযোদ্ধা কমপ্লেক্স ও মোহনপুর মুক্তিযোদ্ধা কমপ্লেক্সের ভিত্তিপ্রস্তর স্থাপন করেন।
নির্বাচনী সহিংসতায় নিহত, আহত ও ক্ষতিগ্রস্তদের অনুদানজনসভায় আসার আগে বাংলাদেশ পুলিশ একাডেমির একটি ডরমেটরিতে প্রধানমন্ত্রী শেখ হাসিনা নির্বাচনের আগে-পরে সহিংসতায় নিহত আহত ও ক্ষতিগ্রস্ত ৯৮ জনকে ১০ লাখ থেকে ২০ হাজার টাকা পর্যন্ত অনুদান প্রদান করেন। তাঁদের মধ্যে নিহত ছয়জনের পরিবারসহ ১৬ জনকে প্রধানমন্ত্রী নিজ হাতে চেক তুলে দেন।চারঘাট থানা আওয়ামী লীগের আহ্বায়ক আনোয়ার হোসেনের সভাপতিত্বে আয়োজিত সভায় পররাষ্ট্র প্রতিমন্ত্রী শাহরিয়ার আলম, সাবেক খাদ্যমন্ত্রী আব্দুর রাজ্জাক, সাবেক পরিবেশ ও বনমন্ত্রী হাছান মাহমুদ, সাবেক স্থানীয় সরকার প্রতিমন্ত্রী জাহাঙ্গীর কবির নানক, রাজশাহী সিটি করপোরেশনের সাবেক মেয়র এ এইচ এম খায়রুজ্জামান প্রমুখ উপস্থিত ছিলেন।

