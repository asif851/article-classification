
মানবতাবিরোধী অপরাধের দায়ে মৃত্যুদণ্ডপ্রাপ্ত জামায়াত নেতা মীর কাসেম আলীর রিভিউ খারিজ না হলে জাতি হতাশ হতো বলে মন্তব্য করেছেন অ্যাটর্নি জেনারেল মাহবুবে আলম। রায়ে জাতির প্রত্যাশা পূরণ হয়েছে, উদ্বেগের অবসান ঘটেছে বলে তিনি জানান।
আজ মঙ্গলবার রায়ের পর সাংবাদিকদের কাছে এক প্রতিক্রিয়ায় অ্যাটর্নি জেনারেল এ কথা বলেন।
মাহবুবে আলম বলেন, তিনি এ রায়ে স্বস্তি প্রকাশ করছেন। রায়ে সন্তুষ্ট বলে তিনি জানান। যুদ্ধাপরাধী সর্বোচ্চ শাস্তি পাবে বলে সমগ্র জাতির যে আশা ছিল, এ রায়ে তা পূরণ হয়েছে বলে মন্তব্য করেন মাহবুবে আলম।
পরবর্তী আইনি প্রক্রিয়া সম্পর্কে সাংবাদিকেরা জানতে চাইলে অ্যাটর্নি জেনারেল বলেন, রায় মীর কাসেমকে জানানো হবে। তিনি প্রাণভিক্ষা না চাইলে যেকোনো সময় দণ্ড কার্যকর হতে পারে। প্রাণভিক্ষা চাইলে রাষ্ট্রপতির কাছে আবেদন নিষ্পত্তি না হওয়া পর্যন্ত অপেক্ষা করতে হবে।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের পাঁচ সদস্যের বেঞ্চ সকালে মৃত্যুদণ্ডের চূড়ান্ত রায় পুনর্বিবেচনা (রিভিউ) চেয়ে মীর কাসেম আলীর করা আবেদন খারিজ করেছেন। মীর কাসেমের আইনি লড়াইয়ে রিভিউ আবেদনই শেষ ধাপ।
আরও পড়ুন: 
মীর কাসেমের রিভিউ খারিজ
