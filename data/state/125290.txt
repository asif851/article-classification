
রাজধানীর পান্থপথে গত ১৫ আগস্ট হোটেল ওলিও ইন্টারন্যাশনালে বিস্ফোরণের ঘটনায় বোমা প্রস্তুতকারীকে পুলিশ গ্রেপ্তার করেছে। তাঁর নাম মামুন (২১)। তিনি নব্য জেএমবির শীর্ষস্থানীয় নেতা ও শুরা সদস্য। এসব তথ্য ডিএমপির ওয়েব পোর্টাল ডিএমপি নিউজ থেকে জানা যায়।
ওই খবরে বলা হয়, গতকাল রোববার সন্ধ্যা সাড়ে সাতটার দিকে উত্তরায় ৭ নম্বর সেক্টরের হাউস বিল্ডিংসংলগ্ন এলাকা হতে তাঁকে গ্রেপ্তার করা হয়।তাঁকে ধরতে গোয়েন্দা তথ্যের ভিত্তিতে ডিএমপির কাউন্টার টেররিজম ইউনিট, পুলিশ হেডকোয়ার্টার্সের এলআইসি শাখা ও বগুড়া জেলা পুলিশ এ যৌথ অভিযান চালিয়েছিল।
প্রাথমিক জিজ্ঞাসাবাদে মামুনের কাছ থেকে পাওয়া তথ্যের বরাত দিয়ে ডিএমপি নিউজ জানায়, মামুন জঙ্গি সংগঠনের জন্য অর্থ সংগ্রহ, বিস্ফোরক তৈরি, প্রশিক্ষণ দেওয়া, নাশকতামূলক হামলার পরিকল্পনা ইত্যাদি দায়িত্বে নিয়োজিত ছিল। গত ১৫ আগস্ট পান্থপথে শোক দিবসের র‌্যালিতে হামলার উদ্দেশ্যে প্রস্তুত করা বোমাটি তাঁর তৈরি করা ছিল। এমনকি হোটেল ওলিও ইন্টারন্যাশনালে নিহত আত্মঘাতী হামলাকারী সাইফুলের কাছে প্রস্তুতকৃত বোমাটি তিনি নিজেই গিয়ে দিয়ে এসেছিলেন। রাজধানী ঢাকায় আবারও বড় ধরনের নাশকতামূলক হামলা সংঘটনের উদ্দেশ্যে তিনি উত্তরায় আত্মগোপন করেছিলেন।
