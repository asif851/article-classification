
শেরপুরের শ্রীবরদী উপজেলার কামারদহ গ্রামের জাহাঙ্গীর আলম (১৮) হত্যা মামলায় চারজনের যাবজ্জীবন কারাদণ্ড দেওয়া হয়েছে। একই সঙ্গে আসামিদের ১০ হাজার টাকা করে জরিমানা, অনাদায়ে আরও ছয় মাসের সশ্রম কারাবাসের সাজা দেওয়া হয়েছে।
অতিরিক্ত জেলা ও দায়রা জজ মোহাম্মদ মোসলেহ্ উদ্দিন গতকাল সোমবার এই রায় দেন। দণ্ড পাওয়া ব্যক্তিরা হলেন চিসথিয়াপাড়া গ্রামের মোশারফ হোসেন, কামারদহ গ্রামের বিফল, তাঁর ভাই রোমান ও একই গ্রামের শাহজাহান। তাঁরা পলাতক। য় ছামিউল হককে খালাস দেওয়া হয়েছে।
মামলার সংক্ষিপ্ত বিবরণে জানা যায়, ২০০৪ সালের ২ ফেব্রুয়ারি রাতে দুলাল মিয়ার ছেলে জাহাঙ্গীর আলমকে ভিসিডি দেখানোর কথা বলে বাড়ি থেকে ডেকে নিয়ে যান মোশারফ হোসেন। এরপর খোঁজাখুঁজি করেও জাহাঙ্গীরকে পাওয়া যায়নি। ১১ ফেব্রুয়ারি দুপুরে কামারদহ গ্রামের ঈদগাহ মাঠের পশ্চিম পাশের একটি জমির আইলের মধ্যে শুকনা কচুরিপানা দিয়ে ঢাকা অবস্থায় পুলিশ জাহাঙ্গীরের লাশ উদ্ধার করে। এ ঘটনায় দুলাল মিয়া থানায় হত্যা মামলা করেন। শ্রীবরদী থানার তৎকালীন পরিদর্শক মো. জহুরুল হক তদন্ত শেষে ২০০৪ সালের ৩০ এপ্রিল উল্লেখিত পাঁচ আসামির বিরুদ্ধে আদালতে অভিযোগপত্র দেন। সাক্ষ্যপ্রমাণ শেষে এক যুগ পর আদালত গতকাল মামলার রায় ঘোষণা করেন।
রাষ্ট্রপক্ষে অতিরিক্ত সরকারি কৌঁসুলি (এপিপি) মো. ইমাম হোসেন ও আসামি পক্ষে মো. মোখলেছুর রহমান আকন্দ মামলাটি পরিচালনা করেন।
