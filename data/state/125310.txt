
ইসলামী ঐক্যজোটের একাংশের সভাপতি মুফতি ইজাহারুল ইসলামের ছেলে হারুন ইজাহারকে জিজ্ঞাসাবাদ করতে বিস্ফোরক দ্রব্য নিয়ন্ত্রণ আইনের মামলায় দুই দিনের রিমান্ড মঞ্জুর করেছেন আদালত। আজ বৃহস্পতিবার বিকেলে চট্টগ্রাম মহানগর হাকিম নাজমুল হোসেন চৌধুরী শুনানি শেষে এ আদেশ দেন।
চট্টগ্রাম নগর পুলিশের অতিরিক্ত উপকমিশনার (প্রসিকিউশন) কাজী মুত্তাকী ইবনু মিনান প্রথম আলোকে বলেন, ২০১২ সালের ১৩ মে লালখান বাজার এলাকায় একটি মিছিল থেকে পুলিশের ওপর হামলার ঘটনায় করা বিস্ফোরক দ্রব্য নিয়ন্ত্রণ আইনের মামলায় হারুনকে জিজ্ঞাসাবাদ করতে গতকাল বুধবার ১০ দিনের রিমান্ডের আবেদন করে নগর গোয়েন্দা পুলিশ। একই দিন তাঁর জামিনের আবেদন করেন তাঁর আইনজীবী। আজ শুনানি শেষে আদালত জামিন আবেদন নাকচ করে তাঁকে জিজ্ঞাসাবাদ করতে দুই দিনের রিমান্ড মঞ্জুর করেন।
হারুন ইজাহার তাঁর বিরুদ্ধে থাকা ১১টি মামলায় আদালত থেকে জামিন পান। গত মঙ্গলবার দুপুরে জামিনে মুক্তির পর চট্টগ্রাম কেন্দ্রীয় কারাগারের ফটকের সামনে থেকে তাঁকে গ্রেপ্তার করে পুলিশ। পরের দিন কোতোয়ালি থানার একটি বিস্ফোরক মামলায় তাঁকে গ্রেপ্তার দেখায় পুলিশ।
