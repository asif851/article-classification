
রংপুর-৬ আসনের উপনির্বাচনে বিনা প্রতিদ্বন্দ্বিতায় নির্বাচিত স্পিকার শিরীন শারমিন চৌধুরী আগামীকাল বুধবার সকালে সাংসদ হিসেবে শপথ নেবেন।সংসদ সচিবালয়ের সচিব আশরাফুল মকবুল আজ মঙ্গলবার প্রথম আলোকে এ কথা জানান। এর আগে জেলা প্রশাসকের কার্যালয়ে মনোনয়নপত্র বাছাই শেষে রিটার্নিং কর্মকর্তা ও জেলা প্রশাসক ফরিদ আহামদ রংপুর-৬ আসনের উপনির্বাচনে বর্তমান স্পিকার শিরীন শারমিন চৌধুরীকে বিনা প্রতিদ্বন্দ্বিতায় নির্বাচিত ঘোষণা করেন। গতকাল সোমবার ছিল মনোনয়নপত্র জমা দেওয়ার শেষ দিন। শিরীন শারমিন চৌধুরী ছাড়া এ আসনে আর কোনো প্রার্থী ছিলেন না।আজ মনোনয়নপত্র বাছাই হয়। একক প্রার্থী হিসেবে শিরীন শারমিন চৌধুরীর মনোনয়নপত্রটি বৈধ হওয়ায় সংশ্লিষ্ট রিটার্নিং কর্মকর্তা বেলা সাড়ে ১১টার দিকে তাঁকে বেসরকারিভাবে নির্বাচিত ঘোষণা করেন।আগামী ৩ ফেব্রুয়ারি রংপুর-৬ আসনের উপনির্বাচনের মনোনয়নপত্র প্রত্যাহারের শেষ দিন। কমিশন সূত্র জানায়, নির্বাচন কমিশন এ-সংক্রান্ত গেজেট সংসদ সচিবালয়ে পাঠিয়েছে। এ ক্ষেত্রে আগামীকাল সকালে তিনি সাংসদ হিসেবে শপথ নিতে পারেন। সংসদ কার্যপ্রণালি বিধি অনুযায়ী, স্পিকার সাংসদ নির্বাচিত হলে তিনি নিজেই নিজের শপথবাক্য পাঠ করবেন।
