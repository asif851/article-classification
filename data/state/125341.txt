
রাজধানীর চাঁদনি চক মার্কেট এলাকায় ইডেন কলেজের তিনজন ছাত্রী শ্লীলতাহানির শিকার হয়েছেন বলে অভিযোগ উঠেছে। এ ঘটনায় তাঁরা নিউমার্কেট থানায় মামলা করলে চারজনকে গ্রেপ্তার করেছে পুলিশ। গ্রেপ্তার আসামিরা হলেন নজরুল ইসলাম, আলামিন, আবুল হোসেন ও নয়ন।
নিউমার্কেট জোনের সহকারী পুলিশ কমিশনার সাজ্জাদুর রহমান প্রথম আলোকে বলেন, গতকাল শুক্রবার সন্ধ্যায় সাড়ে ছয়টার দিকে ঘটনাটি ঘটে। এর কিছুক্ষণ আগে পরিবারে সদস্যদের নিয়ে কেনাকাটা করতে চাঁদনী চক মার্কেটে যান তিন ছাত্রী। তিন ছাত্রীর মধ্যে একজনের মা ও দুজনের খালা ছিলেন। কেনাকাটার একপর্যায়ে তিন ছাত্রী তাঁদের মা-খালাদের হারিয়ে ফেলেন। তাঁদের খুঁজতে গিয়ে মার্কেটের নিচতলার চাঁদনী চকের বলাকা মার্কেটের নিচতলায় আসেন তিন ছাত্রী। নিচে এসে সঙ্গে আসা স্বজনদের কাছে ফোন করেন তাঁরা। কিন্তু ওই এলকায় ভিড় থাকায় শাহনূর ফেব্রিক্স নামে একটি দোকানের ভেতর ঢুকেন ছাত্রীরা। এ সময় তাঁদের কাছে ভেতরে আসার কারণ জানতে চান শাহনূর ফেব্রিক্সের দোকানিরা। কারণ জানালে ছাত্রীদের আজেবাজে কথা বলতে থাকে। এ সময় তাঁদের সঙ্গে বাগ্‌বিতণ্ডার ঘটনা ঘটে। এ সময় আশপাশের দোকান থেকে আরও কয়েকজন এসে শাহনূর ফেব্রিক্সের দোকানিদের সঙ্গে যোগ দিয়ে তিন ছাত্রীকে আজবাজে কথা শোনাতে থাকেন। একপর্যায়ে দোকানিরা ওই ছাত্রীদের গায়ে হাত দেন।
সাজ্জাদুর রহমান আরও বলেন, ঘটনার বিস্তারিত জানিয়ে আজ দুপুরে নিউমার্কেট থানায় মামলা করেন তিন ছাত্রী। পরে শ্লীলতাহানির অভিযোগে শাহনূর ফেব্রিক্সের চার কর্মচারীকে শনাক্ত করে গ্রেপ্তার করা হয়েছে।
জড়িত অন্যদের গ্রেপ্তারের বিষয়ে কাজ চলছে বলে জানান সাজ্জাদুর রহমান।
