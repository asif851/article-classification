
বিদ্যুতের বর্ধিত মূল্য প্রত্যাহার ও গ্যাস-সংকট নিরসনের দাবিতে গতকাল মঙ্গলবার সকালে মানিকগঞ্জে বিক্ষোভ মিছিল ও সমাবেশ করেছে গণতান্ত্রিক বাম মোর্চা। একই দাবিতে স্থানীয় প্রেসক্লাব চত্বরে মানববন্ধন করেছে বাংলাদেশের কমিউনিস্ট পার্টিসহ (সিপিবি) দুটি সংগঠন।দুপুর সাড়ে ১২টার দিকে জেলা শহরের সাংস্কৃতিক বিপ্লবী সংঘের (সাবিস) কার্যালয় থেকে বিক্ষোভ মিছিল বের করে গণতান্ত্রিক বাম মোর্চা। শহীদ রফিক সড়ক প্রদক্ষিণ শেষে সাবিস মিলনায়তনে সমাবেশের আয়োজন করা হয়। এতে সংগঠনের জেলা সমন্বয়কারী মঞ্জুরুল ইসলামের সভাপতিত্বে গণতান্ত্রিক বাম মোর্চার কেন্দ্রীয় সমন্বয়কারী আবদুস সাত্তার, গণসংহতি আন্দোলনের প্রধান সমন্বয়কারী জোনায়েদ সাকি, বাংলাদেশের সমাজতান্ত্রিক আন্দোলনের (বাসদ) কেন্দ্রীয় সদস্য শুভ্রাংশু চক্রবর্তী, গণসংহতি আন্দোলনের ঢাকা মহানগর সমন্বয়কারী আবু বকর ও ছাত্র ফেডারেশনের জেলা শাখার সভাপতি আল-জাহিদ বক্তৃতা করেন।জোনায়েদ সাকি বলেন, সরকারের ভুল নীতি ও দুর্নীতির কারণে বিদ্যুতের দাম বাড়ছে। এতে জনগণের জীবনযাত্রার ব্যয় বেড়ে যাবে। বিদ্যুতের সেই বর্ধিত মূল্য জনগণের কাঁধে চাপিয়ে দেওয়া হচ্ছে।বিকেলে বিদ্যুতের বর্ধিত মূল্য প্রত্যাহারের দাবিতে মানিকগঞ্জ প্রেসক্লাব চত্বরে সিপিবি ও তেল-গ্যাস ও বিদ্যুৎ-বন্দর জাতীয় রক্ষা কমিটির স্থানীয় নেতা-কর্মীরা মানববন্ধন করেন। এতে সিপিবির জেলা শাখার সভাপতি আজাহারুল ইসলাম, তেল-গ্যাস ও বিদ্যুৎ-বন্দর জাতীয় রক্ষা কমিটির জেলা শাখার আহ্বায়ক মিজানুর রহমান ও সদস্য সচিব ইকবাল হোসেন ওরফে কচি বক্তৃতা করেন। বক্তারা বিদ্যুতের বর্ধিত মূল্য প্রত্যাহার এবং এলাকার গ্যাস-সংকট নিরসনের দাবি জানান।
