

সৌদি আরবের সঙ্গে মিল রেখে আজ বৃহস্পতিবার দেশের বিভিন্ন জায়গায় পবিত্র ঈদুল আজহা পালিত হচ্ছে। গুঁড়ি গুঁড়ি বৃষ্টির মধ্যেই ঈদের জামাতে অনুষ্ঠিত হচ্ছে। নামাজ শেষে একে অপরের সঙ্গে কোলাকুলি করে ঈদের শুভেচ্ছা বিনিময় করেছেন। এর পর যার যার সাধ্যমতো দিয়েছেন কোরবানি। 
বিভিন্ন জায়গা থেকে আমাদের প্রতিনিধি, কার্যালয় থেকে পাঠানো খবর
মৌলভীবাজার: সকাল সাড়ে ৬টায় মৌলভীবাজার শহরের সার্কিট হাউস এলাকায় একটি বাসার ছাদে এই জামাত অনুষ্ঠিত হয়। সেখানে মৌলভীবাজার সদরসহ বিভিন্ন উপজেলা থেকে আসা মুসল্লিরা অংশ নিয়েছেন। জামাতে ইমামতি করেন  আব্দুল মাওফিক চৌধুরী (পীর সাহেব উজান্ডি)। নামাজ শেষে তিনটি গরু ও দুটি ছাগল কোরবানি দেওয়া হয়। এদিকে জেলার কুলাউড়া, বড়লেখা ও শ্রীমঙ্গলের কয়েকটি স্থানে সৌদি আরবের সঙ্গে মিল রেখে ঈদ পালনের খবর পাওয়া গেছে। পটুয়াখালী: জেলার ২২টি গ্রামের পাঁচ হাজারের বেশি পরিবার আজ ঈদুল আজহা উদযাপন করছে। সকাল ৯টায় পটুয়াখালীর সদর উপজেলার বদরপুর গ্রামের বদরপুর দরবার শরীফ প্রাঙ্গণে ঈদের প্রধান জামাত অনুষ্ঠিত হয়। গুঁড়ি গুঁড়ি বৃষ্টি উপেক্ষা করে নতুন জামা কাপড় পরে শিশু-কিশোরসহ সবাই ঈদের নামাজ আদায় করতে মসজিদে সমবেত হতে থাকেন। ঈদের জামাতে ইমামতি করেছেন চাঁদপুর সাদজা দরবার শরীফের সাহেবজাদা খাজা বাকি বিল্লাহ মিশকাত চৌধুরী। নামাজ শেষে দেশ ও জাতি এবং বিশ্ব মুসলিম উম্মার শান্তি কামনা করে মোনাজাত করা হয়। পরে সেখানে পশু কোরবানি দেওয়া হয়।
পটুয়াখালীর সদর উপজেলার বদরপুর গ্রামের বদরপুর দরবার শরীফের পরিচালক মোহাম্মদ নাজমুস সায়াদাত আখন্দ জানান, এ বছরও জেলার সদর উপজেলার বদরপুর ও ছোট বিঘাই, গলাচিপা উপজেলার সেনের হাওলা, পশুরীবুনিয়া, নিজ হাওলা ও কানকুনি পাড়া, বাউফল উপজেলার মদনপুরা, শাপলাখালী, বগা, ধাউরাভাঙ্গা, সুরদী, সাবুপুরা, ও আমিরাবাদ এবং কলাপাড়া উপজেলার লালুয়া, নিশানবাড়িয়া, মরিচবুনিয়া, উত্তর লালুয়া, মাঝিবাড়ি, টিয়াখালীর ইটবাড়িয়া, পৌরশহরের নাইয়াপট্টি, বাদুরতলী, মিঠাগঞ্জ ইউনিয়নের সাফাখালী এই ২২ গ্রামে ঈদ উদযাপিত হচ্ছে।
এসব এলাকার মুসল্লিরা বদরপুর দরবার শরীফের পীর, চট্টগ্রামের সাতকানিয়া পীর ও চট্টগ্রামের পটিয়ার এলাহাবাদ পীরের অনুসারী। ১৯২৮ সাল থেকে এসব এলাকায় প্রতিবছর আগাম রোজা, ঈদুল ফিতর ও ঈদুল আজহা উদযাপন করে আসছেন।
সরিষাবাড়ী (জামালপুর) : সকাল ৯টায় পাঁচটি গ্রামের পাঁচ শতাধিক মুসল্লি ঈদুল আজহার নামাজ আদায় করেছেন। পৌরসভার বলারদিয়ার গ্রামে, মহাদান ইউনিয়নের উচ্চগ্রাম, বনগ্রাম, ডোয়াইল ইউনিয়নের হাটবাড়ী মধ্যপাড়া আজাহারের বাড়ি, ভাটারা ইউনিয়নের পাখাডুবি গ্রামে চারটি স্থানে ঈদের জামাত অনুষ্ঠিত হয়। বলারদিয়ার মসজিদ মাঠে ঈদের জামাতে ইমামতি করেন আজিম উদ্দিন মাস্টার।চাঁদপুর : উৎসবমুখর পরিবেশের মধ্য দিয়ে চাঁদপুরের হাজীগঞ্জ, ফরিদগঞ্জ, মতলব দক্ষিণ ও কচুয়া উপজেলার ৪০টি গ্রামে উদ্‌যাপিত হচ্ছে ঈদুল আজহা। সকাল ৮ট থেকে ৯টার মধ্যে এসব গ্রামে ঈদের জামাত অনুষ্ঠিত হয়। সকাল ৯টায় ফরিদগঞ্জ টোরা মুন্সিরহাট বাজার জামে মসজিদ ও ঈদগায়ে ঈদের জামাতের ইমামতি করেন মাওলানা রহমত উল্লা। ওই এলাকার মুসল্লি মামুনুর রহমান বলেন, প্রায় দুই হাজার মুসল্লি এক সঙ্গে ঈদের নামাজ আদায় করেন। অন্যদিকে হাজীগঞ্জের সাদ্রা মাদ্রাসা মাঠে জামাতে ইমামতি করেন আবু জোফার মোহাম্মদ আবদুল হাই । সেখানেও প্রায় এক হাজার মুসল্লি এক সঙ্গে নামাজ আদায় করেন। পরে যে যাঁর সাধ্যমতো পশু কোরবানি দেন। প্রায় এক শতাব্দী ধরে ওই সব গ্রামের মুসলমানরা সৌদি তথা মধ্যপ্রাচ্যের সঙ্গে মিল রেখে ঈদসহ ইসলাম ধর্মীয় অনুষ্ঠান পালন করে আসছেন।
