
নেত্রকোনার মোহনগঞ্জ পৌর শহরের কাচারি রোড এলাকা থেকে গতকাল বুধবার বেলা আড়াইটার দিকে রিপুল ওরফে রিপুইল্লা (৪০) নামের এক ব্যক্তিকে গ্রেপ্তার করেছে পুলিশ। তাঁর বাড়ি মোহনগঞ্জ উপজেলার চানপুর গ্রামে। মোহনগঞ্জ থানার ভারপ্রাপ্ত কর্মকর্তা (ওসি) মেছবাহ উদ্দিন আহমেদের ভাষ্যমতে, রিপুলের বিরুদ্ধে ডাকাতির অভিযোগে পাশের জামালগঞ্জ থানায় ২০০৫ সালের ৫ মে একটি মামলা হয়। এ মামলায় চলতি বছরের ১১ ফেব্রুয়ারি সুনামগঞ্জ যুগ্ম দায়রা জজ আদালত তাঁকে ১০ বছরের সশ্রম কারাদণ্ড দেন। তিনি আন্তজেলা ডাকাত সর্দার হিসেবেও পরিচিত। আজ বৃহস্পতিবার সকালে রিপুলকে নেত্রকোনা আদালতে পাঠানো হবে। 
