
শেরপুরে ছয় বছরের এক শিশুকে ধর্ষণের অভিযোগ পাওয়া গেছে। গুরুতর আহত অবস্থায় আজ রোববার দুপুরে তাকে শেরপুর জেলা সদর হাসপাতালে ভর্তি করা হয়েছে। ধর্ষণের শিকার শিশুটি শিশু শ্রেণির শিক্ষার্থী। গত ১৪ সেপ্টেম্বর বৃহস্পতিবার বিকেলে এ ঘটনা ঘটে। এ ঘটনায় এখন পর্যন্ত কেউ আটক বা গ্রেপ্তার হয়নি।
শিশুটির পরিবার ও পুলিশ সূত্রে জানা গেছে, গত বৃহস্পতিবার বিকেল চারটার দিকে শিশুটি খেলা করছিল। গ্রামের প্রভাবশালী এক মধ্যবয়স্ক ব্যক্তি চকলেট দেওয়ার প্রলোভন দেখিয়ে শিশুটিকে গ্রামের একটি পরিত্যক্ত ঘরে নিয়ে ধর্ষণ করেন। শিশুটির চিৎকারে প্রতিবেশীরা ঘটনাস্থলে এসে শিশুটিকে উদ্ধার করেন। ওই ব্যক্তি পালিয়ে যান। ঘটনাটি ধামাচাপা দিতে ও থানা-পুলিশকে জানাতে শিশুটির পরিবারের ওপর চাপ দেওয়া হয়। শিশুটির শারীরিক অবস্থার অবনতি হলে শেরপুর সদর থানা-পুলিশ রোববার দুপুরে শিশুটিকে উদ্ধার করে জেলা সদর হাসপাতালে ভর্তি করেছে।
সদর থানার উপপরিদর্শক (এসআই) শুভ্র কুমার সাহা বলেন, পুলিশের প্রাথমিক তদন্তে ধর্ষণ ঘটনার সত্যতা পাওয়া গেছে। এ ব্যাপারে সদর থানায় মামলা দায়েরের প্রস্তুতি চলছে। অভিযুক্তকে আটকের চেষ্টা চালিয়ে যাচ্ছে পুলিশ।
