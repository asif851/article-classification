
পাবনার বেড়া, নেত্রকোনার সদর উপজেলা, দিনাজপুরের কাহারোল ও চট্টগ্রামের ফটিকছড়িতেও গত শনিবার রাতে চারটি মন্দিরে প্রতিমা ভাঙচুরের ঘটনা ঘটেছে। এসব ঘটনায় গতকাল পর্যন্ত পুলিশ কাউকে গ্রেপ্তার করতে পারেনি।ঢাকার বাইরে থেকে আঞ্চলিক অফিস ও প্রতিনিধিদের পাঠানো খবর:বেড়ায় উপজেলা পূজা উদ্যাপন পরিষদের সভাপতি সুবল রায় বলেন, উপজেলার কাজী শরীফপুর গ্রামে দুর্বৃত্তরা মন্দিরের গেট ভেঙে ভেতরে ঢুকে দুটি মূর্তি ভাঙচুর করেছে। গতকাল রোববার সকালে বিষয়টি সবার নজরে আসে।খবর পেয়ে উপজেলা পরিষদের চেয়ারম্যান আব্দুল কাদের, উপজেলা নির্বাহী কর্মকর্তা (ইউএনও) সামসুন নাহার, সহকারী পুলিশ সুপার (এএসপি) শেখ মো. সেলিম ঘটনাস্থল পরিদর্শন করেন। এ ছাড়া বাংলাদেশ পূজা উদ্যাপন পরিষদ এবং হিন্দু বৌদ্ধ খ্রিস্টান ঐক্য পরিষদের জেলা ও উপজেলা পর্যায়ের নেতারাও ঘটনাস্থল পরিদর্শন করেন।আমিনপুর থানার ওসি এম এম তাজুল হুদা বিকেলে বলেন, বিষয়টি তদন্ত করা হচ্ছে। এখন পর্যন্ত মামলা হয়নি।নেত্রকোনা সদর উপজেলার রায় দুমরুহি গ্রামের একটি মন্দিরে চারটি প্রতিমা ভাঙচুর করেছে দুর্বৃত্তরা। মন্দিরের সভাপতি সাধন সরকার বলেন, শনিবার রাতের যেকোনো সময় দুর্বৃত্তরা ঘটনাটি ঘটিয়েছে। এ ঘটনায় হিন্দু সম্প্রদায়ের লোকজনের মধ্যে আতঙ্ক ও ক্ষোভ বিরাজ করছে। খবর পেয়ে অতিরিক্ত জেলা প্রশাসক আবদুল মতিন, অতিরিক্ত পুলিশ সুপার খান মোহাম্মদ আবু নাসের ঘটনাস্থল পরিদর্শন করেন।নেত্রকোনা মডেল থানার ওসি আবু তাহের দেওয়ান বলেন, মন্দিরের সভাপতি সাধন সরকার অজ্ঞাত ব্যক্তিদের আসামি করে মামলা করেছেন।দিনাজপুরের কাহারোল উপজেলার মালগ্রাম পানুয়াপাড়া গ্রামে শিক্ষক শচীন্দ্রনাথ দাসের পারিবারিক মন্দিরে শনিবার রাতে ভাঙচুর ও অগ্নিসংযোগের ঘটনা ঘটেছে। খবর পেয়ে স্থানীয় সাংসদ মনোরঞ্জন শীল গোপাল, রংপুর বিভাগের পুলিশের অতিরিক্ত ডিআইজি চৌধুরী মনজুরুল কবির, দিনাজপুর পুলিশ সুপার মো. হামিদুল আলম, কাহারোলের ইউএনও মোহাম্মদ আসলাম মোল্লা গতকাল ঘটনাস্থল পরিদর্শন করেন।কাহারোল থানার ওসি মো. মনসুর আলী সরকার বিকেলে বলেন, এ ঘটনায় মামলা হয়েছে।চট্টগ্রামের ফটিকছড়ির ভুজপুর থানাধীন পশ্চিম ভুজপুর গ্রামে শনিবার রাতে একটি মন্দিরের প্রতিমা ভাঙচুর করা হয়। ইউএনও মো. নজরুল ইসলাম, উপজেলা ভাইস চেয়ারম্যান উত্তম কুমার মহাজন ও ভুজপুর থানার পুলিশ কর্মকর্তারা ঘটনাস্থল পরিদর্শন করেন।ভুজপুর থানার ওসি আদুল লতিফ বলেন, এ ঘটনায় মামলা হয়েছে।
