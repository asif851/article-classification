
ভবনে ফাটল দেখা দেওয়ায় ঢাকার আশুলিয়ায় একটি পোশাক কারখানা বন্ধ করে দিয়েছে স্থানীয় প্রশাসন। বুয়েট ও অ্যাকর্ডের প্রতিবেদন সাপেক্ষে ওই ভবনের বিষয়ে পরবর্তী ব্যবস্থা নেওয়া হবে।
আশুলিয়ার পলাশবাড়ী এলাকায় স্কাইলাইন গ্রুপের স্কাইলাইন অ্যাপারেলস লিমিটেড ও গুড রিচ সোয়েটার নামে পাশাপাশি দুটি পোশাক কারখানা রয়েছে। এ দুটি কারখানার মধ্যে গুড রিচের আটতলা ভবনের ছয়তলা থেকে দ্বিতীয়তলা পর্যন্ত দেয়াল ও বিমের পাশে ফাটল দেখা দিয়েছে।
শিল্প পুলিশ ও সাভার উপজেলা প্রশাসনের একাধিক কর্মকর্তা এবং শ্রমিকদের সঙ্গে কথা বলে জানা গেছে, গুড রিচ সোয়েটারের শ্রমিকেরা আজ সোমবার সকাল আটটার দিকে কাজে যোগ দেওয়ার ঘণ্টা খানেক পর ভবনটি হঠাৎ কেঁপে ওঠে। এ সময় ওই কারখানার সহস্রাধিক শ্রমিকের মধ্যে ভূমিকম্প আতঙ্ক ছড়িয়ে পড়ে। একপর্যায়ে শ্রমিকেরা কাজ বন্ধ করে কারখানা থেকে বের হয়ে যান। খবর পেয়ে শিল্প ও আশুলিয়া থানার পুলিশ ঘটনাস্থলে যান। এ সময় কারখানা কর্তৃপক্ষ আইন প্রয়োগকারী সংস্থার সদস্যদের কারখানার ভেতরে প্রবেশের অনুমতি দিলেও সাংবাদিকদের ভেতরে ঢুকতে বাধা দেয়। পরে সাংবাদিকদের পক্ষ থেকে বিষয়টি উপজেলা নির্বাহী কর্মকর্তা আবু নাসের বেগকে জানানো হলে তিনি আশুলিয়া রাজস্ব সার্কেলের সহকারী কমিশনার (ভূমি) বিকাশ বিশ্বাসকে কারখানা পরিদর্শনের নির্দেশ দেন। ওই কর্মকর্তা পরিদর্শন করে ভবনে ফাটল ধরার প্রমাণ পান। শিল্প পুলিশ আশুলিয়া জোনের পুলিশ সুপার কাউসার সিকদার বলেন, সম্প্রতি গুড রিচ সোয়েটারের ছয়তলায় ভারী যন্ত্র স্থাপন করা হয়েছে। এ ছাড়া অন্যান্য তলায়ও আগে থেকে ভারী যন্ত্র ছিল। সকাল নয়টার দিকে এসব যন্ত্র একসঙ্গে চালু করার ফলে কারখানা ভবনে বড় ধরনের ঝাঁকুনির সৃষ্টি হয়। এর পরপরই শ্রমিকদের মধ্যে ভূমিকম্প আতঙ্ক ছড়িয়ে পড়ে। এ সময় শ্রমিকেরা কারখানার ভেতরের বিভিন্ন অংশে ফাটল দেখতে পান। তিনি বলেন, শ্রমিকদের দাবির পরিপ্রেক্ষিতে কারখানা পরিদর্শন করে বিভিন্ন তলায় বিম–সংলগ্ন দেয়ালে চির দেখা গেছে। ছয়তলায় চিরের সংখ্যা বেশি।  স্কাইলাইন গ্রুপের মহাব্যবস্থাপক (জিএম) মনিরুজ্জামান বলেন, ভবনের বিভিন্ন তলায় সামন্য চির দেখা দেওয়ায় শ্রমিকদের মধ্যে যে আতঙ্ক দেখা দিয়েছে। তা দূর করতে বুয়েট ও অ্যাকর্ড প্রতিনিধিদলের সাহায্যে ভবনটি পরীক্ষার উদ্যোগ নেওয়া হয়েছে। এ জন্য আগামী শুক্রবার পর্যন্ত কারখানায় ছুটি ঘোষণা করা হয়েছে। তিনি বলেন, ইতিমধ্যে ভবন নির্মাণকাজের সঙ্গে যুক্ত প্রতিষ্ঠানের পক্ষ থেকে ভবনটি ঝুঁকিমুক্ত বলে দাবি করা হয়েছে।
সাভারের উপজেলা নির্বাহী কর্মকর্তা (ইউএনও) আবু নাসের বেগ বলেন, প্রাথমিক তদন্তে আশুলিয়ার গুড রিচ সোয়েটারের বিভিন্ন তলার দেয়াল ও বিমে ফাটল দেখা দেওয়ার প্রমাণ পাওয়া গেছে। এ কারণে কারখানাটি বন্ধ করে দেওয়া হয়েছে। বুয়েট ও অ্যাকর্ডের প্রতিবেদন পাওয়ার পর পরবর্তী ব্যবস্থা নেওয়া হবে।
