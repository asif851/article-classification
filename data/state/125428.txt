
সরকারের সঙ্গে সংলাপের মাধ্যমে সব ধরনের সমস্যার সমাধান করতে প্রস্তুত আছে বিএনপি। গ্রহণযোগ্য নির্বাচনের ব্যাপারে সরকারের সঙ্গে সংলাপে বসতে তারা আগ্রহী।
বিএনপি চেয়ারপারসন খালেদা জিয়া ইউরোপীয় ইউনিয়নের (ইউ) কূটনীতিকদের এ সব কথা বলেছেন। আজ রোববার রাতে ইউ দক্ষিণ ও দক্ষিণ পূর্ব এশিয়া অঞ্চলের পরিচালক উগো ওসটুটোর নেতৃত্ব তিন সদস্যের প্রতিনিধি দল খালেদা জিয়ার সঙ্গে তার গুলশান কার্যালয়ে সাক্ষাত করেন। এ সময় ইউরোপীয় ইউনিয়নের কূটনীতিকরা খালেদার কাছে জানতে চেয়েছিলেন, বিএনপি সংলাপে বসতে আগ্রহী কি না? এর উত্তরে খালেদা জিয়া এসব কথা বলেছেন বলে সাংবাদিকদের জানান বিএনপি ভাইস চেয়ারম্যান শমসের মবিন চৌধুরী।
শমসের মবিন চৌধুরী সাংবাদিকদের বলেন, ইউ কূটনীতিকরা বিএনপি চেয়ারপারসনের কাছে জানতে চেয়েছেন, আমরা সংলাপে বসতে আগ্রহী কি না? খালেদা জিয়া তাদের জানিয়েছেন, সব দলের অংশগ্রহণে নির্বাচন অনুষ্ঠান হলে সরকারের সঙ্গে সংলাপে বসতে তারা আগ্রহী আছেন।’
বিএনপির ভাইস চেয়ারপারসন বলেন, বৈঠকে খালেদা জিয়া ইউরোপের কূটনীতিকদের বলেছেন, বাংলাদেশে বর্তমানে মানবাধিকার, আইনের শাসন ও গণতন্ত্র নেই। এর জবাবে ইউ প্রতিনিধিরা বলেছেন, বাংলাদেশের গণতন্ত্র, মানবাধিকার ও রাজনৈতিক পরিস্থিতির বিষয়ে উদ্বেগ-উত্কণ্ঠার কথা ইতোমধ্যে তারা বিবৃতিতে জানিয়েছেন।
নির্দলীয় তত্ত্বাবধায় সরকারের দাবিতে আন্দোলন করলেও বিএনপি নেতৃত্বাধীন ১৯-দলীয় জোটের বর্জনের মধ্যে দশম সংসদ নির্বাচনে পুনরায় ক্ষমতায় এসেছে আওয়ামী লীগ।
ইউ প্রতিনিধি দলের সঙ্গে বিএনপির বৈঠকে দ্বি-পক্ষীয় সম্পর্কের নানা দিকসহ বাংলাদেশের রাজনৈতিক পরিস্থিতি ও মানবাধিকারের বিষয় নিয়ে আলোচনা হয়েছে।
বৈঠকে শমসের মবিন চৌধুরী ছাড়াও বৈঠকে ছিলেন বিএনপি চেয়ারপারসনের উপদেষ্টা রিয়াজ রহমান ও সাবিহ উদ্দিন আহমেদ। ঢাকায় ইউরোপীয় ইউনিয়নের রাষ্ট্রদূত উইলিয়াম হানাও বৈঠকে ছিলেন।
