
বৈরী আবহাওয়ার কারণে কাঁঠালবাড়ি-শিমুলিয়া নৌপথে সব ধরনের নৌযান চলাচল বন্ধ রাখা হয়েছে। আজ রোববার বিকেল সাড়ে পাঁচটার দিকে পদ্মা নদীতে ঝোড়ো হাওয়ার কারণে নৌ দুর্ঘটনা এড়াতে নৌযান চলাচল বন্ধ রাখে ঘাট কর্তৃপক্ষ।
বিআইডব্লিউটিসির কাঁঠালবাড়ি ফেরিঘাট সূত্র জানায়, আজ বিকেল চারটা থেকে আকাশে মেঘ দেখা যায়। ক্রমেই চারপাশ অন্ধকার হয়ে আসে। এরপরে বিকেল সাড়ে পাঁচটার দিকে ঝোড়ো হাওয়া ও বৃষ্টি শুরু হলে নৌপথে দুর্ঘটনা এড়াতে ১৭টি ফেরি, ৮৫টি লঞ্চ ও আড়াই শ স্পিডবোট চলাচল বন্ধ করে দেওয়া হয়। এতে ঘাটের উভয় পারে পারাপারে অপেক্ষায় রয়েছে চার শতাধিক যানবাহন।
বিআইডব্লিউটিসির কাঁঠালবাড়ি ফেরিঘাটর ব্যবস্থাপক সালাম হোসেন মিয়া বলেন, ঘাট এলাকায় ঝোড়ো হাওয়া আর বৃষ্টি থাকায় নৌপথে দুর্ঘটনা এড়াতে রোববার বিকেল সাড়ে পাঁচটা থেকে সব ধরনের নৌযান চলাচল বন্ধ রাখা হয়েছে।
