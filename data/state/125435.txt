
রাজশাহী বিশ্ববিদ্যালয়ের গণযোগাযোগ ও সাংবাদিকতা বিভাগের সহযোগী অধ্যাপক আকতার জাহানের অস্বাভাবিক মৃত্যুর ঘটনায় তাঁর এক সহকর্মীকে গোয়েন্দা পুলিশ হেফাজতে রেখে জিজ্ঞাসাবাদ চলছে।ওই সহকর্মীর নাম আতিকুর রহমান। তিনি গণযোগাযোগ ও সাংবাদিকতা বিভাগের সহকারী অধ্যাপক। গত বৃহস্পতিবার সন্ধ্যায় তাঁকে মহানগর গোয়েন্দা পুলিশ হেফাজতে নেওয়া হয়। এরপর থেকে তিনি সেখানেই আছেন। গতকাল সকাল ১০টায় মহানগর গোয়েন্দা পুলিশের ভারপ্রাপ্ত কর্মকর্তা (ওসি) আবদুল হান্নান প্রথম আলোকে বলেন, ‘আকতার জাহানের মৃত্যুর ঘটনায় তাঁর সহকর্মীকে গোয়েন্দা পুলিশ হেফাজতে নিয়ে জিজ্ঞাসাবাদ করা হচ্ছে। তিনি আমাদের হেফাজতেই আছেন।’গত ৯ সেপ্টেম্বর রাজশাহী বিশ্ববিদ্যালয়ের গণযোগাযোগ ও সাংবাদিকতা বিভাগের সহযোগী অধ্যাপক আকতার জাহানকে (৪৫) মৃত অবস্থায় বিশ্ববিদ্যালয়ের জুবেরী ভবনের ৩০৩ নম্বর কক্ষ থেকে উদ্ধার করা হয়।
