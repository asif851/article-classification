
ঢাকা থেকে নিখোঁজ হওয়ার নয় দিন পর জয়পুরহাট থেকে পিরোজপুরের জিয়ানগর উপজেলা আওয়ামী লীগের সাধারণ সম্পাদক মৃধা মোহাম্মদ মনিরুজ্জামানকে (৫৫) উদ্ধার করা হয়েছে। গতকাল সোমবার জয়পুরহাটের সান্তাহার রেলস্টেশনে ​রেলের একটি বগির মধ্য থেকে তাঁকে অচেতন অবস্থায় উদ্ধার করে রেল পুলিশ। আজ মঙ্গলবার ভোরে রেল পুলিশ ইন্দুরকানি থানার পুলিশের কাছে মনিরুজ্জামানকে হস্তান্তর করে।
পুলিশ ও পারিবারিক সূত্রে জানা গেছে, ১৫ জুলাই দুপুরে মনিরুজ্জামান জিয়ানগর উপজেলার ভবানীপুর গ্রামের বাড়ি থেকে ঢাকার উদ্দেশে বের হন। ১৭ জুলাই বিকেল পাঁচটার দিকে মনিরুজ্জামানের সঙ্গে ছেলে মাহামুদুর রহমানের মুঠোফোনে সর্বশেষ কথা হয়। এরপর থেকে তাঁর ফোনটি বন্ধ ছিল। ঢাকার আত্মীয়স্বজন ও আওয়ামী লীগ নেতা-কর্মীদের সঙ্গে যোগাযোগ করেও মনিরুজ্জামানের কোনো সন্ধান না পেয়ে ২১ জুলাই তাঁর মেয়ে শামীমা নাসরিন ইন্দুরকানি থানায় একটি সাধারণ ডায়েরি (জিডি) করেন।
ইন্দুরকানি থানার ভারপ্রাপ্ত কর্মকর্তা (ওসি) এ কে এম মিজানুল হক বলেন, উদ্ধারের পর মনিরুজ্জামানকে পিরোজপুর সদর হাসপাতালে ভর্তি করা হয়েছে। তাঁর চেতনা ফিরেছে।
পিরোজপুরের পুলিশ সুপার মো. ওয়ালিদ হোসেন জানান, মনিরুজ্জামানকে জিজ্ঞাসাবাদ করা হয়েছে। তিনি জানান, ১৭ জুলাই রাতে গুলশানের একটি ট্রাভেল এজেন্সি থেকে ফেরার পথে রাজধানীর হাতিরঝিল এলাকা থেকে অজ্ঞাত দুর্বৃত্তরা তাঁকে একটি মাইক্রোবাসে তুলে নিয়ে যায়। এরপর থেকে অচেতন ছিলেন বলে জানান তিনি।
