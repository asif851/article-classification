

কাল বিএনপি চেয়ারপারসন খালেদা জিয়ার রায়কে কেন্দ্র করে ‘উদ্ভূত পরিস্থিতিতে’ নাগরিকদের গুজবে কান না দিতে ও ভীত না হতে আহ্বান জানিয়েছেন পুলিশের মহাপরিদর্শক (আইজিপি) মোহাম্মদ জাবেদ পাটোয়ারী। কোনো ধরনের অসংগতি দেখলে ৯৯৯-এ ফোন দিয়ে পুলিশকে অবহিত করার আহ্বান জানিয়েছেন আইজিপি। কাল দেশের আইনশৃঙ্খলা পরিস্থিতি স্বাভাবিক ও নিয়ন্ত্রণে থাকবে বলেও আশ্বস্ত করেন তিনি।
আজ বুধবার রাজধানীতে পুলিশ হেডকোয়ার্টারে আয়োজিত সংবাদ সম্মেলনে পুলিশের মহাপরিদর্শক (আইজিপি) মোহাম্মদ জাবেদ পাটোয়ারী বলেছেন, অন্যান্য সময়ের তুলনায় গত এক সপ্তাহে গড়ে প্রতিদিন মাত্র ৫৯ জনকে বেশি গ্রেপ্তার করা হয়েছে। কোনো গণগ্রেপ্তারের ঘটনা ঘটছে না। আমরা সুনির্দিষ্ট তথ্যের ভিত্তিতে গ্রেপ্তার করেছি। অপরাধী গ্রেপ্তার করা যেহেতু পুলিশের রুটিন ওয়ার্ক, তা সঠিকভাবে পালন করার জন্যই যে নির্দেশনা দিয়েছি, তার ভিত্তিতেই আসামি গ্রেপ্তার হয়েছে।  নিষেধাজ্ঞা উপেক্ষা করে সরকারি দল রাস্তায় থাকার ঘোষণা দিয়েছে। সে ক্ষেত্রে আইন তাদের ক্ষেত্রে প্রযোজ্য হবে কি না জানতে চাইলে তিনি বলেন, আইন সবার জন্য প্রযোজ্য। এ রায়কে ঘিরে নাশকতার আশঙ্কা আছে কি না, প্রশ্ন করা হলে আইজিপি বলেন, নাশকতার আশঙ্কা নেই। তবে নাশকতা যদি ঘটে, সে জন্য প্রস্তুতি নেওয়া হয়েছে। জনগণকে গুজবে কান না দেওয়ার আহ্বান জানিয়ে তিনি বলেন, কেউ কোনো অসংগতি দেখলে ৯৯৯-এ ফোন দেবেন।
লিখিত বক্তব্যে আইজিপি বলেন, কাল একটি মামলার রায়কে কেন্দ্র করে ঢাকাসহ সারা দেশের মানুষের মধ্যে একধরনের প্রচ্ছন্ন উদ্বেগ বা উৎকণ্ঠার সৃষ্টি হয়েছে বলে বিভিন্ন ইলেকট্রনিক, প্রিন্ট ও সামাজিক যোগাযোগমাধ্যম সূত্রে জানা গেছে। আইনশৃঙ্খলা রক্ষা এবং জননিরাপত্তা নিশ্চিত করার স্বার্থে পুলিশ ইতিমধ্যে দেশব্যাপী সর্বাত্মক ব্যবস্থা নিয়েছে। প্রয়োজনীয় নিরাপত্তা পরিকল্পনা নেওয়া হয়েছে। নিরাপত্তা জোরদার করা হয়েছে ঢাকা মহানগরীসহ সব বিভাগ, জেলা ও উপজেলায়। তিনি বলেন, ‘আমরা মনে করি, কাল দেশের আইনশৃঙ্খলা পরিস্থিতি স্বাভাবিক ও নিয়ন্ত্রণাধীন থাকবে। আশা করি, সবাই আইনের প্রতি শ্রদ্ধাশীল থাকবেন। এরপরও যদি কোনো ব্যক্তি বা গোষ্ঠী জননিরাপত্তা ও জনশৃঙ্খলার অবনতি করার অপচেষ্টা করে, তাহলে তা আইনগতভাবে মোকাবিলা করব। নৈরাজ্য পরিস্থিতি সৃষ্টির যেকোনো অপচেষ্টা পুলিশ কঠোরভাবে পেশাদারির সঙ্গে মোকাবিলা করবে। কোনো অবস্থাতেই এ ধরনের অপচেষ্টা সহ্য করা হবে না।’ তিনি আরও বলেন, ‘দেশবাসীকে আশ্বস্ত করতে চাই, দেশের আইনশৃঙ্খলা এবং জননিরাপত্তা পরিস্থিতি স্বাভাবিক রাখার ক্ষেত্রে বাংলাদেশ পুলিশ সক্ষম এবং প্রতিশ্রুতিবদ্ধ। নাগরিকদের কোনো গুজবে কান না দিয়ে অথবা ভীত না হয়ে স্বাভাবিক কার্যক্রম বজায় রাখার অনুরোধ করছি। কোথাও সন্দেহজনক কোনো কিছু দেখলে নিকটস্থ পুলিশ অথবা জাতীয় জরুরি সেবা ৯৯৯-এ অবহিত করার অনুরোধ জানাচ্ছি।’ তিনি আইনশৃঙ্খলা পরিস্থিতি স্বাভাবিক রাখার জন্য সবার সহযোগিতা কামনা করেন।
খালেদা জিয়ার বিরুদ্ধে করা জিয়া অরফানেজ ট্রাস্ট দুর্নীতি মামলার রায় কাল ঘোষণার কথা রয়েছে বকশীবাজারে স্থাপিত বিশেষ জজ আদালত-৫-এ।
