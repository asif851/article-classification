
সিলেটে জঙ্গি আস্তানার কাছে বোমা বিস্ফোরণে গুরুতর আহত র‍্যাবের গোয়েন্দা শাখার পরিচালক লেফটেন্যান্ট কর্নেল আবুল কালাম আজাদকে সিঙ্গাপুরে থেকে ঢাকায় আনা হয়েছে। আজ বুধবার রাতে আবুল কালাম আজাদকে বহনকারী এয়ার অ্যাম্বুলেন্স ঢাকার হজরত শাহজালাল আন্তর্জাতিক বিমানবন্দরে পৌঁছায়।র‍্যাবের মুখপাত্র এবং আইন ও গণমাধ্যম শাখার পরিচালক কমান্ডার মুফতি মাহমুদ খান প্রথম আলোকে বলেন, আহত র‍্যাবের গোয়েন্দা শাখার পরিচালক আবুল কালাম আজাদকে সিঙ্গাপুরে থেকে ঢাকায় আনা হয়েছে। বুধবার রাত ৮টা ২০ মিনিটের দিকে আবুল কালাম আজাদকে বহনকারী এয়ার অ্যাম্বুলেন্স ঢাকায় পৌঁছায়। আবুল কালাম আজাদকে ঢাকার সম্মিলিত সামরিক (সিএমএইচ) হাসপাতালের আইসিইউতে রাখা হবে। তিনি আরও বলেন, সিঙ্গাপুরের মাউন্ট এলিজাবেথ হাসপাতালের চিকিৎসকেরা বলেছেন, তার যে চিকিৎসা প্রয়োজন তা বাংলাদেশেই সম্ভব। তাই তাঁকে বাংলাদেশে ফেরত আনা হয়েছে। 
গত বৃহস্পতিবার গভীর রাতে সিলেটের দক্ষিণ সুরমার শিববাড়ি এলাকায় জঙ্গি আস্তানার সন্ধান পাওয়ার পর তা ঘিরে ফেলে আইনশৃঙ্খলা রক্ষাকারী বাহিনী। পরদিন শুক্রবার ঢাকা থেকে পুলিশের কাউন্টার টেররিজম, সোয়াট ও র‍্যাবের ঊর্ধ্বতন কর্মকর্তারা সেখানে যান। প্রায় ৩০ ঘণ্টা ওই বাড়ি ঘিরে রাখার পর শনিবার সকালে অভিযান শুরু করে সেনাবাহিনীর প্যারা কমান্ডো দল। ওই বাড়িতে আটকে থাকা বিভিন্ন ফ্ল্যাটের ৭৮ জন বাসিন্দাকে উদ্ধার করে তারা। শনিবার সন্ধ্যায় সেনাবাহিনীর পক্ষ থেকে এ বিষয়ে সাংবাদিকদের ব্রিফ করার পরপরই কাছাকাছি পাঠানপাড়া এলাকায় দুই দফা বিস্ফোরণ ঘটে। এ বিস্ফোরণে আহত হয়ে র‍্যাবের গোয়েন্দা শাখার প্রধান আবুল কালাম আজাদকে সিলেট ওসমানী মেডিকেল কলেজ হাসপাতালের ভর্তি করা হয়। চিকিৎসকেরা সেখানে কয়েক দফা অস্ত্রোপচার করেন। তাঁর সারা শরীরে স্প্লিন্টার ছিল। মধ্যরাতে তাঁকে ও মেজর আজাদকে হেলিকপ্টারে করে ঢাকায় এনে ঢাকার সম্মিলিত সামরিক হাসপাতালে (সিএমএইচ) রাখা হয়। পরদিন রোববার আবুল কালাম আজাদকে এয়ার অ্যাম্বুলেন্সে করে সিঙ্গাপুরে নিয়ে যাওয়া হয়। সিঙ্গাপুরের মাউন্ট এলিজাবেথ হাসপাতালে তার চিকিৎসা চলে। সেখান থেকে আজ তাঁকে ঢাকায় আনা হয়।
আরও পড়ুনআহত র‍্যাবের গোয়েন্দাপ্রধানকে সিঙ্গাপুরে পাঠানো হয়েছে
