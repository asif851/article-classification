
চলে গেছেন একুশে পদকপ্রাপ্ত বাউলশিল্পী করিম শাহ৷ তিনি আর গাইবেন না লালন সাঁইয়ের গান৷ গতকাল মঙ্গলবার সকালে কুষ্টিয়া শহরের চৌড়হাস এলাকায় নিজ বাড়িতে তিনি ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৮৫ বছর। পারিবারিক সূত্রে জানা গেছে, করিম শাহ দীর্ঘদিন ধরে শ্বাসকষ্টে ভুগছিলেন৷ ১৯ এপ্রিল দুপুরে শ্বাসকষ্ট নিয়ে কুষ্টিয়া জেনারেল হাসপাতালে ভর্তি হয়েছিলেন তিনি৷ ৬ মে জেলা প্রশাসক সৈয়দ বেলাল হোসেন হাসপাতালে গিয়ে তাঁকে ১০ হাজার টাকার চেক দেন৷ পরে সমাজসেবা অধিদপ্তরের সহায়তায় গুণী এই শিল্পীকে ৩১ মে ঢাকা মেডিকেল কলেজ হাসপাতালে ভর্তি করা হয়৷ তখন প্রধানমন্ত্রী শেখ হাসিনার তহবিল থেকে তাঁকে দুই লাখ টাকা দেওয়া হয়৷ এরপর তিনি ৭ জুন বাড়ি ফিরে আসেন৷  করিম শাহর জন্ম ১৯২৯ সালের ১০ জুলাই, কুষ্টিয়ার মিরপুর উপজেলার অঞ্জনগাছি গ্রামে৷ তাঁর বাবা ঝুমুর আলী জোয়ার্দারও ছিলেন বাউলশিল্পী৷ মাত্র সাত বছর বয়সে বাবার কাছ থেকেই লালনের গান শেখেন৷ আমৃত্যু তিনি ছিলেন লালনের আদি গানের একনিষ্ঠ সাধক৷ আমেরিকা, ফ্রান্স, লন্ডন, ভারতসহ অনেক দেশে গান করে লাখো শ্রোতার মন জয় করেছিলেন তিনি৷ শিল্পকলায় অবদানের জন্য ২০১১ সালে একুশে পদক পান তিনি৷ জেলা শিল্পকলা একাডেমী ও লালন একাডেমির কর্মকর্তারাসহ অসংখ্য ভক্ত-শুভাকাঙ্ক্ষী গতকাল করিম শাহর বাড়ি গিয়ে তাঁর প্রতি শেষ শ্রদ্ধা নিবেদন করেন৷ দুই দফা জানাজা শেষে বিকেল পৌনে চারটার দিকে মিরপুর উপজেলার কামারপাড়া গ্রামে ভক্তবাড়িতে তাঁর মরদেহ সমাহিত করা হয়৷ তাঁর মৃত্যুতে সংস্কৃতিমন্ত্রী আসাদুজ্জামান নূর গভীর শোক ও শোকসন্তপ্ত পরিবারের প্রতি গভীর সমবেদনা জানিয়েছেন৷
