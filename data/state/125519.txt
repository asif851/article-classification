
তুচ্ছ ঘটনাকে কেন্দ্র করে জগন্নাথ বিশ্ববিদ্যালয় শাখা ছাত্রলীগের দুই পক্ষের মধ্যে সংঘর্ষ হয়েছে। এ ঘটনায় উভয় পক্ষের পাঁচজন কর্মী আহত হয়েছেন। আজ সোমবার দুপুর সাড়ে ১২টার দিকে বিশ্ববিদ্যালয়ের মুক্তিযুদ্ধের ভাস্কর্যের সামনে এ সংঘর্ষ হয়।প্রত্যক্ষদর্শীরা জানায়, গতকাল বিশ্ববিদ্যালয় শাখা ছাত্রলীগের সভাপতি শরিফুল ইসলামের পক্ষের দুই কর্মী সুকান্ত ও তরিকুল ইসলামের মধ্যে বাগবিতণ্ডা হয়। পরে তরিকুল ছাত্রলীগের সভাপতির পক্ষ ছেড়ে সাধারণ সম্পাদক সিরাজুল ইসলামের পক্ষে যোগ দেন।এ ঘটনায় আজ সকাল থেকেই তরিকুল সাধারণ সম্পাদকের পক্ষের কর্মীদের নিয়ে সুকান্তকে মারার জন্য ক্যাম্পাসে মহড়া দিচ্ছিলেন। পরে দুপুর সাড়ে ১২টার দিকে সাধারণ সম্পাদকের পক্ষের কর্মীরা সভাপতির পক্ষের কয়েকজন কর্মীকে পেয়ে হামলা চালান। খবর পেয়ে সভাপতির পক্ষের কর্মীরা ছুটে এলে উভয় পক্ষের মধ্যে কয়েক দফা পাল্টাপাল্টি ধাওয়ার ঘটনা ঘটে। এতে উভয় পক্ষের পাঁচজন আহত হন। পরে পুলিশ পরিস্থিতি নিয়ন্ত্রণে আনে।এ ব্যাপারে বিশ্ববিদ্যালয় শাখা ছাত্রলীগের সভাপতি ও সাধারণ সম্পাদকের সঙ্গে কয়েকবার মুঠোফোনে যোগাযোগের চেষ্টা করে তাঁদের সংযোগ বন্ধ পাওয়া যায়। 
এ বিষয়ে বিশ্ববিদ্যালয়ের প্রক্টর অশোক কুমার সাহা প্রথম আলো ডটকমকে জানান, কী নিয়ে দুই পক্ষের মধ্যে সংঘর্ষ হয়েছে তা তিনি জানেন না। তবে বিষয়টি সমাধানের জন্য ছাত্রলীগের সভাপতি ও সাধারণ সম্পাদকের সঙ্গে আলোচনা করা হবে।
