
নির্যাতনের শিকার নারী ও শিশুর সহায়তায় জাতীয় হেল্পলাইন সেন্টারের নম্বর ১০৯২১ পরিবর্তন করে ১০৯ করা হয়েছে। যেকোনো মোবাইল ও অন্যান্য ফোন থেকে সরাসরি বিনা খরচে ১০৯ নম্বরে ফোন করে ২৪ ঘণ্টা সহায়তা নেওয়া যাবে।গতকাল রোববার নারী দিবস উপলক্ষে আয়োজিত মানববন্ধনে এই তথ্য জানানো হয়। ‘নারী-পুরুষ সমতায় উন্নয়নের যাত্রা/ বদলে যাবে বিশ্ব, কর্মে নতুন মাত্রা’ শিরোনামে জাতীয় প্রেসক্লাবের সামনে মানববন্ধনটির আয়োজন করে মহিলাবিষয়ক অধিদপ্তর এবং মহিলা ও শিশুবিষয়ক মন্ত্রণালয়।এতে আরও জানানো হয়, ২০১৭ সালের মাধ্যমিক ও উচ্চমাধ্যমিক পর্যায়ের ৬৩টি পাঠ্যপুস্তকের কভারে নম্বরটি দেওয়া হয়েছে; যাতে নারী ও শিশুরা সহজেই সেবা নিতে পারে।প্রধান অতিথি মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ চুমকি বলেন, উন্নয়নের মূল ভিত্তি হচ্ছে দারিদ্র্য বিমোচন, অর্থনৈতিক মুক্তি ও শিক্ষা। নারীরা এই তিন ক্ষেত্রেই ভালো করছে; অনেক ক্ষেত্রে পুরুষের থেকেও এগিয়ে। নারীর প্রতি সব বৈষম্য দূর করতে পুরুষকে এগিয়ে আসতে হবে।কর্মসূচিতে বিভিন্ন সরকারি কর্মকর্তা-কর্মচারী, বেসরকারি সংস্থার প্রতিনিধি ও সদস্যসহ নানা শ্রেণি-পেশার মানুষ উপস্থিত ছিলেন। সব জেলা ও উপজেলায় দিবসটি উপলক্ষে গতকাল মানববন্ধন পালিত হয়।
