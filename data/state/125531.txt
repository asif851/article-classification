
দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া আজ সোমবার সচিবালয়ে অনুষ্ঠিত মন্ত্রিসভার নিয়মিত বৈঠকে যোগ দেননি। মন্ত্রিসভার বৈঠকে অংশ নেওয়া নাম প্রকাশে অনিচ্ছুক একজন মন্ত্রী প্রথম আলোকে এ তথ্য জানিয়েছেন।যোগাযোগ করা হলে মোফাজ্জল হোসেন চৌধুরী মায়া জানান, অসুস্থতার কারণে তিনি মন্ত্রিসভার বৈঠকে যোগ দিতে পারেননি। তিনি জ্বরে ভুগছেন। তবে তিনি আজ বিকেলে রাজধানীর বঙ্গবন্ধু অ্যাভিনিউতে আওয়ামী লীগের দলীয় কার্যালয়ে যাবেন।নারায়ণগঞ্জে সাত খুনের ঘটনায় মায়ার এক আত্মীয়ের বিরুদ্ধে সংশ্লিষ্টতার অভিযোগ উঠেছে। এ নিয়ে সমালোচনা হচ্ছে। এমন প্রেক্ষাপটে মন্ত্রিসভার আজকের বৈঠকে মায়ার অনুপস্থিতি নিয়ে সচিবালয়ে নানা আলোচনা চলছে।দুর্যোগ ব্যবস্থাপনা ও ত্রাণ মন্ত্রণালয়ের একজন কর্মকর্তা প্রথম আলোকে বলেন, ‘মন্ত্রী আজ আসেননি। তিনি বাসায় অবস্থান করছেন।’নারায়ণগঞ্জে সাত খুনের ঘটনায় মায়ার এক আত্মীয়ের বিরুদ্ধে সংশ্লিষ্টতার অভিযোগ ওঠার পর এ বিষয়ে গত শুক্রবার একটি বিবৃতিতে দেন দুর্যোগ ব্যবস্থাপনা ও ত্রাণমন্ত্রী। তিনি দাবি করেছেন, ওই ঘটনায় অভিযুক্ত ব্যক্তিদের সঙ্গে তাঁর পরিবারের কোনো সদস্যের সংশ্লিষ্টতা নেই।
বিবৃতিতে মোফাজ্জল হোসেন চৌধুরী বলেন, ‘আমি দ্ব্যর্থহীনভাবে জানাতে চাই যে, মামলায় অভিযুক্তদের সঙ্গে আমার পরিবারের কোনো সদস্যের কখনোই কোনো রকম যোগাযোগ বা ব্যবসায়িক লেনদেন বা সম্পর্ক ছিল না।’
দুর্যোগ ব্যবস্থাপনা ও ত্রাণমন্ত্রী বলেন, ‘এ ঘটনার সঙ্গে আমার পরিবারের সদস্যদের জড়িয়ে বিভিন্ন সংবাদমাধ্যমে বিভিন্ন ধরনের সংবাদ পরিবেশিত হচ্ছে, যা আমাকে ভীষণভাবে মর্মাহত এবং আমার পরিবারের সম্মানহানি করেছে।’
 
মন্ত্রিসভার বৈঠক
আজ মন্ত্রিসভা ‘বাংলাদেশ সেতু কর্তৃপক্ষ আইন-২০১৪’-এর খসড়া নীতিগত অনুমোদন দিয়েছে। বৈঠক শেষে মন্ত্রিপরিষদসচিব মোশাররাফ হোসাইন ভূইঞা সাংবাদিকদের এ কথা জানান। তিনি জানান, সেতু নির্মাণে সড়ক বিভাগ ও স্থানীয় সরকার বিভাগের কাজের সমন্বয়ের জন্য একটি প্রস্তাব তৈরি করতে প্রধানমন্ত্রীর কার্যালয়ের জ্যেষ্ঠ সচিব, স্থানীয় সরকার বিভাগের জ্যেষ্ঠ সচিব ও সড়ক বিভাগের সচিবকে দায়িত্ব দেওয়া হয়েছে। 
