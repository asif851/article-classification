
দ্বিতীয় শ্রেণিতে পড়ার সময় ছাদ থেকে পড়ে বাম হাতে ব্যথা পান চট্টগ্রামের চান্দগাঁও শহীদ পাড়া এলাকার প্রয়াত ফিরোজ আহমেদের ছেলে মো. তসলিম হোসেন। চিকিৎসকের খামখেয়ালিতে কনুইয়ের ওপর থেকে তাঁর বাম হাতটা কেটে ফেলতে হয়। ৩৬ বছরের তরুণ বোঝেন প্রতিবন্ধীর কষ্ট। তাই প্রতিবন্ধীদের মর্যাদা প্রতিষ্ঠার পাশাপাশি এলাকার উন্নয়নের জন্য ৪ নম্বর চান্দগাঁও থেকে কাউন্সিলর পদে নির্বাচন করার সিদ্ধান্ত নিয়েছেন তিনি। ২৮ এপ্রিলের চট্টগ্রাম সিটি করপোরেশন নির্বাচনে তিনিই একমাত্র প্রতিবন্ধী প্রার্থী।আজ রোববার দুপুরে চট্টগ্রাম প্রতিবন্ধী উন্নয়ন সংস্থার (সিডিডিএস) সংগঠকদের সঙ্গে নিয়ে তসলিম হোসেন জেলা রিটার্নিং কর্মকর্তার দপ্তরে মনোনয়নপত্র জমা দেন।মনোনয়নপত্র জমা দেওয়ার আগে তসলিম হোসেন প্রথম আলোকে বলেন, ‘প্রতিবন্ধীরা চট্টগ্রামে নানাভাবে অবহেলিত। তাঁরা তেমন কোনো সুযোগসুবিধা পান না। তাই তাঁদের অধিকার প্রতিষ্ঠার জন্য এবার আমি প্রার্থী হিসেবে নির্বাচন করছি। কাউন্সিলর নির্বাচিত হলে তাঁদের মর্যাদা প্রতিষ্ঠার জন্য কাজ করব। আগামী নির্বাচনে সিডিডিএসের অন্তত পাঁচজন প্রার্থী নির্বাচন করবে বলে আশা করছি।’
তসলিম জানান, সিটি করপোরেশন এলাকায় হলেও চান্দগাঁও ৪ নম্বর ওয়ার্ডের খুদিপাড়া, সাবানকাটা ও কোদালপাড়াসহ এলাকায় এখনো ১০ টির বেশি সড়ক কাঁচা। বর্ষায় এসব কাঁচা রাস্তায় প্রতিবন্ধীরা চলাচল করতে পারেন না।
স্নাতক ডিগ্রিধারী তসলিম পেশায় ব্যবসায়ী। বহদ্দারহাট বাস টার্মিনাল এলাকায় মায়ের নামে ‘ফেরদৌস ক্লাসিক ডেকর’ নামে আসবাবপত্রের দোকান রয়েছে তাঁর। কাউন্সিলর নির্বাচিত হলে মানুষের কল্যাণে কাজ করার ইচ্ছা পোষণ করেন তিনি।
