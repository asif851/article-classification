
সিলেট মহানগর জামায়াতের ভারপ্রাপ্ত সেক্রেটারি ফখরুল ইসলামকে গ্রেপ্তারের প্রতিবাদে ও তাঁর মুক্তির দাবিতে আগামী সোমবার নগরে আধাবেলা হরতাল ডেকেছে দলটি।
আজ শনিবার বেলা তিনটার দিকে মহানগর পুলিশের শাহপরান থানার একদল পুলিশ শাহজালাল উপশহর এলাকা থেকে ফখরুল ইসলামকে গ্রেপ্তার করে। ফখরুল জামায়াতের কেন্দ্রীয় ভারপ্রাপ্ত সেক্রেটারি জেনারেল শফিকুর রহমানের ছোট ভাই।
মহানগর পুলিশের শাহপরান থানার ভারপ্রাপ্ত কর্মকর্তা (ওসি) সাখাওয়াত্ হোসেন প্রথম আলোকে জানান, পুলিশের ওপর হামলা, গাড়ি ভাঙচুরসহ সহিংসতার একাধিক ঘটনায় ফখরুলের বিরুদ্ধে মামলা রয়েছে। এর মধ্যে ছয়টি মামলায় ওয়ারেন্টভুক্ত আসামি তিনি। তাঁকে গ্রেপ্তার করে শাহপরান থানা হাজতে রাখা হয়েছে। আগামীকাল রোববার আদালতের মাধ্যমে তাঁকে কারাগারে পাঠানো হবে বলে ওসি জানান।
এদিকে, আজ সন্ধ্যায় সংবাদকর্মীদের মুঠোফোনে খুদে বার্তা দিয়ে হরতালের বিষয়টি জানিয়েছে জামায়াত। যোগাযোগ করা হলে সিলেট নগর জামায়াতের প্রচার সম্পাদক হাফিজ মিফতাহ উদ্দিন হরতাল ডাকার বিষয়টি নিশ্চিত করেন।
