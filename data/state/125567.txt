
পটুয়াখালীর বাউফল উপজেলার সদর ইউনিয়নে স্কুলের শিক্ষকদের কাছে চাঁদা চাইতে গিয়ে ধরা পড়েছেন তিন ভুয়া সাংবাদিক। আজ শনিবার সকালে এ ঘটনা ঘটে। পরে প্রকাশ্যে ক্ষমা চেয়ে এবং মুচলেকা দিয়ে ছাড়া পান ওই তিন ব্যক্তি।
বাউফল উপজেলার সদর ইউনিয়নের বিলবিলাস আবদুর রশিদ সরদার মাধ্যমিক বিদ্যালয়ে আজ সকালে চাঁদাবাজি করতে যান ওই তিন ভুয়া সাংবাদিক। তাঁরা হলেন মো. নাসির উদ্দিন (৪৮), মো. বাবুল (৫০) ও রাসেল (৩৫)।
স্কুলের শিক্ষকেরা বলেন, ওই তিন ব্যক্তি প্রধান শিক্ষকের কক্ষে ঢুকে সাংবাদিক পরিচয়ে চাঁদা দাবি করেন। তাঁরা দাবি করেছিলেন, এসএসসি পরীক্ষার ফরম পূরণে পরীক্ষার্থীদের কাছ থেকে অতিরিক্ত টাকা নেওয়ার অভিযোগের তদন্তে এসেছেন। এর কিছুক্ষণ পরই তাঁরা তিন হাজার টাকা দাবি করেন। চাঁদা না দিলে ‘খবর করে ছাড়বেন’ বলে হুমকি দেন। একপর্যায়ে শিক্ষকেরা বুঝতে পারেন যে ওই তিন ব্যক্তি ভুয়া সাংবাদিক। পরে তাঁদের আটক করে স্থানীয় সাংবাদিক ও পুলিশে খবর দেওয়া হয়। পরে ওই তিন ব্যক্তি পুলিশের উপস্থিতিতে স্কুলের শিক্ষার্থী ও স্থানীয় দুই শ মানুষের সামনে প্রকাশ্যে ক্ষমা চান এবং ভবিষ্যতে সাংবাদিক পরিচয়ে এ ধরনের কাজ করবেন না বলে অঙ্গীকার করেন। পুলিশ মুচলেকা রেখে তাঁদের ছেড়ে দেয়।
প্রত্যক্ষদর্শী সূত্রে জানা গেছে, এর আগের দিন আরেক স্কুল থেকে একইভাবে ভয় দেখিয়ে প্রধান শিক্ষকের কাছ থেকে এক হাজার টাকা হাতিয়ে এনেছিলেন ওই তিন ব্যক্তি। তাঁরা এটি স্বীকারও করেছেন।
বাউফল থানার উপপরিদর্শক (এসআই) মো. আনিচুর রহমান প্রথম আলোকে বলেন, শিক্ষক, অভিভাবক ও উপস্থিত সবার অনুরোধে ওই তিনজনকে প্রথমবারের মতো সুযোগ দেওয়া হয়েছে। মুচলেকা রেখে ছেড়ে দেওয়া হয়েছে। ভবিষ্যতে এ ধরনের কাজে কারও জড়িত থাকার অভিযোগ পেলে আইন অনুযায়ী ব্যবস্থা নেওয়া হবে।
