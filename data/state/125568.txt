
ভোলা শহরের নতুন বাজার চত্বর থেকে গত সোমবার বিকেলে তোফাজ্জেল হোসেন পোদ্দার ওরফে বাচ্চু নামের এক ব্যক্তিকে গ্রেপ্তার করেছে পুলিশ। তাঁর বিরুদ্ধে এলাকার বিভিন্ন লোকজনের কাছ থেকে চাকরি, বদলি, জামিন ও কাজ পাইয়ে দেওয়ার নাম করে টাকা আত্মসাৎ​ ও চাঁদাবাজির অভিযোগ রয়েছে।
গ্রেপ্তারের পর স্থানীয় লোকজন টাকা ফেরত ও তাঁর শাস্তির দাবিতে বিক্ষোভ করেছেন।
ভোলা সদর থানার পুলিশের ভারপ্রাপ্ত কর্মকর্তা (ওসি) মোবাশ্বের আলী বলেন, ভোলার প্রভাবশালী মন্ত্রী-সাংসদের নাম ভাঙিয়ে তোফাজ্জল দালালি করতেন। আটকের পর তাঁর বিরুদ্ধে একটি চাঁদাবাজির মামলা হয়েছে। তাঁর বিরুদ্ধে আরও কয়েকটি মামলা দায়েরের প্রক্রিয়া চলছে।  
বিক্ষোভকারীদের অভিযোগ, তোফাজ্জল গত পাঁচ বছরে সরকারি-বেসরকারি বিভিন্ন প্রতিষ্ঠানে চাকরি, বদলি, ভর্তি, জামিনসহ নানাভাবে দালালি করে কয়েক কোটি টাকা হাতিয়ে নিয়েছেন। কাজ করে দিতে না পারলেও তিনি ওই টাকা ফেরত দেননি। 
