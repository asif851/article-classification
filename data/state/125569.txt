
দাফনের আগ মুহূর্তে কেঁদে ওঠা ফরিদপুরের সেই নবজাতক গালিবা হায়াত বর্তমানে ঢাকার স্কয়ার হাসপাতালে নিবিড় পরিচর্যা কেন্দ্রে (আইসিইউ) চিকিৎসাধীন। চিকিৎসকের বরাত দিয়ে নবজাতকের এক স্বজন জানান, নবজাতক বড় ধরনের ইনফেকশনে আক্রান্ত। তার শরীর থেকে রক্তপাত বন্ধ হচ্ছে না।
উন্নত চিকিৎসার জন্য হাঙ্গেরিপ্রবাসী এক বাংলাদেশির সহায়তায় গতকাল শনিবার বিকেলে ওই নবজাতককে হেলিকপ্টারে করে ঢাকা নেওয়া হয়।
নবজাতকের চাচা শামীমুল হক তালুকদার আজ রোববার মুঠোফোনে প্রথম আলোকে বলেন, ওই নবজাতক স্কয়ার হাসপাতালের চিকিৎসক আবতাব ইউসুফের অধীনে ওই হাসপাতালের নবজাতকের আইসিইউতে চিকিৎসাধীন। ওই চিকিৎসকের বরাত দিয়ে তিনি বলেন, শিশুটি বড় ধরনের ইনফেকশনে আক্রান্ত হয়েছে। রক্ত পরীক্ষার জন্য শিশুটির শরীর থেকে রক্ত নেওয়া হয়েছিল। রক্ত নেওয়ার সেই জায়গা থেকে রক্তপাত বন্ধ করা যাচ্ছে না। পাশাপাশি শিশুটিকে রক্ত দেওয়া হচ্ছে।
গত বুধবার দিবাগত রাত ১২টার দিকে ফরিদপুর জাহেদ মেমোরিয়াল শিশু হাসপাতালে এই শিশুটির জন্ম হয়। শিশুটিকে চিকিৎসক মৃত বলে ঘোষণা দেন। ছয় ঘণ্টা পর বৃহস্পতিবার সকাল ছয়টার দিকে দাফনের সময় শিশুটি কেঁদে ওঠে।
এ ঘটনায় হাসপাতাল কর্তৃপক্ষ ও সিভিল সার্জন কার্যালয় থেকে গঠিত দুটি তদন্ত কমিটি কাজ শুরু করেছে। একটি তদন্ত কমিটির আহ্বায়ক অতিরিক্ত জেলা প্রশাসক (রাজস্ব) কে এম কামরুজ্জামান রোববার প্রথম আলোকে বলেন, ‘তদন্ত কমিটি রোববার দুপুর থেকেই কাজ শুরু করেছে। ইতিমধ্যে রিজিয়া আলমসহ দুই চিকিৎসকসহ কয়েকজনের সাক্ষ্য গ্রহণ করা হয়েছে।’ সোমবার তদন্ত কমিটি দ্বিতীয় দফায় সভা করে প্রতিবেদন তৈরির কাজ শুরু করবে বলে জানান তিনি।
আরও পড়ুন:হেলিকপ্টারেই ঢাকায় নেওয়া হলো সেই শিশুকে
