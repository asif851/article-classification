
জিয়া চ্যারিটেবল ট্রাস্ট দুর্নীতি মামলায় বিএনপি চেয়ারপারসন ও সাবেক প্রধানমন্ত্রী খালেদা জিয়ার আত্মপক্ষ সমর্থনের পরবর্তী তারিখ ২৩ জুন ধার্য করেছেন আদালত। আজ বৃহস্পতিবার আদালতে হাজির হয়ে খালেদা জিয়া সময়ের আবেদন করলে আদালত তা মঞ্জুর করেন। 
আজ বৃহস্পতিবার এই মামলায় খালেদা জিয়ার আত্মপক্ষ সমর্থনের জন্য দিন ধার্য ছিল। ২০১০ সালে দুর্নীতি দমন কমিশন খালেদা জিয়াসহ চারজনের বিরুদ্ধে মামলাটি করে। জিয়া চ্যারিটেবল ট্রাস্টের নামে আসা তিন কোটি ১৫ লাখ ৪৩ হাজার টাকা আত্মসাতের অভিযোগে মামলাটি করা হয়। মামলার অপর তিন আসামি হলেন খালেদা জিয়ার রাজনৈতিক সচিব হারিছ চৌধুরী, হারিস চৌধুরীর সহকারী একান্ত সচিব জিয়াউল ইসলাম মুন্না ও সাবেক মেয়র সাদেক হোসেন খোকার একান্ত সচিব মনিরুল ইসলাম। আজ সকাল ১১টায় বকশীবাজারে বিচারক আবু আহমেদ জমাদারের বিশেষ জজ আদালতে হাজির হন খালেদা জিয়া। আত্মপক্ষ সমর্থনের জন্য আর আগে আদালত পাঁচটি তারিখ ধার্য করেন। কিন্তু সেই তারিখে আদালতে হাজির হননি সাবেক এই প্রধানমন্ত্রী। সর্বশেষ ১৯ মে ধার্য তারিখে হাজির না হওয়ায় আদালত খালেদার আইনজীবীদের জানিয়ে দেন ২ জুন হাজির না হলে আসামির বিরুদ্ধে গ্রেপ্তারি পরোয়ানা জারি করা হবে। এই একই আদালতে খালেদা জিয়ার বিরুদ্ধে জিয়া অরফানেজ ট্রাস্ট দুর্নীত মামলা বিচারাধীন আছে।
আরও  পড়ুন...আদালতে খালেদা জিয়া
