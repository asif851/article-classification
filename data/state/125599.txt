
লন্ডনভিত্তিক মানবাধিকার সংগঠন অ্যামনেস্টি ইন্টারন্যাশনাল বলেছে, গত বছর বাংলাদেশে মতপ্রকাশের অধিকার খর্ব করার চেষ্টা চলেছে। এ জন্য ব্যবহার করা হয়েছে তথ্যপ্রযুক্তি আইন।গতকাল বুধবার অ্যামনেস্টি ইন্টারন্যাশনাল বিশ্ব মানবাধিকার পরিস্থিতি সম্পর্কে প্রতিবেদন প্রকাশ করে। এ প্রতিবেদনে বলা হয়েছে, গেল বছর গণমাধ্যম ও সাংবাদিকতা সরকারের মারাত্মক চাপের মুখে পড়েছিল।গণমাধ্যমের ওপর হস্তক্ষেপের উদাহরণ দিতে গিয়ে ইংরেজি দৈনিক দ্য ডেইলি স্টার সম্পাদক মাহ্ফুজ আনামের কথা উল্লেখ করেছে অ্যামনেস্টি। প্রতিবেদনে বলা হয়েছে, মাহ্ফুজ আনামের বিরুদ্ধে রাষ্ট্রদ্রোহ ও মানহানির ৮০টি মামলা হয়। সেনা গোয়েন্দা সংস্থার চাপে শেখ হাসিনার কথিত দুর্নীতিবিষয়ক অসমর্থিত খবর ছেপেছিলেন—এ কথা স্বীকারের জন্য তাঁর বিরুদ্ধে ওই মামলাগুলো হয়। ৮২ বছর বয়স্ক সাংবাদিক ও বিরোধী দলের সমর্থক শফিক রেহমানকে গ্রেপ্তার করা হয় প্রধানমন্ত্রীর ছেলে সজীব ওয়াজেদ জয়কে হত্যা ও অপহরণে সম্পৃক্ত থাকার অভিযোগে।অ্যামনেস্টির পর্যবেক্ষণ হলো, সরকার এখনো নিপীড়নমূলক বেশ কিছু আইন বলবৎ রেখেছে। তথ্য ও প্রযুক্তি আইন মতপ্রকাশের স্বাধীনতা খর্ব করার কাজে ব্যাপকভাবে ব্যবহৃত হচ্ছে। মতপ্রকাশের স্বাধীনতা খর্ব হবে এমন আরও কয়েকটি বিল পাসের অপেক্ষায় আছে।
