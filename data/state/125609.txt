
বৌদ্ধধর্মের পণ্ডিত অতীশ দীপঙ্করের জন্মভিটা মুন্সিগঞ্জের বজ্রযোগিনী ইউনিয়নে অতীশ দীপঙ্করের নামে বিশ্ববিদ্যালয় হচ্ছে। বাংলাদেশ বৌদ্ধ কৃষ্টি প্রচার সংঘ ও মহাধ্যক্ষ ধর্মরাজিক বৌদ্ধ মহাবিহার বিশ্ববিদ্যালয়টি নির্মাণের উদ্যোগ নিয়েছে। জেলা প্রশাসন ও বাংলাদেশ বৌদ্ধ কৃষ্টি প্রচার সংঘ সূত্রে জানা যায়, বজ্রযোগিনীতে অতীশ দীপঙ্কর বিশ্ববিদ্যালয় করার অনুমোদন চেয়ে বাংলাদেশ বৌদ্ধ কৃষ্টি প্রচার সংঘ ও মহাধ্যক্ষ ধর্মরাজিক বৌদ্ধ মহাবিহারের সভাপতি সংঘনায়ক শুদ্ধানন্দ মহাথেরো প্রধানমন্ত্রী শেখ হাসিনার কাছে আবেদন করেন। এ বিষয়ে প্রধানমন্ত্রীর আগ্রহের কথা জানিয়ে প্রধানমন্ত্রীর কার্যালয়ের পরিচালক আবুল কালাম শামসুদ্দিন ৫ মে সংঘনায়ক শুদ্ধানন্দ মহাথেরোকে চিঠি পাঠান। সেই চিঠির একটি কপি গত বুধবার মুন্সিগঞ্জের জেলা প্রশাসকের কাছেও পাঠানো হয়। এরপর বিশ্ববিদ্যালয়ের জন্য স্থান নির্ধারণ ও জমি অধিগ্রহণের কার্যক্রম শুরু হয়। জমি অধিগ্রহণে জেলা প্রশাসনের সহযোগিতা চেয়ে বৌদ্ধ কৃষ্টি প্রচার সংঘের সভাপতি সংঘনায়ক শুদ্ধানন্দ মহাথেরোসহ একটি দল ইতিমধ্যে জেলা প্রশাসকের সঙ্গে সাক্ষাৎ করেছে।জেলা প্রশাসক মো. সাইফুল হাসান বাদল প্রথম আলোকে জানান, বৌদ্ধ কৃষ্টি প্রচার সংঘ থেকে ইতিমধ্যে প্রথম পর্যায়ে জমি অধিগ্রহণসহ প্রয়োজনীয় কাজের জন্য ১০ কোটি টাকা বরাদ্দ দেওয়া হয়েছে। তিনি আরও জানান, সম্পূর্ণ বেসরকারি উদ্যোগ ও অর্থায়নে বিশ্ববিদ্যালয়টি নির্মিত হবে।
