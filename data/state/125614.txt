
বন্যার্তদের জন্য সরকারের ত্রাণ বিতরণ কার্যক্রমে অনিয়ম রোধে নজরদারি করবে দুর্নীতি দমন কমিশন (দুদক)। এ সিদ্ধান্ত জানিয়ে আজ রোববার দুদকের সাতটি বিভাগীয় কার্যালয় ও ২২টি সমন্বিত জেলা কার্যালয়ে নির্দেশনা পাঠানো হয়েছে।
এক বিশেষ বার্তায় সংশ্লিষ্ট পরিচালক ও উপপরিচালকদের এ নির্দেশনা পাঠান দুদকের তদন্ত অনুবিভাগের মহাপরিচালক জাফর ইকবাল। ওই বিশেষ বার্তায় বলা হয়েছে, এর আগে দরিদ্রদের জন্য ১০ টাকার চাল বিতরণে অনিয়ম বা দুর্নীতি ঠেকাতে দুদক যেভাবে আইনানুগ ব্যবস্থা নিয়েছিল এবারও তেমনটি করতে হবে। ত্রাণ বিতরণে কোনো প্রকার অনিয়ম বা দুর্নীতি সহ্য করা হবে না।
ওই বিশেষ বার্তায় নিজ নিজ অধিক্ষেত্রের সব কর্মকর্তা/কর্মচারী এবং নিজস্ব সোর্সের মাধ্যমে ত্রাণ কার্যক্রমের ওপর কড়া নজরদারি রাখতে বলা হয়েছে সংশ্লিষ্ট কর্মকর্তাদের। এ নিয়ে কোনো প্রকার দুর্নীত বা অনিয়মের তথ্য পাওয়া গেলে তাৎক্ষণিকভাবে কমিশনের মহাপরিচালককে (তদন্ত) জানাতে বলা হয়েছে, যাতে কমিশন দ্রুত আইনি ব্যবস্থা নিতে পারে। ত্রাণ বিতরণের সঙ্গে জড়িত মাঠ পর্যায়ের সব কর্মকর্তাদের কার্যক্রম কমিশনের প্রধান কার্যালয় থেকে নিবিড়ভাবে নজরদারি করা হবে বলে ওই বার্তায় উল্লেখ করা হয়।
