
রাজধানীর কারওয়ান বাজারে রাস্তা পার হতে বাধা দেওয়ায় পুলিশের এক নারী সদস্যকে কামড়ে দেন তানিয়া (২২) নামের এক নারী। পরে ভ্রাম্যমাণ আদালত তাঁকে এক মাসের বিনাশ্রম কারাদণ্ড দেন। আজ বুধবার বিকেল সোয়া চারটার দিকে এ ঘটনা ঘটে।
কারওয়ান বাজারের সার্ক ফোয়ারায় স্থাপিত ভ্রাম্যমাণ আদালত সূত্রে জানা যায়, তানিয়া সড়কের পশ্চিম পাশ থেকে পূর্ব পাশে যাচ্ছিলেন। এ সময় পুলিশের নারী সদস্য মুক্তা তাঁকে বাধা দেন। এতে তিনি ক্ষিপ্ত হয়ে মুক্তার হাতে কামড়ে দেন। পরে তাঁকে ভ্রাম্যমাণ আদালতের সামনে হাজির করা হলে আদালতের নির্বাহী ম্যাজিস্ট্রেট সারোয়ার আলম ৩৫৩ দণ্ডবিধিতে তাঁকে এক মাসের বিনাশ্রম কারাদণ্ড দেন।
ঘটনার সত্যতা নিশ্চিত করে ম্যাজিস্ট্রেট সারোয়ার আলম বলেন, পুলিশের ওপর আক্রমণের কারণে এবং আদালতে এসে চিৎকার-চেঁচামেচি করায় এক নারীকে এক মাসের বিনাশ্রম কারাদণ্ডের নির্দেশ দেওয়া হয়েছে।
পদচারী সেতু ও পাতাল পথ ব্যবহার না করে রাস্তা পার হওয়া ঠেকাতে অভিযান শুরু করেছে পুলিশ। স্থাপন করা হয়েছে ভ্রাম্যমাণ আদালত। ঢাকা মহানগর পুলিশের (ডিএমপি) উদ্যোগে রাজধানীর রূপসী বাংলা মোড় থেকে ফার্মগেট পুলিশ বক্স পর্যন্ত সড়কে এ অভিযান চলছে। নিয়ম অমান্য করায় গতকাল প্রথম দিনে ৩৩১ জনকে জরিমানা করেন ভ্রাম্যমাণ আদালত। আজ সকাল থেকে বেলা দেড়টা পর্যন্ত দেড় শতাধিক পথচারীকে জরিমানা করা হয়।
