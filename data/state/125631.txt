
সুনামগঞ্জের জগন্নাথপুর উপজেলার জগন্নাথপুর গ্রামে অন্তঃসত্ত্বা স্ত্রীকে হত্যার দায়ে স্বামী আবদুল আজিজকে যাবজ্জীবন কারাদণ্ড দিয়েছেন আদালত। একই সঙ্গে তাঁকে ২৫ হাজার টাকা জরিমানা, অনাদায়ে আরও ছয় মাসের সশ্রম কারাদণ্ড দেওয়া হয়েছে। দণ্ডপ্রাপ্ত ব্যক্তি হলেন নেত্রকানো জেলার কেন্দুয়া উপজেলার সিঙ্গেরগাঁও গ্রামের আবদুল আজিজ ওরফে কাসিম। 
আজ বৃহস্পতিবার সুনামগঞ্জের অতিরিক্ত জেলা ও দায়রা জজ কাজী আবদুল হান্নান এই রায় দেন। মামলার বিবরণ সূত্রে জানা যায়, আবদুল আজিজ তাঁর শ্বশুরবাড়ি সুনামগঞ্জের জগন্নাথপুর উপজেলার জগন্নাথপুর গ্রামে পরিবার নিয়ে বসবাস করতেন। ২০০২ সালের ১৬ জুন বিকেলে পারিবারিক কলহের জের ধরে তার অন্তঃসত্ত্বা স্ত্রী সবুতারা বেগমকে প্রথমে পেটে লাথি মারেন। পরে তাঁকে হত্যার উদ্দেশ্যে গলা টিপে ধরেন। এতে তিনি গুরুতর আহত হন। আহত অবস্থায় সবুতারা বেগমকে সিলেট ওসমানী মেডিকেল কলেজ হাসপাতালে নেওয়ার পথে তিনি মারা যান। ওই ঘটনার পরের দিন সবুতারা বেগমের বাবা ফজর আলী বাদী হয়ে আবদুল আজিজকে আসামি করে থানায় হত্যা মামলা দায়ের করেন। এই মামলায় ২০০২ সালের ৪ সেপ্টেম্বর আদালতে অভিযোগপত্র দেয় পুলিশ। আদালত ১৪ অক্টোবর অভিযোগ গঠন করেন। পরে মামলার দীর্ঘ শুনানি ও সাক্ষ্যগ্রহণ শেষে আজ রায় দেন আদালত।সুনামগঞ্জের সরকার পক্ষের কৌঁসুলি (পিপি) শফিকুল আলম আদালতের এই রায়ের বিষয়টি নিশ্চিত করেন।
