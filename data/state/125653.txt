
চারদিকে উৎসবের আমেজ। ক্যাম্পাসে সাজ সাজ রব। ক্লাসের তাড়া ভুলে আড্ডায়-গানে মেতে ওঠা। অন্য রকম দিন। সরকারি কমার্স কলেজের ২০১৬ সালের এইচএসসি পরীক্ষার্থীদের বিদায়বেলায় ৫ নভেম্বর ছিল এ রকম আনন্দ আয়োজন। সকাল ১০টায় শান্তির পায়রা উড়িয়ে দিনব্যাপী শিক্ষা সমাপনী আয়োজন উদ্বোধন করেন কলেজের অধ্যক্ষ মো. আইয়ুব ভূঁইয়া। এ সময় অনুষ্ঠিত সংক্ষিপ্ত আলোচনা সভায় বক্তব্য দেন কলেজের উপাধ্যক্ষ ঝরনা খানম ও শিক্ষার্থী আলী আহসান। এরপর কলেজ প্রাঙ্গণ থেকে শুরু হয় বর্ণিল শোভাযাত্রা। ঢাক-ঢোল পিটিয়ে, ভুভুজেলা বাজিয়ে শোভাযাত্রাটি নগরের আগ্রাবাদের বিভিন্ন সড়ক প্রদক্ষিণ করে ক্যাম্পাসে এসে শেষ হয়। শোভাযাত্রায় অংশ নেওয়া শিক্ষার্থীরা মাদক, সন্ত্রাস, ঘুষ ও যৌতুকবিহীন একটি সমাজ গড়ার প্রত্যয় ব্যক্ত করে। শোভাযাত্রা শেষে ছিল রক্তদান কর্মসূচি। এদিকে শুরু হয় সাংস্কৃতিক অনুষ্ঠান। প্রথম পর্বে ছিল বিদায়ী শিক্ষার্থীদের নানা পরিবেশনা। শিক্ষার্থীদের গানের সুরে ও নাচের তালে মেতে উঠে পুরো কলেজ প্রাঙ্গণ। শ্রোতাদের মুগ্ধ করেছে শিক্ষার্থী আরিফুল ইসলাম ও অভিজিৎ সরকারের গিটারের সুর। এ ছাড়াও সেতু দত্ত, ফারজানা আক্তার, সাকিব চৌধুরী ও চারুপ্রভা তঞ্চঙ্গ্যার নৃত্য নজর কাড়ে। বিকেল সাংস্কৃতিক আয়োজনের দ্বিতীয় পর্বে মঞ্চ মাতায় ব্যান্ডদল ‘ম্যাট্রিক্যাল’, ‘অ্যাসেজ’ ও ‘নাটাই’। রাত আটটায় ব্যান্ডদল ‘নাটাই’ যখন ‘দেখা হবে বন্ধু’ গানটি পরিবেশন করছিল তখন মিলনায়তনে কারও কারও চোখ আর বাধা মানেনি। অবশেষে ভাঙে এ মিলনমেলা। স্মৃতিতে জমা হয় আনন্দমুখর একটি দিন।
