
কিশোরগঞ্জে স্কুলশিক্ষিকা আতিয়া জাহান হত্যা মামলার প্রধান আসামি ইউসুফ হায়দার ওরফে রিফাতকে গ্রেপ্তার করেছে পুলিশের অপরাধ তদন্ত বিভাগ (সিআইডি)। গতকাল বৃহস্পতিবার ভোরে সদর উপজেলার বৌলাই এলাকা থেকে তাঁকে গ্রেপ্তার করা হয়।রিফাতের বাড়ি মিঠামইন উপজেলার গোপদীঘি গ্রামে। তিনি প্রাথমিক জিজ্ঞাসাবাদে শিক্ষিকাকে হত্যার ঘটনায় জড়িত থাকার কথা স্বীকার করেছেন বলে সিআইডির পক্ষ থেকে জানানো হয়েছে। আর আতিয়া জাহান মিঠামইন উপজেলার গোপদীঘি সরকারি প্রাথমিক বিদ্যালয়ের সহকারী শিক্ষিকা ছিলেন।এজাহারে বলা হয়, গত বছরের ৭ নভেম্বর বিকেলে কিশোরগঞ্জ শহরের বত্রিশ এলাকার নিজ বাসা থেকে স্কুলশিক্ষিকা আতিয়ার (২৭) ঝুলন্ত লাশ উদ্ধার করে পুলিশ। এ ঘটনায় পরের দিন ৮ নভেম্বর তাঁর মা বাদী হয়ে কিশোরগঞ্জ সদর মডেল থানায় হত্যা মামলা করেন। এতে রিফাতসহ তিনজনকে আসামি করা হয়। বাদীপক্ষের আবেদনের পরিপ্রেক্ষিতে এই মামলার তদন্তের দায়িত্ব গত মাসে সিআইডিকে দেওয়া হয়।কিশোরগঞ্জের পরিদর্শক সিআইডি মো. শহিদুল ইসলাম খান প্রথম আলোকে বলেন, ‘বিভিন্ন প্রযুক্তির সহযোগিতায় আমরা আসামিকে ধরতে সক্ষম হয়েছি। প্রাথমিক জিজ্ঞাসাবাদে প্রেম-বিষয়ক ঘটনায় রিফাত এই খুনের সঙ্গে জড়িত থাকার কথা স্বীকার করেছেন।’ তিনি আরও বলেন, রিফাতকে আদালতের মাধ্যমে কারাগারে পাঠানো হয়েছে।
