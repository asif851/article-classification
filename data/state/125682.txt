
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, এক দিনের ব্যবধানে সুপ্রিম কোর্টের জামে মসজিদের খতিব মাওলানা নূরুল ইসলাম ফারুকী এবং মগবাজারে তিন খুনের ঘটনায় মানুষ আতঙ্কিত। তাই এ বিষয়ে আইনশৃঙ্খলা রক্ষাকারী বাহিনীকে আরও সজাগ ও সচেতন থাকতে হবে।
সাবেক এই মন্ত্রী বলেন, ঘরের মধ্যে এসে মানুষ খুন করে যাবে, এ অরাজকতা চলতে পারে না। এ ব্যাপারে পুলিশ বাহিনী ও স্বরাষ্ট্র মন্ত্রণালয়কে আরও দৃঢ় পদক্ষেপ নিয়ে সাধারণ মানুষকে আশ্বস্ত করতে হবে।
আজ শুক্রবার রাজধানীর কাকরাইলে ইনস্টিটিউশন অব ডিপ্লোমা ইঞ্জিনিয়ার্স মিলনায়তনে আয়োজিত এক আলোচনা সভায় এসব কথা বলেন সুরঞ্জিত সেনগুপ্ত। চলমান রাজনীতি নিয়ে বঙ্গবন্ধু একাডেমি এ আলোচনা সভার আয়োজন করে। খবর বাসসের।
আইনশৃঙ্খলা পরিস্থিতির অবনতি ঘটাতে একটি বিশেষ চক্র মাঠে নেমেছে বলে অভিযোগ করেন তিনি। সুরঞ্জিত সেনগুপ্ত বলেন, যারা দেশের আইনশৃঙ্খলা পরিস্থিতির সুযোগ নেয়, তারা আবারও মাথাচাড়া দিয়ে উঠছে। সরকারকে এ দিকে লক্ষ্য রাখতে হবে।
সংগঠনের উপদেষ্টা হাজি মোহাম্মদ সেলিমের সভাপতিত্বে সভায় জাতীয় সমাজতান্ত্রিক (জাসদ) দলের নেতা মীর হোসেন আকতার, বঙ্গবন্ধু একাডেমির মহাসচিব হুমায়ুন কবির মিজি প্রমুখ বক্তব্য দেন।
