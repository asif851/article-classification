
বিএনপির চেয়ারপারসন খালেদা জিয়া জামায়াতে ইসলামীর ইফতারে অংশ নিয়েছেন। তবে তিনি কোনো বক্তব্য দেননি। ইফতার শুরু হওয়ার কয়েক মিনিট পর তিনি অনুষ্ঠানস্থলে আসেন।সপ্তম রোজায় আজ বৃহস্পতিবার রাজধানীর হোটেল সোনারগাঁওয়ে রাজনীতিবিদ, সাংবাদিক, বুদ্ধিজীবী, শিক্ষক, আইনজীবীদের সম্মানে জামায়াত এই ইফতারের আয়োজন করে।জামায়াতের পক্ষ থেকে বলা হয়, বৃষ্টিতে রাস্তায় যানজটের কারণে বিএনপির চেয়ারপারসন নির্দিষ্ট সময়ে পৌঁছাতে পারেননি। তাই তিনি বক্তব্য দিতে পারছেন না। ভবিষ্যতে তিনি জাতির উদ্দেশে বক্তব্য দেবেন। তিনি সবাইকে শুভেচ্ছা জানিয়েছেন।অনুষ্ঠানে জামায়াতের নায়েবে আমির মজিবুর রহমান বর্তমান সরকারকে দুর্নীতিবাজ, গণতন্ত্র হত্যাকারী, ভোটাধিকার ও মানবাধিকার হরণকারী হিসেবে অভিহিত করেন। তিনি অভিযোগ করেন, ষড়যন্ত্রমূলক মামলা দিয়ে জামায়াতের নেতাদের হত্যা করা হচ্ছে। একই ​সঙ্গে সরকার অনুগত মিডিয়ার মাধ্যমে জামায়াত সম্পর্কে বিভ্রান্তি সৃষ্টি করে পরিবেশ ঘোলাটে করার অপচেষ্টা চালাচ্ছে। জামায়াতকে নিশ্চিহ্ন করার ষড়যন্ত্র কখনো সফল হবে না উল্লেখ করে তিনি জালেম সরকারের বিরুদ্ধে ঐক্যবদ্ধভাবে ঝাঁপিয়ে পড়ে জাতিকে মুক্ত করার আহ্বান জানান।
ইফতারে কবি আল মাহমুদ, বিএনপির নেতা এম কে আনোয়ার, নজরুল ইসলাম খান, খন্দকার মাহবুব হোসেন, রুহুল আলম চৌধুরী, হায়দার আলী, মাহবুব উদ্দিন খোকন, আসাদুজ্জামন রিপন, ২০-দলীয় জোটের নেতাদের মধ্যে কর্নেল (অব.) অলি আহমদ, সৈয়দ মুহাম্মদ ইবরাহিম, মোস্তফা জামাল হায়দার, মুহাম্মদ ইসহাক, আবদুল লতিফ নেজামী, শফিউল আলম প্রধান, খন্দকার গোলাম মুর্তজা, জেবেল রহমান গানি, ফরিদুজ্জামান ফরহাদ, মোস্তাফিজুর রহমান, সাবেক বিচারপতি এফ এম আলী আজগর, অধ্যাপক মাহবুব উল্লাহ, সদরুল আমিন, সুকোমল বড়ুয়া, সাংবাদিক আবুল আসাদ, সাদেক খান, মাহফুজুল্লাহ, শওকত মাহমুদ, রুহুল আমিন গাজী, সৈয়দ আবদাল হোসেন, আবদুল হাই শিকদার, সাবেক সচিব আতাউর রহমান, এ এফ এম সোলায়মান চৌধুরী, জামায়াতের আবদুল হালিম, মতিউর রহমান আকন্দ, রেদোয়ান উল্লাহ সাহেদী প্রমুখ।
