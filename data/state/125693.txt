
রাজধানীর হজরত শাহজালাল আন্তর্জাতিক বিমানবন্দরে এক যাত্রীর কাছ থেকে ১২টি সোনার বার উদ্ধার করা হয়েছে। ওই যাত্রী গুহ্যদ্বারে বিশেষ কৌশলে এসব সোনা নিয়ে এসেছিলেন।
আজ সোমবার সকালে রাসেল খান (৩২) নামের ওই যাত্রীকে গ্রেপ্তার করা হয়। তাঁর বাড়ি চট্টগ্রামের রাউজান উপজেলায়। শুল্ক গোয়েন্দা ও তদন্ত অধিদপ্তর বলছে, এসব সোনার বারের ওজন প্রায় দেড় কেজি। আনুমানিক দাম ৬৫ লাখ টাকা।  অধিদপ্তরের মহাপরিচালক মইনুল খান জানান, রাসেল খান বিজি ০৪৮ ফ্লাইটে চট্টগ্রাম হয়ে ঢাকায় আসেন। ফ্লাইটটি দুবাই থেকে চট্টগ্রাম হয়ে ঢাকায় আসার পথে ডোমেস্টিক যাত্রী হিসেবে তিনি ওঠেন।
জিজ্ঞাসাবাদে রাসেল জানান, পূর্বপরিকল্পনা অনুযায়ী উড়োজাহাজে ওঠার পর ১১বি নম্বর সিট থেকে তিনি সোনার বার সংগ্রহ করেন। এরপর বিশেষ কৌশলে মলদ্বারে ঢোকান। দুবাইয়ের এক যাত্রী এই সোনা ওই সিটে রেখেছিলেন।
গোয়েন্দা তথ্য অনুযায়ী, রাসেলকে বিমানবন্দর কাস্টমস হলে আনা হয়। দীর্ঘক্ষণ জিজ্ঞাসাবাদের পর তিনি সোনা থাকার কথা স্বীকার করেন। পরে বিমানবন্দরের শৌচাগারে গিয়ে বিশেষ কৌশলে রাসেলের কাছ থেকে সোনার বার বের করা হয়। বারগুলো দুটো করে ছয়টি পুঁটুলিতে যাত্রীর গুহ্যদ্বারে লুকানো ছিল।
