
ফরিদপুর শহরের মুজিব সড়কে নীলটুলী মহল্লায় অবস্থিত নিউ সুমন জুয়েলার্সে ভাঙচুর করা হয়েছে মর্মে অভিযোগ করেছেন ওই দোকানের মালিক সত্যরঞ্জন কর্মকার। গতকাল শনিবার সকাল সাড়ে নয়টার দিকে এ ঘটনা ঘটে। সত্যরঞ্জন কর্মকার ফরিদপুর কোতোয়ালি থানায় এক লিখিত অভিযোগে জানান, গোয়ালচামট মহল্লার বিজয় দাস ও তাঁর স্ত্রী ফরিদপুর পৌরসভার সংরক্ষিত নারী কাউন্সিলর কৃষ্ণা দাস ২০ থেকে ২৫ জন লোক এনে দোকান ভাঙচুর করেন। এতে এক লাখ টাকার ক্ষতি হয়েছে। পরে পুলিশ ঘটনাস্থলে এলে হামলাকারীরা পালিয়ে যায়। তবে বিজয় দাস বলেন, ‘আমি ও আমার স্ত্রী দোকান ভাঙচুর করিনি। আমি আমার জায়গা বুঝে নিয়েছি মাত্র।’
