
স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, ‘আমার কাছে কোনো গোপন তথ্য নেই। তবে একজন রাজনীতিবিদ হিসেবে আমি গন্ধ পাচ্ছি, নির্বাচন হবেই। ইনশা আল্লাহ, জননেত্রী শেখ হাসিনার নেতৃত্ব্বে আমরাই জয়ী হব। আওয়ামী লীগই আগামীবার ক্ষমতায় আসবে।’আজ সোমবার রাজধানীর ইস্কাটনে একটি ক্লাবে আওয়ামী লীগের প্রচার ও প্রকাশনা উপকমিটির এক ইফতার মাহফিলে সৈয়দ আশরাফ এ কথা বলেন।২৩ জুলাই যুবলীগের এক ইফতার মাহফিলে প্রধানমন্ত্রীর ছেলে সজীব ওয়াজেদ জয় বলেছিলেন, ‘আমার কাছে তথ্য আছে, আওয়ামী লীগ আবার ক্ষমতায় আসবে।’ এরপর গতকাল রোববার গণভবনে এক অনুষ্ঠানে প্রধানমন্ত্রী বলেছিলেন, সজীব ওয়াজেদ জয় যা বলেছেন, তা জরিপ ও তথ্যের ওপর ভিত্তি করে বলেছেন। প্রধানমন্ত্রী আরও জানান, এ ব্যাপারে তাঁর কাছেও জরিপ ও তথ্য আছে। তাঁদের এ মন্তব্যের পর আজ তথ্য না থাকার কথা জানালেন আওয়ামী লীগের সাধারণ সম্পাদক আশরাফ।ইফতার মাহফিলে সৈয়দ আশরাফুল ইসলাম বলেন, ‘একটি সরকারের ধারাবাহিকতা গণতান্ত্রিক সরকার। সেনাবাহিনী বা অনির্বাচিত সরকার গণতান্ত্রিক সরকারের বিকল্প হতে পারে না।’ তিনি বলেন, ‘বাংলাদেশে আগামী নির্বাচন হবেই। আমরা প্রস্তুতি গ্রহণ করছি। ঈদের পর দুর্বার গতিতে নির্বাচনের কাজ শুরু করব। বাংলাদেশে নির্বাচনের কোনো বিকল্প নেই।’
আশরাফ বলেন, ‘এক-এগারোর সময় “প্রথম আলো”তে গোলটেবিল বৈঠকে বলেছিলাম, নির্বাচনের বিকল্প সেনাবাহিনী বা তত্ত্বাবধায়ক সরকার হতে পারে না। তখন অনেকে তো ভয়ে অস্থির। সেখানে সেনাবাহিনীর অনেক জেনারেল ছিলেন। আমি তাঁদের বলেছিলাম, “ইউ আর নট দ্য সল্যুশন।”’ তিনি বলেন, ‘আগামী নির্বাচনে আমরা সবার অংশগ্রহণ চাই। এখন যে যা-ই বলুক, আশা করি, সবাই নির্বাচনে অংশ নেবে।’
ইফতার পার্টিতে অংশ নেন আওয়ামী লীগের প্রচার ও প্রকাশনা উপকমিটির চেয়ারম্যান এইচ টি ইমাম, পরিবেশ ও বনমন্ত্রী হাছান মাহমুদ প্রমুখ।
 
