
জাতীয় পার্টির ঢাকা মহানগর দক্ষিণের আহ্বায়কের পদ পাওয়ার পর আজ রোববার সৈয়দ আবু হোসেন বাবলা ও তাঁর সমর্থকেরা কাকরাইলে দলীয় কার্যালয়ের সামনে সমাবেশ করেছেন। এ সময় দলের সমর্থকেরা তাঁকে ফুল দিয়ে শুভেচ্ছা জানান।বিরোধীদলীয় উপনেতার পদ নিয়ে দলের চেয়ারম্যান এইচ এম এরশাদ ও স্ত্রী রওশন এরশাদের মধ্যে কোন্দলের জেরে গতকাল শনিবার কাজী ফিরোজ রশীদকে মহানগরের পদ থেকে সরিয়ে দেওয়া হয়।সূত্রগুলো বলছে, গত শুক্রবার প্রথম আলোয় প্রকাশিত এক প্রতিবেদনে ফিরোজ রশীদের একটি বক্তব্যে রুষ্ট হন এরশাদ। ওই প্রতিবেদনে কাজী ফিরোজ রশীদ তাঁকে উপনেতা নির্বাচন করা নিয়ে এরশাদের বিরোধিতার বিষয়ে বলেছিলেন, ‘উপনেতা নির্বাচন করা বিরোধীদলীয় নেতা ও জাতীয় পার্টির সংসদীয় দলের প্রধানের বিষয়। এটা দলীয় কোনো পদ নয়। তাই এটা উনার (এরশাদ) এখতিয়ারের মধ্যে পড়ে না।’আজকের সমাবেশে প্রধান অতিথির বক্তব্যে পানিসম্পদমন্ত্রী ব্যারিস্টার আনিসুল ইসলাম মাহমুদ বলেন, ‘সৈয়দ আবু হোসেন বাবলাকে মহানগরের দায়িত্ব প্রদান করায় মহানগর জাতীয় পার্টি জেগে উঠেছে। আজকের এই বিশাল উপস্থিতি তা প্রমাণ করে। জাতীয় পার্টির সত্যিকার বিরোধী দল হিসেবে ঢাকার রাজপথ দখলে রাখবে বাবলার নেতৃত্বে মহানগর জাতীয় পার্টি।’জাতীয় পার্টির মহাসচিব জিয়াউদ্দিন আহমেদ বাবলু তাঁর বক্তব্য বলেন, জাতীয় পার্টি সংসদে এবং রাজপথে সত্যিকারী বিরোধী দলের ভূমিকা পালন করবে। সদস্যসচিব জহিরুল আলম রুবেলের পরিচালনায় সভায় আরও বক্তব্য রাখেন জাতীয় পার্টির মহাসচিব জিয়াউদ্দিন আহমেদ বাবলুসহ বেশ কয়েকজন সাংসদ।
