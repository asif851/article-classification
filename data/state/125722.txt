
নোয়াখালীর বেগমগঞ্জ উপজেলার জিরতলী ইউনিয়নের দারোগা রাস্তার মাথা নামক স্থান থেকে বেলায়েত হোসেন (২৩) নামের এক ব্যক্তির গুলিবিদ্ধ লাশ উদ্ধার করা হয়েছে। গতকাল বুধবার সকালে পুলিশ লাশটি উদ্ধার করে।বেলাল হোসেনের বাড়ি পাশের গোপালপুর ইউনিয়নের কালিকাপুর গ্রামে। পুলিশ লাশটি উদ্ধার করে ময়নাতদন্তের জন্য নোয়াখালী মেডিকেল কলেজ হাসপাতালের মর্গে পাঠিয়েছে।পুলিশ ও স্থানীয় সূত্র জানায়, মঙ্গলবার রাতে বাড়ি না ফেরায় রাত দুইটার দিকে বেলায়েত হোসেনের বাবা ছায়েদুল হক তাঁর মুঠোফোনে ফোন দেন। তখন বেলায়েত জানান, তিনি জমিতে সেচ দেওয়ার জন্য বৈদ্যুতিক পাম্পে বিদ্যুৎ সংযোগ দেওয়ার কাজে ব্যস্ত আছেন। কাজ শেষ হলে বাড়ি ফিরবেন। কিন্তু রাতে বেলায়েত আর বাড়ি ফেরেননি। গতকাল ভোরে নোয়াখালী-লক্ষ্মীপুর সড়কের দারোগা রাস্তার মাথা নামক স্থানে গুলিবিদ্ধ এক যুবকের লাশ পড়ে রয়েছে—এমন সংবাদ পেয়ে দেখতে যান ছায়েদুল হক। ঘটনাস্থলে গিয়ে তিনি তাঁর ছেলের লাশ দেখতে পান।বেগমগঞ্জ মডেল থানার ভারপ্রাপ্ত কর্মকর্তা (ওসি) মোস্তাফিজুর রহমান প্রথম আলোকে বলেন, ময়নাতদন্ত শেষে লাশটি পরিবারের কাছে হস্তান্তর করা হয়েছে। এ ঘটনায় নিহতের বাবা বাদী হয়ে হত্যা মামলা করেছেন।ওসি বলেন, ঘটনাটি তদন্ত করা হয়েছে। আশা করা যায়, শিগগিরই হত্যাকাণ্ডের কারণ এবং কারা এর সঙ্গে সম্পৃক্ত তা উদ্ঘাটন করা সম্ভব হবে।
