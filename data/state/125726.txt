
কুমিল্লার দাউদকান্দি উপজেলার রায়পুরে দাউদকান্দি থানার পুলিশের সঙ্গে ‘বন্দুকযুদ্ধে’ বাবুল হোসেন (৩৫) নামের একজন নিহত হয়েছেন। গতকাল মঙ্গলবার দিবাগত রাত পৌনে তিনটার দিকে এ ঘটনা ঘটে বলে পুলিশ সূত্রে জানা গেছে। পুলিশ বলছে, বাবুল হোসেন ডাকাত ছিলেন। তিনি নরসিংদীর মনোহরদীর বিরামপুরে গ্রামের ইমাম হোসেনর ছেলে।
বন্দুকযুদ্ধে দাউদকান্দি থানার ভারপ্রাপ্ত কর্মকর্তা (ওসি তদন্ত) নুরুল ইসলাম মজুমদার, সহকারী উপপরিদর্শক (এএসআই) প্রদীপ দাস, কনস্টেবল ইব্রাহিম খলিল ও সোহরাব হোসেন আহত হন। তাঁদের দাউদকান্দি উপজেলা স্বাস্থ্য কমপ্লেক্সে ভর্তি করা হয়।
নুরুল ইসলাম মজুমদার বলেন, ১১ এপ্রিল বেলা একটার দিকে দাউদকান্দি রায়পুর এলাকায় একটি কাভার্ড ভ্যান ছিনতাই হয়। এ মামলার আসামি বাবুল হোসেন ও মারুফ আহমেদ লাবলুকে ঢাকার উত্তরা থেকে গ্রেপ্তার করে পুলিশ। ছিনতাই হওয়া মালামাল উদ্ধার করা হয়। গত রাতে বাবুলের সঙ্গীদের ধরতে তাঁদের দুজনকে নিয়ে পুলিশ রায়পুরে যায়। এ সময় ডাকাত দলের সঙ্গীরা তাদের লক্ষ্য করে গুলি ছোড়ে। এ সময় তাঁদের ছিনিয়ে নেওয়ার চেষ্টা করা হয়। এ ঘটনায় গুলিবিদ্ধ হন বাবুল হোসেন এবং পুলিশ সদস্যরা আহত হন।
ওসি জানান, বাবুলকে উদ্ধার করে কুমিল্লা মেডিকেল কলেজ হাসপাতালে ভর্তি করলে আজ বুধবার ভোররাত চারটার দিকে সেখানে তিনি মারা যান। মারুফ আহমেদ পুলিশ হেফাজতে রয়েছেন। মারুফের বাড়ি মাদারীপুরের শিবচরে।
বাবুল হোসেনের বিরুদ্ধে গাজীপুর, নারায়ণগঞ্জ, নরসিংদী, ঢাকা ডিএমপি ও কুমিল্লায় ২০টি ডাকাতিসহ বিভিন্ন মামলা রয়েছে। পুলিশ ঘটনাস্থল থেকে একটি পাইপগান, একটি গুলি, চারটি ছোরা ও ডিবি পুলিশের জ্যাকেট উদ্ধার করেছে।
