
ইউনিয়ন পরিষদ নির্বাচনে (ইউপি) অনিয়মের অভিযোগে বাগেরহাটের চিতলমারীর উপজেলা নির্বাহী কর্মকর্তা (ইউএনও) মো. ফরিদ হোসেনকে প্রত্যাহারের নির্দেশ দিয়েছে নির্বাচন কমিশন। শুক্রবার তাঁকে সরিয়ে উপযুক্ত একজন কর্মকর্তা নিয়োগ দিতে জনপ্রশাসন মন্ত্রণালয়ের জ্যেষ্ঠ সচিবকে চিঠি দিয়েছে নির্বাচন কমিশন। 
এ উপজেলার সব (সাতটি) ইউনিয়নে আওয়ামী লীগের মনোনীত চেয়ারম্যান প্রার্থীরা ইতিমধ্যে বিনা প্রতিদ্বন্দ্বিতায় নির্বাচিত হয়েছেন।ইসির উপসচিব সামছুল আলমের বরাত দিয়ে বাগেরহাট জেলা নির্বাচন কর্মকর্তা মো. রুহুল আমিন মল্লিক বলেন, ইউএনও ফরিদ হোসেনের বিরুদ্ধে ওই নির্বাচনী এলাকায় পক্ষপাতিত্ব, অবৈধ নির্দেশ দেওয়া, দুর্ব্যবহার ও হুমকির অভিযোগ পেয়েছে নির্বাচন কমিশন। সেই অভিযোগের ভিত্তিতে তাঁকে প্রত্যাহারের নির্দেশ দেওয়া হয়েছে। তাঁর কারণে উপজেলা নির্বাচন কর্মকর্তা রাজিবুল হাসানকে সুষ্ঠুভাবে নির্বাচন কাজ করতে হিমশিম খেতে হয়। তিনি আরও বলেন, তাঁকে সরিয়ে উপযুক্ত একজন কর্মকর্তা নিয়োগ দিতে জনপ্রশাসন মন্ত্রণালয়ের জ্যেষ্ঠ সচিবকে চিঠি দেওয়া হয়েছে। এ ছাড়া এসব অভিযোগ তদন্তের জন্য ইসি একজন তদন্ত কর্মকর্তা নিয়োগের সিদ্ধান্ত নিয়েছে।
