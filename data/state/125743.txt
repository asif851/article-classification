
ষাটের দশকের বিশিষ্ট কবি, সাংবাদিক ও বাংলা একাডেমির ফেলো অরুণাভ সরকার (৭৪) মৃত্যুবরণ করেছেন। গতকাল বৃহস্পতিবার বিকেল পাঁচটায় রাজধানীর পশ্চিম ধানমন্ডিতে নিজ বাসভবনে তিনি মারা যান। তিনি স্ত্রী আজিজা সরকার, এক ছেলে, এক মেয়েসহ বহু শুভাকাঙ্ক্ষী ও আত্মীয়স্বজন রেখে গেছেন। খবর বাসসের।অরুণাভ সরকার নিউ নেশন, দৈনিক জনপদ, দৈনিক যুগান্তর, ইত্তেফাক, দৈনিক সংবাদ, ডেইলি মর্নিং সান, ডেইলি ইনডিপেনডেন্ট পত্রিকায় সাংবাদিকতা করেছেন।অরুণাভ সরকারের প্রকাশিত কবিতাগ্রন্থ হচ্ছে নগরে বাউল (১৯৭৬), কেউ কিছু জানে না (১৯৮০) ও নারীরা ফেরে না (২০০৬) এবং শিশুসাহিত্যের মধ্যে খোকনের অভিযান, ইলশেগুঁড়ি, ভালুকার মৌমাছি, ভালুকার দুই বন্ধু, গল্প থেকে গল্প উল্লেখযোগ্য। তিনি জাতীয় প্রেসক্লাবের স্থায়ী সদস্য ছিলেন।বাংলা একাডেমির মহাপরিচালক শামসুজ্জামান খান অরুণাভ সরকারের মৃত্যুতে গভীর শোক প্রকাশ করেছেন।
