
কিশোরগঞ্জের বাজিতপুরে আজ শনিবার সকাল-সন্ধ্যা হরতাল আহ্বান করেছে উপজেলা বিএনপি। ১৯ ফেব্রুয়ারি হয়ে যাওয়া উপজেলা পরিষদ নির্বাচনে ক্ষমতাসীন দল-সমর্থিত প্রার্থীর বিরুদ্ধে ভোট ডাকাতির অভিযোগ এনে গতকাল শুক্রবার এক সংবাদ সম্মেলনে এ কর্মসূচি ঘোষণা করা হয়। একই সঙ্গে ফলাফল প্রত্যাখ্যান করে ৩০টি কেন্দ্রে পুনরায় ভোট গ্রহণের দাবি জানানো হয়।গতকাল দুপুরে বিএনপির দলীয় কার্যালয়ে উপজেলা বিএনপির সভাপতি ও সাবেক সাংসদ মজিবুর রহমানের সভাপতিত্বে সংবাদ সমেঞ্চলনে উপস্থিত ছিলেন দলটির সমর্থিত বিজিত প্রার্থী কাইয়ুম খানসহ নেতা-কর্মীরা। সংবাদ সমেঞ্চলনে অভিযোগ করা হয়, ভোটের দিন শুরু থেকে শেষ পর্যন্ত ক্ষমতাসীন দলের সাংসদ আফজাল হোসেন ও তাঁর কর্মীরা প্রশাসনকে হাত করে একক নিয়ন্ত্রণ প্রতিষ্ঠা করেন।সংবাদ সমেঞ্চলনে মজিবুর রহমান অভিযোগ করেন, শশেরদীঘি সরকারি প্রাথমিক বিদ্যালয়, আবদুল করিম উচ্চবিদ্যালয়, বাহেরনগর সরকারি প্রাথমিক বিদ্যালয়, দিলালপুর সরকারি প্রাথমিক বিদ্যালয়, তাতালচর সুন্নি নূরানিয়া হাফেজিয়া মাদ্রাসা, বাজিতপুর ডিগ্রি কলেজ, বাজিতপুর রাজ্জাকুন্নেছা উচ্চবিদ্যালয়, নিতারকান্দি (বঙ্গবন্ধু) সরকারি প্রাথমিক বিদ্যালয়, ভাগলপুর এসএনআই সরকারি প্রাথমিক বিদ্যালয় ও সরিষাপুর সরকারি প্রাথমিক বিদ্যালয় কেন্দ্রে ক্ষমতাসীন দলের নেতারা ভোটারদের বের করে দিয়ে নিজেরাই সিল মেরেছেন।মজিবুর রহমান আরও বলেন, ‘যুবলীগের কেন্দ্রীয় কমিটির নেতা সুব্রত পাল ও সাংসদের ছোট ভাই আশরাফের নেতৃত্বে মাইজচর মাদ্রাসা কেন্দ্র দখল করে আমাদের পোলিং এজেন্টদের বের করে দেওয়া হয়।’তবে অভিযোগ অস্বীকার করে সাংসদ আফজাল হোসেন বলেন, ‘একজন জনপ্রতিনিধি হিসেবে ভোটের দিন আমি আচরণবিধি মেনে দিনটি পার করেছি।’ বিএনপির পক্ষ থেকে আনা অভিযোগকে তিনি রাজনৈতিক কৌশল ও ভাষা হিসেবে অবহিত করেছেন।
 
