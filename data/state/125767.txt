
পেট্রলবোমা হামলাকারী ও তাদের নির্দেশদাতাদের শাস্তি দিতে নতুন আইন প্রণয়নের দাবি জানিয়েছেন সাংসদেরা। জাতীয় সংসদে গতকাল সোমবার অনির্ধারিত আলোচনায় এবং রাষ্ট্রপতির ভাষণের ওপর আনা ধন্যবাদ প্রস্তাব নিয়ে আলোচনায় সাংসদেরা এ দাবি জানান।সংসদের চিফ হুইপ আ স ম ফিরোজ বিএনপি নেত্রী খালেদা জিয়াকে আইনের আওতায় আনার জন্য প্রধানমন্ত্রী শেখ হাসিনার প্রতি আহ্বান জানিয়ে বলেন, ‘খালেদা জিয়ার নির্দেশে পেট্রলবোমা মেরে মানুষ হত্যা করা হচ্ছে। আহত হয়ে বেঁচে যাওয়া ব্যক্তিদের আজীবন শরীরে পোড়া দাগ নিয়ে দুর্বিষহ জীবন কাটাতে হবে। ২৩ জানুয়ারি বোমায় একজনের শরীরের ৫৭ শতাংশ দগ্ধ হয়। স্বামীকে দগ্ধ দেখে স্ত্রী ক্ষোভে বলেছিলেন, যারা বোমা মেরেছে তাদেরকে পুড়িয়ে মেরে ফেলো। ক্ষুব্ধ স্ত্রী কাদের পুড়িয়ে মারার কথা বলেছেন। নিশ্চয়ই যারা বোমা মারে বা বোমা মারায় ইন্ধন দিচ্ছে, তাদের কথা বলেছেন। আমরা চাই না খালেদা জিয়া বা তাঁর দেহের কোনো অংশে এ রকম পোড়া দাগ লাগুক। তাঁর পরিষ্কার মুখটা যদি অন্ধকারাচ্ছন্ন হয়, তাঁর মুখে যদি কালো দাগ পড়ে, তাহলে কী রকম দেখাবে তাঁকে?’শিক্ষামন্ত্রী ও স্বরাষ্ট্র প্রতিমন্ত্রীর কাছে বিবৃতি দাবি করে স্বতন্ত্র সাংসদ রুস্তম আলী ফরাজী বলেন, বোমা হামলাকারীদের বিরুদ্ধে সন্ত্রাস দমন আইন বা অন্য কোনো আইনে ব্যবস্থা নেওয়া যেতে পারে। এ ব্যাপারে সরকারের মধ্যে সিদ্ধান্তহীনতা দেখা যাচ্ছে। প্রয়োজনে নতুন আইন প্রণয়ন করতে হবে।অনির্ধারিত আলোচনায় সরকারি দলের আ খ ম জাহাঙ্গীর হোসাইনও হামলাকারীদের বিরুদ্ধে ব্যবস্থা নেওয়ার জন্য আইন প্রণয়নের দাবি জানান।সীমানা জটিলতা শেষে ঢাকার দুই সিটির নির্বাচন: বিদ্যমান সীমানা জটিলতা শেষ হলে ঢাকার দুই সিটি করপোরেশনে নির্বাচন হবে। গতকাল সংসদে প্রশ্নোত্তর পর্বে স্থানীয় সরকারমন্ত্রী সৈয়দ আশরাফুল ইসলামের পক্ষে এ কথা বলেন সমবায় প্রতিমন্ত্রী মিসউর রহমান।স্বতন্ত্র সাংসদ হাজি মো. সেলিম এ-সম্পর্কিত সম্পূরক প্রশ্নে বলেন, সেবা দেওয়ার কথা বলে ঢাকা সিটি করপোরেশনকে (ডিসিসি) দুই ভাগে ভাগ করা হয়েছে। বাস্তবে জনগণ কাঙ্ক্ষিত সেবা পাচ্ছে না। ছয় মাসের জন্য প্রশাসকদের দায়িত্ব দেওয়া হয়। যে আসে, সে-ই লুটপাট করে। ভোটের কথা বললে সীমানা জটিলতার কথা বলা হয়ে থাকে। কিন্তু জনগণ জানতে চায়, কবে নাগাদ ডিসিসি নির্বাচন দেওয়া হবে?জবাবে প্রতিমন্ত্রী মসিউর রহমান বলেন, ‘এখানে সীমানা পুনর্নির্ধারণ নিয়ে সমস্যা রয়েছে। আমরা আইনের বাইরে যেতে পারব না। হাইকোর্ট-সুপ্রিম কোর্টের বাইরে যেতে পারব না। যখনই এ জটিলতা শেষ হবে, তখনই আমরা নির্বাচন দিতে পারব।’সোহরাব উদ্দিনের প্রশ্নের জবাবে মন্ত্রী জানান, উপজেলা পরিষদ নির্বাচন বিধিমালা অনুযায়ী সংরক্ষিত নারী সদস্যদের সংখ্যা ও এলাকা নির্ধারণ করে গেজেট জেলা প্রশাসক থেকে সংগ্রহ করে নির্বাচন কমিশন সচিবালয়ে পাঠানো হয়েছে এবং নির্বাচন কমিশনকে উপজেলা পরিষদের নারী সদস্যদের নির্বাচন আয়োজন করতে বলা হয়েছে।
