
১৮-দলীয় জোটের নেতা-কর্মীরা গতকাল মঙ্গলবার ঢাকার চারপাশের মহাসড়কগুলোতে কমপক্ষে ৪৫টি যানবাহন ভাঙচুর ও ছয়টিতে অগ্নিসংযোগ করে কিছুক্ষণের জন্য অবরোধ করেন। পুলিশ বাধা দিতে গেলে নারায়ণগঞ্জের আড়াইহাজার, গাজীপুরের কালীগঞ্জ ও টঙ্গী, মুন্সিগঞ্জের গজারিয়া, ঢাকার নবাবগঞ্জ ও কেরানীগঞ্জে অবরোধকারীদের সংঘর্ষ এবং পাল্টাপাল্টি ধাওয়ার ঘটনা ঘটে। এতে কমপক্ষে ৩০ নেতা-কর্মী আহত হন। পুলিশ ১১ জনকে আটক ও নয়জনকে গ্রেপ্তার করেছে।অবরোধের কারণে ঢাকা-চট্টগ্রাম, টাঙ্গাইল, ময়মনসিংহ, মাওয়া, আরিচা ও সিলেট মহাসড়কে দূরপাল্লার যানবাহন চলেনি। অভ্যন্তরীণ পথে কিছুসংখ্যক বাস, অটোরিকশা, হিউম্যান হলার, রিকশা চলাচল করেছে। ট্রেন ও লঞ্চ চললেও তা ছিল খুব কম।প্রত্যক্ষদর্শী ও পুলিশের বরাত দিয়ে অবরোধের খবর জানাচ্ছেন আমাদের নিজস্ব প্রতিবেদক ও প্রতিনিধিরা:নারায়ণগঞ্জ: সকাল নয়টার দিকে আড়াইহাজার উপজেলার পাঁচরুখী এলাকায় লাঠিসোঁটা ও অস্ত্রশস্ত্র নিয়ে ঢাকা-সিলেট মহাসড়ক অবরোধ করেন যুবদলের কেন্দ্রীয় কমিটির আন্তর্জাতিকবিষয়ক সম্পাদক নজরুল ইসলাম আজাদ ও তাঁর সমর্থকেরা। সেখান থেকে সাত-আটটি ককটেল ফোটানো হয়। তাঁরা ঢাকা-সিলেট মহাসড়ক অবরোধ করেন। এ সময় মুখে কাপড় বাঁধা একজন বেশ কয়েকটি ফাঁকা গুলি ছোড়েন। পরে পুলিশ এলে পাল্টাপাল্টি ধাওয়া ও সংঘর্ষ শুরু হয়। পুলিশ শটগানের কয়েকটি ফাঁকা গুলি ছুড়ে ও লাঠিপেটা করে তাঁদের ছত্রভঙ্গ করে দেয়। এতে আহত হন পাঁচজন।সকাল আটটার দিকে সদর উপজেলার সিদ্ধিরগঞ্জের শিমরাইলে বিএনপির নেতা-কর্মীরা কমপক্ষে পাঁচটি যানবাহন ভাঙচুর করেন। দুপুর সাড়ে ১২টার দিকে নগর যুবদলের আহ্বায়ক ও সিটি করপোরেশনের ১৩ নম্বর ওয়ার্ডের কাউন্সিলর মাকছুদুল আলম খন্দকারের নেতৃত্বে শহরের চাষাঢ়া বালুর মাঠ ও গলাচিপা এলাকায় রেললাইনে টায়ার পোড়ানো হয়। পুলিশ গেলে পাল্টাপাল্টি ধাওয়ার ঘটনা ঘটে। এ সময় লাঠিপেটায় পাঁচজন আহত হন।অতিরিক্ত পুলিশ সুপার (প্রশাসন) সাজ্জাদুর রহমান জানান, নাশকতার সঙ্গে জড়িত থাকার অভিযোগে নগর বিএনপির দপ্তর সম্পাদক আক্তার হোসেন খোকন শাহসহ সাতজনকে আটক করা হয়েছে।গাজীপুর: সকাল সাতটার দিকে বিএনপির নেতা-কর্মীরা কালীগঞ্জ উপজেলা সদরে ১০-১২টি যানবাহন ভাঙচুর করেন। তাঁরা একটি হিউম্যান হলারে আগুন দেন। পুলিশ এলে নেতা-কর্মীদের সঙ্গে পাল্টাপাল্টি ধাওয়া ও সংঘর্ষ হয়। কালিয়াকৈর সদর এলাকায় ঢাকা-টাঙ্গাইল মহাসড়কে বেশ কয়েকটি যানবাহন ভাঙচুর করেন অবরোধকারীরা। সকাল পৌনে নয়টার দিকে তাঁরা চন্দ্রা ত্রিমোড় এলাকায় ড্রেসম্যান সোয়েটার কারখানার কর্মীদের একটি বাসে পেট্রল ঢেলে আগুন ধরিয়ে দেন।এর আগে সোমবার রাতে সফিপুর বাজারে একটি বাসে অগ্নিসংযোগ করা হয়। শ্রীপুর উপজেলার আনসার রোড এলাকায় সাত-আটটি যানবাহন ভাঙচুর ও একটি লেগুনায় অগ্নিসংযোগ করা হয়।জয়দেবপুর রেলওয়ে জংশনের মাস্টার জিয়াউদ্দিন সরদার জানান, সকাল ১০টার দিকে শ্রীপুরের রাজেন্দ্রপুর স্টেশনের আউটার সিগন্যালে নেত্রকোনার মোহনগঞ্জ থেকে ঢাকাগামী ট্রেন ও এর চালককে অবরুদ্ধ করে রাখেন অবরোধকারীরা। তাঁরা চালককে মারধর করেন। সোয়া ১০টার দিকে পুলিশ অবরোধকারীদের ছত্রভঙ্গ করে চালককে উদ্ধার করে।এদিকে গাড়ি ভাঙচুরের প্রতিবাদ করতে গিয়ে অবরোধকারীদের দায়ের কোপে গাজীপুরের শ্রীপুরের বরমী ইউনিয়ন পরিষদের চেয়ারম্যান আবদুর রাজ্জাক বেপারী (৪৮) আহত হন। সন্ধ্যার দিকে নিজ বাসভবনের সামনে বরমী বাসস্ট্যান্ডে তাঁকে কুপিয়ে জখম করা হয়।টঙ্গী (গাজীপুর): বেলা পৌনে দুইটার দিকে টঙ্গীর চেরাগআলীতে ঢাকা-ময়মনসিংহ মহাসড়কে বিএনপি, শ্রমিক দল ও অঙ্গ-সহযোগী সংগঠনের মিছিল থেকে কমপক্ষে ১০টি যানবাহন ভাঙচুর ও দুটি বাসে অগ্নিসংযোগ করা হয়। বাধা দিলে অবরোধকারীরা পুলিশের দিকে কয়েকটি ককটেল ও ইটপাটকেল নিক্ষেপ করেন। এ সময় পুলিশ রাবার বুলেট ছুড়ে ধাওয়া দেয়। গুলিতে বিএনপির জাতীয় নির্বাহী কমিটির সদস্য ও সাবেক সাংসদ হাসান উদ্দিন সরকার, ৫৬ নম্বর ওয়ার্ড যুবদলের সাধারণ সম্পাদক সালাউদ্দিনসহ কমপক্ষে ১০ জন আহত হন। একপর্যায়ে ছাত্রলীগের নেতা-কর্মী ও পুলিশ অবরোধকারীদের ধাওয়া দেয়।নবাবগঞ্জ (ঢাকা): নবাবগঞ্জ উপজেলা পরিষদের চেয়ারম্যান খন্দকার আবু আশফাকের সমর্থক নেতা-কর্মীরা বেলা ১১টার দিকে উপজেলা সদরে মহাকবি কায়কোবাদ চত্বরে ছয়টি যানবাহন ভাঙচুর ও একটি ককটেলের বিস্ফোরণ ঘটান। অবরোধকারীরা পুলিশের দিকে ইটপাটকেল ছুড়লে লাঠিপেটা করা হয়। ঘটনাস্থল থেকে বিএনপির চার কর্মীকে আটক করে পুলিশ।গজারিয়া (মুন্সিগঞ্জ): ভোর ছয়টায় গজারিয়া উপজেলার চরবাউশিয়া এলাকায় ঢাকা-চট্টগ্রাম মহাসড়কে গাছের গুঁড়ি ফেলে অবরোধ করা হয়। সকাল সাড়ে ১০টার দিকে হোসেন্দী বাজারে অবরোধের পক্ষে মিছিল বের করে বিএনপি ও জামায়াতে ইসলামী। মিছিলকারীরা লোকনাথ মিষ্টান্ন ভান্ডারে ভাঙচুর করেন।সাভার: সোমবার রাতে সাভার বাসস্ট্যান্ড এলাকার শিমুলতলা ও সিঞ্জুরিয়া এলাকা থেকে বোমা তৈরির সরঞ্জামসহ শিবিরের নয় কর্মীকে গ্রেপ্তার করেছে সাভার মডেল থানার পুলিশ।কেরানীগঞ্জ (ঢাকা): সকাল ১০টার দিকে ১৮-দলীয় জোটের নেতা-কর্মীরা কেরানীগঞ্জের তেঘরিয়া বাসস্ট্যান্ড এলাকায় ঢাকা-মাওয়া মহাসড়কে গাছের গুঁড়ি ফেলে অবরোধ করেন এবং তিন-চারটি সিএনজিচালিত অটোরিকশা ভাঙচুর করেন। পুলিশ ধাওয়া দিলে নেতা-কর্মীরা ইটপাটকেল ছুড়ে পাল্টা ধাওয়া দেন। পরে তাঁরা পালিয়ে যান।
 
