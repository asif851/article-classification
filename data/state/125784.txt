
রাজবাড়ীর কালুখালী উপজেলার বোয়ালিয়া ইউনিয়নের আমবাড়িয়া গ্রামে ডাকাতের গুলিতে শফি মণ্ডল (৪৫) নামের এক ব্যক্তি নিহত এবং ছয়জন আহত হয়েছেন। গতকাল রোববার দিবাগত রাত আড়াইটার দিকে এ ঘটনা ঘটে।
কালুখালী থানার ভারপ্রাপ্ত কর্মকর্তা (ওসি) নূর আলম ফকির বলেন, গতকাল রাতে ডাকাতের গুলিতে শফি মণ্ডল নিহত হয়েছেন বলে এলাকাবাসী পুলিশে খবর দেয়। খবর পেয়ে ঘটনাস্থল থেকে লাশ উদ্ধার করে থানায় আনা হয়েছে। ময়নাতদন্তের জন্য লাশ রাজবাড়ী সদর হাসপাতাল মর্গে পাঠানো হবে।
ওসি আরও জানান, আহত ছয়জনের মধ্যে চারজনকে ফরিদপুর সদর হাসপাতালে ভর্তি করা হয়েছে। বাকি দুজন পাংশা উপজেলা স্বাস্থ্য কমপ্লেক্সে ভর্তি রয়েছেন। এ ঘটনায় এখনো কোনো মামলা হয়নি।
