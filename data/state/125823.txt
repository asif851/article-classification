
বেতনকাঠামো নিয়ে পোশাকশিল্পে চলমান অসন্তোষের জন্য শুধু শ্রমিকেরাই দায়ী নন বলে মন্তব্য করেছেন শ্রমমন্ত্রী রাজিউদ্দিন আহমেদ। মন্ত্রীর দাবি, হেফাজতে ইসলামের আমির আহমেদ শফীর ‘তেঁতুল-তত্ত্ব’ নারী শ্রমিকদের খেপিয়ে তুলেছে। এ ছাড়া বাইরের লোকেরও ইন্ধন রয়েছে।বিজিএমইএ ও বিকেএমইএর নেতারা আজ রোববার সচিবালয়ে শ্রমমন্ত্রীর সঙ্গে দেখা করতে যান। এ সময় মন্ত্রী সাংবাদিকদের এসব কথা বলেন।শ্রমমন্ত্রী রাজিউদ্দিন আহমেদ বলেন, পোশাকশিল্পে বেতনকাঠামো নিয়ে যে অসন্তোষ চলছে, তার জন্য শুধু শ্রমিকেরাই দায়ী নন। মাওলানা শফীর তেঁতুল-তত্ত্বও দায়ী।শ্রমিকদের উদ্দেশে মন্ত্রী বলেন, আপনারা কাজে ফিরে যান। এখন কাজে না ফিরলে ঈদের আগে বেতন-ভাতা দিতে মালিকদের কষ্ট হবে।
বাংলাদেশ তৈরি পোশাক প্রস্তুত ও রপ্তানিকারক সমিতির (বিজিএমইএ) সভাপতি আতিকুল ইসলাম বলেন, ঈদের আগে শ্রমিকদের বেতন-বোনাস দেওয়ার জন্য মালিকেরা যথাসাধ্য চেষ্টা করবেন। নভেম্বরের মধ্যে মজুরি ঘোষণা হবে। মজুরি বোর্ড যে সুপারিশ দেবে, মালিকেরা তা মেনে নেবেন।
টানা আট দিন শ্রমিক বিক্ষোভের পর গতকাল শনিবার বিজিএমইএর নেতারা পোশাকশ্রমিক নেতাদের সঙ্গে আনুষ্ঠানিক বৈঠক করেছেন। পরে পোশাকশিল্পের বর্তমান নৈরাজ্য ঠেকাতে ঐক্যবদ্ধভাবে কাজ করার যৌথ ঘোষণা দেয় উভয় পক্ষ। ওই বৈঠকের বিষয়ে মন্ত্রীকে অবহিত করতে বিজিএমইএ ও বিকেএমইএর নেতারা আজ সচিবালয়ে যান বলে জানা গেছে।
