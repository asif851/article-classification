
চাঁদপুরের মতলব দক্ষিণ উপজেলায় এসএসসি পরীক্ষায় নৈর্ব্যক্তিক প্রশ্নপত্র বিতরণে অনিয়মের অভিযোগে পাঁচ শিক্ষককে দায়িত্ব থেকে অব্যাহতি দেওয়া হয়েছে। আজ শনিবার বাংলা দ্বিতীয় পত্রের পরীক্ষায় উপজেলার মতলবগঞ্জ জে বি পাইলট উচ্চবিদ্যালয় কেন্দ্রে এ ঘটনা ঘটে।উপজেলা পরিষদ ও পরীক্ষা কেন্দ্র সূত্রে জানা যায়, অব্যাহতি পাওয়া শিক্ষকেরা হলেন ওই কেন্দ্রের এক নম্বর কক্ষের পরিদর্শক মো. বিল্লাল হোসেন, খোরশেদ আলম ও জহিরুল ইসলাম এবং দুই নম্বর কক্ষের পরিদর্শক খোকন চন্দ্র দাস ও মিজানুর রহমান। এর মধ্যে বিল্লাল উপজেলার নারায়ণপুর, খোরশেদ ও খোকন কালিকাপুর, জহিরুল লাকশিবপুর ও মিজানুর আশ্বিনপুর উচ্চবিদ্যালয়ের সহকারী শিক্ষক।উপজেলা প্রশাসনের সহকারী কমিশনার (ভূমি) আইরিন আক্তার বলেন, আজ শনিবার পরীক্ষা শুরুর পর তিনি ওই কেন্দ্রে যান। সেখানকার ১ ও ২ নম্বর কক্ষে নিয়মবহির্ভূতভাবে নৈর্ব্যক্তিক প্রশ্নপত্রের একই সেট সব পরীক্ষার্থীকে দেওয়া হয়েছে।
এ অনিয়মের অভিযোগে ওই দুই কক্ষের পাঁচ পরিদর্শককে দায়িত্ব থেকে অব্যাহতি দেওয়া হয়েছে। আগামী পরীক্ষায়ও তাঁরা কেন্দ্রে দায়িত্ব পালন করতে পারবেন না।
ওই কেন্দ্রের সচিব ও মতলবগঞ্জ জে বি পাইলট উচ্চবিদ্যালয়ের প্রধান শিক্ষক মো. বোরহানউদ্দিন প্রথম আলোকে বলেন, ওই শিক্ষকদের বিরুদ্ধে থানায় মামলা করার জন্য প্রশাসন থেকে নির্দেশ পেয়েছেন। অভিযোগের ব্যাপারে কালিকাপুর উচ্চবিদ্যালয়ের সহকারী শিক্ষক খোকন চন্দ্র দাস বলেন, নিয়ম মেনেই তাঁরা পরীক্ষার্থীদের কাছে নৈর্ব্যক্তিক প্রশ্নপত্রের সেট দিয়েছিলেন। পরে পরীক্ষার্থীরা ওই সেট বদল করে নেয়। বিষয়টি তাঁরা খেয়াল করতে পারেননি।
এ ঘটনায় মামলার প্রস্তুতি চলছে জানান স্থানীয় থানার পরিদর্শক (তদন্ত) মো. ইব্রাহিম খলিল।
