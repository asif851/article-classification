
বান্দরবানের নাইক্ষ্যংছড়িতে বৌদ্ধ ভিক্ষু হত্যার ঘটনাকে ‘বিচ্ছিন্ন ঘটনা’ উল্লেখ করে স্বরাষ্ট্রমন্ত্রী আসাদুজ্জামান খান কামাল বলেছেন, ‘এর সঙ্গে স্বজনেরা জড়িত।’
আজ শনিবার দুপুরে রাজশাহী বিশ্ববিদ্যালয়ের ইংরেজি বিভাগের অধ্যাপক রেজাউল করিম সিদ্দিকীর হত্যাকাণ্ডের প্রতিবাদে আয়োজিত শিক্ষক-ছাত্র-সুধী সমাবেশ শেষে সাংবাদিকদের প্রশ্নের জবাবে তিনি এ মন্তব্য করেন।
স্বরাষ্ট্রমন্ত্রী বলেন, ‘সাম্প্রতিক সময়ে আমরা প্রত্যেক হত্যাকাণ্ড তদন্তের মাধ্যমে তার বিচার করতে পেরেছি। সাগর-রুনি হত্যাকাণ্ড অন্য কথা। ওটা এখানে না আসাই ভালো। একমাত্র সাগর-রুনি ব্যতীত অন্য কোনো হত্যাকাণ্ডই বিচারের বাইরে নেই।’ এরপর সাংবাদিকেরা বান্দরবানে বৌদ্ধ ভিক্ষুক হত্যার বিষয়ে জানতে চাইলে স্বরাষ্ট্রমন্ত্রী বলেন, ‘এটা বিচ্ছিন্ন ঘটনা, তাঁর আত্মীয়-স্বজনেরা জড়িত’।
আজ শনিবার বান্দরবানের নাইক্ষ্যংছড়ি উপজেলার বাইশারি এলাকার চাকপাড়ায় একটি বিহার থেকে আজ উ গাইন্দা (৭০) নামের এক বৌদ্ধ ভিক্ষুর গলা কাটা লাশ পাওয়া যায়। তিনি গ্রাম থেকে কিছুটা দূরে ছোট একটি বিহারে একাই থাকতেন।
চাকপাড়ার কারবারি (পাড়াপ্রধান) অঞো থোয়াই চাকের ভাষ্য, সকালে ওই বিহারে ছোয়েং (ভিক্ষুদের খাবার) দিতে গিয়ে রক্তাক্ত অবস্থায় তাঁর গলা কাটা লাশ পাওয়া যায়। ভিক্ষু হওয়ার আগে তাঁর গৃহী নাম ছিল মংশৈউ চাক।
আরও পড়ুন: 
বিহারে বৌদ্ধ ভিক্ষুকে গলা কেটে হত্যারেজাউল হত্যাকাণ্ডের রহস্য উন্মোচনের খুব কাছাকাছি
