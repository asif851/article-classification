
নারায়ণগঞ্জের সোনারগাঁ উপজেলার মোগরাপাড়ায় ঢাকা-চট্টগ্রাম মহাসড়কের ওপর থেকে ময়লা-আবর্জনার স্তূপ গতকাল মঙ্গলবার সরানো হয়েছে। এতে পথচারী ও যানবাহনগুলো আগের মতো নির্বিঘ্নে চলাচল করতে পারছে।গতকাল সকাল ১০টা থেকে উপজেলা নির্বাহী কর্মকর্তা (ইউএনও) মাহমুদ হাসানের নেতৃত্বে সড়ক ও জনপথ অধিদপ্তরের (সওজ) কর্মী ও পুলিশ সদস্যরা পেলোডার দিয়ে মহাসড়ক থেকে ময়লা-আবর্জনা সরিয়ে পাশের খাদে ফেলে দেন।পিরোজপুর ইউনিয়ন পরিষদের (ইউপি) চেয়ারম্যান রফিকুল ইসলাম জানান, মহাসড়ক থেকে ময়লা-আবর্জনা সরানোয় এলাকাবাসীকে এখন আর পথ চলতে দুর্গন্ধের শিকার হতে হবে না। মহাসড়কেও যানজট থাকবে না। সেই সঙ্গে আর কেউ যেন সেখানে আবর্জনা না ফেলে, সেদিকেও লক্ষ রাখতে হবে।৩ জানুয়ারি প্রথম আলোতে ‘মহাসড়কের ওপর আবর্জনার স্তূপ’ শিরোনামে ছবিসহ একটি সংবাদ প্রকাশিত হয়।
