
সিংহশাবক কোলে চোখ বুজে আছে। মাঝেমধ্যে লাফিয়ে কাঁধেও চড়ে বসছে। ক্ষুধা লাগামাত্র চিতাশাবকেরা উচ্চ শব্দে তাঁর দৃষ্টি আকর্ষণ করছে। ভয়ংকর সব প্রাণীর সঙ্গে এমনই সম্পর্ক মিন্টুর।
গাজীপুরের শ্রীপুরে বঙ্গবন্ধু শেখ মুজিব সাফারি পার্কেবাঘ ও সিংহের রক্ষণাবেক্ষণের দায়িত্বে আছেন মিন্টু। এই নামে পরিচিত হলেও তাঁর পুরো নাম নুরুন্নবী মিন্টু। টগবগে তরুণ। এখানে বাঘ ও সিংহের দেখভালের দায়িত্বে তিনি। তাঁর সহযোগী হিসেবে কাজ করছেন আরও কয়েকজন। ২০০৫ সালে দেশে প্রথম প্রতিষ্ঠিত চট্টগ্রামের ডুলাহাজারা সাফারি পার্কে মেডিকেল ডিপার্টমেন্টে ড্রেজার (ক্ষত স্থানে শুশ্রূষা দেওয়া) পদে চাকরি করতেন তিনি। সেখানে পশুপাখির চিকিৎসক মালেকের সঙ্গে কাজ করতেন মিন্টু। ওই পার্কে থাকতেই বিভিন্ন প্রাণীর সঙ্গে তাঁর সখ্য হয়। ২০০৭ সালের দিকে বেনাপোল স্থলবন্দরে আন্তর্জাতিক চোরাচালান চক্রের কাছ থেকে চারটি রয়েল বেঙ্গল টাইগারের শাবক উদ্ধার করা হয়। এই ব্যাঘ্রশাবকগুলোকে লালন-পালনের জন্য মিন্টুকে ঢাকার বোটানিক্যাল গার্ডেনে নিয়ে আসা হয়। পরবর্তী সময়ে ২০১০ সালে ডুলাহাজারায় একটি সিংহ বাচ্চা দেয়। এটির দেখভালের জন্যও মিন্টুকে সেখানে পাঠিয়ে দেওয়া হয়। পরে গাজীপুরে সাফারি পার্ক প্রতিষ্ঠা হলে দক্ষিণ আফ্রিকা থেকে এখানে ১০টি রয়েল বেঙ্গল টাইগার আনা হয়। এবার মিন্টুর ডাক পড়ে শ্রীপুরের সাফারি পার্কে। সাফারি পার্কের তৎকালীন প্রকল্প কর্মকর্তা তপন কুমার দে মিন্টুকে এখানে সংযুক্ত করেন। সে সময় চারটি সাদা ও সাতটি বাদামি সিংহ আনা হয়। এসব প্রাণীর দেখাশোনার দায়িত্ব পড়ে মিন্টুর ওপর।
গতকাল শুক্রবার পার্কের কোর সাফারিতে দেখা যায়, প্রাপ্তবয়স্ক বাঘ ও সিংহগুলোকে খাবার দিচ্ছেন মিন্টু। গত বছরের নভেম্বরে আনা দুটি সিংহ ও দুটি চিতা শাবককে খাওয়ানোর দায়িত্বও তাঁর। এই শাবকগুলো ছোট বয়স থেকেই মিন্টুর বন্ধু।
দেখা যায়, চিতা ও সিংহশাবকগুলোকে ফিডার দিয়ে দুধ খাওয়াচ্ছেন মিন্টু। ফাঁকে ফাঁকে মাংসের টুকরা শাবকগুলোর মুখে তুলে দিচ্ছেন তিনি। সিংহশাবকগুলোও লাফিয়ে তাঁর কাঁধে উঠে যাচ্ছে। মাঝেমধ্যে তাঁর কোলে চড়ে বসছে শাবকেরা। সাফারি পার্কে চারটি বাদামি সিংহ চারটি সাদা সিংহের জন্ম দিয়েছে। বর্তমানে পার্কে জন্ম নেওয়া চারটিসহ সাদা সিংহের সংখ্যা ৮। শাবকসহ বাদামি সিংহ ১৩টি। রয়েল বেঙ্গল টাইগার ১১টি। চিতা বাঘ আছে দুটি।
নুরুন্নবী মিন্টু প্রথম আলোকে বলেন, সখ্য হতে প্রাণীগুলোর নাম দেওয়া হয়। নির্দিষ্ট নামে ডাক দিলেই এরা কাছে আসে, সাড়া দেয়। সিংহ ও বাঘগুলোকে দীর্ঘদিন ধরে খাবার দেওয়া থেকে শুরু করে সব ধরনের পরিচর্যায় নিয়োজিত তিনি। তাই প্রাণীগুলোর সঙ্গে তাঁর সম্পর্ক অনেকটা পরিবারের মতো।
পার্কের ভারপ্রাপ্ত কর্মকর্তা মোতালেব হোসেন বলেন, প্রাণীগুলোকে যাঁরা লালন-পালন করেন, তাঁদের সঙ্গে প্রাণীদের একটা সম্পর্ক থাকে। দীর্ঘদিন ধরে মিন্টুর সঙ্গে বাঘ-সিংহের ঘনিষ্ঠ সম্পর্ক হয়েছে।
