
নারায়ণগঞ্জে বাংলাদেশ-নিউজিল্যান্ড ওয়ানডে ক্রিকেট ম্যাচের টিকিট না পেয়ে আজ শুক্রবার সকালে শহরের চাষাঢ়ায় ইউনাইটেড কমার্শিয়াল ব্যাংকের কাচ ভাঙচুর করেছেন টিকিটপ্রত্যাশীরা। পরে পুলিশের সঙ্গে তাঁদের সংঘর্ষে পুরো এলাকা রণক্ষেত্রে পরিণত হয়।
পরিস্থিতি নিয়ন্ত্রণে আনতে পুলিশ কাঁদানে গ্যাস ও শটগানের ফাঁকা গুলি ছুড়েছে। পুলিশের সঙ্গে সংঘর্ষে আহত হয়েছেন ২৫ জন। ভাঙচুরে জড়িত থাকার অভিযোগে ছয়জনকে আটক করা হয়েছে।
প্রত্যক্ষদর্শী ও পুলিশ জানায়, আজ ভোর থেকে বাংলাদেশ-নিউজিল্যান্ড ওয়ানডে ক্রিকেট ম্যাচের টিকিটের জন্য শহরের চাষাঢ়ায় ইউসিবিএল ব্যাংকের সামনে ভিড় করেন কয়েক হাজার টিকিটপ্রত্যাশী। সকাল সাড়ে সাতটার দিকে ব্যাংক কর্তৃপক্ষ এক নোটিশে আজ টিকিট দেওয়া হবে না বলে জানায়। এতে টিকিট কিনতে আসা ব্যক্তিরা ক্ষুব্ধ হয়ে ব্যাংকটির কাচ ভাঙচুর করেন। একপর্যায়ে তাঁরা শহরের প্রধান বঙ্গবন্ধু সড়ক অবরোধ করে বেশ কয়েকটি যানবাহন ভাঙচুর করেন। পুলিশ বাধা দিলে দুই পক্ষের মধ্যে ধাওয়া-পাল্টাধাওয়ার ঘটনা ঘটে। এ সময় পুরো এলাকা রণক্ষেত্রে পরিণত হয়। সংঘর্ষে কমপক্ষে ২৫ জন আহত হন। পরে পুলিশ শটগানের গুলি ও কাঁদানে গ্যাসের শেল ছুড়ে পরিস্থিতি নিয়ন্ত্রণে আনে। পুলিশের ধাওয়া খেয়ে তাঁরা সকাল সাড়ে আটটার দিকে শহরের চাঁদমারীতে ঢাকা-নারায়ণগঞ্জ লিংক রোড আধাঘণ্টা অবরোধ করে রাখেন। পরে পুলিশ গিয়ে তাঁদের ছত্রভঙ্গ করে দিলে সড়কে যানচলাচল শুরু হয়।
ইউসিবিএল ব্যাংকের টাঙানো নোটিশে জানানো হয়, আজ কোনো টিকিটি বিক্রি করা হবে না। এই ম্যাচের টিকিট ২ নভেম্বর নারায়ণগঞ্জ শাখা, টানবাজার থানাসংলগ্ন ও চাষাঢ়া শাখা থেকে সকাল ১০টায় বিক্রি শুরু হবে।
ঘটনার সত্যতা নিশ্চিত করে নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) মঞ্জুর কাদের জানান, ম্যাচের টিকিট দেওয়া হবে জানতে পেরে দর্শকেরা ভিড় করেন। এর আগে আরও কয়েক দিন তাঁরা টিকিটের জন্য ব্যাংকে ঘোরাঘুরি করেছেন। ব্যাংক থেকে জানানো হয়, বিসিবি তাদের কাছে এখনো টিকিট দেয়নি। বিসিবি থেকে টিকিট এলে তা বিক্রি শুরু হবে।
এ ঘটনায় সেখানে উত্তেজনা বিরাজ করায় অতিরিক্ত পুলিশ ও র্যাব মোতায়েন করা হয়েছে।
