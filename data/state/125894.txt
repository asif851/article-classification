
নির্বাচনকালীন সরকারের শিল্পমন্ত্রী তোফায়েল আহমেদ বলেছেন, ‘রাজনীতিবিদদের দয়ামায়া থাকা প্রয়োজন। এরা খুব চরম নিষ্ঠুর। নির্বিচারে গাড়িচালক, রিকশাচালক, পথচারীদের পুড়িয়ে মারছে। রাজনীতির নামে হানাহানি-মারামারি, চলন্ত গাড়িতে পেট্রল মেরে মানুষ খুন করা, মানুষকে জখম করা কোনো সভ্য রাজনীতি হতে পারে না। আশা করি বিএনপি এ চরম নিষ্ঠুর কাজ থেকে বিরত থাকবে।’ আজ রোববার দুপুরে ভোলায় নিজ বাসায় মতবিনিময় সভায় কর্মী ও সাংবাদিকদের তোফায়েল আহমেদ এ সব কথা বলেন।আওয়ামী লীগের উপদেষ্টামণ্ডলীর সদস্য ভোলা-১ (সদর) আসনের প্রার্থী তোফায়েল আহমেদ বলেন, ‘যথাসময়ে নির্বাচন অবশ্যই হবে। আমরা চাই সব দলের অংশগ্রহণের মাধ্যমে সংবিধানভিত্তিক সুষ্ঠু নির্বাচন অনুষ্ঠিত হোক। তবে নির্বাচন কমিশন বারবার ঘোষণা দিয়েছে, বিএনপি জোট যদি নির্বাচনে অংশ নেয় তা হলে সময়সূচি পরিবর্তন করবে। আমরা মনে করি, বিএনপির এ সুযোগ গ্রহণ করা উচিত।’ তোফায়েল আহমেদ ভোলা-১ আসনের প্রার্থী হিসেবে কাল সোমবার মনোনয়নপত্র জমা দেবেন।
