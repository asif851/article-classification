
বরিশাল ইনস্টিটিউট অব হেলথ টেকনোলজির (আইএইচটি) শিক্ষার্থীদের ওপর হামলাকারী পুলিশ সদস্যদের শাস্তি দাবিতে গতকাল বৃহস্পতিবার সমাবেশ অনুষ্ঠিত হয়েছে। এ সময় শিক্ষার্থীরা কালো ব্যাচ ধারণ করেন। একই দাবিতে বিকেলে সমাবেশ করে ছাত্র ফেডারেশন।বেলা ১১টায় ইনস্টিটিউটের একাডেমিক ভবন চত্বরে এ সমাবেশ অনুষ্ঠিত হয়। বাংলাদেশ মেডিকেল টেকনোলজি ও ফার্মেসি স্টুডেন্ট অ্যাসোসিয়েশন বরিশাল শাখা ওই সমাবেশের আয়োজন করে।অ্যাসোসিয়েশনের আহ্বায়ক ও আন্দোলনরত শিক্ষার্থী মো. হোসেন বলেন, তাঁরা দীর্ঘদিন ধরে প্যারামেডিকেল শিক্ষা বোর্ডের পরিবর্তে বাংলাদেশ ডিপ্লোমা মেডিকেল এডুকেশন বোর্ড গঠন ও দ্বিতীয় শ্রেণির পদমর্যাদা দেওয়াসহ ১০ দফা দাবিতে আন্দোলন করে আসছেন। গত বুধবার তাঁদের কর্মসূচি ছিল শান্তিপূর্ণ। কিন্তু বিনা উসকানিতে পুলিশ শিক্ষার্থীদের ওপর হামলা চালায়। তিনি এর নিন্দা ও প্রতিবাদ জানান। একই সঙ্গে দোষী পুলিশ সদস্যদের দৃষ্টান্তমূলক শাস্তি দাবি করেন।সমাবেশ থেকে জানানো হয়, অ্যাসোসিয়েশনের কেন্দ্রীয় কমিটির সিদ্ধান্ত অনুযায়ী পুলিশি হামলার বিচার এবং ১০ দফা দাবি মেনে নেওয়ার জন্য আগামী রোববার স্বাস্থ্যমন্ত্রীর মাধ্যমে প্রধানমন্ত্রী বরাবর স্মারকলিপি দেওয়া হবে। ওই দিন বরিশালেও জেলা প্রশাসকের মাধ্যমে প্রধানমন্ত্রী বরাবর স্মারকলিপি দেবেন তাঁরা। এদিকে বিকেলে অশ্বিনীকুমার হল চত্বরে ছাত্র ফেডারেশনের পক্ষ থেকে শাস্তি দাবি করে সমাবেশ অনুষ্ঠিত হয়।
