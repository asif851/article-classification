
১৪ বছর আগে আট বছর বয়সী এক মেয়েশিশুকে ধর্ষণের দায়ে রফিকুল ইসলাম নামের একজনকে যাবজ্জীবন কারাদণ্ড দিয়েছেন আদালত। একই সঙ্গে তাঁকে ৫০ হাজার টাকা অর্থদণ্ড এবং অনাদায়ে আরও এক বছরের কারাদণ্ড দেওয়া হয়। অর্থদণ্ডের টাকা ঘটনার শিকার ওই শিশুকে দেওয়ার নির্দেশ দিয়েছেন আদালত।
লালমনিরহাটের নারী ও শিশু নির্যাতন দমন ট্রাইব্যুনালের বিচারক মিঞা মুহাম্মদ আলি আকবার আজিজী গতকাল রোববার দুপুরে এ রায় দেন। আসামি পলাতক আছেন।
আদালত সূত্রে জানা গেছে, ২০০২ সালের ১২ মে লালমনিরহাট সদর উপজেলার ওই শিশুকে ধর্ষণ করেন রফিকুল ইসলাম। ওই দিনই শিশুটির বাবা লালমনিরহাট সদর থানায় রফিকুলের বিরুদ্ধে নারী ও শিশু নির্যাতন দমন আইনে মামলা করেন। মামলার তদন্ত কর্মকর্তা সদর থানার পুলিশ পরিদর্শক সেলিম হোসেন ওই বছরের ৮ আগস্ট রফিকুলের বিরুদ্ধে আদালতে অভিযোগপত্র দাখিল করেন। ২০০৫ সালের ১৭ অক্টোবর তাঁর বিরুদ্ধে আদালত অভিযোগ গঠন করেন।
রাষ্ট্রপক্ষের আইনজীবী আকমল হোসেন আহমেদ বলেন, আসামি গ্রেপ্তার বা আত্মসমর্পণের তারিখ থেকে তাঁর সাজা কার্যকর হবে।
