
নাটোরের বড়াইগ্রামের বনপাড়া-হাটিকুমরুল মহাসড়কের মানিকপুর কলাবাগান এলাকায় গত সোমবার রাত পৌনে ১০টার দিকে চিটাগুড়বাহী ট্রাকের সঙ্গে ছাগল বহনকারী একটি ট্রাকের সংঘর্ষে ইমতাজুল হক ইমতা (২৮) নামের এক ব্যক্তির মৃত্যু হয়েছে। তিনি পেশায় একজন ছাগল ব্যবসায়ী। এ ঘটনায় ট্রাকের চালকের সহকারীসহ তিনজন আহত হয়েছেন।
বনপাড়া হাইওয়ে থানার উপপরিদর্শক (এসআই) আশরাফ আলী জানান, যশোর থেকে ১৪৭টি ছাগল নিয়ে একটি ট্রাক ঢাকা যাওয়ার পথে মানিকপুর কলাবাগান এলাকায় সড়কের পাশে দাঁড়িয়ে থাকা চিটাগুড়বাহী ট্রাকটিকে ধাক্কা দেয়। এতে ঘটনাস্থলেই ছাগল ব্যবসায়ী ইমতাজুল নিহত হন। তাঁর বাড়ি আলমডাঙ্গার হাটুভাঙ্গা গ্রামে। দুর্ঘটনায় আহত মেহেরপুরের ছাতিয়ান গ্রামের লিটনকে (৩০) বনপাড়া পাটোয়ারী জেনারেল হাসপাতাল, মানিকগঞ্জের বড়-ইচরা গ্রামের তোরাব আলীকে (৩৬) ঢাকা মেডিকেল কলেজ হাসপাতাল ও সিরাজগঞ্জের শাহজাদপুরের আলাউদ্দিনকে (২৭) রাজশাহী মেডিকেল কলেজ হাসপাতালে ভর্তি করা হয়েছে। এ ছাড়া দুর্ঘটনায় অর্ধশতাধিক ছাগলও হতাহত হয়।
