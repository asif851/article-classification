
পাবনার ঈশ্বরদী উপজেলার পাকশীতে রফিকুল ইসলাম ওরফে লাবলু (৪০) নামের এক ঠিকাদার ডাকাতের ছুরিকাঘাতে গুরুতর আহত হওয়ার পর আজ মঙ্গলবার ভোররাতে হাসপাতালে মারা গেছেন। এ ঘটনায় ইশতিয়াক হোসেন (৩২) নামের এক ব্যক্তি আহত হন।
নিহত লাবলু পাকশী ইউনিয়নের রূপপুর গ্রামের বাসিন্দা ছিলেন। ইশতিয়াকও একই গ্রামের।
এই হত্যাকাণ্ডের প্রতিবাদে ঈশ্বরদী-কুষ্টিয়া মহাসড়ক অবরোধ করে রেখেছে এলাকাবাসী। তারা টায়ার জ্বালিয়ে সড়কে বিক্ষোভ করছে। এতে দেশের দক্ষিণ-পশ্চিমাঞ্চল থেকে ঢাকা ও উত্তরাঞ্চলগামী অনেক যানবাহন আটকা পড়েছে।
ঘটনার সত্যতা নিশ্চিত করেন পাকশী পুলিশ ফাঁড়ির নৈশকালীন দায়িত্ব পালনকারী হাবিলদার মানিকুজ্জামান।
মানিকুজ্জামানের ভাষ্য, গতকাল সোমবার রাতে ঈশ্বরদীর ‘চায়না কটেজ’ এলাকায় শীতাতপনিয়ন্ত্রণকারী যন্ত্রের জিনিস পৌঁছে দিতে যান রফিকুল ও ইশতিয়াক। সেখান থেকে মোটরসাইকেলে রূপপুরে গ্রামের বাড়িতে ফিরছিলেন তাঁরা। রাত সাড়ে ১১টার দিকে হার্ডিঞ্জ সেতুর পাশের কাঁচা রাস্তায় পৌঁছালে দড়ি দিয়ে ডাকাত দল তাঁদের গতিরোধ করে। লাবলু ও ইশতিয়াককে প্রথমে মারধর ও পরে ছুরিকাঘাত করে সঙ্গে থাকা টাকা-পয়সা ও মোটরসাইকেল ছিনিয়ে নেয়। স্থানীয় লোকজন আহত দুজনকে উদ্ধার করে ঈশ্বরদী উপজেলা স্বাস্থ্য কমপ্লেক্সে ভর্তি করে। লাবলুর অবস্থার অবনতি ঘটলে তাঁকে রাজশাহী মেডিকেল কলেজ হাসপাতালে স্থানান্তর করা হয়। সেখানে ভোররাত চারটার দিকে চিকিত্সাধীন অবস্থায় লাবলু মারা যান।
