
চট্টগ্রাম সিটি করপোরেশন নগরের চাক্তাই খালের ওপর সেতু নির্মাণের কারণে এক মাসের জন্য নৌযান চলাচল বন্ধ করেছে। দুর্ঘটনার ঝুঁকি এড়াতে এ সিদ্ধান্ত নেওয়া হয়েছে বলে জানিয়েছেন করপোরেশনের কর্মকর্তারা। গত বৃহস্পতিবার ঘোষণা দেওয়ার পর তা প্রত্যাহারের দাবি জানিয়েছে ব্যবসায়ী সংগঠন খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশন।
সিটি করপোরেশন সূত্র জানায়, নগরের ফিরিঙ্গিবাজার থেকে শাহ আমানত সেতু পর্যন্ত মেরিনার্স রোডের একাংশের নির্মাণকাজ চলমান রয়েছে। ওই প্রকল্পের আওতায় চাক্তাই খালের ওপর দুই লেনের প্রায় ৬০ মিটার দীর্ঘ সেতু নির্মাণ করা হচ্ছে। এখন সেতুর গার্ডার স্থাপনের কাজ শুরু করা হবে।
চট্টগ্রাম সিটি করপোরেশনের প্রধান প্রকৌশলী লেফটেন্যান্ট কর্নেল মহিউদ্দিন আহমদ প্রথম আলোকে বলেন, গার্ডার স্থাপনের সময় যাতে কোনো দুর্ঘটনা না ঘটে, সে জন্য চাক্তাই খালে নৌযান চলাচল বন্ধ রাখা হয়েছে। তবে জরুরি প্রয়োজনে দু-একটি নৌযান চলাচলের সুযোগ দেওয়া হবে।
এদিকে এ সিদ্ধান্ত প্রত্যাহারের দাবি জানিয়ে বিবৃতি দিয়েছে খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশন। গতকাল শুক্রবার সন্ধ্যায় গণমাধ্যমে পাঠানো বিবৃতিতে বলা হয়, শত শত নৌযানে করে পণ্যসামগ্রী চট্টগ্রামের চাক্তাই, খাতুনগঞ্জ ও আছদগঞ্জ থেকে দেশের বিভিন্ন অঞ্চলে নেওয়া হয়। কিন্তু সিটি করপোরেশনের নৌযান চলাচল বন্ধের ঘোষণায় নৌপরিবহনের সঙ্গে জড়িত ব্যক্তিরা তাঁদের জীবিকা নিয়ে শঙ্কিত। একটি নির্দিষ্ট সময়ে নৌযান চলাচলের জন্য উন্মুক্ত রাখলে সেতুর নির্মাণকাজের কোনো ব্যাঘাত ঘটবে না।
এ বিষয়ে খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশনের সাংগঠনিক সম্পাদক মোহাম্মদ জামাল হোসেন প্রথম আলোকে বলেন, দখল ও পলি জমার কারণে এমনিতেই চাক্তাই খালকেন্দ্রিক নৌপথ-বাণিজ্য কমে যাচ্ছে। এখন এক মাস বন্ধ রাখলে নৌ-শ্রমিকেরা বেকার হয়ে পড়বেন।
 
