
যোগাযোগমন্ত্রী ওবায়দুল কাদের বলেছেন, সরকার পার্বত্য চুক্তি বাস্তবায়নে অত্যন্ত আন্তরিক। কিন্তু পার্বত্য জেলা পরিষদগুলোর প্রাতিষ্ঠানিক সক্ষমতা না থাকাসহ কিছু বাধার কারণে চুক্তি বাস্তবায়নেও অনেক ক্ষেত্রে বিলম্বিত অবস্থা সৃষ্টি হচ্ছে। তার পরও চুক্তির আলোকেই এখানে ব্যাপক উন্নয়নকাজ করা হচ্ছে। গত শনিবার যোগাযোগমন্ত্রী বান্দরবানে জেলা আওয়ামী লীগের কর্মিসভায় এসে জেলা শহরের বালাঘাটায় একটি সড়ক পরিদর্শন করার সময় সাংবাদিকদের এ কথা বলেন। মন্ত্রী সকাল ১০টায় রাঙামাটি থেকে বান্দরবানে এসে পৌঁছান। শনিবার শহরের আদিবাসী সাংস্কৃতিক ইনস্টিটিউটের মিলনায়তনে আওয়ামী লীগের কর্মিসভা অনুষ্ঠিত হয়। সভাপতিত্ব করেন সংগঠনের জেলা সভাপতি প্রসন্নকান্তি তঞ্চঙ্গ্যা। বিশেষ অতিথি ছিলেন পরিবেশ ও বনমন্ত্রী হাসান মাহমুদ, পার্বত্য চট্টগ্রাম উন্নয়ন বোর্ডের চেয়ারম্যান ও সাংসদ বীর বাহাদুর। জেলা আওয়ামী লীগের সাধারণ সম্পাদক কাজী মুজিবর রহমান জানান, আওয়ামী লীগের জেলা, উপজেলা ও ইউনিয়ন শাখা থেকে প্রতিনিধিরা কর্মিসভায় যোগ দেন।
