
রাজধানীর বিভিন্ন এলাকা থেকে আন্তর্জাতিক মানব পাচারকারী চক্রের সন্দেহভাজন ২৪ সদস্যকে আটক করার তথ্য জানিয়েছে র‍্যাপিড অ্যাকশন ব্যাটালিয়ন বা র‍্যাব।
আজ বুধবার সকালে র‍্যাব-৩-এর পক্ষ থেকে গণমাধ্যমে পাঠানো মোবাইল ফোনের খুদে বার্তায় এই তথ্য জানানো হয়।
খুদে বার্তায় বলা হয়, আটক হওয়া ব্যক্তিরা আন্তর্জাতিক মানব পাচারকারী চক্রের সদস্য। তাঁদের কাছ থেকে মুক্তিপণের ছয় লাখ টাকা উদ্ধার করা হয়েছে। জব্দ করা হয়েছে বিপুল পরিমাণ পাসপোর্ট, জাল ভিসা ও জাল ভিসা তৈরির সরঞ্জাম।
একই খুদে বার্তায় জানানো হয়, অবৈধভাবে মালয়েশিয়া পাচারকালে রাজধানী থেকে ১০ ব্যক্তিকে উদ্ধার করা হয়েছে। এ ছাড়া অবৈধভাবে পাচার হওয়া লিবিয়াফেরত ২৭ ব্যক্তিকেও উদ্ধার করা হয়েছে।
ঘটনার বিষয়ে বিস্তারিত তথ্য জানানো হয়নি। বিস্তারিত তথ্য জানাতে সাংবাদিকদের ব্রিফ করবে র‍্যাব।
 
