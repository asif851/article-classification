
নগর পরিকল্পনাবিদ অধ্যাপক নজরুল ইসলাম বলেছেন, ঢাকা দক্ষিণ ও উত্তর সিটি করপোরেশনে এবারের মেয়র প্রার্থীরা অত্যন্ত তরুণ, বয়স যা-ই হোক, তাঁরা অগ্রণী, উৎসাহী। তাঁদের অঙ্গীকার আছে। এটা বাংলাদেশের নির্বাচনী ইতিহাসে নতুন ধারা সৃষ্টি করেছে।গতকাল সোমবার প্রথম আলো আয়োজিত ‘আমি যদি মেয়র হই’ শীর্ষক গোলটেবিল বৈঠকে বিশ্ববিদ্যালয় মঞ্জুরি কমিশনের সাবেক চেয়ারম্যান নজরুল ইসলাম আরও বলেন, এবার প্রার্থীদের মধ্যে যিনিই নির্বাচিত হন না কেন, ঢাকাকে এগিয়ে নিতে পারবেন। তরুণ প্রার্থীরা এগিয়ে আসছেন দেখে তিনি আশান্বিত। তাঁর আশা, ঢাকা এবার সত্যি সত্যি এগিয়ে যাবে। যাঁরা মেয়র হবেন তাঁদের প্রতি অধ্যাপক নজরুলের পরামর্শ, নির্বাচিতদের প্রথম কাজ হওয়া উচিত জনগণের কাছে যাওয়া এবং নির্বাচিত হওয়ার পরদিন থেকে এলাকার মানুষের কাছে যাওয়া। বঞ্চিত ও বিত্তহীন মানুষের কাছে যাওয়া ও তাদের জন্য কিছু করার আহ্বান জানান তিনি।৬৫ বছর ধরে ঢাকায় বসবাসের অভিজ্ঞতার কথা উল্লেখ করে এই নগর পরিকল্পনাবিদ বলেন, বৃহত্তর ঢাকায় পৌনে দুই কোটি জনসংখ্যা। শুধু ঢাকা উত্তর ও দক্ষিণে জনসংখ্যা প্রায় ৮০ লাখ। জনসংখ্যা দ্রুত বৃদ্ধি পাচ্ছে। প্রতিবছর প্রায় পাঁচ লাখ লোক এই শহরে যুক্ত হচ্ছে। তবে রাজনৈতিক, সাংস্কৃতিক ও সামাজিকসহ বিভিন্ন বিষয় মিলিয়ে ঢাকার নিজস্ব স্বকীয়তা আছে। সম্ভাব্য মেয়র এই বাস্তবতা অনুধাবন করবেন বলে প্রত্যাশা করেন তিনি।প্রতিটি সিটি করপোরেশনে একটি শক্তিশালী তথ্যকেন্দ্র থাকার কথা উল্লেখ করে অধ্যাপক নজরুল বলেন, ফোন করলেই যেন উত্তর পাওয়া যায়, যেকোনো তথ্য যাতে পাওয়া যায়, সেই ব্যবস্থা করতে হবে। অধ্যাপক নজরুল প্রার্থীদের প্রতি আহ্বান জানিয়ে বলেন, যত বেশি পারেন কেন্দ্রে ভোটার আনার চেষ্টা করবেন। তাঁর প্রত্যাশা, এই নির্বাচনে অনেক বেশি ভোট পড়বে।
