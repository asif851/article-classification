
মনোনয়নপত্র প্রত্যাহারের শেষ দিনে আজ রোববার গাইবান্ধার তিনটি পৌরসভার মধ্যে গোবিন্দগঞ্জ ও সুন্দরগঞ্জে পাঁচ মেয়র প্রার্থীসহ ছয়জন তাঁদের মনোনয়নপত্র প্রত্যাহার করেছেন।
জেলার গোবিন্দগঞ্জ পৌরসভায় মেয়র প্রার্থী উপজেলা আওয়ামী লীগের সদস্য মুকিতুর রহমান রাফি (আওয়ামী লীগের বিদ্রোহী প্রার্থী), উপজেলা কৃষক লীগের সাধারণ সম্পাদক খন্দকার জাহাঙ্গীর আলম (আওয়ামী লীগের বিদ্রোহী প্রার্থী), স্বতন্ত্র মেয়র প্রার্থী মঞ্জুরী মোর্শেদা এবং স্বতন্ত্র মেয়র প্রার্থী ও উপজেলা জামায়াতের সাধারণ সম্পাদক আবুল কালাম আজাদ মনোনয়নপত্র প্রত্যাহার করেছেন। এ ছাড়া এই পৌরসভার ৬ নম্বর ওয়ার্ডের কাউন্সিলর প্রার্থী নাজিম উদ্দিন তাঁর প্রার্থিতা প্রত্যাহার করেছেন।
এদিকে সুন্দরগঞ্জ পৌরসভায় মেয়র প্রার্থী লুৎফর রহমান (আওয়ামী লীগের বিদ্রোহী প্রার্থী) তাঁর মনোনয়নপত্র প্রত্যাহার করেছেন। তবে গাইবান্ধা পৌরসভায় কেউ মনোনয়ন প্রত্যাহার করেননি। জেলা নির্বাচন কর্মকর্তা শাহীনুর রহমান প্রামাণিক এসব মনোনয়নপত্র প্রত্যাহারের বিষয়টি নিশ্চিত করেছেন।
