
এক কলেজছাত্রীকে ধর্ষণের অভিযোগে গোপালগঞ্জের টুঙ্গিপাড়া পৌরসভার এক কাউন্সিলরসহ তিনজনকে গ্রেপ্তার করেছে পুলিশ। গত শনিবার টুঙ্গিপাড়া উপজেলার পর্যটন মোটেল মধুমতিতে এ ঘটনা ঘটে। একই দিন মাদক ব্যবসা ও জমি দখলের চেষ্টার অভিযোগে বরগুনার আমতলী পৌরসভার এক কাউন্সিলরকে গ্রেপ্তার করা হয়েছে৷গোপালগঞ্জের টুঙ্গিপাড়ায় গ্রেপ্তার হওয়া ব্যক্তিরা হলেন টুঙ্গিপাড়া পৌরসভার দুই নম্বর ওয়ার্ডের কাউন্সিলর লিটন শেখ (৩০), পৌরসভার গিমাডাঙ্গা মহল্লার আলীম বিশ্বাস (২৫) ও পর্যটন মোটেল মধুমতির কর্মচারী মো. জালালউদ্দিন (২২)৷ এ ব্যাপারে ওই তরুণী বাদী হয়ে শনিবার রাতে ওই তিনজনকে আসামি করে টুঙ্গিপাড়া থানায় নারী ও শিশু নির্যাতন দমন আইনে একটি মামলা দায়ের করেছেন।মামলার এজাহার সূত্রে জানা গেছে, কোটালীপাড়ার একটি কলেজের ডিগ্রি তৃতীয় বর্ষের এক ছাত্রীর সঙ্গে ২০-২২ দিন আগে মুঠোফোনে পরিচয়ের সূত্রে আলীম বিশ্বাসের সম্পর্ক গড়ে ওঠে। এর সূত্র ধরে আলীম গত শনিবার ওই ছাত্রীকে টুঙ্গিপাড়া নিয়ে আসেন। পরে চাকরি পাইয়ে দেওয়ার প্রলোভন দেখিয়ে তিনি তাকে মধুমতি মোটেলের একটি কক্ষে নিয়ে যান। এ সময় কাউন্সিলর লিটন ওই কক্ষে ছিলেন।ওই কলেজছাত্রী অভিযোগ করেন, মধুমতির ওই কক্ষে কাউন্সিলর লিটন শেখ তাঁকে ধর্ষণ করেন৷ একপর্যায়ে কাউন্সিলর শৌচাগারে ঢুকলে তিনি মোটেল থেকে বের হয়ে পাশের টুঙ্গিপাড়া থানায় গিয়ে পুলিশকে বিষয়টি জানান। পরে পুলিশ ওই মোটেলে অভিযান চালিয়ে কাউন্সিলরসহ তিনজনকে গ্রেপ্তার করে।টুঙ্গিপাড়া থানার পরিদর্শক (তদন্ত) নূর হোসেন বলেন, ডাক্তারি পরীক্ষার জন্য ওই কলেজছাত্রীকে গোপালগঞ্জের সিভিল সার্জনের কার্যালয়ে পাঠানো হয়েছে। এ ছাড়া কাউন্সিলরসহ গ্রেপ্তারকৃত তিনজনকে জেলার মুখ্য বিচারিক হাকিমের আদালতে সোপর্দ করা হয়েছে৷বরগুনার আমতলী পৌরসভার ৬ নম্বর ওয়ার্ডের আলোচিত কাউন্সিলর জান্নাতুল ফেরদৌসকে (৩২) গ্রেপ্তার করা হয়েছে। গত শনিবার সন্ধ্যায় আমতলী থানার উপপরিদর্শক (এসআই) মো. ইউনুস আমতলী উপজেলা পরিষদের সামনে থেকে তাঁকে গ্রেপ্তার করেন।আমতলী থানার ভারপ্রাপ্ত কর্মকর্তা (ওসি) রিয়াজুল ইসলাম জানান, হিন্দুদের জমি দখল করার অভিযোগে দায়ের করা মামলায় তাঁকে গ্রেপ্তার করা হয়েছে। এ ছাড়া তাঁর বিরুদ্ধে মাদক ব্যবসা ও সন্ত্রাসী কার্যকলাপে জড়িত থাকার অভিযোগ রয়েছে।
