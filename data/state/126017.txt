
ঢাকা উত্তর ও দক্ষিণ এবং ক্যান্টনমেন্ট বোর্ড এলাকায় আগামীকাল সোমবার থেকে ভোটার তালিকা হালনাগাদের কাজ শুরু হবে। আজ রোববার নির্বাচন কমিশন সচিবালয়ে প্রধান নির্বাচন কমিশনার (সিইসি) কাজী রকিব উদ্দীন আহমেদ এ তথ্য জানান।
সিইসি জানান, ১ থেকে ১০ সেপ্টেম্বর পর্যন্ত বাড়ি বাড়ি গিয়ে তথ্য সংগ্রহ করা হবে। ভোটার হতে ইচ্ছুক ব্যক্তিদের ১৮ সেপ্টেম্বর থেকে সংশ্লিষ্ট কেন্দ্রে গিয়ে ছবি তুলতে ও নিবন্ধন করতে হবে। যাঁরা বাদ পড়বেন, তাঁরা সরাসরি কেন্দ্রে গিয়ে ভোটার হতে পারবেন।
এবার ভোটার তালিকা হালনাগাদ করা হলে ভোটার সংখ্যা ৫ শতাংশ বাড়তে পারে বলে জানিয়েছেন প্রধান নির্বাচন কমিশনার। তথ্য সংগ্রহকারীরা যদি বাড়ি গিয়ে কাউকে না পান, তবে সেখানে তথ্য সংগ্রহকারীদের নাম ও ফোন নম্বর রেখে আসবেন। যাতে ভোটার হতে ইচ্ছুক ব্যক্তিরা ওই নম্বরে ফোন করে প্রয়োজনীয় পদক্ষেপ নিতে পারেন।
