
একটি জাতীয় পরিচয়পত্রের (এনআইডি) বিপরীতে কতটি সিম নিবন্ধিত হয়েছে, সেটি আগামী ৭ জুলাই থেকে গ্রাহকদের জানাতে শুরু করবে মুঠোফোন অপারেটররা। সচিবালয়ে আজ বৃহস্পতিবার এক সংবাদ সম্মেলনে এ তথ্য জানিয়েছেন ডাক ও টেলিযোগাযোগ প্রতিমন্ত্রী তারানা হালিম।
আঙুলের ছাপ (বায়োমেট্রিক) পদ্ধতিতে নিবন্ধিত সিম জালিয়াতির বিষয়ে গত কয়েক দিনের ঘটনার পরিপ্রেক্ষিতে ডাক ও টেলিযোগাযোগ বিভাগ এ সংবাদ সম্মেলনের আয়োজন করে। প্রতিমন্ত্রী তারানা হালিম বলেন, ‘একটি এনআইডির বিপরীতে কতটি সিম নিবন্ধিত হয়েছে, সেটি ৭ জুলাই থেকে প্রত্যেক অপারেটর খুদে বার্তা পাঠিয়ে গ্রাহকদের জানাবে। এরপর নিবন্ধিত সিমের সংখ্যা নিয়ে যদি গ্রাহকের মনে কোনো সন্দেহ থাকে, তাহলে তিনি তা সংশ্লিষ্ট মুঠোফোন অপারেটরকে জানাতে পারবেন।’
বায়োমেট্রিক পদ্ধতিতে সিম নিবন্ধন জালিয়াতির বিষয়ে তারানা হালিম বলেন, ‘পুরো ব্যবস্থাটিকে নিশ্ছিদ্র করতেই পুলিশ আমাদের অনুরোধে দেশব্যাপী এসব অভিযান চালাচ্ছে। এ পদ্ধতি চালু করার কারণেই এখন এসব জালিয়াতি চক্রকে ধরা সম্ভব হচ্ছে।’ বায়োমেট্রিক পদ্ধতিতে সিম নিবন্ধনের জালিয়াতির বিষয়ে গ্রাহকদের সচেতনতা তৈরিতেও তিনি গুরুত্বারোপ করেন।
সংবাদ সম্মেলনে ডাক ও টেলিযোগাযোগসচিব ফয়জুর রহমান চৌধুরী, বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান শাহজাহান মাহমুদসহ মন্ত্রণালয়ের ঊর্ধ্বতন কর্মকর্তারা উপস্থিত ছিলেন।
