

সিটি করপোরেশন নির্বাচন শেষ হয়েছে দুই বছর। অনেক স্থানে উন্নয়ন হয়েছে। আবার কোথাও কিছুই হয়নি। এলাকার সমস্যা, সম্ভাবনা, অভাব-অভিযোগ, সুবিধা-অসুবিধা নিয়ে ওয়ার্ডের চালচিত্র

গত দুই বছরে বেশির ভাগ সড়ক ও ড্রেনেজ-ব্যবস্থা সংস্কার হয়েছে। এতে পূর্ব ও পশ্চিম রাজাবাজার এলাকার জলাবদ্ধতার সমস্যা মিটলেও জলজটের সাময়িক ভোগান্তি থেকে গেছে। তবে বদলায়নি ফার্মগেট পদচারী-সেতু থেকে টিঅ্যান্ডটি মাঠের দিকে যেতে ফুটপাতের দখল ও অবৈধ পার্কিংয়ের চিত্র। আছে গ্যাস-পানি ও মাদকের সমস্যা। তবে বর্জ্য ব্যবস্থাপনার ক্ষেত্রে উন্নতির লক্ষণ স্পষ্ট।
এই হলো ঢাকা উত্তর সিটি করপোরেশনের ২৭ নম্বর ওয়ার্ডের অবস্থা। গতকাল রোববার ওয়ার্ডের বিভিন্ন এলাকা ঘুরে এমনটিই চোখে পড়েছে।
পূর্ব ও পশ্চিম রাজাবাজার, ইন্দিরা রোড, গ্রিন রোড, মণিপুরিপাড়া, শেরেবাংলা নগরের একাংশ ও সংসদ ভবন এলাকা নিয়ে গঠিত এই ওয়ার্ডের আয়তন ৩ দশমিক ৬ বর্গকিলোমিটার। হোল্ডিং সংখ্যা ৩ হাজার ৭৩০। ভোটার ৬৪ হাজার।
হকার ও লেগুনার দখলদারত্ব বহাল
এই দখল আগেও ছিল। এখনো আছে। গতকাল দেখা যায়, ফার্মগেট পদচারী-সেতু থেকে ইন্দিরা রোডের টিঅ্যান্ডটি মাঠের দিকে যেতে ফুটপাত ও সড়কের একাংশ দখল করে রেখেছেন হকাররা। আছে লেগুনাস্ট্যান্ড, দাঁড় করিয়ে রাখা প্রাইভেট গাড়ি। ফলে যানজট লেগেই আছে। ফুটপাত বা সড়ক কোনোখানেই স্বাচ্ছন্দ্যে হাঁটাচলার উপায় নেই।
তেজগাঁও কলেজের সামনের অংশে চোখে পড়ল হকাররা ফল, সবজি, পোশাক, জুতাসহ নিত্যপ্রয়োজনীয় নানা পণ্যের পসরা সাজিয়ে বসেছেন। ফল বিক্রেতা জহির মিয়া বললেন, প্রায় ১৫ বছর ধরে তিনি এখানে ফল বিক্রি করেন। আগে ফুটপাতের ওপরই তাঁর দোকান ছিল। সংস্কারের কাজ শুরু হওয়ার পর থেকে ফুটপাত ছেড়ে বসেছেন।
দেখা গেল, হকার ও নানা ধরনের মৌসুমি ব্যবসায়ীদের কারণে সরু গলির মতো এই সার্ভিস রোডটি আরও সরু হয়ে গেছে। সড়কের এই অংশ নিয়ে নিয়মিত চলাচলকারী সরফুদ্দিন আহমেদ নামের এক ব্যক্তি বেশ বিরক্তির সঙ্গে বললেন, এটা এমনই একটা রাস্তা যে কখনোই এখান দিয়ে স্বাভাবিক চলাচলের উপায় থাকে না।
এখান থেকে আরেকটু এগিয়ে পূর্ব রাজাবাজারে ঢোকার গলির মুখেই দেখা গেল ইন্দিরা পরিবহনের অনেক লেগুনা সড়কের ওপরই দাঁড় করিয়ে রাখা। এতে করে ২০ ফুটের এই সড়ক আরও ছোট হয়ে এসেছে। সড়কের ওপরেই চলছে মেরামতের কাজ। যে কারণে অন্য যানবাহন চলাচলেও তৈরি হচ্ছে প্রতিবন্ধকতা। এই লেগুনাগুলো জিগাতলা, ৬০ ফুট সড়ক ও মোহাম্মদপুর রুটে চলাচল করে। আরও দেখা গেল, সড়কের ওপরই কয়েকটি ব্যক্তিগত গাড়ি দাঁড় করিয়ে রাখা। টিঅ্যান্ডটি মাঠের সামনে অনেক ছাপরা চায়ের দোকান। এর উল্টো পাশেই সিটি করপোরেশনের একটি এসটিএস।
জলাবদ্ধতা কমেছে, জলজট আছে
পূর্ব ও পশ্চিম রাজাবাজার এলাকার সড়কগুলোতে অল্প বৃষ্টিতেই জলাবদ্ধতা তৈরি হওয়ার বিষয়টি ছিল নিয়মিত ঘটনা। সেখানকার বাসিন্দারা বলছেন, এই দুই এলাকার প্রধান প্রধান সড়ক ও ড্রেনেজ-ব্যবস্থা সংস্কারের পর জলাবদ্ধতার সমস্যা আর নেই। তবে ভাঙা গলি, পশ্চিম রাজাবাজার মসজিদের পাশের কয়েকটি সড়ক ও তল্লাবাগ এলাকায় জলজটের সমস্যা থেকে গেছে।
বউবাজার এলাকার বাসিন্দা মনিরুল ইসলাম জানালেন পানির সমস্যার কথা। গ্যাস সংকটের বিষয়টিও উঠে এল কয়েকজনের বক্তব্যে। টিঅ্যান্ডটি মাঠের কাছে স্থানীয় বাসিন্দাদের তিনজন বললেন মাদকের প্রকোপের কথা। তবে তাঁরা সবাই গত দুই বছরে এলাকার আইনশৃঙ্খলা পরিস্থিতি নিয়ে সন্তোষ প্রকাশ করেছেন। এ বিষয়ে জহিরুল হক নামের এক ব্যক্তি বলেন, আগে পূর্ব ও পশ্চিম রাজাবাজার ছিল ছিনতাইয়ের আখড়া। খুন-খারাবিও ঘটত। এখন সেই পরিস্থিতি বদলেছে।
তবে এই দুটি এলাকা থেকে একটু ভিন্ন ও উন্নত পরিবেশের আঁচ পাওয়া গেল মণিপুরিপাড়া এলাকায়। সিটি করপোরেশনের আওতাধীন হলেও এই এলাকার বর্জ্য ব্যবস্থাপনা থেকে নিরাপত্তা—সবকিছু দেখভাল করে মণিপুরিপাড়া কল্যাণ সমিতি। আর শেরেবাংলা কৃষি বিশ্ববিদ্যালয়ের দ্বিতীয় ফটক সংলগ্ন সড়কটির বেহাল পরিস্থিতি নিয়ে ক্ষোভ ঝাড়লেন কেউ কেউ।
 
