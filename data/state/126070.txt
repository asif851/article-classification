
ময়মনসিংহের গৌরীপুর থানায় কর্মরত এক নারী পুলিশ কনস্টেবল অগ্নিদগ্ধ হয়ে মারা গেছেন। এ ঘটনার পর একই থানায় কর্মরত এক উপপরিদর্শককে (এসআই) পুলিশি হেফাজতে নেওয়া হয়েছে।
নিহত পুলিশ সদস্যের নাম হালিমা আক্তার (২৫)। তিনি গৌরীপুর থানায় পুলিশ সদস্য হিসেবে কর্মরত ছিলেন। থানার পাশেই একটি বাড়িতে থাকতেন। গতকাল বিকেলে নিজের ঘরে  অগ্নিদগ্ধ হয়ে মারাত্মক আহত হন তিনি। পরে সহকর্মীরা তাঁকে উদ্ধার করে ময়মনসিংহ মেডিকেল কলেজ হাসপাতালে ভর্তি করান। সেখানে অবস্থার অবনতি হলে তাঁকে ঢাকা মেডিকেল কলেজ হাসপাতালে নিয়ে যাওয়ার পরামর্শ দেন চিকিৎসকেরা। পরে ঢাকায় নেওয়ার পথে গতকাল সন্ধ্যায় হালিমা মারা যান। তাঁর বাড়ি নেত্রকোনা জেলার পূর্বধলা উপজেলার শ্যামগঞ্জ বাজার এলাকায়।
পুলিশের একাধিক সূত্র নাম প্রকাশ না করার শর্তে জানিয়েছে, এসআই মিজানের সঙ্গে হালিমার সম্পর্ক ছিল। তিনি দগ্ধ হওয়ার ঘটনায় মিজানের হাত থাকতে পারে। মিজানের বাড়ি কিশোরগঞ্জ জেলায়।
ময়মনসিংহের অতিরিক্ত পুলিশ সুপার (উত্তর) এস এ নেওয়াজী বলেন, মিজানের সঙ্গে প্রেমের সম্পর্কের কারণে হালিমা আত্মহত্যা করে থাকতে পারেন বলে প্রাথমিকভাবে ধারণা করা হচ্ছে। তদন্তে বিষয়টি প্রমাণিত হলে মিজানের বিরুদ্ধে বিভাগীয় ব্যবস্থা নেওয়া হবে। মিজান বর্তমানে পুলিশি হেফাজতে আছেন।
