
২০১৬-১৭ শিক্ষাবর্ষে এমবিবিএস/বিডিএস কোর্সের ভর্তি পরীক্ষা আগামী সেপ্টেম্বর মাসে অনুষ্ঠিত হবে। গতকাল মঙ্গলবার স্বাস্থ্যমন্ত্রী মোহাম্মদ নাসিম মন্ত্রণালয়ের সভাকক্ষে এক মতবিনিময় সভায় এ কথা বলেন।মেডিকেল কলেজ, ডেন্টাল কলেজ, ডেন্টাল ইউনিট ও ইনস্টিটিউটে ২০১৬-১৭ শিক্ষাবর্ষে এমবিবিএস ও বিডিএস কোর্সে শিক্ষার্থী ভর্তিসংক্রান্ত এই মতবিনিময় সভার আয়োজন করে স্বাস্থ্য মন্ত্রণালয়। সভায় দেশের ঢাকা মেডিকেল কলেজের অধ্যক্ষ, স্বাস্থ্য মন্ত্রণালয়ের ঊর্ধ্বতন কর্মকর্তা, বাংলাদেশ মেডিকেল অ্যান্ড ডেন্টাল কাউন্সিলের কর্মকর্তা, বাংলাদেশ মেডিকেল অ্যাসোসিয়েশনের নেতৃবৃন্দ ও জ্যেষ্ঠ সাংবাদিকেরা অংশ নেন।স্বাস্থ্যমন্ত্রী উপস্থিত সবার কাছে মেডিকেল ভর্তি পরীক্ষা নিশ্ছিদ্র করতে কী ব্যবস্থা করা যায়, তা জানতে পরামর্শ চান। তবে শুরুতে স্বাস্থ্য অধিদপ্তরের মহাপরিচালক দীন মো. নুরুল হক পরীক্ষা গ্রহণের জন্য কী পদক্ষেপ নেওয়া হয়েছে, তার বর্ণনা দেন।সভায় সমকাল পত্রিকার সম্পাদক গোলাম সারওয়ার, বিশিষ্ট কলামিস্ট সৈয়দ আবুল মকসুদ, বিএমএর সভাপতি মাহমুদ হাসান, বিএমডিসির সভাপতি মোহাম্মদ শহিদুল্লা প্রমুখ উপস্থিত ছিলেন।
