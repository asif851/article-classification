
রাজধানীর দনিয়ায় যাত্রাবাড়ী থানার ভারপ্রাপ্ত কর্মকর্তার (ওসি) যোগসাজশে একটি বাড়ি দখল করার অভিযোগ উঠেছে। গতকাল বুধবার সেগুনবাগিচায় বাংলাদেশ ক্রাইম রিপোর্টার্স অ্যাসোসিয়েশন কার্যালয়ে সংবাদ সম্মেলনে এ অভিযোগ করেন বাড়ির মালিক দাবিদার বৃদ্ধা সুরাইয়া আক্তার। বাড়িটি দখল করার আগে ওসি তাঁকে ইয়াবা মামলায় ফাঁসিয়েছেন বলেও অভিযোগ করেন তিনি।অভিযোগের বিষয়ে জানতে চাইলে যাত্রাবাড়ী থানার ভারপ্রাপ্ত কর্মকর্তা (ওসি) আনিছুর রহমান গতকাল বিকেলে প্রথম আলোকে বলেন, ‘আমার বিরুদ্ধে মিথ্যা অভিযোগ করা হয়েছে। ওই বাড়িতে অভিযান চালিয়ে পুলিশ ইয়াবাসহ তাঁকে (সুরাইয়া) গ্রেপ্তার করেছিল। জমিসংক্রান্ত বিরোধের জের ধরে তাঁর বাড়ি দখল হতে পারে। এর সঙ্গে আমার কোনো সম্পর্ক নেই।’সংবাদ সম্মেলনে সুরাইয়া আক্তার বলেন, দনিয়া মৌজায় পৈতৃক সূত্রে পাওয়া ১০ শতাংশ জমির মালিক তিনি ও তাঁর ভাইয়েরা। তিনি একাই ওই বাড়িতে থাকতেন। আবুল খায়ের নামের এক ব্যক্তি ওই বাড়িটি দখলের পাঁয়তারা শুরু করলে গত বছরের ১৪ আগস্ট তাঁরা যাত্রাবাড়ী থানায় সাধারণ ডায়েরি (জিডি) করেন। এতে আবুল খায়ের তাঁর ওপর ক্ষুব্ধ হন। আবুল খায়েরের সঙ্গে যাত্রাবাড়ী থানার ওসি আনিছুর রহমানের সখ্য রয়েছে। এরই অংশ হিসেবে গত ২৯ আগস্ট যাত্রাবাড়ী থানার পুলিশ তাঁর বাড়িতে গিয়ে হাতব্যাগে ইয়াবা ঢুকিয়ে দিয়ে তাঁকে গ্রেপ্তার করে এবং মাদক দ্রব্য নিয়ন্ত্রণ আইনের মামলায় ফাঁসিয়ে দেয়।সুরাইয়া আক্তার অভিযোগ করেন, তাঁকে রিমান্ডেও নেওয়া হয়। রিমান্ডে ওসি আনিছুর বাড়িটি আবুল খায়েরের নামে লিখে দিতে তাঁকে চাপ দেন। এতে রাজি না হওয়ায় তাঁকে শারীরিক ও মানসিক নির্যাতন করেন। রিমান্ড শেষে তাঁকে কারাগারে পাঠালে ওই সুযোগে আবুল খায়ের বাড়িটি দখল করে নেন। ওসির নির্দেশে আবুল খায়ের স্থাপনা নির্মাণের কাজ শুরু করেন। তাঁর এক ভাই এ ঘটনায় আদালতে আবেদন করলে আদালত নির্মাণকাজ বন্ধ রাখার নির্দেশ দেন। আদালতের আদেশ ওসিকে দেখালেও তিনি কাজ বন্ধ করার উদ্যোগ নেননি। গ্রেপ্তারের পাঁচ মাস পর তিনি জামিনে মুক্ত হন।সুরাইয়া আক্তার বলেন, সরকারের বিভিন্ন দপ্তরে ঘুরেও তিনি বিচার পাচ্ছেন না। ওসি ও আবুল খায়েরের কারণে তিনি বাড়িতে যেতে পারছেন না। ওসি ও আবুল খায়েরের বিরুদ্ধে ব্যবস্থা নিতে এবং তাঁর বাড়িটি ফিরে পেতে প্রধানমন্ত্রী ও স্বরাষ্ট্রমন্ত্রীর কাছে আবেদন করেছেন তিনি।সংবাদ সম্মেলনে সুরাইয়ার ভাই গোলাম সারোয়ার উপস্থিত ছিলেন।
