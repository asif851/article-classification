
রাজধানীর চকবাজারে তাবা ইলেকট্রনিকসের শীতাতপনিয়ন্ত্রিত যন্ত্রের (এসি) কমপ্রেসর বিস্ফোরণের ঘটনায় আরও একজন মারা গেছেন। নিহত ব্যক্তির নাম মো. শামীম (৩৫)। আজ মঙ্গলবার সকাল ১০টায় ঢাকা মেডিকেল কলেজ হাসপাতালের বার্ন ইউনিটের নিবিড় পরিচর্যা কেন্দ্রে (আইসিইউ) মারা যান তিনি।
ঢাকা মেডিকেল কলেজের কর্তব্যরত চিকিৎসক জাহাঙ্গীর বিষয়টি নিশ্চিত করেছেন।
বিস্ফোরণের ঘটনায় মো. শামীমের শরীরের ৩২ শতাংশ দগ্ধ হয়। এর আগে এ ঘটনায় জাকির হোসেন (৩০), আবুল কাশেম (৬৫) ও মাসুম (৩৫) নামের তিন ব্যক্তি মারা যান।
২ জুলাই রাজধানীর চকবাজার হরনাথ ঘোষ রোডের তাবা ইলেকট্রনিকসের এসির কমপ্রেসর বিস্ফোরিত হয়ে দোকান মালিক মামুনুর রশিদসহ (৪০) পাঁচজন দগ্ধ হন।
দোকান মালিকের ভাই মারুফ হোসেন জানান, ঈদের ছুটি শেষে ঘটনার দিন বেলা ১১টার দিকে মামুনুর রশিদ দোকান খোলেন। এ সময় কয়েকজন লোক আসেন তাঁর দোকানে। হঠাৎ একটি এসির কম্প্রেসর বিস্ফোরিত হয়। সঙ্গে সঙ্গে দোকানে আগুন ধরে যায়।
