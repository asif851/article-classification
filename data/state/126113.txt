
জামালপুরের সরিষাবাড়ী উপজেলায় গতকাল শনিবার নিরাপদ সড়কের দাবিতে যমুনা সার কারখানার প্রধান ফটকের সামনে মানববন্ধন করা হয়েছে।এলাকার কয়েকজন বাসিন্দা ও যমুনা সার কারখানা সূত্রে জানা গেছে, উপজেলার পোগলদীঘা ইউনিয়নে যমুনা সার কারখানা কোম্পানি লিমিটেড অবস্থিত। যত্রতত্র কারখানার ট্রাক রাখা বন্ধ করা, কান্দারপাড়া বাজারের পূর্ব পাশে কারখানার বন্ধ ফটক খুলে দেওয়া ও নিরাপদ সড়কের দাবিতে গতকাল উপজেলার কান্দারপাড়া, পাখিমারা ও তারাকান্দি গ্রামের বাসিন্দাদের উদ্যোগে ওই মানববন্ধন হয়। এই তিন গ্রামের বাসিন্দারা কারখানার প্রধান ফটকের সামনে বেলা ১১টা থেকে দুপুর ১২টা পর্যন্ত সড়ক অবরোধ করে ওই কর্মসূচি পালন করেন। এ সময় কারখানার কর্মকর্তা-কর্মচারীরা প্রায় অবরুদ্ধ হয়ে পড়েন।মানববন্ধন শেষে সমাবেশে বক্তব্য দেন সাবেক ধর্ম প্রতিমন্ত্রী মাওলানা নুরুল ইসলাম, কান্দারপাড়া বাজার সমিতির সভাপতি আমিনুল ইসলাম, সহসভাপতি মিজানুর রহমান, সাধারণ সম্পাদক জালাল উদ্দিন, কান্দারপাড়া বাস-মিনিবাস শ্রমিক ইউনিয়নের সভাপতি মতিয়ার রহমান প্রমুখ। পরে কারখানার ব্যবস্থাপনা পরিচালকের (এমডি) বরাবর নিরাপদ সড়কের দাবিতে স্মারকলিপি দেওয়া হয়।
