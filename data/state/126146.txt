
শোলাকিয়ায় হামলার ঘটনায় আটক দিনাজপুরের ঘোড়াঘাট উপজেলার মাদ্রাসাছাত্র শফিউল ইসলামের বাবা আবদুল হাইকে আজ রোববার একটি মামলায় কারাগারে পাঠানো হয়েছে। তিনি ও​ই মামলার গ্রেপ্তারি পরোয়ানাভুক্ত আসামি ছিলেন।
এ ছাড়া শফিউলের মা শিউলি বেগমকে জিজ্ঞাসাবাদ শেষে আজ সন্ধ্যা সাতটায় পরিবারের সদস্যদের জিম্মায় ছেড়ে দিয়েছে দিনাজপুর গোয়েন্দা পুলিশ (ডিবি)। শিউলি বেগমের বাবা শরিফ উদ্দিন তাঁর মেয়েকে ডিবি পুলিশের কাছ থেকে পাওয়ার কথা নিশ্চিত করেন।
শফিউলের পরিবারের সদস্যরা গতকাল শনিবার প্রথম আলোকে জানিয়েছিলেন, গত বৃহস্পতিবার রাতে শফিউলের খালাবাড়ি সিংড়া ইউনিয়ন থেকে ঘোড়াঘাট থানা-পুলিশের উপস্থিতিতে শফিউলের মা শিউলি বেগমকে আইনশৃঙ্খলা রক্ষাকারী বাহিনীর সদস্যরা নিয়ে যান। পরের দিন শুক্রবার দুপুরে শফিউলের বাবাকে ঢাকার সভার থেকে গ্রেপ্তারের খবর পান পরিবারের সদস্যরা।
তবে ঘোড়াঘাট থানার পুলিশ, গোয়েন্দা পুলিশ ও র‌্যাব শিউলি বেগমকে নিয়ে যাওয়ার কথা অস্বীকার করেছিল।
জানতে চাইলে আজ রাত আটটায় গোয়েন্দা পুলিশের উপপরিদর্শক (এসআই) বজলুর রশীদ প্রথম আলোকে জানান, শফিউলের বাবা আবদুল হাইয়ের বিরুদ্ধে ঘোড়াঘাট থানায় ২০১৪ সালের বিস্ফোরক দ্রব্য নিয়ন্ত্রণ আইনে করা একটি মামলায় গ্রেপ্তারি পরোয়ানা ছিল। সেই মামলায় আজ বিকেলে তাঁকে আদালতে সোপর্দ করলে বিচারক তাঁকে জেলহাজতে পাঠানোর নির্দেশ দেন।
তবে শফিউলের বাবা ও মাকে গোয়েন্দা পুলিশ কোথা থেকে পেয়েছেন এ বিষয়ে জানতে চাইলে তদন্তের স্বার্থে তা বলা সম্ভব নয় বলে এসআই বজলুর রশীদ জানান।
