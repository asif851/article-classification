
২০ বছর ধরে অবৈধ দখলে থাকার পর বাংলাদেশ রেলওয়ে চট্টগ্রাম নগরের ষোলশহর এলাকায় তাদের ১৫ শতক ভূমি গতকাল রোববার উদ্ধার করেছে। বিকেলে ষোলশহর রেললাইনের দুই পাশে অন্তত ৪০০ দোকান ও ঘর উচ্ছেদ করে এই ভূমি উদ্ধার করে।জেলা প্রশাসনের নির্বাহী ম্যাজিস্ট্রেট গৌতম বাড়ৈ উচ্ছেদ অভিযানের নেতৃত্ব দেন। এ সময় রেলওয়ের সহকারী ভূসম্পদ কর্মকর্তা মো. আবদুল বারীসহ অন্যরা উপস্থিত ছিলেন। জানা গেছে, গতকাল বিকেলে ষোলশহর রেললাইনের দুই পাশে ২০ বছর ধরে গড়ে ওঠা দোকানপাট উচ্ছেদের জন্য রেলওয়ের শ্রমিক ও বিভিন্ন সরঞ্জাম নিয়ে আসা হয়।
