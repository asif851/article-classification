
মানিকগঞ্জের সাটুরিয়া উপজেলার আকাশি গ্রামে গত বুধবার রাতে আবুল হোসেন নামে পরিবহন শ্রমিক লীগের এক নেতাকে পিটিয়ে ও কুপিয়ে আহত করা হয়। হাসপাতালে নেওয়ার পথে তাঁর মৃত্যু হয়।আবুল হোসেন (৪২) জেলা সড়ক পরিবহন শ্রমিক লীগের কার্যকরী সদস্য ও গ্রামের লুৎফর রহমানের ছেলে।পুলিশ, নিহত আবুল হোসেনের পরিবার ও স্থানীয় সূত্রে জানা গেছে, আবুল হোসেনের সঙ্গে এক নারীর সম্পর্ক ছিল। এ নিয়ে গ্রামে সালিস বৈঠকও হয়েছে। বুধবার রাত ১১টার দিকে ওই নারীর বাড়িতে যান আবুল হোসেন। একপর্যায়ে বাড়ির লোকজন তাঁকে পিটিয়ে ও কুপিয়ে গুরুতর আহত করেন। খবর পেয়ে আবুল হোসেনের পরিবারের লোকজন ও কয়েকজন প্রতিবেশী তাঁকে উদ্ধার করে মানিকগঞ্জ সদর হাসপাতালে নিয়ে যান। অবস্থার অবনতি হলে রাতেই ঢাকা মেডিকেল কলেজ হাসপাতালে নেওয়ার পথে তাঁর মৃত্যু হয়।সাটুরিয়া থানার এসআই আসলাম হোসেন বলেন, এ ঘটনায় নিহত আবুল হোসেনের স্ত্রী রোজিনা বেগম বাদী হয়ে থানায় মামলা করেছেন।
