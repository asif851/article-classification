

কুমিল্লার চান্দিনা উপজেলায় ঢাকা-চট্টগ্রাম মহাসড়কে চালক নিয়ন্ত্রণ হারালে যাত্রীবাহী একটি বাস পাশের খাদে পড়ে যায়। এতে ঘটনাস্থলে সাত যাত্রী নিহত হয়েছে। আহত হয়েছে ৩০ যাত্রী।
আজ রোববার দুপুর ১২টার দিকে উপজেলার নূরীতলা নামক স্থানে এ দুর্ঘটনা ঘটে। আহত লোকজনকে উপজেলা স্বাস্থ্য কমপ্লেক্সে পাঠানো হয়েছে।
নিহত ব্যক্তিরা হলেন কুমিল্লা সদরের কোতয়ালী থানাধীন কালিরবাজারের জসিম উদ্দিন (৩৮), চান্দিনা উপজেলার বাবনিখোলা গ্রামের সুজন মিয়া (২৪), দেবিদ্বার উপজেলার জয়পুর গ্রামের গোলাপ খান (৭০) ও গোলাপ খানের স্ত্রী আনোয়ারা বেগম (৬০), মুরাদনগর উপজেলার জাড্ডা গ্রামের আবদুর রব মিয়ার মেয়ে পিংকী (২১) , পিংকীর ছেলে মিনহাজ (২) এবং দেবিদ্বার উপজেলার ভাংগরী গ্রামের তৌহিদুল ইসলাম (২৩)।
বাসের আহত যাত্রী সূর্য তালুকদার বলেন, বাসটি আরেকটি বাসের সঙ্গে পাল্লা দিতে গিয়ে ওই বাসটিকে অতিক্রম করার চেষ্টা করেছিল। এতে একপর্যায়ে চালক নিয়ন্ত্রণ হারালে বাসটি পাশের খাদের পানিতে পড়ে যায়।
ইলিয়টগঞ্জ হাইওয়ে পুলিশ ফাঁড়ির ইনচার্জ জীবন চন্দ্র হাজারি বলেন, কুমিল্লার কোম্পানীগঞ্জ থেকে তিশা পরিবহনের যাত্রীবাহী বাসটি ঢাকার দিকে যাচ্ছিল। নূরীতলা নামক স্থানে আরেকটি বাসকে অতিক্রম করার সময় চালক নিয়ন্ত্রণ হারালে বাসটি ঢাকা-চট্টগ্রাম মহাসড়কের পাশের খাদে পড়ে যায়। এতে ঘটনাস্থলে বাসের সাত যাত্রী নিহত হয়েছে। আহত হয়েছে ৩০ জন। নিহত যাত্রীদের মধ্যে চারজন পুরুষ, একজন নারী ও দুই শিশু রয়েছে। লাশ হাইওয়ে পুলিশ হেফাজতে রাখা হয়েছে। আহত লোকজনকে উপজেলা স্বাস্থ্য কমপ্লেক্সে চিকিৎসা দেওয়া হচ্ছে। কুমিল্লা হাইওয়ে পুলিশ সুপার পরিতোষ ঘোষ ঘটনাস্থল পরিদর্শন করেছেন।
 

