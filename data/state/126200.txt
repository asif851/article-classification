
চলতি শিক্ষাবর্ষে নবম ও দশম শ্রেণীর মাধ্যমিক বাংলা সাহিত্যের বই থেকে বাদ দেওয়া কবি আবদুল হাকিমের ‘বঙ্গবাণী’ ও কবি আবু জাফর ওবায়দুল্লাহর ‘মাগো ওরা বলে’ কবিতা দুটি পুনঃস্থাপনের সুপারিশ করেছে শিক্ষা মন্ত্রণালয়-সম্পর্কিত সংসদীয় কমিটি। গতকাল রোববার সংসদ ভবনে অনুষ্ঠিত কমিটির বৈঠকে এই সুপারিশ করা হয়। বৈঠক সূত্র জানায়, মাধ্যমিক বাংলা সাহিত্যের বইয়ে ওই দুই কবির কবিতা বাদ দিয়ে শিক্ষাসচিব কামাল আবদুল নাসের চৌধুরীর কবিতা সংযোজন করা হয়েছে। বইয়ে স্থান পাওয়া ‘সাহসী জননী বাংলা’ নামের কবিতাটি তিনি কামাল চৌধুরী নামে লিখেছেন। বৈঠক শেষে জানতে চাইলে কমিটির সভাপতি রাশেদ খান মেনন সাংবাদিকদের বলেন, ‘কবিতা দুটি আমাদের ভাষা আন্দোলন এবং বাংলা ভাষার মর্যাদা নিয়ে রচিত। এ দুটি কবিতা বাদ দেওয়ার কারণ সম্পর্কে কমিটি জাতীয় শিক্ষাক্রম ও পাঠ্যপুস্তক বোর্ডের কাছে জানতে চেয়েছে। তারা সন্তোষজনক উত্তর দিতে পারেনি। সে জন্য কমিটি বাদ পড়া কবিতা দুটি পুনঃস্থাপনের সুপারিশ করেছে।’ বৈঠক সূত্র জানায়, মন্ত্রণালয় থেকে বলা হয়েছে, আরও ওপরের শ্রেণীতে পড়ানোর চিন্তাভাবনা থেকে কবিতা দুটি বাদ দেওয়া হয়েছে। তবে কমিটি তাদের যুক্তি গ্রহণ করেনি। সূত্র আরও জানায়, নবম ও দশম শ্রেণীর বাংলা বইয়ে ১৩ জন ভারতীয় আধুনিক কবির কবিতা ছাপা হওয়ায় সংসদীয় কমিটি প্রশ্ন তুলেছে। এ বিষয়ে রাশেদ খান মেনন বলেন, রবীন্দ্রনাথ বা বিষ্ণুদের মতো সর্বজনীন কবিদের নিয়ে কোনো প্রশ্ন নেই। কিন্তু সব মিলিয়ে ভারতীয় কবিদের কবিতা প্রাধান্য পেয়েছে। আমাদের প্রশ্ন, ভারতের পাঠ্য বইয়ে কি আমাদের কবিদের কবিতা স্থান পায়? কমিটি পাঠ্য বইয়ে দেশীয় কবিদের কবিতাকে প্রাধান্য দিতে বলেছে। এদিকে শাখা (আউটার) ক্যাম্পাসের মাধ্যমে সনদ বাণিজ্য, মালিকানা সংকট এবং অনিয়ম-দুর্নীতির অভিযোগে অভিযুক্ত দারুল ইহসান বিশ্ববিদ্যালয়ের বিষয়ে ব্যবস্থা নেওয়ার জন্য রাষ্ট্রপতির হস্তক্ষেপ কামনা করেছে সংসদীয় কমিটি। রাশেদ খান মেনন জানান, এ বিশ্ববিদ্যালয়ের বিভিন্ন বিষয়ে উচ্চ আদালতে দায়ের করা মামলাগুলো দ্রুত নিষ্পত্তি করতে কমিটি আইনমন্ত্রী, অ্যাটর্নি জেনারেল, বিশ্ববিদ্যালয় মঞ্জুরি কমিশনসহ সংশ্লিষ্ট ব্যক্তিদের সঙ্গে আলোচনা করবে।
রাশেদ খান মেননের সভাপতিত্বে বৈঠকে কমিটির সদস্য শিক্ষামন্ত্রী নুরুল ইসলাম নাহিদ, হুইপ মির্জা আজম, বীরেন শিকদার, জিয়াউর রহমান, মমতাজ বেগম প্রমুখ অংশ নেন।
