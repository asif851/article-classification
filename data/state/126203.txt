
পুরোনো ও সুপ্রতিষ্ঠিত কলেজকে বাদ দিয়ে তুলনামূলকভাবে পিছিয়ে থাকা একটি কলেজকে জাতীয়করণ করার কারণেই ময়মনসিংহের ফুলবাড়িয়া ডিগ্রি কলেজের শিক্ষক আবুল কালাম আজাদসহ দুজনের অকালমৃত্যু হয়েছে। এই ঘটনায় বেসরকারি শিক্ষক সংগঠন বাংলাদেশ কলেজ শিক্ষক সমিতির করা একটি বেসরকারি তদন্ত প্রতিবেদনে এ কথা বলা হয়েছে। প্রতিবেদনে ঘটনার জন্য দায়ী ব্যক্তিদের দৃষ্টান্তমূলক শাস্তি, নিহত ব্যক্তিদের পরিবারকে ক্ষতিপূরণ হিসেবে আর্থিক সহায়তা এবং প্রকাশ্য নীতিমালা করে কলেজসহ দেশের সব শিক্ষাব্যবস্থা জাতীয়করণের সুপারিশ করা হয়। গতকাল রোববার জাতীয় শিক্ষাক্রম ও পাঠ্যপুস্তক বোর্ডে এক অনুষ্ঠানে শিক্ষামন্ত্রী নুরুল ইসলাম নাহিদের হাতে প্রতিবেদনটি তুলে দেন সমিতির সভাপতি আসাদুল হকের নেতৃত্বে কয়েকজন নেতা। সমিতি জানিয়েছে, বিভিন্ন সূত্রে পাওয়া বক্তব্য ও তথ্যের ভিত্তিতে প্রতিবেদনটি করা হয়েছে।
