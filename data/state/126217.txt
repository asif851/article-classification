
বাংলাদেশ কৃষি বিশ্ববিদ্যালয় শাখা ছাত্রলীগের সাবেক এক নেতাকে ছুরিকাঘাতে জখম করেছে স্থানীয় এক বখাটে। গতকাল রোববার বিশ্ববিদ্যালয়ের বোটানিক্যাল গার্ডেন-সংলগ্ন করিম ভবন এলাকায় ওই ঘটনা ঘটে।পুলিশ ও প্রত্যক্ষদর্শী সূত্রে জানা গেছে, পশুপালন অনুষদের স্নাতক শেষ বর্ষের শিক্ষার্থী ও সাবেক ছাত্রলীগ নেতা মনোয়ারুল ইসলাম ক্লাস শেষে করিম ভবন এলাকা দিয়ে যাচ্ছিলেন। এ সময় শাকিল মিয়া (২৩) নামের স্থানীয় এক মাদকাসক্ত বখাটে মনোয়ারুলকে ছুরিকাঘাত করে পালিয়ে যান। এতে মনোয়ারুলের বাঁ হাতের কনুইয়ের নিচে তিন ইঞ্চি কেটে যায়।
