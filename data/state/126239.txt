
নারী ও শিশু নির্যাতন আইনে খুব কম অপরাধী সাজা পাচ্ছে। ব্র্যাক বিশ্ববিদ্যালয়ের এক গবেষণায় দেখা গেছে নিষ্পত্তি হওয়া ১০০ মামলায় সাজা হচ্ছে শূন্য দশমিক ৮৪ জনের।ব্র্যাক বিশ্ববিদ্যালয়ের আইন বিভাগ ঢাকা, কুমিল্লা ও পাবনা জেলার নারী ও শিশু নির্যাতন দমন আদালতের নিষ্পত্তি হওয়া মামলা পর্যালোচনা করে এই তথ্য পেয়েছে। এই গবেষণা প্রতিবেদনটি গতকাল বুধবার রাজধানীর ব্র্যাক ইন সেন্টারে প্রকাশ করা হয়। তিন জেলায় ২০০৯ থেকে ২০১৪ সাল পর্যন্ত ২২ হাজার ৭৩টি মামলার নিষ্পত্তি হয়েছে। এতে সাজা পেয়েছেন মাত্র ১৮৬ জন।গবেষণা প্রতিবেদনটি তৈরি করেছেন ব্র্যাক বিশ্ববিদ্যালয়ের আইন বিভাগের প্রভাষক তানজিনা শারমিন ও আতিয়া নাজনীন। গবেষণাকাজে সহযোগিতা করেছে যুক্তরাজ্যের আন্তর্জাতিক উন্নয়ন বিভাগ (ইউকেএইড) ও জাতিসংঘ উন্নয়ন কর্মসূচি (ইউএনডিপি)।প্রতিবেদনে বলা হয়েছে, ২০০৯ সালে তিন জেলায় বিচারাধীন মামলা ছিল ৮ হাজার ৭২৭টি। ২০১৪ সালে তা বেড়ে দাঁড়ায় ১৪ হাজার ৪৭৪টিতে। ছয় বছরে মোট মামলা নিষ্পত্তি হয়েছে ২২ হাজার ৭৩টি।নিষ্পত্তি হওয়া মামলায় সাজা পেয়েছেন মাত্র ১৮৬ জন। এর মধ্যে ২০০৯ সালে ৫৪ জন, ২০১০ সালে ৪৮, ২০১১ সালে ২৩, ২০১২ সালে ২৭, ২০১৩ সালে ১৫ এবং ২০১৪ সালে ১৯ জন।একই সময়ে মামলা থেকে খালাস পান ১২ হাজার ৫৪ জন। ২০০৯ সালে মামলা থেকে খালাস পাওয়ার হার ছিল ৯৮ দশমিক ০৮ শতাংশ। ২০১৪ সালে তা বেড়ে দাঁড়িয়েছে ৯৯ দশমিক ৬০ শতাংশে।প্রতিবেদন প্রকাশ অনুষ্ঠানে আইনজীবী শাহদীন মালিক বলেন, প্রতিবেদন থেকে প্রতীয়মান হয় যে বিচার-প্রক্রিয়া ত্রুটিপূর্ণ। দুর্বল তদন্ত প্রতিবেদনের কারণে সিংহভাগ অভিযুক্ত ব্যক্তি মামলা থেকে খালাস পেয়ে যান। তিনি আরও বলেন, আদালতের রায় অনুযায়ী ৯৯ শতাংশ অভিযুক্ত ব্যক্তি নির্দোষ। কিন্তু নারী ও শিশু নির্যাতন দমন আইন অনুযায়ী এঁদের তিন মাস জেল খাটতে হয়েছে। তাঁরা যে বিনা অপরাধে জেল খাটলেন তার প্রতিকার কী?প্রতিবেদনের তথ্যানুযায়ী ছয় বছরে মামলা নিষ্পত্তির হারও সন্তোষজনক নয়। ২০০৯ সালে মামলা নিষ্পত্তির হার ছিল ২১ দশমিক ৭৯ শতাংশ। ২০১৪ সালে তা এসে দাঁড়ায় ২২ দশমিক ২৮ শতাংশে।
