
বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস উপলক্ষে কাল শুক্রবার রাজধানীর সোহরাওয়ার্দী উদ্যানে জনসভা করবে আওয়ামী লীগ। জনসভায় প্রধান অতিথি হিসেবে বক্তব্য দেবেন দলের প্রধানমন্ত্রী শেখ হাসিনা। দশম জাতীয় সংসদ নির্বাচনে বিজয়ের পর এটিই হবে আওয়ামী লীগের প্রথম জনসভা।
আজ বৃহস্পতিবার দলের এক বিজ্ঞপ্তিতে জানানো হয়, বঙ্গবন্ধুর স্বদেশ প্রত্যাবর্তন দিবস যথাযোগ্য মর্যাদায় পালন উপলক্ষে দিনব্যাপী কর্মসূচি গ্রহণ করা হয়েছে। ভোর সাড়ে ছয়টায় দলের কেন্দ্রীয় কার্যালয়, বঙ্গবন্ধু ভবন ও সারা দেশে সংগঠনের কার্যালয়ে জাতীয় ও দলীয় পতাকা উত্তোলন। সকাল সাতটায় ধানমন্ডির ৩২ নম্বর সড়কে বঙ্গবন্ধুর ভবনে বঙ্গবন্ধু শেখ মুজিবুর রহমানের প্রতিকৃতিতে শ্রদ্ধা জানানো হবে।
দুপুরে ঐতিহাসিক সোহরাওয়ার্দী উদ্যানের জনসভায় প্রধান অতিথি হিসেবে উপস্থিত থাকবেন প্রধানমন্ত্রী শেখ হাসিনা। জনসভায় সভাপতিত্ব করবেন দলের সভাপতিমণ্ডলীর সদস্য সৈয়দা সাজেদা চৌধুরী।
