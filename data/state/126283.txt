
প্রধানমন্ত্রী শেখ হাসিনা আজ বুধবার হেজোতে বাংলাদেশ অ্যাম্বাসির চ্যান্সেরি ভবনের ভিত্তিপ্রস্তরের ফলক উন্মোচন করেছেন। ভুটানের রাজা জিগমে খেসার নামগেল ওয়াংচুক এবং ভুটানের প্রধানমন্ত্রী দাসো তেসারিং তোবগের উপস্থিতিতে একটি বর্ণাঢ্য অনুষ্ঠানের মাধ্যমে প্রধানমন্ত্রী এই নামফলক উন্মোচন করেন। খবর বাসস।
হেজোতে বাংলাদেশের অ্যাম্বাসি প্রতিষ্ঠার জন্য জায়গা বরাদ্দে দুই দেশের মধ্যে একটি চুক্তি স্বাক্ষরিত হয়। বাংলাদেশের পররাষ্ট্রমন্ত্রী এ এইচ মাহমুদ আলী এবং ভুটানের পররাষ্ট্রমন্ত্রী লিয়নপো দামচো দরজি নিজ নিজ দেশের পক্ষে চুক্তি সই করেন। পরে ভুটানে বাংলাদেশের রাষ্ট্রদূত জিষ্ণু রায় চৌধুরী এবং ভুটানের ল্যান্ড কমিশন সচিব পেমা চেওয়াং অ্যাম্বাসির জন্য জায়গা বরাদ্দের চুক্তিনামায় সই করেন। এরপর বাংলাদেশের জাতীয় পতাকা উত্তোলন করা হয় এবং জাতীয় সংগীত বাজানো হয়।
ভুটানের রাজা জিগমে খেসার নামগেল ওয়াংচুক, বাংলাদেশের প্রধানমন্ত্রী শেখ হাসিনা এবং ভুটানের প্রধানমন্ত্রী দাসো তেসারিং তোবগে একটি সুসজ্জিত মঞ্চে দাঁড়িয়ে বাংলাদেশের পতাকা উত্তোলন প্রত্যক্ষ করেন। পরে তাঁরা মঞ্চ থেকেই বাংলাদেশের জন্য বরাদ্দ করা জমিটিও দেখেন।
প্রধানমন্ত্রী শেখ হাসিনা হেজোতে পৌঁছালে ভুটানের পররাষ্ট্রমন্ত্রী লিয়নপো দামচো দরজি, ভুটানের গণপূর্ত এবং মানব সেটেলমেন্ট বিষয়ক সচিব ফুনতুশো ওয়াংদি এবং ভুটানের ল্যান্ড কমিশন সচিব পেমা চেওয়াং প্রধানমন্ত্রীকে স্বাগত জানান।
