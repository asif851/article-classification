
জামালপুরের সরিষাবাড়ী উপজেলায় এ বছর বন্যায় ৭৩০ হেক্টর জমির ফসল পানিতে তলিয়ে গেছে। এতে ক্ষতি হয়েছে প্রায় আড়াই কোটি টাকা।
উপজেলা কৃষি কর্মকর্তার কার্যালয় সূত্রে জানা যায়, বন্যার পানিতে পিংনা, আওনা, পোগলদিঘা, সাতপোয়া ও কামরাবাদ ইউনিয়নের ১১ হাজার ২০০ কৃষকের ফসলের ক্ষতি হয়েছে। পাট নষ্ট হয়েছে ৬৫০ হেক্টরের। এতে ক্ষতি হয়েছে ১ কোটি ৪৬ লাখ টাকা। ৩৫ হেক্টর জমির সবজি বন্যার পানিতে তলিয়ে যাওয়ায় ৬০ লাখ টাকা ও ৪৫ হেক্টর বীজতলা পানিতে তলিয়ে যাওয়ায় ২৮ লাখ টাকা ক্ষতি হয়েছে।
সাতপোয়া ইউনিয়নের চর রৌহা গ্রামের কৃষক আলম মিয়ার এবার ছয় বিঘা জমির পাট নষ্ট হয়ে গেছে। তিনি বলেন, ‘ধারকর্জ কইরে চাষ করছি। এহন কী কইরে খামু। সব আশাই নষ্ট হয়ে গেল।’ নান্দিনা গ্রামের আবদুল মোতালেব বলেন, বন্যার পর সরকারের কাছ থেকে কেউ কেউ ত্রাণ সহায়তা পেয়েছেন। নতুন করে ফসল চাষের জন্যও তাঁদের সাহায্য প্রয়োজন।
পোগলদিঘা ইউনিয়ন পরিষদের (ইউপি) চেয়ারম্যান সামস উদ্দিন বলেন, ‘বন্যায় আমার ইউনিয়নের ১০টি গ্রামের কৃষকের অপূরণীয় ক্ষতি হয়েছে। কৃষকদের পুনর্বাসনের ব্যবস্থা করা হলে তাঁরা আবার ঘুরে দাঁড়াতে পারবেন।’
উপজেলা কৃষি কর্মকর্তা মোহাম্মদ নুরুজ্জামান বলেন, বন্যায় ফসলের ক্ষতি নিয়ে ঊর্ধ্বতন কর্তৃপক্ষের কাছে প্রতিবেদন পাঠানো হয়েছে।
 
