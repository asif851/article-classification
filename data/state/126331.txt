
কুমিল্লার সদর দক্ষিণ উপজেলার ৯ নম্বর ভুলইন উত্তর ইউনিয়নের ছলুন্ডা গ্রামে গতকাল রোববার চাচা শ্বশুর গোলাম হোসেনের লোহার রডের আঘাতে নূরজাহান বেগম (২৬) নামের এক গৃহবধূ খুন হয়েছেন।নূরজাহান বেগম ওই গ্রামের প্রবাসী সুমন মিয়ার স্ত্রী। তাঁর দুটি মেয়ে ও একটি ছেলে রয়েছে। পরে গোলাম হোসেনকে আটক করে পুলিশে সোপর্দ করে এলাকাবাসী।পুলিশ ও স্থানীয় বাসিন্দারা জানান, গতকাল সকালে জ্বালানি কাঠ নিয়ে কথা-কাটাকাটির একপর্যায়ে নূরজাহানের মাথায় লোহার রড দিয়ে আঘাত করেন গোলাম হোসেন। এতে ঘটনাস্থলেই নূরজাহান মারা যান।সদর দক্ষিণ মডেল থানার ভারপ্রাপ্ত কর্মকর্তা (ওসি) গাজী শাখাওয়াত হোসেন জানান, চাচা শ্বশুরের লোহার রডের এক আঘাতেই প্রাণ হারান নূরজাহান।গাজী শাখাওয়াত হোসেন দাবি করেন, প্রাথমিক জিজ্ঞাসাবাদে পুলিশের কাছে তিনি ওই হত্যাকাণ্ডের কথা স্বীকার করেছেন। এ ব্যাপারে নিহত নূরজাহানের ভাই গোলাম হোসেনকে আসামি করে হত্যা মামলা দায়ের করবেন।
