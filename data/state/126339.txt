
বিএনপির সিনিয়র ভাইস-চেয়ারম্যান তারেক রহমানের শাশুড়ি হওয়ার কারণে সৈয়দা ইকবাল মান্দ বানুর বিরুদ্ধে দুর্নীতি মামলা করা হয়েছে বলে অভিযোগ করেছেন দলটির ভারপ্রাপ্ত মহাসচিব মির্জা ফখরুল ইসলাম আলমগীর।আজ রোববার গণমাধ্যমে পাঠানো এক সংবাদ বিজ্ঞপ্তিতে মির্জা ফখরুল এই অভিযোগ করেন। তিনি অবিলম্বে দুর্নীতি দমন কমিশনের (দুদক) দায়ের করা এই ‘মিথ্যা-হয়রানি’মূলক মামলা প্রত্যাহারের দাবি জানান।বিএনপির ​এই নেতা অভিযোগ করেন, চাঞ্চল্যকর ও শীর্ষ দুর্নীতির ঘটনাগুলোকে বৈধতা দিয়ে সম্পূর্ণ রাজনৈতিক হয়রানির উদ্দেশে এ মামলাটি করা হয়েছে। ইকবাল মান্দ বানু রাজনীতির সঙ্গে জড়িত নন বরং শিক্ষানুরাগী হিসেবে পরিচিত। পারিবারিক দীর্ঘ ঐতিহ্য নিয়ে বিভিন্ন ধরনের সমাজসেবামূলক কাজে তিনি নিজেকে জড়িত রেখেছেন।বিএনপি-জামায়াত সরকারের সাবেক এই প্রতিমন্ত্রী বলেন, সরকার পুলিশ, দুদক এবং আদালতকে ব্যবহার করে এত দিন বিরোধীদলীয়দের হয়রানি করলেও এবার বিরোধী দলের রাজনীতিবিদদের পরিবারের অরাজনৈতিক সদস্যের বিরুদ্ধেও একই আচরণ শুরু করেছে। তিনি বলেন, ইকবাল মান্দ একজন সম্ভ্রান্ত পরিবারের সদস্য। আসামের প্রথম মুসলিম ব্যারিস্টার এবং নিখিল ভারত আইন পরিষদের সদস্য (এমএলএ) ও আসাম কংগ্রেসের প্রেসিডেন্ট আহমেদ আলী খানের ছোট ছেলে নৌবাহিনীর সাবেক প্রধান মাহবুব আলী খানের স্ত্রী। সৈয়দা ইকবাল ১৯৭৯ সালে সুবিধা বঞ্চিতদের জন্য মাত্র একজন শিক্ষার্থী নিয়ে শুরু করেছিলেন 'সুরভী' নামে স্কুল এবং প্রশিক্ষণ কেন্দ্র। প্রচার বিমুখ এই মহীয়সী নারীর নিরলস পরিশ্রমের কারণে আজ পর্যন্ত ২০ লাখেরও বেশি শিক্ষার্থীর জীবনে শিক্ষার আলো জ্বেলেছে সেই প্রতিষ্ঠান। এই অসামান্য কৃতিত্বের কারণে বহু আন্তর্জাতিক পুরস্কারসহ তিনি পেয়েছেন স্বাধীনতা পুরস্কার।
একজন অরাজনৈতিক সমাজসেবক ব্যক্তিত্ব ও নৌবাহিনীর সাবেক প্রধানের স্ত্রীর বিরুদ্ধে এই রাজনৈতিক হয়রানিমূলক মামলা করায় ক্ষোভ প্রকাশ করেন ফখরুল।
