
মহাজোটের শরিকদের নিয়ে ‘খোঁচাখুঁচি’ না করার জন্য দলের নেতাদের পরামর্শ দিয়েছেন আওয়ামী লীগের সভাপতি ও প্রধানমন্ত্রী শেখ হাসিনা। আজ শুক্রবার গণভবনে আওয়ামী লীগের কেন্দ্রীয় কার্যনির্বাহী সংসদের এক বৈঠকে শেখ হাসিনা এই পরামর্শ দেন। বৈঠকে উপস্থিত অন্তত তিনজন নেতা প্রথম আলোকে এই কথা জানান। বৈঠক একটি সূত্র জানায়, শেখ হাসিনা বলেন মুক্তিযুদ্ধের পক্ষের শক্তির ঐক্য ঠিক রাখতে হবে। আওয়ামী লীগের নেতাদের শরিকদের নিয়ে খোঁচাখুঁচি করা উচিত হবে না। কারণ শরিকেরা সবাই একটি সংগ্রামের মধ্যে আছে। সম্প্রতি আওয়ামী লীগের সভাপতিমণ্ডলীর সদস্য শেখ ফজলুল করিম সেলিম ১৯৭৫ সালে বঙ্গবন্ধুকে হত্যা ও এর আগে-পরে জাসদের ভূমিকা নিয়ে সমালোচনামূলক বক্তব্য দেন। পরে দলের যুগ্ম সাধারণ সম্পাদক মাহবুব উল আলম হানিফও জাসদ বিরোধী বক্তব্য দেন। বৈঠক একটি সূত্র জানায়, শেখ হাসিনা আগামী ডিসেম্বরে দলের জাতীয় কাউন্সিল অনুষ্ঠানের কথা বলেন এবং সেই অনুসারে প্রস্তুতি নেওয়ার নির্দেশ দেন। বৈঠকে উপস্থিত একাধিক নেতা জানান, প্রধানমন্ত্রী দলের নেতাদের উদ্দেশ বলেছেন তারা যেন বিএনপির নেতৃত্বাধীন জোটের হরতাল-অবরোধের সময় দেশে যে অরাজকতা হয়েছে তা সভা-সমাবেশে তুলে ধরেন। ওই সময়ের ক্ষয়-ক্ষতির কথা জনগণকে জানানোর নির্দেশ দেন তিনি। সভার শুরুতে সূচনা বক্তব্য দেন আওয়ামী লীগের সাধারণ সম্পাদক ও জন প্রশাসনমন্ত্রী সৈয়দ আশরাফুল ইসলাম। তিনি বলেন, বঙ্গবন্ধুকে নিয়ে কুৎসা রটানো বাংলার মানুষ আর বরদাশত করবে না। বঙ্গবন্ধু জাতির পিতা। তিনি কোনো রাজনৈতিক দলের একক সম্পত্তি হতে পারেন না। তিনি জাতির সম্পদ। 
আওয়ামী লীগ সাধারণ সম্পাদক আরও বলেন, মহাত্মা গান্ধী, মোহাম্মদ আলী জিন্নাহ, জর্জ ওয়াশিংটন, নেলসন ম্যান্ডেলাকে নিয়ে তাদের নিজ দেশে বিতর্ক নেই। বঙ্গবন্ধুকে নিয়েও বাংলাদেশে কোনো বিতর্ক চাই না। সন্ধ্যা সাতটায় শুরু হওয়া বৈঠকে মতিয়া চৌধুরী, শেখ ফজলুল করিম সেলিম, মোহাম্মদ নাসিম, নূহ উল আলম লেনিনসহ আওয়ামী লীগের কেন্দ্রীয় কার্যনির্বাহী সংসদের অধিকাংশ সদস্য উপস্থিত ছিলেন।
