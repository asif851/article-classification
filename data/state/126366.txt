
বরিশালের বাকেরগঞ্জ উপজেলার ৫ নম্বর দুর্গাপাশা ইউনিয়ন। এলাকাটি নদীভাঙনকবলিত। এখানকার মেধাবী শিক্ষার্থীদের নিয়ে প্রতিবছর অনুষ্ঠানের আয়োজন করে নদীভাঙন রোধ পরিষদ নামের একটি সংগঠন।গত বুধবার ঈদের দ্বিতীয় দিন বেলা ১১টায় দুর্গাপাশার ডিজিএল মাধ্যমিক বিদ্যালয় প্রাঙ্গণে এ অনুষ্ঠানে এ বছর জেএসসিতে জিপিএ-৫ পাওয়া ৫২ শিক্ষার্থীকে সংবর্ধনা এবং একটি করে গাছের চারা দেওয়া হয়। সেই সঙ্গে ইউনিয়নের তিনটি মাধ্যমিক বিদ্যালয়, একটি মসজিদ ও একটি মন্দিরের প্রতিনিধির হাতে ১৫টি করে ঔষধি ও ফলদ গাছ তুলে দেন ইউনিয়ন মুক্তিযোদ্ধা কমান্ডার মো. মোসলেম আলী সিকদার।অনুষ্ঠানে বক্তারা বলেন, প্রতিবছর তেঁতুলিয়া নদীর ভাঙনে দুর্গাপাশার গ্রামের পর গ্রাম বিলীন হচ্ছে। ইতিমধ্যে ভেঙে গেছে শিক্ষাপ্রতিষ্ঠানসহ বহু স্থাপনা ও ফসলি জমি। কিন্তু ভাঙন রোধে সরকারিভাবে কোনো উদ্যোগ নেওয়া হয়নি।
