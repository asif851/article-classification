
বাংলাদেশ ফেডারেল সাংবাদিক ইউ-নিয়নের (বিএফ- ইউজে) একাংশের যুগ্ম মহাসচিব, জাতীয় প্রেসক্লাবের সদস্য ও আমাদের সময়-এর বিশেষ প্রতিনিধি সাইফুল ইসলাম তালুকদার ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। গত শনিবার রাত সাড়ে ১২টায় রাজধানীর গোপীবাগের বাসায় হৃদ্রোগে আক্রান্ত হয়ে তিনি মারা যান।তাঁর বয়স হয়েছিল ৬১ বছর। মৃত্যুকালে তিনি স্ত্রী, তিন কন্যা ও এক পুত্রসন্তান রেখে গেছেন। তাঁর মৃত্যুতে শোক প্রকাশ করেছেন রাষ্ট্রপতি আবদুল হামিদ ও প্রধানমন্ত্রী শেখ হাসিনা।গতকাল রোববার দুপুরে জাতীয় প্রেসক্লাব চত্বরে মরহুমের নামাজে জানাজা অনুষ্ঠিত হয়। এতে অংশ নেন প্রধানমন্ত্রীর তথ্য উপদেষ্টা ইকবাল সোবহান চৌধুরী, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিকসহ বাংলাদেশ ফেডারেল সাংবাদিক ইউনিয়ন (বিএফইউজে) এবং ঢাকা সাংবাদিক ইউনিয়নের (ডিইউজে) দুই অংশের নেতারা। জাতীয় প্রেসক্লাবের উদ্যোগে ওই জানাজা শেষে বিভিন্ন ব্যক্তি ও সংগঠন মরহুমের কফিনে ফুল দিয়ে শ্রদ্ধা জানান। এরপর মরদেহ তাঁর গ্রামের বাড়ি চাঁদপুর জেলা সদরের সুন্দরদিয়া গ্রামে নেওয়া হয়। সেখানেই জানাজা শেষে তাঁর মরদেহ দাফন করা হয়।সাইফুল ইসলামের মৃত্যুতে বিএফইউজে আজ সোমবার শোক কর্মসূচি ঘোষণা করেছে। সংগঠনের পক্ষ থেকে সব অঙ্গ ইউনিয়নের সদস্যদের এক দিন কালো ব্যাজ ধারণ করার আহ্বান জানানো হয়েছে। তাঁর মৃত্যুতে শোক জানিয়েছে ইনস্টিটিউশন অব ডিপ্লোমা ইঞ্জিনিয়ার্স, বিপ্লবী ওয়ার্কার্স পার্টিসহ কয়েকটি সংগঠন।
