
শেরপুরে ছয় বছরের এক শিশুকে ধর্ষণের অভিযোগে নবী হোসেন (৪৫) নামের এক ব্যক্তিকে গ্রেপ্তার করেছে পুলিশ। এ ঘটনায় দায়ের করা মামলার প্রধান আসামি ছিলেন তিনি। সদর থানা-পুলিশ আজ সোমবার দুপুরে শেরপুরের ঝিনাইগাতী উপজেলা থেকে তাঁকে গ্রেপ্তার করে।
মামলার এজাহার সূত্রে জানা গেছে, গত বৃহস্পতিবার বিকেলে সদর উপজেলায় বন্ধুদের সঙ্গে খেলছিল ছয় বছরের এক শিশু। তখন নবী হোসেন চকলেটের লোভ দেখিয়ে শিশুটিকে একটি পরিত্যক্ত ঘরে নিয়ে গিয়ে ধর্ষণ করেন। এ সময় শিশুটির চিৎকারে আশপাশের লোকজন ঘটনাস্থলে গিয়ে শিশুটিকে উদ্ধার করে।
গতকাল রোববার রাতে শিশুটির বাবা বাদী হয়ে তিনজনকে আসামি করে সদর থানায় মামলা করেন। মামলার প্রধান আসামি হলেন নবী হোসেন। অন্য দুই আসামি হলেন নবীর ছোট ভাই সাইদুর রহমান ও তাঁর ছেলে রফিকুল ইসলাম।
সদর থানার উপপরিদর্শক (এসআই) শুভ্র কুমার সাহা প্রথম আলোকে বলেন, পুলিশের প্রাথমিক জিজ্ঞাসাবাদে নবী ধর্ষণের অভিযোগ স্বীকার করেছেন। পুলিশ অন্য দুই আসামিকে গ্রেপ্তারের চেষ্টা করছে। আজ দুপুরে জেলা সদর হাসপাতালে ধর্ষণের শিকার শিশুটির পরীক্ষা-নিরীক্ষা করা হয়।
