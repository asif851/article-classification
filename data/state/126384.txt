
ইউনিয়ন পরিষদ নির্বাচনে চেয়ারম্যান পদে ক্ষমতাসীন আওয়ামী লীগের ৬২ জনের বিনা প্রতিদ্বন্দ্বিতায় জয়ী হওয়ার বিষয়ে কোনো অনিয়মের অভিযোগ পাওয়া গেলে নির্বাচন কমিশন তা খতিয়ে দেখবে। আজ সোমবার নির্বাচন কমিশনার মো. শাহনেওয়াজ সাংবাদিকদের এ কথা বলেন। 
নির্বাচন কমিশনে নিজ কার্যালয়ে কমিশনার শাহনেওয়াজ বলেন, বিনা প্রতিদ্বন্দ্বিতায় নির্বাচিত হওয়াটা দোষের নয়। আইনেও তা বলা আছে। তবে কোনো অনিয়ম হয়ে থাকলে কমিশন সেটা দেখবে। সে জন্য কমিশনের কাছে সুনির্দিষ্ট অভিযোগ করতে হবে। আইন ভঙ্গকারী যেই হোক, কমিশন কাউকে ছাড় দেবে না। ফেনীর পরশুরামে মনোনয়নপত্র জমা নেওয়ার সময় একদিন বাড়ানো হয়েছিল। এরপরও ক্ষমতাসীন দল ছাড়া অন্যরা সেখানে মনোনয়নপত্র জমা দেয়নি। এমনকি কেউ অভিযোগও করেনি। কেউ ঘরে বসে থাকলে তো তাকে ধরে এনে নির্বাচন করানো সম্ভব নয়।শাহনেওয়াজ বলেন, নির্বাচনে অনেক রাজনৈতিক দল অংশ নিয়েছে। আমরা ধরেই নিচ্ছি যে, তারা আমাদের সহযোগিতা করছেন। যারা নির্বাচনে অংশ নিয়েছেন তাদের জন্য কমিশনের দরজা খোলা। প্রার্থীরা যাতে প্রভাবশালীদের বাধার মুখে না পড়েন সে জন্য রিটার্নিং কর্মকর্তার পাশাপাশি জেলা প্রশাসকের কার্যালয়েও মনোনয়নপত্র জমা নেওয়ার ব্যবস্থা করেছি। এরপরও কারও কোনো অভিযোগ থাকলে তা সুনির্দিষ্ট আকারে আসতে হবে। কমিশন ব্যবস্থা নেবে। কোনো উড়ো খবরের ভিত্তিতে ব্যবস্থা নেওয়া সম্ভব নয়।
