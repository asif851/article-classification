

সকালের কর্মব্যস্ততা শুরু হয়েছে রাজধানীর সোনারগাঁও চত্বরে। বাংলামোটরের দিক থেকে প্রচণ্ড গতিতে আসছিল সিমেন্টবোঝাই একটি ট্রাক। সড়ক পার হওয়ার আগেই ট্রাকটি উঠে গেল সার্ক ফোয়ারার বেদির ওপর।

প্রচণ্ড শব্দ। দেখা গেল, ফোয়ারার বেদির কিছু অংশ ভেঙে গেছে। ট্রাকের সামনের চাকা খুলে গেছে। ট্যাংকি থেকে ঝরঝর করে পড়তে শুরু করেছে ডিজেল। হেড লাইট আর নিভল না। জ্বলতেই থাকল। বলাই বাহুল্য, ট্রাক উঠিয়ে দিয়ে চালক তাঁর সহকারীকে নিয়ে লাপাত্তা।
আজ শনিবার সকাল ছয়টার দিকে ঘটনাটি ঘটে। প্রত্যক্ষদর্শী ব্যক্তিরা জানান, বেলা আরেকটু বাড়লে দুর্ঘটনায় প্রাণহানি হতে পারত।
কাছে গিয়ে দেখা গেল, ট্রাকের সামনের অংশের কাচ ভেঙে চুরমার হয়ে গেছে। ফোয়ারার সিগন্যাল বাতির খুঁটি উপড়ে পড়ে আছে।
দায়িত্বরত ট্রাফিক সার্জেন্ট মো. আতাহার বলেন, চালক পালিয়ে গেছেন। নিয়ন্ত্রণ হারিয়ে, না অন্য কোনো কারণে এই ঘটনা ঘটেছে, তা এই মুহূর্তে বলা যাচ্ছে না। ট্রাকটি সরানোর ব্যবস্থা করা হচ্ছে।
