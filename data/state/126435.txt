
নরসিংদীর রায়পুরায় জমিসংক্রান্ত বিরোধ নিয়ে বসা সালিসে প্রতিপক্ষের ছুরিকাঘাতে আহত দুই ভাই মারা গেছেন। গতকাল শনিবার দিবাগত রাতে রাজধানীতে চিকিত্সাধীন অবস্থায় তাঁরা মারা যান।তাঁরা হলেন হালিম মিয়া (৪০) ও জজ মিয়া (২৮)। তাঁরা মরজাল ইউনিয়ন আওয়ামী লীগের সাধারণ সম্পাদক মোকলেসুর রহমানের ছোট ভাই। তাঁদের বাবার নাম আলী আকবর।এ ঘটনায় একটি হত্যা মামলা হয়েছে। আটজনকে গ্রেপ্তার করেছে পুলিশ।এলাকাবাসী, প্রত্যক্ষদর্শী ও পুলিশ সূত্রে জানা যায়, এক বছর ধরে মরজাল গ্রামের সুরুজ মিয়ার সঙ্গে রাজাবাড়ি এলাকার শহিদ মিয়ার জমিসংক্রান্ত বিরোধ চলছে। এ বিরোধ মীমাংসার জন্য গতকাল শনিবার দুপুরে স্থানীয় গণ্যমান্য ব্যক্তিদের উপস্থিতিতে সালিস বৈঠক বসে। একপর্যায়ে সুরুজ মিয়ার লোকজন প্রতিপক্ষ শহিদ মিয়ার লোকজনের ওপর হামলা চালায়। এ সময় ছুরিকাঘাতে শহিদ মিয়ার দুই সমর্থক জজ মিয়া ও হালিম মিয়া গুরুতর আহত হন।আহত দুজনকে উদ্ধার করে উন্নত চিকিত্সার জন্য ঢাকা পাঠানো হয়। হালিম মিয়াকে রাজধানীর কেয়ার হাসপাতালে এবং জজ মিয়াকে বক্ষব্যাধি হাসপাতালে ভর্তি করা হয়। গতকাল গভীর রাতে চিকিত্সাধীন অবস্থায় তাঁরা মারা যান।এ ঘটনায় নিহতদের চাচা কালা মিয়া বাদী হয়ে একটি হত্যা মামলা দায়ের করেছেন। এতে ১২ জন আসামির নাম উল্লেখ করা হয়েছে। আরও চার-পাঁচজনকে অজ্ঞাত আসামি করা হয়েছে। রাতেই বিভিন্ন এলাকায় অভিযান চালিয়ে আটজনকে গ্রেপ্তার করেছে পুলিশ।ঘটনার পর এলাকায় উত্তেজনা বিরাজ করছে। গতকাল রাত থেকে এলাকায় অতিরিক্ত পুলিশ মোতায়েন করা হয়েছে।তথ্যের সত্যতা নিশ্চিত করে রায়পুরা থানার ভারপ্রাপ্ত কর্মকর্তা (ওসি) মাহমুদুল ইসলাম আজ রোববার সকালে মুঠোফোনে প্রথম আলোকে বলেন, ‘আহত দুজন মারা গেছেন। নিহতদের চাচা বাদী হয়ে একটি হত্যা মামলা দায়ের করেছেন। আমরা আটজনকে গ্রেপ্তার করেছি। বাকিদের গ্রেপ্তারে অভিযান অব্যাহত আছে। নিহত দুজনের লাশ এখনো এলাকায় পৌঁছায়নি। অস্থিতিশীল পরিস্থিতি নিয়ন্ত্রণে এলাকায় পুলিশ মোতায়েন করা হয়েছে।’
