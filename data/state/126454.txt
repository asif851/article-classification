
রাজধানীর উপকণ্ঠ সাভার পৌর এলাকার ব্যাংক কলোনিতে যুবলীগ নেতা রাজীব মাহমুদের ভাড়া বাসা থেকে পুলিশ আজ বুধবার বিকেলে আসমা আক্তার (১৯) নামের এক তরুণীর ঝুলন্ত লাশ উদ্ধার করেছে।
আসমা চট্টগ্রামের সন্দ্বীপ উপজেলার কালাপানিয়া গ্রামের সেলিম ভূঁইয়ার মেয়ে। দীর্ঘদিন ধরে তাঁরা সাভারের ব্যাংক কলোনি এলাকায় বসবাস করছেন। এখানে থেকে তাঁর (আসমা) বাবা একটি পোশাক কারখানায় চাকরি করেন।রাজীব সাভার পৌর যুবলীগের যুগ্ম আহ্বায়ক ও ব্যাংক কলোনির বাসিন্দা তোফাজ্জল হোসেনের ছেলে। তিনি একসময় ছাত্রদলের সঙ্গে যুক্ত ছিলেন। কয়েক মাস আগে তিনি যুবলীগে যোগ দেন।সাভার মডেল থানার পুলিশ ও প্রতিবেশীরা জানান, রাজীব ব্যাংক কলোনির আবুল কালামের বাসার দ্বিতীয় তলায় একা ভাড়া থাকেন। তাঁর স্ত্রী-সন্তান মাঝে মাঝে ওই বাসায় আসতেন। কখনো কখনো আসমাকেও সেখানে দেখা গেছে। বিকেলে ওই বাসার একটি কক্ষে ফ্যানের সঙ্গে ঝুলন্ত অবস্থায় তাঁর (আসমা) লাশ উদ্ধার হয়।আসমার মা আমেনা বেগম বলেন, সকাল আটটার দিকে তাঁর মেয়ে বাসা থেকে বের হয়। পরে বেলা তিনটার দিকে আত্মহত্যার খবর পেয়ে তিনি রাজীবের বাসায় যান। সেখানে গিয়ে রাজীবের ভাড়া বাসার একটি কক্ষে তাঁর মেয়ের ঝুলন্ত লাশ দেখতে পান।সাভার মডেল থানার উপপরিদর্শক (এসআই) খন্দকার সামসুজ্জামান বলেন, প্রাথমিক তদন্তে মনে হচ্ছে রাজীবের সঙ্গে আসমার পরকীয়া ছিল। এর জের ধরেই আসমা রাজীবের বাসায় গিয়ে আত্মহত্যা করে থাকতে পারেন। এ ব্যাপারে মামলার প্রস্তুতি চলছে বলেও জানান তিনি।
