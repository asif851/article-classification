
১৮-দলীয় জোটের ডাকা অবরোধে চট্টগ্রাম নগরের আকবর শাহ থানা এলাকায় আজ সোমবার সকালে দুর্বৃত্তদের ছোড়া ককটেলে পাঁচ বছর বয়সী এক স্কুলছাত্রী আহত হয়েছে।
তার নাম সুমাইয়া আক্তার। বাবার নাম ওসমান গণি। আকবর শাহ এলাকার ক্যাপ ইন্টারন্যাশনাল স্কুলের নার্সারির ছাত্রী সুমাইয়াকে চট্টগ্রাম মেডিকেল কলেজ হাসপাতালে ভর্তি করা হয়েছে।
চট্টগ্রাম মেডিকেল কলেজ পুলিশ ফাঁড়ির নায়েক আবুল বাশার জানান, আজ সকাল সাড়ে আটটার দিকে আকবর শাহ মোড়ে দুটি ককটেলের বিস্ফোরণ ঘটিয়ে পালিয়ে যায় দুর্বৃত্তরা। এ সময় হেঁটে স্কুলে যাচ্ছিল সুমাইয়া। ককটেল বিস্ফোরণে শিশুটির মাথায় আঘাত পেয়েছে।
নগর গোয়েন্দা পুলিশের অতিরিক্ত উপকমিশনার মো. বাবুল আক্তারও ঘটনার সত্যতা নিশ্চিত করেছেন।
এ ছাড়া নগরের ইস্পাহানি ১ নম্বর গেট এলাকায় সকাল নয়টার দিকে অবরোধকারীদের ছোড়া ককটেলে রিকশাচালক আবুল বাশার (৫০) আহত হন। তিনি চট্টগ্রাম মেডিকেল কলেজ হাসপাতালে ভর্তি হয়েছেন বলে সেখানকার পুলিশ ফাঁড়ির নায়েক আবুল বাশার জানিয়েছেন।
নেতা-কর্মীদের গ্রেপ্তার ও একতরফা নির্বাচনের তফসিল ঘোষণার প্রতিবাদে গত শনিবার সকাল থেকে টানা ৭২ ঘণ্টার অবরোধ কর্মসূচি পালন করছে বিএনপির নেতৃত্বাধীন ১৮-দলীয় জোট।
