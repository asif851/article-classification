
ঢাকার হজরত শাহজালাল আন্তর্জাতিক বিমানবন্দরে আজ সোমবার রাতে আট কেজি ৩০০ গ্রাম সোনাসহ এক ব্যক্তিকে আটক করেছেন শুল্ক গোয়েন্দারা। তাত্ক্ষণিক ওই যাত্রীর নাম জানা যায়নি।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে জানান, রাত পৌনে আটটার দিকে এমির্যাটস এয়ারলাইনসের একটি বিমান হজরত শাহজালাল বিমানবন্দরে অবতরণ করে। ওই বিমানের এক যাত্রী শরীরের বিভিন্ন স্থানে সোনা বেঁধে বিমানবন্দরের ইমিগ্রেশন পার হচ্ছিলেন। শুল্ক গোয়েন্দাদের উপস্থিত টের পেয়ে ওই যাত্রী বিমানবন্দরের শৌচাগারে পালিয়ে যাওয়ার চেষ্টা করেন। এ সময় তাঁকে আটক করা হয়। আটক করা সোনার জব্দ তালিকা তৈরি করা হচ্ছে। আটক সোনার দাম সোয়া চার কোটি টাকার মতো।  
