
সহিংসতা দমনে প্রয়োজনে নাশকতাকারীদের এনকাউন্টারে দেওয়ার ব্যবস্থা করা হবে বলে হুঁশিয়ার করে দিয়েছেন আওয়ামী লীগের সভাপতিমণ্ডলীর সদস্য শেখ ফজলুল করিম সেলিম। আজ বৃহস্পতিবার রাজধানীর গুলশান ২ নম্বর গোল চত্বরে স্বেচ্ছাসেবক লীগের এক প্রতিবাদ সভায় তিনি এ হুঁশিয়ারি দেন।
শেখ সেলিম বলেন, ‘যারা বলেন এনকাউন্টার মানবতাবিরোধী অপরাধ; তাদের কাছে জিজ্ঞাসা, পেট্রলবোমা দিয়ে মানুষ পোড়ানো কী মানবতাবিরোধী অপরাধ না?’
বিএনপিকে ‘জঙ্গি সংগঠন’ দাবি করে শেখ সেলিম বলেন, ‘বিএনপি একটি জঙ্গি সংগঠন। অন্যান্য দেশের জঙ্গি সংগঠনের মতো তাদেরও বিচার করতে হবে।’ সহিংসতায় নিহত ব্যক্তিদের রক্তের ওপর পা রেখে বিএনপি-জামায়াতের সঙ্গে কোনো আলোচনা হবে না বলেও তিনি সাফ জানিয়ে দেন। যেসব বুদ্ধিজীবী সংলাপের কথা বলে সহিংসতাকে উসকে দিচ্ছেন, তাঁদেরও বিচারের আওতায় আনারও হুমকি দেন আওয়ামী লীগের এই নেতা। তিনি বলেন, ‘সুশীল! সু অর্থ ভালো আর শীল অর্থ নাপিত। আপনাদের দিয়ে রাজনীতি হবে না। আপনারা ভালো কামাইতে পারেন।’
বিএনপির নেতারা আন্দোলনে যোগ না দিয়ে বিদেশে পালিয়ে আছেন উল্লেখ করে শেখ সেলিম বলেন, ‘বিএনপি নেতারা আন্দোলনে না থেকে বিদেশে পালায় রইছে। কিন্তু খালেদা জিয়াকে পালিয়ে যাওয়ার সুযোগ দেওয়া হবে না।’ যেসব সাংবাদিক সহিংসতাকারীদের সঙ্গে যোগাযোগ রেখে ভিডিও ফুটেজ সংগ্রহ করেন, তাঁদের বিরুদ্ধেও ব্যবস্থা নেওয়ার হুমকি দেন তিনি।
স্বেচ্ছাসেবক লীগের ঢাকা মহানগর উত্তরের সভাপতি মোবাশ্বের চৌধুরীর সভাপতিত্বে প্রতিবাদ সভায় আরও বক্তব্য দেন সংগঠনটির কেন্দ্রীয় সভাপতি মোল্লা মো. আবু কাউছার, সাধারণ সম্পাদক পংকজ দেবনাথ প্রমুখ।

