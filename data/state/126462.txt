
নারায়ণগঞ্জ সদর উপজেলার ফতুল্লায় রাসেল (৩৭) নামের এক ব্যক্তিকে ‘মোটরসাইকেল চোর’ আখ্যা দিয়ে পিটিয়ে হত্যার অভিযোগ উঠেছে। রোববার সকালে ভোলাইল খালপার এলাকায় এ ঘটনা ঘটে।
রাসেল সৈয়দপুর সরদার বাড়ি এলাকার মৃত আলী বকসের ছেলে। নিহত ব্যক্তির পরিবারের দাবি, তাঁকে বাসা থেকে ডেকে নিয়ে পিটিয়ে হত্যা করা হয়েছে। তবে পুলিশ বলছে, রাসেল সংঘবদ্ধ চোর চক্রের সদস্য।
নিহত ব্যক্তির বড় ভাই গোলাম হোসেন সাংবাদিকদের বলেন, তাঁর ছোট ভাই রাসেল সদর উপজেলার ভোলাইল এলাকায় মাকে নিয়ে ভাড়া বাড়িতে থাকতেন। তিনি সবজির ব্যবসা করতেন। গতকাল শনিবার রাতে দুজন লোক এসে তাঁকে বাসা থেকে ডেকে নিয়ে যায়। রোববার সকালে জানা যায়, ওই এলাকার আলতাফ মিয়ার ছেলে ইমরান ও তানভীরসহ আরও কয়েকজন মিলে রাসেলকে মোটরসাইকেল চোর আখ্যা দিয়ে পিটিয়ে আহত করেন। আহত অবস্থায় তাঁকে উদ্ধার করে নারায়ণগঞ্জ হাসপাতালে নেওয়ার পর চিকিৎসাধীন অবস্থায় তাঁর মৃত্যু হয়।
গোলাম হোসেনের অভিযোগ, যাঁরা রাসেলকে পিটিয়ে হত্যা করেছেন, তাঁরা স্থানীয় হওয়ায় হত্যাকাণ্ডটি ভিন্ন খাতে প্রবাহিত করা হচ্ছে। এ জন্যই রাসেলকে ‘চোর’ আখ্যা দেওয়া হয়েছে। ফতুল্লা মডেল থানার ভারপ্রাপ্ত কর্মকর্তা (ওসি) কামাল উদ্দিন প্রথম আলোকে বলেন, রাসেল একটি সংঘবদ্ধ মোটরসাইকেল চোর চক্রের সদস্য ছিলেন। একটি মোটরসাইকেল চুরি করে পালানোর সময় রাসেল ও তাঁর সহযোগীকে দেখে ফেলেন এক নারী। সেই নারী চিৎকার দিলে আশপাশের লোকজন রাসেলকে গণপিটুনি দেয়। গুরুতর আহত অবস্থায় পুলিশ তাঁকে উদ্ধার করে হাসপাতালে নিয়ে এলে কর্তব্যরত চিকিৎসকেরা তাঁকে মৃত ঘোষণা করেন। তবে তাঁর সহকারী পালিয়ে গেছেন। হত্যার ঘটনায় মামলার প্রস্তুতি চলছে।
