
মহাজোট সরকারের দেওয়া সব বাজেট জনতুষ্টির বলে দাবি করেছেন অর্থমন্ত্রী আবুল মাল আবদুল মুহিত। তিনি বলেছেন, ‘অনেকে বাজেটের সমালোচনা করছেন। আমি বলব, আমার সব বাজেট জনতুষ্টির।’
আজ শুক্রবার বিকেলে ওসমানী স্মৃতি মিলনায়তনে আয়োজিত ২০১৩-১৪ অর্থবছরের বাজেট-পরবর্তী সাংবাদ সম্মেলনে অর্থমন্ত্রী এসব কথা বলেন।
অনুষ্ঠানে উপস্থিত ছিলেন পরিকল্পনামন্ত্রী একে খন্দকার, তথ্যমন্ত্রী হাসানুল হক ইনু, বাংলাদেশ ব্যাংকের গভর্নর আতিউর রহমান প্রমুখ।
গতকাল বৃহস্পতিবার ২০১৩-১৪ অর্থবছরের যে বাজেট অর্থমন্ত্রী ঘোষণা করেছেন, তাতে আগামী অর্থবছরের জন্য ব্যয় প্রস্তাব করা হয়েছে দুই লাখ ২২ হাজার ৪৯১ কোটি টাকা। এর বিপরীতে রাজস্ব আদায়ের পরিকল্পনা রয়েছে এক লাখ ৭৪ হাজার ১২৯ কোটি টাকা। এর ফলে বাজেটে ঘাটতি দাঁড়াচ্ছে ৪৮ হাজার ৩৬২ কোটি টাকা।
