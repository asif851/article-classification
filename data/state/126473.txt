
কুমিল্লার চৌদ্দগ্রাম উপজেলায় চোর সন্দেহে এলাকাবাসীর পিটুনিতে এক যুবক মারা গেছেন। কালিকাপুর ইউনিয়নের বর্ধনবাড়ি গ্রামে গত শনিবার রাতে এ ঘটনা ঘটে।
নিহত ব্যক্তি নাম মনির হোসেন (৩২)। তাঁর বাড়ি উপজেলার নারায়ণপুর গ্রামে।
গ্রামবাসীর অভিযোগ, উপজেলার বর্ধনবাড়ি গ্রামের সেকান্দর আলীর ঘরে গত শনিবার রাতে মনির হোসেন চুরি করতে যান। এ সময় বাড়ির লোকজন বিষয়টি টের পান। তখন তাঁরা চিত্কার দিলে আশপাশের লোকজন জড়ো হয়। স্থানীয় লোকজন তাঁকে ধরে পিটুনি দেন। এতে ঘটনাস্থলেই তিনি মারা যান।
খবর পেয়ে পুলিশ মনিরকে উদ্ধার করে উপজেলা স্বাস্থ্য কমপ্লেক্সে নিয়ে যায়। গতকাল রোববার সকালে তাঁর লাশ ময়নাতদন্তের জন্য কুমিল্লা মেডিকেল কলেজ হাসপাতালে নেওয়া হয়। খবর পেয়ে পরিবারের সদস্যরা চৌদ্দগ্রাম থানায় গিয়ে হাজির হন।
চৌদ্দগ্রাম থানার এসআই মোসলেম উদ্দিন বলেন, পরিবারের লোকজন জাতীয় পরিচয়পত্র দেখিয়ে লাশ শনাক্ত করেন। পরিবারের লোকজন বলছে, মনির বাসের হেলপার ছিলেন। থানার ওসি আবু ফয়সাল বলেন, ওই যুবক চোর কি না, তা তদন্ত করে দেখা হচ্ছে।
 
