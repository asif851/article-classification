
বৈশ্বিক শান্তি-সূচকে বাংলাদেশের অবস্থান শতাধিক দেশেরও নিচে। গতকাল মঙ্গলবার এ বছরের এই সূচক (জিপিআই) প্রকাশিত হয়েছে। এতে বিশ্বের ১৬২টি দেশের মধ্যে বাংলাদেশের অবস্থান ১০৫তম। সবচেয়ে শান্তিপূর্ণ দেশ আইসল্যান্ড। সবচেয়ে সহিংস বা কম শান্তির দেশ আফগানিস্তান।
‘দ্য গার্ডিয়ান’ পত্রিকায় প্রকাশিত প্রতিবেদনে জানানো হয়, অস্ট্রেলিয়ার সিডনিভিত্তিক আন্তর্জাতিক গবেষণা সংস্থা ইনস্টিটিউট ফর ইকোনমিকস অ্যান্ড পিস (আইইপি) এই বার্ষিক সূচক তৈরি করেছে। সূচকে বিশ্বের ১৬২টি দেশ অন্তর্ভুক্ত করা হয়েছে। সংস্থাটি বলছে, বিশ্ব শান্তি কমে গেছে। গত ছয় বছরে ৫ শতাংশ শান্তি কমেছে।
সংস্থাটির মতে, সহিংসতা বা সহিংসতার ভীতির অনুপস্থিতিই হলো শান্তি। নিরাপত্তা, সহিংসতার মাত্রা, সামরিকায়নের মাত্রা, অপরাধের প্রবণতা, সংঘবদ্ধ অপরাধ, পুলিশের আনুপাতিক হার, পারমাণবিক অস্ত্রের সক্ষমতাসহ ২২টি বিষয়ের ভিত্তিতে শান্তির সূচক তৈরি করা হয়েছে।
চলতি বছরের শান্তি-সূচকে বাংলাদেশের অবস্থান ১০৫তম। ২০১২ সালে তা ছিল ৯১তম।
সূচকের শীর্ষ পাঁচটি দেশ হলো—আইসলান্ড (প্রথম), ডেনমার্ক (দ্বিতীয়), নিউজিল্যান্ড (তৃতীয়), অস্ট্রেলিয়া (চতুর্থ), সুইজারল্যান্ড (পঞ্চম)।
এ ছাড়া ভুটান (২০তম), মালয়েশিয়া (২৯তম), নেপাল (৮২তম), চীন (১০১তম), শ্রীলঙ্কা (১১০তম), মিয়ানমার (১৪০তম), ভারত (১৪১তম), পাকিস্তান (১৫৭তম), ইরাক (১৫৯তম), সোমালিয়া (১৬১তম), আফগানিস্তান (১৬২তম)। সবচেয়ে কম শান্তিপূর্ণ ২৫টি দেশের মধ্যে বাংলাদেশ, ভারত, পাকিস্তান, মিয়ানমার রয়েছে।
