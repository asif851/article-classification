
চট্টগ্রামের সাতকানিয়া উপজেলায় একটি বসতঘর থেকে ঝিনু আকতার (২১) নামের এক নারীর লাশ উদ্ধার করা হয়েছে। স্থানীয় লোকজনের কাছ থেকে খবর পেয়ে আজ সোমবার সকালে পুলিশ লাশটি উদ্ধার করে। ঘটনার সঙ্গে জড়িত সন্দেহে এই নারীর স্বামী মো. জসিম উদ্দিনকে আটক করেছে পুলিশ।
জসিম উদ্দিনের পক্ষ থেকে ঘটনাটিকে আত্মহত্যা বলে দাবি করা হয়। তবে নিহত ঝিনু আকতারের পরিবারের অভিযোগ, জসিম উদ্দিন ঝিনুকে শ্বাসরোধ করে হত্যার পর ঘরের চালার সঙ্গে ঝুলিয়ে রেখে আত্মহত্যা বলে প্রচার করে।
লাশের সুরতহাল প্রতিবেদন প্রস্তুতকারী সাতকানিয়া থানার উপপরিদর্শক (এসআই) মোজাম্মেল হক প্রথম আলোকে বলেন, লাশের গলায় ফাঁসির চিহ্ন ও মুখের বাম পাশের চোয়ালে সামান্য থেঁতলানো দাগ দেখা গেছে। লাশটি ময়নাতদন্তের জন্য চট্টগ্রাম মেডিকেল কলেজ হাসপাতালের মর্গে পাঠানো হয়েছে।
পুলিশ ও নিহতের পারিবারিক সূত্র জানায়, প্রায় দুই বছর আগে সাতকানিয়ার মাদার্শা আশ্রয়ণ প্রকল্পের বাসিন্দা জসিম উদ্দিনের সঙ্গে বাঁশখালী উপজেলার বৈলছড়ি ইউনিয়নের মিয়ার বাড়ি এলাকার আবদুল জলিলের মেয়ে ঝিনু আকতারের বিয়ে হয়। তাঁদের সংসারে নয় মাস বয়সী এক মেয়ে শিশু রয়েছে।  নিহত ঝিনু আকতারের বড় ভাই মো. বেলাল উদ্দিন প্রথম আলোকে বলেন, ‘বিয়ের সময় বোনের স্বামীকে নগদ দেড় লাখ টাকা যৌতুক হিসেবে দেওয়া হয়। আবারও যৌতুক দাবি করায় গত বছর রমজানের সময় ১০ হাজার টাকা দিয়েছি। কারণে-অকারণে প্রায়ই জসিম উদ্দিন বোনকে মারধর করতেন।’ তাঁদের অভিযোগ, রোববার রাতের কোনো এক সময় ঝিনু আকতারকে শ্বাসরোধে হত্যা করে আত্মহত্যা বলে চালিয়ে দেওয়ার চেষ্টা চালানো হচ্ছে।
সাতকানিয়া থানার ভারপ্রাপ্ত কর্মকর্তা (ওসি) মো. রফিকুল হোসেন প্রথম আলোকে বলেন, লাশের ময়নাতদন্তের প্রতিবেদন পাওয়ার পর এটি হত্যা না আত্মহত্যা বোঝা যাবে। তবে এ ঘটনার সঙ্গে জড়িত সন্দেহে স্বামী জসিম উদ্দিনকে আটক করা হয়েছে।
