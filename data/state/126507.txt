
টাঙ্গাইলের মধুপুরে আজ রোববার সকালে ট্রাকের ধাক্কায় সিএনজিচালিত অটোরিকশার তিন যাত্রী নিহত হয়েছেন। আহত হয়েছেন তিনজন। টাঙ্গাইল-ময়মনসিংহ সড়কের রক্তিপাড়া এলাকায় এ দুর্ঘটনা ঘটে।
ঘটনাস্থলেই নিহতেরা হলেন, অটোরিকশার যাত্রী ঘাটাইলের দেউলবাড়ি গ্রামের আব্দুল খালেক (প্রায় ৪৪ বছর), খিলগাতি গ্রামের আব্দুল মালেক (প্রায় ৬০ বছর) ও মধুপুরের বেকারপোনা গ্রামের জনি (প্রায় ২০ বছর)। আহতদের মধুপুর উপজেলা স্বাস্থ্য কমপ্লেক্সে ভর্তি করা হয়েছে। তাঁদের মধ্যে আনোয়ারের (প্রায় ২০ বছর) অবস্থা আশঙ্কাজনক। তাঁকে ময়মনসিংহ মেডিকেল কলেজ হাসপাতালে ভর্তি করা হয়েছে।
মধুপুর ফায়ার সার্ভিসের পরিদর্শক এস কে তুহিন বলেন, মধুপুরগামী অটোরিকশাটি রক্তিপাড়া বাজার পার হওয়ার পরই টাঙ্গাইলগামী একটি ট্রাক চাপা দেয়। নিহতদের মধ্যে অটোরিকশার চালকও রয়েছেন বলে মনে করা হচ্ছে।
এ ঘটনায় শেষ খবর পাওয়া পর্যন্ত মামলা হয়নি। অটোরিকশাটি রাস্তা থেকে সরিয়ে নেওয়া হয়েছে। ট্রাক ও চালককে পাওয়া যায়নি।
