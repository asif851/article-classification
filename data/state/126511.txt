
রাজধানীর আগারগাঁওয়ের পাসপোর্ট অধিদপ্তরের সামনে থেকে গতকাল বুধবার র‌্যাবের ভ্রাম্যমাণ আদালত পাসপোর্ট দালালির সঙ্গে জাড়িত থাকার দায়ে ১৯ জনকে আটক করেন। পরে তাঁদের মধ্যে ১৫ জনকে এক মাস করে কারাদণ্ড দিয়েছেন।র‌্যাব সূত্র জানায়, গতকাল দুপুর সাড়ে ১২টার দিকে নির্বাহী ম্যাজিস্ট্রেট মোহাম্মদ আনিসুর রহমানের নেতৃত্বে র‌্যাবের ভ্রাম্যমাণ আদালত আগারগাঁও পাসপোর্ট অধিদপ্তরের সামনে অভিযান চালান। এ সময় র‌্যাবের ভ্রাম্যমাণ আদালত পাসপোর্ট দালাল চক্রের ১৯ জনকে আটক করেন। তাঁদের মধ্যে ১৫ জনকে এক মাস করে কারাদণ্ড দেন। ৩ জনকে ১০ হাজার টাকা করে জরিমানা, আনদায়ে এক মাস করে কারাদণ্ড দেন। আরেকজনের বিভাগীয় ব্যবস্থা নেওয়া হয়েছে। বেলা সাড়ে তিনটা পর্যন্ত চলা অভিযানে র‌্যাব-২-এর একটি দল অংশ নেয়।নির্বাহী ম্যাজিস্ট্রেট আনিসুর রহমান বলেন, দণ্ডপ্রাপ্ত ব্যক্তিদের ঢাকা কেন্দ্রীয় কারাগারে পাঠানো হয়েছে। জরিমানার টাকা দেওয়ায় তিনজনকে কারাগারে যেতে হয়নি।র‌্যাবের কর্মকর্তারা বলেন, একটি দালাল চক্র অল্প সময়ে পাসপোর্ট করে দেওয়ার প্রলোভন দিয়ে পাসপোর্ট করতে আসা লোকদের কাছ থেকে মোটা অঙ্কের টাকা নিচ্ছিল। তবে টাকা নিলেও তাঁদের পাসপোর্ট করে দিত না। এমনকি তারা ভুয়া সিল ও ব্যাংক রসিদ দিয়ে পাসপোর্ট করতে যাওয়া ব্যক্তিদের কাছ থেকে টাকা নিচ্ছিল।গত দেড় বছরে র‌্যাব-২-এর সদস্যরা বিভিন্ন সময় পাসপোর্ট অধিদপ্তরের সামনে অভিযান চালিয়ে দালাল চক্রের ২৮০ জনকে গ্রেপ্তার করেন।
