
নিম্নচাপের প্রভাবে উত্তাল হয়ে উঠেছে বঙ্গোপসাগর। এর প্রভাবে দেশের উপকূলীয় এলাকায় ঝোড়ো হাওয়া বয়ে যেতে পারে। এ কারণে চট্টগ্রাম, মোংলা, পায়রা সমুদ্রবন্দর ও কক্সবাজার উপকূলীয় এলাকায় ৩ নম্বর সতর্কসংকেত দেখিয়ে যেতে বলা হয়েছে। আবহাওয়া অধিদপ্তরের সতর্কবার্তায় এই তথ্য জানানো হয়েছে। 
আজ বুধবার সকালে আবহাওয়া অধিদপ্তরের সবশেষ সতর্কবার্তা থেকে জানা যায়, বঙ্গোপসাগরে সৃষ্ট নিম্নচাপটি গতকাল মঙ্গলবার দিবাগত রাত তিনটার দিকে ওডিশা উপকূল অতিক্রম করেছে। এটি এখন স্থল নিম্নচাপ হয়ে ওই এলাকায় অবস্থান করছে। নিম্নচাপটি আরও উত্তর-পশ্চিম দিকে অগ্রসর হয়ে দুর্বল হতে পারে।
নিম্নচাপের প্রভাবে ঝোড়ো হাওয়া বয়ে যাওয়ার আশঙ্কা থাকায় উত্তর বঙ্গোপসাগর ও বাংলাদেশের উপকূলীয় এলাকায় সব ধরনের মাছ ধরার নৌযানকে পরবর্তী নির্দেশ না দেওয়া পর্যন্ত গভীর সাগরে না গিয়ে উপকূলের কাছাকাছি থেকে সাবধানে চলাচল করতে বলা হয়েছে।
নিম্নচাপের প্রভাবে মৌসুমি বায়ুও সারা দেশে সক্রিয় হয়ে উঠেছে। দেশজুড়ে বেড়ে গেছে বৃষ্টি।  গতকাল সকাল ছয়টা থেকে আজ সকাল ছয়টা পর্যন্ত দেশে সবচেয়ে বেশি বৃষ্টি হয়েছে সন্দ্বীপে, ৮৮ মিলিমিটার। একই সময় রাজধানী ঢাকায় বৃষ্টি হয়েছে ৫ মিলিমিটার।
বৃষ্টির পরিমাণ আরও বাড়তে পারে বলে জানিয়েছেন আবহাওয়া অধিদপ্তরের আবহাওয়াবিদ আবদুর রহমান খান। আজ সকালে তিনি প্রথম আলোকে বলেন, নিম্নচাপটি দুর্বল হলেও তার প্রভাবে বৃষ্টি হচ্ছে। এ ছাড়া দেশজুড়ে সক্রিয় রয়েছে মৌসুমি বায়ু। এ জন্য ২২ বা ২৩ জুলাই পর্যন্ত বৃষ্টি হতে পারে।  ভারতের আবহাওয়া অধিদপ্তরের তথ্য অনুযায়ী, ২২ জুলাই পর্যন্ত পশ্চিমবঙ্গ, বিহার ও এর আশপাশের কয়েকটি অঞ্চলে ভারী বৃষ্টি হতে পারে। আজ ওডিশা ছাড়াও আসাম, সিকিম, মণিপুর, মিজোরাম, মেঘালয়, নাগাল্যান্ড, ত্রিপুরায় ভারী বৃষ্টি হতে পারে।
উত্তর-পূর্ব ভারতের বৃষ্টিপাতের ওপর বাংলাদেশের বন্যা পরিস্থিতি নির্ভর করছে বলে জানিয়েছেন বন্যা পূর্বাভাস ও সতর্কীকরণ কেন্দ্রের নির্বাহী প্রকৌশলী সাজ্জাদ হোসেন। তিনি প্রথম আলো বলেন, বিপৎসীমার ওপরে থাকা দেশের নদনদীর পানি দ্রুত নামছে। যমুনার পানি সিরাজগঞ্জে কিছুটা ওপরে ছিল। আজ সেটিও কমে আসবে। ভারতের উত্তর পূর্বাঞ্চলে বৃষ্টি হলেও দুই-তিন দিন পর পানি বৃদ্ধির বিষয়টি বোঝা যাবে। এর মধ্যে যদি দেশের নদনদীর পানি কমে যায়, তাহলে তা দেশের জন্য ভালো।
