
৩৫তম বিসিএস উত্তীর্ণ প্রার্থীদের মধ্যে থেকে আরও ১ হাজার ৪৬৬ জনকে দ্বিতীয় শ্রেণিতে নন ক্যাডারের বিভিন্ন পদে নিয়োগের সুপারিশ করেছে পিএসসি। আজ বৃহস্পতিবার জরুরি এক বৈঠকে পিএসসি এ সিদ্ধান্ত নেয়।
পিএসসি চেয়ারম্যান মোহাম্মদ সাদিক প্রথম আলোকে বিষয়টি নিশ্চিত করেন। তিনি বলেন, আজকে এক বৈঠকে ৩৫তম বিসিএসের অপেক্ষমাণ তালিকা থেকে নন ক্যাডারে ১ হাজার ৪৬৬ জনকে নিয়োগের সিদ্ধান্ত হয়। এতে সমাজসেবা কর্মকর্তা, পরিবার পরিকল্পনা কর্মকর্তা, সহকারী রাজস্ব কর্মকর্তা, তথ্য কর্মকর্তা, শ্রম পরিদর্শকসহ ইত্যাদি পদ আছে।
পিএসসি চেয়ারম্যান বলেন, এর মাধ্যমে ৩৫তম বিসিএসের নন ক্যাডারে নিয়োগপ্রক্রিয়া শেষ করা হলো। এই নিয়োগের মাধ্যমে নন ক্যাডারে অপেক্ষমাণ সবাই চাকরি পেলেন। এরপর ৩৬তম বিসিএসের ক্যাডার ও নন ক্যাডারের কার্যক্রম শুরু করা হবে।
পিএসসি সূত্রে জানা গেছে, ৩৫তম বিসিএসের নন ক্যাডারে নিয়োগের জন্য গত বছরের ৩০ আগস্ট সব মন্ত্রণালয়ে চিঠি দেয় পিএসসি। এ ছাড়া বেশিসংখ্যক প্রার্থী যেন নিয়োগ পান, সে জন্য কোটার প্রার্থী না পাওয়া গেলে সেখানে মেধাবীদের নিয়োগ দেওয়ার প্রস্তাব পাঠানো হয় জনপ্রশাসন মন্ত্রণালয়ে। পরে সেটি মন্ত্রিপরিষদে গেলে কোটা শিথিলের সুপারিশ করা হয়।
গত বছরের ১৭ আগস্ট ৩৫তম বিসিএসের চূড়ান্ত ফল প্রকাশ করা হয়। এতে ৫ হাজার ৫৩৩ জন উত্তীর্ণ হন। এঁদের মধ্যে ২ হাজার ১৫৮ জনকে বিভিন্ন ক্যাডারে নিয়োগের সুপারিশ করা হলেও পদস্বল্পতার কারণে ৩ হাজার ৩৫৯ জনকে নন ক্যাডারের জন্য রাখা হয়। গত বছরের নভেম্বরে তাঁদের নন ক্যাডারে নিয়োগের জন্য প্রথমবারের মতো অনলাইনে আবেদনপত্র নেওয়া হয়। ২ হাজার ৬২৬ জন এতে আবেদন করেছেন।
