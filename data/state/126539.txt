
চট্টগ্রামের বোয়ালখালীতে রেলসেতু ভেঙে জ্বালানি তেলবাহী ট্রেনের ইঞ্জিনসহ একটি ওয়াগন খালে পড়ে গেছে। গতকাল শুক্রবার দুপুরে বোয়ালখালী ও পটিয়া উপজেলার সীমান্তে ধলঘাট শাইরাপুল এলাকার হারগেজি খালের সেতু ভেঙে এ দুর্ঘটনা ঘটে। ওয়াগনে থাকা ফার্নেস তেল খালে ছড়িয়ে পড়েছে। এ খা​লটির সংযোগ রয়েছে কর্ণফুলী নদীর সঙ্গে। আজ শনিবার কর্ণফুলী নদীতে এই ফার্নেস তেল ভাসতে দেখা গেছে। স্থানীয় লোকজন পরিবেশ বিপর্যয়ের আশঙ্কা করছেন। আজ শনিবার সকালে ঘটনাস্থল ও আশপাশের ছবি তুলেছেন নিজস্ব ফটোসাংবাদিক সৌরভ দাশ।
আংশিক ডুবে যাওয়া ওয়াগনটিতে ছিল ১৮ টন তেল। এরই মধ্যে এই তেল ছড়িয়ে পড়েছে হারগেজি খালে।
ভেঙে পড়া সেতুটিকে প্রায় ১০ বছর আগে ঝুঁকিপূর্ণ ঘোষণা করা হয় বলে রেলের কর্মকর্তারা জানান।
ভেঙে যাওয়া সেতু মেরামত চলছে।
যখন জোয়ার আসে তখন খালের পানি বেড়ে তীরের ওপরে উঠে আসে। ​আবার ভাটার টানে নেমে যায়। কিন্তু পানি নেমে গেলেও ফার্নেস তেল লেগে থাকে তীরের ছোট ছোট গাছগুলোতে।
খালের পানিতে ভাসছে ফার্নেস অয়েল।   
 দুর্ঘটনাস্থল দেখতে ছুটে আসেন এলাকাবাসী।
জোয়ার-ভাটার কারণে এইর মধ্যে তেল ভাসতে ভাসতে গিয়ে কর্ণফুলী নদীতে মিশেছে।  
