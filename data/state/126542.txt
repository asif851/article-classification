
দশম জাতীয় সংসদ নির্বাচনের তৃতীয় বর্ষপূর্তির দিন আগামী ৫ জানুয়ারি সারা দেশে কালো পতাকা মিছিল এবং ৭ জানুয়ারি ঢাকায় সমাবেশের কর্মসূচি ঘোষণা করেছে বিএনপি।গতকাল বুধবার রাজধানীর নয়াপল্টনে বিএনপির কেন্দ্রীয় কার্যালয়ে দলের জ্যেষ্ঠ যুগ্ম মহাসচিব রুহুল কবির রিজভী এই কর্মসূচি ঘোষণা করেন। রিজভী বলেন, ৫ জানুয়ারি দিনটি বিএনপি ‘গণতন্ত্র হত্যা দিবস’ হিসেবে পালন করবে। ওই দিন ঢাকার বাইরে সব জেলা ও উপজেলায় বিএনপি কালো পতাকা মিছিল এবং কালো ব্যাজ ধারণ কর্মসূচি পালন করবে। দিনটি উপলক্ষে ৭ জানুয়ারি সোহরাওয়ার্দী উদ্যানে সমাবেশ করবে বিএনপি। ইতিমধ্যে সংশ্লিষ্ট কর্তৃপক্ষের কাছে সমাবেশের অনুমতির জন্য চিঠি দেওয়া হয়েছে।
