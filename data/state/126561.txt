
বাংলাদেশে প্রতিনিয়ত জঙ্গি হামলার প্রেক্ষাপটে মানবাধিকার বিষয়ক আন্তর্জাতিক একটি জোট যুক্তরাষ্ট্রকে ধর্মনিরপেক্ষ বাংলাদেশি লেখকদের সাময়িক ভিসা দেওয়ার জন্য অনুরোধ করেছে। গতকাল সোমবার যুক্তরাষ্ট্রের পররাষ্ট্রমন্ত্রী জন কেরিকে দেওয়া এক চিঠিতে এই অনুরোধ জানানো হয়।
ফ্রিডম হাউস, হিউম্যান রাইটস ওয়াচ ও রিপোর্টারস উইদাউট বর্ডারসসহ আটটি মানবাধিকার সংগঠন রয়েছে এই জোটে।
মুক্তচিন্তার পক্ষে কাজ করা পিইএন আমেরিকান সেন্টারের নেতৃত্বাধীন ওই মানবাধিকার জোটের চিঠিতে বলা হয়েছে, বাংলাদেশে এ বছর পাঁচ ব্লগার ও এক প্রকাশক জঙ্গিদের হামলায় নিহত হয়েছেন। এর মধ্যে বাংলাদেশি বংশোদ্ভূত যুক্তরাষ্ট্রের এক নাগরিকও রয়েছেন। দেশটিতে ‘লেখকেরা মারাত্মক হুমকিতে’ রয়েছেন। বার্তা সংস্থা রয়টার্সের খবরে এসব তথ্য জানানো হয়।
পিইএন এর ‘মুক্তচিন্তা কর্মসূচির’ পরিচালক ক্যারিন ডাচেস কারলেকার বলেছেন, ১২ জন বাংলাদেশি লেখক লুকিয়ে বসবাস করছেন। তাঁরা নিজ দেশের সরকারের কাছে নিরাপত্তা চাইছেন, যা সে দেশের সরকার দিতে চাইছেন না বা পারছেন না।
এক বিবৃতিতে তিনি বলেন, বাংলাদেশের ব্লগার ও লেখকেরা এখন কোনো জায়গা থেকে সহায়তা পাচ্ছেন না। একদিকে তাঁরা চরমপন্থীদের কাছ থেকে মৃত্যুর হুমকি পাচ্ছেন, অন্যদিকে ধর্মীয় নেতাদের শান্ত রাখার জন্য সরকারি কর্মকর্তারা ধর্মীয় অনুভূতিতে আঘাত দেওয়ার অভিযোগ তুলে তাঁদের গ্রেপ্তারের ভয় দেখাচ্ছেন।
পিইএন এর কার্যনির্বাহী পরিচালক সুজানে নোসেল বলেছেন, লেখকেরা আতঙ্কিত এবং তাঁদের ‘মানবিক অঙ্গীকার’ এর বিশেষ ব্যবস্থায় যুক্তরাষ্ট্রে প্রবেশ করতে দেওয়া উচিত। কোনো দেশে হুমকির মুখে পড়া ব্যক্তিদের সাধারণত বিশেষ এ ব্যবস্থায় যুক্তরাষ্ট্রে ঢোকার অনুমতি দেওয়া হয়।
তিনি বলেন, ইন্টারনেটে মতামত প্রকাশ ও ধর্মীয় স্বাধীনতার ক্ষেত্রে হুমকি মোকাবিলায় বৈশ্বিক প্রচেষ্টার অংশ হিসেবে যুক্তরাষ্ট্রের উচিত অনলাইনে নিজেদের মতামত প্রকাশ করার অপরাধে মারাত্মক হুমকিতে থাকা এসব ব্লগার ও লেখকদের জীবন বাঁচাতে এগিয়ে আসা।
