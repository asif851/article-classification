

জিয়া অরফানেজ ট্রাস্ট দুর্নীতি মামলায় সাজাপ্রাপ্ত বিএনপির চেয়ারপারসন খালেদা জিয়ার মুক্তির দাবিতে ১২ মার্চ ঢাকায় জনসভা করার নতুন তারিখ ঘোষণা করেছে বিএনপি। এর আগে এই জনসভা ১১ মার্চ করার ঘোষণা দিয়েছিল দলটি।
এর আগে একই দাবিতে গত ২২ ফেব্রুয়ারি জনসভা করতে চেয়েছিল বিএনপি, কিন্তু সে সময় অনুমতি দেয়নি পুলিশ।  আজ শুক্রবার সকালে নয়া পল্টনে বিএনপির কেন্দ্রীয় কার্যালয়ের সংবাদ সম্মেলনে দলটির জ্যেষ্ঠ যুগ্ম মহাসচিব রুহুল কবির রিজভী বলেন, জনসভার তারিখ এক দিন পিছিয়ে ১২ মার্চ করার সিদ্ধান্ত নিয়েছে বিএনপি। তিনি বলেন, জনসভা করার অনুমতি চেয়ে পুলিশসহ সংশ্লিষ্ট সবার কাছে ইতিমধ্যেই চিঠি পাঠানো হয়েছে। জনসভা করার অনুমতি পাওয়ার ব্যাপারে আশা প্রকাশ করেন তিনি।
ঢাকার বিশেষ জজ আদালত গত ৮ ফেব্রুয়ারি খালেদা জিয়াকে পাঁচ বছরের কারাদণ্ড দেন। এরপর থেকে খালেদা জিয়া নাজিমউদ্দীন রোডের কারাগারে আছেন।
খালেদা জিয়ার মুক্তির দাবিতে দেশব্যাপী বিএনপি বিক্ষোভ, মানববন্ধন, অবস্থান, গণঅনশন, জেলা প্রশাসকের কাছে স্মারকলিপি পেশ ও প্রচারপত্র বিতরণসহ বিভিন্ন কর্মসূচি পালন করেছে।
আজকের সংবাদ সম্মেলনে দলের কেন্দ্রীয় নেতাদের মধ্যে আবদুস সালাম আজাদ, মুনির হোসেন, আমিনুল ইসলাম প্রমুখ উপস্থিত ছিলেন।
