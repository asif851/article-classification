
লোকসভায় স্থলসীমান্ত বিল পাস হওয়ায় প্রধানমন্ত্রী শেখ হাসিনাকে ফোন করে অভিনন্দন জানিয়েছেন ভারতের প্রধানমন্ত্রী নরেন্দ্র মোদি। আজ বৃহস্পতিবার সন্ধ্যা ৭টা ৫ মিনিটে শেখ হাসিনাকে নরেন্দ্র মোদি ফোন করেন বলে প্রধানমন্ত্রীর উপ-প্রেস সচিব আশরাফুল আলম খোকন। গতকাল বুধবার ভারতের রাজ্যসভার পাসের আজ লোকসভায় বাংলাদেশ ও ভারত স্থলসীমান্ত চুক্তি পাস হয়। আজ দুপুরে বিলটি পাসের জন্য লোকসভায় উত্থাপন করেন পররাষ্ট্রমন্ত্রী সুষমা স্বরাজ। বিলের ওপর সাংসদের আলোচনার পর সর্বসম্মতিতে বিলটি পাস হয়। গত মঙ্গলবার ভারতের মন্ত্রিসভায় স্থলসীমান্ত চুক্তি বিলটি অনুমোদন হয়। পরদিন বুধবার দেশটির রাজ্যসভায় বিলটি সর্বসম্মতিতে পাস হয়। প্রধানমন্ত্রীর কার্যালয় থেকে পাঠানো এক সংবাদ বিজ্ঞপ্তিতেও শেখ হাসিনা ও নরেন্দ্র মোদির কথোপকথনের বিষয়ে জানানো হয়। সংবাদ বিজ্ঞপ্তিতে বলা হয়, ভারতের লোকসভায় স্থলসীমা চুক্তি বিল পাস হওয়ায় প্রধানমন্ত্রী শেখ হাসিনা তাঁর, তাঁর সরকার ও বাংলাদেশের জনগণের পক্ষ থেকে ভারতের প্রধানমন্ত্রী নরেন্দ্র মোদীকে ধন্যবাদ জানিয়েছেন। সর্বসম্মতিক্রমে এই বিলটি লোকসভায় পাস হওয়ার পর আজ সন্ধ্যায় ভারতের প্রধানমন্ত্রী নরেন্দ্র মোদী বাংলাদেশের প্রধানমন্ত্রী শেখ হাসিনাকে টেলিফোন করে বিষয়টি অবহিত করেন এবং অভিনন্দন জানান। 
নরেন্দ্র মোদি বলেন, ১৯৭৪ সালের ১৮ মে আপনার পিতা বাংলাদেশের জাতির জনক বঙ্গবন্ধু শেখ মুজিবুর রহমান ভারতের তৎকালীন প্রধানমন্ত্রী ইন্দিরা গান্ধীর সঙ্গে যে চুক্তি স্বাক্ষর করেছিলেন, আজ আপনার সরকারের সময় সেই মে মাসেই সেই বিলটি পাস হলো। প্রধানমন্ত্রী শেখ হাসিনা স্থলসীমান্ত চুক্তি বিল পাস হওয়ায় ভারতের প্রধানমন্ত্রী নরেন্দ্র মোদি, রাষ্ট্রপতি প্রণব মুখার্জী, পররাষ্ট্রমন্ত্রী সুষমা স্বরাজ, কংগ্রেস সভানেত্রী সোনিয়া গান্ধী, ভারত সরকার, লোকসভা ও রাজ্যসভার সকল সদস্য, প্রশাসন এবং ভারতের জনগণকে আন্তরিক ধন্যবাদ জানান। তিনি বলেন, ভারত বাংলাদেশের পরীক্ষিত বন্ধু। ভারত বাংলাদেশের দুঃসময়ে সব সময় পাশে ছিল, এখনো আছে। বিজ্ঞপ্তিতে আরও বলা হয়, প্রধানমন্ত্রী শেখ হাসিনা সকল ছিটমহলবাসীকে অভিনন্দন জানান এবং তাদের নিরাপত্তা ও কল্যাণ নিশ্চিত করতে প্রশাসনকে নির্দেশ দেন। স্থলসীমান্ত চুক্তি পাস হওয়ার মাধ্যমে এই উপমহাদেশের তথা বিশ্বের দুই বরেণ্য নেতার অঙ্গীকারের বাস্তবায়ন হলো বলেও মন্তব্য করেন প্রধানমন্ত্রী। তিনি আশা প্রকাশ করেন, বাংলাদেশ ও ভারত স্থলসীমান্ত চুক্তি আন্তঃআঞ্চলিক সম্পর্ক উন্নয়নে নতুন মাইলফলক রচনা করবে।
শেখ হাসিনাকে এক টুইটার বার্তায় মোদি বলেন, ‘স্পোক টু বাংলাদেশ পিএম শেখ হাসিনা অ্যান্ড কনভেইড মাই গ্রিটিংস টু দ্য পিপল অব বাংলাদেশ অন দিস ল্যান্ডমার্ক ওকেশন।’
 

