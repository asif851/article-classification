
জাতীয় পার্টির চেয়ারম্যান এইচ এম এরশাদ প্রাথমিক শিক্ষা সমাপনী (পিএসসি) পরীক্ষায় প্রশ্নপত্র ফাঁস প্রসঙ্গে বলেছেন, ‘সরকার প্রশ্নপত্র ফাঁসরোধে কোনো ব্যবস্থা গ্রহণ করছে না। আমি জীবনে কখনো শুনিনি, প্রাথমিক পরীক্ষার প্রশ্নপত্র ফাঁস হয়।’
আজ বৃহস্পতিবার দুপুরে রংপুর শহরের কারমাইকেল কলেজিয়েট স্কুল অ্যান্ড কলেজে একাদশ শ্রেণির শিক্ষার্থীদের নবীনবরণ অনুষ্ঠানে এরশাদ এসব কথা বলেন। ওই অনুষ্ঠানে তিনি প্রধান অতিথি হিসেবে বক্তব্য দেন।
প্রধানমন্ত্রীর বিশেষ এই দূত বলেন, ‘আমাদের এতটাই অবক্ষয় হয়েছে যে, ফাঁস করা প্রশ্ন বিভিন্ন কোচিং সেন্টারের মাধ্যমে অভিভাবকদের কাছে পাঠানো হয়। আর অভিভাবকেরা তাঁদের কোমলমতি সন্তানদের সেই ফাঁস হওয়া প্রশ্নপত্র প্রদান করছেন। এভাবেই শিশুদের শেখানো হচ্ছে অনৈতিক কর্মকাণ্ড।’
এরশাদ আরও বলেন, কোচিং সেন্টারের শিক্ষকেরা টাকার বিনিময়ে প্রশ্নপত্র ফাঁস করে দিয়ে তা শিশুদের কাছে সরবরাহ করছেন। এ অনৈতিক কর্মকাণ্ড অবিলম্বে বন্ধ করতে তিনি সরকারকে উদ্যোগী হওয়ার আহ্বান জানান।
অনুষ্ঠানে কলেজের অধ্যক্ষ আবদুল ওয়াহেদ মিয়ার সভাপতিত্বে আরও বক্তব্য দেন স্থানীয় অবসরপ্রাপ্ত প্রবীণ শিক্ষক মোফাজ্জল হোসেন, সাবেক সাংসদ আসিফ শাহরিয়ার প্রমুখ।
