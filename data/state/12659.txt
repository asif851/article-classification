
পয়লা বৈশাখে জাহাঙ্গীরনগর বিশ্ববিদ্যালয়ে আদিবাসী ছাত্রীকে যৌন নিপীড়নের প্রতিবাদ এবং ওই ঘটনায় জড়িত ব্যক্তিদের বিচারের দাবিতে গতকাল বৃহস্পতিবার ক্যাম্পাসে ঝাড়ুমিছিল করেছেন শিক্ষার্থীরা। দুপুর ১২টার দিকে বিশ্ববিদ্যালয়ের সমাজবিজ্ঞান অনুষদের সামনে থেকে মিছিলটি শুরু হয়। ক্যাম্পাস প্রদক্ষিণ করে ব্যবসায় শিক্ষা অনুষদের সামনে গিয়ে মিছিল শেষ হয়। এরপর সেখানে সংক্ষিপ্ত সমাবেশ অনুষ্ঠিত হয়। সমাবেশে অর্থনীতি বিভাগের শিক্ষার্থী আতিয়া ফেরদৌসী বলেন, নিপীড়নের বিচার না হওয়া পর্যন্ত আন্দোলন অব্যাহত থাকবে। আদিবাসী শিক্ষার্থী ফোরামের সভাপতি জয় সেনসহ আরও কয়েকজন বক্তব্য দেন। এর আগে সকাল নয়টার দিকে উপাচার্য ফারজানা ইসলামের সঙ্গে সাক্ষাৎ করেন ‘নিপীড়নের বিরুদ্ধে জাহাঙ্গীরনগর’ ব্যানারে আন্দোলনকারী শিক্ষার্থীরা। ছাত্র ইউনিয়নের বিশ্ববিদ্যালয় শাখার সভাপতি তন্ময় ধর বলেন, আগামী সপ্তাহে তদন্ত প্রতিবেদন পাওয়ার সম্ভাবনা আছে বলে জানিয়েছেন উপাচার্য। চলমান আন্দোলন কর্মসূচির অংশ হিসেবে শনিবার বেলা ১১টায় সমাজবিজ্ঞান অনুষদের সামনে প্রদর্শিত হবে নাটক ননফিকশন।
