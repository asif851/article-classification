
নতুন বছরের প্রথম দিন থেকেই অনির্দিষ্টকালের অবরোধের ডাক দিয়েছে বিএনপির নেতৃত্বাধীন ১৮ দলীয় জোট। আগামী ১ জানুয়ারি বুধবার থেকে পরবর্তী ঘোষণা না দেওয়া পর্যন্ত অবরোধ কর্মসূচি পালনের ঘোষণা করেছে তাঁরা। সেই সঙ্গে কাল মঙ্গলবার সারা দেশে বিক্ষোভ কর্মসূচি পালন করবে তারা।
আজ সোমবার সন্ধ্যায় বিএনপির চেয়ারপারসনের উপদেষ্টা খন্দকার মাহবুব হোসেন তাঁর বাসভবনে এক সংবাদ সম্মেলনে এ ঘোষণা দেন।
খন্দকার মাহবুব অভিযোগ করেন, ১৮ দলের গণতন্ত্রের অভিযাত্রা কর্মসূচিতে সরকার শুধু বাধা দেয়নি, পথে পথে কর্মীদের নির্যাতন করেছে। এর প্রতিবাদে কাল সারা দেশে বিক্ষোভ করবে জোট। তিনি খালেদা জিয়ার পক্ষ থেকে জোটের নেতা-কর্মীদের রাজপথে নেমে আসার আহ্বান জানান। সেই সঙ্গে নির্বাচনের তফসিল বাতিল করারও দাবি জানান তিনি।
২৯ ডিসেম্বর গণতন্ত্রের অভিযাত্রা কর্মসূচি ছিল ১৮-দলীয় জোটের। কিন্তু পুলিশের কঠোর অবস্থানের মুখে নেতা-কর্মীরা রাস্তায় নামতে পারেননি। খালেদা জিয়াও পুলিশের বাধায় বাসভবন থেকে বের হতে না পেরে আজও একই কর্মসূচি অব্যাহত রাখার ঘোষণা দেন। কিন্তু আজও তিনি পুলিশের বাধার মুখে পড়ে বাড়ি থেকে বের হতে পারেননি। বাড়ির সামনে থেকে দলের ভাইস চেয়ারম্যান শমসের মবিন চৌধুরীকে আটক করা হয়।
গতকাল সন্ধ্যায় এক সংবাদ সম্মেলনে বিএনপির ভাইস চেয়ারম্যান হাফিজ উদ্দিন তফসিল বাতিল না হওয়া পর্যন্ত ঢাকার বাইরে বিভাগ, জেলা ও উপজেলা সদরে রাজপথ, রেলপথ ও নৌপথে অবস্থান কর্মসূচি পালনের ঘোষণা করেছিলেন। এরপরে তাঁকে আটক করা হয়।
 
 
