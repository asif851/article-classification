

বিশিষ্ট শিক্ষাবিদ অধ্যাপক আনিসুজ্জামান বলেছেন, মাতৃভাষাকে ভালোবাসার অনেক প্রমাণ আমরা দিয়েছি। তবে ভালোবাসার পাশাপাশি যত্ন নিয়ে ভাষা শিখতে হবে। আয়ত্ত করতে হবে। আত্মপ্রকাশ করতে হবে।
আজ শুক্রবার ঢাকা রেসিডেনসিয়াল মডেল কলেজ প্রাঙ্গণে এইচএসবিসি-প্রথম আলো ভাষা প্রতিযোগের ঢাকা আঞ্চলিক উৎসবের উদ্বোধনী পর্বে আনিসুজ্জামান এসব কথা বলেন।
সকাল সাড়ে নয়টার দিকে ঢাকা অঞ্চলের ভাষা প্রতিযোগের ১২ তম আসরের উদ্বোধন করা হয়।
উদ্বোধনী পর্বে জাতীয় সংগীত পরিবেশন ও জাতীয় পতাকা উত্তোলন করা হয়।
জাতীয় পতাকা উত্তোলন করেন ঢাকা রেসিডেনসিয়াল মডেল কলেজের অধ্যক্ষ ব্রিগেডিয়ার জেনারেল মো. আবদুল হান্নান। তিনি উৎসবের উদ্বোধনও ঘোষণা করেন।
উদ্বোধনী পর্বে ভাষা প্রতিযোগের পতাকা উত্তোলন করেন অধ্যাপক আনিসুজ্জামান।
উৎসবের উদ্বোধনী অনুষ্ঠানে বেলুনও ওড়ানো হয়।
উদ্বোধনী বক্তব্যে অধ্যাপক আনিসুজ্জামান বলেন, এই প্রতিযোগ ভাষার প্রতি আমাদের যত্নশীল হতে অনুপ্রাণিত করবে। ভাষার রহস্য বুঝতে উদ্বুদ্ধ করবে। ভবিষ্যতে আমরা যে যেখানেই থাকি না কেন, ভাষার প্রতি আমাদের যত্ন অব্যাহত থাকবে।
বিশিষ্ট এই শিক্ষাবিদ বলেন, আমরা শুদ্ধ করে আনন্দের সঙ্গে ভাষা শিখব, বলব, আত্মপ্রকাশ করব।
ঢাকা রেসিডেনসিয়াল মডেল কলেজের অধ্যক্ষ ব্রিগেডিয়ার জেনারেল মো. আবদুল হান্নান বলেন, মা, মাতৃভূমি ও মাতৃভাষা আমাদের সবার প্রিয়। এই লক্ষ্যকে সামনে রেখে এই আয়োজন। আয়োজনের সাফল্য কামনা করেন তিনি।  উদ্বোধনী অনুষ্ঠানে উপস্থিত ছিলেন ঢাকা বিশ্ববিদ্যালয়ের শিক্ষক সৈয়দ আজিজুল হক, গুলশান আরা, ঢাকা রেসিডেনসিয়াল মডেল কলেজের উপাধ্যক্ষ ফেরদৌস আরা বেগম, প্রথম আলোর ব্যবস্থাপনা সম্পাদক সাজ্জাদ শরিফ, প্রথম আলোর সহযোগী সম্পাদক আব্দুল কাইয়ুম, ভাষা প্রতিযোগের সমন্বয়ক ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর, এইচএসবিসির কর্মকর্তা সাউলী কামাল খান প্রমুখ।
ঢাকা অঞ্চলের এই ভাষা প্রতিযোগে ছয় জেলার শিক্ষার্থীরা অংশ নিয়েছে। জেলাগুলো হলো গাজীপুর, নরসিংদী, নারায়ণগঞ্জ, মুন্সিগঞ্জ, মানিকগঞ্জ ও ঢাকা।
আয়োজকেরা জানিয়েছেন, ঢাকা অঞ্চলের প্রায় ৯২টি শিক্ষাপ্রতিষ্ঠানের প্রায় দেড় হাজার শিক্ষার্থী উৎসবে যোগ দিয়েছে।
প্রথম পর্বের ভাষা প্রতিযোগের শেষে শুরু হয় দ্বিতীয় পর্বের অনুষ্ঠান। অনুষ্ঠান পরিচালনা করেন প্রথম আলো বন্ধুসভার জাতীয় কমিটির সভাপতি সাইদুজ্জামান রওশন। প্রতিযোগীদের অনুপ্রেরণা দেন প্রথম আলোর সহযোগী সম্পাদক আনিসুল হক। এ সময় অভিভাবক ও শিক্ষার্থীরা তাঁদের অভিব্যক্তি জানান। ভাষা প্রতিযোগের সমন্বয়ক ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুরের পরিচালনায় অনুষ্ঠিত হয় প্রশ্নোত্তর পর্ব। এরপর শিল্পী মাহমুদুজ্জামান বাবু ও সাব্বির দেশের গান করেন। শেষে প্রতিযোগিতার বিজয়ীদের মধ্যে পুরস্কার বিতরণ পর্ব পরিচালনা করেন প্রথম আলোর উপ-ফিচার সম্পাদক জাহিদ রেজা নূর।  ২০০৫ সাল থেকে প্রতিবছর দেশের বিভিন্ন অঞ্চলে ভাষা প্রতিযোগের আঞ্চলিক উৎসব আয়োজন করা হচ্ছে। আঞ্চলিক উৎসবের বিজয়ীরা জাতীয় উৎসবে অংশ নেবে।
