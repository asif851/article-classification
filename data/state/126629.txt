
নন-এমপিও নিম্নমাধ্যমিক বিদ্যালয়ের শিক্ষক-কর্মচারীদের বেতন-ভাতা দেওয়ার দাবি জানিয়েছে বাংলাদেশ নন-এমপিও নিম্নমাধ্যমিক শিক্ষক-কর্মচারী ফোরাম।
আজ সোমবার রাজধানীর ঢাকা রিপোর্টার্স ইউনিটি মিলনায়তনে এক সংবাদ সম্মেলনে এই দাবি জানানো হয়। লিখিত বক্তব্য পড়েন সংগঠনের সাধারণ সম্পাদক মোকারম হোসেন।
লিখিত বক্তব্যে জানানো হয়, সারা দেশের ১ হাজার ৩৩৩টি নিম্নমাধ্যমিক বিদ্যালয় ষষ্ঠ থেকে অষ্টম শ্রেণি পর্যন্ত পাঠদান করে আসছে। নন-এমপিও থাকায় শিক্ষক-কর্মচারীরা হতাশাগ্রস্ত ছিলেন। শিক্ষা মন্ত্রণালয় থেকে গত ২৩ নভেম্বর জারি করা পরিপত্রে অনুমোদিত নিম্নমাধ্যমিক বিদ্যালয়গুলোকে প্রাথমিক ও গণশিক্ষা মন্ত্রণালয়ের অধীনে ন্যস্ত করায় শিক্ষকেরা আশাবাদী। এখন এসব বিদ্যালয়ের শিক্ষক-কর্মচারীদের বেতন-ভাতা দিয়ে শিক্ষাবান্ধব আরেকটি জনকল্যাণমূলক কাজ হবে বলে তাঁরা আশা করছেন।
সংগঠনের সভাপতি আনোয়ার হোসেনসহ আরও কয়েকজন নেতা সংবাদ সম্মেলনে উপস্থিত ছিলেন।
