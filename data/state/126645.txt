
রাজধানীর কল্যাণপুর পোড়া বস্তিতে আজ রোববার রাতে পুলিশের রাবার বুলেটে একজন বস্তিবাসী আহত হয়েছেন। বস্তির বাসিন্দাদের অভিযোগ, পুলিশ বিনা উসকানিতে গুলি করেছে। তবে পুলিশের দাবি, অসাবধানতাবশত রাবার বুলেট বের হয়ে গেছে। এদিকে অভিযুক্ত পুলিশ সদস্যকে সাময়িক বরখাস্ত করা হয়েছে। 
আহত মো. সাজুর বয়স ত্রিশের কাছাকাছি। তাঁর বাম পায়ের বুড়ো আঙুল শটগানের রাবার বুলেটে ক্ষতবিক্ষত হয়ে গেছে। বস্তির বাসিন্দাদের ভাষ্যমতে, সাজুসহ চার-পাঁচ জন যুবক বস্তির আট নম্বর অংশের একটি গলিতে বসে গল্প করছিল। এ সময় কয়েকজন পুলিশ সদস্য এসে তাঁদের ধরে নিয়ে বস্তির চার নম্বর অংশে অবস্থিত বঙ্গবন্ধু সৈনিক লীগের একটি কার্যালয়ে ঢোকায়। বুট দিয়ে লাথি মারে, রাইফেলের বাঁট দিয়ে আঘাত করে।আহত সাজু প্রথম আলোকে বলেন, ‘বদির দোকানের সামনে বইস্যা আমরা কয়জন আগুন পোহাইতেছিলাম। তিনটা পুলিশ আইল। জিগায়, কই থাকো। কইলাম, এইখানেই থাকি। কয়, ওঠ তগো লগে কথা আছে। নিয়া একটা ঘরে ঢুকাইল। কথা না কইয়া রাইফেলের বাঁট দিয়া পিটায়। গুলি কইরা দিমু চিল্লাবি না। কইলাম আমরা কী করছি, স্যার আমগোরে ধরছেন কেন। এই কথা কইতেই পা ধইর‍্যা গুলি কইর‍্যা দিলো।’ মিরপুর থানার ভারপ্রাপ্ত কর্মকর্তা ভূঁইয়া মাহবুব হাসান প্রথম আলোকে বলেন, ‘পুলিশের একটি দল সেখানে দায়িত্বরত ছিল। বস্তির ভেতরে জুয়ার আসর বসার সংবাদ পেয়ে তাঁরা বস্তির ভেতরে ঢোকে। এ সময় পুলিশকে লক্ষ্য করে কয়েকজন ইট-পাটকেল ছুঁড়তে থাকে। একজন পুলিশ সদস্যের শটগানে গুলি ভরা ছিল, অসাবধানতাবশত তা বের হয়ে যায়।’ মাহবুব হাসান বলেন, ‘এ ঘটনায় পুলিশের পাবলিক অর্ডার ম্যানেজমেন্টের (পিওএম) কনস্টেবল রেজদি মিয়াকে সাময়িক বরখাস্ত করা হয়েছে। নিজে বস্তিতে গিয়েছিলাম। আহতের চিকিৎসার ব্যবস্থা করা হচ্ছে। বস্তিতে কোনো ধরনের উত্তেজনা নেই। এটি নিছক দুর্ঘটনা।’ আহত সাজুকে প্রথমে মোহাম্মদপুরে একটি বেসরকারি হাসপাতালে নেওয়া হয়। সেখানে প্রাথমিক চিকিৎসা দিয়ে কর্তব্যরত চিকিৎসক তাঁকে জাতীয় অর্থোপেডিক হাসপাতাল ও পুনর্বাসন কেন্দ্র (পঙ্গু হাসপাতাল) নিয়ে যেতে বলেন। গৃহায়ণ ও গণপূর্ত মন্ত্রণালয়ের অধীন হাউজিং অ্যান্ড বিল্ডিং রিসার্চ ইনস্টিটিউটের জমিতে গড়ে ওঠা কল্যাণপুর পোড়া বস্তি গত ২১ জানুয়ারি উচ্ছেদে আসে কর্তৃপক্ষ। বস্তি উচ্ছেদকে কেন্দ্র করে পুলিশের সঙ্গে ওই বস্তির বাসিন্দাদের কয়েক দফায় পাল্টাপাল্টি ধাওয়া ও সংঘর্ষ হয়। পরে ওই দিন দুপুরে হাইকোর্ট ওই বস্তি উচ্ছেদ কার্যক্রমে তিন মাসের নিষেধাজ্ঞা দিলে আংশিক উচ্ছেদ করেই ফিরে যায় হাউজিং অ্যান্ড বিল্ডিং রিসার্চ ইনস্টিটিউট কর্তৃপক্ষ। উচ্ছেদের পরের দিন ২২ জানুয়ারি সকালে বস্তির ৮ নম্বর অংশে আগুন লাগে। এতে বেশ কয়েকটি ঘর পুড়ে যায়। বস্তিবাসী অভিযোগ করেছিলেন, বস্তি উচ্ছেদ করতে ব্যর্থ হয়ে উদ্দেশ্যপ্রণোদিতভাবে আগুন লাগানো হয়েছিল। তখন থেকেই পুলিশের একটি দল সব সময় বস্তির সামনের অংশে দায়িত্ব পালন করছে। এর মধ্যেই আজ পুলিশের গুলিতে বস্তির বাসিন্দা আহত হওয়ার ঘটনা ঘটল।
