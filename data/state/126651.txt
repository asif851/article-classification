

আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের বলেছেন, আন্তর্জাতিক চাপের মুখে মিয়ানমারের পক্ষে রোহিঙ্গা ইস্যুতে দীর্ঘ সময় কঠিন অবস্থানে থাকা অসম্ভব। তাই দেশটি এখন নমনীয় হচ্ছে।
আজ শুক্রবার বেলা ১১টায় কক্সবাজার শহরের কলাতলীর একটি হোটেলে প্রেস বিফ্রিংয়ে ওবায়দুল কাদের এসব কথা বলেন।
ওবায়দুল কাদের বলেন, জাতিসংঘ, যুক্তরাষ্ট্র এবং ইউরোপীয় ইউনিয়ন (ইইউ) রোহিঙ্গা ইস্যুতে যে অবস্থান নিয়েছে, তাতে নমনীয় হওয়া ছাড়া মিয়ানমারের আর কোনো উপায় থাকবে না।
সেতুমন্ত্রী বলেন, গতকাল (বৃহস্পতিবার) অং সান সু চি রোহিঙ্গা ইস্যুতে বক্তব্য দিয়েছেন। এ বক্তব্যে তাদের নমনীয় হওয়ার আভাস পাওয়া গেছে। তবে এটি তাদের সত্যিকারের দৃষ্টিভঙ্গি কি না, সেটা নিয়ে এখনই কিছু বলার সুযোগ নেই।
ওবায়দুল কাদের বলেন, ‘রোহিঙ্গাদের স্রোত এখনো অব্যাহত রয়েছে। স্থানীয় লোকদের ওপর প্রচণ্ড চাপ পড়ছে। রোহিঙ্গাদের বিরুদ্ধে তাদের ক্ষোভ বাড়ছে। কাজেই এটা নিয়ে আমরাও খুবই চিন্তিত। তবে কোনো মহল যেন রোহিঙ্গাদের এপারে আনতে তৎপরতা না চালাতে পারে, সেদিকে সব বাহিনী ও প্রশাসনের কড়া নজরদারি রয়েছে।’
মিয়ানমার সেনাপ্রধানের বক্তব্যের বিষয়ে মন্ত্রী বলেন, এটি তাদের পুরোনো বক্তব্য, এখন নতুন করে দিচ্ছে। আসলে এটিই তাদের প্রকৃত চরিত্র; সেটা সেনাপ্রধান দেখিয়ে যাচ্ছেন আর অং সান সু চি সুর নরম করার কৌশল অবলম্বন করছেন। তাদের ওপর আন্তর্জাতিক সম্প্রদায়ের চাপ আরও কার্যকর করা উচিত।
রোহিঙ্গা ইস্যু সমাধানে দুই দেশের যে প্রক্রিয়া শুরু হয়েছে, সেখানে জাতিসংঘের অন্তর্ভুক্তি থাকলে সেটা কার্যকর ও বিশ্বাসযোগ্য হবে বলে মনে করেন আওয়ামী লীগের সাধারণ সম্পাদক ওবায়দুল কাদের।
প্রেস বিফ্রিংয়ের আগে আওয়ামী লীগের ত্রাণ উপকমিটি, চট্টগ্রাম উন্নয়ন কর্তৃপক্ষের (সিডিএ) চেয়ারম্যান, চট্টগ্রাম খুলশী ক্লাব এবং চন্দনাইশ সমিতি চট্টগ্রামসহ বিভিন্ন ব্যক্তির দেওয়া ত্রাণ কক্সবাজারের জেলা প্রশাসক মো. আলী হোসেনের কাছে হস্তান্তর করেন ওবায়দুল কাদের।
