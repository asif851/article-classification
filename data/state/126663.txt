
পার্বত্য চট্টগ্রামে প্রথমবারের মতো অনুষ্ঠিত হতে যাচ্ছে ট্যুর দ্য সিএইচটি মাউন্টেন বাইক প্রতিযোগিতা। ২৪ মার্চ সকালে রাঙামাটির বাঘাইছড়ির সাজেক থেকে এই সাইকেল প্রতিযোগিতা শুরু হবে।
আজ বুধবার সচিবালয়ে সংবাদ সম্মেলন করে এই তথ্য জানান পার্বত্য চট্টগ্রাম-বিষয়ক মন্ত্রণালয়ের সচিব নববিক্রম কিশোর ত্রিপুরা। ২৪ মার্চ এর উদ্বোধন করবেন খাগড়াছড়ি পার্বত্য জেলা পরিষদের চেয়ারম্যান কংজুরি চৌধুরী।
তিন দিনের এই প্রতিযোগিতার দ্বিতীয় দিনে (২৫ মার্চ) খাগড়াছড়ি শহর থেকে এটি শুরু হয়ে শেষ হবে রাঙামাটি শহরে। শেষ দিনে (২৬ মার্চ) রাঙামাটি শহর থেকে শুরু হয়ে বান্দরবান শহর হয়ে নীলগিরিতে গিয়ে শেষ হবে। ওই দিন বিকেলে বান্দরবান স্টেডিয়ামে বিজয়ীদের মধ্যে পুরস্কার বিতরণ করা হবে।
সংবাদ সম্মেলনে সচিব বলেন, এই প্রতিযোগিতায় মোট ৪২ জন অংশ নেবেন। এর মধ্যে নারী একজন। মোট ২৫০ কিলোমিটার পাহাড়ি পথে এই প্রতিযোগিতা হবে।
তরুণদের উৎসাহ দেওয়া এবং পার্বত্য চট্টগ্রামের পর্যটনকে আরও আকর্ষণীয় করা এই প্রতিযোগিতার মূল উদ্দেশ্য বলে সচিব জানান।
