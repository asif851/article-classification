
হবিগঞ্জের বাহুবল উপজেলার আলোচিত চার শিশু হত্যা মামলার পলাতক তিন আসামির বাড়ির মালামাল ক্রোক করা হয়েছে। আদালতের আদেশে গতকাল বৃহস্পতিবার বাহুবল থানা-পুলিশ এ মালামাল ক্রোক করে।যাঁদের মালামাল ক্রোক করা হয়েছে তাঁরা হলেন বিল্লাল মিয়া (৩০), উস্তার মিয়া (৩৮) ও বাবুল মিয়া (৪৫)। পলাতক এই আসামিদের মালামাল ক্রোক করতে গত ২৫ জুলাই আদেশ দিয়েছিলেন হবিগঞ্জের অতিরিক্ত জেলা ও দায়রা জজ মাফরোজা পারভীন।বাহুবল থানার ভারপ্রাপ্ত কর্মকর্তা (ওসি) মোল্লা মনির হোসেনের নেতৃত্বে গতকাল পুলিশ সুন্দ্রাটিকি গ্রামে এ তিন আসামির বাড়িতে যায়। সকাল ১০টা থেকে বেলা একটা পর্যন্ত অভিযান চালিয়ে বিল্লাল, উস্তার ও বাবুলের বসতঘর থেকে দুই লক্ষাধিক টাকার আসবাবপত্র ক্রোক করে। ওসি ক্রোকের বিষয়টি নিশ্চিত করেছেন।সুন্দ্রাটিকি গ্রামে গত ১৭ ফেব্রুয়ারি চার শিশু তাজেল মিয়া (১০), তার দুই চাচাতো ভাই জাকারিয়া শুভ (৮) ও মনির মিয়া (৭) এবং এই শিশুদের প্রতিবেশী ইসমাইল হোসেনের (১০) অর্ধগলিত লাশ বালুচাপা অবস্থায় পাওয়া যায়। ১২ ফেব্রুয়ারি বাড়ির পাশের একটি মাঠে ফুটবল খেলা দেখতে গিয়ে নিখোঁজ হয়েছিল এই শিশুরা। এ ঘটনায় ১৬ ফেব্রুয়ারি বাহুবল থানায় মামলা হয়।মামলায় গত ৫ এপ্রিল পুলিশ নয়জনকে অভিযুক্ত করে আদালতে অভিযোগপত্র দাখিল করে। তাঁদের মধ্যে পাঁচজন কারাগারে রয়েছেন। বাচ্চু নামে একজন র্যা বের গুলিতে মারা গেছেন।
