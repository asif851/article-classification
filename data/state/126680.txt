
শিক্ষামন্ত্রী নুরুল ইসলাম নাহিদ দাবি করেছেন, শিক্ষার মান কমেনি। শিক্ষায় অনেক উন্নতি হয়েছে। ইউনেসকোসহ অনেক আন্তর্জাতিক সংস্থা বলছে, উন্নয়নশীল দেশগুলোর মধ্যে শিক্ষার উন্নয়নে বাংলাদেশ রোল মডেল।
আজ শনিবার রাজধানীর ঢাকা কলেজে নতুন ভর্তি হওয়া একাদশ শ্রেণির ছাত্রদের পরিচিতি সভা ও নবীনবরণ অনুষ্ঠানে প্রধান অতিথির বক্তৃতায় শিক্ষামন্ত্রী এ কথা বলেন। আজই সারা দেশে ২০১৭-১৮ শিক্ষাবর্ষের একাদশ শ্রেণির ক্লাস শুরু হয়েছে। মন্ত্রণালয়ের সংবাদ বিজ্ঞপ্তিতে এ কথা বলা হয়েছে। শিক্ষামন্ত্রী বলেন, ছেলেমেয়েদের জঙ্গিবাদের কুমন্ত্রণা থেকে রক্ষা করতে হবে। জঙ্গিবাদীরা ইসলামের ভুল ব্যাখ্যা দিয়ে কোমলমতি ছেলেমেয়েদের বিপথগামী করছে। এরা জাতিকে সর্বনাশের পথে চালিত করার চেষ্টা করছে। এদের ব্যাপারে সবাইকে সতর্ক থাকতে হবে।
ঢাকা কলেজের অধ্যক্ষ মোয়াজ্জেম হোসেন মোল্লাহর সভাপতিত্বে অনুষ্ঠানে অন্যদের মধ্যে বক্তৃতা করেন শিক্ষা মন্ত্রণালয়ের কারিগরি ও মাদ্রাসা বিভাগের ভারপ্রাপ্ত সচিব মো. আলমগীর, মাধ্যমিক ও উচ্চশিক্ষা অধিদপ্তরের মহাপরিচালক এস এম ওয়াহিদুজ্জামান, ঢাকা শিক্ষা বোর্ডের চেয়ারম্যান মো. মাহাবুবুর রহমান, ঢাকা কলেজের উপাধ্যক্ষ নেহাল আহমেদ প্রমুখ।পরে শিক্ষামন্ত্রী মতিঝিলে জাতীয় শিক্ষাক্রম ও পাঠ্যপুস্তক বোর্ডে একাদশ-দ্বাদশ শ্রেণির পাঠ্যপুস্তক বিতরণ কার্যক্রম উদ্বোধন করেন। একাদশ-দ্বাদশ শ্রেণির তিনটি বই—সাহিত্যপাঠ, সহপাঠ ও ইংলিশ ফর টুডে শিক্ষার্থীদের হাতে তুলে দেন শিক্ষামন্ত্রী। এ বইগুলো এনসিটিবি মুদ্রণ ও প্রকাশ করেছে। সাশ্রয়ী মূল্যে শিক্ষার্থীরা বইগুলো কিনতে পারবে। সাহিত্যপাঠ বইটির দাম ১১৩ টাকা, সহপাঠ বইটির দাম ৫৫ টাকা এবং ইংলিশ ফর টুডে বইটির দাম ৮১ টাকা রাখা হয়েছে।
