
ইসলামী ঐক্যজোটের একাংশের সভাপতি ও হেফাজতে ইসলামের নায়েবে আমির মুফতি ইজাহারুল ইসলামের বিরুদ্ধে দুই মামলায় জামিন আবেদন নাকচ করে গ্রেপ্তারি পরোয়ানা জারি করা হয়েছে।
আজ রোববার দুপুরে চট্টগ্রাম মহানগর হাকিম নওরীন আক্তার কাকন শুনানি শেষে এ আদেশ দেন। চট্টগ্রাম মহানগর পুলিশের অতিরিক্ত উপকমিশনার (প্রসিকিউশন) মুহাম্মদ রেজাউল মাসুদ প্রথম আলোকে বলেন, নগরের খুলশী থানায় হত্যা ও অ্যাসিড মামলায় উচ্চ আদালত থেকে জামিন নিয়েছিলেন ইজাহারুল ইসলাম। গত ২৫ মার্চ তাঁর জামিনের মেয়াদ শেষ হয়। আজ তাঁর আইনজীবী জামিনের আবেদন করলে শুনানি শেষে বিচারক তা নাকচ করে দিয়ে ইজাহারের বিরুদ্ধে গ্রেপ্তারি পরোয়ানা জারি করেন।
গত বছরের ৭ অক্টোবর নগরের লালখান বাজারে মুফতি ইজাহারের পরিচালিত মাদ্রাসায় বোমা বিস্ফোরণের ঘটনা ঘটে। এ ঘটনায় হত্যা, অ্যাসিড ও বিস্ফোরক আইনে পৃথক তিনটি মামলা করে পুলিশ।
