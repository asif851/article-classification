
সিরাজগঞ্জের উল্লাপাড়া উপজেলায় গতকাল রোববার সড়ক দুর্ঘটনায় একজন নিহত ও ১২ জন আহত হয়েছেন। একই দিন নওগাঁর রানীনগর উপজেলায় শ্যালো ইঞ্জিনচালিত ভটভটি উল্টে রেজাউল ইসলাম (৪৬) নামের এক মাছ ব্যবসায়ী নিহত হয়েছেন৷উল্লাপাড়া থানার পুলিশ ও প্রত্যক্ষদর্শী সূত্রে জানা গেছে, রতন পরিবহন নামের একটি বাস উপজেলার কুমারগাতী এলাকায় একটি ট্রাককে সাইড দেওয়ার সময় একটি লেগুনাকে ধাক্কা দেয়। লেগুনাটি সঙ্গে সঙ্গে রাস্তার পাশে খাদে উল্টে যায়। এ ঘটনায় লেগুনার নিচে চাপা পড়ে ঘটনাস্থলেই লেগুনার যাত্রী আমেনা বেগম (৬৫) নিহত এবং অপর ১২ জন যাত্রী হন। আমেনা তাড়াশ উপজেলার সোলাপাড়া গ্রামের মৃত মমতাজ আলীর স্ত্রী।দুর্ঘটনার খবর পেয়ে হাটিকুমরুল হাইওয়ে থানার পুলিশ ও উল্লাপাড়ার ফায়ার সার্ভিসের কর্মীরা এসে আহতদের উদ্ধার করে সিরাজগঞ্জ সদর হাসপাতালসহ বিভিন্ন ক্লিনিকে পাঠায়। হাটিকুমরুল হাইওয়ে থানার ভারপ্রাপ্ত কর্মকর্তা (ওসি) এমদাদুল হক জানান, বাসটিকে আটক করে থানায় আনা হয়েছে। এ ঘটনায় মামলা হয়েছে।সকালে মাছ ধরার জন্য একটি ভটভটিযোগে মাছ ব্যবসায়ী রেজাউল ইসলাম রানীনগর উপজেলার গুয়াতা গ্রামে যাচ্ছিলেন। পতিসর থেকে আসা একটি ট্রাককে সাইড দিতে গিয়ে ভটভটিটি উল্টে যায়। এতে পাঁচজন আহত হন। তাঁদের মধ্যে রেজাউল ইসলাম (৪৬), রফিকুল ইসলাম (৩৮) ও সোহাগ হোসেনকে (৩২) উদ্ধার করে রানীনগর উপজেলা স্বাস্থ্য কমপ্লেক্সে নেওয়া হয়৷ সেখানে রেজাউলকে কর্তব্যরত চিকিৎসক মৃত ঘোষণা করেন। এ ছাড়া গুরুতর আহত দুজনকে সেখান থেকে নওগাঁ সদর হাসপাতালে পাঠানো হয়। রেজাউল উপজেলার কালীগ্রামের বাসিন্দা।রানীনগর থানার ভারপ্রাপ্ত কর্মকর্তা (ওসি) আবদুল্লা-আল মাসউদ চৌধুরী জানান, এ ঘটনায় থানায় একটি ইউডি মামলা হয়েছে।
