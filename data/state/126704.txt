
শাস্তির মাত্রা বাড়িয়ে ‘বাংলাদেশ রেস্তোরাঁ আইন ২০১৪’ আজ বুধবার সংসদে পাস হয়েছে। বিমান ও পর্যটনমন্ত্রী রাশেদ খান মেনন বিলটি সংসদে পাসের জন্য উত্থাপন করেন।
বিদ্যমান আইনে সর্বোচ্চ ৫ হাজার টাকার জরিমানার বিধান আছে। পাস হওয়া বিলে সর্বোচ্চ ৬ মাসের কারাদণ্ড ও ২ লাখ টাকা জরিমানার বিধান রাখা হয়েছে।
এই আইন কার্যকর হলে হোটেলে পানীয় ও খাবারের রাসায়নিক পরীক্ষার ব্যবস্থা থাকতে হবে। তিন তারকা বা তার চেয়ে উচ্চ মানের হোটেল করতে হলে সরকারের অনুমতি লাগবে।
বিলে বলা হয়েছে, কোনো অতিথি বা ক্রেতা সেবার মান নিয়ে হোটেল ও রেস্তোরাঁ নিয়ন্ত্রকের কাছে অভিযোগ করতে পারবেন। নিয়ন্ত্রক নির্ধারিত পদ্ধতিতে সংক্ষিপ্ত তদন্ত করে ব্যবস্থা নিতে পারবেন।
