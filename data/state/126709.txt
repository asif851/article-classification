
হলি ফ্যামিলির চিকিৎসক শামারুখ মাহজাবীন হত্যা মামলায় তাঁর স্বামী হুমায়ুন সুলতানের জামিন বহাল রেখেছেন আপিল বিভাগ। হুমায়ুনের জামিন মঞ্জুর করে হাইকোর্টের দেওয়া আদেশের বিরুদ্ধে রাষ্ট্রপক্ষের করা লিভ-টু আপিল খারিজ করে দিয়েছেন আপিল বিভাগ। ফলে তাঁর জামিন বহাল রয়েছে বলে জানিয়েছেন সংশ্লিষ্ট আইনজীবী।
আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের বেঞ্চ এ আদেশ দেন।
রাষ্ট্রপক্ষে ছিলেন সহকারী অ্যাটর্নি জেনারেল সাধন কুমার বণিক। তিনি প্রথম আলোকে বলেন, আপিল বিভাগের আদেশের মধ্য দিয়ে হুমায়ুনের জামিন বহাল থাকল।
গত ২ মার্চ ওই মামলায় যশোর-৫ আসনের সরকারদলীয় সাবেক সাংসদ খান টিপু সুলতানের ছেলে হুমায়ুন সুলতানের জামিন মঞ্জুর করেন হাইকোর্ট। এরপর ওই আদেশে স্থগিতাদেশ চেয়ে রাষ্ট্রপক্ষ চেম্বার বিচারপতির আদালতে আবেদন করে। ৪ মার্চ চেম্বার বিচারপতি বিষয়টি নিয়মিত বেঞ্চে শুনানির জন্য পাঠান। এরই ধারাবাহিকতায় ৯ মার্চ আপিল বিভাগ তাঁর জামিন স্থগিত করেন। পাশাপাশি ১ এপ্রিলের মধ্যে রাষ্ট্রপক্ষকে নিয়মিত লিভ টু আপিল করতে বলেন।
