
জঙ্গি গোষ্ঠী ইসলামিক স্টেট (আইএস) লিবিয়ার একটি তেলক্ষেত্র থেকে যে নয়জন বিদেশিকে অপহরণ করেছে, তাঁদের মধ্যে দুজন বাংলাদেশি আছেন। প্রথমে হেলাল উদ্দিন নামের এক বাংলাদেশির পরিচয় জানা গিয়েছিল। আজ মঙ্গলবার জানা গেছে, অপহৃত লোকজনের মধ্যে আরও একজন বাংলাদেশি রয়েছেন। তাঁর নাম মো. আনোয়ার হোসেন।
লিবিয়ায় বাংলাদেশ দূতাবাসের শ্রম কাউন্সিলর আশরাফুল ইসলাম মঙ্গলবার বিকেলে প্রথম আলোকে বলেন, ‘এর আগে আমরা সিরত শহরের আল ঘানি তেলখনি থেকে হেলালউদ্দিন নামে এক বাংলাদেশিকে অপহরণের কথা শুনেছিলাম। আসলে সেখান থেকে আনোয়ার হোসেন নামে আরও একজন বাংলাদেশিকে অপহরণ করা হয়েছে। তাঁর বাড়ি নোয়াখালী।’
বাংলাদেশের পররাষ্ট্র মন্ত্রণালয় এ তথ্যের সত্যতা নিশ্চিত করে জানিয়েছে, আনোয়ার হোসেনের পাসপোর্ট নম্বর এ-ই৩৬৩০৭৫৪। আর হেলাল উদ্দিনের বাড়ি জামালপুরে। তাঁর পাসপোর্ট নম্বর বি ০১৫৬৫৫৩।
বাংলাদেশ দূতাবাস সূত্রে জানা গেছে, একই রকম নাম হওয়ায় আনোয়ারকে প্রথম সুদানের নাগরিক বলে মনে করা হচ্ছিল। কিন্তু লিবিয়ার পররাষ্ট্র মন্ত্রণালয় বাংলাদেশ দূতাবাসকে তাঁর বাংলাদেশি নাগরিকত্ব নিশ্চিত করে।
লিবিয়ার দক্ষিণাঞ্চলীয় সিরত শহরের আল-ঘানি তেলক্ষেত্র থেকে ৬ মার্চ আইএস জঙ্গিরা মোট নয়জন বিদেশি শ্রমিককে অপহরণ করে। এ সময় জঙ্গিদের হামলায় তেলক্ষেত্রটির ১১ জন নিরাপত্তারক্ষী নিহত হন।
দুই বাংলাদেশিকে মুক্ত করার বিষয়ে দূতাবাস কী করছে, জানতে চাইলে আশরাফুল ইসলাম বলেন, ‘এর আগে কখনোই কোনো বাংলাদেশিকে অপহরণ করা হয়নি। মুসলিম দেশ হিসেবে তাদের (আইএস) বাংলাদেশি নাগরিকদের প্রতি এক ধরনের সহানুভূতি ছিল। কিন্তু এটাই অপহরণের প্রথম ঘটনা। আমরা খোঁজখবর রাখছি। আশা করছি শেষ পর্যন্ত এই দুই বাংলাদেশিকে মুক্তি পাবে।’
আরও জানতে ক্লিক করুনইরাকে ৪৫ জনকে পুড়িয়ে মারল আইএসএবার ব্রিটিশ ত্রাণকর্মীর শিরশ্ছেদনারী মানবাধিকারকর্মীর শিরশ্ছেদ করল আইএসআইএসের আয়ের উৎস কী?
