
বরিশালের বাবুগঞ্জ উপজেলার রহমতপুর এলাকায় প্রাইভেট কার গাছের সঙ্গে ধাক্কা খেয়ে তিনজন নিহত হয়েছে। আজ মঙ্গলবার সকাল সাড়ে ছয়টার দিকে ঢাকা-বরিশাল মহাসড়কে এ দুর্ঘটনা ঘটে।
এতে প্রাইভেট কারে থাকা আরেকজন আহত হয়েছে। হতাহত ব্যক্তিদের পরিচয় জানা যায়নি।
বরিশাল মেট্রোপলিটন পুলিশের বিমানবন্দর থানার ভারপ্রাপ্ত কর্মকর্তা (ওসি) মো. আনোয়ার হোসেনের ভাষ্য, প্রাইভেট কারটি ঢাকা থেকে বরিশালের দিকে দ্রুতগতিতে আসছিল। সম্ভবত চালক নিয়ন্ত্রণ হারালে কারটি রাস্তার পাশের গাছের সঙ্গে ধাক্কা খায়। এতে কারটি দুমড়েমুচড়ে যায়।
ওসি আনোয়ার হোসেন জানান, ঘটনাস্থলেই প্রাইভেট কারে থাকা দুজন নিহত হয়। আহত অন্য দুজনকে বরিশাল শের-ই-বাংলা মেডিকেল কলেজ হাসপাতালে পাঠানো হয়। সেখানে আরেকজন মারা যায়।
