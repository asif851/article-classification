
এবারের ঈদযাত্রায় ট্রেনের অগ্রিম টিকিট বিক্রির দ্বিতীয় দিনে গতকাল মঙ্গলবার সুবর্ণ এক্সপ্রেস ছাড়া প্রায় সবকটি আন্তনগর ট্রেনের টিকিট বিক্রি হয়ে গেছে। গতকাল বিক্রি হয়েছে আগামী ২২ জুনের টিকিট। গতকাল সবচেয়ে বেশি চাহিদা ছিল ঢাকাগামী আন্তনগর সোনার বাংলা, মহানগর গোধূলী ও তূর্ণা এক্সপ্রেস ট্রেনের টিকিটের।রেলওয়ে সূত্র জানায়, চট্টগ্রাম স্টেশনে বিক্রি হচ্ছে রাজধানী ঢাকা, সিলেট, ময়মনসিংহ ও চাঁদপুরগামী ট্রেনের টিকিট। আগামী ২২ জুন বিভিন্ন আন্তনগর ট্রেনে একটি থেকে তিনটি অতিরিক্ত বগি যুক্ত হচ্ছে। এতে ওই দিন আন্তনগর ১০টি ট্রেনে ৬ হাজার ৮৯৬টির সঙ্গে আরও ৭০০টি আসন যোগ হবে। এ ছাড়া ২২ জুন ঈদের যাত্রায় মেইল ও এক্সপ্রেস ট্রেনের ৩ হাজার ১৮৮টি আসন বরাদ্দ আছে।রেলওয়ে সূত্র জানায়, গতকাল সকাল ৮টা থেকে সাড়ে ১০টার মধ্যে আগামী ২২ জুনের ঢাকাগামী সোনার বাংলা, মহানগর গোধূলী ও তূর্ণা এক্সপ্রেসের টিকিট শেষ হয়ে যায়। তবে ঢাকাগামী বিরতিহীন ট্রেন সুবর্ণ এক্সপ্রেসের ১ হাজার ১৪টির মধ্যে ৫২০টি টিকিটি অবিক্রিত রয়ে যায়।রেলওয়ে পূর্বাঞ্চলের চট্টগ্রাম বিভাগীয় বাণিজ্যিক কর্মকর্তা (ডিসিও) মো. মিজানুর রহমান প্রথম আলোকে বলেন, সুবর্ণ এক্সপ্রেসের অর্ধেক টিকিট রয়ে গেছে। এ ছাড়া সিলেটগামী পাহাড়িকা, ঢাকাগামী চট্টলা ও মহানগর এক্সপ্রেসের কয়েকটি টিকিট রয়ে গেছে। এগুলো দু-এক দিনের মধ্যে বিক্রি হয়ে যাবে।গত সোমবার ২১ জুনের টিকিট উন্মুক্ত করা হয়।
