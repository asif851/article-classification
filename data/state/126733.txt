
ফেনীর ফুলগাজী উপজেলা চেয়ারম্যান একরামুল হক হত্যাকাণ্ডের সঙ্গে জড়িত থাকার অভিযোগে র‌্যাপিড অ্যাকশন ব্যাটালিয়নের (র‌্যাব) হাতে গ্রেপ্তার হওয়া আটজন এবং ফেনী পৌরসভা কাউন্সিলর আবদুল্লাহ হেল বাকী ওরফে শিবলুর আট দিনের রিমান্ড মঞ্জুর করেছেন আদালত।আজ রোববার বিকেল পৌনে চারটায় ফেনীর জ্যেষ্ঠ বিচারিক হাকিম মোহাম্মদ খাইরুল আমীনের আদালতে তাঁদের হাজির করা হয়। এ সময় মামলার তদন্তকারী কর্মকর্তা ফেনী থানার পরিদর্শক (ওসি-তদন্ত) আবুল কালাম আজাদ প্রত্যেকের ১০ দিন করে রিমান্ডের আবেদন জানান। আদালত আট দিন করে মঞ্জুর করেন। আসামিরা এ সময় নিজেদের নির্দোষ দাবি করেন।
এ ছাড়া এ হত্যাকাণ্ডে জড়িত সন্দেহে ফেনী পুলিশের হাতে গ্রেপ্তার হওয়ার চারজনের পাঁচ দিন করে রিমান্ড মঞ্জুর করেছেন একই আদালত।
ফেনীর জ্যেষ্ঠ সহকারী পুলিশ সুপার মো. সামছুল আলম সরকার জানান, ঢাকার বসুন্ধরা আবাসিক এলাকা থেকে র‌্যাবের সদস্যদের হাতে গ্রেপ্তার হওয়া আটজনকে গতকাল শনিবার রাত ১১টায় ফেনী থানায় নিয়ে আসা হয়েছে। তাঁদের ঢাকা থেকে আনার জন্য মামলার তদন্ত কর্মকর্তা ফেনী থানার পরিদর্শক আবুল কালাম আজাদ ঢাকা যান।
ফেনী সদর উপজেলা পরিষদের চেয়ারম্যান ও জেলা আওয়ামী লীগের সভাপতি আবদুর রহমান জানান, বাংলাদেশ উপজেলা চেয়ারম্যান সমিতির একটি প্রতিনিধিদল আজ রোববার দুপুরে একরামের কবর জিয়ারত ও তাঁর পরিবারের সদস্যদের সঙ্গে দেখা করেন।
