
আওয়ামী লীগের আগামী জাতীয় সম্মেলনের স্লোগান ঠিক করা হয়েছে ‘উন্নয়নের মহাসড়কে এগিয়ে চলেছি দুর্বার, এখন সময় বাংলাদেশের মাথা উঁচু করে দাঁড়াবার’।গতকাল সোমবার আওয়ামী লীগের ধানমন্ডির কার্যালয়ে এক সংবাদ সম্মেলনে দলটির প্রচার সম্পাদক হাছান মাহমুদ এই তথ্য জানান। আওয়ামী লীগের ২০তম জাতীয় সম্মেলন উপলক্ষে গঠিত প্রচার ও প্রকাশনা উপপরিষদের বৈঠক শেষে এই সংবাদ সম্মেলন করা হয়। আগামী ২২ ও ২৩ অক্টোবর সম্মেলনের তারিখ নির্ধারিত আছে।হাছান মাহমুদ বলেন, সম্মেলনের এই স্লোগান দলের সভাপতি ও প্রধানমন্ত্রী শেখ হাসিনা অনুমোদন করেছেন। মানুষের হৃদয় জয় করার জন্য উন্নয়নের মহাসড়কের চাকা আরও বেগবান করার লক্ষ্য আওয়ামী লীগের। একই সঙ্গে ক্ষমতার ধারাবাহিকতা রক্ষার জন্য নতুন নেতৃত্বের মাধ্যমে তাঁরা মানুষের হৃদয় জয় করতে চান।প্রচার উপপরিষদের সদস্যসচিব হাছান মাহমুদ বলেন, ২০০৬ সালে বিএনপি ক্ষমতা ছাড়ার আগ পর্যন্ত দেশের অবস্থা কোথায় ছিল, ২০০৯ সালে শেখ হাসিনা সরকার গঠনের সময় দেশ কোন জায়গায় ছিল এবং পুনরায় ক্ষমতায় এসে আওয়ামী লীগ কী করেছে, এর একটা তুলনামূলক চিত্রসংবলিত বুকলেট সরবরাহ করা হবে সম্মেলনে।সংবাদ সম্মেলনে আওয়ামী লীগের কেন্দ্রীয় নেতা বদিউজ্জামান ভূঁইয়া, অসীম কুমার উকিলসহ প্রচার উপপরিষদের অন্য নেতারা উপস্থিত ছিলেন।
