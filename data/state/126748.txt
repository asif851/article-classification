
পিরোজপুরের কাউখালী মহাবিদ্যালয়ে স্নাতক প্রথম বর্ষের ভর্তিতে অতিরিক্ত টাকা নেওয়ার প্রতিবাদে কলেজের অধ্যক্ষসহ শিক্ষকদের চার ঘণ্টা অবরুদ্ধ করে রেখেছে ছাত্রলীগের নেতা-কর্মী ও শিক্ষার্থীরা।গতকাল রোববার বেলা ১১টা থেকে ৩টা পর্যন্ত অধ্যক্ষসহ শিক্ষকদের কলেজের প্রশাসনিক ভবনে অবরুদ্ধ করে রাখা হয়।উপজেলা ছাত্রলীগের সাধারণ সম্পাদক ইউনুস খান ও কাউখালী মহাবিদ্যালয়ের কয়েকজন শিক্ষার্থী বলেন, স্নাতক প্রথম বর্ষের ভর্তির জন্য নির্ধারিত ফি ১ হাজার ৮৫০ টাকা। তবে কলেজ কর্তৃপক্ষ শিক্ষার্থীদের কাছ থেকে ২ হাজার ৫০০ টাকা আদায় করছে। কলেজের অধ্যক্ষকে ভর্তিতে অতিরিক্ত টাকা না নেওয়ার অনুরোধ জানালে তিনি উল্টো শিক্ষার্থীদের বকাঝকা করেন।গতকাল বেলা ১১টার দিকে অধ্যক্ষ শিক্ষকদের নিয়ে প্রশাসনিক ভবনে সভা করছিলেন। এ সময় ছাত্রলীগের নেতা-কর্মী ও শিক্ষার্থীরা ভর্তি ফি কমানোর দাবিতে তাঁদের অবরুদ্ধ করে কলেজের গেটে তালা ঝুলিয়ে দেয়। বেলা তিনটায় তালা খুলে অবরোধ তুলে নেয় শিক্ষার্থীরা।কলেজের অধ্যক্ষ সাইদুর রহমান বলেন, ‘কলেজ নির্ধারিত ১ হাজার ৮৫০ টাকায় ভর্তি নেওয়া হচ্ছে। কিছু শিক্ষার্থী ৫০০ টাকা দিয়ে ভর্তির দাবিতে আমাদের অবরুদ্ধ করে রাখে।’
