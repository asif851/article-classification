
সরকারের শীর্ষ পর্যায়ের সাম্প্রতিক বক্তব্যে যুক্তরাষ্ট্রের সঙ্গে দ্বিপক্ষীয় কূটনৈতিক সম্পর্কে ঘাটতি দেখা দেবে বলে মনে করছে বিএনপি। আজ শনিবার রাজধানীর গুলশানে বিএনপির চেয়ারপারসন খালেদা জিয়ার কার্যালয়ে এক সংবাদ সম্মেলনে দলের পক্ষ থেকে এ কথা জানানো হয়।সম্প্রতি যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাইকে ‘দুই আনার মন্ত্রী’ বলে মন্তব্য করেন স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম। গতকাল শুক্রবার গণভবনে সংবাদ সম্মেলনে প্রধানমন্ত্রী শেখ হাসিনা দাবি করেন, যুক্তরাষ্ট্র ৫ জানুয়ারির নির্বাচন বন্ধের জন্য সব ধরনের চেষ্টা চালিয়েছিল। যুক্তরাষ্ট্রের প্রতি ইঙ্গিত করে প্রধানমন্ত্রী বলেন, কোনো দেশ পাশে থাকলে আমরা বেঁচে থাকব, পাশে না থাকলে মরে যাব—এটা ভাবা ঠিক না।এই দুটি বিষয়ের উল্লেখ করে বিএনপির ভাইস চেয়ারম্যান শমসের মবিন চৌধুরী বলেন, দ্বিপক্ষীয় সম্পর্কে শুধু অর্থনৈতিক সম্পর্ক নয়, আরও অনেক বিষয় থাকে। সরকার যখন এ ধরনের মিথ্যাচার বা এ ধরনের আচরণ করে, তখন কূটৈনতিক সম্পর্কে ঘাটতি দেখা দেয়। সরকারের উদ্দেশে তিনি বলেন, মিথ্যাচারের কূটনীতি বন্ধ করেন। এটি কারও কাম্য নয়। নিশা দেশাই সম্পর্কে সৈয়দ আশরাফের বক্তব্য শুধু কূটনৈতিক শিষ্টাচারবহির্ভূতই নয়, এখানে বর্ণবাদের ইঙ্গিত আছে। বিএনপির ভারপ্রাপ্ত মহাসচিব মির্জা ফখরুল ইসলাম আলমগীর প্রধানমন্ত্রীর গতকালের বক্তব্যের সমালোচনা করেন। তিনি আশঙ্কা প্রকাশ করেন, এতে যুক্তরাষ্ট্রের সঙ্গে দ্বিপক্ষীয় কূটনৈতিক সম্পর্কে ঘাটতি নেমে আসবে। বিএনপির চেয়ারপারসনকে নিয়ে তিনি যে বক্তব্য দিয়েছেন, তা প্রধানমন্ত্রীর ব্যক্তিগত প্রতিহিংসার বহিঃপ্রকাশ, শিষ্টাচারবহির্ভূত, অবিশ্বাস্য নোংরামিপূর্ণ বলে তিনি মন্তব্য করেন। তিনি বলেন, দেশের রাজনীতি কলুষিত করার ক্ষেত্রে শেখ হাসিনাই সবচেয়ে বড় ভূমিকা পালন করেছেন। বিএনপিকে ক্ষমতায় যাওয়ার জন্য ষড়যন্ত্র করতে হয় না, জনগণকে নিয়ে যায়। খালেদা জিয়া উড়ে এসে রাজনীতিতে জুড়ে বসেননি। সরকারের উদ্দেশে বিএনপির ভারপ্রাপ্ত মহাসচিব বলেন, ‘পায়ের নিচের মাটি শক্ত থাকলে পদত্যাগ করে নির্বাচন দিন। তখন দেখা যাবে, কার পায়ের নিচের মাটি কত শক্ত।’ দুর্নীতি নিয়ে কথা বলায় ট্রান্সপারেন্সি ইন্টারন্যাশনাল বাংলাদেশকে (টিআইবি) প্রচ্ছন্ন হুমকি দেওয়া হয়েছে বলে তিনি মন্তব্য করেন। একই সঙ্গে তিনি দাবি করেন, বিএনপির চেয়ারপারসনের সঙ্গে কোনো সরকারি কর্মকর্তার বৈঠক হয়নি।
আরও পড়ুনদুই আনার মন্ত্রী নিশা দেশাইনির্বাচন বন্ধের চেষ্টা করেছিল যুক্তরাষ্ট্র
