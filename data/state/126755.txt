
ভবনটি নতুন ও অত্যাধুনিক। চিকিৎসক, যন্ত্রপাতি আছে, শয্যা সংখ্যাও ৫০০। কিন্তু রোগী তেমন নেই। রাজধানীর কুর্মিটোলা জেনারেল হাসপাতালের এই চিত্র নতুন নয়। আজ বৃহস্পতিবার হাসপাতাল পরিদর্শনে গিয়ে স্বাস্থ্যমন্ত্রী মো. নাসিমকেও বিষয়টি নাড়া দিয়েছে। তিনি হাসপাতালে সার্বক্ষণিক জরুরি সেবা চালুর ওপর গুরুত্ব দিয়েছেন।স্বাস্থ্যমন্ত্রী বলেন, ‘৫০০ শয্যার এ হাসপাতালটি অত্যাধুনিক সুযোগ সুবিধাসমৃদ্ধ হলেও এখানে রোগীর আনাগোনা কম। দুর্ঘটনার রোগীসহ অন্যরা যাতে সার্বক্ষণিক জরুরি সেবা পায়, সেজন্য করণীয় সব কবরে মন্ত্রণালয়।’ হাসপাতালটির সেবাব্যবস্থা জোরদার করতে এটিকে আর্মড ফোর্সেস মেডিকেল কলেজের সঙ্গে সম্পৃক্ত করার পদক্ষেপ নেওয়া হবে বলে তিনি জানান। কীভাবে পরিকল্পনাটি বাস্তবায়িত হবে তা চূড়ান্ত করতে তিনি একটি কমিটি গঠন করে দিয়েছেন। কমিটি ১৫ দিনের মধ্যে এ বিষয়ে সুপারিশ করবে।
মন্ত্রী বলেন, রাজধানীতে একটি আন্তর্জাতিক মানের সরকারি হাসপাতাল গড়তে সরকার উদ্যোগ নিতে চায়। কুর্মিটোলা হাসপাতালকেই এই মানের হাসপাতালে পরিণত করতে হবে যেখানে গরিব জনগণ বিনা মূল্যে আন্তর্জাতিক মানের চিকিত্সাসেবা পেতে পারে। তাঁর ভাষায়, সরকারের সহায়তায় দেশের দক্ষ সেনাবাহিনী এই হাসপাতাল চালালে সাধারণ মানুষ উপকৃত হবে।
স্বাস্থ্যমন্ত্রী এই হাসপাতালকে বিশেষ বিশেষ ক্ষেত্রে পুরোপুরি বিনা মূল্যে দরিদ্রদের সেবা দেওয়ার অনুরোধ করেন।
