
হিন্দুধর্মাবলম্বীদের অন্যতম ধর্মীয় উৎসব সরস্বতী পূজা আজ বুধবার। সরস্বতী বিদ্যার দেবী হিসেবে পরিচিত। তাঁর কৃপালাভের আশায় আজ রাজধানীসহ সারা দেশের বিভিন্ন শিক্ষাপ্রতিষ্ঠান ও ঘরে ঘরে এই পূজা উদ্যাপিত হচ্ছে।ধর্মীয় বিধান অনুসারে মাঘ মাসের শুক্লপক্ষের পঞ্চমী তিথিতে সাদা রাজহাঁসে চড়ে দেবী সরস্বতী পৃথিবীতে আসেন। অগণিত ভক্ত ও শিক্ষার্থী আজ দেবীর পাদপদ্মে অঞ্জলি দেবেন। প্রণতি জানাবেন অজ্ঞতার অন্ধকার দূর করার। দেবীর সামনে ‘হাতেখড়ি’ দিয়ে শিশুদের বিদ্যাচর্চার সূচনা হবে অনেক স্থানে। প্রতিবছরের মতো এবারও সবচেয়ে বড় প্রতিমা স্থাপন করা হয়েছে ঢাকা বিশ্ববিদ্যালয়ের জগন্নাথ হলের পুকুরে। চারুকলার শিক্ষার্থীদের উদ্যোগে ৩৪ ফুট উচ্চতার এই প্রতিমা নির্মাণ করা হয়েছে। এ ছাড়া হলের মাঠে বিভিন্ন বিভাগ ও ইনস্টিটিউটের শিক্ষার্থীরা স্থাপন করছেন ৭০টি মণ্ডপ।সকালে পূজার্চনা শুরু হওয়ার পর সকাল ১০টা থেকে অঞ্জলি দেওয়া শুরু হবে। পরে প্রসাদ বিতরণ করা হবে। সন্ধ্যায় হবে আরতি ও সাংস্কৃতিক অনুষ্ঠান।বাসস জানায়, সরস্বতী পূজা উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা বাণী দিয়েছেন।
