
আন্তর্জাতিক টেলিযোগাযোগ ইউনিয়নের (আইটিইউ) কাছ থেকে ‘আইসিটি টেকসই উন্নয়ন পুরস্কার’ গ্রহণ করেছেন প্রধানমন্ত্রী শেখ হাসিনা। পুরস্কারটি বাংলাদেশের তরুণদের উৎসর্গ করেছেন তিনি। বাংলাদেশ সংবাদ সংস্থা (বাসস) জানায়, গতকাল শনিবার সন্ধ্যায় জাতিসংঘের সদর দপ্তরে এক অনুষ্ঠানে শেখ হাসিনার হাতে ওই পুরস্কার তুলে দেন আইটিইউর মহাসচিব হোউলিন ঝাও। পুরস্কার গ্রহণ করে প্রধানমন্ত্রী বলেন, ‘আমরা ডিজিটাল বাংলাদেশ গড়ার যে কাজ করছি, তার তাৎপর্যপূর্ণ স্বীকৃতি এই পুরস্কার।’গুরুত্বপূর্ণ এই স্বীকৃতির জন্য আইটিইউকে ধন্যবাদ জানিয়ে শেখ হাসিনা বলেন, এই পুরস্কার গ্রহণ করে তিনি খুবই সম্মানিত বোধ করছেন।প্রধানমন্ত্রী বলেন, কেউ যাতে পিছিয়ে না পড়ে, সে জন্য দেশের সব নাগরিকের তথ্য-প্রযুক্তিতে প্রবেশাধিকার নিশ্চিত করতে তাঁর সরকার কাজ করছে। জ্ঞানভিত্তিক একটি টেকসই ভবিষ্যৎ গড়ার ক্ষেত্রে সব বাধা দূর করতে সবার সহযোগিতা চান প্রধানমন্ত্রী।
