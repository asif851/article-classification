
রাজশাহী বিশ্ববিদ্যালয়ে কুপিয়ে ও গুলি করে পা থেকে গোড়ালি বিচ্ছিন্ন করে দেওয়া শিবিরের নেতা রাসেল আলমের মামলা নিতে পুলিশ গড়িমসি করছে বলে অভিযোগ উঠেছে। গতকাল মঙ্গলবার ও আজ বুধবার দুদফা রাসেলের পক্ষে তাঁর মা রাজিয়া বেগম নগরের মতিহার থানায় মামলা দায়ের করতে গেলে নানা অজুহাতে পুলিশ মামলা নেয়নি।রাসেলের মা রাজিয়া বেগম প্রথম আলোকে জানান, রাজশাহী নগরের মতিহার থানায় গতকাল সন্ধ্যা থেকে রাত ১২টা পর্যন্ত থানায় অপেক্ষা করেন তিনি। তবে নানা অজুহাতে পুলিশ মামলার এজাহার নিচ্ছে না। আজ আবারও থানায় যান তিনি। দুপুর পর্যন্ত অপেক্ষা করা সত্ত্বেও পুলিশ মামলা নেয়নি।
রাজিয়া বেগম বলেন, ‘রাজনৈতিক কারণেই পুলিশ মামলা নিচ্ছে না। আমি আমার ছেলের ওপর হামলার ঘটনার বিচার চাই।’রাজিয়া বেগমের কাছে থাকা মামলার জন্য নিয়ে আসা এজাহার থেকে জানা যায়, রাজশাহী মেডিকেল কলেজ হাসপাতালের ১ নম্বর ওয়ার্ডে চিকিত্সাধীন রাসেল নিজেই মামলার বাদী হয়েছেন। তাঁর পক্ষে মা রাজিয়া বেগমকে এজাহার নিয়ে থানায় পাঠানোর কথা উল্লেখ করা হয়েছে।১৬ জুন বিকেলে রাজশাহী বিশ্ববিদ্যালয়ের নবাব আবদুল লতিফ হল শাখা ছাত্র শিবিরের সেক্রেটারি রাসেলকে বিশ্ববিদ্যালয়ের শহীদুল্লাহ কলা ভবনে গুলি করে ও কুপিয়ে পা থেকে গোড়ালি বিচ্ছিন্ন করে দেওয়ার ঘটনা ঘটে। হামলায় ছাত্রলীগের জড়িত থাকার অভিযোগ উঠেছে।আহত রাসেল বর্তমানে রাজশাহী মেডিকেল কলেজ হাসপাতালে পুলিশি হেফাজতে চিকিত্সাধীন।রাজিয়া বেগম বলেন, ‘ছাত্রলীগের বিশ্ববিদ্যালয় শাখার সাধারণ সম্পাদক তৌহিদ আল হোসেনকে প্রধান আসামি ও ছাত্রলীগের সাংগঠনিক সম্পাদক কাওসার আহমেদ, ফয়সাল আহমেদ, যুগ্ম সম্পাদক গোলাম কিবরিয়া, সাবরিন জামিল, তন্ময়ান্দ অভি, রিনেট, মিজান ও ডনের নাম উল্লেখ করে এবং অজ্ঞাতনামা আরও ১৫-২০ জনকে আসামি করে মামলা দায়েরের উদ্যোগ নেওয়া হয়েছিল। তবে মতিহার থানার পুলিশ মামলাটি নেয়নি। আমরা এখন কোর্টে মামলা করার প্রস্তুতি নিচ্ছি।’আজ দুপুরে মতিহার থানার দায়িত্বে থাকা ডিউটি অফিসার উপপরিদর্শক আজাদ বলেন, ‘ওসি (ভারপ্রাপ্ত কর্মকর্তা) বাইরে আছেন। সাধারণ অভিযোগ হলে আমি নিতে পারি। কিন্তু মামলার এজাহার গ্রহণের জন্য ওসি স্যারের আসতে হবে। থানায় ফিরলে তিনি (ওসি) এ বিষয়ে বলতে পারবেন।’এ বিষয়ে জানতে চাইলে অভিযোগ অস্বীকার করে মতিহার থানার ওসি আলমগীর হোসেন প্রথম আলোকে বলেন, ‘আহত শিবির নেতা রাসেলের পক্ষে তাঁর মা থানায় মামলা করতে এসেছিল বলে শুনেছি। তবে আমি এখনো এজাহারের কোনো কপি পাইনি। এজাহারের কপি পেলে এ বিষয়ে প্রয়োজনীয় ব্যবস্থা নেওয়া হবে।’
ক্যাম্পাসে ছাত্রলীগের মহড়ারাজশাহী বিশ্ববিদ্যালয় ক্যাম্পাসে মোটরসাইকেল নিয়ে আজ মহড়া দিয়েছে ছাত্রলীগের নেতা-কর্মীরা। বেলা ১১টা থেকে দুপুর সাড়ে ১২টা পর্যন্ত বিশ্ববিদ্যালয় ছাত্রলীগের সাধারণ সম্পাদক তুহিনের নেতৃত্বে ২৫ থেকে ৩০টি মোটরসাইকেল ক্যাম্পাসের বিভিন্ন সড়কে মহড়া দেয়।এ সময় ক্যাম্পাসে অবস্থানরত সাধারণ শিক্ষার্থীরা আতঙ্কিত হয়ে পড়েন। এর আগে গত ১১ মার্চ ছাত্রলীগের নেতা তুহিনের নেতৃত্বে আরও একটি মোটরসাইকেল মহড়া দেওয়া হয়েছিল।এ বিষয়ে বিশ্ববিদ্যালয়ের প্রক্টর তারিকুল হাসানের মুঠোফোনে একাধিকবার ফোন দিলেও তিনি ফোন ধরেননি।প্রসঙ্গত, গত ২ ফেব্রুয়ারি সান্ধ্য কোর্স বাতিল ও বর্ধিত ফি প্রত্যাহারের দাবিতে আন্দোলনরত শিক্ষার্থীদের ওপর ছাত্রলীগ ও পুলিশের হামলার পর থেকে ক্যাম্পাসে মিছিল, জমায়েত, সভা, মহড়ার ওপর নিষেধাজ্ঞা আরোপ করা হয়।
