
আগামী ১ ফেব্রুয়ারি থেকে সুপ্রিম কোর্টের কাগজে ছাপানো কার্যতালিকা (কজলিস্ট) উঠে যাচ্ছে। দৈনন্দিন কার্যতালিকা অনলাইনভিত্তিক হয়ে যাবে। আজ বৃহস্পতিবার সুপ্রিম কোর্টের রেজিস্ট্রার কার্যালয়ে আয়োজিত সংবাদ সম্মেলনে এ কথা জানানো হয়।
সংবাদ সম্মেলনে রেজিস্ট্রার জেনারেল সৈয়দ আমিনুল ইসলাম সাংবাদিকদের বলেন, প্রতিদিন রাত সাড়ে আটটার মধ্যে হাইকোর্ট বিভাগের সব বেঞ্চের পরবর্তী দিনের কজলিস্ট চূড়ান্তভাবে অনলাইনে প্রকাশিত হবে। এতে বর্তমানে প্রতিবছর কজলিস্ট ছাপার জন্য ২১ কোটি টাকা সাশ্রয় হবে। এ ছাড়া অনলাইন কজলিস্টের মাধ্যমে মানুষ দ্রুত ও সহজে তাঁর মামলার বিষয়ে প্রয়োজনীয় তথ্য পাবেন।
রেজিস্ট্রার জেনারেল বলেন, গত ১ নভেম্বর থেকে পরীক্ষামূলকভাবে কাগজে ছাপানো কজলিস্টের পাশাপাশি অনলাইন কজলিস্ট পদ্ধতি চালু হয়েছিল। সফল পরীক্ষার পর ১ ফেব্রুয়ারি থেকে কাগজে ছাপানো কজলিস্ট পুরোপুরি তুলে দেওয়া হচ্ছে। তিনি বলেন, অনলাইন কজলিস্টের পাশাপাশি উচ্চ আদালতে জামিন নিশ্চিতকরণের বিষয়টিও অনলাইনভিত্তিক করা হয়েছে। এতে নিম্ন আদালতগুলো সহজেই সুপ্রিম কোর্টের ওয়েবসাইটের মাধ্যমে জামিনের বিষয়েও তথ্য নিশ্চিত করতে পারবেন।
এক প্রশ্নের জবাবে সৈয়দ আমিনুল ইসলাম বলেন, অনলাইনে মামলা খুঁজে আইনজীবীদের সাহায্যের জন্য সুপ্রিম কোর্টের দুটি ভবনে সাপোর্ট সেন্টার রাখা হবে। প্রাথমিকভাবে যাঁরা অনলাইন কজলিস্টে অভ্যস্ত নন, তাঁরা সেখান থেকে সাহায্য নিতে পারবেন।
সংবাদ সম্মেলনে আরও উপস্থিত ছিলেন আপিল ও হাইকোর্ট বিভাগের রেজিস্ট্রারসহ সুপ্রিম কোর্টের উচ্চপদস্থ কর্মকর্তারা।
