
ব্রাহ্মণবাড়িয়ার তিতাস গ্যাসক্ষেত্রের ২০ নম্বর কূপের গ্যাস আজ বুধবার থেকে জাতীয় গ্রিডে সরবরাহ শুরু হয়েছে।
নানা পরীক্ষা-নিরীক্ষার পর সকাল সাড়ে নয়টা থেকে উত্তোলন করা ৮০ লাখ (৮ মিলিয়ন) ঘনফুট গ্যাস জাতীয় গ্রিডে সরবরাহ শুরু হয়। ২২ অক্টোবর এ কূপের খননকাজ শেষ হয়েছিল।
সংশ্লিষ্ট কর্মকর্তারা জানান, পর্যায়ক্রমে এই কূপের গ্যাস উত্পাদন আরও বাড়ানো হবে। এ কূপ থেকে প্রতিদিন দুই কোটি (২০ মিলিয়ন) ঘনফুট গ্যাস উত্তোলনের লক্ষ্য নির্ধারণ করা হয়েছিল। শহরের ঘাটুরা এলাকায় তিতাস নদীর তীরে চলতি বছরের ২৭ ফেব্রুয়ারি রাষ্ট্রীয় তেল-গ্যাস অনুসন্ধান ও উত্তোলন কোম্পানি (বাপেক্স) এ কূপের খননকাজ শুরু করে।
২০ নম্বর কূপের প্রকল্প পরিচালক আহাম্মদ হোসেন প্রথম আলো ডটকমকে বলেন, ১৫০ কোটি টাকা ব্যয়ে কূপটি খনন করা হয়। এ কূপের আট মিলিয়ন ঘনফুট গ্যাস জাতীয় গ্রিডে যোগ হয়েছে। এর ফলে আজ থেকেই জাতীয় গ্রিডে বাংলাদেশ গ্যাস ফিল্ডস কোম্পানি মোট ৭৮৩ মিলিয়ন ঘনফুট গ্যাস সরবরাহ করছে।
