
আওয়ামী লীগের ২০তম জাতীয় সম্মেলন সরাসরি সম্প্রচার করা হবে দলটির ফেসবুক পাতা থেকে। নেতা-কর্মীদের অনলাইনে যুক্ত করা ও ফেসবুকে সরাসরি সম্প্রচারের দায়িত্ব পালন করবে ক্ষমতাসীন দলটির গবেষণা প্রতিষ্ঠান সেন্টার ফর রিসার্চ অ্যান্ড ইনফরমেশন (সিআরআই)। এ জন্য আওয়ামী লীগের ভেরিফাইড ফেসবুক পেজে একটি ইভেন্টও খোলা হয়েছে।
সিআরআইয়ের নির্বাহী পরিচালক সাব্বির বিন শামস প্রথম আলোকে বলেন, অনলাইন সম্প্রচারের কারণে লাখো সমর্থক-নেতা-কর্মী অনলাইনে যুক্ত হবেন। ২২ অক্টোবর সম্মেলন শুরুর দিন সকাল ১০টা থেকে সরাসরি অনুষ্ঠানটি ফেসবুকে সম্প্রচার করা হবে।
সারা দেশ থেকে ৬ হাজার ৫৭০ জন কাউন্সিলর এই সম্মেলনে ভোটের মাধ্যমে দলটির ভবিষ্যৎ নেতৃত্ব নির্বাচন করবেন। পাশাপাশি মহানগর থেকে তৃণমূল, সব পর্যায়ের ৫০ হাজারের বেশি নেতা-কর্মী-সমর্থক এই কাউন্সিলে উপস্থিত থাকবেন।
এ ছাড়া জাতীয় সম্মেলনে সেন্টার ফর রিসার্চ অ্যান্ড ইনফরমেশনের (সিআরআই) দুটি স্টল থাকবে। তার একটিতে পাওয়া যাবে আওয়ামী লীগ সরকারের গত প্রায় আট বছরের সব উন্নয়ন ও সফলতার ওপর গবেষণালব্ধ প্রকাশনা। এসব প্রকাশনার পাশাপাশি প্রধানমন্ত্রী শেখ হাসিনার ওপর বেশ কিছু প্রকাশনা থাকবে এবং জাতীয় গুরুত্বপূর্ণ কিছু রাজনৈতিক প্রকাশনাও থাকবে।
আওয়ামী লীগের ফেসবুক লিংক:https://www.facebook.com/awamileague.1949badge.albd.org
