
মাদারীপুরের কলেজশিক্ষক রিপন চক্রবর্তীকে হত্যাচেষ্টার ‘মূল পরিকল্পক’ খালেদ সাইফুল্লাহকে পাঁচ দিনের রিমান্ডে নিয়েছে পুলিশ। যদিও পুলিশ খালেদকে সন্ত্রাস বিরোধী আইনের মামলায় গ্রেপ্তার দেখিয়ে রিমান্ড আবেদন করে।
আজ শুক্রবার ঢাকার মহানগর হাকিম নূর নবীর আদালত এই রিমান্ড মঞ্জুর করেন।
মামলার তদন্ত কর্মকর্তা ডিবির পরিদর্শক সিরাজুম মুনীর আসামিকে আদালতে হাজির করে দশ দিন রিমান্ড আবেদন করেন। শুনানি শেষে আদালত আসামির পাঁচ দিনের রিমান্ড মঞ্জুর করেন। আসামি খালেদ সাইফুল্লাহকে গতকাল বৃহস্পতিবার রাত ১১টার দিকে ডেমরার মাতুয়াইল ইউপি বাদশা মিয়া রোড এলাকা থেকে গ্রেপ্তার করা হয়।
১৫ জুন বিকেল পাঁচটার দিকে মাদারীপুর সরকারি নাজিমউদ্দিন কলেজের গণিত বিভাগের প্রভাষক রিপন চক্রবর্তীকে কুপিয়ে জখম করেছে দুর্বৃত্তরা। কলেজ ক্যাম্পাসের পাশে শিক্ষকের বাসায় ঢুকে এ হামলা চালানো হয়। এ সময় জনতা ধাওয়া করে হামলাকারীদের একজন গোলাম ফাইজুল্লাহ ফাহিমকে ধরে ফেলে।
১৮ জুন রিমান্ডে থাকা অবস্থায় ফাইজুল্লাহ ফাহিম পুলিশের সঙ্গে ‘বন্দুকযুদ্ধে’ নিহত হন। এ ঘটনা নিয়ে সমালোচনার ঝড় ওঠে। মানবাধিকারকর্মী, জঙ্গি-বিষয়ক বিশ্লেষক, পুলিশের সাবেক মহাপরিদর্শকেরা জঙ্গি দমনে পুলিশের সদিচ্ছা নিয়ে সন্দেহ প্রকাশ করেন।
