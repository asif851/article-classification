
ঢাকা সিটি করপোরেশন উত্তরে বিএনপি-সমর্থিত মেয়র পদপ্রার্থী তাবিথ আউয়াল তাঁর নির্বাচনী ইশতেহার ঘোষণা করেছেন। আজ বৃহস্পতিবার বেলা সাড়ে ১১টার দিকে রাজধানীর তেজগাঁও-গুলশান সংযোগ সড়কে অবস্থিত নির্বাচনী কার্যালয়ে এই ইশতেহার প্রকাশ করা হয়।আদর্শ ঢাকা আন্দোলন আয়োজিত এই অনুষ্ঠানে চার পৃষ্ঠার ইশতেহার পড়ে শোনান তাবিথ। খাদ্যে ভেজাল রোধ, সুলভ খাদ্য সরবরাহ ব্যবস্থা, বাসস্থান, চিকিৎসা, শিক্ষা, পরিবহন, পরিবেশ, সামাজিক উন্নয়ন, বিনোদন, জনস্বাস্থ্য, ডিজিটাল সেবা, জননিরাপত্তা, দুর্যোগ মোকাবিলা, নগর প্রশাসন প্রভৃতি বিষয়ে নিজের পরিকল্পনা তুলে ধরেন তিনি।আদর্শ ঢাকা গড়তে ইশতেহারে উল্লেখ করা অঙ্গীকার বাস্তবায়নে মেয়রের এখতিয়ার নিয়ে এক সাংবাদিকের করা প্রশ্নে তাবিথ বলেন, ‘আমি নির্বাচিত হলে কেন্দ্রীয় সরকারের সঙ্গে আলোচনা করে নগরের সমস্যার সমাধান করব।’বিরোধী জোট-সমর্থিত হওয়ায় সরকারের কাছ থেকে কতটুকু সমর্থন পাবেন-এমন প্রশ্নে তাবিথ বলেন, নির্বাচনে যে গণজোয়ার ও গণ আকাঙ্ক্ষার প্রকাশ ঘটবে, তা দেখে যেকোনো সরকারই নগরবাসীর সমস্যা সমাধানে বাধ্য হবে।ইশতেহার প্রকাশ অনুষ্ঠানে উপস্থিত ছিলেন ঢাকা আন্দোলনের আহ্বায়ক এমাজউদ্দীন আহমদ। তিনি বলেন, নগরে বিদ্যমান সমস্যার কার্যকর সমাধানে যেসব পরিকল্পনা তাবিথ তুলে ধরেছেন, তা সত্যিই অসাধারণ। এ জন্য তাঁকে (তাবিথ) ভোট দিতে নগরবাসীর প্রতি আহ্বান জানান ঢাকা বিশ্ববিদ্যালয়ের সাবেক এই উপাচার্য।অনুষ্ঠানে উপস্থিত ছিলেন সংগঠনের সদস্যসচিব শওকত মাহমুদ, বিএনপির স্থায়ী কমিটির সদস্য মওদুদ আহমদ প্রমুখ।
