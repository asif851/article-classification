
রাশিয়ার সঙ্গে ক্রিমিয়ার একীভূত হওয়াকে কেন্দ্র করে জাতিসংঘ সাধারণ পরিষদে আনা প্রস্তাবে বাংলাদেশের ভোট না-দেওয়ার ঘটনাকে দুঃখজনক বলে মন্তব্য করেছে ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনা।
যুক্তরাষ্ট্রে তিন সপ্তাহের সফর শেষে ঢাকা ফেরা উপলক্ষে আজ সোমবার আয়োজিত এক ব্রিফিংয়ে মার্কিন রাষ্ট্রদূত এ মন্তব্য করেন। বিকেলে রাজধানীর আমেরিকান ক্লাবে এ ব্রিফিং হয়।গত শুক্রবার সাধারণ পরিষদের সংখ্যাগরিষ্ঠ দেশগুলোর সঙ্গে শরিক হয়ে ভোট দেয়নি বাংলাদেশ। এদিকে ভোটদানে বিরত থাকায় বাংলাদেশকে ধন্যবাদ জানিয়েছেন ঢাকায় নিযুক্ত রাশিয়ার রাষ্ট্রদূত আলেক্সান্ডার নিকোলায়েভ।ড্যান ডব্লিউ মজীনা বলেন, জাতিসংঘের ওই প্রস্তাবনায় এটা স্পষ্ট যে, আন্তর্জাতিক সম্প্রদায় রাশিয়ার সঙ্গে ক্রিমিয়ার একীভূত হওয়াকে মেনে নেয়নি। গুরুত্বপূর্ণ এ বিষয়টিতে সংখ্যাগরিষ্ঠ দেশের সঙ্গে বাংলাদেশ যুক্ত হতে না পারার ঘটনাটি দুঃখজনক।প্রসঙ্গত, রাশিয়ার সঙ্গে ক্রিমিয়ার একীভূত হওয়ার বিরোধিতা করে জাতিসংঘ সাধারণ পরিষদে আনা প্রস্তাবে ভোটদানে বিরত থাকায় গতকাল রোববার বাংলাদেশকে ধন্যবাদ জানান ঢাকায় নিযুক্ত রাশিয়ার রাষ্ট্রদূত আলেক্সান্ডার নিকোলায়েভ। বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিআইআইএসএস-বিস) আয়োজিত দেশভিত্তিক বক্তৃতা অনুষ্ঠানের পর শ্রোতাদের প্রশ্নের জবাবে রুশ রাষ্ট্রদূত এ ধন্যবাদ জানান।
 

