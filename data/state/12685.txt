
কক্সবাজারের টেকনাফে একটি বাসে দুটি বেঞ্চের ভেতর থেকে সাত হাজার ৭৯০টি ইয়াবা উদ্ধার করেছে বর্ডার গার্ড বাংলাদেশ (বিজিবি) সদস্যরা। আজ বৃহস্পতিবার রাত সাড়ে নয়টার দিকে ইয়াবাগুলো উদ্ধার করা হয়। তবে এ ঘটনায় জড়িত কাউকে আটক করা সম্ভব হয়নি।বিজিবি সূত্রে জানা যায়, রাতে হোয়াইক্যং বিওপির (চৌকির) সুবেদার ফজলুর রহমানের নেতৃত্বে টেকনাফ থেকে কক্সবাজারগামী একটি বাসে তল্লাশি চালানো হয়। সে সময় কাঠের তৈরি দুটি বেঞ্চের তক্তার ভেতর থেকে ইয়াবাগুলো উদ্ধার করা হয়।৪২ বিজিবির অধিনায়ক লেফটেন্যান্ট কর্ণেল আবু জার আল জাহিদ ঘটনার সত্যতা নিশ্চিত করে বলেন, ইয়াবা উদ্ধার সম্ভব হলেও পাচারকারীকে আটক করা সম্ভব হয়নি। তিনি বলেন, যাত্রী বেশে কেউ বাসে উঠে বেঞ্চের তক্তার ভেতর করে এই ইয়াবাগুলো পাচার করছিল। তবে বিজিবি সদস্যরা তল্লাশি চালানোর সময় বাসে পাচারকারী কাউকে খুঁজে পায়নি।
