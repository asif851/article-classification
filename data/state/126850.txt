
বেসরকারি রেজিস্টার্ড প্রাথমিক বিদ্যালয়ে শিক্ষক নিয়োগের জন্য প্যানেলভুক্ত সবাইকে নিয়োগ দেওয়ার দাবিতে মিরপুরে অবস্থিত প্রাথমিক শিক্ষা অধিদপ্তর ঘেরাও করেছেন নিয়োগবঞ্চিতরা।
আজ সোমবার সকাল ১০টার পর থেকে শুরু করে বেলা একটা পর্যন্ত এই ঘেরাও কর্মসূচি পালিত হয়। এতে দেশের বিভিন্ন এলাকা আসা নিয়োগবঞ্চিত প্রার্থীরা অংশ নেন।
প্রাথমিক প্যানেল শিক্ষক ঐক্য পরিষদের সাধারণ সম্পাদক মিজানুর রহমান প্রথম আলোকে বলেন, উচ্চ আদালতের নির্দেশনা উপেক্ষা করে প্রাথমিক শিক্ষা অধিদপ্তর নিয়োগ কার্যক্রম চালাচ্ছে। পাশাপাশি শূন্য পদ নিয়েও জটিলতার সৃষ্টি করা হয়েছে। ফলে প্যানেলভুক্ত সবাই নিয়োগ পাচ্ছেন না। তাঁরা আদালতের রায় অনুযায়ী নিয়োগের দাবিতে অধিদপ্তর ঘেরাও করেছেন।
মিজানুর রহমান বলেন, তাঁদের দাবি পূরণ না হওয়া পর্যন্ত আন্দোলন চলবে। একই দাবিতে কাল মঙ্গলবার জাতীয় প্রেসক্লাবের সামনে তাঁরা অবস্থান কর্মসূচি পালন করবেন।
প্রাথমিক শিক্ষা অধিদপ্তর ও জেলা প্রাথমিক শিক্ষা কর্মকর্তাদের কার্যালয় সূত্র জানায়, বর্তমানে প্যানেলভুক্ত প্রার্থী আছেন প্রায় ২৮ হাজার। কিন্তু শূন্য পদের জটিলতায় বড়জোর ১৫ থেকে ১৬ হাজারের মতো নিয়োগ হতে পারে। বাকিদের আপাতত নিয়োগ দেওয়া সম্ভব নয়।
এ বিষয়ে প্রাথমিক শিক্ষা অধিদপ্তরের মহাপরিচালক মো. আলমগীর গতকাল রোববার প্রথম আলোকে বলেন, এখন মেধাক্রম অনুযায়ী শূন্য পদে নিয়োগ দেওয়া হচ্ছে। পরে যদি পদ শূন্য হয়, তখন বাকিদের শূন্য পদ সাপেক্ষে নিয়োগ দেওয়া হবে।
২০১০ সালের ১১ এপ্রিল রেজিস্টার্ড বেসরকারি প্রাথমিক বিদ্যালয়ের সহকারী শিক্ষকের শূন্য পদে নিয়োগের জন্য বিজ্ঞপ্তি দেয় প্রাথমিক ও গণশিক্ষা মন্ত্রণালয়। এতে পরীক্ষায় চূড়ান্তভাবে উত্তীর্ণ ৪২ হাজার ৬১১ জনকে নিয়োগের জন্য একটি প্যানেল গঠন করা হয়। তাঁদের মধ্যে প্রায় সাড়ে ১০ হাজার জনকে নিয়োগ দেয় সরকার।
সবাইকে নিয়োগ দেওয়ার ঘোষণা দিলেও ২০১৩ সালের জানুয়ারিতে বেসরকারি প্রাথমিক বিদ্যালয় জাতীয়করণ করা হলে প্যানেল থেকে নিয়োগ দেওয়া বন্ধ করে দেয় সরকার। এরপর নিয়োগবঞ্চিত ও প্যানেলভুক্ত প্রার্থীরা আদালতে যান। আদালত তাঁদের পক্ষে রায় দেন।
