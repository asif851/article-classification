
শততম টেস্টে জয় পাওয়ায় বাংলাদেশ ক্রিকেট দলের সব সদস্য এবং সংশ্লিষ্ট সবাইকে অভিনন্দন ও শুভেচ্ছা জানিয়েছেন রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা। জয়ের পর বাংলাদেশ দলের অধিনায়ক মুশফিকুর রহিম ও সিরিজ সেরা সাকিব আল হাসানের সঙ্গে টেলিফোনে কথা বলেন প্রধানমন্ত্রী।কলম্বোর পি সারা ওভাল স্টেডিয়ামে ঐতিহাসিক এই জয়ে উচ্ছ্বসিত প্রধানমন্ত্রী টেলিফোনে গতকাল রোববার বিকেলে মুশফিক ও সাকিবকে বলেন, ‘তোমরা ইতিহাস সৃষ্টি করেছ। তোমাদের প্রাণঢালা অভিনন্দন জানাচ্ছি। এই অর্জন ধরে রাখতে আমি তোমাদের জন্য দোয়া করছি।’ এরপর ‘জয় বাংলা’ বলে কথা শেষ করেন প্রধানমন্ত্রী।ঐতিহাসিক এই জয়ে বাংলাদেশ ক্রিকেট দলের সব সদস্য, কর্মকর্তা ও সংশ্লিষ্ট সবাইকে অভিনন্দন জানান বিএনপির চেয়ারপারসন খালেদা জিয়া। আরও অভিনন্দন জানান বিরোধীদলীয় নেতা রওশন এরশাদ, অর্থমন্ত্রী আবুল মাল আবদুল মুহিত, সড়ক পরিবহন ও সেতুমন্ত্রী ওবায়দুল কাদের, স্বাস্থ্যমন্ত্রী মোহাম্মদ নাসিম ও তথ্যমন্ত্রী হাসানুল হক ইনু।এ ছাড়া বিভিন্ন রাজনৈতিক দল, সামাজিক-সাংস্কৃতিক সংগঠনও এই জয়ে বাংলাদেশ দলকে অভিনন্দন জানায়।
