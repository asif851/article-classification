

রাজধানীর গ্রিনরোডের সেন্ট্রাল হাসপাতালে লাগা আগুন নিয়ন্ত্রণে এসেছে। হাসপাতালটির গ্যারেজ থেকে আগুনের সূত্রপাত। ফায়ার সার্ভিসের সাতটি ইউনিটের কর্মীরা এ আগুন নিভিয়ে ফেলে। ঘটনাস্থলে এখনো পুলিশ মোতায়েন রয়েছে। তারা ফায়ার সার্ভিসের কর্মীদের সহায়তা করছে। আগুন লাগার বিষয়ে সেন্ট্রাল হাসপাতালের জরুরি বিভাগের কর্মী নিতাই চন্দ্র দাস বলেন, হঠাৎ করে তিনি হাসপাতালের আন্ডারগ্রাউন্ডের পার্কিং থেকে একটি শব্দ শুনতে পান। পরে দৌড়ে নিচে নেমে দেখেন, একটি গাড়ির গ্যাস সিলিন্ডার বিস্ফোরণে আগুন লেগে গেছে। হাসপাতালে রাখা এক্সটিংগুইশার (অগ্নিনির্বাপণ যন্ত্র) দিয়ে আগুন নেভানোর চেষ্টা করেন। কিন্তু আগুন দ্রুত ছড়িয়ে পড়লে তিনি সরে আসেন। পরে ফায়ার সার্ভিস এসে আগুন নিয়ন্ত্রণের চেষ্টা শুরু করেন। বর্তমানে তা নিয়ন্ত্রণে রয়েছে। আগুন নেভানো শেষে ফায়ার সার্ভিসের ঢাকা বিভাগের উপপরিচালক মোজাম্মেল হক বলেন, ফায়ার সার্ভিসের সাতটি ইউনিট চেষ্টা চালিয়ে আগুন নিয়ন্ত্রণে আনে। বৈদ্যুতিক ত্রুটি বা অন্য কোনো কারণে আগুনের সূত্রপাত কি না, তা তদন্ত করে দেখতে হবে। তবে একটি হাসপাতালের পার্কিংয়ের জায়গা যেমন থাকার কথা, হাসপাতালে তেমনটি নেই। পাকিংয়ের জায়গায় ফ্রিজের যন্ত্রাংশসহ নানা ধরনের জিনিস ফেলে রাখা হয়েছে। তবে ফায়ার সার্ভিস যথাসময়ে দায়িত্ব পালন করায় বড় ধরনের দুর্ঘটনা এড়ানো গেছে। এখন হাসপাতাল কর্তৃপক্ষের উচিত রোগীদের আশ্বস্ত করা। 
