

রাজধানীর শিশুপার্কের সামনে বিহঙ্গ পরিবহনের একটি বাসে অগ্নিসংযোগের ঘটনায় সাংবাদিক, আইনজীবী, ব্যাংকার, ব্যবসায়ী, গাড়িচালকসহ ১৮ জন অগ্নিদগ্ধ হয়েছেন। অগ্নিদগ্ধ লোকজনকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।শাহবাগ এলাকায় শিশুপার্কের সামনে মিরপুরগামী বিহঙ্গ পরিবহনের বাসে আজ বৃহস্পতিবার সন্ধ্যা সাড়ে ছয়টার দিকে অগ্নিসংযোগের এ ঘটনা ঘটে।পুলিশ ও প্রত্যক্ষদর্শীরা জানান, শাহবাগ শিশুপার্কের সামনে যাওয়ার পরই বাইরে থেকে কেউ বাসটি লক্ষ্য করে পেট্রলবোমা ছুড়ে মারে। এরপর তাঁরা হঠাত্ করেই বাসের সামনের দিকে আগুন দেখতে পান। সেই আগুন মুহূর্তেই ভেতরের দিকে ছড়িয়ে পড়ে। এ সময় বাসটি নিয়ন্ত্রণ হারিয়ে রাস্তার লাইটপোস্ট ভেঙে সড়ক বিভাজকের ওপর উঠে যায়। আগুন দ্রুত ছড়িয়ে পড়লে অন্তত ১৮ জন দগ্ধ হন।অগ্নিদগ্ধ ব্যক্তিরা হলেন গাড়ির চালক মাহবুবুর রহমান, চালকের সহকারী হাফিজুল ইসলাম, রবিন, পুলিশের হাবিলদার নূরনবী, আইনজীবী খোদেজা নাসরিন, বরিশালের ভেদরগঞ্জ উপজেলার হিসাব কর্মকর্তা জাহাঙ্গীর হোসেন মৃধা, পূবালী ব্যাংকের শ্যামবাজার শাখার জ্যেষ্ঠ কর্মকর্তা মাছুমা আকতার, ফার্স্ট সিকিউরিটি ব্যাংকের জুনিয়র অফিসার শফিকুল ইসলাম, ব্যবসায়ী আবু তালহা, বেসরকারি একুশে টেলিভিশনের মুক্ত খবরের সাংবাদিক সুস্মিতা সেন ও তাঁর মা গীতা সেন, আমজাদ হোসেন, রাহাবুল, রিয়াজ, শামীম, আবদুর রাজ্জাক, নাহিদ ও মাসুদ। 

