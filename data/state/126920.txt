
দেশব্যাপী চলমান সন্ত্রাস, সহিংসতার প্রতিবাদে গতকাল শনিবার মানববন্ধন ও প্রতিবাদ কর্মসূচি পালন করেছে স্বাধীনতা চিকিৎসক পরিষদ (স্বাচিপ)। সারা দেশের চিকিৎসাপ্রতিষ্ঠানগুলোর সামনে বেলা সাড়ে ১১টা থেকে দুপুর ১২টা পর্যন্ত একযোগে এই কর্মসূচি পালিত হয়।প্রতিবাদ কর্মসূচির অংশ হিসেবে রাজধানীর বঙ্গবন্ধু শেখ মুজিব মেডিকেল বিশ্ববিদ্যালয়ের সামনে আয়োজিত মানববন্ধনে অংশ নেন স্বাস্থ্যমন্ত্রী মোহাম্মদ নাসিম। তিনি বলেন, ‘দেশ ও জনগণের নামে বিএনপি ও জামায়াত-শিবির সন্ত্রাসীগোষ্ঠী যে রাজনীতি করছে, তা পুরো দেশকে কঠিন যন্ত্রণায় জর্জরিত করে তুলছে। এই সহিংসতার জন্য জাতি হিসেবে আমরা লজ্জিত।’ তিনি দেশ, সমাজ ও মানুষের স্বার্থে এই রাজনৈতিক অপকৌশল ও সহিংসতা বন্ধের দাবি জানান।মানববন্ধনে স্বাচিপের মহাসচিব অধ্যাপক ডা. এম ইকবাল আর্সলান সাধারণ মানুষের ওপর পেট্রলবোমা নিক্ষেপকারী প্রত্যেককে আইনের আওতায় এনে সর্বোচ্চ শাস্তি দেওয়ার দাবি জানান।মানববন্ধনে আরও উপস্থিত ছিলেন জাতীয় সমাজতান্ত্রিক দলের কার্যকরী সভাপতি মঈন উদ্দীন খান বাদল, বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য অধ্যাপক ডা. প্রাণ গোপাল দত্ত, স্বাচিপের সাবেক মহাসচিব ডা. মোস্তফা জালাল মহিউদ্দিন প্রমুখ। বিজ্ঞপ্তি।
