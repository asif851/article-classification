
স্বাস্থ্যমন্ত্রী মোহাম্মদ নাসিম বলেছেন, ২০১৯ সালের এক দিন আগেও দেশে জাতীয় নির্বাচন হবে না। বর্তমান সরকারের মেয়াদ শেষে শেখ হাসিনার অধীনেই জাতীয় সংসদ নির্বাচন অনুষ্ঠিত হবে। বিএনপি যদি ওই নির্বাচনে না আসে, আবার যদি ভুল করে, তাহলে দেশে বিএনপির কোনো অস্তিত্ব খুঁজে পাওয়া যাবে না।আজ শনিবার দুপুরে পাবনা জেলা সদরের গাছপাড়া এলাকায় স্বাস্থ্যসেবা হাসপাতালের জমির দলিল হস্তান্তর অনুষ্ঠানে প্রধান অতিথির বক্তব্যে স্বাস্থ্যমন্ত্রী এসব কথা বলেন। পাবনা ডায়াবেটিক সমিতির সভাপতি বেবী ইসলামের সভাপতিত্বে অনুষ্ঠানে বিশেষ অতিথি হিসেবে বক্তব্য দেন স্থানীয় সরকার প্রতিমন্ত্রী মসিউর রহমান, স্কয়ার টয়লেট্রিজের ব্যবস্থাপনা পরিচালক অঞ্জন চৌধুরী, দুর্নীতি দমন কমিশনের (দুদক) সাবেক কমিশনার সাহাবুদ্দিন চুপ্পু, পাবনা জেলা পরিষদের চেয়ারম্যান রেজাউল রহিম, বাংলাদেশ ডায়াবেটিক সমিতির সভাপতি এ কে আজাদ, সমাজসেবক মুস্তাক আহমেদ প্রমুখ।এর আগে মন্ত্রী পাবনা জেনারেল হাসপাতালের ৪ শয্যাবিশিষ্ট আইসিইউ ইউনিট উদ্বোধন করেন। এ সময় তিনি পাবনা মেডিকেল কলেজের ৫০০ শয্যাবিশিষ্ট হাসপাতাল, বার্ন ইউনিটসহ বিভিন্ন উন্নয়ন প্রকল্প বাস্তবায়নের প্রতিশ্রুতি দেন।
শাহজাদপুরে সাংবাদিক শিমুল হত্যার বিষয়ে সাংবাদিকদের প্রশ্নের জবাবে মন্ত্রী বলেন, সাংবাদিক শিমুল হত্যার ঘটনা অত্যন্ত দুঃখজনক ও নিন্দনীয়। এ হত্যাকাণ্ডের সঙ্গে জড়িত লোকজনকে কোনো ছাড় দেওয়া হবে না। তিনি হুঁশিয়ারি উচ্চারণ করে বলেন, জড়িত ব্যক্তিরা যতই প্রভাবশালী হোক, যে দলেরই হোক না কেন, তাদের গ্রেপ্তার করে আইনের আওতায় আনা হবে। আইনশৃঙ্খলা রক্ষাকারী বাহিনী তাদের গ্রেপ্তারে অভিযান শুরু করেছে। ইতিমধ্যে কয়েকজনকে গ্রেপ্তারও করা হয়েছে।
স্বাস্থ্যমন্ত্রী মোহাম্মদ নাসিম আরও বলেন, আওয়ামী লীগের মতো বড় দলে ছোটখাটো কোন্দল থাকা অস্বাভাবিক নয়, তবে সীমালঙ্ঘনকারীদের অপরাধের দায় আওয়ামী লীগ নেবে না।
এ সময় মন্ত্রীর সঙ্গে আরও উপস্থিত ছিলেন পাবনা মেডিকেল কলেজের অধ্যক্ষ মো. রিয়াজুল হক, পাবনার জেলা প্রশাসক রেখা রানী বালো, পুলিশ সুপার জিহাদুল কবির, পাবনার সিভিল সার্জন মো. তাহাজ্জেল হোসেন প্রমুখ।
