
ফরিদপুরে আনুমানিক ১২ বছর বয়সী এক শিশুকে ধর্ষণ ও এর ভিডিও প্রকাশের অভিযোগে কালু শেখ (৭০)সহ তিনজনকে আসামি করে মামলা করা হয়েছে। ওই শিশুর মা বাদী হয়ে গতকাল শুক্রবার রাত সাড়ে ১১টার দিকে ফরিদপুর কোতোয়ালি থানায় মামলা করেন।
ফরিদপুর কোতোয়ালি থানার উপপরিদর্শক (এসআই) মো. জাহাঙ্গীর প্রথম আলোকে বলেন, এ মামলায় ফরিদপুর সদর উপজেলার কালু শেখ, মো. মুজাহিদ (২২) ও মো. মিলন (২৩) নামের দুই বখাটে তরুণকে আসামি করা হয়েছে। তিনি বলেন, কালু শেখকে এ মামলায় গ্রেপ্তার দেখিয়ে আজ শনিবার দুপুরে আদালতের মাধ্যমে জেল হাজতে পাঠানো হয়েছে।
এসআই জাহাঙ্গীর আরও বলেন, আজ ফরিদপুর মেডিকেল কলেজ হাসপাতালের ফরেনসিক বিভাগে ওই শিশুটির শারীরিক পরীক্ষা করা হয়েছে। তিনি বলেন, ভিডিওতে ধর্ষণের দৃশ্য ধারণের অভিযোগে মুজাহিদ ও মিলন নামের দুই তরুণকে ধরার চেষ্টা চলছে।
পুলিশ ও এলাকাবাসী সূত্রে জানা গেছে, সদর উপজেলার একটি গ্রামে প্রায় ১৫ দিন আগে ওই শিশু বিকেলে বাড়ির পাশে মাঠে ছাগল নিয়ে যায়। একপর্যায়ে কৃষক কালু শেখ (৭০) তাকে ধর্ষণ করেন। এলাকার দুই তরুণ মুজাহিদ (২২) ও মিলন (২৩) এই দৃশ্য মুঠোফোনে ধারণ করেন। পরে তাঁরা ভিডিওচিত্র ছড়িয়ে দেওয়ার হুমকি দিয়ে বৃদ্ধের কাছ থেকে টাকা আদায় করেন। আরও টাকা চেয়ে না পেয়ে গত বৃহস্পতিবার রাতে তাঁরা ভিডিওচিত্রটি এলাকায় মুঠোফোন থেকে মুঠোফোনে ছড়িয়ে দেন। ঘটনাটি জানাজানি হলে ক্ষুব্ধ এলাকাবাসী গতকাল কালু শেখকে আটক করে পুলিশে সোপর্দ করে।
