
রওশন এরশাদের নেতৃত্বে জাতীয় পার্টির বেশির ভাগ সাংসদ আজ রোববার জাতীয় স্মৃতিসৌধে পুষ্পস্তবক অর্পণ করেছেন। তবে এ দলে ছিলেন না দলটির চেয়ারম্যান ও সাংসদ হুসেইন মুহম্মদ এরশাদ ও মহাসচিব রুহুল আমিন হাওলাদার।
এর আগে ১৫ জানুয়ারি সংসদীয় দলের সভায় স্মৃতিসৌধে যাওয়ার কথা ছিল জাতীয় পার্টির প্রতিনিধিদলের। দলের চেয়ারম্যানের নির্দেশে ওই কর্মসূচি বাতিল হয় বলে জানায় দলটির নির্ভরযোগ্য সূত্র। তবে আজ আর সংসদীয় দলটিকে নিরস্ত করতে পারেননি পার্টির চেয়ারম্যান। বেলা একটার দিকে জাতীয় পার্টির সংসদীয় দল স্মৃতিসৌধে পুষ্পস্তবক অর্পণ করে ও শহীদদের স্মৃতির প্রতি সম্মান জানিয়ে এক মিনিট নীরবতা পালন করে।
এর আগে ১৪ জানুয়ারি রওশনের নেতৃত্বে এরশাদকে ছাড়া জাতীয় পার্টির সংসদীয় দলের সভা অনুষ্ঠিত হয়েছিল।
