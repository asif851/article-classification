
ট্রাকচালকসহ দুজনকে হত্যার দায়ে ১০ জনকে ফাঁসির আদেশ দিয়েছেন আদালত। একই সঙ্গে চালের ট্রাক লুট করার অপর এক মামলায় এই ১০ আসামিকে যাবজ্জীবন কারাদণ্ডের আদেশ দেওয়া হয়েছে। আজ বৃহস্পতিবার দুপুরে রংপুরের অতিরিক্ত জেলা ও দায়রা জজ আবু জাফর মোহাম্মদ কামরুজ্জামান এ রায় দেন।
এ দুই মামলার দণ্ডপ্রাপ্ত ব্যক্তিরা হলেন মানিক, অহিদুল, নজরুল ইসলাম, আবুল হোসেন, শাহীন, বশির, শহিদুল ইসলাম, চান্দু মৃধা, আবুল বাশার ও সোবহান সিকদার। এঁদের মধ্যে চান্দু মৃধা, আবুল বাশার ও সোবহান সিকদার কারাগারে আছেন। বাকিরা পলাতক।
আদালতে রাষ্ট্রপক্ষের সরকারি কৌঁসুলি আবদুল মালেক জানান, ২০০৬ সালের ২৮ মার্চ রাত নয়টার দিকে ঠাকুরগাঁও থেকে ২০২ বস্তা চালভর্তি একটি ট্রাক রংপুরের তারাগঞ্জ উপজেলার বারাতি সেতুর কাছে এলে একটি খালি ট্রাক দিয়ে চালের ট্রাকটির গতিরোধ করে ডাকাত দল। তারা চালের ট্রাকের চালক পরেশ চন্দ্র (৪০) ও তাঁর সহকারী সন্তোষ কুমারকে (২৮) হাত-পা বেঁধে খালি ট্রাকে তোলে। এরপর ডাকাত দলটি খালি ট্রাক ও চালের বস্তা বোঝাই ট্রাক নিয়ে পালিয়ে যায়। পথে উপজেলার রামকৃষ্ণপুর এলাকায় টহল পুলিশের ধাওয়া খেয়ে বেপরোয়া গতিতে চালাতে গিয়ে ডাকাত দলটি একটি ভ্যানগাড়িকে চাপা দেয়। ​এতে ভ্যানের চালক মনোরঞ্জন আহত হন। সেই সঙ্গে ট্রাকের চালক ও সহকারীকে চলন্ত গাড়ি থেকে ফেলে দেওয়া হয়। আহত অবস্থায় তিনজনকে হাসপাতালে ভর্তি করা হলে ওই রাতেই ট্রাকচালক পরেশ চন্দ্র ও ভ্যানচালক মনোরঞ্জন মারা যান।
এ ঘটনায় ট্রাকচালকের সহকারী সন্তোষ কুমার ও চালের মালিক ঠাকুরগাঁওয়ের রুহিয়া এলাকার হারাধন চন্দ্র বাদী হয়ে বদরগঞ্জ থানায় পৃথক দুটি মামলা করেন।
