
নওগাঁর পত্নীতলা উপজেলায় একটি ঈদ গাহের মিনার ধসে গয়ের আলী (৫৫) নামে এক শ্রমিকের মৃত্যু হয়েছে। এ ঘটনায় আরতী রাণী (৪৫) নামের আরেক শ্রমিক আহত হয়েছেন। আজ শনিবার সকাল ৯টায় উপজেলার নির্মইল ইউনিয়নের ফোকন্দা দিঘীপাড়া ঈদগাহ মাঠে এ ঘটনা ঘটে।
নিহত গয়ের আলী উপজেলার অর্জনপুর গ্রামের বাসিন্দা। আহত আরতী রাণী উপজেলার পাটুল গ্রামের শ্যামল বর্মণের স্ত্রী।
প্রত্যক্ষদর্শী সূত্রে জানা যায়, নির্মইল ইউনিয়ন পরিষদের তত্ত্বাবধানে গত কয়েক দিন ধরে ৩০-৩৫ জন শ্রমিক ফোকন্দা দিঘীপড়া গ্রামের ঈদগাহের মিনার ও প্রাচীর সংস্কার এবং মাটি ভরাটের কাজ করছিল। সকাল ৯টার দিকে পুরোনো মিনারটি সংস্কারের সময় তা ধসে গয়ের আলী ও আরতী রাণীর গায়ের ওপর পড়ে। এতে ঘটনাস্থলেই মৃত্যু হয় গয়ের আলীর। আরতীকে সাপাহার উপজেলা স্বাস্থ্য কমপ্লেক্সে ভর্তি করানো হয়।  নির্মইল ইউনিয়ন পরিষদের চেয়ারম্যান আবুল কালাম আজাদ বলেন, ‘গত বৃহস্পতিবার ফোকন্দা দিঘীপাড়া ঈদগাহ মাঠ সংস্কারের কাজ শুরু হয়। ঈদগাহ মাঠে মাটি ভরাটের পাশাপাশি গ্রামবাসীর দাবির পরিপ্রেক্ষিতে মিনারটির সংস্কার কাজ চলছিল। মিনারটি প্রায় ১৫-১৬ বছর আগে তৈরি করা হয়। মিনারটির ইট-সিমেন্টের টেম্পার নষ্ট হয়ে যাওয়ায় সংস্কার করতে গিয়ে হঠাৎ করে ধসে পড়ে।’
পত্নীতলা থানার ভারপ্রাপ্ত কর্মকর্তা (ওসি) মাজাহারুল ইসলাম ঘটনার তথ্যের সত্যতা নিশ্চিত করেছেন।
