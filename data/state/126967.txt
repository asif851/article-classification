
ময়মনসিংহে পদদলনে ২৭ জন নিহত হওয়ার ঘটনায় কর্তব্যে অবহেলার অভিযোগে শহরের দুই নম্বর পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) সাইদুল ইসলামকে সাময়িক বরখাস্ত করা হয়েছে। ময়মনসিংহের পুলিশ সুপার মঈনুল হক জানান, গতকাল শুক্রবার রাতে সাইফুলকে বরখাস্ত করা হয়।গতকাল ভোরে ময়মনসিংহ শহরের অতুল চক্রবর্তী সড়কের নুরানি জর্দা কারখানার মালিক শামীম তালুকদার একটি বাড়ি থেকে জাকাতের কাপড় আনতে গেলে অতিরিক্ত ভিড়ের চাপে পদদলনের ঘটনা ঘটে। এতে ২২ জন নারী ও পাঁচ শিশু পদদলিত হয়ে নিহত হন।ওই হতাহতের ঘটনার পর জাকাতদাতা শামীম তালুকদার, তাঁর ছেলে হেদায়েত ইসলাম ও কারখানার ব্যবস্থাপক ইকবাল হোসেনসহ আটক আটজনকে গ্রেপ্তার করে পুলিশ। তাঁদের বিরুদ্ধে হত্যা মামলা করা হয়েছে। ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) কামরুল ইসলাম বলেন, গ্রেপ্তার হওয়া ব্যক্তিদের জিজ্ঞাসাবাদের পর আজ শনিবার দুপুরে তাঁদের আদালতে নেওয়া হবে।
