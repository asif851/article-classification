

জাতীয় ট্যাক্স কার্ড নীতিমালা-২০১০-(সংশোধিত)-এর খসড়ার অনুমোদন দিয়েছে মন্ত্রিসভা। এর ফলে এখন বিভিন্ন ক্যাটাগরিতে সর্বোচ্চ কর দাতাদের দেওয়া ট্যাক্স কার্ডের সংখ্যা ২০ থেকে ১২৫ করা হয়েছে। এর মধ্যে ব্যক্তি পর্যায়ে ৬৪টি, প্রতিষ্ঠান পর্যায়ে ৫০টি এবং অন্যান্য ক্যাটাগরিতে ১১ জনকে এই কার্ড দেওয়া হবে।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ অনুমোদন দেওয়া হয়। বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এসব তথ্য জানান।
মন্ত্রিপরিষদ সচিব বলেন, এই কার্ড প্রাপ্তরা সরকারি বিভিন্ন অনুষ্ঠানে আমন্ত্রণ এবং সরকারি হাসপাতালে কেবিন পাবেন। এ ছাড়া এই কার্ডধারীরা বিভিন্ন টিকিট প্রাপ্তিতে অগ্রাধিকার ও আবাসিক হোটেলে বুকিংয়ের ক্ষেত্রে অগ্রাধিকার পাবেন।
আজকের সভায় ২০১৫-১৬ অর্থবছরের কার্যাবলি সম্পর্কিত বার্ষিক প্রতিবেদন উপস্থাপন করা হয়। এতে বিভিন্ন মন্ত্রণালয় ও বিভাগের বিভিন্ন তথ্য তুলে ধরা হয়। এ বিষয়ে মন্ত্রিপরিষদ সচিব বলেন, প্রতিবেদনে দেখা যায় যে ২০১৪-১৫ অর্থবছরের তুলনায় ২০১৫-১৬ অর্থবছরে মাথাপিছু জাতীয় আয়, বৈদেশিক মুদ্রার রিজার্ভ, সরাসরি বৈদেশিক বিনিয়োগসহ বিভিন্ন ক্ষেত্রে উন্নতি হয়েছে। তবে প্রবাসী আয় (রেমিট্যান্স) সামান্য কমেছে।
এ ছাড়া আজকের বৈঠকে বাংলাদেশ গম ও ভুট্টা গবেষণা ইনস্টিটিউট গবেষণা আইন-২০১৬ এবং বাংলাদেশ পাট গবেষণা ইনস্টিটিউট আইন-২০১৬-এর খসড়ার চূড়ান্ত অনুমোদন দেওয়া হয়। সভায় ডি-৮ সনদ অনুসমর্থনের প্রস্তাবও অনুমোদন দেওয়া হয়।
