
চাঁপাইনবাবগঞ্জ সদর আসনের সাংসদ ও জেলা আওয়ামী লীগের সাধারণ সম্পাদক আবদুল ওদুদের ব্যক্তিগত কার্যালয় হিসেবে ব্যবহার করা ভাড়া বাড়িতে বিস্ফোরণের কোনো কারণ এখনো বের করতে পারেনি পুলিশ। এ ঘটনায় কাউকে গ্রেপ্তারও করা হয়নি।গত শনিবার সকালে জেলা শহরের পাঠানপাড়ার বাড়িতে শক্তিশালী বিস্ফোরণের ঘটনা ঘটে। এতে কেউ হতাহত না হলেও একটি কক্ষের আসবাব ভেঙেচুরে আগুন ধরে যায়। খুলে পড়ে একটি জানালার গ্রিল। ওই ঘটনার পর সাংবাদিকদের সেখানে ঢুকতে দেওয়া হয়নি।সদর থানার ভারপ্রাপ্ত কর্মকর্তা (ওসি) জসীম উদ্দীন গতকাল রোববার বলেন, ‘আমরা ক্লু বের করার চেষ্টা করছি। তদন্ত চলছে। এর বেশি কিছু বলা যাবে না।’গতকাল ওই বাড়ির সামনে গিয়ে দেখা হয় আবদুল ওদুদের ঘনিষ্ঠ হিসেবে পরিচিত আওয়ামী লীগের তৌফিকুর রহমানের সঙ্গে। তিনি নিজেকে জেলা আওয়ামী লীগের প্রচার সম্পাদক হিসেবে পরিচয় দেন। বাড়ির দোতলায় যে কক্ষটিতে বিস্ফোরণের ঘটনা ঘটে, সেখানে যেতে চাইলে তিনি বলেন, ‘কক্ষটিতে এমপি সাহেব তালা দিয়ে রেখেছেন।’
