
বেসিক ব্যাংকে অনিয়ম ও দুর্নীতির অভিযোগে দুর্নীতি দমন কমিশনের (দুদক) করা দুই মামলায় ব্যাংকটির সাবেক উপব্যবস্থাপনা পরিচালক ফজলুস সোবহানের জামিন মঞ্জুর করে হাইকোর্টের দেওয়া আদেশ ৩১ অক্টোবর পর্যন্ত স্থগিত করেছেন চেম্বার বিচারপতি। হাইকোর্টের দেওয়া জামিন স্থগিত চেয়ে দুদকের করা পৃথক আবেদনের শুনানি নিয়ে আজ রোববার অবকাশকালীন চেম্বার বিচারপতি হাসান ফয়েজ সিদ্দিকী এ আদেশ দেন।
আইনজীবী সূত্র জানায়, গত বছরের ২১ সেপ্টেম্বর মতিঝিল থানায় করা দুই মামলায় ৮ সেপ্টেম্বর হাইকোর্ট থেকে জামিন পান ফজলুস সোবহান। এতে স্থগিতাদেশ চেয়ে ১৪ সেপ্টেম্বর দুদক পৃথক আবেদন করে।
আদালতে দুদকের পক্ষে শুনানি করেন আইনজীবী খুরশীদ আলম খান। তিনি প্রথম আলোকে বলেন, দুই মামলায় ফজলুস সোবহানের জামিন স্থগিত হওয়ায় এখন তিনি কারামুক্তি পাচ্ছেন না। এক মামলায় ৪৪ কোটি ও অন্যটিতে ১৪ কোটি টাকা ঋণ জালিয়াতি ও অর্থ আত্মসাতের অভিযোগ আনা হয়। এ বছরের ৭ জানুয়ারি ফজলুস সোবহান গ্রেপ্তার হন।
বেসিক ব্যাংকে অনিয়ম ও দুর্নীতির ঘটনায় গত বছরের ২১, ২২ ও ২৩ সেপ্টেম্বর রাজধানীর তিন থানায় ৫৬টি মামলা করে দুদক। গুলশান, মতিঝিল ও পল্টন থানায় করা এসব মামলায় আসামির সংখ্যা মোট ১২০ জন। প্রায় সব মামলায় আসামি হয়েছেন ব্যাংকটির সাবেক ব্যবস্থাপনা পরিচালক (এমডি) কাজী ফখরুল ইসলাম।
