
বঙ্গবন্ধু শেখ মুজিবুর রহমানকে বিশ শতকের মহান ও অন্যতম শ্রেষ্ঠ নেতা বলে আখ্যায়িত করেছেন বাংলাদেশ সফরে আসা তুরস্কের প্রধানমন্ত্রী বিনালি ইলদিরিম। আজ মঙ্গলবার সকালে ধানমন্ডির ৩২ নম্বরে বঙ্গবন্ধু স্মৃতি জাদুঘর পরিদর্শনের সময় পরিদর্শন বইয়ে এ কথা লেখেন তিনি।
বিনালি ইলদিরিম তিন দিনের সফরে গতকাল সোমবার ঢাকা এসেছেন। আজ দুপুরে প্রধানমন্ত্রী শেখ হাসিনার সঙ্গে তাঁর দপ্তরে আনুষ্ঠানিক বৈঠক করেন। বঙ্গবন্ধু স্মৃতি জাদুঘর কর্তৃপক্ষ জানিয়েছেন, আজ সকাল ১০টার দিকে তুর্কি প্রধানমন্ত্রী জাদুঘরে যান। সেখানে পররাষ্ট্র প্রতিমন্ত্রী শাহরিয়ার আলম তাঁকে স্বাগত জানান। এরপর প্রধানমন্ত্রী ইলদিরিম বঙ্গবন্ধু ভবন ঘুরে দেখেন। তিনি বঙ্গবন্ধুর স্মৃতিচিহ্নগুলো দেখেন। ১৯৭৫ সালের ১৫ আগস্টে নিহতদের প্রতি শ্রদ্ধা জানান তিনি। ১৯৭৫ সালে নিহত ব্যক্তিদের বিভিন্ন স্মৃতিচিহ্ন দেখেন তিনি। পরে তিনি পরিদর্শন বইয়ে স্বাক্ষর করেন।
তুরস্কের প্রধানমন্ত্রী লেখেন, ‘বঙ্গবন্ধু স্মৃতি জাদুঘরে এসে বাঙালির মহান নেতা ও গণপ্রজাতন্ত্রী বাংলাদেশের স্থপতি শেখ মুজিবুর রহমানকে স্মরণের সুযোগ পেয়ে আমি সম্মানিত বোধ করছি। বাংলাদেশে এসে তুরস্ক জাতি এবং মুস্তাফা কামাল আতাতুর্কের প্রতি এ দেশের মানুষের শ্রদ্ধাবোধ দেখে আপ্লুত হয়েছি।’ প্রধানমন্ত্রী লেখেন, ‘বাংলাদেশ রাষ্ট্রের প্রতিষ্ঠাতা বঙ্গবন্ধু শেখ মুজিবুর রহমান সম্পর্কে আমরা একই সম্মানবোধ পোষণ করি।’ তুরস্কের প্রধানমন্ত্রী লেখেন, ‘মৃত্যুর ৪০ বছর পরও বঙ্গবন্ধু আমাদের স্মৃতিতে জাগরূক। তিনি বিশ শতকের অন্যতম শ্রেষ্ঠ নেতা হিসেবে সম্মানের আসনে অধিষ্ঠিত হয়ে আছেন।’
