
বেসরকারি টেলিভিশন চ্যানেল মাছরাঙার প্রধান নির্বাহী ও প্রধান সম্পাদক সৈয়দ ফাহিম মুনয়েমের প্রথম জানাজা আজ শুক্রবার সকালে জাতীয় প্রেসক্লাবে সম্পন্ন হয়েছে।জানাজায় অংশ নেন অর্থমন্ত্রী আবুল মাল আবদুল মুহিত, তথ্যমন্ত্রী হাসানুল হক ইনু, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, প্রধানমন্ত্রীর তথ্য উপদেষ্টা ইকবাল সোবহান চৌধুরী, প্রবীণ সাংবাদিক রিয়াজউদ্দিন আহমেদ, জাতীয় প্রেসক্লাবের সভাপতি মো. শফিকুর রহমান, সাধারণ সম্পাদক কামরুল ইসলাম চৌধুরীসহ প্রিন্ট ও ইলেকট্রনিক মিডিয়ার সাংবাদিকেরা।প্রেসক্লাব থেকে মরদেহ নিয়ে যাওয়া হবে ফাহিম মুনয়েমের সর্বশেষ কর্মস্থল মাছরাঙা টিভিতে। সেখানে বেলা সাড়ে ১১টায় জানাজা শেষে মরদেহ নেওয়া হবে তাঁর গুলশানের বাসায়। এরপর বাদ জুমা গুলশানের আজাদ মসজিদে জানাজা শেষে বনানী কবরস্থানে তাঁর মরদেহ দাফন করা হবে।গত বুধবার ভোরে গুলশানে নিজ বাসভবনে হৃদরোগে আক্রান্ত হয়ে মারা যান ফাহিম মুনয়েম। তাঁর বয়স হয়েছিল ৬৩ বছর। তিনি স্ত্রী, তিন ছেলেসহ অনেক গুণগ্রাহী রেখে গেছেন। মাছরাঙা টেলিভিশনের আগে ফাহিম মুনয়েম ডেইলি স্টার পত্রিকার নির্বাহী সম্পাদক ছিলেন। দীর্ঘদিন পত্রিকাটির ব্যবস্থাপনা সম্পাদকের দায়িত্বও পালন করেন তিনি। এ ছাড়া সাবেক তত্ত্বাবধায়ক সরকারের প্রধান উপদেষ্টা ফখরুদ্দীন আহমদের প্রেস সচিব হিসেবেও দায়িত্ব পালন করেন। দৈনিক সংবাদ, মর্নিং সান ও বার্তা সংস্থা ইউএনবিতে গুরুত্বপূর্ণ পদে ছিলেন তিনি।
