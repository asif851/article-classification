
সহিংসতার কারণে মিয়ানমার থেকে আসা রোহিঙ্গা ইস্যু নিয়ে বিএনপি মিথ্যাচার করছে। এ পর্যন্ত বিএনপির কোনো নেতা রোহিঙ্গাদের দেখতে কক্সবাজারে আসেননি। শীতাতপনিয়ন্ত্রিত কক্ষে (এয়ারকন্ডিশন রুমে) বসে তাঁরা শুধু আওয়ামী লীগের সমালোচনা করতে জানেন।
আজ সোমবার বিকেলে কক্সবাজারের উখিয়া উপজেলার কুতুপালং শরণার্থীশিবির পরিদর্শন শেষে সাংবাদিকদের এ কথা বলেন আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের। এর আগে তিনি রোহিঙ্গাদের মাঝে তাঁর দল আওয়ামী লীগের ত্রাণসামগ্রী বিতরণ করেন।
ওবায়দুল কাদের বলেন, মানবিক দিক বিবেচনা করে রোহিঙ্গা মুসলমানদের আশ্রয় দেওয়া হয়েছে। কিন্তু বিএনপি উল্টাপাল্টা কথা বলে দেশে বিভ্রান্তি ছড়াচ্ছে।রোহিঙ্গা ইস্যুতে আন্তর্জাতিকভাবে মিয়ানমারকে চাপ দেওয়া হচ্ছে জানিয়ে সেতুমন্ত্রী বলেন, সরকার আশা করছে, শিগগিরই রোহিঙ্গাদের মিয়ানমারে ফেরত পাঠানো হবে।
মিয়ানমারের রাখাইন রাজ্য থেকে পালিয়ে আসা রোহিঙ্গাদের দুঃখ-দুর্দশার কথা শোনেন এবং তাদের খোঁজখবর নেন সেতুমন্ত্রী।
এ সময় উপস্থিত ছিলেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, সাংগঠনিক সম্পাদক এনামুল হক শামীম, কক্সবাজার-৪ (উখিয়া-টেকনাফ) আসনের সাংসদ আবদুর রহমান বদি, জেলা আওয়ামী লীগের সভাপতি সিরাজুল মোস্তফা, সাধারণ সম্পাদক মুজিবুর রহমান, কক্সবাজার জেলা পরিষদ প্রশাসক মোস্তাক আহমদ চৌধুরী প্রমুখ।
