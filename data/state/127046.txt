
আওয়ামী লীগের সভানেত্রী শেখ হাসিনার ছেলে এবং তাঁর তথ্য ও প্রযুক্তিবিষয়ক উপদেষ্টা সজীব ওয়াজেদ জয় আগামীকাল সন্ধ্যা সাড়ে সাতটায় দেশে ফিরছেন। তিনি আগামী ৫ জানুয়ারি অনুষ্ঠেয় দশম জাতীয় সংসদ নির্বাচন সামনে রেখে দলীয় প্রচারে অংশ নেবেন বলে জানা গেছে।
আজ সন্ধ্যায় প্রধানমন্ত্রীর কার্যালয়ের দায়িত্বশীল একটি সূত্র এ তথ্য নিশ্চিত করে জানায়, একটি নিয়মিত ফ্লাইটে সজীব ওয়াজেদ জয় কাল সন্ধ্যা সাতটায় হজরত শাহজালাল আন্তর্জাতিক বিমানবন্দরে অবতরণ করবেন। এ সময় বিমানবন্দরে সাংবাদিকদের সঙ্গেও আলাপ করবেন তিনি।
আওয়ামী লীগের ঘনিষ্ঠ একটি সূত্র প্রথম আলো ডটকমকে জানিয়েছেন, বড় কোনো অঘটন না ঘটলে এই সফরে জয় দশম জাতীয় সংসদ নির্বাচন পর্যন্ত অবস্থান করবেন। এ সময় পুরো দেশে নির্বাচনী জনসভা, কর্মিসভা করবেন এবং আওয়ামী লীগের নির্বাচনী প্রচারের বিষয়টি সমন্বয় করবেন। এ ছাড়া দেশব্যাপী বিএনপি-জামায়াত সহিংসতা চালিয়ে যে ক্ষয়ক্ষতি করেছে, বক্তব্যের মাধ্যমে সে বিষয়টিও জনগণের সামনে তুলে ধরবেন সজীব ওয়াজেদ। বঙ্গবন্ধুর দৌহিত্র সজীব ওয়াজেদ যুক্তরাষ্ট্রে সপরিবারে বসবাস করেন।
