
বগুড়ায় গতকাল শনিবার রাস্তা পারাপারের সময় সিএনজিচালিত অটোরিকশার ধাক্কায় শহরের মাটিডালি উচ্চবিদ্যালয়ের এক ছাত্রী আহত হয়। এ ঘটনায় বিক্ষুব্ধ শিক্ষার্থী ও এলাকাবাসী শনিবার দুপুরে প্রায় দেড় ঘণ্টা বগুড়া-রংপুর (সাতমাথা-মাটিডালি) সড়ক অবরোধ করে রাখেন। তাঁরা বিদ্যালয়ের সামনে গতিরোধক নির্মাণের দাবি জানান।প্রত্যক্ষদর্শী কয়েকজন জানান, গতকাল বেলা একটার দিকে মাটিডালি উচ্চবিদ্যালয়ের সামনের সড়ক পার হচ্ছিল সপ্তম শ্রেণির ছাত্রী মোহনা আখতার। এ সময় দ্রুতগতির একটি অটোরিকশা তাকে ধাক্কা দিলে সে রাস্তায় লুটিয়ে পড়ে। সঙ্গে সঙ্গে স্থানীয় লোকজন তাকে উদ্ধার করে শহরের একটি ক্লিনিকে পাঠায়।এ ঘটনার প্রতিবাদে মাটিডালি উচ্চবিদ্যালয়ের শিক্ষার্থী ও বাজারের ব্যবসায়ীরা সড়কে গতিরোধক নির্মাণের দাবিতে অবরোধ সৃষ্টি করে। বেলা আড়াইটা পর্যন্ত চলে এ অবরোধ। খবর পেয়ে সদর উপজেলা নির্বাহী কর্মকর্তা (ইউএনও) মো. আবদুর রহিম এবং সদর থানার পুলিশ ঘটনাস্থলে গিয়ে অবরোধকারীদের সরিয়ে দেন।
