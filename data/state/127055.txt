
সিরাজগঞ্জের রায়গঞ্জ উপজেলায় পুলিশের কনস্টেবল পদে চাকরির নিয়োগ পরীক্ষার জন্য কারও সঙ্গে অর্থ লেনদেন না করতে মাইকিং করে চাকরিপ্রার্থী ও অভিভাবকদের সতর্ক করে দেওয়া হয়েছে। আজ রোববার জেলা পুলিশের নির্দেশে দিনব্যাপী উপজেলার বিভিন্ন এলাকায় এই মাইকিং করা হয়।
স্থানীয় পুলিশ ও সংশ্লিষ্ট সূত্রে জানা যায়, আগামী মঙ্গলবার সিরাজগঞ্জ পুলিশ লাইনে কনস্টেবল পদে নিয়োগ কার্যক্রম অনুষ্ঠিত হবে। এ পদের যোগ্য প্রার্থীদের যথাসময়ে উপস্থিত হওয়ার জন্য মাইকিংয়ে বলা হয়েছে। সেই সঙ্গে কনস্টেবল পদে নিয়োগের জন্য কোনো ব্যক্তির সঙ্গে অর্থ লেনদেন না করতে সবাইকে সতর্ক করা হয়েছে।
মাইকিং শুনে উপজেলার রণতিথা এলাকার এক বাসিন্দা বলেন, ‘মাইকিংয়ের কথাগুলো শুনে ভালো লাগল। বাস্তবে এমন হলেই আমরা খুশি হই।’
রায়গঞ্জ থানার ভারপ্রাপ্ত কর্মকর্তা (ওসি) মাহবুবুল আলম প্রথম আলোকে বলেন, জেলা পুলিশ সুপারের (এসপি) নির্দেশে এই মাইকিং করা হয়।
