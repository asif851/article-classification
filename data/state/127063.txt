
আন্তর্জাতিক অপরাধ ট্রাইব্যুনালের দেওয়া রায় নিয়ে বিরূপ মন্তব্য করায় আদালত অবমাননার রুলের জবাবে নিঃশর্ত ক্ষমা চেয়েছেন ট্রাইব্যুনালে বিচারাধীন জামায়াতে ইসলামীর নেতাদের আইনজীবী তাজুল ইসলাম। রায়ের বিরুদ্ধে হরতাল ডাকা ও বিরূপ মন্তব্য করায় জামায়াত ও ইসলামী ছাত্রশিবিরের পাঁচ নেতাকে রুলের জবাব দেওয়ার জন্য ১০ ফেব্রুয়ারি দিন পুনর্নির্ধারণ করেছেন আন্তর্জাতিক অপরাধ ট্রাইব্যুনাল-১।বিচারপতি এম ইনায়েতুর রহিমের নেতৃত্বাধীন ট্রাইব্যুনাল-১-এ গতকাল বুধবার তাজুল ইসলামের পক্ষে লিখিত আবেদনের মাধ্যমে নিঃশর্ত ক্ষমা চান সুপ্রিম কোর্টের আইনজীবী বদরুদ্দোজা বাদল ও রুহুল কুদ্দুস। আর জামায়াত-শিবিরের পাঁচ নেতার পক্ষে রুলের জবাব দেওয়ার জন্য সময়ের আরজি জানান আইনজীবী নজরুল ইসলাম। ট্রাইব্যুনাল সময়ের আর্জি মঞ্জুর করে ১০ ফেব্রুয়ারি দিন ধার্য করেন। এ সময় রাষ্ট্রপক্ষের কৌঁসুলি জেয়াদ-আল-মালুম ও তুরিন আফরোজ উপস্থিত ছিলেন।জামায়াত-শিবিরের ওই পাঁচ নেতা হলেন জামায়াতের ভারপ্রাপ্ত আমির মকবুল আহমাদ, নায়েবে আমির মুজিবুর রহমান ও ভারপ্রাপ্ত সেক্রেটারি জেনারেল শফিকুর রহমান এবং শিবিরের সভাপতি আবদুল জব্বার ও সাধারণ সম্পাদক মো. আতিকুর রহমান। ১২ জানুয়ারি তাঁদের বিরুদ্ধে রুল দিয়েছিলেন ট্রাইব্যুনাল।গত বছরের ৩০ ডিসেম্বর জামায়াতের সহকারী সেক্রেটারি জেনারেল এ টি এম আজহারুল ইসলামকে একাত্তরের মানবতাবিরোধী অপরাধের দায়ে মৃত্যুদণ্ড দেন ট্রাইব্যুনাল-১। ওই রায়ের প্রতিবাদে ৩১ ডিসেম্বর ও ১ জানুয়ারি সকাল-সন্ধ্যা হরতাল ডাকে জামায়াত। জামায়াত-শিবিরের শীর্ষনেতারা ট্রাইব্যুনালের রায় নিয়ে বিরূপ প্রতিক্রিয়া জানান। ৩১ ডিসেম্বর জামায়াতের মুখপত্র সংগ্রাম পত্রিকায় এসব প্রতিক্রিয়া ছাপা হয়। এ ছাড়া আইনজীবী তাজুল ইসলাম রায়ের প্রতিক্রিয়ায় বলেন, ট্রাইব্যুনালে রাষ্ট্রপক্ষ যেসব সাক্ষ্যপ্রমাণ দিয়েছে, সেটা গ্রহণ না করে ডাস্টবিনে ছুড়েি ফেলা হলেই সুবিচার হতো। জামায়াত-শিবিরের নেতাদের ও আইনজীবীর এসব প্রতিক্রিয়া ও বক্তব্য উল্লেখ করে ১ জানুয়ারি আদালত অবমাননার অভিযোগ আনে রাষ্ট্রপক্ষ।
