
ঢাকা বিশ্ববিদ্যালয় শিক্ষক সমিতির নির্বাচনে আওয়ামী লীগ সমর্থক শিক্ষকদের নীল দল ১৫ পদের সব কটিতে জয় পেয়েছে।
বিশ্ববিদ্যালয় ক্লাবে গতকাল বৃহস্পতিবার সকাল ১০টা থেকে দুপুর ২টা পর্যন্ত ভোট গ্রহণ হয়। বিকেলে নির্বাচন কমিশনার রসায়ন বিভাগের অধ্যাপক তোফায়েল আহমেদ চৌধুরী ফল ঘোষণা করেন।
নীল দল থেকে নির্বাচন করে নতুন সভাপতি হয়েছেন দুর্যোগ বিজ্ঞান ও ব্যবস্থাপনা বিভাগের অধ্যাপক এ এস এম মাকসুদ কামাল। সাধারণ সম্পাদক পদে আইন বিভাগের অধ্যাপক মো. রহমত উল্লাহ বিজয়ী হয়েছেন। মাকসুদ কামাল তিন বছর ধরে সাধারণ সম্পাদক ছিলেন। রহমত উল্লাহ গত কমিটির সদস্য ছিলেন।
কমিটির অন্যরা হলেন সহসভাপতি ব্যাংকিং অ্যান্ড ইনস্যুরেন্স বিভাগের শিবলী রুবাইয়াতুল ইসলাম, যুগ্ম সম্পাদক টেলিভিশন ও চলচ্চিত্র বিভাগের এ জে এম শফিউল আলম ভূঁইয়া, কোষাধ্যক্ষ ফলিত গণিত বিভাগের চেয়ারম্যান মো. আবদুস ছামাদ, সদস্য পদে সাবেক সভাপতি অর্থনীতি বিভাগের ফরিদ উদ্দিন আহমেদ, লেদার ইঞ্জিনিয়ারিং অ্যান্ড টেকনোলজি ইনস্টিটিউটের পরিচালক মো. আফতাব আলী শেখ, খাদ্য ও পুষ্টিবিজ্ঞান ইনস্টিটিউটের মো. নিজামুল হক ভূঁইয়া, দুর্যোগ ব্যবস্থাপনা ইনস্টিটিউটের মাহবুবা নাসরীন, রোবটিকস ও মেকাটনিকস বিভাগের লাফিফা জামাল, ইংরেজি বিভাগের তাজিন আজিজ চৌধুরী, পালি অ্যান্ড বুড্ডিস্ট বিভাগের বিমান চন্দ্র বড়ুয়া, উদ্ভিদবিজ্ঞান বিভাগের মো. ইমদাদুল হক, বাংলা বিভাগের বায়তুল্লাহ কাদেরী, ক্লিনিক্যাল ফার্মেসি ও ফার্মাকোলজি বিভাগের এস এম আবদুর রহমান।
বিএনপি-জামায়াতপন্থী শিক্ষকদের সাদা দল গতবার একটি সদস্য পদে জয় পেলেও এবার সব পদেই তাদের প্রার্থীদের ভরাডুবি হয়েছে। এবার আওয়ামী লীগের সঙ্গে জোট থেকে বেরিয়ে বামপন্থী শিক্ষকদের গোলাপি দল প্রার্থী দিলেও কোনো ফল হয়নি।
সাদা দল থেকে ব্যবস্থাপনা বিভাগের অধ্যাপক সিরাজুল ইসলাম ও গোলাপি দল থেকে অর্থনীতি বিভাগের অধ্যাপক এম এম আকাশ সভাপতি প্রার্থী ছিলেন। সাধারণ সম্পাদক পদে সাদা দল থেকে পরিসংখ্যান, প্রাণ পরিসংখ্যান ও তথ্য পরিসংখ্যান বিভাগের অধ্যাপক মো. লুৎফর রহমান ও গোলাপি দল থেকে আইন বিভাগের অধ্যাপক শেখ হাফিজুর রহমান কার্জন প্রার্থী হয়েছিলেন।
