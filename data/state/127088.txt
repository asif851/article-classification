
পুলিশ বিভাগের পরামর্শে ইউনিয়ন পরিষদ (ইউপি) নির্বাচন ছয় ধাপের পরিবর্তে ১১ থেকে ১২ ধাপে করার সিদ্ধান্ত নিয়েছে নির্বাচন কমিশন (ইসি)। এ কারণে উচ্চ মাধ্যমিক পরীক্ষার মধ্যেও ভোট গ্রহণের সিদ্ধান্ত নিয়েছে কমিশন। আজ মঙ্গলবার এই সিদ্ধান্ত নেওয়া হয়। 
এর আগে গত রোববার শিক্ষা মন্ত্রণালয় ও পুলিশ বিভাগের সঙ্গে এই বিষয়ে বৈঠক করে কমিশন। চলমান এসএসসি পরীক্ষা মার্চের মাঝামাঝি সময়ে শেষ হবে। ৩ এপ্রিল থেকে শুরু হবে এইচএসসি পরীক্ষা। যে কারণে মার্চের শেষ সপ্তাহের প্রথম ধাপে সাড়ে ৭০০ ইউপিতে এবং মে ও জুন মাসে পাঁচ ধাপে বাকি ইউপিগুলোতে নির্বাচনের সিদ্ধান্ত নেওয়া হয়েছিল। পরীক্ষার কারণে এপ্রিলে নির্বাচন না করার সিদ্ধান্ত হয়। কমিশন সচিবালয়ের তথ্য অনুযায়ী নির্বাচনের উপযোগী ইউপির সংখ্যা ৪ হাজার ২৭৯ টি। কমিশন সচিবালয়ের একাধিক শীর্ষ কর্মকর্তার সঙ্গে কথা বলে জানা যায়, রোববার পুলিশের পক্ষ থেকে জানানো হয়েছে, একসঙ্গে বেশি সংখ্যক ইউপিতে নির্বাচন হলে তাদের পক্ষে পর্যাপ্ত নিরাপত্তার ব্যবস্থা গ্রহণ করা সম্ভব হবে না। কমিশন তাদের এই পরামর্শ গ্রহণ করেছে। সে অনুযায়ী তারা শিক্ষা মন্ত্রণালয়ের সঙ্গে আলোচনা করে ১১ থেকে ১২ ধাপে নির্বাচন করার সিদ্ধান্ত নিয়েছে। নতুন সিদ্ধান্ত অনুযায়ী এপ্রিল ও মে মাসে এইচএসসি পরীক্ষার বিরতির ফাঁকে প্রতি শনিবার কিছু কিছু ইউপিতে ভোট গ্রহণ করা হবে। শিক্ষা মন্ত্রণালয় বলেছে, এ ক্ষেত্রে তাদের কোনো সমস্যা হবে না। নির্বাচন কমিশনার জাবেদ আলী আজ সাংবাদিকদের বলেছেন, নির্বাচন ১১ থেকে ১২ ধাপে করা হবে। নির্বাচনের তফসিলের বিষয়ে কাল কমিশনের সভায় সিদ্ধান্ত হবে। কমিশন সচিবালয় থেকে জানা যায়, নির্বাচন পরিচালনা ও আচরণবিধি যাচাই-বাছাই করে সোমবার আইন মন্ত্রণালয় থেকে কমিশনে পাঠানো হয়েছে। কমিশন আচরণবিধিতে প্রার্থীর প্রার্থিতা বাতিলের ক্ষমতা অন্তর্ভুক্ত করার প্রস্তাব করলেও আইন মন্ত্রণালয় তা বাদ দিয়েছে। এ বিষয়ে আইন মন্ত্রণালয়ের ব্যাখ্যায় বলা হয়েছে, ইউপি নির্বাচনে কমিশনের প্রার্থিতা বাতিলের ক্ষমতার বিষয়ে মূল আইনে কিছু বলা নেই। যে কারণে এ ধরনের নিয়ম বিধিতে রাখা আইনসম্মত নয়।  ১০ পৌরসভার তফসিল কাল: নির্বাচন কমিশন কাল মেয়াদোত্তীর্ণ ১০টি পৌরসভায় নির্বাচনের তফসিল ঘোষণা করবে। আজ কমিশনের বৈঠকে এই সিদ্ধান্ত হয়। পৌরসভাগুলো হলো—রংপুরের হারাগাছ, ব্রাহ্মণবাড়িয়া সদর, ঝালকাঠি সদর, নোয়াখালীর কবিরহাট, কুমিল্লার লাঙ্গলকোট, ফরিদপুরের ভাঙা, কক্সবাজারের চকরিয়া ও মহেশখালী, ফেনীর সোনাগাজী ও ঝিনাইদহের কালিগঞ্জ।
