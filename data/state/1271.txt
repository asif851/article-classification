
আগামী ৩ ডিসেম্বরের মধ্যে গণমাধ্যমের কর্মীদের জন্য নবম ওয়েজ বোর্ড গঠন ও অন্তর্বর্তীকালীন মহার্ঘ্য ভাতা দেওয়ার দাবি জানিয়েছেন সাংবাদিক নেতারা। অন্যথায় তাঁরা কঠোর আন্দোলনের হুমকি দিয়েছেন।গতকাল রোববার জাতীয় প্রেসক্লাবের সামনে পূর্বঘোষিত বিক্ষোভ সমাবেশে সাংবাদিক নেতারা এ দাবি জানান। সরকার-সমর্থক বলে পরিচিত বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) যৌথ উদ্যোগে ওই সমাবেশ হয়।সমাবেশে সাংবাদিক নেতারা বলেন, সরকারি কর্মকর্তা-কর্মচারীদের বেতন-ভাতা বাড়ার পর গণমাধ্যমের কর্মীদের জন্য নবম ওয়েজ বোর্ড গঠনের দাবির যৌক্তিকতা প্রতিষ্ঠিত হয়েছে। সমাবেশে সভাপতিত্ব করেন বিএফইউজের সভাপতি মনজুরুল আহসান বুলবুল। বক্তব্য দেন বিএফইউজের মহাসচিব ওমর ফারুক, ঢাকা সাংবাদিক ইউনিয়নের সভাপতি শাবান মাহমুদ ও সাধারণ সম্পাদক সোহেল হায়দার চৌধুরী।সমাবেশ থেকে ৪ ডিসেম্বর বেলা ১১টা থেকে বিকেল ৪টা পর্যন্ত সারা দেশে সাংবাদিকদের ইউনিয়নগুলোর কার্যালয়ের সামনে অবস্থান কর্মসূচির ঘোষণা দেওয়া হয়। পরে সাংবাদিকদের একটি প্রতিনিধিদল সচিবালয়ে গিয়ে নবম ওয়েজ বোর্ড ঘোষণার দাবিতে একটি স্মারকলিপি তথ্যসচিব মরতুজা আহমদের কাছে হস্তান্তর করেন।
