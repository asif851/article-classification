
বিএনপির চেয়ারপারসন খালেদা জিয়া বলেছেন, তাঁরা কোনো ‘কূলই’ হারাননি। ‘নির্বাচনে অংশ না নিয়ে খালেদা জিয়া এ-কূল ও-কূল দুকূলই হারিয়েছেন’—প্রধানমন্ত্রীসহ সরকারি দলের নেতাদের এমন মন্তব্যের বিষয়ে সাংবাদিকদের প্রশ্নের জবাবে খালেদা জিয়া এ কথা বলেন। আজ বুধবার গুলশানের একটি হোটেলে সংবাদ সম্মেলনে সাংবাদিকদের প্রশ্নের জবাবে ১৮-দলীয় জোটের নেত্রী বলেন, ‘আওয়ামী লীগ সব কূলই হারিয়েছে। তারা জনগণ থেকে বিচ্ছিন্ন হয়ে গেছে।’
জামায়াতের সহিংসতার দায় বিএনপির ওপর বর্তাচ্ছে কি না এবং জামায়াতের সঙ্গে জোট প্রসঙ্গে আরেক প্রশ্নের জবাবে খালেদা জিয়া পরিষ্কার করে কিছু বলেননি। তবে ১৯৮৬ সালের নির্বাচন এবং ৯৫-৯৬ সালে তত্ত্বাবধায়ক সরকারের দাবিতে আন্দোলনে জামায়াতকেই আওয়ামী লীগ সঙ্গী হিসেবে রেখেছিল বলে মন্তব্য করেন খালেদা জিয়া। তিনি দাবি করেন, ‘বিএনপি কোনো সহিংসতা করেনি। আমাদের আন্দোলন সঠিক ছিল, এখনো আছে।’
নির্বাচনের পর সমঝোতার বিষয়ে সরকারের পক্ষ থেকে কোনো প্রস্তাব বিএনপি পেয়েছে কি না, এ প্রশ্নের জবাবে ‘না-সূচক’ জবাব দিয়ে বিএনপির চেয়ারপারসন বলেন, বিএনপি সব সময় আলোচনার পক্ষে। এখনো আলোচনার পথ খোলা আছে। সরকারবিরোধী আন্দোলন এখনো অব্যাহত রয়েছে বলেও জানান খালেদা জিয়া।

