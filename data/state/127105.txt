
আওয়ামী লীগের সভানেত্রী ও প্রধানমন্ত্রী শেখ হাসিনা বলেছেন, ‘নৌকা মার্কা আপনাদের মার্কা। নৌকা উন্নয়নের মার্কা। উন্নয়নের ধারাবাহিকতা রক্ষায় নৌকা মার্কায় ভোট দিতে সবাইকে আহ্বান জানাচ্ছি।’
চাঁদপুর স্টেডিয়ামে আজ রোববার আওয়ামী লীগ আয়োজিত জনসভায় প্রধানমন্ত্রী শেখ হাসিনা এসব কথা বলেন। এ সময় তিনি চাঁদপুরে মেডিকেল কলেজ, বিশেষ অর্থনৈতিক অঞ্চল এবং পর্যটনকেন্দ্র করে দেওয়ার প্রতিশ্রুতি দেন।
প্রধানমন্ত্রী শেখ হাসিনা বলেন, আওয়ামী লীগ যখন ক্ষমতায় আসে, তখন উন্নয়নের ধারাবাহিকতা থাকে। ২০১৪ সালে আওয়ামী লীগ পুনর্নির্বাচিত হয়েছিল বলেই উন্নয়নের ধারাবাহিকতা অব্যাহত রাখা সম্ভব হয়েছে। তাই যদি হয়, তাহলে সরকারের ধারাবাহিকতা অব্যাহত রাখতে হবে।
জনসভায় প্রধানমন্ত্রী শেখ হাসিনা সরকারের ধারাবাহিকতা রক্ষার জন্য নৌকা মার্কায় ভোট চান। এ জন্য উপস্থিত জনতাকে দুই হাত তুলে অঙ্গীকার করতে বলেন।
চাঁদপুরের জনগণকে প্রতিশ্রুতি দিয়ে শেখ হাসিনা বলেন, ‘এখানে বিনিয়োগের ব্যবস্থা করা হবে। এ ছাড়া এখানে একটি নৌবন্দর করে দেব।’ তিনি বলেন, ‘জনগণের দোরগোড়ায় আমরা চিকিৎসাসেবা পৌঁছে দিয়েছি। আওয়ামী লীগের সিদ্ধান্ত, বাংলাদেশের একটি মানুষও গৃহহারা থাকবে না। যাদের ঘর নেই, বাড়ি নেই আমরা তাদের বাড়িঘর করে দিচ্ছি।’
প্রধানমন্ত্রী বলেন, ‘আমরা চাই না দেশের মানুষ ভিক্ষা করে চলুক। এ জন্য দেশকে ভিক্ষামুক্ত করার চেষ্টা করছি।’ এ সময় কাজটি শুরু করার জন্য খুলনা জেলা প্রশাসককে ধন্যবাদ জানান তিনি।
আওয়ামী লীগের সভানেত্রী বলেন, ‘বাংলাদেশ এখন উন্নয়নশীল দেশ হিসেবে উন্নীত হয়েছে। বিশ্বদরবারে আমাদের মাথা উঁচু হয়েছে। আমরা চাই দেশের মানুষের উন্নয়ন। আমরা যা যা ওয়াদা করেছি, সবকিছু ঠিকমতো পালন করে যাচ্ছি। ১৬ হাজার মেগাওয়াট বিদ্যুৎ উৎপাদন করতে সক্ষম হয়েছি।’ এ সময় তিনি ২০২০ সালে বঙ্গবন্ধুর জন্মশতবার্ষিকী পালন, ২০২১ সালে স্বাধীনতার সুবর্ণজয়ন্তী পালন এবং ২০৪১ সালের মধ্যে বাংলাদেশকে উন্নত দেশে পরিণত করার অঙ্গীকার করেন।
বিএনপিকে উদ্দেশ করে প্রধানমন্ত্রী বলেন, ‘এতিমদের জন্য টাকা এনে তারা সে টাকা মেরে দিয়েছে। তারেক রহমানের বিরুদ্ধে টাকা পাচারের অভিযোগে বিদেশে মামলা হয়েছে। আমরা সে টাকা সেখান থেকে ফেরত এনেছি।’ তিনি বলেন, ‘ধিক্কার জানাই বিএনপি ও খালেদা জিয়াকে—যারা ওই স্বাধীনতাবিরোধী, যুদ্ধাপরাধীদের হাতে তুলে দিয়েছিল এ দেশের পতাকা। অবশ্য তাদের লজ্জাশরম কম, তারা নিজেরাই তো বাংলাদেশের স্বাধীনতায় বিশ্বাস করে না।’
অভিভাবকদের উদ্দেশে প্রধানমন্ত্রী শেখ হাসিনা বলেন, আপনাদের সন্তান কোথায় যায়, কেন যায়—সে বিষয়ে আপনারা লক্ষ রাখবেন। তরুণ প্রজন্মকে মাদক ও জঙ্গিবাদ থেকে দূরে রাখতে হবে। এ জন্য অভিভাবকদের ভূমিকা রাখতে হবে।
সভাস্থল থেকে প্রধানমন্ত্রী শেখ হাসিনা চাঁদপুরের ৪৮টি উন্নয়ন প্রকল্পের উদ্বোধন ও ভিত্তিপ্রস্তর স্থাপন করেন।
