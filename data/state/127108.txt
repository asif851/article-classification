
ঢাকা থেকে ছেড়ে আসা চাঁদপুরগামী লঞ্চ এমভি মেঘনা রানী বিকল হয়ে উল্টো পথে ভেসে গেছে প্রায় পাঁচ মাইল। এতে লঞ্চে থাকা পাঁচ শতাধিক যাত্রী আতঙ্কিত হয়ে পড়েন। আজ রোববার বেলা সাড়ে ১১টার দিকে এ ঘটনা ঘটে।
খবর পেয়ে লঞ্চ কর্তৃপক্ষ ভেসে যাওয়া লঞ্চটি উদ্ধার করতে চাঁদপুর থেকে সুরভী নামে যাত্রীবাহী আরেকটি লঞ্চকে দুপুর সাড়ে ১২টায় ঘটনাস্থলে পাঠায়। এ প্রতিবেদন লেখা পর্যন্ত মেঘনা রানীকে উদ্ধারের চেষ্টা চলছে।
চাঁদপুর লঞ্চঘাটের তত্ত্বাবধায়ক আলী আজগর জানান, আজ রোববার সকাল আটটায় মেঘনা রানী ঢাকা থেকে চাঁদপুরের উদ্দেশে ছেড়ে আসে। দুপুর ১২টায় চাঁদপুর পৌঁছার কথা ছিল। কিন্তু বেলা সাড়ে ১১টায় চাঁদপুরের সফরমালী এলাকায় পৌঁছালে হঠাত্ লঞ্চটি বিকল হয়ে পড়ে। এদিকে নদীতে জোয়ার থাকায় লঞ্চটি উল্টো পথে ভেসে প্রায় পাঁচ মাইল দূরে মোহনপুরের কাছে লগ্মিমারা চরে আটকে যায়। খবর পেয়ে কোস্টগার্ডের একটি দল ঘটনাস্থলে গেছে।
