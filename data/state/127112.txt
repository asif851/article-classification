
শোভাযাত্রা, ঢোলবাদন, আতশবাজি, আবৃত্তি আর কথামালায় গতকাল শুক্রবার থেকে শুরু হয়েছে প্রমা আবৃত্তি সংগঠনের দুই যুগ পূর্তি উৎসব। তিন দিনব্যাপী এই উৎসবের উদ্বোধন করেন সংস্কৃতিসচিব রণজিৎ কুমার বিশ্বাস।শিল্পকলা একাডেমীর মুক্তমঞ্চে গতকাল শুক্রবার বিকেলে উৎসবে বক্তারা বলেন, জঙ্গিবাদ আর সাম্প্রদায়িকতার বিরুদ্ধে সংস্কৃতিকর্মীদের লড়াই চালিয়ে যেতে হবে। এই সংগ্রাম কঠিন। এখানে পথে পথে নানা বাধার সম্মুখীন হতে হবে। বাধা পেরিয়ে লক্ষ্যে পৌঁছতে হবে।উদ্বোধক রণজিৎ বিশ্বাস বলেন, এখানে সুন্দরের চর্চা হয়। সুন্দরকে এগিয়ে নিয়ে যাওয়ার নিরন্তর প্রচেষ্টা এই তরুণদের মধ্যে। সুন্দর দেশ গড়তে সংস্কৃতিচর্চার বিকল্প নেই।প্রমার সভাপতি রাশেদ হাসানের সভাপতিত্বে অনুষ্ঠিত উদ্বোধন অনুষ্ঠানে প্রধান অতিথি ছিলেন প্রিমিয়ার বিশ্ববিদ্যালয়ের উপাচার্য ড. অনুপম সেন।বিশেষ অতিথি ছিলেন চট্টগ্রামে ভারতীয় হাইকমিশনের সহকারী হাইকমিশনার সোমনাথ হালদার, কবি হেলাল হাফিজ, বাংলাদেশ আবৃত্তি সমন্বয় পরিষদের সাধারণ সম্পাদক আহকাম উল্লাহ, আবৃত্তিশিল্পী উদয় শংকর দাশ, কবি ওমর কায়সার, কবি মানজুর মুহাম্মদ, এনজিএস গ্রুপের ব্যবস্থাপনা পরিচালক অসিত কুমার সাহা, আবৃত্তিশিল্পী লায়লা আফরোজ, বেলায়েত হোসেন ও গোলাম সরোয়ার।ঢোলবাদনের মধ্য দিয়ে শুরু হওয়া অনুষ্ঠানের আগে শোভাযাত্রা বের করা হয়। এ ছাড়া দুই যুগ পূর্তি উপলক্ষে আতশবাজি পোড়ানো হয়। পরে দেশের বিভিন্ন জেলা থেকে আসা আবৃত্তিশিল্পীরা আবৃত্তি পরিবেশন করেন।
