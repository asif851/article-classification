
বসতঘরের এক কোণে খড়কুটো দিয়ে তৈরি বাসা। তাতে বসবাস চিলছানার। কখনো ডানা ঝাপটে ওড়ার চেষ্টাও করে। উড়ে যেতে পারলেই যেন দায় শোধ হবে তার। একটি চিলছানা নিয়ে এ দায় মান্না আহমদ নামের এক তরুণের। সিলেট নগরের তেররতন এলাকার বাসিন্দা তিনি। মাস দেড়েক হয় চিলছানাটি নিজ হাতে প্রতিপালন করছেন।মান্না পেশায় একজন ব্যবসায়ী। গত ১৩ মার্চ রাত প্রায় সাড়ে ১১টায় বাসা ভেঙে গাছের নিচে পড়েছিল চিলটি। মান্না জানান, ডান পা ও ডানায় জখম হয়েছিল। তাৎক্ষণিক প্রাণীসম্পদ হাসপাতালে চিকিৎসা দেওয়ায় সুস্থ হয়। পরে নিজ হাতেই প্রতিপালন শুরু করেন।মান্নার প্রতিপালনে বেড়ে ওঠা চিলটি ভুবন চিল বলে শনাক্ত করেন সিলেট কৃষি বিশ্ববিদ্যালয়ের ‘প্রাধিকার’ নামের প্রাণী অধিকারবিষয়ক সংগঠনের সাধারণ সম্পাদক জয়প্রকাশ রায়। তিনি জানান, ভুবন চিল দেখতে লাল হয় বলে গ্রাম এলাকায় লাল চিল নামেও ডাকা হয়। জয়প্রকাশ বলেন, ‘উড়তে সক্ষম হলে মান্না চাইলে আমরা ওই চিলকে অবমুক্ত করতে সাংগঠনিক সহায়তা দেব।’
