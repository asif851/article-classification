
ছাত্রদলের সাবেক সভাপতি সুলতান সালাউদ্দিন টুকুকে ছয় দিনের রিমান্ডে নেওয়ার আদেশ দিয়েছেন আদালত। আজ মঙ্গলবার ঢাকার মহানগর হাকিম আসাদুজ্জামান নূর এ আদেশ দেন।পল্টন থানা পুলিশ টুকুকে আদালতে হাজির করে ১০ দিন রিমান্ডে নেওয়ার আবেদন জানায়।রিমান্ড বাতিল চেয়ে জামিনের আবেদন করেন আসামিপক্ষের আইনজীবী সানাউল্লাহ মিয়া। আদালত তা নাকচ করেন।মারামারি, ভাঙচুর ও পুলিশের কাজে বাধা দেওয়ার অভিযোগে টুকুকে দুটি মামলায় গ্রেপ্তার দেখানো হয়েছে। এসব অভিযোগে গতকাল সোমবার রাতে পল্টন থানায় মামলা দুটি করা হয়। এর মধ্যে একটি মামলায় আজ টুকুকে ছয় দিনের রিমান্ডে নেওয়ার আদেশ দিয়েছেন আদালত।
এর আগে পল্টন থানার উপপরিদর্শক (এসআই) মোর্শেদ আলম প্রথম আলো ডটকমকে জানান, পল্টন থানায় ৩১ ও ৩২ নম্বর মামলায় গ্রেপ্তার দেখিয়ে আজ দুপুরে টুকুকে রিমান্ডের জন্য আদালতে পাঠানো হবে।
গতকাল সোমবার রাতে নয়াপল্টনে বিএনপির দলীয় কার্যালয়ের সামনে খালেদা জিয়ার ব্যক্তিগত রক্ষীদের (সিএসএফ) সঙ্গে পুলিশের বাগবিতণ্ডা হয়। একপর্যায়ে তা হাতাহাতিতে রূপ নেয়। পরে সিএসএফের গাড়ি থেকে সুলতান সালাউদ্দিনকে আটক করে পুলিশ।
এ ঘটনায় আহত মতিঝিল অঞ্চলের পুলিশের অতিরিক্ত উপকমিশনার মেহেদী হাসান রাজারবাগ পুলিশ হাসপাতালে বর্তমানে চিকিত্সা নিচ্ছেন।
 দুই মামলায় সুলতান সালাউদ্দিন গ্রেপ্তার
