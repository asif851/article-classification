
নৌপরিবহনমন্ত্রী শাজাহান খান বলেছেন, আন্দোলন করার স্বাদ জাগলেও বিএনপি তা করতে পারছে না। তারা জনগণকে জাগাতে পারছে না। তাই তাদের দিয়ে আর আন্দোলন হবে না। আজ বুধবার ঢাকা রিপোর্টার্স ইউনিটিতে মিট দ্য প্রেস অনুষ্ঠানে তিনি এসব কথা বলেন। শাজাহান খান বলেন, বিএনপি এখন কুঁজোদের দলে পরিণত হয়েছে। কুঁজোদের যেমন চিত হয়ে শোয়ার ইচ্ছে হলেও সম্ভব হয় না, বিএনপিরও সে রকম অবস্থা। আন্দোলনের নামে মানুষ হত্যা, জ্বালাও-পোড়াও করে তারা জনগণের মন থেকে দূরে সরে গেছে। তাই চাইলেও মানুষকে আন্দোলনে সম্পৃক্ত করতে পারবে না। মন্ত্রী বলেন, বিএনপির আন্দোলনের প্রধান লক্ষ্য ছিল শেখ হাসিনাকে সরানো। যুদ্ধাপরাধীদের বাঁচাতে যা যা করা দরকার, তার সবই বিএনপি করেছে। জ্বালাও-পোড়াও, মানুষ খুন করেছে। বিদেশিদের শরণাপন্ন হয়েছে। সরকারের প্রভাবশালী এ মন্ত্রীর মতে, বিএনপি নির্ভরশীল ছিল জামায়াত-শিবিরের ক্যাডার, অবৈধ অস্ত্র আর বিদেশিদের ওপর। সে কারণে বিএনপির পক্ষ হয়ে বিদেশিরা সংলাপের আওয়াজ তুলেছে। কোনো যুক্তি না থাকায় বিদেশিরা বিএনপিকে সমর্থন করেনি বলেও মন্তব্য করেন তিনি। মিট দ্য প্রেস অনুষ্ঠানে শাজাহান খান তাঁর মন্ত্রণালয়ের নানা কর্মকাণ্ডের তথ্য তুলে ধরেন। এ সময় তিনি বলেন, রাজধানীর আশপাশের নদীগুলোকে দূষণমুক্ত ও দখলমুক্ত করতে আবারও কঠোর পদক্ষেপ নেওয়া হবে। তিনি বলেন, ‘নদীর পাশে অবৈধ দখল করে তৈরি হওয়া বড় স্থাপনাগুলোতে আঘাত করতে চাই। বিআইডব্লিউটিএকে ইতিমধ্যে এ ধরনের ভবন বা স্থাপনা চিহ্নিত করার নির্দেশ দেওয়া হয়েছে।’ এ বছরের মধ্যে এসব অবৈধ স্থাপনা উচ্ছেদ করা হবে বলে জানান নৌপরিবহনমন্ত্রী। অন্যদিকে নদী দূষণমুক্ত করতে মন্ত্রণালয়ের পরিকল্পনা এর মধ্যে প্রধানমন্ত্রীর অনুমোদন পেয়েছে জানিয়ে নৌমন্ত্রী বলেন, আগামী বাজেটে এ বিষয়ে বরাদ্দ পেলে কাজ পুরোদমে শুরু হবে।
