
ময়মনসিংহ সদর ও তারাকান্দা উপজেলায় আজ মঙ্গলবার পৃথক দুটি সড়ক দুর্ঘটনায় শিশুসহ দুজন নিহত হয়েছে। সদরে নিহত হয়েছেন মো. সোহেল নামের এক টেম্পোচালক এবং তারাকান্দায় নিহত শিশুর নাম মাহিন (৬)।
তারাকান্দা থানার ভারপ্রাপ্ত কর্মকর্তা (ওসি) মাজহারুল হক বলেন, সকাল পৌনে আটটার দিকে তারাকান্দা উপজেলার রূপচন্দ্রপুর এলাকায় শিশু মাহিন তার বাবা শহীদুল ইসলামের সঙ্গে ময়মনসিংহ-শেরপুর মহাসড়ক পার হচ্ছিল। ওই সময় একটি ট্রাক শিশুটিকে চাপা দেয়। এতে ঘটনাস্থলেই তার মৃত্যু হয়। মাহিনের বাড়ি তারাকান্দা উপজেলার রূপচন্দ্রপুর গ্রামে।
ময়মনসিংহ কোতোয়ালি মডেল থানার ওসি কামরুল ইসলাম বলেন, সকাল ১০টার দিকে সদর উপজেলার চুরখাই এলাকায় যাত্রীবাহী বাস টেম্পোকে ধাক্কা দেয়। এতে টেম্পোর চালক সোহেল ও টেম্পোর যাত্রী দীপা, সানোয়ার হোসেন ও হেলাল উদ্দিন আহত হন। তাঁদের ময়মনসিংহ মেডিকেল কলেজ হাসপাতালে ভর্তি করা হয়। সেখানে গুরুতর আহত সোহেল মারা যান। সোহেলের বাড়ি ময়মনসিংহ সদর উপজেলার চুরখাই এলাকায়। সোহেলের মৃত্যুর খবর জানাজানি হলে উত্তেজিত জনতা সকাল সাড়ে ১০টা থেকে বেলা ১১টা পর্যন্ত চুরখাই এলাকায় ঢাকা-ময়মনসিংহ মহাসড়ক অবরোধ করে রাখে। পরে পুলিশ গিয়ে পরিস্থিতি নিয়ন্ত্রণে আনে।
