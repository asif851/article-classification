
সিলেটের এমসি কলেজে দা ​ও রড উঁচিয়ে ছাত্রদলকে ধাওয়ার ঘটনায় তদন্ত করে সাত দিনের মধ্যে প্রতিবেদন দাখিল করতে সিলেট মহানগর পুলিশকে নির্দেশ দিয়েছেন সিলেটের মুখ্য মহানগর বিচারিক হাকিম মো. সাইফুজ্জামান হিরো।
কোড অব ক্রিমিনাল প্রসিডিউর ১৮৯৮-এর ২৫ ধারার ক্ষমতাবলে বিচারিক হাকিম আজ মঙ্গলবার এ আদেশ দেন। আদালতের রেজিস্ট্রার দপ্তর আদেশের বিষয়টি নিশ্চিত করেছে।
আদালতের আদেশে আজ মঙ্গলবার প্রথম আলোয় প্রকাশিত ‘দা উঁচিয়ে ছাত্রদলকে ধাওয়া’ শিরোনামে প্রকাশিত সংবাদের বিষয়টি উল্লেখ করে বলা হয়, এতে সন্ত্রাসী কর্মকাণ্ডের সুনির্দিষ্ট বিবরণ রয়েছে। এতে বলা হয়, এ ঘটনা জনমনে ও এমসি কলেজের সাধারণ শিক্ষক ও শিক্ষার্থীদের মধ্যে চরম ভীতি ও উদ্বেগ সৃষ্টি করেছে।
আদেশে আরও বলা হয়, ‘সিলেট এমসি কলেজ দীর্ঘদিন ধরে সন্ত্রাসী চক্রের অভয়ারণ্যে পরিণত হয়েছে, যা বারবার জাতীয় পত্রিকার শিরোনাম হচ্ছে। এ ঘটনা জনশৃঙ্খলা ও আইনের শাসনের প্রতি চরম হুমকিস্বরূপ। উল্লিখিত কারণে ও অবস্থার পরিপ্রেক্ষিতে পত্রিকায় প্রকাশিত ওই সন্ত্রাসী কর্মকাণ্ডের জন্য কারা, কীভাবে দায়ী, তা শনাক্তপূর্বক সংঘটিত ঘটনা তদন্ত হওয়া প্রয়োজন মনে করি। বিধায় প্রথম আলো পত্রিকায় বর্ণিত সন্ত্রাসী কর্মকাণ্ডের একটি উপযুক্ত তদন্ত করে পুলিশ কমিশনারকে আগামী সাত দিনের মধ্যে মুখ্য মহানগর হাকিম আদালতে দাখিল করতে বলা হলো।’ আদেশে ঘটনার তদন্ত অতিরিক্ত পুলিশ কমিশনারের নিচের কোনো পদের কর্মকর্তাকে দিয়ে না করতে বলা হয়েছে।
এ ব্যাপারে জানতে চাইলে মহানগর হাকিম আদালতের অতিরিক্ত সরকারি কৌঁসুলি মাহফুজুর রহমান প্রথম আলোকে বলেন, আইনশৃঙ্খলা পরিস্থিতি বিঘ্নকারী এ ঘটনার পরিপ্রেক্ষিতে আদালত স্বতঃপ্রণোদিত হয়ে এ আদেশ দিয়েছেন।
