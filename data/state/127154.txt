
নোয়াখালীতে ককটেল বিস্ফোরণ ও বিক্ষিপ্ত পিকেটিংয়ের মধ্য দিয়ে আজ মঙ্গলবার জামায়াতে ইসলামী ও প্রগতিশীল ছাত্র সংগঠনগুলোর ডাকা সকাল-সন্ধ্যা হরতাল চলছে।জেলা শহরের সোনাপুর রেলস্টেশনের কাছে ককটেল বিস্ফোরণে মো. বাদশা (১৩) নামের এক পথশিশু আহত হয়েছে। পুলিশ বিভিন্ন স্থান থেকে ১৭ পিকেটারকে আটক করেছে।
জানা গেছে, আজ সকাল আটটার দিকে জেলা শহরের সোনাপুর রেলস্টেশনের কাছে ককটেল বিস্ফোরণে মো. বাদশা আহত হয়। শিবিরকর্মীদের দেওয়া ককটেলের বিস্ফোরণ ঘটাতে গিয়ে সে আহত হয় বলে দাবি করছে পুলিশ। আহত বাদশাকে আটক করে নোয়াখালী মেডিকেল কলেজ হাসপাতালে চিকিত্সা দেওয়া হচ্ছে।
সকাল ছয়টার দিকে হরতালের সমর্থনে চাটখিলের হালিমা দীঘিরপাড় এলাকায় গাছ ফেলে সড়ক অবরোধ করার চেষ্টা করেন শিবিরের কর্মীরা।এ সময় আর্মড পুলিশ ব্যাটালিয়নের সদস্যরা ঘটনাস্থলে গেলে শিবিরের কর্মীরা পুলিশের ওপর হামলার চেষ্টা চালান।একপর্যায়ে পুলিশ ফাঁকা গুলি ছুড়ে পরিস্থিতি নিয়ন্ত্রণে আনে।ঘটনাস্থল থেকে চারজনকে আটক করেছে পুলিশ।
সকাল থেকে জেলা শহরের দত্তেরহাট এলাকায় ও সেনবাগ উপজেলার ছমির মুন্সিরহাট ও সেবারহাট এলাকায় বিক্ষিপ্তভাবে পিকেটিং করেন শিবিরের কর্মীরা।
 
গতকাল সোমবার রাত থেকে আজ পর্যন্ত জেলা শহর ও বিভিন্ন উপজেলায় অভিযান চালিয়ে ১৭ জনকে আটক করা হয়েছে বলে জেলা পুলিশের নিয়ন্ত্রণকক্ষ সূত্রে জানা গেছে।
পুলিশ সুপার (এসপি) মো. আনিসুর রহমান প্রথম আলো ডটকমকে বলেন, বিচ্ছিন্ন দু-একটি ঘটনা ছাড়া শান্তিপূর্ণভাবে হরতাল চলছে।কোথাও বড় কোনো সহিংস ঘটনার খবর পাওয়া যায়নি।
