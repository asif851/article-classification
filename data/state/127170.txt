
জাতিসংঘ, যুক্তরাষ্ট্র ও বিভিন্ন মানবাধিকার সংস্থার আহ্বান-আশঙ্কা পাত্তা না দিয়ে আবারও অভিবাসনপ্রত্যাশীদের তিনটি নৌযান তীর থেকে সাগরের দিকে ঠেলে দিয়েছে থাইল্যান্ড ও মালয়েশিয়া। এর আগে ইন্দোনেশিয়া ও থাইল্যান্ড একইভাবে আশ্রয়প্রার্থী অভিবাসীদের নৌযান উপকূল থেকে গভীর সাগরে ঠেলে দেয়।সমালোচকেরা বলছেন, এই আচরণের মধ্য দিয়ে দক্ষিণ-পূর্ব এশীয় দেশগুলো প্রকৃতপক্ষে সাগরে মৃত্যুঝুঁকিতে ভাসতে থাকা হাজারো অভিবাসীদের নিয়ে খেলায় মেতে উঠেছে। আর আন্দামান সাগরে সপ্তাহ খানেক খাবার-পানি ছাড়াই ভেসে থেকে একটি নৌযানে মিয়ানমারের ১০ জন অভিবাসী না খেয়ে মারা গেছেন বলে জানা গেছে। খবর বিবিসি, এপি, এএফপি ও রয়টার্সের।আট শতাধিক বাংলাদেশি ও রোহিঙ্গা অভিবাসী বোঝাই দুটি নৌযান গত বুধবার সাগরে ফিরিয়ে দেয় মালয়েশিয়া। দেশটি বলেছে, এসব অভিবাসীর ভালো আশ্রয়ের ব্যবস্থা করা তাদের পক্ষে সম্ভব নয়।মালয়েশিয়ার স্বরাষ্ট্র উপমন্ত্রী ওয়ান জুনাইদি বলেন, উত্তরাঞ্চলীয় পেনাং রাজ্যের সমুদ্র উপকূলে ওই দিন প্রায় ৫০০ অভিবাসী বোঝাই একটি নৌযান পাওয়া যায়। পরে প্রয়োজনীয় সামগ্রী দিয়ে সেটি ফেরত পাঠানো হয়। তিন দিন আগে কাছাকাছি লংকাবি দ্বীপে সহস্রাধিক অভিবাসী এসে আশ্রয় নিয়েছিলেন।জুনাইদি বলেন, ‘যাঁরা আমাদের সীমানা ভেদ করে ঢুকেছেন, তাঁদের সঙ্গে আমরা ভালো ও মানবিক আচরণ করেছি। কিন্তু বানের ঢলের মতো এভাবে তাঁরা আসতে পারেন না। এ বার্তা তাঁদের কাছে পাঠানো দরকার যে, এখানে তাঁদের স্বাগত জানানো হবে না।’জুনাইদি আরও বলেন, একই দিন মালয়েশিয়ার লংকাবি দ্বীপের কাছ থেকে ৩০০ জন অভিবাসীবাহী আরেকটি নৌযানকে ঠেলে পাঠানো হয়েছে বলে কর্মকর্তারা তাঁকে জানিয়েছেন।এদিকে থাইল্যান্ডের জ্যেষ্ঠ পুলিশ কর্মকর্তা পুত্তিচাত আখাচান গতকাল বলেন, ৩০০ অভিবাসীর একটি নৌযানকে থাইল্যান্ডের পশ্চিম তীরে দেখতে পাওয়ার পর সেটি ফেরত পাঠানো হয়েছে। তিনি বলেন, ‘আমরা তাঁদের আমাদের দেশে প্রবেশের অনুমতি দিইনি। তবে মানবাধিকার রক্ষার বাধ্যবাধকতার অংশ হিসেবে তাঁদের খাবার ও পানি দিয়ে দেওয়া হয়েছে।’তবে থাইল্যান্ডের রাজকীয় নৌবাহিনীর কর্মকর্তা সোমচাই না বাংচাং দাবি করেন, এই অভিবাসীরা থাইল্যান্ডে নয়, বরং মালয়েশিয়া বা ইন্দোনেশিয়ায় যেতে চাচ্ছিলেন। তাঁদের নৌযান সাগরে ঠেলে ফেরত পাঠানো হয়নি।মানবাধিকার সংগঠন ফোরটিফাই রাইটসের নির্বাহী পরিচালক ম্যাথিউ স্মিথ জানান, এ এক ভয়াবহ মানবিক সংকট। এ সংকট নিরসনে অবিলম্বে পদক্ষেপ নেওয়া দরকার।থাইল্যান্ড ও মালয়েশিয়ায় পাচারকারীদের বিরুদ্ধে ধরপাকড় চলতে থাকায় গ্রেপ্তার হওয়ার আতঙ্কে এ চক্রের সঙ্গে জড়িত নৌযানগুলোর চালক ও সহকারীরা অবৈধ অভিবাসীদের সাগরের মাঝে রেখেই পালিয়ে যাচ্ছে। থাইল্যান্ড, মালয়েশিয়া ও ইন্দোনেশিয়ার সমুদ্রসীমায় ভাসতে থাকা বিভিন্ন নৌযানের প্রায় আট হাজার অভিবাসী এখন তীব্র খাদ্য ও পানীয় কষ্টে রয়েছেন। অনেকে ক্ষুধায় ও অসুস্থতায় ইতিমধ্যে মারা গেছেন। কিছু নৌযানে জ্বালানি ফুরিয়ে আসছে। অভিযোগ উঠেছে অনেককে সাগরে ফেলে মেরে ফেলারও।১০ অভিবাসীর মৃত্যু: এক সপ্তাহ ধরে আন্দামান সাগরে লক্ষ্যহীনভাবে ভাসতে থাকা একটি নৌযানের ১০ জন মারা গেছেন বলে জানিয়েছেন এর আরোহী কয়েকজন অভিবাসী। নৌযানটিতে খাদ্য ও পানীয় ফুরিয়ে গিয়েছিল।মাছ ধরার কাজে ব্যবহৃত হওয়া ওই নৌযানে প্রায় ৩৫০ জন অভিবাসী ছিলেন। তাঁরা মিয়ানমারের রোহিঙ্গা বলে জানা গেছে। নৌযানটি থাইল্যান্ড উপকূলে এলেও দেশটি অভিবাসীদের আশ্রয় দেয়নি। কয়েকজন আরোহী সাংবাদিকদের জানান, তাঁদের সমুদ্রে রেখেই এর চালক ও সহকারীরা পালিয়ে যায় এবং ইঞ্জিন নষ্ট করে দেয়। পরে না খেয়ে ১০ জন মারা গেছেন। তাঁদের সাগরে ফেলে দেওয়া হয়েছে।থাইল্যান্ডের দক্ষিণাঞ্চলীয় কোহ লিপ এলাকার উপকূলে নৌযানটির অভিবাসীদের সঙ্গে কথা বলার পর বিবিসির সংবাদদাতা জোনাথন হেড জানান, সে এক করুণ দৃশ্য। আরোহীরা চিৎকার করে সাহায্য চাচ্ছিলেন। চাচ্ছিলেন খাবার ও পানি। সেখানে ৫০ জন নারী ও ৮৪টি শিশুও ছিল। পুরোনো নৌযানটি কানায় কানায় ঠাসা ছিল।জোনাথন বলেন, ‘আমরা দেখেছি, তাঁদের কেউ কেউ বোতলে রাখা নিজের প্রস্রাব পান করছেন। আমরা তাঁদের দিকে পানির বোতল ছুড়ে দিচ্ছিলাম।’এই নৌযানের আরোহীরা জানান, ছয় দিন আগে থাইল্যান্ড-মালয়েশিয়া সীমান্তের সাগরে চালক ও সহকারীরা তাঁদের ছেড়ে পালিয়ে যায়। তখন থেকেই পরিস্থিতি ভয়াবহ হয়ে ওঠে। নৌযানের ইঞ্জিনও নষ্ট হয়ে যায়। বুধবার রাতে থাই জেলেদের সহায়তায় তাঁরা নৌযানটিকে মালয়েশিয়া উপকূলে নিয়ে যান। সেখান থেকে থাইল্যান্ড উপকূলের দিকে ঠেলে পাঠানো হয়। এরপর সেখান থেকেও ফেরত পাঠানো হয় তাঁদের।এইচআরডব্লিউর আহ্বান: অসহায় ও মৃত্যুর মুখে থাকা অভিবাসীদের এভাবে সাগরে ঠেলে না দেওয়ার আহ্বান জানিয়েছে নিউইয়র্কভিত্তিক মানবাধিকার সংগঠন হিউম্যান রাইটস ওয়াচ (এইচআরডব্লিউ)।এইচআরডব্লিউ বলেছে, বাংলাদেশ ও রোহিঙ্গা অভিবাসী এবং অন্যান্য আশ্রয়প্রার্থীদের এভাবে সাগরে ঠেলে পাঠানো থাইল্যান্ড, মালয়েশিয়া ও ইন্দোনেশিয়ার বন্ধ করা উচিত। এর পরিবর্তে তাঁদের জীবন বাঁচাতে জরুরি ভিত্তিতে ব্যবস্থা নেওয়া দরকার।সংস্থার এশিয়াবিষয়ক উপপরিচালক ফিল রবার্টসন বলেন, রোহিঙ্গাদের ওপর অব্যাহত নিপীড়ন ও নির্যাতন চালিয়ে এ সংকট তৈরি করেছে মিয়ানমার। আর থাইল্যান্ড, মালয়েশিয়া ও ইন্দোনেশিয়ার অভিবাসীদের ঠেলে দেওয়ার নীতিতে পরিস্থিতি আরও ঘোলাটে হয়ে উঠেছে। জীবন-মরণ সমস্যায় পড়েছেন সাগরে ভাসা অভিবাসীরা।নির্যাতন বন্ধের আহ্বান: সংখ্যালঘু রোহিঙ্গা মুসলমানদের ওপর নির্যাতন বন্ধে গতকাল মিয়ানমারের প্রতি আহ্বান জানিয়েছে মালয়েশিয়া। সেই সঙ্গে দেশটির সরকার বলেছে, রোহিঙ্গাদের ওপর নির্যাতন বন্ধ করতে মিয়ানমারের কাছে দক্ষিণ-পূর্ব এশিয়াকে অবশ্যই খুবই কঠোর বার্তা পাঠাতে হবে।২০০ অভিবাসী আটক: থাইল্যান্ডের দক্ষিণাঞ্চলে মানব পাচারকারীদের বিরুদ্ধে সম্প্রতি অভিযান শুরুর পর দেশটি এ পর্যন্ত প্রায় ২০০ জন অভিবাসীকে আটক করেছে। পুলিশ গতকাল জানায়, অবৈধভাবে অনুপ্রবেশের অভিযোগে এই ব্যক্তিদের এখন বিচার করা হবে।
