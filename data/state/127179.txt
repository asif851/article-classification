
কুড়িগ্রামের রাজীবপুরে পুলিশ প্রহরায় রাজীবপুর উপজেলা স্বাস্থ্য কমপ্লেক্স থেকে চিকিৎসাধীন আসামি নোমারুন রশীদ (৩৫) পালিয়ে গেছেন। গত শুক্রবার দিবাগত রাতে মাদক মামলার আসামি নোমারুনকে চিকিৎসার জন্য স্বাস্থ্য কমপ্লেক্সে আনা হয়। আসামি পালানোর ঘটনায় গতকাল রোববার দুই পুলিশকে সাময়িক বরখাস্ত করে কুড়িগ্রাম পুলিশ লাইনে সংযুক্ত করা হয়েছে।রাজীবপুর থানা-পুলিশ সূত্রে জানা যায়, শুক্রবার রাতে রৌমারী-রাজীবপুর সড়কের জালচিরা বাঁধ নামক স্থান থেকে ৪০ বোতল ফেনসিডিল ও মোটরসাইকেলসহ মাদক ব্যবসায়ী মাসুদ আলম (৩০) ও নোমারুন রশীদকে (৩৫) গ্রেপ্তার করা হয়। পুলিশের তাড়া খেয়ে পড়ে গিয়ে গুরুতর আহত হন নোমারুন। পরে আহত নোমারুনকে হাসপাতালে ভর্তি এবং মাসুদকে কুড়িগ্রাম কারাগারে পাঠানো হয়। কনস্টেবল আবদুল করিম ও ছামসুল আলম হাসপাতালে নোমারুনের প্রহরায় ছিলেন। কিন্তু নোমারুন হাসপাতাল থেকে পালিয়ে যান।অতিরিক্ত পুলিশ সুপার শাহাব উদ্দিন বলেন, কনস্টেবল আবদুল করিম ও ছামসুল আলমকে দায়িত্বে অবহেলায় সাময়িক বরখাস্ত করে কুড়িগ্রাম পুলিশ লাইনে সংযুক্ত করা হয়েছে। এ ছাড়া আসামি পালানোর ঘটনা খতিয়ে দেখা হচ্ছে।
