
চট্টগ্রাম সিটি করপোরেশনের ভ্রাম্যমাণ আদালত বিক্রি নিষিদ্ধ নোট বই জব্দ করার অভিযান পরিচালনা করেছেন।গতকাল রোববার দুপুর সাড়ে ১২টার দিকে চট্টগ্রাম নগরের বইয়ের বাজার-খ্যাত আন্দরকিল্লা এলাকায় এ অভিযান চালানো হয়। এ সময় অধিকাংশ দোকানি তাঁদের দোকান বন্ধ করে পালিয়ে যান। তবে খোলা থাকা পাঁচ দোকান মালিককে ২৮ হাজার টাকা জরিমানা ও তাঁদের দোকান থেকে বিক্রি নিষিদ্ধ নোট বই জব্দ করা হয়।ভ্রাম্যমাণ আদালত সূত্র জানায়, দোকান মালিকেরা ভবিষ্যতে এসব বই বিপণন ও বিক্রি করবেন না বলে অঙ্গীকার করেছেন।চট্টগ্রাম সিটি করপোরেশনের নির্বাহী ম্যাজিস্ট্রেট নাজিয়া শিরিন এ অভিযানে নেতৃত্ব দেন। তিনি প্রথম আলোকে বলেন, ‘নোট বই নিষিদ্ধকরণ আইনের আওতায় এ অভিযান চালানো হয়। এই খবর পেয়ে মালিকদের অধিকাংশই দোকান বন্ধ করে পালিয়ে যান।’
 
