
ফেসবুকে ভুয়া আইডি খুলে প্রধানমন্ত্রী শেখ হাসিনা ও তাঁর ছেলে সজীব ওয়াজেদ জয়কে নিয়ে কটূক্তি করার অভিযোগে এক তরুণীকে গ্রেপ্তার করেছে পুলিশ। তাঁর নাম সানজিদা আক্তার ওরফে সিদরাতুল মুনতাহা। বয়স ২১।সানজিদা ধানমন্ডি থানার ৫ নম্বর সড়কের একটি বেসরকারি হাসপাতালের জনসংযোগ কর্মকর্তা বলে জানা গেছে।রমনা থানার পুলিশ জানায়, চলতি মাসের ২০ তারিখ সাঈদ ইবনে মাসুদ নামের এক ব্যক্তি থানায় মামলা করেন। মামলায় অভিযোগ করা হয়, তাঁর নামে ফেসবুকে ভুয়া আইডি খুলে প্রধানমন্ত্রী ও তাঁর ছেলেকে নিয়ে বিভিন্ন ধরনের কটূক্তি করা হচ্ছে। তিনি এ ঘটনা জানতে পেরে বিটিআরসিসহ সংশ্লিষ্ট বিভিন্ন জায়গায় ওই আইডি নিয়ে খোঁজখবর নেন। এ ঘটনায় সানজিদা ও গোফরান মিয়া নামের দুজন জড়িত বলেও মামলায় উল্লেখ করেন।
মামলার তদন্ত কর্মকর্তা রমনা থানার উপপরিদর্শক (এসআই) এমদাদুল হক প্রথম আলোকে বলেন, এই মামলার পরিপ্রেক্ষিতে আজ শুক্রবার সন্ধ্যা ছয়টার দিকে ওই হাসপাতাল থেকে সানজিদাকে গ্রেপ্তার করা হয়েছে। এখন তাঁকে জিজ্ঞাসাবাদ করা হবে। এ ছাড়া ফেসবুক আইডির তথ্য বের করতে বিভিন্ন প্রযুক্তির সহায়তা নেওয়া হবে।থানায় আনার পর থেকে সানজিদা শুধু কান্নাকাটি করছিলেন। কোনো কথা বলতে রাজি হননি।
যোগাযোগ করা হলে সাঈদ ইবনে মাসুদ প্রথম আলোকে বলেন, তিনি বাংলাদেশ টেলিভিশনের একজন চিত্রগ্রাহক। মামলার আসামি গোফরান মিয়ার সঙ্গে তাঁর একসময় ব্যবসায়িক সম্পর্ক ছিল। কিন্তু পরে নানা সমস্যার কারণে একসঙ্গে আর ব্যবসা করা হয়নি। এ কারণে ক্ষুব্ধ হয়ে গোফরান মিয়া তাঁর দূর সম্পর্কের ভাগনি সানজিদাকে দিয়ে ভুয়া আইডি খুলিয়ে সেখানে প্রধানমন্ত্রী ও তাঁর ছেলেকে নিয়ে কটূক্তি করে তাঁকে সমস্যায় ফেলার চেষ্টা করেছেন।
সাঈদ আরও দাবি করেন, এর আগেও সানজিদাকে দিয়ে গোফরান তাঁর বিরুদ্ধে অপহরণ মামলা করিয়েছেন। কিন্তু আদালতে তা প্রমাণিত হয়নি। তাঁকে হেয়প্রতিপন্ন করার জন্য এসব করা হচ্ছে বলে অভিযোগ তাঁর।
