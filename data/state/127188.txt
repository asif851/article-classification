
গাজীপুরের টঙ্গীর বড় দেওড়া এলাকায় গতকাল বুধবার গভীর রাতে এক ব্যবসায়ী খুন হয়েছেন। তাঁর নাম মোহাম্মদ লিটন মণ্ডল (৪০)। তিনি ঝুট ব্যবসায়ী ছিলেন।
নিহত লিটনের পরিবার ও পুলিশ সূত্র জানায়, টঙ্গীর বড় দেওড়ার শাহজালাল রোডের একটি চারতলা বাড়ির নিচতলায় পরিবার নিয়ে ভাড়া থাকতেন লিটন। গতকাল দিবাগত রাত তিনটার দিকে বাসার বারান্দার গ্রিলে পকেট গেটের তালা ভেঙে দুর্বৃত্তরা ভেতরে ঢোকে। পরে লিটনকে গলা কেটে হত্যা করা হয়। প্রতিরোধের চেষ্টা করলে দুর্বৃত্তরা লিটনের স্ত্রী রাশেদা বেগমের মাথায় আঘাত করে। তাঁকে প্রথমে টঙ্গী সরকারি হাসপাতালে ভর্তি করা হয়। পরে তাঁকে ঢাকা মেডিকেল কলেজ হাসপাতালে পাঠানো হয়। লিটনের ছেলে মোহাম্মদ রাসেদুল ইসলামের কক্ষ বাইরে থেকে আটকে দেয় দুর্বৃত্তরা।
রাশেদা বেগমের চিত্কারে আশপাশের লোকজন ঘটনা জানতে পেরে পুলিশে খবর দেয়। পরে পুলিশ গিয়ে লাশ উদ্ধার করে।
টঙ্গী মডেল থানার ভারপ্রাপ্ত কর্মকর্তা (ওসি) মোহাম্মদ ইসমাইল প্রথম আলোকে জানান, নিহতের পূর্বপরিচিত কেউ পরিকল্পিতভাবে এ হত্যাকাণ্ড ঘটিয়েছে।
তবে নিহতের পরিবারের দাবি, লিটনের কারও সঙ্গে বিরোধ ছিল না।
