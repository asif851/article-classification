
স্বরাষ্ট্রমন্ত্রী আসাদুজ্জামান খান কামাল বলেছেন, ইউনিয়ন পরিষদ (ইউপি) নির্বাচনের প্রথম ধাপে দু-একটি জায়গা ছাড়া সারা দেশে পরিস্থিতি স্বাভাবিক ছিল। সুষ্ঠু ও সুন্দর পরিবেশে নির্বাচন হয়েছে। আজ বৃহস্পতিবার সকালে টাঙ্গাইল আঞ্চলিক পাসপোর্ট অফিস ভবন উদ্বোধন শেষে স্বরাষ্ট্রমন্ত্রী সাংবাদিকদের প্রশ্নের জবাবে এসব কথা বলেন। তিনি বলেন, স্থানীয় নির্বাচনে সব সময়ে কিছুটা হলেও অনাকাঙ্ক্ষিত পরিস্থিতি হয়ে যায়। নির্বাচনে যে সব স্থানে অনাকাঙ্ক্ষিত ঘটনা ঘটেছে কারও গাফিলতি থাকলে সে ব্যাপারে নির্বাচন কমিশন ব্যবস্থা নিচ্ছে। স্বরাষ্ট্রমন্ত্রী বলেন, দেশে অচিরেই ই-পাসপোর্ট চালু হবে। এ ব্যাপারে বিশেজ্ঞরা প্রকল্প তৈরি করছেন। পরে বিকেলে টাঙ্গাইল পৌরসভা আয়োজিত এক অনুষ্ঠানে স্বরাষ্ট্রমন্ত্রীকে সংবর্ধনা দেওয়া হয়। সেখানে তিনি বলেন, ইতিপূর্বে টাঙ্গাইলে যে হত্যাকাণ্ডগুলো হয়েছে তার সবগুলোর তদন্ত শেষে পুলিশ কর্মকর্তারা অভিযোগপত্র দিয়েছেন। এগুলোর যথাযথ বিচার হবে। হত্যাকারীদের আশ্রয়-প্রশ্রয় দেওয়া হবে না। আমরা বিশ্বাস করি, আইনশৃঙ্খলা পরিস্থিতি রক্ষা করতে পারলে দেশ শান্তিতে চলবে।
