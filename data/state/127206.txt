
চট্টগ্রামের সঙ্গে ঢাকাসহ অন্তত ২০টি রুটে আগামী বুধ ও বৃহস্পতিবার (২০ ও ২১ নভেম্বর) পরিবহন ধর্মঘট ডেকেছে আন্তজেলার বাস মালিক সমিতি।
সম্প্রতি চট্টগ্রামের সীতাকুণ্ডের কয়েকটি স্থানে গাড়ি ভাঙচুর, আগুন ও পরিবহনশ্রমিক মারধরের ঘটনার প্রতিবাদে আন্তজেলার বাস মালিক সমিতি আজ সোমবার এ ধর্মঘটের কর্মসূচি ঘোষণা করেছে।
আন্তজেলা বাস মালিক সমিতির সাধারণ সম্পাদক কফিল উদ্দিন আহমেদ প্রথম আলো ডটকমকে জানান, আজ দুপুরে সমিতির কার্যালয়ে মালিক ও শ্রমিকদের সাতটি সহযোগী সংগঠনের উপস্থিতিতে এক সভায় এ সিদ্ধান্ত নেওয়া হয়েছে।
যানবাহন ও সড়ক নিরাপত্তারও দাবি করেছে সমিতি। দাবি না মানলে ভবিষ্যতে আরও কঠোর কর্মসূচি দেওয়ার ঘোষণা দিয়েছে সমিতি।
জামায়াতের এক নেতাকে গ্রেপ্তারের প্রতিবাদে গতকাল রোববার ঢাকা-চট্টগ্রাম মহাসড়কের সীতাকুণ্ডের বাড়বকুণ্ড এলাকায় অন্তত ১২টি গাড়িতে আগুন দিয়েছে জামায়াত-শিবির। এ সময় অর্ধশতাধিক গাড়ি ভাঙচুর করা হয়। 
গত শনিবার বিএনপির নেতৃত্বাধীন ১৮-দলীয় জোটের নেতা-কর্মীদের সঙ্গে র্যাব-পুলিশের সংঘর্ষের খবরে মহাসড়কের বার আউলিয়া, ছোট কুমিরা, বাড়বকুণ্ডসহ কয়েকটি স্থানে অবরোধ করে ৩০টি গাড়িতে আগুন ও শতাধিক গাড়ি ভাঙচুর করেন ১৮ দলের নেতা-কর্মীরা।
সংঘর্ষের কারণে ঢাকা-চট্টগ্রাম মহাসড়কের সীতাকুণ্ড অংশে গতকালও দীর্ঘ যানজট দেখা গেছে।
