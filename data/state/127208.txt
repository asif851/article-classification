
কাল সোমবার থেকে শুরু হচ্ছে তিন দিনের ডিজিটাল উদ্ভাবনী মেলা। প্রধানমন্ত্রীর কার্যালয়ের অ্যাকসেস টু ইনফরমেশন (এটুআই) প্রোগ্রামের সহায়তায় এবং ঢাকা জেলা প্রশাসনের উদ্যোগে এ মেলা হচ্ছে। সকাল সাড়ে ১০টায় মেলার উদ্বোধন হবে রাজধানীর আজিমপুর গার্লস স্কুল অ্যান্ড কলেজে। এ মেলার উদ্বোধন করবেন প্রধানমন্ত্রীর কার্যালয়ের মহাপরিচালক ও এটুআই প্রকল্পের প্রকল্প পরিচালক কবির বিন আনোয়ার ও জেলা প্রশাসক মোহাম্মদ সালাহ উদ্দিন। ঢাকা জেলা প্রশাসন সূত্র এ তথ্য জানায়।
এ মেলায় বিভিন্ন সরকারি বেসরকারি প্রতিষ্ঠান অংশগ্রহণ করবে। সরকারি দপ্তরগুলো এবং বেসরকারি প্রতিষ্ঠানগুলোর বিভিন্ন জনমুখী ডিজিটাল সেবা সম্পর্কে জনগণ ও তরুণ প্রজন্মকে অবহিত করতে এ মেলার আয়োজন করা হয়েছে। মেলায় ৮০টি সরকারি বেসরকারি প্রতিষ্ঠান অংশগ্রহণ করছে। মাল্টিমিডিয়ায় ক্লাসরুমের মাধ্যমে ছাত্রছাত্রীদের পাঠদান, মুক্তপাঠ, বৈজ্ঞানিক সরঞ্জাম, শিক্ষক বাতায়ন, সহজ গণিতের উপকরণে নিয়ে মেলায় অংশগ্রহণ করবে ভিকারুননিসা নূন স্কুল অ্যান্ড কলেজ, গভ. ল্যাবরেটরি স্কুল অ্যান্ড কলেজ, বিসিএসআইআর স্কুল, ধানমন্ডি গভ. বয়েজ, ঢাকা রেসিডেনসিয়াল স্কুল অ্যান্ড কলেজ, অগ্রণী স্কুল অ্যান্ড কলেজসহ রাজধানীর স্বনামধন্য শিক্ষাপ্রতিষ্ঠানগুলো।কৃষি, মৎস্য, স্বাস্থ্য, আইনশৃঙ্খলা, প্রাথমিক শিক্ষা, মহিলাবিষয়কসহ নানাবিধ ডিজিটাল ইনোভেটিভ সেবা নিয়ে হাজির হবে জেলার সংশ্লিষ্ট দপ্তরগুলো। পাশাপাশি সাংস্কৃতিক অনুষ্ঠানের আয়োজন থাকবে। বেসরকারি সেবা প্রতিষ্ঠানগুলোও অংশগ্রহণ করবে। অংশগ্রহণকারীদের জন্য থাকবে ডিজিটাল বাংলাদেশ নিয়ে সেমিনার, কুইজ। ঢাকা জেলা ব্র্যান্ডিংয়ের ওপর থাকবে বিশেষ আয়োজন।২৮ ফেব্রুয়ারি বেলা তিনটায় সমাপনী ও পুরস্কার বিতরণী অনুষ্ঠানে উপস্থিত থাকবেন ঢাকার বিভাগীয় কমিশনার এম বজলুল করিম চৌধুরী।
