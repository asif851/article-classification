
মৌলভীবাজারের কমলগঞ্জ উপজেলায় দুর্বৃত্তদের হাতে আহত হরিণশাবকটিকে বাঁচানো গেল না। উদ্ধারের এক দিন পর গতকাল বৃহস্পতিবার রাতে চিকিৎসাধীন অবস্থায় শাবকটি মারা গেছে। 
গত বুধবার ভোর ছয়টায় কমলগঞ্জ উপজেলার ইসলামপুর ইউনিয়নের কাঁঠালকান্দি গ্রামে দুর্বৃত্তদের হাত থেকে আহত অবস্থায় হরিণশাবকটিকে উদ্ধার করে বর্ডার গার্ড বাংলাদেশ (বিজিবি)। আহত শাবকটিকে চিকিৎসার জন্য শ্রীমঙ্গলের বন্য প্রাণী সেবা ফাউন্ডেশনে হস্তান্তর করা হয়। চিকিৎসাধীন অবস্থায় গতকাল রাতে সেটি মারা যায়। ময়নাতদন্ত শেষে বন বিভাগ হরিণটিকে মাটিচাপা দিয়েছে।শ্রীমঙ্গলের বাংলাদেশ বন্য প্রাণী সেবা ফাউন্ডেশনের চেয়ারম্যান সিতেশ রঞ্জন দেব জানান, ‘দুর্বৃত্তদের ছোরার আঘাতে হরিণশাবকটির শ্বাসনালির অনেকখানি কেটে যায়। মেরুদণ্ডের হাড়ও ভেঙে যায়। শ্রীমঙ্গল উপজেলা প্রাণিসম্পদ অধিদপ্তরের ভেটেরিনারি সার্জন সূত্রে আরও জানতে পারি, শাবকের শরীরের ভেতরে প্রচুর রক্তক্ষরণ হয়েছিল। এ কারণেই সেটিকে আর বাঁচানো যায়নি।’ সহকারী বন সংরক্ষক (বন্য প্রাণী) তবিবুর রহমান বলেন, বিধি অনুযায়ী ব্যবস্থা নেওয়া শেষে শাবকটিকে গতকাল রাতেই মাটিচাপা দেওয়া হয়।  গত বুধবার ভোর ছয়টায় বিজিবি কাঁঠালকান্দি বিজিবি সীমান্ত ফাঁড়ি থেকে দেড় কিলোমিটার দূরে ইসমাইল মিয়া নামের এক ব্যক্তির বাড়ির পাশে এক দল দুর্বৃত্ত এই মায়াহরিণের শাবকটিকে ধরে এনে জবাই করার প্রস্তুতি নিচ্ছিল। বনাঞ্চল থেকে লোকালয়ে এসে সেটি দুর্বৃত্তদের হাতে ধরা পড়েছিল। খবর পেয়ে কাঁঠালকান্দি বিজিবি সীমান্ত ফাঁড়ির কমান্ডার মো. মালেক ও হাবিলদার বায়রন দ্রুত অভিযান চালিয়ে আহত অবস্থায় হরিণশাবকটিকে উদ্ধার করেন। বিজিবির উপস্থিতি টের পেয়ে দুর্বৃত্তরা পালিয়ে যায়।
৪৬ নম্বর বিজিবির পক্ষে ভারপ্রাপ্ত অধিনায়ক মেজর মাহমুদ এক সংবাদ সম্মেলনের মাধ্যমে বুধবার দুপুরে আহত হরিণশাবকটিকে বন্য প্রাণী সেবা ফাউন্ডেশনে হস্তান্তর করেন।  ৩৪ নম্বর বিজিবি ব্যাটালিয়নের ভারপ্রাপ্ত অধিনায়ক মেজর মাহমুদ ইকবাল বলেন, ‘হরিণশাবকটির মৃত্যুর কথা শুনে খুব কষ্ট হচ্ছে। সেটিকে সুস্থ করে তুলে বনে অবমুক্ত করার সিদ্ধান্ত হয়েছিল। সেটা আর সম্ভব হলো না।’
