
বিএনপি চেয়ারপারসন খালেদা জিয়ার নেতৃত্বে জাতীয় ঐক্য হলে সরকার টিকবে না বলে মনে করেন দলটির স্থায়ী কমিটির সদস্য আ স ম হান্নান শাহ। তিনি বলেছেন, এ ভয় থেকে সরকার খালেদা জিয়ার জাতীয় ঐক্যের ডাক প্রত্যাখ্যান করছে। 
আজ রোববার ঢাকা রিপোর্টার্স ইউনিটিতে ভয়েস অব ডেমোক্রেসি নামে একটি সংগঠনের উদ্যোগে আয়োজিত আলোচনা সভায় হান্নান শাহ এ কথা বলেন। সকালে ইউনিটির মিলনায়তনে ‘জঙ্গিবাদ ও সন্ত্রাস বিরোধী জাতীয় ঐক্য এবং নাগরিক প্রত্যাশা’ শীর্ষক এই আলোচনা সভা অনুষ্ঠিত হয়। বিএনপি-জামায়াত জোট সরকারের সময়ের এই মন্ত্রী বলেন, জাতীয় ঐক্য প্রতিষ্ঠার দায়িত্ব ছিল প্রধানমন্ত্রীর। কিন্তু তিনি সেটা করতে পারেনি। তাই খালেদা জিয়ার নেতৃত্বে জাতীয় ঐক্য গড়তে বিএনপি যা যা করা দরকার তাই করবে।
