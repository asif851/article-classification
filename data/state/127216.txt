
নারায়ণগঞ্জের রূপগঞ্জে ব্রিফকেসের ভেতর থেকে অজ্ঞাত (৩২) এক তরুণীর লাশ উদ্ধার করেছে পুলিশ।
আজ সোমবার বিকেল সাড়ে পাঁচটার দিকে উপজেলার পূর্বাচল উপশহরের ১৩ নম্বর সেক্টরের ভোলানাথপুর এলাকায় কাঞ্চন-কুড়িল বিশ্বরোড সড়কের পাশ থেকে লাশটি উদ্ধার করা হয়।
রূপগঞ্জ থানার উপপরিদর্শক (এসআই) সাব্বির আহমেদ সাংবাদিকদের বলেন, আজ বিকেলে কাঞ্চন-কুড়িল বিশ্বরোড সড়কের পাশে স্থানীয়রা পরিত্যক্ত অবস্থায় একটি কালো ব্রিফকেস দেখে পুলিশে খবর দেয়। পরে ঘটনাস্থলে গিয়ে ব্রিফকেসের ভেতর থেকে অজ্ঞাতনামা ওই তরুণীর লাশ উদ্ধার করে। ধারণা করা হচ্ছে, গতকাল রোববার রাতে দুর্বৃত্তরা ওই তরুণীকে শ্বাসরোধে হত্যা করে। পরে গুম করার উদ্দেশ্যই লাশ ব্রিফকেসের ভেতর ঢুকিয়ে এখানে ফেলে গেছে। নিহত তরুণী সালোয়ার ও হালকা বেগুনি রঙের টপস পরা ছিলেন।
এ ব্যাপারে রূপগঞ্জ ভারপ্রাপ্ত কর্মকর্তা (ওসি) ইসমাইল হোসেন বলেন, লাশটি ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে। এ ঘটনায় রূপগঞ্জ থানায় মামলা দায়েরের প্রস্তুতি চলছে।
