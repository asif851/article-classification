
স্বাধীন সম্প্রচার কমিশন গঠনের আগে জাতীয় সম্প্রচার নীতিমালা বাস্তবায়ন না করার দাবি জানিয়েছে বেসরকারি টেলিভিশন মালিকদের সংগঠন অ্যাসোসিয়েশন অব টিভি চ্যানেল ওনার্স (অ্যাটকো)। সংগঠনটি যোগ্য ব্যক্তিদের দিয়ে শিগগির কমিশন গঠনের দাবি জানিয়েছে।
সশস্ত্রবাহিনী ও আইনশৃঙ্খলা রক্ষায় নিয়োজিত কোনো বাহিনীর প্রতি কটাক্ষ বা অমাননাকর দৃশ্য বা বক্তব্য প্রচার না করাসহ  নীতিমালার কিছু বিষয়ে আপত্তি জানিয়ে অ্যাটকোর সদস্যরা বলেছেন, তথ্যমন্ত্রীর সঙ্গে দেখা করে এ বিষয়ে তাঁরা কথা বলবেন।  রাজধানীতে আজ বুধবার সংগঠনের এক সভায় এই সিদ্ধান্ত হয়েছে।
জানতে চাইলে সংগঠনটির সাধারণ সম্পাদক ও চ্যানেল আইয়ের পরিচালক (বার্তা) শাইখ সিরাজ প্রথম আলোকে বলেন, ‘আমরা অনুরোধ করব, আগে যোগ্য ব্যক্তিদের দিয়ে স্বাধীন সম্প্রচার কমিশন গঠন করা হোক এবং কমিশনই সবকিছু দেখভাল করবে। আর দেখভাল করতে গিয়ে নিশ্চয়ই কমিশন সবার স্বার্থ দেখবে।’ তিনি বলেন, তথ্যমন্ত্রী বর্তমানে বিদেশে আছেন, দেশে ফিরলে আপত্তি কোথায়, সেগুলো জানাবেন।
সংগঠনের সভাপতি ও এনটিভির চেয়ারম্যান মোসাদ্দেক আলী সভায় সভাপতিত্ব করেন।
সংবাদ ও অনুষ্ঠান সম্প্রচারে বিভিন্ন ধরনের বিধিনিষেধ আরোপ করে গত সোমবার জাতীয় সম্প্রচার নীতিমালা-২০১৪ চূড়ান্ত অনুমোদন দেয় মন্ত্রিসভা। এর পর থেকেই এ নিয়ে সাংবাদিক সংগঠনসহ বিভিন্ন রাজনৈতিক, মানবাধিকার সংগঠন ও  গণমাধ্যমের সঙ্গে সংশ্লিষ্ট ব্যক্তি এর সমালোচনা করে আসছেন। তাঁরা বলছেন, যেভাবে নীতিমালাটি হয়েছে তাতে সম্প্রচারমাধ্যমের ওপর সরকারের নিয়ন্ত্রণ বাড়বে, সম্প্রচারমাধ্যম সংকুচিত হবে। 
