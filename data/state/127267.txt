
নেত্রকোনার দুর্গাপুর উপজেলার বিরিশিরি এলাকায় আজ মঙ্গলবার রাতে দুর্বৃত্তরা একটি মালবোঝাই ট্রাকে পেট্রলবোমা ছুড়েছে। এতে ট্রাকের চালক আশরাফুল (২৮) ও তাঁর সহকারী সোহাগ মিয়ার ( ২২) শরীরের বিভিন্ন অংশ দগ্ধ হয়েছে। আহতদের ময়মনসিংহ মেডিকেল কলেজ হাসপাতালে পাঠানো হয়েছে। রাত সাড়ে নয়টার দিকে উপজেলার দুর্গাপুর-বিরিশিরি সড়কের বিরিশিরি পিসিনল মেমোরিয়াল উচ্চবিদ্যালয় এলাকায় এ ঘটনা ঘটে।এলাকাবাসী, পুলিশ ও হাসপাতাল সূত্র জানায়, দুর্গাপুর থেকে নুড়িপাথরবোঝাই ট্রাকটি ময়মনসিংহ যাচ্ছিল। এক পর্যায়ে ট্রাকটি উপজেলার বিরিশিরি পিসিনল মেমোরিয়াল উচ্চবিদ্যালয় এলাকায় পৌঁছালে দুর্বৃত্তরা সেটিতে পেট্রলবোমা ছুড়ে মারে। এতে চালক আশরাফুল ও তাঁর সহকারী সোহাগ মিয়া গুরুতর আহত হয়। তাঁদের প্রথমে দুর্গাপুর উপজেলা স্বাস্থ্য কমপ্লেক্সে নেওয়া হয়। সেখানে প্রাথমিক চিকিৎসা শেষে দুজনকে ময়মনসিংহ মেডিকেল কলেজ হাসপাতালে পাঠানো হয়। খবর পেয়ে উপজেলা নির্বাহী কর্মকর্তা (ইউএনও) মোহাম্মদ কামাল হোসেন ও থানার ভারপ্রাপ্ত কর্মকর্তা (ওসি) মো. রেজাউল ইসলাম খান ঘটনাস্থল পরিদর্শনসহ আহতদের দেখতে উপজেলা স্বাস্থ্য কমপ্লেক্সে ছুটে যান।দুর্গাপুর উপজেলা স্বাস্থ্য ও পরিবার পরিকল্পনা কর্মকর্তা জয়ন্ত ঘোষ প্রথম আলোকে বলেন, ‘পেট্রলবোমায় চালকের মুখ ও হাত এবং চালকের সহকারীরও দুই হাত দগ্ধ হয়েছে। তাঁদের দগ্ধের শতকরা হার যথাক্রমে ১৫ ও ১০ ভাগ । আহতদের প্রাথমিক চিকিৎসা দিয়ে দ্রুত অ্যাম্বুলেন্সে করে ময়মনসিংহ মেডিকেল কলেজ হাসপাতালে পাঠানো হয়েছে।’দুর্গাপুর থানার ভারপ্রাপ্ত কর্মকর্তা (ওসি) মো. রেজাউল ইসলাম খান রাত সাড়ে এগারোটার দিকে জানান, ‘ঘটনাস্থলে পুলিশ রয়েছে। দুর্বৃত্তরা এখনও ধরা পড়েনি।’
