
৮ ফেব্রুয়ারি বিএনপি চেয়ারপারসন খালেদা জিয়ার বিরুদ্ধে করা জিয়া অরফানেজ ট্রাস্ট মামলার রায় ঘোষণার দিনের বিষয়ে ঢাকা মহানগর পুলিশ কমিশনার (ডিএমপি) আছাদুজ্জামান মিয়া বলেছেন, কেউ যদি সহিংসতা করে, কঠোর ব্যবস্থা নেওয়া হবে। এক বিন্দু ছাড় দেওয়া হবে না।
আজ বুধবার দুপুরে ডিএমপি কার্যালয়ে সাংবাদিকদের সঙ্গে এক ব্রিফিংয়ে ডিএমপি কমিশনার এ কথা বলেন।
আছাদুজ্জামান মিয়া আরও বলেন, ‘রাস্তার ওপর প্রতিবন্ধকতা সৃষ্টি করে কোনো ধরনের সমাবেশ ও মিছিল করা যাবে না। কিন্তু কেউ যদি যান চলাচলে বাধা না দিয়ে ও জনগণের ভোগান্তি না সৃষ্টি করে গণতান্ত্রিক কর্মসূচি ও রাজনৈতিক কর্মসূচি পালন করে, তাহলে বাধা দেওয়ার প্রশ্নই আসে না। আমরা প্রজাতন্ত্রের কর্মচারী, আমরা অবশ্যই দেশের আইন ও বিধি মোতাবেক কাজ করব। কারও প্রতি অন্যায় আচরণ করা আমাদের দায়িত্ব না। কিন্তু কেউ যদি সহিংসতা করে, কঠোর ব্যবস্থা নেওয়া হবে। সেখানে এক বিন্দুও ছাড় দেওয়া হবে না।’
ঢাকা মহানগর দক্ষিণ বিএনপির সভাপতি হাবিব-উন-নবী খান সোহেলকে গতকাল মঙ্গলবার পুলিশ আটক করেছে বলে অভিযোগ বিএনপির। এ অভিযোগ অস্বীকার করে ডিএমপি কমিশনার দাবি করেন, তাঁকে গ্রেপ্তার করা হয়নি।
এর আগে গতকাল ৮ ফেব্রুয়ারি মিছিল এবং ছুরি-লাঠির মতো অস্ত্র বহন নিষিদ্ধ করে এক বিবৃতি দেয় ঢাকা মহানগর পুলিশ (ডিএমপি)। ওই দিন ভোররাত চারটা থেকে পরবর্তী নির্দেশ না দেওয়া পর্যন্ত এ নিষেধাজ্ঞা থাকবে বলে জানানো হয়।
খালেদা জিয়ার বিরুদ্ধে দায়ের করা জিয়া অরফানেজ ট্রাস্ট দুর্নীতি মামলার রায় ৮ ফেব্রুয়ারি বকশীবাজারে বিশেষ জজ আদালত-৫-এ ঘোষণা করার কথা রয়েছে।
