
মৌলভীবাজারের কমলগঞ্জ উপজেলায় সামাজিক বনায়নের সদস্যকে কুপিয়ে হত্যা করা হয়েছে। গতকাল বুধবার রাতে উপজেলার রাজকান্দি বন রেঞ্জের বাঘাছড়া বনে সামাজিক বনায়ন এলাকায় হত্যাকাণ্ডের এ ঘটনা ঘটে। বন রেঞ্জের কর্মকর্তা বলছেন, গাছচোর চক্র এই হত্যাকাণ্ড ঘটিয়েছে।
নিহত ব্যক্তির নাম সুন্দর মিয়া (২৫)। পরিবার নিয়ে সুন্দর মিয়া বনের ভেতরেই বাস করতেন এবং বন রক্ষায় স্বেচ্ছাসেবক হিসেবে কাজ করতেন।
রাজকান্দি বন রেঞ্জ ও বাঘাছড়া গ্রামবাসী সূত্রে জানা যায়, গতকাল সন্ধ্যার পর একদল গাছচোর চক্র সশস্ত্র অবস্থায় বাঘাছড়া সামাজিক বনায়নের গাছ কাটতে ঢোকে। গাছ কাটার শব্দ শুনে সামাজিক বনায়নের সদস্য (ফরেস্ট ভিলেজার) সুন্দর মিয়া ঘর থেকে বের হয়ে তা অনুসন্ধান শুরু করেন। ধারণা করা হচ্ছে, সংঘবদ্ধ গাছচোর চক্র সুন্দর মিয়াকে একা পেয়ে কুড়াল দিয়ে কুপিয়ে নির্মমভাবে হত্যা করে। পরে তাঁকে বনে ফেলে রেখে কাটা গাছ নিয়ে পালিয়ে যায়। সুন্দর মিয়া ফিরছে না দেখে রাতেই তাঁর বাড়ির লোকজন তাঁকে খুঁজতে বের হন। একপর্যায়ে বনের ভেতর সুন্দর মিয়ার ক্ষতবিক্ষত লাশ দেখতে পেয়ে বন বিভাগের কর্মকর্তাকে অবহিত করেন।
ইসলামপুর ইউনিয়ন পরিষদের (ইউপি) চেয়ারম্যান আবদুল হান্নান ঘটনার সত্যতা নিশ্চিত করেছেন।
রাজকান্দি বন রেঞ্জের ভারপ্রাপ্ত কর্মকর্তা আবদুল আহাদ সুন্দর মিয়ার নিহত হওয়ার সত্যতা নিশ্চিত করেছেন। তিনি বলেন, এটি গাছচোর চক্রের কাজ। বিষয়টি কমলগঞ্জ থানাকে অবহিত করা হয়েছে। এ ব্যাপারে বন বিভাগ একটি মামলা করবে বলে তিনি জানান।
