
একাত্তরের ঘাতক দালাল নির্মূল কমিটির ‘মুক্তিযুদ্ধে ৩০ লাখ শহীদের স্মরণে ৩০ লাখ বৃক্ষরোপণ’ কর্মসূচির রাজশাহী বিভাগীয় পর্যায়ের কার্যক্রম শুরু হবে আজ বৃহস্পতিবার। বিকেল চারটায় রাজশাহী বিশ্ববিদ্যালয়ের বধ্যভূমিতে এ কর্মসূচির উদ্বোধন করবেন নির্মূল কমিটির সভাপতি লেখক সাংবাদিক শাহরিয়ার কবির।গতকাল বুধবার নগরের মুক্তিযুদ্ধ পাঠাগারে আয়োজিত সংবাদ সম্মেলনে জানানো হয়, রাজশাহী বিশ্ববিদ্যালয়ের বধ্যভূমিতে ২৫ জন শহীদের নামে ২৫টি বৃক্ষরোপণ করা হবে। এ কর্মসূচির মধ্যে দিয়ে রাজশাহী বিভাগে প্রায় ছয় লাখ বৃক্ষরোপণের কার্যক্রম শুরু হবে। সরকারের বিভিন্ন সংস্থা, বেসরকারি সংস্থা, প্রতিষ্ঠান ও সংগঠনকে নির্মূল কমিটির এই বৃক্ষরোপণ কর্মসূচিতে অংশ নেওয়ার আহ্বান জানানো হয়।
 
