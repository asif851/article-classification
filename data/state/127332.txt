
মানবাধিকার সংগঠন অধিকার-এর সম্পাদক আদিলুর রহমান খান যুক্তরাষ্ট্রের রবার্ট এফ কেনেডি হিউম্যান রাইটস অ্যাওয়ার্ডের জন্য মনোনীত হয়েছেন। আগামী নভেম্বরে রবার্ট এফ কেনেডির স্ত্রী ওয়াশিংটনের ক্যাপিটল হিলে এক অনুষ্ঠানে তাঁর হাতে পুরস্কারটি তুলে দেবেন।ওয়াশিংটনভিত্তিক সংগঠন রবার্ট এফ কেনেডি সেন্টার ফর জাস্টিস অ্যান্ড হিউম্যান রাইটস এক বিজ্ঞপ্তিতে এ তথ্য জানিয়েছে। বিশ্বের ৭০ জন মনোনয়ন পাওয়া ব্যক্তির মধ্য থেকে আদিলুর রহমান খানকে সংস্থার এই ৩১তম বার্ষিক পুরস্কারের জন্য মনোনীত করা হয়েছে।বিজ্ঞপ্তিতে বলা হয়, আদিলুর রহমানের এ পুরস্কার পাওয়ার মধ্য দিয়ে বাংলাদেশের সবচেয়ে গুরুতর মানবাধিকার লঙ্ঘনের ঘটনাগুলো উন্মোচন করার মতো সাহসী কাজের স্বীকৃতি মিলেছে।রবার্ট এফ কেনেডি সেন্টার ফর জাস্টিস অ্যান্ড হিউম্যান রাইটসের প্রেসিডেন্ট ও রবার্ট এফ কেনেডির মেয়ে কেরি কেনেডি বলেন, নিজের জীবনের ঝুঁকি নিয়েও গুম ও বিচারবহির্ভূত হত্যার ঘটনাবলি থেকে শুরু করে নির্যাতনের বিরুদ্ধে বাংলাদেশের প্রথম আইনের জন্য প্রচারাভিযান চালানো পর্যন্ত আদিল মানবাধিকারকে সুরক্ষিত রাখতে সাহসিকতার সঙ্গে লড়াই করেছেন।
