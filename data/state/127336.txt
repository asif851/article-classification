
প্রধানমন্ত্রী শেখ হাসিনা বলেছেন, সেনাবাহিনীর মতো একটি চ্যালেঞ্জিং পেশায় নারীদের অংশগ্রহণ নারীর ক্ষমতায়নে গুরুত্বপূর্ণ ভূমিকা রাখবে। দেশের জনসংখ্যার অর্ধেক নারী, এঁদের সক্রিয় অংশগ্রহণ ছাড়া কোনো ক্ষেত্রেই পরিপূর্ণ সাফল্য অর্জন সম্ভব নয়।টাঙ্গাইলের ঘাটাইলে শহীদ শাহেদ সালাউদ্দিন সেনানিবাসে আর্মি মেডিকেল কোর সেন্টার অ্যান্ড স্কুলে প্রথম প্রশিক্ষণার্থী নারী রিক্রুট ব্যাচের শপথ গ্রহণ ও প্রশিক্ষণ সমাপনী কুচকাওয়াজ অনুষ্ঠানে ভাষণে প্রধানমন্ত্রী এসব কথা বলেন।গতকালের এই রিক্রুটের মাধ্যমে প্রথমবারের মতো বাংলাদেশ সেনাবাহিনীতে মোট ৮৭৯ জন নারী সৈন্য নিয়োগ দেওয়া হলো। এঁদের মধ্যে মোসাম্মৎ মেমোরি হাসান ও সান্ত্বনা রানী মণ্ডল যথাক্রমে প্রথম ও দ্বিতীয় রিক্রুট বিবেচিত হন। প্রধানমন্ত্রী তাঁদের হাতে ট্রফি তুলে দেন।বাংলাদেশ সেনাবাহিনী মেডিকেল কোরে প্রথম নারী রিক্রুটরা গত বছরের ২৬ জানুয়ারি যোগদান করেন। এঁরা ঘাটাইল শহীদ সালাহউদ্দিন সেনানিবাসে অবস্থিত আর্মি মেডিকেল কোর সেন্টার অ্যান্ড স্কুলে ‘ডিপ্লোমা ইন মেডিকেল হেলথ টেকনোলজি’ কোর্স সম্পন্ন করবেন। কোর্স সম্পন্ন হলে এঁরা সেনাবাহিনীর মেডিকেল কোরে ল্যাবরেটরি টেকনিশিয়ান, রেডিওগ্রাফার, দন্ত বিভাগ, অপারেশন থিয়েটারসহ বিভিন্ন ক্ষেত্রে সৈনিক পদমর্যাদায় দায়িত্ব পালন করবেন।ভাষণে প্রধানমন্ত্রী বলেন, বাংলাদেশ সেনাবাহিনীতে এ বাহিনীর গর্বিত সদস্য হিসেবে নারী সামরিক প্যারামেডিকস নিয়োগ করা হলো। তিনি বলেন, ‘আপনাদের মনে রাখতে হবে যে এখন আপনারা এ দেশের এক অবিচ্ছেদ্য অংশ। আপনাদের মহান মুক্তিযোদ্ধাদের যোগ্য উত্তরাধিকারী হিসেবে ‘যুদ্ধ ও শান্তিতে সুস্থ থাকার’ মন্ত্রে এবং পেশাদারিত্বের উৎকর্ষের মহান লক্ষ্যে নিজেদের গড়ে তুলতে হবে।’ তিনি আরও বলেন, ‘আপনারা এএমসি সেন্টার অ্যান্ড স্কুলে চিকিৎসা ও স্বাস্থ্য প্রযুক্তি বিষয়ে ডিপ্লোমা সম্পন্ন করে সেনাবাহিনীতে স্বাস্থ্যসেবা সার্ভিস নিয়ে সারা দেশে ছড়িয়ে পড়বেন। সেবার মহান ব্রত নিয়ে আজ আপনারা যে শপথ গ্রহণ করলেন, তা আপনাদের আত্মত্যাগ, পেশাদারিত্ব ও দায়িত্বের প্রতি একাগ্রতার মাধ্যমে দেশের আপামর জনগণের চিকিৎসাসেবায় ইতিবাচক ভূমিকা রাখবে।’প্রধানমন্ত্রী জানান, কোর্স গোল-২০৩০ বাস্তবায়নের ধারাবাহিকতায় পুরুষ অফিসারের পাশাপাশি সেনাবাহিনীতে নারী সৈনিক নিয়োগের সিদ্ধান্ত নেওয়া হয়েছে।এর আগে প্রধানমন্ত্রী আর্মি মেডিকেল কোরের একটি চৌকস নারী কন্টিনজেন্টের চিত্তাকর্ষক মার্চপাস্ট প্রত্যক্ষ করেন। পরে তিনি একটি খোলা জিপে চড়ে কুচকাওয়াজ পরিদর্শন ও অভিবাদন গ্রহণ করেন। এ সময় প্রধানমন্ত্রীর সঙ্গে ছিলেন সেনাবাহিনীর প্রধান জেনারেল ইকবাল করিম ভূইয়া এবং আর্মি মেডিকেল কোর সেন্টার ও স্কুলের কম্যান্ডেন্ট ব্রিগেডিয়ার জেনারেল কাজী আবুল কালাম আজাদ।বঙ্গবন্ধু সেনানিবাস উদ্বোধন: দুপুরে প্রধানমন্ত্রী শেখ হাসিনা টাঙ্গাইলের ভূঞাপুরে বঙ্গবন্ধু সেতুর পূর্ব প্রান্তে বঙ্গবন্ধু সেনানিবাস এবং এই সেনানিবাসের বিভিন্ন স্থাপনার উদ্বোধন করেন। তিনি সেনানিবাসে জাতির পিতা শেখ মুজিবুর রহমানের প্রতিকৃতি (ম্যুরাল) উন্মোচন করেন।বঙ্গবন্ধুর নামে এই প্রথম কোনো সেনানিবাসের নামকরণ করা হলো।
