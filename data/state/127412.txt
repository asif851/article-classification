
দেশে চলমান রাজনৈতিক সংকট সমাধানে রাজনৈতিক উদ্যোগ নেওয়ার জন্য সরকারি দলসহ সব দলের প্রতি আহ্বান জানিয়েছে প্রবাসী বাংলাদেশিদের একটি সংগঠন প্রবাসী বাঙালি কল্যাণ সমিতি (প্রবাকস)। রাজধানীতে জাতীয় প্রেসক্লাবে গতকাল রোববার আয়োজিত সংবাদ সম্মেলনে এ দাবি জানায় সংগঠনটি।সংবাদ সম্মেলনে এক প্রশ্নের জবাবে সংগঠনটির সাধারণ সম্পাদক যুক্তরাষ্ট্রপ্রবাসী দেওয়ান বজলু চৌধুরী বলেন, ‘আমাদের প্রস্তাব একটাই—যাতে বাংলাদেশি ও প্রবাসে বসবাসরত বাঙালিরা শান্তিতে থাকতে পারেন। এ জন্য রাজনৈতিক উদ্যোগ নিতে হবে। আমরা শান্তিপূর্ণ সমাধান চাই। আলোচনা হোক বা অন্য যেকোনোভাবেই হোক—এই সমস্যার সমাধান করতে হবে।’সংবাদ সম্মেলনে লিখিত বক্তব্যে পর্তুগালপ্রবাসী রানা তাসলিম উদ্দিন বলেন, হরতাল-অবরোধে এক মাসের বেশি সময় ধরে যে তাণ্ডব চলছে, তা নিয়ে প্রবাসীরা ভীষণভাবে উদ্বিগ্ন। এ বছর যেসব প্রবাসী দেশে এসেছেন তাঁরা অনেকে নিরাপত্তার অভাবে গ্রামে আত্মীয়স্বজনকে না দেখেই আবার বিদেশে ফিরে গেছেন। দুনিয়ার কোনো সভ্য সমাজে এ রকম নিকৃষ্ট রাজনৈতিক শিষ্টাচার আছে বলে মনে হয় না।লিখিত বক্তব্যে বলা হয়, গত ৪০ দিনে নাশকতায় যাঁদের প্রাণহানি হয়েছে, তাঁদের ফিরিয়ে দেওয়া অসম্ভব। যাঁরা দগ্ধ হয়েছেন, তাঁরাও স্বাভাবিক জীবনে ফিরে আসতে পারবেন না। কিন্তু যাঁরা সুস্থ-অক্ষত আছেন, তাঁদের স্বাভাবিকভাবে বেঁচে থাকার উপায় আছে। তাঁদের বাঁচাতে রাজনৈতিক উদ্যোগ দরকার। দেশে যে অবস্থা চলছে তা এখনই থামাতে হবে। কীভাবে শান্তি ফিরে আসবে তা নিশ্চিত করার দায়িত্ব এ দেশের রাজনীতিবিদদের।চলমান অস্থিরতার কারণে বিনিয়োগ বাধাগ্রস্ত হচ্ছে বলেও লিখিত বক্তব্যে উল্লেখ করা হয়।সংবাদ সম্মেলনে যুক্তরাষ্ট্রপ্রবাসী বোস্তান চৌধুরী বলেন, আলোচনা ছাড়া পথ নেই। সংবাদ সম্মেলনে আরও বক্তব্য দেন কানাডাপ্রবাসী আহসান হাবীব প্রমুখ।
