
হবিগঞ্জে বজ্রপাতে শিশুসহ তিনজনের মৃত্যু হয়েছে। রোববার বেলা তিনটার দিকে বানিয়াচং ও লাখাই উপজেলায় এই বজ্রপাতে ঘটনা ঘটে।
পুলিশ ও প্রত্যক্ষদর্শী সূত্রে জানা গেছে, রোববার দুপুর থেকে হবিগঞ্জ জেলায় প্রবল বৃষ্টি ও বজ্রপাতের ঘটনা ঘটে। বেলা তিনটার দিকে বানিয়াচং উপজেলার ইয়ালা গ্রামে বজ্রপাতের ঘটনায় মইনুদ্দিন (১২) নামের এক শিশু মারা যায়। সে ওই গ্রামের ফুল মিয়ার ছেলে। একই সময়ে লাখাই উপজেলার সুজনপুর গ্রামে হাওরে ধান কাটা অবস্থায় বজ্রপাতে নফুল মিয়া (৪৫) ও আপন মিয়া (৩৫) নামের দুই কৃষক মারা যান।
বানিয়াচং থানার ভারপ্রাপ্ত কর্মকর্তা (ওসি) মোজাম্মেল হক ও লাখাই থানার ওসি (তদন্ত) দেওয়ান মো. নুরুল ইসলাম বজ্রপাতে তিনজনের মৃত্যুর বিষয়টি নিশ্চিত করেন। তাঁরা জানিয়েছেন, ময়নাতদন্তের জন্য লাশ তিনটি হবিগঞ্জ হাসপাতালের মর্গে নেওয়া হয়েছে।
 
 
