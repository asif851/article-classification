
সড়ক পরিবহন ও সেতুমন্ত্রী ওবায়দুল কাদের বলেছেন, পদ্মা সেতুর নির্মাণকাজ ২০১৮ সালের মধ্যে সম্পন্ন করার বিষয়টি কর্মপরিকল্পনা অনুসারেই এগিয়ে চলছে। ইতিমধ্যে সেতুর ২২টি পাইলিং স্থাপন করা হয়েছে। সেতুর মোট কাজ হয়েছে ৩৭ শতাংশ।
আজ বৃহস্পতিবার দুপুর ১২টার দিকে মুন্সিগঞ্জের মাওয়ায় পদ্মা সেতু এলাকায় আকস্মিক সফরে আসেন মন্ত্রী। তিনি নদীতে জাহাজ নিয়ে কাজের অগ্রগতি ও কর্মরত কর্মীদের নিরাপত্তাব্যবস্থা ঘুরে দেখেন।
এরপর ফিরে এসে গণমাধ্যমকর্মীদের কাছে মন্ত্রী পদ্মা সেতু প্রকল্প এলাকায় কর্মরত দেশি ও বিদেশি কর্মীদের জন্য নিরাপত্তাব্যবস্থা নিয়ে সন্তোষ প্রকাশ করেন।
এ সময় মন্ত্রীর সঙ্গে পদ্মা সেতু প্রকল্পের নির্বাহী প্রকৌশলী তোফাজ্জল হোসেন, সড়ক পরিবহন ও সেতুমন্ত্রীর তথ্য ও জনসংযোগ কর্মকর্তা শেখ ওয়ালিদ ফয়েজসহ সংশ্লিষ্ট কর্মকর্তারা উপস্থিত ছিলেন। বিকেল চারটার দিকে তিনি আবার ঢাকার উদ্দেশে ফিরে যান।
