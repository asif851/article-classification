
ময়মনসিংহে অবস্থিত বাংলাদেশ কৃষি বিশ্ববিদ্যালয় শাখা ছাত্রদলের এক কর্মীকে গতকাল মঙ্গলবার বেধড়ক পিটিয়ে আহত করেছে ছাত্রলীগ। ক্যাম্পাসের কে আর মার্কেটে এ মারধরের ঘটনা ঘটে।প্রত্যক্ষদর্শী সূত্র জানায়, গতকাল সকালে বিশ্ববিদ্যালয়ের মাৎস্যবিজ্ঞান অনুষদে ছাত্রদলের কয়েকজন নেতা-কর্মী ক্লাস করতে আসে। এ কথা জানতে পেরে দুপুর সাড়ে ১২টার দিকে ছাত্রলীগের ১০-১৫ জন নেতা-কর্মী ওই শ্রেণীকক্ষের বাইরে অবস্থান নেন। খবর পেয়ে প্রক্টর শহীদুর রহমান খান গিয়ে ছাত্রদলের ওই সদস্যদের নিরাপদে বের করে আনেন।এদিকে ছাত্রলীগের ওই নেতা-কর্মীরা কিছুক্ষণ পর ক্যাম্পাসের কে আর মার্কেটে যান। সেখানে তাঁরা ছাত্রদলের আরেক কর্মী ভেটেরিনারি অনুষদের শিক্ষার্থী নাজমুল হাসানকে পেয়ে বেধড়ক পেটান। পরে বিশ্ববিদ্যালয়ের প্রক্টরিয়াল বডি ও নিরাপত্তা শাখার সদস্যরা গিয়ে নাজমুলকে উদ্ধার করে ময়মনসিংহ মেডিকেল কলেজ হাসপাতালেভর্তি করায়।ছাত্রলীগের সভাপতি মুর্শেদুজ্জামান খান বলেন, ছাত্রদল ও ছাত্রশিবিরের নেতা-কর্মীরা কয়েক দিন ধরে বঙ্গবন্ধুকে নিয়ে নানা কটূক্তি এবং ছাত্রলীগের নেতা-কর্মীদের ভয়ভীতি প্রদর্শন করছেন। এর পুনরাবৃত্তি যাতে না ঘটে, তাই ছাত্রদলকে হুঁশিয়ার করতে ওদের এক কর্মীকে একটু শাসন করা হয়েছে।
