
কুড়িগ্রামের উলিপুরে আগুন লেগে চার পরিবারের ১০টি গবাদিপশু ও ২ লাখ টাকাসহ ১৫ লক্ষাধিক টাকার মালামাল পুড়ে ছাই হয়ে গেছে। অগ্নিকাণ্ডের এ ঘটনাটি ঘটেছে উপজেলার দলদলিয়া ইউনিয়নের কর্পূরা মোজাহিদপাড়া গ্রামে। ক্ষতিগ্রস্ত পরিবারগুলো সবকিছু হারিয়ে খোলা আকাশের নিচে মানবেতর জীবনযাপন করছে।
ক্ষতিগ্রস্ত পরিবারের সদস্যরা জানান, গতকাল বৃহস্পতিবার ভোরে উলিপুরের দলদলিয়া ইউনিয়নের কর্পূরা মোজাহিদপাড়া গ্রামের রহিম বক্সের বাড়ির গোয়ালঘরে মশার কয়েল থেকে আগুনের সূত্রপাত হয়। মুহূর্তে আগুন ছড়িয়ে পড়ে। এতে চারটি পরিবারের ৮টি গরু, ২টি ছাগল, ৯টি টিনের ঘর, ধান, আলু, ২ লাখ টাকাসহ ১৫ লাখ টাকার মালামাল ভস্মীভূত হয়। খবর পেয়ে উলিপুর ফায়ার সার্ভিসের একটি ইউনিট গিয়ে আগুন নিয়ন্ত্রণে আনে।
ক্ষতিগ্রস্তদের মধে৵ ওসমান আলী বলেন, ‘আমার চার মেয়ের মধ্যে দুই মেয়ের বিয়ে দেওয়ার জন্য গরু পালন করছি। আমার সব শেষ হয়ে গেল।’
ইউপি চেয়ারম্যান আতিয়ার রহমান মুন্সি বলেন, আগুনে আনুমানিক ১৫ লাখ টাকার ক্ষয়ক্ষতি হয়েছে।
