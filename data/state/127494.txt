
মুঠোফোনে খুদে বার্তা পাঠিয়ে মন্ত্রিসভার সদস্যদের সতর্ক করেছেন ঢাকা মহানগর পুলিশ (ডিএমপি) কমিশনার মো. আছাদুজ্জামান মিয়া। একাধিক মন্ত্রী এই বার্তা পাওয়ার বিষয়টি প্রথম আলোকে নিশ্চিত করেছেন।
রাষ্ট্রের গুরুত্বপূর্ণ ব্যক্তিদের ওপর জঙ্গি হামলার আশঙ্কায় তাঁদের এভাবে সতর্ক করা হয়। এ ছাড়া মন্ত্রীদের নিরাপত্তায় নিয়োজিত গানম্যানদেরও বিষয়টি অবহিত করা হয়েছে পুলিশের পক্ষ থেকে।
ডিএমপি কমিশনারের পাঠানো বার্তায় বলা হয়, ‘গোয়েন্দা সূত্র থেকে জানতে পেরেছি যে, জঙ্গি গ্রুপ যেকোনো সময় মন্ত্রিসভার যেকোনো  সদস্যের ওপর হামলা চালাতে পারে। আমরা সংশ্লিষ্ট সবাইকে যথাযথ নির্দেশনা দিয়েছি। অনুগ্রহ করে সতর্ক থাকুন এবং আপনার গানম্যান ও নিরাপত্তা দলকে বিষয়টি অবহিত করুন।’
জানতে চাইলে কৃষিমন্ত্রী মতিয়া চৌধুরী প্রথম আলোকে বলেন, মন্ত্রিসভার সদস্যদের অনেকে এই বার্তা পেয়েছেন।
 পুলিশ কমিশনার আছাদুজ্জামান মিয়া এ বিষয়ে প্রথম আলোকে বলেন, ‘বর্তমান পরিস্থিতির কারণে আমরা সবাইকে সতর্ক করছি। এটা বিশেষ কোনো কিছু নয়, রুটিন সতর্কতা। আসলে আমরা মনে করি, এ সমস্যার কোনো পুলিশি সমাধান নেই। এটা সামাজিক সমস্যা। তাই সবাইকে সজাগ হতে হবে।’
১১ জুলাই মন্ত্রিসভার নিয়মিত বৈঠকে প্রধানমন্ত্রী শেখ হাসিনা মন্ত্রিসভার সদস্যদের নিজে সতর্ক থাকা এবং অন্যকে সতর্ক করার পরামর্শ দেন। মঙ্গোলিয়া যাওয়ার আগে ১৪ জুলাই প্রধানমন্ত্রী আরও হামলার আশঙ্কা প্রকাশ করে সবাইকে সতর্ক থাকতে বলেন। তিনি জনপ্রতিনিধি, মন্ত্রী, পুলিশ, র‍্যাব, বিজিবি, সশস্ত্র বাহিনী, সাংবাদিক, বিদেশি নাগরিকদের কথা উল্লেখ করে তাঁদের ওপর হামলার আশঙ্কা প্রকাশ করেন।
নাম প্রকাশে অনিচ্ছুক একাধিক মন্ত্রী জানান, গতকাল সোমবার মন্ত্রিসভার বৈঠকেও প্রধানমন্ত্রী সবাইকে সতর্ক থাকার পরামর্শ দেন। তিনি মন্ত্রীদের নিজ নিজ মন্ত্রণালয়ে সভা করে কর্মকর্তা-কর্মচারীদের সচেতন ও উদ্বুদ্ধ করার পরামর্শ দেন। ইতিমধ্যে বেসামরিক বিমান পরিবহন ও পর্যটন মন্ত্রণালয়, কৃষি মন্ত্রণালয়সহ বিভিন্ন মন্ত্রণালয়ে এ ধরনের সভা হয়েছে।
আরেকজন মন্ত্রী জানান, সরকারপ্রধান ও পুলিশের পক্ষ থেকে মন্ত্রী ও জনপ্রতিনিধিদের সতর্ক করা হচ্ছে। তার মানে কেউ যে চুপচাপ করে বসে আছেন, এমনটি নয়। সবাই যার যার মতো কাজ করে যাচ্ছেন।
এদিকে পুলিশ কমিশনার মন্ত্রীদের কাছে এমন বার্তা পাঠাতে পারেন কি না, তা নিয়ে প্রশ্ন উঠেছে। নিরাপত্তা বিশ্লেষক এম সাখাওয়াত হোসেন প্রথম আলোকে বলেন, এখনকার সংকটময় পরিস্থিতিতে সমন্বিত সিদ্ধান্ত দরকার। কিন্তু সমস্যা হচ্ছে, একেক জায়গা থেকে একেক রকম সিদ্ধান্ত আসছে। তিনি আরও বলেন, মন্ত্রীদের যদি সতর্ক করতে হয়, তাহলে স্বরাষ্ট্রমন্ত্রী করতে পারেন বা পুলিশপ্রধান করতে পারেন। এর আগে প্রধানমন্ত্রী মন্ত্রীদের সতর্ক করেছেন, বিভিন্ন পরামর্শ দিয়েছেন। সেটির গ্রহণযোগ্যতা আছে। কিন্তু পুলিশ কমিশনার এটা করতে পারেন কি না, সেটি প্রশ্নসাপেক্ষ বিষয়।
 
 
