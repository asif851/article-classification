
ফরিদপুরে পৃথক দুটি সড়ক দুর্ঘটনায় ছাত্রসহ তিনজন নিহত হয়েছেন। গতকাল বৃহস্পতিবার রাতে ও আজ শুক্রবার সকালে ঢাকা-খুলনা মহাসড়কে দুর্ঘটনা দুটি ঘটে।
গতকাল রাত সাড়ে নয়টার দিকে ফরিদপুর সদরে কানাইপুর ইউনিয়নের করিমপুরে থেমে থাকা একটি কাভার্ড ভ্যানের সঙ্গে একটি মোটরসাইকেল নিয়ন্ত্রণ হারিয়ে ধাক্কা খেলে দুজন নিহত এবং একজন আহত হন। হতাহত ব্যক্তিদের সবাই মোটরসাইকেলের আরোহী ছিলেন।
নিহত দুজন হলেন ফরিদপুর সদর উপজেলার কানাইপুর ইউনিয়নের মল্লিকপুর গ্রামের ইউনুস তালুকদারের ছেলে রাসেল তালুকদার (২১)। রাসেল কানাইপুরের এইচ অটোবিক্সসের একজন শ্রমিক ছিলেন। অন্যজন একই গ্রামের মহিউদ্দিন মণ্ডলের ছেলে রিমন মণ্ডল (১৮)। রিমন ফরিদপুর মুসলিম মিশন কলেজের একাদশ শ্রেণির শিক্ষার্থী ছিলেন।আহত আরোহী হলেন রাব্বি সরদার (২০)। তিনি ফরিদপুর সরকারি ইয়াছিন কলেজের ছাত্র। তাঁকে ফরিদপুর মেডিকেল কলেজ হাসপাতালে ভর্তি করা হয়েছে।
ঘটনার সত্যতা নিশ্চিত করে ফরিদপুরের করিমপুর হাইওয়ে পুলিশের উপপরিদর্শক (এসআই) নিজামুল ইসলাম বলেন, ঘটনাস্থলে কাভার্ড ভ্যানটি আগে থেকেই দাঁড়িয়ে ছিল। ওই মোটরসাইকেলটি নিয়ন্ত্রণ হারিয়ে থেমে থাকা কাভার্ড ভ্যানকে পেছন থেকে আঘাত করলে এ দুর্ঘটনা ঘটে।
এদিকে আজ সকাল সাড়ে আটটায় ফরিদপুরের মধুখালী উপজেলার বোয়ালিয়ায় ঈগল পরিবহনের যাত্রীবাহী একটি বাস নিয়ন্ত্রণ হারালে একজন নিহত হন।প্রত্যক্ষদর্শী ব্যক্তিরা বলেন, বাসটি একটি রিকশা ভ্যানকে সাইড দিতে গিয়ে নিয়ন্ত্রণ হারিয়ে সড়কের পাশে থাকা একটি গাছের সঙ্গে ধাক্কা খায়। এতে বাসার দরজার কাছে থাকা চালকের সহকারী রাজা মিয়া (৩০) ঘটনাস্থলেই মারা যান। নিহত রাজা যশোরের আমতলার জয়নাল আবেদীনের ছেলে।ঘটনার সত্যতা নিশ্চিত করেছেন মধুখালী থানার ভারপ্রাপ্ত কর্মকর্তা (ওসি) মিজানুর রহমান।
