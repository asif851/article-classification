
মিষ্টি আলু প্রতিদিনের খাদ্যতালিকায় রেখে শিশুদের যেমন রাতকানা রোগ থেকে বাঁচানো যায়, তেমনি ক্যানসার রোগ থেকে মানুষকে বাঁচানো সম্ভব। বাংলাদেশে কৃষি গবেষণা ইনস্টিটিউটে বিজ্ঞানীরা এ তথ্য জানিয়েছেন।
গতকাল সোমবার সকালে ইনস্টিটিউটে মিষ্টি আলুর খাদ্য প্রদর্শনী ও গৃহিণী প্রশিক্ষণ-২০১৭ অনুষ্ঠানে বিজ্ঞানীরা বলেন, মিষ্টি আলুতে আছে অ্যানথোসায়োনিন, যা ক্যানসারের প্রতিষেধক হিসেবে কাজ করে। এ ছাড়া এতে প্রচুর পরিমাণে ভিটামিন ‘এ’ ও ক্যারুটিন আছে। দিনে ৫০ গ্রাম মিষ্টি আলু খেলে প্রতিদিনে ভিটামিন ‘এ’র চাহিদা পূরণ হয়।
বাংলাদেশ কৃষি গবেষণা ইনস্টিটিউটের (বারি) কন্দাল ফসল গবেষণা কেন্দ্রে আয়োজিত অনুষ্ঠানে বক্তব্য দেন বারির পরিচালক ও মূল্যায়ন কর্মকর্তা শোয়েব হাসান, বিজ্ঞানী ধীরেশ কুমার গোস্বামী, মো. আবদুল আজিজ প্রমুখ।
 
