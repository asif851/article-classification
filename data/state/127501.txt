
পররাষ্ট্রমন্ত্রী ও আওয়ামী লীগের যুগ্ম সাধারণ সম্পাদক দীপু মনি বলেছেন, পাঁচ সিটি করপোরেশন নির্বাচনে আওয়ামী লীগের প্রার্থীদের পরাজয়ের কারণ খোঁজা হবে। এর প্রভাব যেন জাতীয় নির্বাচনে না পড়ে, সে বিষয়েও আওয়ামী লীগের পক্ষ থেকে ব্যবস্থা নেওয়া হবে বলে জানান তিনি।আজ শনিবার দুপুরে চাঁদপুর সার্কিট হাউস মিলনায়তনে সাংবাদিকের সঙ্গে এক মতবিনিময়কালে দীপু মনি এসব কথা বলেন ।মন্ত্রী বলেন, ‘বর্তমান সরকারের উন্নয়নগুলো মানুষের দ্বারে দ্বারে পৌঁছে দেওয়ার চেষ্টা করব। এ ছাড়া কী ধরনের বিভ্রান্তি ছড়ানোর মাধ্যমে আমাদের প্রার্থীদের পরাজিত করা হয়েছে, তা খতিয়ে দেখা হবে। যদি আমাদের কিছু ঠিক করার প্রয়োজন পড়ে, তবে জনমানুষের দল হিসেবে তা করা হবে।’সৌদি  আরবে প্রবাসী বাংলাদেশিদের আকামা প্রসঙ্গে দীপু মনি বলেন, ‘বিএনপি-জামায়াত জোটের লোকেরা বারবার বলেছে, শেখ হাসিনার সরকার দেশ পরিচালনায় থাকাকালে নাকি সৌদি কর্তৃপক্ষ আকামা পরিবর্তনের সুযোগ দেবে না। তাদের কথা মিথ্যা প্রমাণিত করে আকামা পরিবর্তনের সুযোগ সৌদি সরকার দিয়েছে।’
এ সময় জেলা আওয়ামী লীগের সভাপতি মোহাম্মদ শামসুল হক ভূঁইয়া, সাধারণ সম্পাদক আবু নঈম পাটওয়ারী, সদর উপজেলা চেয়ারম্যান ইউসুফ গাজীসহ স্থানীয় নেতারা উপস্থিত ছিলেন।
