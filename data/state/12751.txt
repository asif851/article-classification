
ভোট দিতে গিয়ে লাঞ্ছিত হয়েছেন ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ। আজ মঙ্গলবার দুপুরে ভোট দখল ও ভোটারদের বাধা দেওয়ার অভিযোগে ঢাকা উত্তর ও দক্ষিণ সিটি করপোরেশন নির্বাচন বর্জনের ঘোষণা দেন বিএনপি ও দলের সমর্থিত প্রার্থীরা। ওই সংবাদ সম্মেলনে বিএনপির স্থায়ী কমিটির সদস্য মওদুদ আহমদ ও এমাজউদ্দীন আহমদ এ কথা জানান।এমাজউদ্দীন আহমদ বলেন, ভোট দেওয়ার পর ঢাকা কলেজের সামনে তাঁর সঙ্গে যিনি কথা বলেন, তাকে মনে হয়েছে একজন ছাত্র। তিনি দুঃখপ্রকাশ করে বলেন, ‘ওই ছাত্র যে ভাষায় কথা বলেছেন, এতে আমার মনে হলো আমার এত দিনের শিক্ষাদান ব্যর্থ হয়েছে। আমি লজ্জাবোধ করলাম।’ঢাকা বিশ্ববিদ্যালয়ের সাবেক এই উপাচার্য বলেন, ওই ছাত্র তাঁকে বলেন, ‘আপনারা মানুষ পুড়িয়ে মারছেন। এখন ভোট দিতে আসছেন কেন, লজ্জা করে না? ’ তিনি বলেন, ‘যে এ কথা বলেছে, সে হয়তো আমার ছাত্রের, ছাত্রের ছাত্র হতে পারে। এ কথাগুলো বলতেও আমি লজ্জাবোধ করছি।’আজকের নির্বাচন সম্পর্কে এমাজউদ্দীন আহমদ বলেন, ‘নিকৃষ্ট, ঘৃণ্য, জঘন্য নির্বাচন আয়োজিত হতে এর আগে দেখিনি। এটাকে নির্বাচন বলা যায় না। গায়ের জোরে ব্যালটে ভোট ঢুকিয়ে দেওয়া—এটাই ছিল আসল কথা।’
