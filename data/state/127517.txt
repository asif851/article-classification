
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) প্রথম নারী সহ-উপাচার্য হিসেবে নিয়োগ পেয়েছেন অধ্যাপক সাহানা আখতার রহমান। তিনি ওই বিশ্ববিদ্যালয়ের শিশু বিভাগের চেয়ারম্যান। 
মঙ্গলবার রাষ্ট্রপতি ও চ্যান্সেলর বিশ্ববিদ্যালয়ের নতুন সহ-উপাচার্যের (শিক্ষা) শূন্য পদে সাহানা আখতার রহমান তিন বছরের জন্য নিয়োগ দেন। বুধবার অধ্যাপক সাহানা আখতার রহমান তাঁর কার্যালয়ে যোগ দিয়েছেন। স্বাস্থ্য ও পরিবারকল্যাণ মন্ত্রণালয়ের উপসচিব শাহ আলম মুকুল স্বাক্ষরিত প্রজ্ঞাপনে এসব তথ্য জানানো হয়।
অধ্যাপক সাহানা আখতার রহমান ঢাকায় জন্মগ্রহণ করেন। কামরুন্নেসা উচ্চবিদ্যালয় থেকে মাধ্যমিক এবং হলিক্রস কলেজ থেকে কৃতিত্বের সঙ্গে উচ্চমাধ্যমিক পরীক্ষায় উত্তীর্ণ হন তিনি। সাহানা আখতার ১৯৮২ সালে ঢাকা মেডিকেল কলেজ থেকে এমবিবিএস পাস করেন। ১৯৯০ সালে তিনি এফসিপিএস (শিশু) এবং ১৯৯৫ সালে যুক্তরাজ্য থেকে মেডিকেল এডুকেশনে মাস্টার্স ডিগ্রি অর্জন করেন।
শিশুরোগ বিশেষজ্ঞ অধ্যাপক সাহানা আখতার রহমানের তিন মেয়ে। তিনি বাংলাদেশ ব্যাংকের সাবেক গভর্নর অর্থনীতিবিদ আতিউর রহমানের স্ত্রী। অধ্যাপক সাহানা আখতার রহমান ১৯৯১ সাল থেকে একনিষ্ঠভাবে চিকিৎসাশিক্ষা, চিকিৎসাসেবা ও গবেষণার সঙ্গে জড়িত। দেশি ও বিদেশি বিভিন্ন জার্নালে তাঁর শতাধিক গবেষণাপত্র প্রকাশিত হয়েছে এবং থিসিস গাইড হিসেবে তিনি ৩০টিরও বেশি এমডি এবং এফসিপিএস গবেষণা কাজ তত্ত্বাবধান করেছেন।
