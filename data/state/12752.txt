
ফরিদপুরের সালথা উপজেলার মধ্যপাড়া এলাকায় গত বৃহস্পতিবার তিনজনকে সাজা দিয়েছেন ভ্রাম্যমাণ আদালত। আদালতের হাকিম নগরকান্দা উপজেলা নির্বাহী কর্মকর্তা (ইউএনও) মো. আবদুল আজিজ বলেন, মধ্যপাড়া এলাকায় দেশীয় অস্ত্রে-সস্ত্রে সজ্জিত হয়ে বেশ কিছু মানুষ বেআইনিভাবে জড়ো হচ্ছিলেন এবং দাঙ্গায় অংশ নেওয়ার ষড়যন্ত্র করছিলেন। এ সময় তিনি ওই সড়ক দিয়ে যাচ্ছিলেন। তাঁকে দেখে অনেকে পালিয়ে যান। দুটি ঢাল-সড়কিসহ তৌহিদ খান (৪২), আবুল বাশার খান (৩৫) ও তুষার খানকে (১৯) আটক করা হয়। ভ্রাম্যমাণ আদালত বসিয়ে তৌহিদ ও বাশারকে চার মাস করে এবং তুষারকে দুই মাসের বিনাশ্রম কারাদণ্ডাদেশ দেওয়া হয়। 
