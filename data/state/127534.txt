
কক্সবাজারের টেকনাফের সাবরাং ইউনিয়ন পরিষদ (ইউপি) নির্বাচনে ব্যালট বাক্স ছিনতাইকে কেন্দ্র করে আইনশৃঙ্খলা রক্ষাকারী বাহিনীর গুলিতে দুজন নিহত হওয়ার ঘটনায় মামলা হয়েছে। মামলায় আসামি করা হয়েছে সেদিনের সংঘর্ষে নিহত দুজনকেও। সাবরাং ইউনিয়নের ১ নম্বর ওয়ার্ডের মুন্ডার ডেইল আল হোসাইনিয়া মাদ্রাসা কেন্দ্রের দায়িত্বে থাকা প্রিসাইডিং কর্মকর্তা মো. নুরুল বশর বাদী হয়ে গত বুধবার রাতে টেকনাফ থানায় এ মামলা করেন।পুলিশ জানায়, মামলায় সাবরাং ইউনিয়নের নির্বাচিত চেয়ারম্যান নুর হোসেনের ভাই নিহত আবদুল গফুরকে ১ নম্বর আসামি এবং নিহত মনির আহমদকে ২ নম্বর আসামি করা হয়েছে। এজাহারে তাঁরা দুজনসহ পাঁচজনের নাম উল্লেখ করা হয়েছে। এ ছাড়া অজ্ঞাতপরিচয় আরও ৮০০ জনকে আসামি করা হয়েছে।জানতে চাইলে টেকনাফ মডেল থানার ভারপ্রাপ্ত কর্মকর্তা (ওসি) মো. আবদুল মজিদ বলেন, কেন্দ্র থেকে ব্যালট বক্স নিয়ে উপজেলা পরিষদে ফেরার পথে বাক্স ছিনতাই, সরকারি কাজে বাধা প্রদানের অভিযোগে এ মামলা করেছেন প্রিসাইডিং কর্মকর্তা।২২ মার্চ রাতে সাবরাং ইউনিয়নের ১ নম্বর ওয়ার্ডের মুন্ডার ডেইল আল হোসাইনিয়া মাদ্রাসা কেন্দ্র থেকে ভোট গণনা শেষে ফেরার পথে সড়ক অবরোধ করে ব্যালট বাক্স ছিনতাইয়ের চেষ্টা চালানো হয়। এ সময় আইনশৃঙ্খলা রক্ষাকারী বাহিনীর গুলিতে আবদুল গফুর ও মনির আহমদ মারা যান।
