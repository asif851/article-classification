
বেসরকারি ইংরেজি মাধ্যম স্কুলের টিউশন ফির ওপর সাড়ে ৭ শতাংশ হারে ভ্যাট বা মূল্য সংযোজন কর (মূসক) স্থগিত করে হাইকোর্টের দেওয়া আদেশ স্থগিত করেছেন সুপ্রিম কোর্ট। আজ বুধবার সুপ্রিম কোর্টের অবকাশকালীন চেম্বার বিচারপতি সৈয়দ মাহমুদ হোসেন এ আদেশ দেন।রাষ্ট্রপক্ষে ডেপুটি অ্যাটর্নি জেনারেল এস এম মনিরুজ্জামান প্রথম আলোকে জানান, হাইকোর্টের দেওয়া স্থগিত আদেশ ৮ সপ্তাহের জন্য স্থগিত করেছেন সুপ্রিম কোর্টের চেম্বার বিচারপতি। পরে অ্যাটর্নি জেনারেল মাহবুবে আলম সাংবাদিকদের বলেন, এই আদেশের ফলে বেসরকারি ইংরেজি মাধ্যম স্কুলের শিক্ষার্থীদের টিউশন ফির ওপর সাড়ে ৭ শতাংশ হারে ভ্যাট দিতে হবে।এ ব্যাপারে সুপ্রিম কোর্টের আইনজীবী শাহদীন মালিক বলেন, স্কুলের শিশুদের ওপর এভাবে ভ্যাট আরোপ প্রত্যাশিত ছিল না। এখন স্পষ্ট বোঝা যাচ্ছে, বেসরকারি ইংরেজি মাধ্যম স্কুলের শিশুদের কাছ থেকে টাকা আদায় করতে সরকার বদ্ধপরিকর। সরকার যদি মনে করে, এই অন্যায় নীতি তাদের আদর্শ, তবে তা-ই হোক।একটি রিট আবেদনের প্রাথমিক শুনানি শেষে ১৭ সেপ্টেম্বর বেসরকারি ইংরেজি মাধ্যম স্কুলের টিউশন ফির ওপরে সাড়ে ৭ শতাংশ হারে ভ্যাট ছয় মাসের জন্য স্থগিত করেন হাইকোর্ট। একই সঙ্গে এই ভ্যাট আদায় কেন অবৈধ ঘোষণা করা হবে না, তা জানতে চেয়ে রুল দেন আদালত। বিচারপতি শামীম হাসনাইন ও বিচারপতি মোহাম্মদ উল্লাহর সমন্বয়ে গঠিত বেঞ্চ ওই আদেশ দেন।চলতি অর্থবছরে বেসরকারি বিশ্ববিদ্যালয়, মেডিকেল ও ইঞ্জিনিয়ারিং কলেজের টিউশন ফির ওপরও সাড়ে ৭ শতাংশ ভ্যাট আরোপ করা হলে তা প্রত্যাহারের দাবিতে মাঠে নামেন শিক্ষার্থীরা। পরে আন্দোলনের মুখে সরকার ওই ভ্যাট প্রত্যাহার করে।
আরও পড়ুন:
ইংরেজি মাধ্যমের স্কুলে ভ্যাট স্থগিত
