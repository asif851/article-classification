
গত ২৪ মার্চ ২০১৪, এসিড সারভাইভারস ফাউন্ডেশন ও প্রথম আলোর আয়োজনে ‘অ্যাসিড ও অন্যান্য পোড়া রোগীর চিকিৎসায় স্কিন ব্যাংক প্রতিষ্ঠার সুযোগ ও সম্ভাবনা’ শীর্ষক গোলটেবিল বৈঠক অনুষ্ঠিত হয়। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে ছাপা হলো। ন্যাশনাল ইনস্টিটিউট অব বার্ন অ্যান্ড প্লাস্টিক সার্জারি, ঢাকা মেডিকেল কলেজ হাসপাতালসহ বার্ন ইউনিট আছে, এমন বড় কোনো প্রতিষ্ঠানকে স্কিন ব্যাংক প্রতিষ্ঠার উদ্যোগ নিতে হবে। স্কিন ব্যাংক প্রতিষ্ঠায় স্বাস্থ্য মন্ত্রণালয় ও স্বাস্থ্য অধিদপ্তরের উদ্যোগী হওয়ার প্রয়োজন আছে। স্কিন ব্যাংক প্রতিষ্ঠায় জনগণের সচেতনতা এবং বিভিন্ন সমাজিক সংগঠনের সক্রিয় অংশগ্রহণ অত্যন্ত জরুরি। অন্যান্য অঙ্গ প্রতিস্থাপনকারী সংগঠনের সঙ্গে সমন্বয় প্রয়োজন। স্কিন ব্যাংক করার ব্যাপারে আঞ্জুমান মুফিদুলের সহযোগিতা নিতে হবে যাকে আমরা স্কিন দিয়ে বাঁচাব, তাকে স্কিন ব্যাংকের সদস্য করে নিতে হবে। মৃত্যুর পর তার স্কিন যেন স্কিন ব্যাংকে দান করে যায় স্কিন ব্যাংক প্রতিষ্ঠা ও পরিচালনার ক্ষেত্রে নীতিমালা দরকার আইন মন্ত্রণালয়, ধর্ম মন্ত্রণালয় ও ইসলামিক ফাউন্ডেশনকে একসঙ্গে কাজ করতে হবে পরিবার, সমাজ ও রাষ্ট্র সবক্ষেত্রে সহমর্মিতার বিষয়টি জাগিয়ে তুলতে হবে
আলোচনাআব্দুল কাইয়ুম: দেশে পোড়া রোগীর সংখ্যা প্রতিদিন বাড়ছে। এদের দ্রুত চিকিৎসা প্রয়োজন। পোড়া রোগীদের জন্য স্কিন গ্রাফটিং একটি অত্যাবশ্যকীয় চিকিৎসা। কিন্তু দেশে কোনো স্কিন ব্যাংক নেই। আবার বেশি পোড়া রোগীদের নিজেদের শরীরের চামড়া নেওয়া ঝুঁকিপূর্ণ। তাই পোড়া রোগীদের ফলপ্রসূ চিকিৎসায় স্কিন ব্যাংক জরুরি হয়ে পড়েছে। বিশেষজ্ঞ ব্যক্তিরা উপস্থিত আছেন, কীভাবে চামড়া সংগ্রহ করা যাবে, সেসব বিষয় আলোচনায় আসবে। শুরুতে এ বিষয়ে সূচনা বক্তব্য দেওয়ার জন্য অনুরোধ করছি ইফতেখারুজ্জামানকে।
ইফতেখারুজ্জামান: চামড়া প্রতিস্থাপনের একটি দীর্ঘ ইতিহাস আছে। আমার জানা মতে, ১৮৭১ সালে প্রথম চামড়া প্রতিস্থাপন হয়। চামড়া ফ্রিজিং শুরু হয় ১৯৩৯ সাল থেকে। দুই দশক ধরে পৃথিবীব্যাপী এটি কার্যকর ভূমিকা পালন করছে এবং এর ব্যাপক ব্যবহার হচ্ছে। এসিড ও অন্যান্য পোড়া রোগীদের দ্রুত চিকিৎসা প্রয়োজন। আবার সঙ্গে সঙ্গে তাদের পুনর্বাসনেরও প্রয়োজন।পুনর্বাসনের ক্ষেত্রে অন্যান্য দেশ অনেক এগিয়েছে। পার্শ্ববর্তী দেশ ভারত এক দশকের বেশি সময় ধরে এ ক্ষেত্রে জনপ্রিয়তা অর্জন করেছে। এসিড-সন্ত্রাসের বিরুদ্ধে আমরাসহ আরও অনেকে কাজ করছে। সরকার থেকেও উদ্যোগ নেওয়া হয়েছে। ফলে এসিড-সন্ত্রাসের মাত্রা কমে এসেছে। তবে পরিপূর্ণ নিয়ন্ত্রণ হয়নি। এসিড-সন্ত্রাসসহ আগুনে পোড়া রোগীদের চিকিৎসার একটা অন্যতম উপাদান চামড়া। বাংলাদেশে একটি স্কিন ব্যাংক করা যায় কি না, সে জন্য আজকের এ আলোচনা। স্কিন ব্যাংক প্রতিষ্ঠার আইনি ভিত্তি আছে। আইনে কোনো বাধা নেই। কিন্তু গুরুত্বপূর্ণ এই বিষয়টি এত দিন আলোচনায় আসেনি। এমনকি সরকারিভাবেও বিষয়টি গুরুত্ব পায়নি। আমরা মনে করি, এ আলোচনার মাধ্যমে সমাজে সচেতনতা তৈরি হবে। এ বিষয়ে যাঁরা বিশেষজ্ঞ আছেন, তাঁরা বিস্তারিত আলোচনা করবেন, মতামত দেবেন।বিশেষজ্ঞ সম্পৃক্ত করে আমরা এগিয়ে যেতে চাই। মূল লক্ষ্য একটি স্কিন ব্যাংক গড়ে তোলা এবং সমাজের মধ্যে সচেতনতা আন্দোলন গড়ে তোলা। অন্যান্য অর্গানের প্রতিস্থাপন হচ্ছে। চামড়া প্রতিস্থাপনের ক্ষেত্রেও সমস্যা হবে না। এসিড সারভাইভারস ফাউন্ডেশনকে ইতিপূর্বে সরকার বিভিন্নভাবে সহযোগিতা করেছে। তাই বাংলাদেশে স্কিন ব্যাংক প্রতিষ্ঠার ক্ষেত্রে সরকারসহ সংশ্লিষ্ট সবাই এগিয়ে আসবেন বলে আশা করি।
শরীফ হাছান: বিশ্বে আগুন, এসিড ও বিদ্যুতে পোড়া রোগীর সংখ্যা বেড়ে গেছে। তাই বিশ্ব স্বাস্থ্য সংস্থার এটি ভাবনার কারণ হয়ে দাঁড়িয়েছে। তাদের এক গবেষণায় বলা হয়েছে, পৃথিবীতে বছরে পোড়া রোগীর সংখ্যা এক কোটি ১০ লাখের বেশি। এটি এইচআইভি এইডস ও যক্ষ্মা রোগীর যে সংখ্যা, তার যোগফলের চেয়ে অনেক বেশি।এ সমস্যার গভীরতা কতটুকু? সারা বিশ্বে যত পোড়া রোগী মারা যায়, তার ৯৫ শতাংশ পোড়ে উন্নয়নশীল দেশে। এদের বেশির ভাগই শিশু। নিউজিল্যান্ড ও অস্ট্রেলিয়া সবদিক থেকে সুরক্ষিত। তার পরও প্রতিবছর মোট জনসংখ্যার এক ভাগ মানুষ পুড়ে যায়। ভারতবর্ষে প্রতিবছর আগুনে পোড়া ৭০ লাখ রোগী নিবন্ধিত হয়। নিবন্ধনের বাইরে কত আছে জানি না। বাংলাদেশে সঠিক কোনো পরিসংখ্যান নেই। তবে অস্ট্রেলিয়া-নিউজিল্যান্ডের হিসাবে ১ শতাংশ হলে ১৬ লাখ, ২ শতাংশ হলে ৩২ লাখ মানুষ প্রতিবছর পুড়ছে।শরীরের ২০ বা তার বেশি অংশ পুড়ে গেলে জীবনের ঝুঁকি অনেক বেড়ে যায়। কারণ পানি, তাপ, লবণ ইত্যাদি উপাদান শরীর থেকে বেরিয়ে যায়। এটা পূরণ করা খুবই দুরূহ কাজ। এসব উপাদান শরীর রক্ষাকারী উপাদান হিসেবে কাজ করে। এগুলো বেরিয়ে গেলে বিভিন্ন প্রকার ব্যাকটেরিয়ার সংক্রমণ ঘটে। রোগ প্রতিরোধের ক্ষমতা কমে যায়। এর একমাত্র উপযুক্ত চিকিৎসা হলো রোগীর ক্ষত চামড়া দিয়ে ঢেকে দেওয়া। রোগীর নিজের চামড়া দিয়ে ঢেকে দেওয়া যায়। এটাকে বলে অটোগ্রাফট। কিন্তু যে রোগীর ৫০ ভাগের বেশি পুড়ে যায়, তার সব চামড়া দিয়েও ক্ষত ঢাকা যায় না। সেটা করতে গেলে রোগী আরও ঝুঁকির মধ্যে পড়ে যায়। ফলে অটোগ্রাফট সব সময় সম্ভব নয়। আমরা এলোগ্রাফট ও জেনোগ্রাফটের মাধ্যমে এটা করতে পারি। অন্যের কাছ থেকে চামড়া নেওয়াকে বলে এলোগ্রাফট। এ ছাড়া আছে বায়োসিনথেটিক স্কিন সাবস্টিটিউট। এটা আমাদের দেশে পাওয়া যায় না। এর দামও আকাশচুম্বী। সবকিছু বিবেচনায় মানুষের চামড়া ব্যবহার করতে হবে।কিন্তু দেশের আইন পোড়া রোগীর নিকটাত্মীয় ছাড়া সমর্থন করে না। এ ক্ষেত্রে একমাত্র সহজ উপায় হলো মৃত ব্যক্তির চামড়া সংগ্রহ। মৃত ব্যক্তির ক্ষেত্রে তাঁর এবং তাঁর আত্মীয়স্বজনের সম্মতি লাগবে। কিন্তু এখানে জটিলতা তৈরি হয়। কিছু উপাদানসহ ৪ ডিগ্রি সেন্টিগ্রেড তাপমাত্রায় চামড়া রাখলে দুবছর পর্যন্ত ব্যবহার করা যায়। আবার মাইনাস ৭০ ডিগ্রি তাপমাত্রায় রাখলে চামড়া থাকবে জীবন্ত। কোনো ব্যক্তি মারা যাওয়ার ১২ ঘণ্টার মধ্যে চামড়া সংগ্রহ করতে হবে। কোনো কোনো ক্ষেত্রে ২৪ ঘণ্টার মধ্যেও নেওয়া যায়। চামড়া সংগ্রহের আইনি ভিত্তি আছে।তার পরও কিছু সামাজিক-সাংস্কৃতিক সমস্যা তৈরি হতে পারে। মানুষ চোখ, রক্ত, কিডনি দান করছে। এ ক্ষেত্রেও সমস্যা হবে না। মানুষের মধ্যে সচেতনতা বৃদ্ধি করতে হবে। ন্যাশনাল ইনস্টিটিউট অব বার্ন অ্যান্ড প্লাস্টিক সার্জারি, ঢাকা মেডিকেল কলেজ হাসপাতালসহ এ ধরনের বড় কোনো প্রতিষ্ঠানকে স্কিন ব্যাংক প্রতিষ্ঠার উদ্যোগ নিতে হবে।
সামন্তলাল সেন: বাংলাদেশে স্কিন ব্যাংক অত্যন্ত জরুরি। দীর্ঘদিন ধরে স্কিন ব্যাংকের অভাব বোধ করছি। সাম্প্রতিক সময়ে আগুনে পোড়া রোগীর সংখ্যা আরও বেড়েছে। শরীফ হাছানের উপস্থাপন থেকেও বোঝা যায় বাংলাদেশে স্কিন ব্যাংক কত প্রয়োজন। ২১ বছর আগে স্কিন ব্যাংক করার ব্যাপারে ইতালিয়ান সরকারের সঙ্গে কথা বলেছিলাম। তখন একটা বাধা এসেছিল। একসময় ঠোঁটকাটা চিকিৎসা নিয়ে কুসংস্কার ছিল। তবে এ বিষয়ে ব্যাপক সচেতনতা তৈরি করতে পারলে সফলভাবে স্কিন ব্যাংক প্রতিষ্ঠা করা যাবে। ইন্টারনেটে দেখেছিলাম, মুম্বাইয়ে তিন বছরে ৩৪৮ জন মানুষের চামড়া সংগ্রহ করা হয়েছে। তারা কীভাবে পেরেছে? তারা মানুষের মধ্যে এ বিষয়ে বড় রকমের সচেতনতা তৈরি করতে পেরেছে।কারও ৬০ শতাংশ পুড়ে গেলে একমাত্র উপায় হচ্ছে স্কিন দিয়ে ঢেকে দেওয়া। অন্যান্য ড্রেসিং অত্যন্ত ব্যয়বহুল। আর তা স্কিনের মতো ফলপ্রসূ নয়। চামড়া দিয়ে সহজেই আমরা ঢাকতে পারি এবং রোগীকে বাঁচানো সম্ভব। তা না হলে রোগী বিভিন্ন প্রকার সংক্রামক রোগে আক্রান্ত হবে। তাকে বাঁচানো দুরূহ হবে। বাংলাদেশে বিভিন্ন কারণে মানুষ পুড়ে যায়। জরুরি ভিত্তিতে বাংলাদেশে স্কিন ব্যাংক করার ব্যাপারে আঞ্জুমান মুফিদুলের সহযোগিতা নিতে হবে। তাদের কাছে অনেক বেওয়ারিশ লাশ থাকে। মৃত ব্যক্তির চামড়া সংগ্রহ করতে হবে। এ জন্য সংশ্লিষ্ট সবাইকে একসঙ্গে কাজ করতে হবে এবং যত দ্রুত সম্ভব স্কিন ব্যাংকের ব্যাপারে উদ্যোগ নিতে হবে।
হারুন-আর-রশিদ: অর্গান প্রতিস্থাপনে বাংলাদেশ অগ্রগতি অর্জন করেছে। ১৯৮২ সালে প্রথম কিডনি প্রতিস্থাপন করা হয়। ১৯৯৯ সালে সরকার উদ্যোগী হয়ে মানবদেহে অঙ্গ প্রতিস্থাপনের আইন করে। আইন করার সময় আমরা দুটো বিষয় ভেবেছিলাম। একটি সলিড অর্গান। একটি টিস্যু। সলিড অর্গান বলতে বুঝি কিডনি, হার্ট, লাং। টিস্যু বলতে বোঝায় কর্নিয়া, স্কিন, বোন ম্যারো। আইনের মধ্যে আমরা সব বিষয় অন্তর্ভুক্ত করেছি।দুভাবে অর্গান দান করা যায়। বেঁচে থাকা অবস্থায় কেবল নিকটাত্মীয়কে অর্গান দান করা যায়। আইনে আছে, মা-বাবা, ভাই-বোন, ছেলে-মেয়ে একে অপরকে অর্গান দান করতে পারে। কোন কোন অর্গান দান করা যায়? যার দুটি কিডনি আছে, সে একটা কিডনি দান করতে পারে। বেঁচে থাকা অবস্থায় লিভারের অর্ধেক দান করা যায়। দুই থেকে ছয় সপ্তাহের মধ্যে লিভার আবার ঠিক হয়ে যায়। স্কিন ও বোন ম্যারো বেঁচে থাকা অবস্থায় দান করা যায়। কিন্তু স্বামী-স্ত্রী ছাড়া কিডনি ও লিভার অন্যকে দান করা যায় না।আইনে বাধা আছে। অর্গান কেনাবেচার ফলে আমরা অনাত্মীয়কে দেওয়া সমর্থন করিনি। উন্নত বিশ্বে ৮০ ভাগ অর্গান সংগ্রহ করা হয় মৃত্যুর পরে। স্কিন দানের কথা অর্গান আইনে বলা আছে এবং স্কিন দানের কতগুলো সুবিধা রয়েছে। মানুষের মস্তিষ্ক কার্যক্ষমতা হারালে তাকে মৃত ঘোষণা করা হয়। ইনটেনসিভ কেয়ার ইউনিটে বিশেষজ্ঞরা পরীক্ষা-নিরীক্ষা করে মৃত ঘোষণা করেন। কিন্তু তখনো হার্টবিট কাজ করতে থাকে। তখন ব্লাড প্রেসারকে ওষুধের মাধ্যমে ন্যূনতম পর্যায়ে রাখা হয়। এ অবস্থায় মৃত ব্যক্তির লিভার, হার্ট, কিডনি, কর্নিয়া, স্কিন ভালো থাকে। এ সময় মৃত ব্যক্তির লিভার, হার্ট, কিডনি, কর্নিয়া, স্কিন দানের জন্য তার ওয়ারিশদের বোঝানো হয়। মৃত ব্যক্তির এই অর্গানগুলো দিয়ে অন্য একজন মানুষ পৃথিবীতে বেঁচে থাকবে। এর চেয়ে ভালো কাজ আর কী হতে পারে? কিডনি ফেইলিওর হলে এক সপ্তাহ, লিভার ফেইলিওর হলে এক মাস ও হার্ট ফেইলিওর হলে কয়েক সপ্তাহের মধ্যে মানুষ মারা যায়।পৃথিবীতে একজন মানুষকে বাঁচিয়ে রাখার মতো মহৎ কাজ আর কী হতে পারে। স্কিনের একটা সুবিধা হলো, হার্টবিট না থাকলেও স্কিন সংগ্রহ করা যায়। হার্ট স্টপ হলে মাত্র ৪৫ মিনিট থেকে এক ঘণ্টার মধ্যে এটা সংগ্রহ করা যাবে। কর্নিয়া ছয় ঘণ্টার মধ্যে এবং স্কিন ২৪ ঘণ্টার মধ্যে সংগ্রহ করা যাবে। তবে হার্ট স্টপ হলে লিভার নেওয়া সম্ভব হবে না। এখনই কাজটি শুরু করতে হবে, বিশেষ করে স্কিনের ক্ষেত্রে কাজটি সহজ।
নিনা গোস্বামী: বাংলাদেশে আগুন, এসিড, বিদ্যুৎস্পৃষ্ট বিভিন্ন কারণে মানুষ পুড়ে যায়। তাদের বাঁচিয়ে তোলা, সুস্থ করে তোলা রাষ্ট্র ও সমাজের দায়িত্ব। স্কিন এ চিকিৎসার অন্যতম উপকরণ। কিন্তু অঙ্গপ্রত্যঙ্গ সংযোজনের জন্য ১৯৯৯ সালের আইন আছে। এ আইনটি খুবই যৌক্তিক। অনেক ভেবেচিন্তে আইনটি করা হয়েছে। আইনে স্কিন সংগ্রহের কথা বলা আছে এবং মরণোত্তর স্কিন দানের বিষয়টি আইনে আছে। তাই স্কিন সংগ্রহের জন্য আইনি কোনো বাধা নেই। এখন দরকার সমাজের মধ্যে সচেতনতা তৈরি করা। মানুষ যদি ব্যাপকভাবে সচেতন হয়, তাহলে স্কিন দানে এগিয়ে আসবে। এখন কাজটি শুরু করার প্রক্রিয়া শুরু করতে হবে। স্কিন ব্যাংক প্রতিষ্ঠায় স্বাস্থ্য মন্ত্রণালয় ও স্বাস্থ্য অধিদপ্তরকে যুক্ত করার প্রয়োজন আছে।
মো. আইয়ুব আলী: বাংলাদেশে স্কিন ব্যাংকের গুরুত্ব অত্যাবশ্যকীয় হয়ে উঠেছে। কারণ, বাংলাদেশে ক্রমেই পোড়া রোগীর সংখ্যা বাড়ছে। স্কিন দিয়ে ঢাকতে না পারলে এক-দুই দিনের মধ্যেই বিভিন্ন সংক্রমণে আক্রান্ত হবে। রোগীর জীবন চরম ঝুঁকির মধ্যে পড়ে যাবে। পোড়া রোগীর কিডনির ঝুঁকি ক্রমেই বাড়তে থাকে। দ্রুত চিকিৎসা না করতে পারলে একসময় প্রায় সব অর্গানকে আক্রমণ করে। এভাবে মৃত্যুর মুখে পড়ে যাওয়া ছাড়া আর কোনো উপায় থাকে না। কিন্তু রোগীকে স্কিন দিয়ে ঢেকে দিতে পারলে ভাইরাসে আক্রান্ত হবে না। ফলে তার মৃত্যুরও আশঙ্কা থাকবে না। স্কিন হচ্ছে পোড়া রোগীকে বাঁচানোর অন্যতম উপায়। ধারণামতে, দুই বছর পর্যন্ত স্কিন সংরক্ষণ করা যায়।কোনো কোনো জার্নালে দেখেছি, পাঁচ বছর পর্যন্ত সংরক্ষণ করা যায়। সমস্যা হচ্ছে স্কিন ডোনেটের প্রবণতা এখনো দেশে তৈরি হয়নি। মানুষ এ ক্ষেত্রে সচেতন হয়নি। একজন মনীষী বলেছেন, ‘তুমি যখন কোনো মানুষকে বস্তুগত কিছু দান করো, সেটা যে পরিমাণ সম্পদ বা অন্য কিছু হোক না কেন। কিন্তু তোমার নিজের শরীরের কিছু দান করলে সেটা হবে শ্রেষ্ঠ ও মহৎ দান।’ বিশ্ব স্বাস্থ্য সংস্থার এক হিসাবমতে, মোট পোড়া রোগীর ৭৫ শতাংশ পোড়ে ১৫ থেকে ৪০ বছর বয়সের মধ্যে। মানুষের জীবনের অত্যন্ত কার্যকর সময় এটি। মোটাকথা, এরা সমাজ, পরিবার ও রাষ্ট্রের জন্য বোঝা হয়। এ মানুষগুলোকে ভালো করতে পারলে তারা সমাজের মূলধারায় ফিরে আসতে পারবে। এ জন্য দ্রুত স্কিন ব্যাংক প্রতিষ্ঠা করতে হবে।
মো. তোসাদ্দেক হোসেন সিদ্দিকী: আমি শিশু সার্জারি বিশেষজ্ঞ। এ ছাড়া রক্ত ও চক্ষু সংগ্রহের জন্য সন্ধানী জাতীয় চক্ষুদান সমিতির একজন খাঁটি স্বেচ্ছাসেবক। আমাদের মতো অভিজ্ঞতাসম্পন্ন প্রতিষ্ঠান বাংলাদেশে আর নেই। দুটো বিষয় আমরা বাংলাদেশে সফলতার সঙ্গে প্রতিষ্ঠা করতে পেরেছি। এক, স্বেচ্ছায় রক্তদান। দুই, স্বেচ্ছায় চক্ষুদান। আমরা এ দুটি কাজে সফলতা অর্জন করেছি। প্রথম দিকে রক্তের জন্য মানুষকে যে কষ্ট করতে হয়েছে, এখন সেটা আর নেই। মানুষ এখন স্বেচ্ছায় রক্ত দিচ্ছে। রক্তদানের এখন স্বর্ণযুগ বলা যায়। আমরা বলতাম আপনার আপনজনকে রক্ত দিন।কারণ, আপনজন থেকে শুরু করলে একসময় সে প্রতিবেশীকে দেবে। প্রথমে অন্যকে দিতে বললে সে রাজি হতো না। স্কিনের ক্ষেত্রেও এ ধরনের উদ্যোগ নেওয়া যায়। প্রথমে আপনজনকে দিতে বলা, পরে অন্যকে। স্কিন ব্যাংকের প্রয়োজনীয়তার বিষয়ে কোনো বিতর্কের দরকার নেই। বাংলাদেশে আইন কোনো সমস্যা নয়। একমাত্র সমস্যা হলো মানসিকতা। একসময় আমাদের দেখলে মানুষ বলত রক্তচোষা এবং চক্ষু উৎপাটনকারী। এখন আমরা সবকিছুকে জয় করে একটা ভালো অবস্থানে আছি। আমাদের অভিজ্ঞতা স্কিন ব্যাংকের ক্ষেত্রে কাজে লাগানো যেতে পারে। মানুষের মধ্যে অনেক কুসংস্কার ছিল। তারা বলত, এক ফোঁটা রক্ত হতে এক মাস সময় লাগে। রক্ত দিলে মরে যাব। কিন্তু যখন তাঁর চোখের সামনে দেখল একজন রক্ত দিয়ে বীরদর্পে হেঁটে যাচ্ছে, তখন বলল, আমার রক্ত নেন। কেউ যখন রক্ত নিতে আসত, তখন বলতাম আগে আপনি রক্ত দিন। এখন যেকোনো জায়গায় দুর্ঘটনা ঘটলে মানুষ লাইন ধরে রক্ত দিচ্ছে। এটা একটা বিশাল অর্জন। স্কিন সংগ্রহের ক্ষেত্রে এ ধরনের উদ্যোগ নিতে হবে। যাকে আমরা স্কিন দিয়ে বাঁচাব, তাকে স্কিন ব্যাংকের সদস্য করে নিতে হবে।মৃত্যুর পর তাঁর স্কিন যেন স্কিন ব্যাংকে দান করে যায়। প্রচার হতে হবে মানুষ থেকে মানুষে। অনেকে হয়তো প্রতিজ্ঞা রক্ষা করবে না। কিছু আসে-যায় না। প্রচার হবে। যাঁরা ডাক্তারি করেন, তাঁরা জানেন রোগী রোগী আনে। স্কিন ব্যাংকের ক্ষেত্রে এ আবে�
