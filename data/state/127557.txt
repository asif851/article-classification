
নারায়ণগঞ্জ শহরের পশ্চিমতল্লা এলাকায় রান্নাঘরে জমে থাকা গ্যাস বিস্ফোরণে একই পরিবারের চারজন দগ্ধ হয়েছেন। তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।
আজ বৃহস্পতিবার ভোরে এই দুর্ঘটনা ঘটে। দগ্ধরা হলেন, মনির হোসেন (৩৫), তাঁর স্ত্রী মিনারা বেগম (২৮), ছেলে মিনহাজ ও রিমন।
ফতুল্লা মডেল থানার সহকারী পুলিশ সুপার মো. শরফুদ্দিন বলেন, চারতলা ওই বাড়িটির নিচতলায় পরিবারটি ভাড়া থাকতেন। ভোরে রান্নাঘরে গ্যাসের চুলায় আগুন ধরাতে গেলে লিকেজ থেকে জমে থাকা গ্যাসের বিস্ফোরণ হয়। এতে ওই ফ্ল্যাটের দরজা ও জানালা উড়ে গেছে। দগ্ধদের প্রতিবেশীরা উদ্ধার করে হাসপাতালে নিয়ে যান। ধারণা করা হচ্ছে, রাতে শোয়ার সময় গ্যাসের চুলা ভালোভাবে বন্ধ করা হয়নি। এতে পুরো ঘরে গ্যাস ছড়িয়ে যায়।
হাসপাতালের বার্ন ইউনিটের আবাসিক সার্জন পার্থ শংকর পালের ভাষ্য, দগ্ধদের ভোর সাড়ে ছয়টার দিকে ভর্তি করা হয়েছে। তাঁদের মধ্যে মিনারা বেগমের শরীরের ৪০ শতাংশ এবং মনির হোসেনের শরীরের ৩৫ শতাংশ পুড়ে গেছে। বাকি দুজনের শরীরের সামান্য অংশ পুড়েছে।
