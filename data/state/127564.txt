
চট্টগ্রামের পাহাড়তলী ও ফৌজদারহাট রেলস্টেশনের অদূরে গতকাল বুধবার দুটি পৃথক রেল দুর্ঘটনার কারণ অনুসন্ধানে দুটি তদন্ত কমিটি করেছে রেল কর্তৃপক্ষ। রেলের বিভাগীয় ও উচ্চপর্যায় থেকে এ দুটি কমিটি গঠন করা হয়।
পূর্বাঞ্চল রেলের মহাব্যবস্থাপক আবদুল হাই আজ বৃহস্পতিবার প্রথম আলোকে বলেন, পূর্বাঞ্চল রেলের প্রধান পরিবহন কর্মকর্তা মিয়া জাহানকে আহ্বায়ক করে পাঁচ সদস্যের তদন্ত কমিটি গঠন করা হয়েছে। কমিটিকে তিন দিনের মধ্যে প্রতিবেদন জমা দেওয়ার জন্য বলা হয়েছে।
বিভাগীয় রেল ব্যবস্থাপক (ডিআরএম) মঞ্জুরুল আলম চৌধুরী প্রথম আলোকে বলেন, বিভাগীয় পরিবহন কর্মকর্তা (ডিটিও) ফিরোজ ইখতেখারকে প্রধান করে চার সদস্যের একটি তদন্ত কমিটি গঠন করা হয়েছে। কমিটিকে ‘দ্রুত সময়ের মধ্যে’ তদন্ত প্রতিবেদন দিতে বলা হয়েছে।
রেলের কর্মকর্তারা বলেন, গতকাল সকালে চট্টগ্রাম বন্দর থেকে ঢাকার কমলাপুরগামী কনটেইনারবাহী একটি ট্রেনের ইঞ্জিন সীতাকুণ্ডের ফৌজদারহাট স্টেশনের কাছে লাইনচ্যুত হয়। সীতাকুণ্ডে দুর্ঘটনার পর পাহাড়তলী থেকে ফৌজদারহাট পর্যন্ত আপ লাইনের পরিবর্তে ডাউন লাইনে ট্রেন চালানো হয়। বিকেল সাড়ে তিনটার দিকে পাহাড়তলী স্টেশনের অদূরে মহানগর গোধূলির চারটি বগি লাইনচ্যুত হওয়ার পর ডাউন লাইনও বন্ধ হয়ে যায়। এ ঘটনার পর চট্টগ্রামের সঙ্গে সারা দেশে রেল যোগাযোগ বন্ধ হয়ে যায়। তবে দুর্ঘটনার এক ঘণ্টা পর লাইনচ্যুত চারটি বগি রেখে বাকি ১৪টি বগি নিয়ে ট্রেনটি ঢাকায় রওনা হয়। এই দুর্ঘটনায় চার থেকে পাঁচজন সামান্য আহত হন।
দুর্ঘটনার ১০ ঘণ্টা পর গতকাল দিবাগত রাত ১টা ৪০ মিনিটের দিকে চট্টগ্রামের সঙ্গে সারা দেশের রেল যোগাযোগ স্বাভাবিক হয়। দুর্ঘটনার কারণে চাঁদপুর, ঢাকা ও সিলেটগামী পাঁচটি ট্রেন নির্ধারিত সময়ের পরে চট্টগ্রাম স্টেশন ছেড়ে যায়। একইভাবে চারটি ট্রেন নির্ধারিত সময়ের পরে চট্টগ্রাম স্টেশনে এসে পৌঁছায়। শুধু চট্টগ্রাম থেকে ময়মনসিংহগামী মেইল ট্রেন নাসিরাবাদ এক্সপ্রেসের যাত্রা বাতিল করা হয়েছে।
আরও পড়ুন: চট্টগ্রামের সঙ্গে ট্রেন চলাচল স্বাভাবিক
