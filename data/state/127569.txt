

নির্বাচন কমিশন গঠন নিয়ে রাষ্ট্রপতির সঙ্গে সংলাপে অংশ নিতে বঙ্গভবনে গেছে বিএনপি। দলটির চেয়ারপারসন খালেদা জিয়ার নেতৃত্বে নীতিনির্ধারণী পর্ষদ স্থায়ী কমিটির ১০ জন সদস্য বিকেল সাড়ে চারটার দিকে বঙ্গভবনে পৌঁছান। 
নির্দিষ্ট সময়ের কিছু আগে পৌঁছানোর কারণে রাজউক ভবনের সামনে কিছুক্ষণ দাঁড়িয়ে থাকে খালেদা জিয়ার গাড়ি। কিছুক্ষণ পর তিনি বঙ্গভবনে প্রবেশ করেন।এই সংলাপ নিয়ে বিএনপির নেতাদের মধ্যে আশা-নিরাশা দুটিই আছে।বিএনপির চেয়ারপারসনের প্রেস উইংয়ের সদস্য শামসুদ্দীন দিদার জানান, আজ বেলা তিনটায় খালেদা জিয়া গুলশানের বাসা থেকে বঙ্গভবনের উদ্দেশে রওনা হন। বিএনপির সূত্র জানায়, খালেদা জিয়ার সঙ্গে বিএনপির প্রতিনিধিদলে রয়েছেন দলের মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, মাহবুবুর রহমান, আবদুল মঈন খান, রফিকুল ইসলাম মিয়া, নজরুল ইসলাম খান, গয়েশ্বর চন্দ্র রায় ও আমীর খসরু মাহমুদ চৌধুরী। বিএনপির মহাসচিব মির্জা ফখরুল ইসলাম আলমগীর সম্প্রতি সাংবাদিকদের বলেছেন, নির্বাচন কমিশন গঠন নিয়ে বিএনপির চেয়ারপারসনের দেওয়া ১৩ দফা প্রস্তাবের আলোকে বিএনপি রাষ্ট্রপতির সঙ্গে আলোচনায় অংশ নেবে।জানতে চাইলে বিএনপির স্থায়ী কমিটির সদস্য মাহবুবুর রহমান প্রথম আলোকে বলেন, তাঁরা আশা নিয়েই বঙ্গভবনে যাচ্ছেন। কিন্তু একটি কথা আছে, ঘর পোড়া গরু সিঁদুরে মেঘ দেখলে ভয় পায়। গতবারও বিএনপি রাষ্ট্রপতির সঙ্গে সংলাপে গিয়েছিল। কিন্তু তেমন কিছু হয়নি। এবারও সে রকম হলে তা হবে শুধু শুধু সময় নষ্ট। বিএনপি শুধু আনুষ্ঠানিকতার জন্য সংলাপ যাচ্ছে না। বিএনপি সত্যিকার অর্থে একটি ভালো গ্রহণযোগ্য নিরপেক্ষ কমিশন চায়। বিএনপির সূত্র জানায়, রাষ্ট্রপতি যদি নির্বাচন কমিশন গঠনের লক্ষ্যে গতবারের মতো একটি সার্চ কমিটি করার ইচ্ছার কথা জানান এবং এ জন্য নাম চান, তাহলে বিএনপি তাদের ১৩ দফার আলোকে নাম প্রস্তাব করতে পারে।সংবিধানে বলা আছে, প্রধানমন্ত্রীর পরামর্শক্রমে রাষ্ট্রপতি নির্বাচন কমিশন গঠন করবেন। বর্তমান কমিশন গঠনের আগে তৎকালীন রাষ্ট্রপতি জিল্লুর রহমান রাজনৈতিক দলগুলোর সঙ্গে আলোচনা করে একটি সার্চ কমিটির মাধ্যমে কমিশন গঠন করেছিলেন।
আরও পড়ুন: 
‘আশা নিয়ে’ বঙ্গভবনের পথে খালেদা জিয়া
