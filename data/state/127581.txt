
নোয়াখালী পৌরসভার মধ্যম করিমপুর এলাকায় একটি পরিবারের সদস্যদের নেশাজাতীয় দ্রব্য খাইয়ে অচেতন করে মালামাল লুট করেছে দুর্বৃত্তরা। গতকাল শনিবার দুপুরে ওই পরিবারের সাত সদস্যকে উদ্ধারের পর নোয়াখালী জেনারেল হাসপাতালে ভর্তি করা হয়েছে।অচেতন হওয়া ব্যক্তিরা হলেন আবদুল গফুর (৬৫), সুমি আক্তার (৩৬), সূচি আক্তার (১৮), মো. মিল্টন (৩৫), আবিদ হোসেন (৫), মো. সাহেদ (৮) ও মো. সোহেল (২৮)।স্থানীয় সূত্র জানায়, শুক্রবার আবদুল গফুরের পরিবারের সদস্যরা রাতের খাবার খেয়ে ঘুমিয়ে পড়েন। গতকাল সকাল থেকে তাঁদের কোনো সাড়া-শব্দ পাওয়া যাচ্ছিল না। তখন প্রতিবেশীরা ঘরে ঢুকে পরিবারের সবাইকে অচেতন অবস্থায় বিছানায় পড়ে থাকতে দেখেন। পরে অচেতন ব্যক্তিদের উদ্ধার করে হাসপাতালে ভর্তি করা হয়। পরিবারের সদস্যরা অচেতন হওয়ার পর গফুরের ঘর থেকে মুঠোফোনসহ মূল্যবান মালামাল নিয়ে গেছে দুর্বৃত্তরা।হাসপাতালের আবাসিক চিকিৎসা কর্মকর্তা মো. ফরিদ উদ্দিন চৌধুরী বলেন, ভর্তি হওয়া রোগীদের অবস্থা দেখে মনে হয়েছে, তাঁরা যে খাবার খেয়েছিলেন, তাতে নেশাজাতীয় কিছু মেশানো হয়েছিল। সন্ধ্যা নাগাদ সবার জ্ঞান ফিরে আসে।সুধারাম থানার ওসি আনোয়ার হোসেন বলেন, পুলিশ ঘটনাস্থল পরিদর্শন করেছে। অসুস্থ ব্যক্তিরা সুস্থ হলে এ ব্যাপারে নিশ্চিত হওয়া যাবে।
