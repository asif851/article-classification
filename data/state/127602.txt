
রাজনৈতিক দলের পরিচয় ও প্রতীকে ইউনিয়ন পরিষদ (ইউপি) নির্বাচনের তফসিল আগামী বৃহস্পতিবার ঘোষণা হতে পারে। আজ সোমবার নির্বাচন কমিশনার জাবেদ আলী সাংবাদিকদের এ কথা বলেছেন।
জাবেদ আলী বলেন, আশা করা যায় বুধবারের মধ্যে ইউপির প্রস্তুতিমূলক কাজ শেষ করা সম্ভব হবে। তা সম্ভব না হলে শনিবার অথবা রোববার তফসিল ঘোষণা করা হবে। সে ক্ষেত্রে মার্চের শেষ সপ্তাহে ৪০০-এর বেশি ইউপিতে ভোটগ্রহণ করা হবে।
আগামী মার্চের মধ্যভাগে চলমান এসএসসি পরীক্ষা শেষ হবে। এপ্রিলের ১ তারিখ থেকে শুরু হবে এইচএসসি পরীক্ষা। এ প্রসঙ্গে জাবেদ আলী বলেন, কমিশন এইচএসসি পরীক্ষার ফাঁকে ফাঁকেও ইউপি নির্বাচন করার সিদ্ধান্ত নিয়েছে। সব মিলিয়ে ১১ থেকে ১২ দফায় নির্বাচন হবে। নির্বাচনের উপযোগী ইউপির সংখ্যা ৪ হাজার ২৭৯টি। আইন অনুযায়ী, সিংহভাগ ইউপির নির্বাচন জুনের মধ্যে শেষ করতে হবে।
কমিশন সচিবালয় থেকে জানা যায়, ইউপি নির্বাচনের আচরণবিধি ও নির্বাচন পরিচালনা বিধি যাচাই-বাছাই করে আজ আইন মন্ত্রণালয় থেকে কমিশনে পাঠানো হয়েছে।
জানতে চাইলে কমিশন সচিবালয়ের সচিব সিরাজুল ইসলাম প্রথম আলোকে বলেন, বিধি আসার পর তা গেজেট আকারে জারি করতে হবে। একই সঙ্গে বিধিমালার অনুকরণে নির্বাচনের ম্যানুয়াল তৈরি করতে হবে। মনোনয়নপত্র ছাপার কাজ শেষ করতে হবে। এ সব কাজ সময়মতো করতে পারলে বৃহস্পতিবার তফসিল ঘোষণা করা হবে।
