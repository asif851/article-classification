
চাঁদপুরের কচুয়া উপজেলার একটি মাদ্রাসার মাঠে সাবেক স্বরাষ্ট্রমন্ত্রী মহীউদ্দীন খান আলমগীরের ওপর ইটপাটকেল নিক্ষেপ করা হয়েছে। হামলাকারীরা সাবেক স্বরাষ্ট্রমন্ত্রীর গাড়ি লক্ষ্য করে ইটপাটকেল ছোড়েন। তবে এতে তাঁর কোনো ক্ষতি হয়নি। পরে পুলিশ ফাঁকা গুলি ছুড়ে পরিস্থিতি নিয়ন্ত্রণে আনে। 
প্রত্যক্ষদর্শীরা জানায়, কচুয়ার উজানী জামিয়া ইসলামিয়া ইব্রাহীমিয়া মাদ্রাসা মাঠে বার্ষিক ওয়াজ ও মাহফিলের আখেরি মোনাজাতে অংশগ্রহণ করতে বিকেল চারটার দিকে সেখানে যান সাবেক স্বরাষ্ট্রমন্ত্রী। মাঠের উত্তর গেট দিয়ে মঞ্চে ওঠার সময় সাধারণ মুসল্লিদের তোপের মুখে পড়েন তিনি। এ সময় উত্তেজিত মুসল্লিরা তাঁকে উদ্দেশ করে অশ্লীল ভাষায় গালাগাল করেন। পরিস্থিতি বেগতিক দেখে মাহফিল আয়োজক কমিটি ও পুলিশের সদস্যরা মহীউদ্দীন খান আলমগীরকে দ্রুত মাহফিল থেকে বের করে নিয়ে  যান। পরে তিনি পুলিশি পাহারায় তাঁর গাড়িতে ওঠেন। এ সময় উত্তেজিত জনতা তাঁর গাড়িকে লক্ষ্য করে ইটপাটকেল ছোড়ে। এতে গাড়িটি আংশিক ক্ষতিগ্রস্ত হয়। পরিস্থিতি নিয়ন্ত্রণে আনতে পুলিশ ১৩টি ফাঁকা গুলি ছোড়ে।
চাঁদপুরের সহকারী পুলিশ সুপার (হাজীগঞ্জ সার্কেল) আবু হানিফ ঘটনার সত্যতা নিশ্চিত করে বলেন, মহীউদ্দীন খান আলমগীর হুজুরদের কাছে দোয়া চাইতে গেলে উপস্থিত শ্রোতাদের একাংশ এর প্রতিবাদ জানায়। এর পরপরই হট্টগোল সৃষ্টি হয়। তিনি বলেন, প্রতিবাদকারীরা হেফাজত ও জামায়াত-সমর্থিত কি না, তা খতিয়ে দেখে তাঁদের আইনের আওতায় আনা হবে।
এদিকে ঘটনার পর মাদ্রাসার অধ্যক্ষ মাওলানা মাহবুবে এলাহীর মোবাইলে একাধিকবার ফোন করেও তাঁকে পাওয়া যায়নি।
