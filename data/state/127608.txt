
পড়া না পারায় ব্রাহ্মণবাড়িয়ার কসবা উপজেলায় এক মাদ্রাসাশিক্ষক রাকিব মিয়া (১০) নামের এক ছাত্রকে পিটিয়ে আহত করেন। ওই ছাত্রকে উপজেলা স্বাস্থ্য কমপ্লেক্সে ভর্তি করা হয়েছে।পরে রাকিবের পরিবারের লোকজন ওই শিক্ষককে মারধর করেন। একপর্যায়ে এ নিয়ে উভয় পক্ষের মধ্যে সংঘর্ষে অর্ধশতাধিক লোক আহত হন। গত মঙ্গলবার উপজেলার মেহারী ইউনিয়নের শিমরাইল গ্রামে এ ঘটনা ঘটে।প্রত্যক্ষদর্শী, পুলিশ এবং এলাকাবাসী সূত্রে জানা গেছে, ওই দিন সকালে পড়া না পারায় শিমরাইল গ্রামের দলানের পাড়া হাফেজিয়া মাদ্রাসার ছাত্র রাকিবকে পিটিয়ে আহত করেন ওই মাদ্রাসার শিক্ষক বিল্লাল হোসেন। এরপর রাকিব মিয়ার পরিবারের লোকজন মাদ্রাসায় গিয়ে ওই শিক্ষককে মারধর করেন। এ নিয়ে উভয় পক্ষের মধ্যে উত্তেজনার সৃষ্টি হয়। ওই দিন রাতে মেহারী ইউনিয়ন পরিষদের (ইউপি) সদস্য ফিরোজ মিয়ার আহ্বানে সালিস বৈঠক বসে। বৈঠক চলাকালে রাত ১১টার দিকে উভয় পক্ষের মধ্যে সংঘর্ষ বেধে যায়। সাড়ে তিন ঘণ্টা ওই সংঘর্ষ চলে। খবর পেয়ে পুলিশ গিয়ে পরিস্থিতি শান্ত করে। সংঘর্ষে উভয় পক্ষের অর্ধশতাধিক লোক আহত হন। তাঁদের মধ্যে ১৯ জনকে কসবা স্বাস্থ্য কমপ্লেক্সে ভর্তি করা হয়েছে। তিনজনকে ওই হাসপাতাল থেকে কুমিল্লা মেডিকেল কলেজ হাসপাতালে স্থানান্তর করা হয়েছে।স্বাস্থ্য কমপ্লেক্সে চিকিৎসাধীন রাকিব মিয়া জানায়, পড়া না পারায় হুজুর তাকে বেদম মারধর করেন। একপর্যায়ে সে দৌড়ে বাইরে চলে যায়। পরে অন্য ছাত্রদের দিয়ে তাকে ধরে এনে শিক্ষক আবার পেটায়।শিক্ষক বিল্লাল হোসেন বলেন, মাস খানেক ধরে ওই ছাত্র মাদ্রাসায় ঠিকমতো আসে না। পড়া না পারায় তাকে কয়েকটি বেত্রাঘাত করা হয়েছে। এর জন্য ছাত্রটির পরিবারের কাছে তিনি ক্ষমাও চেয়েছেন। তার পরও ওই ছাত্রের পরিবারের লোকজন তাকে মারধর করেছে।গতকাল কসবা থানার ভারপ্রাপ্ত কর্মকর্তা (ওসি) মো. মিজানুর রহমান বলেন, মাদ্রাসার ছাত্র পেটানো নিয়ে বিবদমান দুই গোষ্ঠীর সংঘর্ষ হয়েছে। রাতেই পুলিশ ঘটনাস্থলে গিয়ে পরিস্থিতি নিয়ন্ত্রণ করেছে। এ ঘটনায় পুলিশের পক্ষ থেকে একটি সাধারণ ডায়েরি (জিডি) করা হয়েছে। তবে এ পর্যন্ত কেউ লিখিত অভিযোগ দেয়নি। অভিযোগ পেলে ব্যবস্থা নেওয়া হবে।সংঘর্ষে আহত গৃহবধূর মৃত্যুআমাদের সরাইল (ব্রাহ্মণবাড়িয়া) প্রতিনিধি জানান, সরাইল উপজেলার পাকশিমুল ইউনিয়নের জয়দরকান্দি গ্রামে একটি দোকানের দখল নিয়ে দুই পক্ষের মধ্যে সংঘর্ষে আহত মিনারা বেগম (২৭) নামের এক গৃহবধূ মারা গেছেন। গত মঙ্গলবার দিবাগত রাতে ঢাকা মেডিকেল কলেজ হাসপাতালে তাঁর মৃত্যু হয়। মিনারা ওই গ্রামের দুলাল মিয়ার স্ত্রী।পুলিশ ও গ্রামবাসী সূত্রে জানা গেছে, জয়দরকান্দির নতুন বাজারের একটি দোকান নিয়ে গ্রামের মিছির আলী পাঠান (৪০) ও মওলো পাঠানের (৪২) মধ্যে কয়েক মাস ধরে বিরোধ চলে আসছিল। এর জের ধরে গত রোববার বিকেলে উভয় পক্ষের লোকজন দেশীয় অস্ত্র নিয়ে সংঘর্ষে জড়িয়ে পড়ে। এতে মিনারা বেগমসহ উভয় পক্ষের অন্তত ২৫ জন আহত হন। মিনারাকে প্রথমে জেলা সদর হাসপাতালে ভর্তি করা হয়। পরে অবস্থার অবনতি হলে সোমবার তাঁকে ঢাকা মেডিকেল কলেজ হাসপাতালে স্থানান্তর করা হয়। সেখানে গত মঙ্গলবার রাতে তিনি মারা যান।
