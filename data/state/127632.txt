
‘একদলীয়’ নির্বাচন হলে তা প্রতিহত করতে বিএনপির পাশে থাকবে বিকল্পধারা। বিএনপির সঙ্গে তাঁরা যুগপত্ভাবে ‘বিকল্প কর্মসূচির মাধ্যমে’ ওই নির্বাচন প্রতিহত করবে। আজ রোববার রাতে রাজধানীর গুলশানে বিএনপির চেয়ারপারসন খালেদা জিয়ার সঙ্গে সাক্ষাত্ করে বিকল্পধারার নেতারা তাঁকে এই আশ্বাস দিয়েছেন।
সাক্ষাত্ শেষে দলটির নেতারা সাংবাদিকদের এ কথা বলেন।
আজ রাত সাড়ে আটটার দিকে বিকল্পধারার একটি প্রতিনিধিদল বিএনপির চেয়ারপারসনের সঙ্গে সাক্ষাত্ করতে আসে।
সাক্ষাত্ শেষে বিকল্পধারার মহাসচিব আবদুল মান্নান বলেন, সরকার যে একদলীয় নির্বাচনের চেষ্টা করছে তা তাঁরা প্রত্যাখ্যান করেছেন। তিনি বলেন, এ নির্বাচন কোনো সুফল বয়ে আনবে না। একদলীয় নির্বাচন হলে তাঁরা তা প্রতিহত করবেন। এ কথাটি জানাতেই তাঁরা বিএনপি চেয়ারপারসনের সঙ্গে সাক্ষাত্ করতে এসেছিলেন।
দলটির যুগ্ম মহাসচিব মাহী বি. চৌধুরী বলেন, একদলীয় নির্বাচনের তফসিল ঘোষণা করা হলে ১৮ দলের বাইরে যেসব দল আছে, তারা বিকল্প কর্মসূচির মাধ্যমে ওই নির্বাচন প্রতিহত করবে। তাঁদের সঙ্গে সমমনা আরও কয়েকটি দল আছে বলেও জানান মাহী বি. চৌধুরী।
 
