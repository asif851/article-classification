

প্রধানমন্ত্রী শেখ হাসিনাকে অভ্যর্থনা জানাতে হজরত শাহজালাল আন্তর্জাতিক বিমানবন্দর এলাকায় জড়ো হচ্ছেন আওয়ামী লীগ এবং এর সহযোগী সংগঠনের নেতা-কর্মী ও সমর্থকেরা।
আজ শুক্রবার বেলা দুইটার পর থেকে তাঁরা বিমানবন্দর এলাকায় জড়ো হতে শুরু করেন।
বেলা আড়াইটার দিকে দেখা যায়, বিমানবন্দর এলাকায় জড়ো হওয়া বিপুলসংখ্যক নেতা-কর্মী ও সমর্থক ঢোল, তবলাসহ বিভিন্ন বাদ্যযন্ত্র বাজাচ্ছেন। তাঁরা প্রধানমন্ত্রীর আগমন উপলক্ষে স্লোগান দিচ্ছেন।
অনেকের হাতে শোভা পাচ্ছে বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনা ও সজীব ওয়াজেদ জয়ের ছবি। নেতা-কর্মীরা নানা ধরনের ব্যানার, ফেস্টুন ও রং-বেরঙের প্ল্যাকার্ড প্রদর্শন করছেন। অনেকে ফুল নিয়েও এসেছেন।
ইতিমধ্যে নেতা-কর্মীরা বিমানবন্দর থেকে গণভবনের দিকে যাওয়ার সড়কের দুই পাশে দাঁড়িয়ে গেছেন।
আইনশৃঙ্খলা রক্ষায় বিভিন্ন বাহিনীর সদস্যদের তৎপর থাকতে দেখা গেছে।
কানাডা ও যুক্তরাষ্ট্রে ১৭ দিনের সফর শেষে আজ বিকেলে দেশে ফিরছেন প্রধানমন্ত্রী শেখ হাসিনা। যুক্তরাষ্ট্র থেকে দুবাই হয়ে আজ বিকেল ৫টা ২০ মিনিটে তাঁর ঢাকায় পৌঁছানোর কথা।
প্রধানমন্ত্রী ১৪ সেপ্টেম্বর ঢাকা ত্যাগ করেন।
প্রধানমন্ত্রী শেখ হাসিনাকে ব্যাপক অভ্যর্থনার প্রস্তুতি নিয়েছে আওয়ামী লীগ। বিমানবন্দর থেকে গণভবনে যাওয়ার সময় রাস্তার দুই পাশে দাঁড়িয়ে প্রধানমন্ত্রীকে অভ্যর্থনা জানাবেন দলটির নেতা-কর্মীরা।
আওয়ামী লীগের এক বিজ্ঞপ্তিতে জানানো হয়, আওয়ামী লীগসহ কেন্দ্রীয় ১৪ দল, সহযোগী, ভ্রাতৃপ্রতিম সংগঠনগুলো, বিভিন্ন সামাজিক-সাংস্কৃতিক সংগঠন হজরত শাহজালাল বিমানবন্দর থেকে খিলক্ষেত, কুড়িল ফ্লাইওভার, হোটেল র‍্যাডিসন, কাকলীর মোড়, বনানী, জাহাঙ্গীর গেট, প্রধানমন্ত্রীর কার্যালয়, বিজয় সরণি, সামরিক জাদুঘর, জাতীয় সংসদ ভবন মোড় ও গণভবন পর্যন্ত রাস্তার পাশে দাঁড়িয়ে তাঁকে অভ্যর্থনা জানাবে।
আরও পড়ুন: 
আজ দেশে আসছেন প্রধানমন্ত্রী
