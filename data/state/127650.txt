
বিএনপি চেয়ারপারসন খালেদা জিয়াসহ ৪৮ জনের বিরুদ্ধে গ্রেপ্তারি পরোয়ানা ২৪ এপ্রিলের মধ্যে তামিলের নির্দেশ দিয়েছেন কুমিল্লার একটি আদালত। কুমিল্লার চৌদ্দগ্রামে যাত্রীবাহী বাসে পেট্রলবোমা হামলায় আটজন নিহত হওয়ার মামলায় এই নির্দেশ দেওয়া হয়েছে।
রোববার কুমিল্লার অতিরিক্ত চিফ জুডিশিয়াল ম্যাজিস্ট্রেট জয়নব বেগম এ আদেশ দেন। বিষয়টি নিশ্চিত করেছেন কুমিল্লার আদালত পরিদর্শক সুব্রত ব্যানার্জি।আদালতের সূত্র জানায়, ২০ দলীয় জোটের অবরোধের সময় ২০১৫ সালের ২ ফেব্রুয়ারি রাত আনুমানিক আড়াইটার দিকে চৌদ্দগ্রামের জগমোহনপুরে একটি বাসে পেট্রল বোমা ছুড়ে মারা হয়। এতে আটজন যাত্রী দগ্ধ হয়ে মারা যান, আহত হন ২০ জন। এ ঘটনার পরদিন চৌদ্দগ্রাম থানার এসআই নুরুজ্জামান বাদী হয়ে ৭৭ জনের বিরুদ্ধে হত্যা মামলা করেন। মামলায় খালেদা জিয়াসহ বিএনপির শীর্ষস্থানীয় ছয়জন নেতাকে হুকুমের আসামি করা হয়। ৭৭ জন আসামির মধ্যে তিনজন মারা যান ও পাঁচজনকে অভিযোগপত্র থেকে বাদ দেওয়া হয়। খালেদা জিয়াসহ ৬৯ জনের বিরুদ্ধে কুমিল্লার আদালতে তদন্তকারী কর্মকর্তা ডিবির পরিদর্শক ফিরোজ হোসেন গত ২ জানুয়ারি অভিযোগপত্র দেন।
আদালত সূত্রে জানা যায়, রোববার মামলার ধার্য তারিখে আদালতে ২১ জন আসামি উপস্থিত থাকলেও খালেদা জিয়াসহ অনুপস্থিত অপর ৪৮ জনের বিরুদ্ধে গ্রেপ্তারি পরোয়ানা তামিলের নির্দেশ দেওয়া হয়। এ মামলার পরবর্তী তারিখ ২৪ এপ্রিল।
