
গাজীপুরের রাজেন্দ্রপুর আরপি গেট এলাকায় গতকাল শুক্রবার রাতে ট্রাক-ইজিবাইকের মুখোমুখি সংঘর্ষে সেনাসদস্যসহ তিনজন নিহত হয়েছেন। আহত হয়েছেন অন্তত পাঁচজন।
নিহত ব্যক্তিদের মধ্যে প্রতিরক্ষা গোয়েন্দা মহাপরিদপ্তরের (ডিজিএফআই) সিভিল সেকশনের উচ্চমান সহকারী মো. আবু হানিফ ও অবসরপ্রাপ্ত সেনাসদস্য মো. আনোয়ার হোসেনের নাম জানা গেছে। অন্যজনের নাম জানা যায়নি।
পুলিশ জানায়, গতকাল রাত সাড়ে নয়টার দিকে রাজেন্দ্রপুরগামী একটি ট্রাকের সঙ্গে বিপরীতগামী যাত্রীবাহী ইজিবাইকের মুখোমুখি সংঘর্ষ হয়। এতে ঘটনাস্থলেই ওই তিনজন নিহত এবং আরও কমপক্ষে পাঁচজন আহত হন। এলাকাবাসী আহত ব্যক্তিদের উদ্ধার করে স্থানীয় ক্লিনিক ও শহীদ তাজউদ্দীন আহমদ মেডিকেল কলেজ হাসপাতালে নিয়ে যায়।
শহীদ তাজউদ্দীন আহমদ মেডিকেল কলেজ হাসপাতালের জরুরি বিভাগে কর্মরত চিকিৎসক মো. রাশেদুল ইসলাম জানান, ওই দুর্ঘটনায় ইজিবাইকের আহত যাত্রী আবুল কালাম আজাদকে রাত ১০টার দিকে এ হাসপাতালে আনা হয়। পরে উন্নত চিকিৎসার জন্য তাঁকে ঢাকা মেডিকেল কলেজ হাসপাতালে স্থানান্তর করা হয়।
জয়দেবপুর থানাধীন হোতাপাড়া পুলিশ ফাঁড়ির সহকারী উপপরিদর্শক (এএসআই) মো. আবুল খায়ের দুর্ঘটনার বিষয়টি নিশ্চিত করেছেন।
