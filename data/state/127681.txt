
মাদকসেবী ও ব্যবসায়ীদের আত্মসমর্পণ, নইলে গ্রেপ্তার—মেহেরপুর জেলা পুলিশের এ নীতি কাজে দিচ্ছে। গত মার্চের শুরু থেকে এ পর্যন্ত দুই শতাধিক ব্যক্তিকে গ্রেপ্তার করেছে পুলিশ। থানায় এসে আত্মসমর্পণ করেছেন আরও শতাধিক ব্যক্তি।পুলিশ সূত্রে জানা যায়, মার্চ মাসের শুরুর দিকে মেহেরপুরকে মাদকমুক্ত করার ঘোষণা দেন জেলা পুলিশ সুপার আনিছুর রহমান। এরপর মেহেরপুর সদর, মুজিবনগর ও গাংনী থানা-পুলিশ নিজ নিজ এলাকার মাদকসেবী ও মাদক ব্যবসায়ীদের তালিকা তৈরি করে। ওই তালিকা ধরে শুরু হয় গ্রামে গ্রামে সাঁড়াশি অভিযান।জেলা পুলিশের দাপ্তরিক হিসাব বলছে, এ পর্যন্ত তিন থানা মিলে মাদকসংশ্লিষ্ট ২০০ জনকে গ্রেপ্তার করা হয়েছে। তবে জেলা পুলিশের একজন কর্মকর্তা বলছেন, পুলিশের এ সাঁড়াশি অভিযানে গ্রেপ্তারের সংখ্যা ৩০০ জন ছাড়িয়ে গেছে।অপরদিকে জেলায় মাদকসংশ্লিষ্ট শতাধিক ব্যক্তি এখন পর্যন্ত আত্মসমর্পণ করেছেন। এর মধ্যে ৬৭ জনই আত্মসমর্পণ করেন মুজিবনগর থানায়। গত ২৯ মার্চ ৩০ জন ও ২ এপ্রিল ১৯ জন এ থানায় আত্মসমর্পণ করেন। তাঁরা পুলিশের কাছে মুচলেকা দিয়ে বলেছেন, জীবনে আর কখনো মাদক সেবন করবেন না; মাদকের ব্যবসায় জড়াবেন না। সর্বশেষ গত শুক্রবার বিকেলে মুজিবনগর থানায় পাঁচজন মাদক ব্যবসায়ী ও ১৩ জন মাদকসেবী আত্মসমর্পণ করেন।এই ১৮ জনই মুজিবনগর উপজেলার বাগোয়ান ইউনিয়নের বিভিন্ন বাসিন্দা। বাগোয়ান ইউনিয়ন পরিষদের (ইউপি) চেয়ারম্যান আয়ুব হোসেন তাঁদের থানায় নিয়ে যান।চেয়ারম্যান আয়ুব হোসেন প্রথম আলোকে বলেন, কয়েক দিন ধরে বাগোয়ান ইউনিয়নের আনন্দবাস, বাগোয়ান, তারানগর, জয়পুর, রতনপুর, বল্লভপুর গ্রামে মাদকসেবী ও মাদক ব্যবসায়ীদের তালিকা তৈরি করে অভিযান চালিয়ে আসছে পুলিশ। এমন পরিপ্রেক্ষিতে মাদকসেবী ও মাদক ব্যবসায়ীরা তাঁর সঙ্গে যোগাযোগ শুরু করেন। সব মিলিয়ে ১৮ জন তাঁর কাছে মাদক সেবন ও ব্যবসা ছাড়ার কথা বলেন। তিনি গত শুক্রবার বিকেলে তাঁদের মুজিবনগর থানার ভারপ্রাপ্ত কর্মকর্তা (ওসি) কাজী কামাল হোসেনের কাছে নিয়ে যান।থানায় এসে এই ১৮ জন মাদক ছাড়ার পাশাপাশি নিজ নিজ এলাকায় যারা মাদকের সঙ্গে সম্পৃক্ত, তাদের বিষয়ে তথ্য দেওয়ারও অঙ্গীকার করেছেন।জেলা পুলিশ সুপার আনিছুর রহমান প্রথম আলোকে বলেন, যাঁরা মাদক ছেড়ে স্বাভাবিক জীবনে ফিরতে চান, তাঁদের জেলা প্রশাসন ও পুলিশ প্রশাসন সব ধরনের সহযোগিতা করবে। তিনি আরও বলেন, মেহেরপুরকে মাদকমুক্ত করতে বড় বড় মাদক ব্যবসায়ীর তালিকা তৈরির কাজ চলছে। প্রভাবশালীদের ছত্রচ্ছায়ায় আর কেউ মাদক ব্যবসা চালিয়ে যেতে পারবে না।
