
জঙ্গি হামলায় আহত বাংলাদেশের প্রকাশনা প্রতিষ্ঠান শুদ্ধস্বরের প্রকাশক ও লেখক আহমেদুর রশীদ টুটুল পেন ইন্টারন্যাশনাল রাইটার অব কারেজ পুরস্কার পেয়েছেন।দ্য গার্ডিয়ানের এক প্রতিবেদনে জানানো হয়, গতকাল বৃহস্পতিবার কানাডার জনপ্রিয় লেখিকা মার্গারেট অ্যাটউড পেন ইন্টারন্যাশনাল রাইটার অব কারেজ পুরস্কারের জন্য আহমেদুর রশীদের নাম ঘোষণা করেন। চলতি বছরের শুরুতে অ্যাটউডও পেন পিন্টার প্রাইজ পেয়েছিলেন।জঙ্গি হামলায় আহত হওয়ার পর থেকে দেশ ছেড়ে নরওয়েতে নির্বাসনে আছেন আহমেদুর রশীদ।মার্গারেট অ্যাটউড বলেন, ‘বাংলাদেশি একজন প্রকাশককে এই পুরস্কার দিতে পারায় সম্মানিত বোধ করছি।’ তিনি বলেন, ‘দুর্বিপাকের মধ্যে টুটুল শুধু ব্যক্তিগত সাহসই দেখাননি, সহিংসতার কারণে যাঁরা নিশ্চুপ হয়ে যাওয়ার হুমকির মধ্যে রয়েছেন, এমন অনেক বাংলাদেশির মুখে স্বর ফোটানোর ঝুঁকি নিতে সব কাজই করেছেন। এমন একসময় টুটুলকে এই পুরস্কার দেওয়া হলো, যখন আমাদের কিছু বন্ধু কাগজে স্রেফ দু কথা লিখে প্রাণ খোয়ানোর ঝুঁকিতে রয়েছেন। তাঁদের এই চলমান দুর্দশা তুলে ধরতেই এই পুরস্কার প্রদানকে যৌক্তিক বলে মনে করি।’
আহমেদুর রশীদ বলেন, ‘এই পুরস্কার প্রাপ্তি আমাকে উৎসাহ দেবে। ভবিষ্যতে আমার লেখালেখি ও প্রকাশনায় তা শক্তি হয়ে দাঁড়াবে।’ তিনি বলেন, ‘বর্তমান পরিস্থিতিতে বাংলাদেশে আমার কাজ করা সম্ভব নয়। আমি স্বপ্ন দেখছি আর ভাবছি, বিকল্প পথে কীভাবে আমার কাজগুলো এগিয়ে নিয়ে যেতে পারি। আমার বইগুলো ই-বুক, প্রকাশনাগুলো ই-প্রকাশনায় রূপ দেব। কারণ, বাংলাদেশে মুক্তচিন্তার বই প্রকাশ করা এখন আর সহজ নয়।’
টুটুল বলেন, ‘দেশের কথা খুব মনে পড়ে। সেখানেই আমি কাজগুলো করেছিলাম। এখন অন্য দেশে কাজ করাটা একটু কষ্টকর। আমি সব সময় স্বপ্ন দেখি, এমন একদিন আসবে, যেদিন আমি দেশে ফিরে যাব।’
সাহিত্যে নোবেলজয়ী প্রয়াত হ্যারল্ড পিন্টারের সম্মানে ২০০৯ সাল থেকে পেন ইন্টারন্যাশনাল রাইটার অব কারেজ পুরস্কার দেওয়া হয়। এটাকে পেন পিন্টার প্রাইজও বলা হয়। এর আগে এই পুরস্কার পেয়েছিলেন সাহিত্যিক সালমান রুশদি, ক্যারল অ্যান ডাফি, সৌদি ব্লগার রাইফ বাদাওয়ি।
