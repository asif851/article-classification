
নাটোর সদরের পিটিআই মোড়ে যাত্রীবাহী একটি হিউম্যান হলার ও পিকআপ ভ্যানের মুখোমুখি সংঘর্ষে দুজন নিহত হয়েছেন। আহত হয়েছেন চারজন। আজ রোববার সকাল পৌনে সাতটার দিকে ঢাকা-রাজশাহী মহাসড়কের নাটোর বাইপাসে এ দুর্ঘটনা ঘটে।নিহত ব্যক্তিরা হলেন খলিল ব্যাপারী (৫০), শ্যামাপদ (৫৫)। আহত ব্যক্তিরা হলেন জনাব আলী (৭০), ইয়াসিন (৪৫), আল আমিন (৪০) ও শামীম (৩০)। তাঁরা নাটোর আধুনিক সদর হাসপাতালে চিকিৎসাধীন। অবস্থা গুরুতর হওয়ায় তাঁদের মধ্যে জনাব আলীকে রাজশাহী মেডিকেল কলেজ হাসপাতালে পাঠানো হয়েছে। হতাহত ব্যক্তিদের সবার বাড়ি নাটোরের বড়াইগ্রাম উপজেলায়।হাসপাতালে আহত ব্যক্তিরা জানান, তাঁরা সবাই বড়াইগ্রাম থেকে রসুন বিক্রি করতে নাটোরের চৌবাড়িয়া হাটে যাচ্ছিলেন। পথে সংঘর্ষ হয়। দুই গাড়ির চালক পলাতক রয়েছেন।নাটোর সদর থানার ভারপ্রাপ্ত কর্মকর্তা (ওসি) মিজানুর রহমান দুর্ঘটনার খবরটি নিশ্চিত করেছেন। নিহত ব্যক্তিদের লাশ নাটোর সদর হাসপাতালের মর্গে রয়েছে বলে তিনি জানান।
