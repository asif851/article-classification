
এই কিছুদিন আগেও লালবাগের খাবার মানেই ছিল বিরিয়ানি আর নানা জাতের কাবাব। পলাশী থেকে লালবাগ চৌরাস্তায় যাওয়ার পথে চোখে পড়ত এসব ঢাকাই খাবাবের ছোট-বড় দোকান। কিন্তু ইদানীং এই ছবি অনেকটা পাল্টে গেছে। লালবাগে ঢাকাই খাবারের সঙ্গে পাল্লা দিয়ে বেড়েছে ভিনদেশি সব খাবারের নতুন নতুন রেস্তোরাঁ।
লালবাগ চৌরাস্তা থেকে ডানে-বাঁয়ে, পূর্ব-পশ্চিমে এখন ২৫টির বেশি হরেক রকম খাবারের দোকান। কেল্লার সামনের সড়ক, লালবাগ রোডজুড়ে সারি বেঁধে গড়ে উঠেছে অনেকগুলো নতুন রেস্তোরাঁ। এর একটি ‘পিৎজা কিং’। গত বুধবার সন্ধ্যায় তরুণ-তরুণীদের আড্ডা আর রক গানে মুখর ছিল রেস্তোরাঁটি। ফ্লোর ইনচার্জ আবুল কাশেম বললেন, আশপাশের কলেজ-বিশ্ববিদ্যালয়ের শিক্ষার্থীরাই তাঁদের প্রধান ক্রেতা।
ঢাকা বিশ্ববিদ্যালয়ের শিক্ষার্থী জান্নাতুল ফেরদৌস এসেছিলেন বন্ধুদের সঙ্গে নিয়ে। বললেন, ‘এদের পিৎজা আর রাইস আইটেমগুলো বেশ ভালো। ভার্সিটির কাছে হওয়ায় বন্ধুদের জন্মদিনেও এখানেই আসা হয়।’ পিৎজা কিং-এর খাবারের তালিকায় আছে ২৫ রকমের পিৎজা, পাঁচ ধরনের পাস্তা, রাইস মিলসহ নানা কিছু। দাম ৮০ থেকে ১ হাজার টাকা পর্যন্ত।
ঢাকেশ্বরী মন্দিরের উল্টো পাশে এ বছরের সেপ্টেম্বর মাসে পাঁচ বন্ধুর উদ্যোগে যাত্রা শুরু করেছে ভারতীয় খাবারের দোকান ‘দরবার’। নামের সঙ্গে মিল রেখে রেস্তোরাঁর ভেতরের সাজও নবাবি ধাঁচের। ঝাড়বাতি আর জাফরি কাটা জানালায় ভেতরটা সাজানো। মালিকদের একজন আরিফ বিল্লাহ বলেন, তাঁদের চিকেন লক্ষ্ণৌ-ই বিরিয়ানি, হায়দরাবাদি বিরিয়ানি, রেশমি কাবাব, টাংরি কাবাব—এই পদগুলো বেশ জনপ্রিয়তা পেয়েছে। খাবারের তালিকায় আরও আছে কুরমি নান, কাশ্মীরি নান, অনিয়ন কুলচার মতো বিশেষ ধরনের রুটি। খাবারের দাম এক শ থেকে সাড়ে চার শ টাকা।
ভারী খাবারের পাশাপাশি কয়েকটি জুসবার আর কফিশপও চালু হয়েছে এই এলাকায়। কেল্লার প্রবেশ ফটকের উল্টো দিকে ‘কুল বাইট’ নামে একটি আইসক্রিম পারলার শুরু হয়েছে এ বছরের ফেব্রুয়ারি থেকে। আইসক্রিমের সঙ্গে নানা স্বাদের শেক আর কফিও পাওয়া যাবে এখানে। আইসক্রিমের দাম প্রতি কাপ বা কোন ৮০ টাকা। আর কফি-শেক ১২০ টাকা। এসব নতুন দোকানের ভিড়ে লালবাগের পুরোনো রেস্তোরাঁগুলো কিন্তু হারিয়ে যায়নি। কাবাব-বিরিয়ানির দোকানগুলো প্রতিদিনই জমজমাট থাকে। লালবাগের রয়েল রেস্টুরেন্টের ব্যবস্থাপক আবদুল মালেক বলেন, এলাকায় নতুন খাবারের অনেক দোকান শুরু হলেও তাঁদের ব্যবসায় ভাটা পড়েনি।
