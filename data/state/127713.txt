
চলতি বছর মাধ্যমিক স্কুল সার্টিফিকেট (এসএসসি) পরীক্ষার ফলাফলে কুমিল্লা শিক্ষা বোর্ডে পাসের হার ৯০ শতাংশ ছাড়িয়ে গেছে। এবার পাসের হার ও জিপিএ-৫ পাওয়ার ক্ষেত্রে মেয়েদের চেয়ে ছেলেরা এগিয়ে। বোর্ডে সেরা ২০টি শিক্ষাপ্রতিষ্ঠানের মধ্যে প্রথম হয়েছে কুমিল্লা জিলা স্কুল। এই বোর্ডে পাসের হার ৯০ দশমিক ৪১ শতাংশ।আজ বৃহস্পতিবার প্রকাশিত ফলাফল বিবরণীতে এই তথ্য পাওয়া গেছে। বোর্ডের সেরা ২০ শিক্ষাপ্রতিষ্ঠানের মধ্যে কুমিল্লা জেলারই ১১টি। শূন্যভাগ পাস করা বিদ্যালয়ের সংখ্যা নেই।কুমিল্লা শিক্ষা বোর্ডের পরীক্ষা নিয়ন্ত্রক কায়সার আহমেদ জানান, এ বছর কুমিল্লা শিক্ষা বোর্ডের অধিভুক্ত ছয় জেলার এক হাজার ৫৯৬টি বিদ্যালয় থেকে এক লাখ ২৯ হাজার ২০২ জন পরীক্ষায় অংশ নেয়। পাস করেছে এক লাখ ১৬ হাজার ৩০৭ জন। এর মধ্যে ছেলে ৫৫ হাজার ১৮৬ জন, মেয়ে ৬১ হাজার ১২১ জন। পাসের হার ৯০ দশমিক ৪১ শতাংশ। ছেলেদের পাসের হার ৯২ দশমিক ৫৬, মেয়েদের পাসের হার ৮৮ দশমিক ৫৬ শতাংশ। এ বছর জিপিএ-৫ পেয়েছে সাত হাজার ৮৫৫ জন। এর মধ্যে ছেলে চার হাজার ৪৯৬ জন, মেয়ে তিন হাজার ৩৫৯ জন।বিজ্ঞান বিভাগে ২৪ হাজার ২৭০ জন পরীক্ষা দিয়ে পাস করেছে ২৩ হাজার ৩৫১ জন। পাসের হার ৯৬ দশমিক ৩৯। এতে ছেলেদের পাসের হার ৯৭ দশমিক শূন্য ৯ ও মেয়েদের পাসের হার ৯৫ দশমিক ৪১। মানবিক বিভাগে ২৮ হাজার ১৩২ জন পরীক্ষা দিয়ে পাস করেছে ২২ হাজার ৮৯৬ জন। পাসের হার ৮১ দশমিক ৯৮। ছেলেদের পাসের হার ৮৩ দশমিক ৮৪, মেয়েদের পাসের হার ৮১ দশমিক ৫০। ব্যবসায় শিক্ষা শাখায় ৭৬ হাজার ৮০০ জন পরীক্ষার্থীর মধ্যে পাস করেছে ৭০ হাজার ৬০ জন। পাসের হার ৯১ দশমিক ৬০। ছেলেদের পাসের হার ৯২ দশমিক ২০, মেয়েদের পাসের হার ৯০ দশমিক ৯৪।বিজ্ঞানে জিপিএ-৫ পেয়েছে ছয় হাজার ২২২ জন। এর মধ্যে ছেলে তিন হাজার ৭৯৫ জন, মেয়ে দুই হাজার ৪২৭ জন। মানবিকে জিপিএ-৫ পেয়েছে ১৩ জন ছেলে ও ৭০ জন মেয়ে। ব্যবসায় শিক্ষা শাখায় জিপিএ-৫ পেয়েছে ৬৮৮ জন ছেলে ও ৮৬২ জন মেয়ে।গতবারের চেয়ে এবার পাসের হার বেড়েছে ৪ দশমিক ৭৭ শতাংশ। জিপিএ-৫ বেড়েছে দুই হাজার ৬৭৬টি। গতবার কুমিল্লা বোর্ডে পাসের হার ছিল ৮৫ দশমিক ৬৪। জিপিএ-৫ ছিল পাঁচ হাজার ১৭৯টি। বেড়েছে শতভাগ পাস করা শিক্ষাপ্রতিষ্ঠানের সংখ্যা: এ বছর কুমিল্লা শিক্ষা বোর্ডের অধীনে এক হাজার ৫৯৬টি শিক্ষাপ্রতিষ্ঠান এসএসসি পরীক্ষায় অংশ নেয়। এর মধ্যে ২৭৫টি শিক্ষাপ্রতিষ্ঠানে পাসের হার শতভাগ। এবার শূন্যভাগ পাস করা প্রতিষ্ঠান নেই। বোর্ডে প্রথম কুমিল্লা জিলা স্কুল: কুমিল্লা শিক্ষা বোর্ডের শীর্ষ ২০ প্রতিষ্ঠানের মধ্যে প্রথম হয়েছে কুমিল্লা জিলা স্কুল। ওই বিদ্যালয়ের ৩৬১ জন পরীক্ষার্থীর মধ্যে সবাই উত্তীর্ণ হয়েছে। এর মধ্যে ৩৩২ জন শিক্ষার্থী জিপিএ-৫ পেয়েছে। এ নিয়ে তৃতীয়বারের মতো শিক্ষাপ্রতিষ্ঠানটি প্রথম স্থান অধিকার করল।বিদ্যালয়ের প্রধান শিক্ষক রাশেদা আক্তার বলেন, ‘জিপিএ-৫ পাওয়ার চেয়ে আমার বিদ্যালয়ের শতভাগ শিক্ষার্থী পাস করুক, এটি সব সময় চেয়েছিলাম। শিক্ষক, অভিভাবক, শিক্ষার্থী ও বিদ্যালয় ব্যবস্থাপনা কমিটির সমন্বিত প্রচেষ্টায় এ ফল হয়েছে। অপেক্ষাকৃত পিছিয়ে পড়া শিক্ষার্থীদের জন্য আলাদাভাবে যত্ন নেওয়ায় সাফল্যের ধারা অব্যাহত রয়েছে।’কুমিল্লা শিক্ষা বোর্ডের ভারপ্রাপ্ত চেয়ারম্যান মো. অলিউর রহমান বলেন, ‘শিক্ষক, শিক্ষার্থী ও অভিভাবকদের নজরদারির কারণে এ ফল হয়েছে। পরীক্ষার্থীদের সার্বিক ফলাফলে আমি সন্তুষ্ট।’
