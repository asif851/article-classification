
পবিত্র শবে বরাতের মধ্যে ঢাকা দক্ষিণ সিটি করপোরেশনের সব এলাকায় শতভাগ বাতির ব্যবস্থা করার ঘোষণা দিয়েছেন নবনির্বাচিত মেয়র সাঈদ খোকন। এ ছাড়া তিনি সব হোল্ডিংয়ের জন্য বিনা মূল্যে ময়লা ফেলার পাত্র দেওয়ারও ঘোষণা দেন।গতকাল শনিবার বিকেলে রাজধানীর মহানগর নাট্যমঞ্চের কাজী বশির মিলনায়তনে এক সংবর্ধনা অনুষ্ঠানে সাঈদ খোকন এসব ঘোষণা দেন। ঢাকা দক্ষিণ সিটি করপোরেশনের কর্মকর্তা-কর্মচারীরা নবনির্বাচিত মেয়র ও কাউন্সিলরদের জন্য এই সংবর্ধনার আয়োজন করেন। সংবর্ধনা উপলক্ষে মিলনায়তনের প্রবেশমুখে ব্যান্ড পার্টি ও মঞ্চ ফুল দিয়ে সাজানো হয়। সাঈদ খোকন কাউন্সিলদের উদ্দেশে করে বলেন, ঢাকা দক্ষিণ সিটি করপোরেশনের ১ লাখ ৪৩ হাজার হোল্ডিং আছে। সব হোল্ডিংয়ের জন্য বিনা মূল্যে ময়লা ফেলার ব্যাগ দেওয়া হবে। সেখান থেকে সিটি করপোরেশনের লোক এসে তা নিয়ে যাবেন। এ জন্য কাউন্সিলরদের সহযোগিতা করতে হবে। পরে তিনি ঘোষণা দেন শবে বরাতের আগেই দক্ষিণ সিটি করপোরেশনের সব বাতি জ্বালানোর ব্যবস্থা করা হবে। সিটি করপোরেশনের কর্মকর্তা-কর্মচারীদের উদ্দেশে সাঈদ খোকন বলেন, ‘কোনো কর্মকর্তার কাছে আমার নাম বলে, আত্মীয়-স্বজন পরিচয় দিয়ে তদবির নিয়ে গেলে গ্রহণ করবেন না।’ সংবর্ধনা সভায় আরও বক্তব্য দেন সিটি করপোরেশনের প্রধান নির্বাহী কর্মকর্তা আনসার আলী খান, কাউন্সিলর আবদুর রহমান মান্নাফী প্রমুখ।
