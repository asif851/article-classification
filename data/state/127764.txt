
ঢাকার অতিরিক্ত উপকমিশনারের কক্ষে এক আইনজীবীকে রিভলবার বের করে হুমকি দিলেন জনপ্রশাসন মন্ত্রণালয়ে অতিরিক্ত সচিব আবুল মোসাদ্দেক আজাদ। তিনি বর্তমানে বিশেষ ভারপ্রাপ্ত কর্মকর্তা (ওএসডি)। আজ বুধবার অতিরিক্ত উপকমিশনার (ভূমি) মোহাম্মদ ইফতেখারের কক্ষে ভূমি অধিগ্রহণ-সংক্রান্ত একটি ক্ষতিপূরণ মামলার শুনানিকালে এ ঘটনা ঘটে। এ বিষয়ে আইনজীবী সৈয়দ আহমেদ মোস্তফা জেলা ম্যাজিস্ট্রেট বরাবরে লিখিতভাবে অভিযোগ দিয়েছেন। এ ব্যাপারে জানতে চাইলে মোহাম্মদ ইফতেখার হোসেন প্রথম আলো ডটকমকে বলেন, একটি মামলার শুনানিকালে জনপ্রশাসনের অতিরিক্ত সচিব আবুল মোসাদ্দেক আইনজীবী সৈয়দ আহমেদ মোস্তফাকে রিভলবার দেখিয়ে হুমকি দিয়েছেন। তিনি জানান, ‘আমার সামনেই এ ঘটনা ঘটে। আমি পুলিশ ডাকতে ডাকতেই তিনি লোকজনসহ বের হয়ে যান। ওই আইনজীবীর লিখিত অভিযোগ পাওয়া গেলে আগ্নেয়াস্ত্রের লাইসেন্স বাতিলসহ আবুল মোসাদ্দেক আজাদের বিরুদ্ধে বিভাগীয় ব্যবস্থা নেওয়ার সুপারিশ করা হবে।’ আইনজীবী সৈয়দ আহম্মেদ মোস্তফা জানান, রাজধানীর মোহাম্মদপুরের কাটাসুর মৌজার সিএস-৭৭২ নম্বর দাগের ১৭ শতাংশ ভূমির প্রায় ১৩ লাখ টাকা ক্ষতিপূরণের জন্য আবেদন করেন জনৈক মাইনুল ইসলাম (এল এ কেস নম্বর ১৫/৯৫-৯৬)। ওই একই জায়গার মালিকানা দাবি করে ক্ষতিপূরণের আবেদন করেন জনৈক কামাল উদ্দিন আব্বাসীর পক্ষে আবুল মোসাদ্দেক আজাদ। আজ মামলার শুনানির জন্য দিন ধার্য ছিল। ঢাকার অতিরিক্ত ডেপুটি কমিশনার (ভূমি) মোহাম্মদ ইফতেখার হোসেনের কাছে মামলাটির শুনানির একপর্যায়ে আবুল মোসাদ্দেক আজাদ রিভলবার বের করে আমাকে হুমকি দিয়ে বলেন, ‘এখনই তোকে গুলি করে দেব।’ এ সময় এডিসি তাঁকে নিবৃত্ত করার চেষ্টা করেন। এতে আরও ক্ষিপ্ত হয়ে কক্ষ ত্যাগ করেন তিনি।
আবুল মোসাদ্দেক আজাদের সঙ্গে মুঠোফোনে একাধিকবার যোগাযোগ করা হলে তিনি সংযোগ কেটে দেন।
