
চলতি অর্থবছরের ২০ জানুয়ারি পর্যন্ত চাষিপর্যায়ে ১৪ লাখ ৩৬ হাজার ২৭৫ মেট্রিক টন ইউরিয়া সার সরবরাহ করা হয়েছে। গত বছর একই সময়ে এর পরিমাণ ছিল ১২ লাখ ৪৩ হাজার ৮৩১ টন।
আজ বুধবার শিল্প মন্ত্রণালয়ে শিল্পমন্ত্রী আমির হোসেন আমুর সঙ্গে এক বৈঠকে বাংলাদেশ রসায়ন শিল্প সংস্থার (বিসিআইসি) জ্যেষ্ঠ কর্মকর্তারা এসব তথ্য জানিয়েছেন।
সরকারের কাছে এখন মজুত আছে সাত লাখ ৭৭ হাজার ৭৭৭ টন ইউরিয়া। ফলে চলতি ইরি-বোরো মৌসুমে দেশে ইউরিয়া সারের কোনো ঘাটতি হবে না।
বৈঠকে শিল্পসচিব মোহাম্মদ মঈনউদ্দীন আবদুল্লাহ, অতিরিক্ত শিল্পসচিব জি এম  জয়নাল আবেদীন ভূইয়া, বিসিআইসির চেয়ারম্যান মনসুর আলী সিকদার প্রমুখ উপস্থিত ছিলেন।
বৈঠকে শিল্পমন্ত্রী বলেন, সার কারখানাগুলোতে নিরবচ্ছিন্ন উত্পাদন অব্যাহত রাখতে অগ্রাধিকারভিত্তিতে গ্যাস সরবরাহের বিষয়টি নিশ্চিত করা হবে। জাতীয় খাদ্যনিরাপত্তার স্বার্থে গ্যাস সরবরাহের ক্ষেত্রে সার কারখানাগুলো অগ্রাধিকার পাওয়া উচিত।
বিসিআইসির আওতাধীন কারখানাগুলোতে অপচয় ও অনিয়ম রোধে কঠোর প্রশাসনিক ব্যবস্থা নেওয়ার জন্য সংশ্লিষ্ট কর্মকর্তাদের নির্দেশ দেন শিল্পমন্ত্রী।
