
ঢাকার আশুলিয়ার শিল্পাঞ্চলে পোশাক কারখানার শ্রমিকদের মধ্যে আজ রোববারও অসন্তোষ বিরাজ করছে। ন্যূনতম মজুরি ১৫ হাজার টাকা করার দাবিতে এক সপ্তাহ ধরে বিভিন্ন কারখানার শ্রমিকেরা আন্দোলন করে আসছেন। শ্রমিক অসন্তোষের কারণে এখন পর্যন্ত অন্তত ১৫টি পোশাক কারখানায় ছুটি ঘোষণা করা হয়েছে।
শিল্প পুলিশের আশুলিয়া অঞ্চলের পরিচালক মোস্তাফিজুর রহমান এ তথ্যের সত্যতা নিশ্চিত করেছেন।
শ্রমিক ও পুলিশ সূত্রে জানা গেছে, ন্যূনতম মজুরি ১৫ হাজার টাকা করার দাবিতে আশুলিয়ার জামগড়া এলাকার উইন্ডি গ্রুপের শ্রমিকেরা গত সোমবার কাজ বন্ধ করে বিক্ষোভ করেন। পরে কর্তৃপক্ষ কারখানাটি ছুটি ঘোষণা করে। এরপর থেকে প্রায় প্রতিদিনই বিভিন্ন কারখানার শ্রমিকেরা একই দাবিতে বিক্ষোভ করে আসছেন।
