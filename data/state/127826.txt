
দেশে প্রথমবারের মতো আয়োজিত গণযোগাযোগ ও সাংবাদিকতা সম্মেলন শুরু হয়েছে। আজ মঙ্গলবার সকালে দুদিনব্যাপী সম্মেলনের উদ্বোধন করেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। অনুষ্ঠানে তথ্যমন্ত্রী হাসানুল হক ইনু প্রধান অতিথি হিসেবে উপস্থিত আছেন।
সম্মেলন উদ্বোধন করে উপাচার্য আ আ ম স আরেফিন সিদ্দিক সংবাদপত্রের স্বাধীনতা ও সাংবাদিকদের বস্তুনিষ্ঠতা রক্ষার কথা বলেছেন। তিনি বলেন, একটি রাষ্ট্রে গণমাধ্যম ও সংবাদপত্রের স্বাধীনতা নিশ্চিত করতে হবে। এর পাশাপাশি সাংবাদিকদেরও বস্তুনিষ্ঠ সাংবাদিকতা করতে হবে। দায়িত্বশীল সাংবাদিকতা করতে হবে। উপাচার্য বলেন, বর্তমান যুগে কে কার আগে সংবাদ দেবে, সেই প্রতিযোগিতা চলে। সংবাদ আগে দেওয়ার চেষ্টা করা ভালো, কিন্তু সেই প্রতিযোগিতা করতে গিয়ে কোনোভাবেই ভুল করা যাবে না। এ ব্যাপারে সতর্ক থাকতে হবে। বস্তুনিষ্ঠতার স্বার্থে একটু পরে হলেও সঠিক সংবাদ প্রকাশ করা যেতে পারে।
সম্মেলনে বাংলাদেশের সাংবাদিকতার ইতিহাস তুলে ধরছেন প্রধান তথ্য কমিশনার গোলাম রহমান। অনুষ্ঠানে আরও উপস্থিত আছেন সামাজিক বিজ্ঞান অনুষদের ডিন ফরিদ উদ্দিন, গণযোগাযোগ ও সাংবাদিকতা বিভাগের চেয়ারম্যান মফিজুর রহমান, এই বিভাগের সাবেক চেয়ারম্যান সাখাওয়াত আলী খান, বাংলাদেশ ফেডারেল সাংবাদিক ইউনিয়নের (বিএফইউজে) সভাপতি মনজুরুল আহসান বুলবুল ও প্রধানমন্ত্রীর তথ্য উপদেষ্টা ইকবাল সোবহান চোধুরী। আগামী দুদিন এই সম্মেলন চলবে। এতে সাংবাদিকতা ও গণমাধ্যম নিয়ে প্রবন্ধ উপস্থাপন করবেন দেশের গবেষকেরা।
