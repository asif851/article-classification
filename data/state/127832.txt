
বাংলাদেশের অভ্যন্তরীণ বিষয়ে যুক্তরাষ্ট্র নাক গলালে বা চাপ প্রয়োগ করলে তা বরদাশত করা হবে না বলে উল্লেখ করেছেন আওয়ামী লীগের সভাপতিমণ্ডলীর সদস্য শেখ ফজলুল করিম সেলিম। তিনি বলেছেন, বঙ্গবন্ধুও কারও কাছে মাথা নত করেননি, শেখ হাসিনাও কারও কাছে মাথা নত করবেন না। 
আজ মঙ্গলবার রাজধানীর বঙ্গবন্ধু আন্তর্জাতিক সম্মেলন কেন্দ্রে প্রধানমন্ত্রী শেখ হাসিনার স্বদেশ প্রত্যাবর্তন দিবস উপলক্ষে আওয়ামী লীগ আয়োজিত আলোচনা সভায় সভাপতির বক্তব্যে শেখ সেলিম এসব কথা বলেন। যুদ্ধাপরাধীদের বিচার বন্ধ করতে মার্কিন পররাষ্ট্রমন্ত্রী জন কেরি প্রধানমন্ত্রী শেখ হাসিনাকে ফোন করেছিলেন উল্লেখ করে শেখ সেলিম বলেন, ‘তাঁরা মানবতার কথা বলেন। তাঁরা কাদের পক্ষে কাজ করেন? খুনিদের পক্ষে কাজ করেন? এখনো বঙ্গবন্ধুর দুজন খুনি আমেরিকায় আছে। যদি গণতন্ত্রে বিশ্বাস করেন, মানবতায় বিশ্বাস করেন—তাহলে ওই দুজন খুনিকে বাংলাদেশ সরকারের কাছে হস্তান্তর করেন। মুখে গণতন্ত্রের কথা বলবেন, মানবতার কথা বলবেন; ওই আপনাদের গণতন্ত্র-মানবতা আটলান্টিকের ওপারে। বাংলাদেশে নাক গলাবার চেষ্টা করবেন না, চাপ দেওয়ার চেষ্টা করবেন না। এটা বরদাশত করা হবে না। এটা স্বাধীন, সার্বভৌম বাংলাদেশ।’ শেখ সেলিম বলেন, শেখ হাসিনা দেশে ফিরে না এলে বঙ্গবন্ধু ও যুদ্ধাপরাধীদের বিচার হতো কি না সন্দেহ। কারও পক্ষে করা সম্ভব ছিল না। তিনি অসম্ভবকে সম্ভব করেছেন। আলোচনা সভায় আরও বক্তব্য দেন শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, অর্থনীতিবিদ কাজী খলীকুজ্জমান আহমদ, সাংবাদিক আবেদ খান। উপস্থিত ছিলেন আওয়ামী লীগের সভাপতিমণ্ডলীর সদস্য মতিয়া চৌধুরী, সাহারা খাতুন, নূহ–উল–আলম লেনিন, মোশাররফ হোসেন, যুগ্ম সাধারণ সম্পাদক মাহবুব উল আলম হানিফ প্রমুখ। আলোচনা সভা পরিচালনা করেন আওয়ামী লীগের প্রচার ও প্রকাশনা সম্পাদক হাছান মাহমুদ এবং উপপ্রচার ও প্রকাশনা সম্পাদক অসীম কুমার উকিল।
