
রাজধানীর মতিঝিল এলাকা থেকে বিদেশি অস্ত্র ও গুলিসহ এক ব্যক্তিকে গ্রেপ্তার করেছে গোয়েন্দা পুলিশ (ডিবি)। 
আজ বৃহস্পতিবার দুপুরে ঢাকা মহানগর পুলিশের গণমাধ্যম শাখার এক সংবাদ বিজ্ঞপ্তিতে জানানো হয়, গতকাল বুধবার রাত সাড়ে সাতটার দিকে অস্ত্র ও গুলিসহ রাশিদ শিকদার নামের ওই ব্যক্তিকে গ্রেপ্তার করা হয়। বিজ্ঞপ্তিতে বলা হয়, ডিবির পূর্ব বিভাগের জ্যেষ্ঠ সহকারী কমিশনার মো. স্নিগ্ধ আখতারের নেতৃত্বে বুধবার রাতে মতিঝিল সরকারি বালক উচ্চ বিদ্যালয় সংলগ্ন পদচারী সেতুর নিচে অভিযান চালায় পুলিশ। এ সময় একটি বিদেশি পিস্তল, দুটি ম্যাগজিন ও তিনটি গুলিসহ রাশিদকে গ্রেপ্তার করা হয়। প্রাথমিক জিজ্ঞাসাবাদে জানা যায়, রাশিদ দীর্ঘদিন ধরে ঢাকার বিভিন্ন এলাকায় অস্ত্র ব্যবসা করে আসছেন। তাঁর বিরুদ্ধে মতিঝিল থানায় মামলা হয়েছে।
