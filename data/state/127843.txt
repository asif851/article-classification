
প্রশ্নপত্র ফাঁসে জড়িত ব্যক্তিদের বিরুদ্ধে ব্যবস্থা নিতে সুপ্রিম কোর্টের সাবেক এক বিচারপতির নেতৃত্বে বিচার বিভাগীয় কমিশন গঠনের নির্দেশনা চেয়ে একটি রিট হয়েছে।আজ মঙ্গলবার সকালে সুপ্রিম কোর্টের আইনজীবী ইউনূস আলী আকন্দ রিট আবেদনটি করেন। সুপ্রিম কোর্টের সংশ্লিষ্ট শাখায় রিটটি দায়ের করা হয়। প্রশ্নপত্র ফাঁস নিয়ন্ত্রণে যাবজ্জীবন কারাদণ্ডের শাস্তির বিধান রেখে আইন প্রণয়নেরও নির্দেশনা চাওয়া হয়েছে ওই রিটে।আগামী রোববার এই রিট আবেদনের ওপর শুনানি হতে পারে বলে জানিয়েছেন আইনজীবী ইউনূস আলী আকন্দ।প্রশ্নপত্র ফাঁসের বিরুদ্ধে সম্প্রতি প্রথম আলোয় প্রকাশিত একটি প্রতিবেদন ও একটি নিবন্ধ যুক্ত করে রিটটি দায়ের করা হয়।রিটে রুল জারির পাশাপাশি অন্তর্বর্তী নির্দেশনা চাওয়া হয়েছে। রিট আবেদনে শিক্ষাসচিব, মন্ত্রিপরিষদ সচিব, আইনসচিব, স্বাস্থ্যসচিবসহ ছয়জনকে বিবাদী করা হয়েছে।পরে ইউনূস আলী আকন্দ প্রথম আলোকে বলেন, বিভিন্ন পাবলিক ও প্রতিযোগিতামূলক পরীক্ষায় প্রশ্নপত্র ফাঁস রোধে যাবজ্জীবন শাস্তির বিধান রেখে আইন প্রণয়নের নির্দেশনা চেয়ে রিটটি করা হয়েছে।
