
রাজবাড়ীর পাংশা উপজেলায় এক ছাত্রকে অ্যাসিড নিক্ষেপের ঘটনায় অভিযুক্ত যুবক নিশিত কুমার বিশ্বাসকে (২৯) গত বৃহস্পতিবার বিকেলে কারাগারে পাঠানো হয়েছে। তিনি ঝিনাইদহের শৈলকুপা উপজেলার মালিথিয়া গ্রামের নিরঞ্জন কুমার বিশ্বাসের ছেলে।বৃহস্পতিবার দুপুরে নিশিত রাজবাড়ী ২ নম্বর আমলি আদালতের বিচারক তৌহিদুল ইসলামের কাছে ১৬৪ ধারায় স্বীকারোক্তিমূলক জবানবন্দি দিয়েছেন।অ্যাসিড-সন্ত্রাসের শিকার কলেজছাত্রের নাম সুব্রত কুমার দাস (২২)। তিনি পাংশা উপজেলার কলিমোহর ইউনিয়নের হাটবনগ্রামের শম্ভু কুমার দাসের ছেলে। সুব্রত রাজবাড়ীর আবুল হোসেন কলেজের স্নাতক (সম্মান) প্রথম বর্ষের শিক্ষার্থী।পাংশা থানার ভারপ্রাপ্ত কর্মকর্তা (ওসি) আবুল বাসার মিয়া জানান, সুব্রতর প্রতি ক্ষুব্ধ নিশিত প্রতিশোধ নিতে ২ আগস্ট বাড়ির সামনের রাস্তায় ডেকে সুব্রতর মুখমণ্ডলে অ্যাসিড নিক্ষেপ করে মোটরসাইকেলে করে পালিয়ে যান।
