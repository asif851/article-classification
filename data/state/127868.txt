
বিরোধীদলীয় নেতা ও বিএনপির চেয়ারপারসন খালেদা জিয়া বলেছেন, দেশে ভয়াবহ দুঃশাসন চলছে। আগামীকাল (২৬ জুন) আন্তর্জাতিক নির্যাতনবিরোধী দিবস উপলক্ষে আজ মঙ্গলবার দেওয়া এক বিবৃতিতে বিরোধীদলীয় নেতা এই অভিযোগ করেন। বিবৃতিতে খালেদা জিয়া অভিযোগ করেন, এই সরকার ক্ষমতাসীন হওয়ার পরে বিরোধী দলের অসংখ্য নেতা-কর্মী গুম, অপহরণ ও গুপ্তহত্যার শিকার হয়েছে। এ বছরের শুরুর দিকে সরকার চরম দমনমূলক নীতি অবলম্বন করে ‘ব্যাপক গণহত্যা’ চালিয়েছে। সাংবাদিক হত্যা এবং সাংবাদিক নির্যাতন নিত্যনৈমিত্তিক ঘটনা হয়ে দাঁড়িয়েছে। মত প্রকাশের স্বাধীনতা স্তব্ধ করে দেওয়ার জন্য একের পর এক সংবাদপত্র, টেলিভিশন চ্যানেল বন্ধ করে দেওয়া হয়েছে, যাতে বিরোধীদের কণ্ঠ শোনা না যায়। খালেদা জিয়া আরও অভিযোগ করেন, দেশের ধর্মপ্রাণ আলেম-ওলামাদেরও নৃশংসভাবে হত্যা করা হয়েছে। মানুষ আদালতের কাছেও কোনো ন্যায়বিচার পাচ্ছে না। সরকার নিজেদের স্বার্থে আদালতকে ব্যবহার করছে।তিনি বলেন, ‘দ্বিতীয় বিশ্বযুদ্ধোত্তর ঔপনিবেশিক শৃঙ্খল থেকে জাতিসমূহ স্বাধীনতা অর্জন করলেও আজও বিশ্বব্যাপী চলছে জাতিগত, বর্ণগত, ভাষাগত, ধর্ম ও সম্প্রদায়গত সংঘাত। আর এই সংঘাত ও বিরোধের কারণেই সাধারণ মানুষেরা দেশে দেশে নিষ্ঠুর স্বৈরশাসনের জাঁতাকলে পিষ্ট হয়ে নিহত ও পঙ্গুত্ববরণ করছে। সারা বিশ্ব আজ যান্ত্রিক সভ্যতায় এগিয়ে গেলেও মানবিক সভ্যতা বেশি দূর এগোতে পারেনি। বাংলাদেশেও এখন ভয়াবহ দুঃশাসন চলছে।’
চিকিত্সা শেষে গতকাল সোমবার রাতে সিঙ্গাপুর থেকে দেশে ফেরেন খালেদা জিয়া।
