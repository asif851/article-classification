
বান্দরবানের থানচিতে বিদ্যালয়গামী শিশুদের যৌন হয়রানির অভিযোগে গ্রেপ্তার গাড়ির চালক জাফর আলমকে গতকাল মঙ্গলবার আদালতের মাধ্যমে কারাগারে পাঠানো হয়েছে। হয়রানির শিকার চার শিশুকে ডাক্তারি পরীক্ষার জন্য বান্দরবান সদর হাসপাতালে ভর্তি করা হয়েছে। তবে পুলিশ বলেছে, শুধু এক শিশুকে ডাক্তারি পরীক্ষার জন্য বলা হয়েছে।পুলিশ জানিয়েছে, থানচি উপজেলার গাড়িচালক জাফর আলমকে গত সোমবার ইউনিয়ন পরিষদের (ইউপি) সালিস থেকে গ্রেপ্তার করা হয়। ওই দিনই হয়রানির শিকার শিশুদের একজনের মা থানচি থানায় মামলা করেন। এজাহার অনুযায়ী, গত ৩০ মার্চ থেকে কয়েক বার জাফর আলম শিশুদের চকলেট খাওয়ানোর কথা বলে গাড়িতে নিয়ে যান। এরপর নির্জন স্থানে শিশুদের পর্নো ছবি দেখিয়ে যৌন হয়রানি করেন। কয়েকজন শিশুর প্রস্রাবের সমস্যা এবং অস্বাভাবিক চলাফেরা দেখে বিষয়টি বোঝা যায়। এরপর জাফর আলমকে গোপনে অনুসরণ করে পর্নো ছবি দেখানোর দৃশ্য দেখতে পাওয়া যায়। স্থানীয় ইউপি চেয়ারম্যান বলেন, যৌন হয়রানির সত্যতা পাওয়া গেছে। দুই হাজার টাকা জরিমানা ও ১০টি বেত্রাঘাত দিয়ে জাফর আলমকে ছেড়ে দেওয়ার জন্য তিনি রায় দিয়েছিলেন। কিন্তু অভিভাবক ও এলাকার লোকজন রায় মানতে রাজি না হওয়ায় পুলিশ জাফরকে গ্রেপ্তার করে নিয়ে গেছে। বান্দরবানের মানবাধিকার নেত্রী ডনাইপ্রু নেলী মারমা বলেন, ঘটনার এক সপ্তাহ পর এখনো এক শিশুর প্রস্রাবে সমস্যা হচ্ছে। ঘটনার শিকার চার শিশুর মধ্যে পুলিশ শুধু একজনকে হাসপাতালে ভর্তি করার কথা বললেও তিনি চারজনকে ভর্তি করিয়েছেন বলে জানান। থানচি থানার ওসি ওমর আলী বলেন, জাফরকে আদালতের মাধ্যমে কারাগারে পাঠানো হয়েছে।
