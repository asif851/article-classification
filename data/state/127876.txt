
বঙ্গবন্ধুর বিরুদ্ধে অবমাননাকর মন্তব্যকারীদের ‘কুলাঙ্গার’ আখ্যায়িত করে প্রধানমন্ত্রী শেখ হাসিনা বলেছেন, জাতির জনকের বিরুদ্ধে এ ধরনের মন্তব্যকারীদের ছাড় দেওয়া হবে না। আজ শনিবার গোপালগঞ্জ জেলা, টুঙ্গিপাড়া ও কোটালিপাড়া উপজেলা আওয়ামী লীগের নেতাদের সঙ্গে আলাদা বৈঠক শেষে প্রধানমন্ত্রী এ কথা বলেন। বৈঠক শেষে প্রধানমন্ত্রীর প্রেস সচিব এ কে এম শামীম চৌধুরী সাংবাদিকদের বিষয়টি জানান। খবর বাসসের।
এর আগে টুঙ্গিপাড়ায় বঙ্গবন্ধুর স্মৃতিসৌধে পুষ্পস্তবক অর্পণ, ফাতেহা পাঠ ও মোনাজাত করেন প্রধানমন্ত্রী শেখ হাসিনা।
প্রধানমন্ত্রী বলেন, ‘দেশের মানুষ এখন এ জাতির প্রকৃত ইতিহাস জানেন। যাঁরা বঙ্গবন্ধুর বিরুদ্ধে অসম্মানজনক মন্তব্য করেন, তাঁরা “কুলাঙ্গার”। এ ধরনের মন্তব্যকারীরা ছাড়া পাবে না। তাঁদের বিচার করবে জনগণ।’
দেশে দারিদ্র্যের হার অনেক কমেছে উল্লেখ করে শেখ হাসিনা বলেন, দেশের চলমান উন্নয়নের ধারা যাতে বাধাগ্রস্ত না হয়, সেদিকে আওয়ামী লীগের নেতা-কর্মীদের অবশ্যই নজরদারি বজায় রাখতে হবে। তিনি বলেন, ‘অসাংবিধানিক পথে যারা ক্ষমতা দখল করতে চায়, ওই সব গণতন্ত্রবিরোধী শক্তি যাতে দেশে কোনো ধরনের অস্থিতিশীল পরিস্থিতি সৃষ্টি করতে না পারে, সে ব্যাপারে আপনাদের সতর্ক থাকতে হবে।’
প্রধানমন্ত্রী বলেন, যারা গণতন্ত্র, সংবিধান ও উন্নয়ন নস্যাৎ করতে চায়, তাদের প্রতিহত করতে হবে। তিনি বলেন, ‘আমরা যদি গণতন্ত্র, সংবিধান ও উন্নয়নের ধারা বজায় রাখতে পারি, তাহলে দেশে দারিদ্র্য থাকবে না।’
বৈঠকে প্রধানমন্ত্রী তাঁর নির্বাচনী এলাকার উন্নয়নকাজের খোঁজখবর নেন। বিভিন্ন পর্যায়ের নেতাদের সঙ্গে বৈঠকের পাশাপাশি জনপ্রতিনিধিদের সঙ্গেও কথা বলেন। এ ছাড়া তৃণমূল নেতাদের যত দ্রুত সম্ভব দল ও এর সহযোগী সংগঠনসমূহের কাউন্সিল সম্পন্ন করার নির্দেশনা দেন আওয়ামী লীগের সভানেত্রী। তিনি বলেন, গণতন্ত্র, সংবিধান ও উন্নয়নের ধারা বজায় রাখতে আওয়ামী লীগকে আরও শক্তিশালী করতে হবে।
বৈঠকে সাংসদ মুহাম্মদ ফারুক খান, শেখ হেলাল উদ্দিন, উম্মে রাজিয়া কাজল, আওয়ামী লীগের ধর্মবিষয়ক সম্পাদক শেখ মোহাম্মদ আবদুল্লাহ, প্রধানমন্ত্রীর গণমাধ্যমবিষয়ক উপদেষ্টা ইকবাল সোবহান চৌধুরী, মুখ্যসচিব আবদুস সোবহান শিকদার, প্রেস সচিব এ কে এম শামীম চৌধুরী প্রমুখ উপস্থিত ছিলেন।
