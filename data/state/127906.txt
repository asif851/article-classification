
মানবতাবিরোধী অপরাধের দায়ে মৃত্যুদণ্ডাদেশ পাওয়া জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের আইনজীবী তাজুল ইসলাম বলেছেন, রিভিউ করার প্রস্তুতি সম্পন্ন হয়েছে। আগামীকাল বৃহস্পতিবার এটি দাখিল করা হবে।আজ বুধবার ঢাকা কেন্দ্রীয় কারাগারে কামারুজ্জামানের সঙ্গে সাক্ষাৎ শেষে বেরিয়ে সাংবাদিকদের এ কথা বলেন তাজুল ইসলাম।কামারুজ্জামানের সঙ্গে দেখা করতে তাঁর পাঁচ আইনজীবী আজ বেলা ১১টার দিকে ঢাকা কেন্দ্রীয় কারাগারে যান। সেখানে তাঁরা প্রায় ৪৫ মিনিট অবস্থান করেন। দুপুর পৌনে ১২টায় দিকে বেরিয়ে কারা ফটকে সাংবাদিকদের সঙ্গে কথা বলেন কামারুজ্জামানের আইনজীবী তাজুল ইসলাম। তিনি জানান, রায় পুনর্বিবেচনার আবেদনের বিষয়ে কামারুজ্জামানের সঙ্গে তাঁদের কথা হয়েছে।এই আইনজীবীর ভাষ্য, কামারুজ্জামান সুস্থ আছেন। তাঁদের বলেন, তিনি ন্যায়বিচার পাননি। তবে তাঁর আশা, রিভিউতে ন্যায়বিচার পাবেন।
তাজুল ইসলাম জানান, আপিল বিভাগে অন্যান্য মামলায় যে ধরনের সময় ও সুযোগ দেওয়া হয়, রিভিউতে একই ধরনের সুযোগ দেওয়া হবে বলে তাঁদের আশা।মানবতাবিরোধী অপরাধের দায়ে গত বছরের ৩ নভেম্বর সুপ্রিম কোর্টের আপিল বিভাগ সংখ্যাগরিষ্ঠমতে কামারুজ্জামানের মৃত্যুদণ্ডাদেশ বহাল রেখে সংক্ষিপ্ত রায় ঘোষণা করেন। গত ১৮ ফেব্রুয়ারি পূর্ণাঙ্গ রায় প্রকাশিত হয়। ওই দিন পূর্ণাঙ্গ রায় আন্তর্জাতিক অপরাধ ট্রাইব্যুনালে পাঠানো হয়। ১৯ ফেব্রুয়ারি সকালে কামারুজ্জামানের মৃত্যু পরোয়ানায় সই করেন আন্তর্জাতিক অপরাধ ট্রাইব্যুনাল-২-এর তিন বিচারপতি। ওই দিনই মৃত্যু পরোয়ানা ঢাকা কেন্দ্রীয় কারাগারে পৌঁছায় এবং তা কামারুজ্জামানকে পড়ে শোনানো হয়। ২৬ ফেব্রুয়ারি পূর্ণাঙ্গ রায়ের অনুলিপি পেয়েছেন কামারুজ্জামানের আইনজীবীরা।
