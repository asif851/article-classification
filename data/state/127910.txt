
গাজীপুরে ভায়রাকে হত্যার দায়ে একজনকে যাবজ্জীবন কারাদণ্ড দিয়েছেন আদালত। একই সঙ্গে আসামিকে ১০ হাজার টাকা জরিমানা, অনাদায়ে আরও এক বছরের সশ্রম কারাদণ্ড দেওয়া হয়।
আজ মঙ্গলবার সকালে গাজীপুরের জেলা ও দায়রা জজ আদালতের বিচারক এ কে এম এনামুল হক এ রায় দেন।
দণ্ডপ্রাপ্ত আসামির নাম শ্রী রাজবংশী (৩৮)। তিনি টাঙ্গাইলের বাসাইল থানার দাহাপাড়া এলাকার বাসিন্দা।
গাজীপুর আদালতের পরিদর্শক মো. রবিউল ইসলাম জানান, মানিক রাজবংশীর স্ত্রী রাধি এবং অজয় চন্দ্র দাসের স্ত্রী হিরণ রানী দাস সম্পর্কে খালাতো বোন। তাঁরা পরিবার নিয়ে গাজীপুর সিটি করপোরেশনের সাতাইশ এলাকায় ভাড়া বাসায় থাকতেন। পারিবারিক কলহের জেরে ২০১৪ সালের ১২ মে সকালে অজয় চন্দ্র দাসকে বাড়ি থেকে ডেকে নিয়ে যান তাঁর ভায়রা মানিক রাজবংশী। মানিক সাতাইশ চৌরাস্তা এলাকায় নিয়ে অজয়কে হাতুড়ি দিয়ে মাথায় আঘাত করেন। এ সময় স্থানীয় লোকজন হাতুড়িসহ মানিক রাজবংশীকে আটক করে পুলিশে সোপর্দ করে এবং গুরুতর আহত অজয় চন্দ্র দাসকে হাসপাতালে পাঠায়। চিকিৎসাধীন অবস্থায় তিন দিন পরে অজয় মারা যান।
এ ব্যাপারে নিহত অজয়ের স্ত্রী হিরণ রানী দাস বাদী হয়ে টঙ্গী থানায় মামলা করেন। শুনানি ও সাক্ষ্যগ্রহণ শেষে আজ আদালত এ রায় দেন।
রাষ্ট্রপক্ষে সরকারি কৌঁসুলি হারিছ উদ্দিন আহমদ ও আসামিপক্ষে মো. ওয়াহিদুজ্জামান আকন মামলা পরিচালনা করেন।
