
ভারতের প্রধানমন্ত্রী নরেন্দ্র মোদির বাংলাদেশ সফরের সময় জাতীয় স্বার্থসংশ্লিষ্ট বিষয়গুলো নিয়ে সরকারকে বিএনপির এক্সপার্ট ও দলের চেয়ারপারসন খালেদা জিয়ার সঙ্গে আলোচনা করার আহ্বান জানিয়েছে বিএনপি। আজ শুক্রবার সকালে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের মুখপাত্র আসাদুজ্জামান রিপন এ আহ্বান জানান। আসাদুজ্জামান রিপন বলেন, ভারতের প্রধানমন্ত্রী তাঁর সফরে পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে নিয়ে আসছেন। এর আগে সাবেক প্রধানমন্ত্রী মনমোহন সিং বাংলাদেশ সফরের সময় কয়েকজন মুখ্যমন্ত্রী নিয়ে এসেছিলেন। তিনি বলেন, এটা হচ্ছে চেতনা। ভারত সরকার যখন কোনো দেশের সঙ্গে গুরুত্বপূর্ণ চুক্তি বা সমঝোতায় উপনীত হতে চায়, তখন তারা অন্যান্য দল, রাজ্যগুলোর বিরোধী দলের নেতাদের নিয়ে আসে। এটাই হচ্ছে গণতন্ত্রের সৌন্দর্য। বিএনপির এই নেতা বলেন, ‘ভারতের প্রধানমন্ত্রী নরেন্দ্র মোদির সফরে দুই দেশের স্বার্থসংশ্লিষ্ট অনেক বিষয়ে আলোচনা হবে। আমরা আশা করব, প্রধানমন্ত্রী শেখ হাসিনা বাংলাদেশের বৃহত্তর রাজনৈতিক দল বিএনপির চেয়ারপারসন খালেদা জিয়ার সঙ্গে দেশের স্বার্থসংশ্লিষ্ট বিষয়গুলো নিয়ে আলোচনায় বসবেন। এ ছাড়া সরকারের পররাষ্ট্রমন্ত্রীসহ অন্যরাও বিএনপির এক্সপার্টদের সঙ্গে এসব বিষয়ে বসতে পারেন। যাতে প্রধানমন্ত্রী বলতে পারেন, বাংলাদেশ সরকারের পক্ষ থেকে তিনি যে বিষয় বা দাবিগুলো তুলছেন, এগুলো শুধু আওয়ামী লীগের দাবি নয়, এতে সব দলের সম্মতি আছে।’ আসাদুজ্জামান বলেন, বিএনপি কখনো ভারত বিরোধিতার রাজনীতি করেনি, করছে না, ভবিষ্যতেও করবে না। তিনি বলেন, ভারত বিরোধিতা বিএনপির এজেন্ডা নয়। বিএনপির এজেন্ডা হচ্ছে, বাংলাদেশের উন্নয়ন, বাংলাদেশের মানুষের স্বার্থ সংরক্ষণ এবং মানুষের কথা বলা। সংবাদ সম্মেলনে আরও উপস্থিত ছিলেন কেন্দ্রীয় যুববিষয়ক সম্পাদক সৈয়দ মোয়াজ্জেম হোসেন, সহসাংগঠনিক সম্পাদক আবদুস সালাম, মুক্তিযোদ্ধা দলের সভাপতি ইশতিয়াক আজিজ উলফাত, মহিলা দলের সভাপতি নূরী আরা সাফা, শ্রমিক দলের সভাপতি আনোয়ার হোসেন, ওলামা দলের সভাপতি আবদুল মালেক, জাসাসের সভাপতি এম এ মালেক প্রমুখ।
