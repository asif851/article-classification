
হবিগঞ্জের লাখাই উপজেলার মাদনা বেগুনাই গ্রামে আজ মঙ্গলবার ঈদের জামাতে প্রথম সারিতে দাঁড়ানো নিয়ে দুই পক্ষের সংঘর্ষে একজন নিহত এবং অর্ধশত মানুষ আহত হয়েছেন।
নিহত ব্যক্তির নাম শামীম মিয়া (৫০)। আহত লোকজনকে হবিগঞ্জে হাসপাতালে ভর্তি করা হয়েছে।
লাখাই থানার ভারপ্রাপ্ত কর্মকর্তা (ওসি) মো. আলী ফরিদ প্রথম আলোকে জানান, আজ সকালে উপজেলার মাদনা বেগুনাই গ্রামের ঈদগাহে ঈদের জামাতে প্রথম সারিতে দাঁড়ানো নিয়ে ইউনিয়ন পরিষদের (ইউপি) সাবেক চেয়ারম্যান মোরশেদ কামালের সঙ্গে একই গ্রামের সুয়াই মিয়ার কথা-কাটাকাটি হয়। পরে তা সংঘর্ষে রূপ নেয়। সংঘর্ষে সুয়াই মিয়ার ভাতিজা শামীম মিয়া নিহত হন।
এদিকে ঈদের জামাত নিয়ে জামালপুরের দেওয়ানগঞ্জে ও ময়মনসিংহের গৌরীপুরে সংঘর্ষের ঘটনা ঘটেছে। আমাদের জামালপুর সংবাদদাতা ও ময়মনসিংহ অফিসের পাঠানো খবর:
জামালপুর: দেওয়ানগঞ্জ থানার ওসি মিজানুর রহমান জানান, জেলার দেওয়ানগঞ্জ উপজেলায় মিতালী উচ্চবিদ্যালয়ের পরিচালনা পর্ষদ নিয়ে মিয়াপাড়া গ্রামের বাসিন্দা সাবেক ইউপি সদস্য জয়নাল ও পূর্ব কামারেরচর গ্রামের বাসিন্দা বর্তমান ইউপি সদস্য নান্দুর মধ্যে বিরোধ চলে আসছিল। জয়নাল আজ সকাল ১০টার দিকে স্কুলের ঈদগাহ মাঠে নামাজ পড়তে গেলে নান্দু ও তাঁর লোকজন বাধা দেন। এতে উভয় পক্ষের মধ্যে সংঘর্ষের ঘটনা ঘটে। এতে ২০ জন আহত হন। খবর পেয়ে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। আহত লোকজনকে দেওয়ানগঞ্জ স্বাস্থ্য কমপ্লেক্সে ভর্তি করা হয়েছে।
ময়মনসিংহ: গৌরীপুর থানার ওসি মোহাম্মদ আলী জানান, জেলার গৌরীপুর উপজেলার রুকুন্দীপুর গ্রামে দুদল গ্রামবাসীর মধ্যে বিরোধের জের ধরে কাঁচা সড়কের দুই পাশে মাত্র ১০ গজ দূরত্বে দুটি ঈদগাহে নামাজ পড়া হয়। দুটি ঈদগাহে একই সময়ে মাইকে খুতবা পড়ার কারণে পরস্পরের অসুবিধা হলে দুই পক্ষই একে অপরকে মাইক বন্ধ করতে বলে। এ নিয়ে উত্তেজনার সৃষ্টি হয়। একপর্যায়ে দুই পক্ষের লোকজন লাঠিসোঁটা, রামদা ও বল্লম নিয়ে সংঘর্ষে জড়িয়ে পড়লে ঘটনাস্থলে পাঁচজন আহত হন। তাঁদের মধ্যে তিনজনকে ময়মনসিংহ মেডিকেল কলেজ হাসপাতালে ভর্তি করা হয়েছে।
