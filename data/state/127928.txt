
সুপ্রিম কোর্ট প্রাঙ্গণে বসানো একটি ভাস্কর্য আগামী ১৫ দিনের মধ্যে অপসারণ না করলে হাইকোর্ট ঘেরাওয়ের হুঁশিয়ারি দিয়েছে আওয়ামী ওলামা লীগ। গতকাল শনিবার জাতীয় প্রেসক্লাবের সামনে এক মানববন্ধনে এমন ঘোষণা দেয় সংগঠনটি। এ ছাড়া বাল্যবিবাহ নিরোধ আইন, ২০১৭ বাতিল করার দাবিও করে সংগঠনটি।সংগঠনটির সভাপতি মুহাম্মদ আখতার হুসাইন বুখারী মানববন্ধনে বলেন, ‘মূর্তি যেই বসাক না কেন, এর দায়ভার পুরোটাই সরকারের ওপর বর্তায়। এটি অপসারণের জন্য সরকারকে এগিয়ে আসতে হবে। ১৫ দিনের মধ্যে এই মূর্তি অপসারণ না করলে হাইকোর্ট ঘেরাও করা হবে।’ওলামা লীগের সাধারণ সম্পাদক আবুল হাসান শেখ শরীয়তপুরী বলেন, ‘শেখ হাসিনার নেতৃত্বে দেশ যখন উন্নয়নের চরম শিখরে রয়েছে, তখন দেশকে অস্থিতিশীল করতে প্রধান বিচারপতি এটা করেছেন। যারা শাপলা চত্বর করেছিল, তারা আবার শাপলা চত্বর করার হুমকি দিচ্ছে।’ তিনি আরও বলেন, ‘হাইকোর্টের সামনের এই মূর্তির কারণে জাতীয় ঈদগাহে কোনো নামাজ হবে না। এতে সরকারের ভাবমূর্তি ক্ষুণ্ন হবে।’
 
