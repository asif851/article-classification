
এসএসসি পরীক্ষা শুরুর আধা ঘণ্টা আগে কেন্দ্রের সামনে মোবাইলের মাধ্যমে প্রশ্ন ও উত্তরপত্র দিচ্ছিলেন তাঁরা। এ সময় তাঁদের আটক করা হয়। এরপর তাদের মোবাইল ফোনে ইংরেজি দ্বিতীয় পত্রের প্রশ্ন ও উত্তর পাওয়া যায়। এ অপরাধে তিনজনকে কারাদণ্ড দেওয়া হয়েছে। রাজবাড়ীর বালিয়াকান্দি উপজেলায় আজ বুধবার এ ঘটনা ঘটে।
দণ্ডাদেশ পাওয়া তরুণেরা হলেন সুব্রত বিশ্বাস (২৪), সুমন মোল্লা (২০) ও সজীব ঘোষ (১৯)। এঁদের মধ্যে সুব্রত ও সুমনকে ছয় মাস করে এবং সজীবকে ১৫ দিনের কারাদণ্ড দেওয়া হয়েছে। তিনজনই বিভিন্ন শিক্ষাপ্রতিষ্ঠানের শিক্ষার্থী। তাঁদের বাড়ি বালিয়াকান্দিতেই।
উপজেলা নির্বাহী কর্মকর্তা (ইউএনও) মাসুম রেজা বলেন, দণ্ডাদেশ পাওয়া ব্যক্তিরা বালিয়াকান্দি পাইলট বালিকা উচ্চবিদ্যালয়ের সামনে পরীক্ষা শুরুর আধা ঘণ্টা আগে মোবাইল ডিভাইসের মাধ্যমে প্রশ্ন ও উত্তরপত্র আদান-প্রদান করছিল। এ সময় তাঁদের আটক করা হয়। তাঁদের মোবাইলে আজকের এবং বিগত পরীক্ষার প্রশ্ন ও উত্তরপত্র পাওয়া যায়। পাবলিক পরীক্ষাসমূহ অপরাধ আইন ১৯৮০-এর ৯ ধারায় তাঁদের এ শাস্তি দেওয়া হয়। পরে তাঁদের বালিয়াকান্দি থানায় সোপর্দ করা হয়। বালিয়াকান্দি থানার ভারপ্রাপ্ত কর্মকর্তা (ওসি) হাসিনা বেগম বলেন, আটক তিনজনের স্বাস্থ্য পরীক্ষা সম্পন্ন হয়েছে। তাঁদের রাজবাড়ী আদালতে পাঠানো হয়েছে।
