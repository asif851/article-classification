
মাঠে খেলছিল শিশু তিন বোন। পাশেই চলছিল পুরোনো দেয়াল ভাঙার কাজ। আচমকা দেয়াল ধসে পড়ল শিশুদের ওপর। নিমেষে সব শেষ। আজ সোমবার সকালে নারায়ণগঞ্জ সদর উপজেলার ফতুল্লার পাগলা বাজার শান্তিনিবাস এলাকার এ দুর্ঘটনায় আহত হয়ে পরে মারা গেলেন আরও এক ব্যক্তি।
অকালে ঝরে যাওয়া তিন বোন হলো, লামিয়া (১২), লাবনী (৮) ও লিমা (৩)। এ ঘটনায় আহত মোস্তফা ঢাকা মেডিকেল কলেজ হাসপাতালে চিকিৎসাধীন অবস্থায় মারা যান। সাদেক ও ইউসুফ নামে আহত আরও দুই ব্যক্তি ওই হাসপাতালে চিকিৎসাধীন।
তিন বোনের বাবার নাম, সাইফুল ইসলাম। তাঁর বাড়িও শান্তিনিবাস এলাকায়।
ফতুল্লা মডেল থানার ভারপ্রাপ্ত কর্মকর্তা (ওসি) কামাল উদ্দিন তিন শিশু ও এক ব্যক্তির মৃত্যুর তথ্যের সত্যতা নিশ্চিত করেন। তাঁর ভাষ্য, দেয়ালটি চান মিয়া নামের এক ব্যক্তির। এ ব্যাপারে তদন্ত চলছে।
 
