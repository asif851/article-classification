
তৃতীয় দিন শেষে আওয়ামী লীগের মোট মনোনয়ন ফরম বিক্রি হয়েছে এক হাজার ৪৭৬টি। তবে দলটির কেন্দ্রীয় নেতাদের বেশির ভাগকেই সশরীরে ফরম কিনতে দেখা যাচ্ছে না। তাঁরা প্রতিনিধি পাঠিয়ে ফরম সংগ্রহ করছেন। দলের মধ্যে নিজের গুরুত্ব প্রমাণের চেষ্টা হিসেবেই তাঁরা প্রতিনিধি দিয়ে ফরম সংগ্রহ করছেন বলে জানিয়েছেন কয়েকজন নেতা।
দলটির কেন্দ্রীয় কার্যালয় থেকে পাওয়া তথ্যমতে, গোপালগঞ্জ, রংপুর ও নড়াইল থেকে প্রধানমন্ত্রী শেখ হাসিনার জন্য মনোনয়ন ফরম সংগ্রহের সময় তিনি উপস্থিত ছিলেন না। এ ছাড়া অর্থমন্ত্রী আবুল মাল আবদুল মুহিত, শিক্ষামন্ত্রী নুরুল ইসলাম নাহিদ, সংসদ উপনেতা সৈয়দা সাজেদা চৌধুরী, সভাপতিমণ্ডলীর সদস্য মোশাররফ হোসেন, আওয়ামী লীগের উপদেষ্টা পরিষদের সদস্য আমির হোসেন আমু, সভাপতিমণ্ডলীর সদস্য ও যোগাযোগমন্ত্রী ওবায়দুল কাদের, শেখ ফজলুল করিম সেলিম, আইন প্রতিমন্ত্রী কামরুল ইসলামের মতো নেতাদের ফরম সংগ্রহ করেছেন তাঁদের প্রতিনিধিরা।
দলটির নেতারা বলছেন, হরতালসহ সরকারি বিভিন্ন কাজে ব্যস্ত থাকায় এসব হেভিওয়েট নেতা কেন্দ্রীয় কার্যালয়ে এসে মনোনয়ন ফরম সংগ্রহ করেননি। তা ছাড়া প্রতিনিধিদের দিয়ে ফরম সংগ্রহে আইনগত বাধা না থাকার কারণেও অনুপস্থিত থাকছেন তাঁরা। তবে জমা দেওয়ার সময় তাঁরা সশরীরে কেন্দ্রীয় কার্যালয়ে আসবেন বলে জানিয়েছেন কয়েকজন গুরুত্বপূর্ণ নেতা।
জানতে চাইলে দলটির সভাপতিমণ্ডলীর সদস্য ও যোগাযোগমন্ত্রী ওবায়দুল কাদের প্রথম আলো ডটকমকে বলেন, ‘তৃণমূল নেতারা যদি কারও নামে মনোনয়নপত্র সংগ্রহ করে, তাহলে সেটাকে ওই নেতার জনপ্রিয়তার লক্ষণ হিসেবে ধরা হয়। এটা দোষের কিছুই নয়।’ তিনি বলেন, ‘আমি কখনো আমার মনোনয়নপত্র সংগ্রহ করিনি। সব তৃণমূল নেতারা করেছেন। এটা তো ঐতিহ্যে পরিণত হয়েছে।’  
এদিকে বিক্রির তৃতীয় দিনেও আওয়ামী লীগের কেন্দ্রীয় কার্যালয়ে ব্যাপক-উত্সাহ উদ্দীপনা দেখা গেছে। আজও দলটির ফরম বিক্রি হয়েছে ৮০ লাখ ৫০ হাজার টাকার। গত তিন দিনে তিন কোটি ৬৮ লাখ ৫০ হাজার টাকার ফরম বিক্রি হয়েছে। তৃতীয় দিনে আজ নড়াইল-১ আসন থেকে প্রধানমন্ত্রী শেখ হাসিনার পক্ষে মনোনয়ন ফরম কিনেছেন জেলা আওয়ামী লীগের সভাপতি সুভাষ চন্দ্র বোস।
তৃতীয় দিনে ৩২২ জনের মনোনয়ন ফরম ক্রয়
তৃতীয় দিনে ঢাকা বিভাগ থেকে গাজী গোলাম দস্তগীর, মাহজাবীন খালেদ মোশাররফ, আনোয়ার হোসেনসহ ১১৫ জন; রাজশাহী বিভাগ থেকে আবদুল মান্নানসহ ৩২ জন; চট্টগ্রাম বিভাগ থেকে ওবায়দুল কাদের, আবদুল মতিন খসরু, মাহফুজুল হায়দার চৌধুরীসহ ৫৬ জন; রংপুর বিভাগ থেকে মোস্তাফিজুর রহমানসহ ২৪ জন; সিলেট বিভাগ থেকে নুরুল ইসলাম নাহিদ, আহমেদ আল কবির, এনামুল হক মোস্তফা শহীদসহ ২৭ জন; খুলনা বিভাগের নড়াইল-১ থেকে শেখ হাসিনা, শাহীন চাকলাদারসহ ৫৬ জন এবং বরিশাল বিভাগ থেকে নূরুন্নবী চৌধুরী, জোবায়দুল হকসহ ৩৪ জন মোট ৩২২ জন দলীয় মনোনয়ন ফরম সংগ্রহ করেছেন। আর দলীয় কোষাগারে জমা পড়েছে ৮০ লাখ ৫০ হাজার টাকা।
