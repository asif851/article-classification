
দ্বিতীয়বারের মতো বিমা উন্নয়ন ও নিয়ন্ত্রণ কর্তৃপক্ষের (আইডিআরএ) চেয়ারম্যান হিসেবে নিয়োগ পেলেন এম শেফাক আহমেদ।
জনপ্রশাসন মন্ত্রণালয়ের ঊর্ধ্বতন নিয়োগ-৩ অধিশাখা আজ মঙ্গলবার তিন বছরের জন্য তাঁকে চুক্তিভিত্তিক এ নিয়োগ দেয়। জনস্বার্থে আদেশ জারির কথা বলে এ বিষয়ে প্রজ্ঞাপন জারি করা হয়। রাষ্ট্রপতির আদেশক্রমে এতে স্বাক্ষর করেন জনপ্রশাসন মন্ত্রণালয়ের উপসচিব মো. আবদুস সামাদ।
বিমা উন্নয়ন ও নিয়ন্ত্রণ কর্তৃপক্ষ আইন, ২০১০-এর ৫(২) ধারা অনুযায়ী অন্যান্য সব প্রতিষ্ঠান ও সংগঠনের সঙ্গে কর্ম সম্পর্ক পরিত্যাগের শর্তে শেফাক আহমেদকে নিয়োগ দেওয়া হয়।
এর আগে ২০১১ সালের ২৬ জানুয়ারি একই সংস্থার চেয়ারম্যান পদে সরকার শেফাককে নিয়োগ দিয়েছিল। গত ২৬ জানুয়ারি তাঁর প্রথম দফার মেয়াদ শেষ হয়। এর পর থেকে সংস্থাটি ভারপ্রাপ্ত চেয়ারম্যানের মাধ্যমে পরিচালিত হয়ে আসছে।
কাল বুধবার শেফাক আহমেদ সরকারের সঙ্গে চুক্তিপত্রে স্বাক্ষর করে আইডিআরএতে যোগ দেবেন বলে জানা গেছে।
 
 
