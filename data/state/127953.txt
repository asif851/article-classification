
চাঁদপুরের কচুয়া উপজেলার নলুয়া গ্রামে অবৈধ সম্পর্ক গড়ে তুলতে না পেরে এক নারীকে অ্যাসিড নিক্ষেপ করা হয়েছে। ওই নারীর জ্ঞাতি ভাই আবুল হোসেন (২৪) অ্যাসিড নিক্ষেপ করেছেন বলে অভিযোগ পাওয়া গেছে।ওই নারীকে কচুয়া উপজেলা স্বাস্থ্য কমপ্লেক্সে প্রাথমিক চিকিৎসা দেওয়ার পর ঢাকা মেডিকেল কলেজ হাসপাতালে পাঠানো হয়েছে। অ্যাসিড-আক্রান্ত ওই নারী জানান, বেশ কয়েক মাস আগে থেকেই আবুল হোসেন তাঁর সঙ্গে অবৈধ সম্পর্ক গড়ে তোলার প্রস্তাব দিয়ে আসছিলেন। গত শনিবার সন্ধ্যার পর তিনি প্রকৃতির ডাকে সাড়া দিতে গেলে আবুল হোসেন তাঁর হাত-পা বেঁধে গোপনাঙ্গে অ্যাসিড নিক্ষেপ করেন। তাঁর চিৎকারে পরিবারের সদস্যরা তাঁকে উদ্ধার করে কচুয়া উপজেলা স্বাস্থ্য কমপ্লেক্সে নিয়ে যান। পরে তাঁকে ঢাকা মেডিকেল কলেজ হাসপাতালে নিয়ে যাওয়া হয়। আবুল হোসেনের শাস্তির দাবিতে এলাকাবাসী গতকাল রোববার বিক্ষোভ মিছিল করেছে।কচুয়া থানার ওসি আলমগীর হোসেন মজুমদার জানান, পুলিশ পাঠানো হয়েছিল। তবে অভিযুক্ত আবুল হোসেনকে আটক করা যায়নি। মামলার প্রস্তুতি চলছে।
