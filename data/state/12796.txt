
মায়ের সঙ্গে নানাবাড়ি বেড়াতে যাচ্ছিল ছয় বছরের শিশু আদুরি। ব্যাটারিচালিত অটোরিকশায় মায়ের কোলে বসেছিল সে। হঠাৎ অটোরিকশার চাকায় মায়ের শাড়ি পেঁচিয়ে যায়। আদুরি ছিটকে পড়ে সড়কে। সে সময় উল্টো দিক থেকে আসা দেশীয় যান মাহেন্দ্র আদুরিকে চাপা দেয়। ঘটনাস্থলেই মারা যায় সে।আজ মঙ্গলবার দুপুরে রাজৈর উপজেলার শানেরপাড়-শ্রীনদী সড়কে এ দুর্ঘটনা ঘটে।নিহত আদুরি রাজৈর উপজেলার মজুমদারকান্দি গ্রামের রাজ্জাক শেখ ও রেক্সোনার মেয়ে।পুলিশ ও স্থানীয় লোকজনের কাছ থেকে জানা যায়, শানেরপাড় থেকে একটি অটোরিকশায় করে মায়ের সঙ্গে আদুরি গোপালগঞ্জে তার নানাবাড়ি বেড়াতে যাচ্ছিল। মাহেন্দ্রচাপায় গুরুতর আহত আদুরিকে রাজৈর উপজেলা স্বাস্থ্য কমপ্লেক্সে নিয়ে গেলে চিকিৎসক তাকে মৃত ঘোষণা করেন।
রাজৈর থানার ভারপ্রাপ্ত কর্মকর্তা (ওসি) মো. জিয়াউল মোর্শেদ বলেন, শিশুটি তার মায়ের কোল থেকে ছিটকে সড়কে পড়ে যাওয়ার পর মাহেন্দ্রচাপায় নিহত হয়।
