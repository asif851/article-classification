
বগুড়া জেলা ছাত্রলীগের কার্যালয়ে বিলুপ্তঘোষিত চারটি কমিটির নেতারা তালা ঝুলিয়ে দিয়েছেন। গতকাল বৃহস্পতিবার বিকেল সাড়ে পাঁচটার দিকে এ ঘটনা ঘটে। গত বুধবার জেলা কমিটি তাদের অধীন ওই চারটি কমিটি বিলুপ্ত ঘোষণা করে।দলীয় সূত্রে জানা গেছে, গত বুধবার জেলা ছাত্রলীগের সভাপতি আল রাজী জুয়েল ও সাধারণ সম্পাদক মাশরাফি হিরো স্বাক্ষরিত এক সংবাদ বিজ্ঞপ্তিতে সরকারি আজিজুল হক কলেজ, সরকারি শাহ সুলতান কলেজ, বগুড়া শহর ও বগুড়া সদর উপজেলা কমিটি বিলুপ্ত ঘোষণা করা হয়।একই বিজ্ঞপ্তিতে আগামী ২৪ জানুয়ারি শিবগঞ্জ, ২৫ জানুয়ারি নন্দীগ্রাম, ২৬ জানুয়ারি দুপচাঁচিয়া উপজেলা ছাত্রলীগের সম্মেলন শেষ করতে বলা হয়েছে। এই সময়ের মধ্যে সম্মেলন করতে ব্যর্থ হলে এসব কমিটি বিলুপ্ত হয়ে যাবে। কমিটি বিলুপ্ত করার খবর পেয়ে ওই চার কমিটির নেতারা ক্ষুব্ধ হন।প্রত্যক্ষদর্শীরা জানান, সরকারি আজিজুল হক কলেজ শাখা ছাত্রলীগের আহ্বায়ক আবু জাফর মো. মাহমুদুন্নবী, যুগ্ম আহ্বায়ক কামরুল হুদা ও কামরুল হাসান, শহর ছাত্রলীগের রবিউল ইসলামসহ আরও বেশ কয়েকজন নেতা শহরের সাতমাথায় জেলা ছাত্রলীগের কার্যালয়ে তালা ঝুলিয়ে দেন। এ সময় তাঁরা অভিযোগ করেন হঠাৎ কাউকে না জানিয়ে চারটি গুরুত্বপূর্ণ সাংগঠনিক কমিটি বিলুপ্ত করা হয়েছে। বর্তমান জেলা কমিটি অযোগ্য ও ব্যর্থ। তাই তারা ব্যক্তিগত আক্রোশ থেকে কমিটিগুলো ভেঙে দিয়েছে।জেলা ছাত্রলীগের সভাপতি আল রাজী জুয়েল ও সাধারণ সম্পাদক মাশরাফি হিরো জানান, এক যুগ ধরে এই সাংগঠনিক কমিটিগুলো রয়েছে। এসব আহ্বায়ক কমিটি আজ পর্যন্ত পূর্ণাঙ্গ কমিটি গঠন করতে পারেনি। নানা অভিযোগ এবং অছাত্র থাকায় কেন্দ্রীয় ছাত্রলীগের নির্দেশে এসব কমিটি বিলুপ্ত করা হয়েছে। গঠনতন্ত্র মেনেই এসব কমিটি বিলুপ্ত করা হয়েছে। জেলা কার্যালয়ে তালা দেওয়ার ক্ষমতা ওই কমিটির নেতারা রাখতে পারেন না।
