

আছে ৫২ কেজি ওজনের বাঘাইড়, আছে ২৬ কেজির কাতলা। বগুড়ার সেই মাছমেলায় গেলে দেখা যাবে মণকে মণ ওজনের এই রকমারি মাছ।
আজ বুধবার বগুড়ার গাবতলী উপজেলায় বসেছে এই মাছমেলা। চলবে দিনভর। এটি ঐতিহ্যবাহী পোড়াদহ (সন্ন্যাসী) মেলা। মহিষাবান ইউনিয়নের গোলাবাড়ি এলাকায় ইছামতী নদীর তীরে আয়োজিত মেলাটি স্থানীয়ভাবে জোদ্দারী মেলা নামেই বেশি পরিচিত। মেলার মূল আকর্ষণ মাছ হলেও হরেক রকমের পণ্য দিয়ে সাজানো হয়েছে মেলা। আয়োজকেরা জানান, মেলায় শুধু মাছের স্টলই রয়েছে ২৫০ থেকে ২৭০টি। মিষ্টির স্টল শতাধিক। কাঠের আসবাবপত্রের স্টলও রয়েছে শতাধিক। বাঁশের তৈরি নানা ধরনের পণ্যও রয়েছে মেলায়। ঐতিহ্যবাহী পোড়াদহ (সন্ন্যাসী) মেলা কমিটির সভাপতি নারায়ণ অধিকারী জানান, মেলাটি ২০০ বছরের পুরোনো। প্রতিবছর এই সময়ে এ মেলার আয়োজন করা হয়। তবে অনেকে মেলাটিকে ৪০০ বছরের পুরোনো বলে দাবি করেন।
এদিকে সকাল থেকেই মেলায় প্রচুর লোকসমাগম হচ্ছে। বেশির ভাগের আকর্ষণ মাছের স্টল ঘিরে। স্টলগুলোতে দু-তিন কেজি থেকে শুরু করে ৫২ কেজি ওজনের মাছ রয়েছে। বিশাল আকৃতির মাছের সঙ্গে মেলায় আগত উৎসুক-ক্রেতাদের ছবি তুলতে দেখা গেছে।  আজ সকালে মেলা থেকে ছবিগুলো তুলেছেন প্রথম আলোর বগুড়ার আলোকচিত্রী সোয়েল রানা। ৫২ কেজি ওজনের এই বাঘাইড় মাছকে ঘিরে ভিড় করেছেন উৎসুক দর্শকেরা। বিক্রেতা রঞ্জু ইসলাম মাছটির প্রতি কেজি ১ হাজার ৫০০ টাকা দাম হেঁকেছেন।১০ থেকে ২০ কেজি ওজনের বোয়াল মাছগুলোর দাম হাঁকা হয়েছে প্রতি কেজি ১ হাজার ১০০ থেকে ১ হাজার ৩০০ টাকা। ২৬ কেজি ওজনের কাতলা মাছটির প্রতি কেজি ১ হাজার ২০০ টাকা করে দাম চাইছেন বিক্রেতা জিয়াউল ইসলাম। মাছসদৃশ মিষ্টির পসরা সাজিয়ে বসেছেন মিষ্টি কারিগর ফেলু চন্দ্র মহন্ত। সাড়ে ছয় কেজি ওজনের এই মিষ্টির দাম চাওয়া হচ্ছে প্রতি কেজি ৩০০ টাকা। মেলায় আগত দর্শনার্থী ও ক্রেতাদের জন্য নানা ধরনের মিষ্টি বিক্রি হচ্ছে।
১২ কেজি ওজনের ব্ল্যাক কার্প মাছটি বিক্রি হয়েছে ৭ হাজার ২০০ টাকা। 
অনেক দরদাম করে ১২ কেজি ওজনের ব্ল্যাক কার্প মাছটি ৭ হাজার ২০০ টাকায় কিনেছেন রুবেল ইসলাম (ডানে)।মেলায় রয়েছে শিশুদের হরেক রকমের খেলনা। মিষ্টিজাত খাবার কিনতে ক্রেতাদের উপচে পড়া ভিড়।
