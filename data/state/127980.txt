
ঢাকা, চট্টগ্রাম, রাজশাহী, খুলনা, সিলেট, রংপুর, বরিশালসহ গোটা দেশ আজ শনিবার দুপুরে ভূমিকম্পে কেঁপে ওঠে। কয়েক সেকেন্ড স্থায়ী এই ভূমিকম্পের সময় লোকজন আতঙ্কে ঘরবাড়ি ছেড়ে রাস্তায় নেমে আসে। দেশের বিভিন্ন এলাকায় ভবন হেলে পড়ার ও ফাটল ধরার খবর পাওয়া গেছে। এ ছাড়া হুড়োহুড়ি করে বের হতে গিয়ে বেশ কয়েকজন আহত হয়েছেন। এ ছাড়া ভূমিকম্পজনিত কারণে বগুড়ার দুপচাঁচিয়ায় একজন এবং টাঙ্গাইলের মির্জাপুরে একজনের মৃত্যু হয়েছে।বাংলাদেশ আবহাওয়া অধিদপ্তরের ভূমিকম্প পর্যবেক্ষণ কেন্দ্রের পেশাগত সহকারী (প্রফেশনাল অ্যাসিস্ট্যান্ট) শহিদুল হাসানের তথ্যমতে, আজ বাংলাদেশ সময় দুপুর ১২টা ১১ মিনিট ২৭ সেকেন্ডে এ ভূমিকম্প অনুভূত হয়। ভূমিকম্পের উৎপত্তিস্থল ঢাকা থেকে ৭৪৫ কিলোমিটার দূরে, নেপালে। রিখটার স্কেলে এ ভূমিকম্পের তীব্রতা ছিল ৭ দশমিক ৫। প্রথম কম্পনটির পর ৬ দশমিক ৪ মাত্রার আরেকটি ভূকম্পন অনুভূত হয়েছে।ঢাকাসহ বিভিন্ন স্থানে জোরালো ভূমিকম্পযুক্তরাষ্ট্রের ভূতাত্ত্বিক জরিপ সংস্থার বরাত দিয়ে বার্তা সংস্থা এএফপির খবরে জানানো হয়, রিখটার স্কেল অনুযায়ী ভূমিকম্পের উৎপত্তিস্থলে এর তীব্রতা ছিল ৭ দশমিক ৯। তীব্রতা অনুযায়ী এটি শক্তিশালী ভূমিকম্প। এটির গভীরতা ছিল ১৫ কিলোমিটার। নেপালের রাজধানী কাঠমান্ডু থেকে ৮১ কিলোমিটার উত্তর-পশ্চিমে ছিল ভূমিকম্পের কেন্দ্রস্থল।
আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:
ঢাকা: ভূমিকম্পে রাজধানীর মিরপুরে ডায়মন্ড গার্মেন্টস নামের একটি পোশাক কারখানা ও বংশালে ছয়তলা একটি ভবন কিছুটা হেলে পড়েছে বলে ফায়ার সার্ভিসের নিয়ন্ত্রণকক্ষ থেকে জানানো হয়েছে।
টাঙ্গাইল: উপজেলার গুড়াই ইউনিয়নের সৈয়দপুর গ্রামে ভূমিকম্পের সময় পরিনা বেগম (২৫) নামের এক নারী মারা গেছেন। নিহতে নারীর স্বামী সুকুম উদ্দিন ও সুকুমের চাচি নূর ভানুর ভাষ্য, দুপুরে পরিনা রান্না করছিলেন। এ সময় ভূমিকম্প হলে তিনি রান্না ঘর থেকে দ্রুত বের হওয়ার সময় মাথা ঘুরে পরে যান। এর কয়েক মিনিট পরই তিনি মারা যান। মির্জাপুর উপজেলার সহকারী কমিশনার (ভূমি) মো. সেলিম রেজা তাঁর মৃত্যুর খবরের সত্যতা নিশ্চিত করেছেন।
ময়মনসিংহ: শহরের গাঙ্গিনার পাড় এলাকায় ‘অলকা নদী বাংলা’ নামের একটি বহুতল ভবন সামান্য হেলে পড়েছে। এতে একটি বিপণিকেন্দ্র রয়েছে। ময়মনসিংহ ফায়ার সার্ভিসের সহকারী পরিচালক আবুল হোসেনের ভাষ্য, ভূমিকম্পের সময় ভালুকা উপজেলার ঢাকা-ময়মনসিংহ সড়কের বেশ কয়েকটি পোশাক কারখানার শ্রমিকেরা আতঙ্কে মহাসড়কে নেমে আসেন। এ ছাড়া ধোবাউড়া উপজেলা নির্বাহী কর্মকর্তা (ইউএনও) আনিসুজ্জামান জানান, উপজেলার কালিকাবাড়ী সরকারি প্রাথমিক বিদ্যালয়ের দোতলা ভবন থেকে হুড়োহুড়ি করে নামতে গিয়ে প্রধান শিক্ষক রফিকুল ইসলাম ও বিদ্যালয়ের সাতজন শিক্ষার্থী আহত হয়েছে। তাদের উপজেলা স্বাস্থ্য কমপ্লেক্সে ভর্তি করা হয়েছে।
জামালপুর: ভূমিকম্পের পর আতঙ্কিত লোকজন বাসাবাড়ি ও কর্মস্থল থেকে বের হয়ে রাস্তায় চলে আসে। রাস্তায় থাকা যানবাহন কয়েক মিনিটের জন্য বন্ধ হয়ে যায়।গোপালগঞ্জ: ভূমিকম্পের ফলে সদরের ফোকরা মদন মোহন একাডেমির প্রশাসনিক ভবনে ফাটল দেখা দিয়েছে বলে জানিয়েছেন ওই শিক্ষাপ্রতিষ্ঠানের প্রধান শিক্ষক মো. খলিলুর রহমান। গোপালগঞ্জের জেলা প্রশাসক মো. খলিলুর রহমান ঘটনার সত্যতা নিশ্চিত করেছেন।চাঁদপুর: শহরের নতুনবাজার এলাকায় ‘মাকসুদা মহল-১’ নামের ছয়তলা একটি ভবনের বিভিন্ন স্থানে ফাটল দেখা দিয়েছে। ভূমিকম্পের সময় আতঙ্কিত লোকজন ভবন থেকে রাস্তায় চলে যায়। শহরের ব্যবসায়ী জাকির হোসেনের ভাষ্য, ভূমিকম্পের সঙ্গে সঙ্গে শহরের লেকের পানিও অনেকটা ওপরে উঠে যায়। জেলা প্রশাসক মো. ইসমাইল হোসেন জানান, কোনো ক্ষয়ক্ষতির খবর পাওয়া যায়নি।ফেনী: জেলার অতিরিক্ত পুলিশ সুপার সাইফুল হক জানান, ফেনী শহরের শহীদ শহীদুল্লা কায়সার সড়কে শাহ আলম টাওয়ার নামের একটি ১০ তলা বাণিজ্যিক ভবনে ফাটল দেখা দিয়েছে। ভবনটি সিলগালা করে দিয়েছে ফায়ার সার্ভিস।রাজশাহী: আতঙ্কে অচেতন ১৬ নারীকে রাজশাহী মেডিকেল কলেজ হাসপাতালে ভর্তি করা হয়েছে। একই হাসপাতালে দুজন পুরুষকে অচেতন ও একজন পুরুষকে আহত অবস্থায় ভর্তি করা হয়। আহত ও অচেতন রোগীদের হাসপাতালের ৩৭, ৩১ ও ২ নম্বর ওয়ার্ডে ভর্তি করা হয়েছে। ৩১ নম্বর ওয়ার্ডে চিকিৎসাধীন আতিকুর রহমান জানান, ভূমিকম্পের সময় ভয়ে তিনি তিনতলা থেকে লাফ দিয়েছিলেন। ৩৭ নম্বর ওয়ার্ডের সহকারী রেজিস্ট্রার এ বি এম মাহাবুবুল হক জানান, আতঙ্কে মেয়েরা তাদের চেতনা হারিয়েছে। আস্তে আস্তে ঠিক হয়ে যাবে। এ নিয়ে ভয়ের কারণ নেই। 
রাজশাহী ফায়ার সার্ভিসের জ্যেষ্ঠ স্টাফ অফিসার শরিফুল ইসলাম বলেন, নগরের সাগরপাড়া এলাকায় চিকিৎসক সুজিত ভদ্রের তিনতলা বাসা, ভেড়িপাড়া কেশবপুর প্রাথমিক বিদ্যালয়ের তিনতলা ভবন ও মসজিদ মিশন স্কুলের তিনতলা ভবনে ফাটল দেখা দিয়েছে। এ ছাড়া নগরের কাদিরগঞ্জ এলাকায় মোশারফ হোসেনে কারিগরি কম্পিউটার প্রশিক্ষণ একাডেমির পাঁচতলা ভবন, কাদিরগঞ্জে তিনতলা বাণিজ্যিক ভবন, রানিবাজার বাটার মোড়ে তিনতলা বাণিজ্যিক ভবন ও মনি চত্বরে চারতলা একটি বাণিজ্যিক ভবন হেলে পড়েছে। এ ছাড়া বাঘায় একটি চার তলা ভবন হেলে পড়েছে।
বগুড়া: ভূমিকম্পে ফাটল দেখা দেওয়া মাটির দেয়াল ধসে দুপচাঁচিয়া উপজেলায় মোর্শেদা বিবি (৪৫) নামের এক নারী নিহত হয়েছেন তিনি উপজেলার উনাহতসিংড়া গ্রামের বয়েজ উদ্দিনের স্ত্রী। দুপচাঁচিয়া উপজেলা স্বাস্থ্য কমপ্লেক্সের চিকিৎসক মোনতাসির বিল্লাহ বলেন, দেয়াল চাপা পড়ার পর উদ্ধার করে হাসপাতালে আনার আগেই ওই নারী মারা যান। ভূমিকম্পে দেশজুড়ে ক্ষয়ক্ষতি
নন্দীগ্রাম উপজেলা স্বাস্থ্য ও পরিবার পরিকল্পনা কর্মকর্তা নুরুজ্জামান জানান, উপজেলা স্বাস্থ্য কমপ্লেক্সের সীমানাপ্রাচীরের ৭০ ফুট ধসে পড়েছে। প্রশাসনিক ভবনের ফটকের কাছে ফাটল দেখা দিয়েছে। এ ছাড়া সোনাতলায় জেলা পরিষদের ডাকবাংলোর ৪০ ফুট প্রাচীর ধসে পড়েছে বলে জানিয়েছেন জেলা পুলিশ সুপার মোজাম্মেল হক।
চাঁপাইনবাবগঞ্জ: ভূমিকম্পে আতঙ্কিত হয়ে অনেকেই অসুস্থ হয়ে পড়ে। এর মধ্যে পৌর এলাকার ৩০ জন চাঁপাইনবাবগঞ্জ সদর হাসপাতালে গেছে বলে জানান জরুরি বিভাগের চিকিৎসক নাহিদ ইসলাম। তাদের মধ্যে ১৫ জনকে অজ্ঞান অবস্থায় ভর্তি করা হয়।
নওগাঁ: পৌর মেয়র নাজমুল হকের ভাষ্য, ভূমিকম্পের পর শহরের গোস্তহাটির মোড় এলাকায় দুটি তিনতলা ভবন হেলে পড়ে। ভবনগুলো এলাকার শামসুল আলম ও আকতার হোসেনের।
জয়পুরহাট: জয়পুরহাট সরকারি কলেজের দর্শন বিভাগের সম্মান দ্বিতীয় বর্ষের পরীক্ষার্থী ফিরোজ আহম্মেদের ভাষ্য, শহরের শহীদ জিয়া কলেজের দ্বিতীয় তলায় তাঁর পরীক্ষা চলছিল। ভূকম্পনের পর আতঙ্কে পরীক্ষার্থীরা খাতা-কলম নিয়ে এবং কর্তব্যরত শিক্ষক-কর্মচারীরা কলেজ মাঠে চলে যান।
পিরোজপুর: আতঙ্কিত হয়ে হুড়োহুড়ি করে বের হতে গিয়ে মঠবাড়িয়া উপজেলার ঘোপখালী সরকারি প্রাথমিক বিদ্যালয়ের এক শিক্ষক ও তিন শিক্ষার্থী আহত হয় বলে জানিয়েছেন বিদ্যালয়ের সহকারী শিক্ষক রিপন কুমার শিকদার। একই উপজেলার বিএন হাট সরকারি প্রাথমিক বিদ্যালয়ের এক ছাত্রী আহত হওয়ার খবর পাওয়া গেছে।
