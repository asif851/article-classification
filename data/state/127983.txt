
আওয়ামী লীগের প্রচার সম্পাদক হাছান মাহমুদ বিএনপির কাছে তাঁর দুটি প্রত্যাশার কথা বলেছেন। তিনি বলেছেন, তাঁর প্রত্যাশা, নতুন বছরে বিএনপি অপরাজনীতি থেকে বেরিয়ে আসবে এবং দলটি রাজনৈতিক দল হিসেবে মানুষের সামনে নিজেদের উপস্থাপন করার চেষ্টা করবে।
আজ সোমবার জাতীয় প্রেসক্লাবে বাংলাদেশ স্বাধীনতা পরিষদ আয়োজিত ‘শুভ নববর্ষের অঙ্গীকার : প্রতিহত করো চিহ্নিত সন্ত্রাসী বিএনপি জামায়াত রাজাকার’ শীর্ষক আলোচনা সভায় তিনি এ কথা বলেন।
হাছান মাহমুদ বলেন, ৫ জানুয়ারি নির্বাচনের বর্ষপূর্তি ঘিরে বিএনপি আবার বাংলাদেশে বিশৃঙ্খলা সৃষ্টি করার ছক এঁকেছে। সে জন্যই তারা ৫ জানুয়ারি সোহরাওয়ার্দী উদ্যানে সমাবেশের অনুমতি চেয়েছে। ২০১৩, ২০১৪ ও ২০১৫ সালেও বিএনপি সমাবেশ থেকে সন্ত্রাসী কর্মকাণ্ড পরিচালনা করেছে বলে উল্লেখ করেন। বিএনপির উদ্দেশে এই নেতা বলেন, ২০১৮ সালে দেশে বিশৃঙ্খলা সৃষ্টি করে একটি বিশেষ পরিস্থিতি তৈরি করে বিএনপি ঘোলা পানিতে মাছ শিকার করতে চায়।
‘জনগণকে ভীতসন্ত্রস্ত করে ক্ষমতায় থাকা যায় না’ মির্জা ফখরুলের এমন বক্তব্যের সমালোচনা করে তিনি বলেন, ‘জনগণ আজ ভীতসন্ত্রস্ত আপনাদের কারণে। যখন খালেদা জিয়া আন্দোলনের ঘোষণা দেন, তখন জনগণ মনে করছে আবার বিএনপির পেট্রলবোমা বাহিনী ধেয়ে আসছে।’ মির্জা ফখরুলসহ বিএনপি নেতাদের উদ্দেশে তিনি বলেন, নতুন বছরে তাঁর প্রত্যাশা, বিএনপি অতীত কর্মকাণ্ডের জন্য জনগণের কাছে ক্ষমা চাইবে। জনগণের কাছে অঙ্গীকার করবে অপরাজনীতি থেকে বেরিয়ে আসার।
বাংলাদেশ স্বাধীনতা পরিষদের সভাপতি লায়ন চিত্ত রঞ্জন দাশ অনুষ্ঠানে সভাপতিত্ব করেন। আয়োজনে আরও উপস্থিত ছিলেন আওয়ামী মুক্তিযোদ্ধা প্রজন্ম লীগের সভাপতি আসাদুজ্জামান দুর্জয়, আওয়ামী লীগ নেতা বলরাম পোদ্দার, অরুণ সরকার রানাসহ প্রমুখ।
