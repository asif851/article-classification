
জাতিসংঘের সাধারণ পরিষদের ৭০তম অধিবেশনে যোগ দিতে প্রধানমন্ত্রী শেখ হাসিনা আজ বুধবার সকালে নিউইয়র্ক যাচ্ছেন। তিনি ৩০ সেপ্টেম্বর সাধারণ পরিষদের অধিবেশনে বাংলায় বক্তৃতা করবেন। অধিবেশনের অন্যতম প্রধান আয়োজন ২০১৫-পরবর্তী উন্নয়ন লক্ষ্য বা টেকসই উন্নয়ন লক্ষ্য (এসডিজি) চূড়ান্তভাবে গ্রহণবিষয়ক শীর্ষ সম্মেলনে তিনি অংশ নেবেন।পররাষ্ট্র মন্ত্রণালয়ের কর্মকর্তারা গতকাল বুধবার প্রথম আলোকে বলেন, জাতিসংঘের বিভিন্ন কর্মসূচিতে যোগ দেওয়ার পাশাপাশি চীনের প্রধানমন্ত্রী শি জিনপিং, নেদারল্যান্ডসের প্রধানমন্ত্রী মার্ক রুট, নেপালের প্রধানমন্ত্রী সুশীল কৈরালা ও জাতিসংঘের মহাসচিব বান কি মুনের সঙ্গে প্রধানমন্ত্রী শেখ হাসিনার দ্বিপক্ষীয় আলোচনা হবে। এ ছাড়া ভারত, জাপানসহ কয়েকটি দেশের প্রধানমন্ত্রীর সঙ্গে শেখ হাসিনার দ্বিপক্ষীয় আলোচনার সম্ভাবনা রয়েছে।প্রধানমন্ত্রী এবারের নিউইয়র্ক সফরে ২২১ সদস্যের প্রতিনিধিদলের নেতৃত্ব দেবেন। প্রধানমন্ত্রীর মূল সফরসঙ্গী হিসেবে যাচ্ছেন অর্থমন্ত্রী আবুল মাল আবদুল মুহিত, প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম, পররাষ্ট্রমন্ত্রী এ এইচ মাহমুদ আলী, প্রধানমন্ত্রীর অর্থনৈতিক উপদেষ্টা মসিউর রহমান ও পররাষ্ট্রবিষয়ক উপদেষ্টা গওহর রিজভী, মহিলা ও শিশুবিষয়ক প্রতিমন্ত্রী মেহের আফরোজ চুমকি, পররাষ্ট্র প্রতিমন্ত্রী মো. শাহরিয়ার আলম এবং স্বাস্থ্য প্রতিমন্ত্রী জাহিদ মালেক।প্রধানমন্ত্রী ২৭ সেপ্টেম্বর এসডিজি-বিষয়ক শীর্ষ সম্মেলনের কর্ম-অধিবেশনে বক্তৃতা করবেন। তিনি বাংলাদেশের অগ্রাধিকারগুলো তুলে ধরবেন। ২৮ সেপ্টেম্বর যুক্তরাষ্ট্রের প্রেসিডেন্ট বারাক ওবামার উদ্যোগে আয়োজিত হাই লেভেল সামিট অন পিস অপারেশনে যৌথ সভাপতিত্ব করবেন তিনি। ২৯ সেপ্টেম্বর ওবামার উদ্যোগে আয়োজিত লিডার্স সামিট অন কাউন্টারিং আইএসআইএল অ্যান্ড ভায়োলেন্ট এক্সট্রিমিজমে যোগ দেবেন।প্রধানমন্ত্রী ২৯ সেপ্টেম্বর জাতিসংঘে বাংলাদেশের উদ্যোগে আয়োজিত ‘এমডিজি থেকে এসডিজিতে পরিক্রমা; বাংলাদেশের অভিজ্ঞতা ও প্রত্যাশা’ শীর্ষক বিশেষ অনুষ্ঠানে প্রধান অতিথি থাকবেন। তিনি যুক্তরাষ্ট্রের বিজনেস কাউন্সিল ফর ইন্টারন্যাশনাল আন্ডারস্ট্যান্ডিংয়ের সঙ্গে বাংলাদেশের বাণিজ্য ও বিনিয়োগ সম্ভাবনা নিয়ে মতবিনিময় করবেন। সাধারণ পরিষদের অধিবেশনের ফাঁকে প্রধানমন্ত্রী ‘চ্যাম্পিয়নস অব দ্য আর্থ’ ও ‘আইটিইউ’ পুরস্কার গ্রহণ করবেন। আগামী ৩ অক্টোবর দুপুরে শেখ হাসিনার দেশে ফেরার কথা রয়েছে।রাষ্ট্রপতির সঙ্গে সাক্ষাৎ: বাসস জানায়, প্রধানমন্ত্রী গতকাল বঙ্গভবনে রাষ্ট্রপতি আবদুল হামিদের সঙ্গে সাক্ষাৎ করেছেন। এ সময় তিনি সাধারণ পরিষদের অধিবেশনে তাঁর সম্ভাব্য কর্মসূচি সম্পর্কে রাষ্ট্রপতিকে অবহিত করেন। রাষ্ট্রপতি ‘চ্যাম্পিয়ন্স অব দ্য আর্থ’ অ্যাওয়ার্ড পাওয়ায় প্রধানমন্ত্রীকে অভিনন্দন জানান।শেখ হাসিনা রাষ্ট্রপতিকে অগ্রিম ঈদের শুভেচ্ছা জানান।
