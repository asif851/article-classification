
ঢাকার বাড্ডায় বাবা-মেয়ে হত্যায়  প্রধান সন্দেহভাজন প্রতিবেশী শাহীনকে খুলনা থেকে আটক করেছে পুলিশ। তাঁকে ঢাকায় আনা হচ্ছে। 
বাড্ডা থানা-পুলিশের একটি সূত্র বিষয়টি জানিয়েছে। বাড্ডা থানার ভারপ্রাপ্ত কর্মকর্তা (ওসি) কাজী ওয়াজিদ আলীর ভাষ্য, এ নিয়ে বিস্তারিত তথ্য পরে ব্রিফিংয়ে জানানো হবে।
বাড্ডার ময়নারবাগ কবরস্থানের পাশে ‘পাঠানবাড়ি’ নামের চারতলা একটি বাড়ির তৃতীয় তলার একটি ঘর থেকে গতকাল বৃহস্পতিবার সকালে গাড়িচালক জামাল শেখ (৩৮) ও তাঁর দ্বিতীয় শ্রেণি পড়ুয়া মেয়ে নুসরাত আক্তার জিদনীর (৯) লাশ উদ্ধার করা হয়। জামালকে ভারী কিছুর আঘাতে আর শিশুটিকে শ্বাসরোধে হত্যা করা হয়েছে বলে জানিয়েছেন ময়নাতদন্তকারী চিকিৎসক।
১৭-১৮ বছর ধরে বাড্ডার ওই এলাকারই বিভিন্ন বাড়িতে ভাড়া থেকে গাড়ি চালানোর কাজ করতেন জামাল। গত মাসে তিনি স্ত্রী আর্জিনা (২৫), মেয়ে নুসরাত ও পাঁচ বছরের ছেলে আলভীকে নিয়ে পাঠানবাড়ির তৃতীয় তলার এই কামরায় ওঠেন। গুলশানে এক ব্যক্তির গাড়ি চালাতেন তিনি। তা ছাড়া এলাকায় তিনি সুদে টাকা ধার দেওয়ারও ব্যবসা করতেন।
বাড়ির মালিক নাসিমা দুলাল জানান, মাসে সাত হাজার টাকায় দুটো কক্ষ ভাড়া নেন জামাল। পরে আবার একটি কক্ষ শাহীন নামের একজনকে সাবলেট দিয়ে দেন। সেখানে শাহীন তাঁর স্ত্রী ও এক সন্তানকে নিয়ে থাকতেন। এই হত্যার জন্য শাহীনকেই সন্দেহ করছে পুলিশ। ঘটনার পর থেকে শাহীনকে খুঁজে পাওয়া যাচ্ছিল না।
