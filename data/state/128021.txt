
মায়ের হাত ধরে স্কুলে যাচ্ছিল ছোট্ট ওমর। দ্বিতীয় শ্রেণিতে পড়ে সে। মা সুমাইয়া আক্তার শিল্পী পাঁচ মাসের অন্তঃসত্ত্বা। সড়ক ধরে হেঁটে যাচ্ছিলেন তাঁরা। হঠাৎ একটি দ্রুতগামী মাইক্রোবাস তাঁদের চাপা দিলে ঘটনাস্থলেই নিহত হন মা ও ছেলে।
মর্মান্তিক এই দুর্ঘটনাটি ঘটেছে বাগেরহাটের মোরেলগঞ্জ উপজেলায়। আজ রোববার উপজেলার দোনা এলাকায় সাইনবোর্ড-মোড়েলগঞ্জ আঞ্চলিক মহাসড়কে এই দুর্ঘটনা ঘটে।
নিহতরা হলেন, সুমাইয়া আক্তার শিল্পী (৩৫) ও তাঁর ছেলে মো. ওমর (৭)। শিল্পী মোরেলগঞ্জ উপজেলার বলইবুনিয়া ইউনিয়নের দোনা গ্রামের মোশারেফ হোসেনের স্ত্রী। ওমর স্থানীয় দোনা সরকারি প্রাথমিক বিদ্যালয়ের দ্বিতীয় শ্রেণির ছাত্র। এ ঘটনায় এক ভ্যান চালক আহত হয়েছেন।
মোরেলগঞ্জ থানার ভারপ্রাপ্ত কর্মকর্তা (ওসি) রাশেদ আলম বলেন, আজ সকাল দশটার দিকে বাগেরহাট থেকে শরণখোলাগামী একটি পাজেরো একটি ভ্যান ও পথচারী মা-ছেলেকে চাপা দেয়। এতে ঘটনাস্থলেই শিল্পী ও ওমরের মৃত্যু হয়। ওমর তাঁর মায়ের সঙ্গে হেঁটে স্কুলে যাচ্ছিল।
ওসি আরও জানান, দুর্ঘটনার পর চালক মাইক্রোবাসটি ফেলে পালিয়ে যায়। গাড়িটি জব্দ করা হয়েছে। নিহত শিল্পী অন্তঃসত্ত্বা ছিলেন বলে নিশ্চিত করেছে তাঁর পরিবার।
মোরেলগঞ্জ উপজেলা স্বাস্থ্য কমপ্লেক্সে মেডিকেল অফিসার মো. এনামুল কবির বলেন, দুজনকে মৃত অবস্থায় হাসপাতালে নিয়ে আসেন স্থানীয়রা।
