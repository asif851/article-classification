
বাংলাদেশ প্রেস কাউন্সিলের চেয়ারম্যান বিচারপতি মোহাম্মাদ মমতাজ উদ্দিন আহমেদ বলেছেন, দেশে হলুদ সাংবাদিকতা বন্ধে সাংবাদিকদের ন্যূনতম যোগ্যতা নির্ধারণ করা প্রয়োজন। সরকার এর জন্য কাজ করছে। 
আজ বুধবার সিরাজগঞ্জ সার্কিট হাউসে প্রেস কাউন্সিলের আইন ও আচরণবিধি সম্পর্কিত এক মতবিনিময় সভায় প্রধান অতিথির বক্তৃতায় তিনি এসব কথা বলেন। প্রেস কাউন্সিলের চেয়ারম্যান বলেন, ইতিমধ্যেই সারা দেশে সাংবাদিকদের তালিকা তৈরি শুরু হয়েছে। যেনতেন ব্যক্তি যেন এই মহান পেশায় আসতে না পারে, সে জন্য প্রয়োজনে সাংবাদিকদের শিক্ষাগত যোগ্যতা নির্ধারণ করা হবে। প্রেস কাউন্সিলকে সাংবাদিকবান্ধব প্রতিষ্ঠান হিসেবে গড়ে তোলার চেষ্টা করা হচ্ছে।জেলা প্রশাসক কামরুন নাহার সিদ্দীকার সভাপতিত্বে আয়োজিত মতবিনিময় সভায় অন্যান্যের মধ্যে বক্তব্য দেন প্রেস কাউন্সিলের সচিব শ্যামল চন্দ্র কর্মকার, সিরাজগঞ্জের পুলিশ সুপার মিরাজ উদ্দিন আহমেদ, অস্ট্রেলিয়া-বাংলাদেশ প্রেস অ্যান্ড মিডিয়া কাউন্সিলের সাধারণ সম্পাদক আবদুল মতিন, বাসসের জ্যেষ্ঠ সাংবাদিক আতাউর রহমান, সিরাজগঞ্জ প্রেসক্লাবের সাধারণ সম্পাদক ফজল-এ-খোদা।অনুষ্ঠানে সিরাজগঞ্জে কর্মরত বিভিন্ন প্রিন্ট ও ইলেকট্রনিক মিডিয়ার সাংবাদিকেরা উপস্থিত ছিলেন। শিমুলের পরিবারকে এক লাখ টাকা অনুদান প্রদান: মতবিনিময় সভার শুরুতে শাহজাদপুরে নিহত সাংবাদিক আবদুল হাকিম শিমুলের পরিবারকে এক লাখ টাকা অনুদান দেওয়া হয়। শিমুলের স্ত্রী বগুড়ায় কর্মরত থাকায় তাঁর পক্ষে জেলা প্রশাসক কামরুন নাহার সিদ্দীকা নগদ এক লাখ টাকা গ্রহণ করেন। অস্ট্রেলিয়া-বাংলাদেশ প্রেস অ্যান্ড মিডিয়া কাউন্সিল এ অর্থ দেয়।
