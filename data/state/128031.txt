
যুক্তরাষ্ট্রের রাষ্ট্রদূত ড্যান ডব্লিউ মজীনা বলেছেন, সাম্প্রদায়িক সম্প্রীতি রক্ষায় সবাইকে একসঙ্গে মিলে কাজ করতে হবে, যাতে দেশ দ্রুত উন্নয়নের পথে এগিয়ে যেতে পারে। সংঘাত-সংঘর্ষ দেশ ও জাতিকে পিছিয়ে দেয়।তিন দিনব্যাপী জন্মাষ্টমী উৎসবের সমাপনী দিনে গতকাল শুক্রবার ঢাকেশ্বরী মন্দির মেলাঙ্গনে আয়োজিত আলোচনা সভায় মজীনা এসব কথা বলেন। মহানগর সর্বজনীন পূজা কমিটি ও বাংলাদেশ পূজা উদ্যাপন পরিষদের যৌথ আয়োজনে এ সভা হয়। সভায় পূজা কমিটির নেতারা অভিযোগ করেন, গত ২৮ ফেব্রুয়ারি থেকে এ পর্যন্ত দেশে ১৬৮টি মন্দির ভাঙচুর করা হয়েছে। তাঁরা এর স্থায়ী প্রতিকার দাবি করেন। এ বিষয়ে মজীনা বলেন, এ ধরনের ঘটনা কাম্য নয়। এ বিষয়ে সরকারের কার্যকরী পদক্ষেপ নেওয়া উচিত। পূজা কমিটির সভাপতি বাসুদেব ধরের সভাপতিত্বে সভায় অন্যান্যের মধ্যে বক্তব্য দেন ঢাকা রামকৃষ্ণ মঠ ও মিশনের অধ্যক্ষ স্বামী অমেয়ানন্দ, সর্বজনীন পূজা কমিটির সাধারণ সম্পাদক নির্মল কুমার চ্যাটার্জি, বাংলাদেশ পূজা উদ্যাপন পরিষদের সাধারণ সম্পাদক মনীন্দ্র কুমার নাথ। বিজ্ঞপ্তি।
