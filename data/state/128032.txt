
চাঁপাইনবাবগঞ্জের মুখ্য বিচারিক হাকিম আদালত ভবনের তৃতীয় তলা থেকে চারটি ককটেল উদ্ধার করেছে পুলিশ। আজ সোমবার দুপুর পৌনে ১২টার দিকে এসব ককটেল উদ্ধার করা হয়।
চাঁপাইনবাবগঞ্জের অতিরিক্ত পুলিশ সুপার (সদর দপ্তর) অহিদুল ইসলামের ভাষ্য, আদালতের তৃতীয় তলার সিঁড়ির কাছে ককটেলগুলো দেখতে পান আদালতের কর্মচারীরা। তাঁরা পুলিশকে খবর দিলে পুলিশ গিয়ে ককটেলগুলো উদ্ধার করে। তবে কে বা কারা, কখন ককটেলগুলো রেখে গেছে, এ ব্যাপারে নিশ্চিত হওয়া যায়নি। ঘটনার পর আদালত চত্বরের নিরাপত্তা বাড়ানো হয়েছে।
জেলা ও দায়রা জজ কবিতা খানম ঘটনাস্থল পরিদর্শন করেছেন।
এর আগে গত শনিবার মুখ্য বিচারিক হাকিম মোস্তাকিনুর রহমান এবং জেলা ও দায়রা জজ কবিতা খানমের বাসভবন প্রাঙ্গণে ককটেলের বিস্ফারণ ঘটায় দুর্বৃত্তরা।
