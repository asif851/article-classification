
রাজধানীতে ভুয়া জাতীয় পরিচয়পত্র তৈরি চক্রের সঙ্গে জড়িত থাকার অভিযোগে গত শুক্রবার রাতে আমিনুল ইসলাম ও তৌফিক ইসলাম নামের দুই ব্যক্তিকে গ্রেপ্তার করেছে পুলিশ।গতকাল শনিবার বেলা সাড়ে ১১টার দিকে রাজধানীর মিন্টো রোডে ঢাকা মহানগর পুলিশের (ডিএমপি) মিডিয়া সেন্টারে এক সংবাদ বিফ্রিংয়ে এ তথ্য জানান ডিএমপির যুগ্ম কমিশনার (ডিবি) মনিরুল ইসলাম। তিনি বলেন, গ্রেপ্তার হওয়া ব্যক্তিদের কাছ থেকে ৫৩ হাজার ১০০টি ভুয়া জাতীয় পরিচয়পত্র, বিভিন্ন ব্যক্তির ৩৬ হাজার ৩০০ রঙিন ছবি ও পরিচয়পত্র তৈরিতে ব্যবহার করা একটি কম্পিউটার উদ্ধার করা হয়েছে।সংবাদ ব্রিফিংয়ে জানানো হয়, রাজধানীর কদমতলী থানার একদল পুলিশ শুক্রবার রাত সোয়া ১০টার দিকে ১৭৫/এ পূর্ব দোলাইর পাড় এলাকার পদ্মা ডিপার্টমেন্টাল স্টোর থেকে আমিনুল ইসলামকে আটক করে। তাঁর দেওয়া তথ্যের ভিত্তিতে গাজীপুরের আরিচপুর বাজার এলাকার ৮ নম্বর শেরেবাংলা রোড থেকে তৌফিক ইসলামকে আটক করা হয়। তাঁদের কাছ থেকে জাল জাতীয় পরিচয়পত্র, রঙিন ছবি, কম্পিউটারসহ বেশ কিছু সরঞ্জাম উদ্ধার করা হয়েছে।যুগ্ম কমিশনার মনিরুল ইসলাম বলেন, অপরাধীরা মুঠোফোনের সিম কিনতে এসব ভুয়া জাতীয় পরিচয়পত্র ব্যবহার করে। এই চক্রটি দেড় মাস ধরে ভুয়া জাতীয় পরিচয়পত্র তৈরি করে আসছিল। প্রতিটি জাতীয় পরিচয়পত্র ৩০-৩৫ টাকায় বিক্রি করা হতো। আটক হওয়া তৌফিকুল ইসলাম এই চক্রটির অন্যতম সদস্য। আমিনুল ইসলাম ভুয়া জাতীয় পরিচয়পত্রের বিক্রেতা। তাঁদের বিরুদ্ধে কদমতলী থানায় প্রতারণার মামলা করা হয়েছে।
 
