
ময়মনসিংহে অবস্থিত বাংলাদেশ কৃষি বিশ্ববিদ্যালয়ের উপাচার্যকে তিন দিন অবরুদ্ধ রাখার পর এবার প্রশাসন ভবনে তালা ঝুলিয়ে দিলেন ছয়টি অনুষদের দ্বিতীয় বর্ষের শিক্ষার্থীরা। আজ বৃহস্পতিবার দুপুরে শিক্ষার্থীরা প্রশাসন ভবনে তালা দিলে শতাধিক কর্মকর্তা-কর্মচারী ভেতরে আটকা পড়েন।বিশ্ববিদ্যালয় সূত্রে জানা গেছে, বাড়তি এক হাজার ২০০ টাকা সেমিস্টার ফি বাতিলের দাবিতে আজ সকাল ১০টার দিকে আন্দোলনরত শিক্ষার্থীরা উপাচার্যের বাসভবনের সামনে জড়ো হন। বেলা ১১টার দিকে প্রশাসন ভবনের সামনে অবস্থান নেন তাঁরা। দুপুর ১২টার দিকে প্রশাসন ভবনে তালা ঝুলিয়ে দিয়ে বিক্ষোভ শুরু করেন। ভেতরে আটকে পড়ায় এ সময় অনেককে জীবনের ঝুঁকি নিয়ে প্রশাসন ভবনের জানালা দিয়ে বাইরে বেরিয়ে আসতে দেখা যায়। পরে বেলা তিনটার দিকে আন্দোলনকারী শিক্ষার্থীরা ভবনের তালা খুলে দেন। দাবি মানা না হলে আগামী রোববার সকালে আবারও প্রশাসন ভবনের সামনে অবস্থান নেবেন বলে জানান তাঁরা।এদিকে সেমিস্টার ফি বাতিলের বিষয়ে আন্দোলনকারী শিক্ষার্থীদের সঙ্গে বিশ্ববিদ্যালয় প্রশাসনের বেশ কয়েকবার বৈঠক হয়েছে। বৈঠকে ফি কমিয়ে ৪০০ টাকা করার সিদ্ধান্ত নেয় প্রশাসন। কিন্তু শিক্ষার্থীরা এ সিদ্ধান্তকে প্রত্যাখ্যান করে সেমিস্টারের বাড়তি ফি সম্পূর্ণ বাতিলের দাবিতে আন্দোলন অব্যাহত রেখেছেন।
সমস্যা সমাধানে শিক্ষক সমিতির ওপর দায়িত্ব দিয়েছেন উপাচার্য। শিক্ষক সমিতির সভাপতি লুত্ফুল হাসান প্রথম আলোকে বলেন, ‘সেমিস্টার ফি কমিয়ে ৪০০ টাকা করা হলেও শিক্ষার্থীরা মানতে চাইছেন না। তবে বিষয়টি সমাধানের চেষ্টা অব্যাহত আছে।’
