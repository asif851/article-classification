
দেশবাসী আওয়ামী লীগ ও বিএনপি-এই দুই বলয়ে ঘুরপাক খাচ্ছে। এই দুই বলয়ের রাজনীতি দেশে কয়েক যুগ ধরে চলছে, যা দেশকে গণতান্ত্রিক স্থিতিশীলতা দেওয়ার চেয়ে আরও অস্থিতিশীল করছে। এই বক্তব্য তুলে ধরে দেশে মুক্তিযুদ্ধের চেতনার বিকল্প রাজনৈতিক শক্তিকে শক্তিশালী করার আহ্বান জানিয়েছেন বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ) নেতারা।
আজ শুক্রবার রাজধানীর সোহরাওয়ার্দী উদ্যানে অনুষ্ঠিত সমাবেশে সিপিবি ও বাসদের নেতারা এসব কথা বলেন। বিকল্প রাজনৈতিক শক্তিকে ক্ষমতায় আনতে দেশবাসীকে ঐক্যবদ্ধ ও দুর্বার আন্দোলন গড়ে তোলার আহ্বান জানান নেতারা।সমাবেশে সিপিবির সভাপতি মুজাহিদুল ইসলাম সেলিম বলেন, জোট ও মহাজোটের দ্বিদলীয় কাঠামোয় দেশ আজ আবদ্ধ হয়ে আছে, যা দেশকে সন্ত্রাস, নৈরাজ্য ও অনিশ্চয়তার দিকে ঠেলে দিচ্ছে। এই সুযোগে জামায়াত-শিবিরের নেতৃত্বে সাম্প্রদায়িক জঙ্গিগোষ্ঠী মাথাচাড়া দিয়ে উঠছে। আওয়ামী লীগ জামায়াতকে প্রধান শত্রু হিসেবে চিহ্নিত না করে প্রধান প্রতিপক্ষ বিএনপিকে কাবু করার কাজকে প্রাধান্য দিচ্ছে।বাসদের সাধারণ সম্পাদক খালেকুজ্জামান বলেন, ক্ষমতা দখলে রাখা এবং ক্ষমতা দখলে যাওয়াকে কেন্দ্র করে দুই প্রধান জোট চরম সংঘাত-সহিংসতায় নেমে পড়েছে। এতে সারা দেশের মানুষ জিম্মি দশায় পড়েছে।সমাবেশ থেকে ২ থেকে ৮ মার্চ পর্যন্ত সারা দেশে জেলা ও উপজেলায় সমাবেশ ও গণমিছিলের কর্মসূচি ঘোষণা করা হয়। সমাবেশ শেষে একটি গণমিছিল রাজধানীর বিভিন্ন স্থান প্রদক্ষিণ করে।
