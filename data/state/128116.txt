

আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম বলেছেন, রাজনীতিতে আলোচনার দরজা সব সময় খোলা থাকতে হবে। সব দরজা বন্ধ করে রাজনীতি চালানো সম্ভব নয়। আশা করি, খালেদা জিয়ার শুভবুদ্ধির উদয় হবে এবং তিনি গঠনমূলক রাজনীতিতে ফিরে আসবেন। তবেই আলোচনার পরিবেশ সৃষ্টি হবে।আজ সোমবার বিকেলে গাজীপুরের টঙ্গীতে সফিউদ্দিন সরকার একাডেমি প্রাঙ্গণে সাংবাদিকদের বিভিন্ন প্রশ্নের জবাবে আশরাফ এসব কথা বলেন। সেখানে প্রয়াত সংসদ সদস্য আহসান উল্লাহ মাস্টারের ৬৫তম জন্মদিন উপলক্ষে টঙ্গী থানা আওয়ামী লীগ এক সমাবেশের আয়োজন করে। সমাবেশ শেষে তিনি সাংবাদিকদের সঙ্গে কথা বলেন।
আহসান উল্লাহ মাস্টার ২০০৪ সালে ৭ মে তৎকালীন বিএনপি-জামায়াত জোট সরকারের আমলে একটি জনসভায় সন্ত্রাসীদের হামলায় নিহত হন।
আশরাফ বলেন, খালেদা জিয়া ভাঙচুর পরিহার করলে আলোচনার পরিবেশ সৃষ্টি হবে। পরিবেশ না থাকলে কোনো আলোচনাই ফলপ্রসূ হয় না। যুদ্ধের সময় কোনো আলোচনা হয় না। আমরা শান্তিপূর্ণ বাংলাদেশ চাই, গণতান্ত্রিক রাষ্ট্রব্যবস্থায় সাধারণ নির্বাচন চাই। ভবিষ্যতে নির্বাচন হবে। সে নির্বাচন অবাধ, শান্তিপূর্ণ ও সবার কাছে গ্রহণযোগ্য হবে বলে আশা করেন মন্ত্রী।
আহসান উল্লাহ মাস্টার সম্পর্কে মন্ত্রী বলেন, তিনি একজন পরিপূর্ণ মানুষ ছিলেন। একাধারে শিক্ষক, শ্রমিকনেতা ও জনপ্রিয় রাজনীতিবিদ ছিলেন। তিনি শুধু গাজীপুরের নেতা ছিলেন না, তিনি সারা দেশের শ্রমিকদের অধিকার আদায়ের মানুষ ছিলেন।
টঙ্গী থানা আওয়ামী লীগের সভাপতি ফজলুল হকের সভাপতিত্বে সমাবেশে আরও বক্তব্য দেন স্থানীয় সংসদ সদস্য জাহিদ আহসান রাসেল, গাজীপুর মহানগর আওয়ামী লীগের সভাপতি আজমত উল্লা খান, সাধারণ সম্পাদক জাহাঙ্গীর আলম, গাজীপুর সিটি করপোরেশনের ভারপ্রাপ্ত মেয়র আসাদুর রহমান, গাজীপুর জেলা মুক্তিযোদ্ধা কমান্ডার কাজী মোজাম্মেল হক, আহসান উল্লাহ মাস্টারের ছোট ভাই মতিউর রহমান প্রমুখ।
