
১৩ মে সোমবার বিক্ষোভ সমাবেশ করবে বিএনপি। রাজধানীর নয়াপল্টনে দলের কেন্দ্রীয় কার্যালয়ের সামনে বেলা তিনটায় এই সমাবেশ অনুষ্ঠিত হবে। ৪৮ ঘণ্টার সময়সীমা প্রত্যাখ্যান করায় এবং নির্দলীয় সরকারের দাবিতে এই সমাবেশ অনুষ্ঠিত হবে।
গতকাল বৃহস্পতিবার রাতে বিএনপির স্থায়ী কমিটির বৈঠকে এসব সিদ্ধান্ত হয়। স্থায়ী কমিটির সদস্য মওদুদ আহমদ সাংবাদিকদের কাছে সিদ্ধান্তের কথা জানান।
রাত নয়টায় চেয়ারপারসনের গুলশানের কার্যালয়ে বিএনপির স্থায়ী কমিটির বৈঠক শুরু হয়। দুই ঘণ্টাব্যাপী বৈঠকে সভাপতিত্ব করেন বিরোধীদলীয় নেতা খালেদা জিয়া।
বৈঠকের একটি সূত্র জানায়, ১৩ মের সমাবেশে বাধা দিলে বা করতে না দিলে ওই দিনই তাৎক্ষণিকভাবে হরতাল ডাকা হবে। এ ছাড়া তত্ত্বাবধায়ক সরকারের দাবিতে আগামী দিনে আরও কঠোর কর্মসূচি দেওয়া হবে বলে বৈঠকে আলোচনা হয়।
বৈঠকে আরও উপস্থিত ছিলেন স্থায়ী কমিটির সদস্য আর এ গনি, জমিরউদ্দিন সরকার, মাহবুবুর রহমান, আ স ম হান্নান শাহ, গয়েশ্বর চন্দ্র রায়, খন্দকার মোশাররফ হোসেন, রফিকুল ইসলাম মিয়া ও মঈন খান।
