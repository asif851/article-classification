
ভবনের নকশা অনুমোদনের ক্ষেত্রে চট্টগ্রাম উন্নয়ন কর্তৃপক্ষের (সিডিএ) জারি করা নতুন নিয়ম বাতিল করার দাবিতে মিছিল করেছেন কর্মচারীরা। গতকাল রোববার দুপুরে এ বিক্ষোভ অনুষ্ঠিত হয়।
অভিযোগ পাওয়া গেছে, কর্মচারীরা মিছিল করার সময় সিডিএর মূল ভবনের চারতলায় অবস্থিত সংস্থার উপপ্রধান নগর পরিকল্পনাবিদ শাহীন উল ইসলাম খানের কার্যালয়ের দরজায় লাথি মারেন। পরে চেয়ারম্যানের আশ্বাসে তাঁরা কর্মসূচি স্থগিত করেন।
সিডিএ সূত্র জানায়, নতুন নিয়ম বাতিলের দাবিতে ৫০ থেকে ৬০ জন কর্মচারী বিক্ষোভ শুরু করেন। তাঁরা মিছিল নিয়ে ভবনের বিভিন্ন তলা প্রদক্ষিণ করেন। মিছিল শেষে ভবনের তৃতীয় তলায় অবস্থিত সম্মেলনকক্ষে সিডিএর ঊর্ধ্বতন কর্মকর্তাদের সঙ্গে বৈঠক করেন।
বৈঠকে সিডিএ এমপ্লয়িজ অ্যাসোসিয়েশনের সাধারণ সম্পাদক নুরুল আবসার বলেন, নতুন নিয়ম করার কারণে অনুমোদনের জন্য সিডিএতে নতুন নকশা জমা পড়ছে না। এতে সিডিএর রাজস্ব আয় হচ্ছে না। এ জন্য এই নিয়ম অবিলম্বে বাতিল করতে হবে।
যোগাযোগ করা হলে শাহীন উল ইসলাম খান প্রথম আলোকে বলেন, ‘তাঁরা (কর্মচারী) নতুন নিয়ম বাতিল করার জন্য চাপ দিচ্ছেন। আজ (রোববার) দুপুরে তাঁরা আমার কক্ষের সামনে বিক্ষোভ করেছেন। কর্মচারীদের দাবির বিষয়টি চেয়ারম্যান মহোদয়কে অবহিত করেছি।’
সিডিএ চেয়ারম্যান আবদুচ ছালাম প্রথম আলোকে বলেন, ‘এ ব্যাপারে সংশ্লিষ্ট সবার সঙ্গে আলোচনা করে চূড়ান্ত সিদ্ধান্ত নেওয়া হবে। কয়েক দিনের মধ্যে তাঁদের সঙ্গে আলোচনা শুরু করব।’
সিডিএর নতুন নিয়ম অনুযায়ী, অনুমোদনের জন্য জমা দেওয়া নকশায় প্রকৌশলী ও স্থপতিদের পাশাপাশি পেশাজীবী প্রতিষ্ঠানেরও প্রতিস্বাক্ষর থাকতে হবে। আগের নিয়মে নকশায় প্রকৌশলী ও স্থপতিদের স্বাক্ষর থাকলেও হতো। প্রথমে গত ১ আগস্ট থেকে এই নিয়ম কার্যকর হওয়ার কথা ছিল। পরে পেশাজীবী প্রতিষ্ঠানগুলোর প্রয়োজনীয় প্রস্তুতির জন্য ১৭ আগস্ট থেকে এই নিয়ম কার্যকর করা হয়।
