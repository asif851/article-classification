
জাতীয় পার্টির (জাপা) চেয়ারম্যান এইচ এম এরশাদ বলেছেন, ‘আজ থেকে দলের সিনিয়র কো-চেয়ারম্যান হলেন রওশন এরশাদ। তিনি ওই পদে গেলে আশা করি দলের মধ্যে আর কোনো বিরোধ কিংবা বিভেদ থাকবে না। আমার মৃত্যুর পর জাপার হাল ধরবেন রওশন।’
আজ বুধবার বিকেলে রংপুরের গঙ্গাচড়া উপজেলা পরিষদ মাঠে উপজেলা জাতীয় পার্টি আয়োজিত এক জনসভায় এরশাদ এ কথা বলেন।
দেশের সামগ্রিক আইনশৃঙ্খলা পরিস্থিতি নিয়ে এরশাদ বলেন, প্রতিদিন দেশে ১১ জন মানুষ খুন হচ্ছে। অনেক মায়ের বুক খালি হয়েছে। মাদকসন্ত্রাস বেড়ে গেছে। আইনশৃঙ্খলা রক্ষাকারী বাহিনী একা কী করতে পারে? এ জন্য সব দলের ঐক্যবদ্ধ হওয়া প্রয়োজন। সবাই মিলে সন্ত্রাসের বিরুদ্ধে রুখে দাঁড়াতে হবে।
মঞ্চে উপস্থিত স্থানীয় সরকার পল্লী উন্নয়ন ও সমবায় প্রতিমন্ত্রী মসিউর রহমান রাঙ্গাকে দেখিয়ে এরশাদ বলেন, ‘আমরা মামা-ভাগনে এক। আমাদের নিজেদের মধ্যে কোনো বিরোধ নেই। আর থাকবেও না।’
ইউনিয়ন পরিষদ নির্বাচন নিয়ে এরশাদ বলেন, এই নির্বাচন নিয়ে সরকার খুব একটা সুনাম অর্জন করতে পারেনি। দেশের বিভিন্ন এলাকায় নির্বাচনে সন্ত্রাস হচ্ছে। মানুষও মরছে। সব মিলিয়ে দেশের মানুষ খুব একটা ভালো নেই।
রংপুরে গ্যাসের দাবি জানিয়ে এরশাদ বলেন, বছরের পর বছর ধরে রংপুর অঞ্চলে গ্যাস আসছে না। এ অঞ্চলের উন্নয়নে পাইপলাইনের মাধ্যমে গ্যাস নিয়ে আসা হোক। এই গ্যাস এখানকার মানুষের আজ প্রাণের দাবি হয়ে উঠেছে। দলের নেতা-কর্মীদের উদ্দেশ করে তিনি বলেন, দলের মধ্যে কোনো বিভেদ রাখা যাবে না। সবাই একসঙ্গে মিলেমিশে কাজ করবেন। জাতীয় পার্টিকে আবার শক্তিশালী করে গড়ে তুলতে হবে।
উপজেলা জাতীয় পার্টির সভাপতি সামসুল আলমের সভাপতিত্বে জনসভায় আরও বক্তব্য দেন স্থানীয় সরকার পল্লী উন্নয়ন ও সমবায় প্রতিমন্ত্রী মসিউর রহমান রাঙ্গা, সাংসদ শওকত চৌধুরী, উপজেলা জাপার সাধারণ সম্পাদক আবুল কালাম আজাদ প্রমুখ।
