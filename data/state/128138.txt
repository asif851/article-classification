
রাজধানীর পশ্চিম নাখালপাড়ায় জঙ্গি আস্তানায় নিহত তিনজনের মৃত্যু হয়েছে গুলিতে। শহীদ সোহরাওয়ার্দী মেডিকেল কলেজ হাসপাতালের ফরেনসিক বিভাগের প্রধান অধ্যাপক এ এম সেলিম রেজা আজ শনিবার বিকেলে এ কথা বলেন।
ময়নাতদন্ত শেষে সেলিম রেজা সাংবাদিকদের বলেন, তেজগাঁও থানা থেকে তিনটি লাশ পাঠানোর পর শহীদ সোহরাওয়ার্দী মেডিকেল কলেজ হাসপাতালের মর্গে ময়নাতদন্ত করা হয়েছে। তিনজনের শরীরে বুলেটের চিহ্ন রয়েছে। গুলিতেই মৃত্যু হয়েছে তাঁদের। এ ছাড়া তাঁদের শরীরে বুলেটের একাধিক আঘাতের চিহ্নও ছিল উল্লেখ করে তিনি বলেন, ‘ম্যাজিস্ট্রেটের উপস্থিতিতে সুরতহাল প্রতিবেদনে যে আঘাতের কথা উল্লেখ করা হয়েছে, আমরা সেই আঘাতগুলো পেয়েছি। একজনের শরীরে একটি বুলেট পাওয়া গেছে। তাদের প্রত্যেকের শরীরে অনেকগুলো আঘাতের চিহ্ন রয়েছে। শরীরের সামনে ও পেছনের দিকে এসব আঘাত রয়েছে।’
গত বৃহস্পতিবার দিবাগত রাত দুইটা থেকে পশ্চিম নাখালপাড়ার রুবি ভিলা নামের একটি ছয়তলা ভবনের পঞ্চম তলায় ‘জঙ্গি আস্তানা’ সন্দেহে অভিযান চালায় র‍্যাব। এরপর একটানা প্রায় ৪০ মিনিট গোলাগুলি হয়। পরদিন শুক্রবার সকালে র‍্যাবের পক্ষ থেকে জানানো হয় যে ওই জঙ্গি আস্তানায় তিনজন নিহত হয়েছে।
এ ঘটনায় সন্ত্রাস দমন আইনে মামলা হচ্ছে বলে জানান র‍্যাব-৩-এর অধিনায়ক লেফটেন্যান্ট কর্নেল ইমরানুল হাসান। তিনি প্রথম আলোকে বলেন, সন্ত্রাস দমন আইনে র‍্যাবের পক্ষ থেকে অজ্ঞাতনামা তিনজনকে আসামি করে মামলাটি করা হবে। তিনজনের পরিচয়ের বিষয়ে জানতে চাইলে ইমরানুল হাসান বলেন, পরিচয় এখনো নিশ্চিত হওয়া যায়নি। এ নিয়ে র‍্যাবের কাজ চলছে বলে জানান তিনি।
আরও পড়ুন... 
মামলা হচ্ছে সন্ত্রাস দমন আইনে
