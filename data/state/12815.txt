
বাংলা সাহিত্যের অন্যতম প্রধান কবি শামসুর রাহমানের অষ্টম মৃত্যুবার্ষিকী আজ রোববার। ২০০৬ সালের ১৭ আগস্ট তিনি চিকিৎসাধীন অবস্থায় বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে ইন্তেকাল করেন। শামসুর রাহমান স্মৃতিপরিষদের পক্ষে সম্পাদক কবি মুহাম্মদ সামাদ জানান, আজ বেলা ১১টায় বনানী কবরস্থানে স্মৃতিপরিষদ, জাতীয় কবিতা পরিষদ ও কবির পরিবারের পক্ষ থেকে কবরে পুষ্পস্তবক অর্পণের মধ্যে দিয়ে কবির প্রতি শ্রদ্ধা নিবেদন করা হবে। এতে কবির অনুরাগীরাও অংশ নেবেন।কবি শামসুর রাহমানের জন্ম ১৯২৯ সালের ২৩ অক্টোবর পুরান ঢাকার মাহুতটুলীতে। ঢাকা নগরেই তাঁর বেড়ে ওঠা। তাই নাগরিক দুঃখ-সুখ তাঁর কবিতায় বিশেষভাবে উঠে এসেছে। জীবনের সত্য-সুন্দরকে তুলে ধরার ক্ষেত্রে তিনি ছিলেন অনন্য। পাশাপাশি বাঙালির সব আন্দোলন-সংগ্রামের গৌরবদীপ্ত অধ্যায় ফিরে ফিরে এসেছে তাঁর কবিতায়। তাঁর প্রথম কাব্যগ্রন্থ প্রথম গান দ্বিতীয় মৃত্যুর আগে প্রকাশিত হয়েছিল ১৯৬০ সালে। প্রকাশিত গ্রন্থ শতাধিক। দৈনিক বাংলার সম্পাদক হিসেবে কাজ করেছেন অনেক দিন। কবি বাংলা একাডেমি পুরস্কার (১৯৬৯), একুশে পদক (১৯৭৭), স্বাধীনতা পদকসহ (১৯৯১) দেশ-বিদেশের অসংখ্য পুরস্কার অর্জন করেন। বাংলাদেশের মানুষের জন্য তিনি লিখেছেন আমৃত্যু।
