
চাঁদপুরের মতলব দক্ষিণ উপজেলা আওয়ামী লীগের বর্তমান কমিটি গঠিত হয়েছিল ২০০৩ সালে। তিন বছরের জন্য গঠিত ওই কমিটির মেয়াদ শেষ হয় ২০০৬ সালে। এরপর আজও নতুন কমিটি গঠিত হয়নি। এতে নেতা-কর্মীরা নিষ্ক্রিয় হয়ে পড়ায় সাংগঠনিক কার্যক্রমে স্থবিরতা দেখা দিয়েছে।
নাম প্রকাশ না করার শর্তে উপজেলা আওয়ামী লীগের দুজন সদস্য বলেন, বর্তমান কমিটির মেয়াদ শেষ হয়েছে অনেক আগে। ওই কমিটি দিয়ে যেনতেনভাবে চলছে দলের কার্যক্রম। দলের কাজে গতি নেই। বেশির ভাগ নেতা-কর্মীর মধ্যে গা-ছাড়া ভাব। জাতীয় দিবস ও দলের প্রতিষ্ঠাবার্ষিকী পালন, দু-চারটি আলোচনা সভা এবং মাঝেমধ্যে কার্যনির্বাহী কমিটির সভা আয়োজনের মধ্যেই দলের সাংগঠনিক তৎপরতা আটকে আছে। এভাবে চলতে থাকলে দলের বারোটা বেজে যাবে। সুষ্ঠু নির্বাচন হলে ভবিষ্যতে এ এলাকায় আওয়ামী লীগের ভরাডুবি হতে পারে বলেও শঙ্কা প্রকাশ করেন তাঁরা।
উপজেলা আওয়ামী লীগের ওই দুই নেতা আরও বলেন, গ্রাম বা ইউনিয়ন পর্যায়ে তৃণমূল নেতা-কর্মীদের নিয়ে সমাবেশ করে দল ও সরকারের অর্জন-সাফল্য তুলে ধরেনি বর্তমান কমিটি। এ ছাড়া নিজ দল বা সরকারের গঠনমূলক সমালোচনা করে দলের ভবিষ্যৎ কর্মপন্থা নির্ধারণ, গ্রামে-গঞ্জে জনসংযোগ করা, মানুষের সঙ্গে মতবিনিময় করা ও তৃণমূল পর্যায়ে দলের সাংগঠনিক কাঠামো মজবুত করা—এসব কাজও হয়নি তেমনভাবে।
তাঁদের অভিযোগ, স্থানীয় ও কেন্দ্রীয় আওয়ামী লীগের দুই-একজন প্রভাবশালী নেতার প্রত্যক্ষ ও পরোক্ষ প্রভাবেই নতুন কমিটি হচ্ছে না। তিন বছরের জন্য গঠিত কমিটি সাড়ে ১৩ বছরেরও বেশি সময় ধরে চলছে। দলের অনেক নেতা-কর্মী এতে হতাশ ও ক্ষুব্ধ।
এ বিষয়ে উপজেলা আওয়ামী লীগের সাংগঠনিক সম্পাদক মো. মোফাজ্জল হোসেন দাবি করেন, দলের কেন্দ্রীয় সম্মেলন এবং গত ইউপি, পৌরসভা, উপজেলা পরিষদের নির্বাচনসহ নানা ইস্যু সৃষ্টি হওয়ায় নতুন উপজেলা কমিটি গঠন করা হয়নি। এর পেছনে রহস্যজনক কিছু নেই।
দলীয় সূত্র জানায়, ২০০৩ সালের জুনে সম্মেলনের মাধ্যমে তিন বছরের জন্য মতলব দক্ষিণ উপজেলা আওয়ামী লীগের পূর্ণাঙ্গ কমিটি গঠিত হয়। ৬৭ সদস্যের ওই কমিটিতে মোহাম্মদ হোসেন পাটোয়ারী সভাপতি ও বি এইচ এম কবির আহমেদ সাধারণ সম্পাদক নির্বাচিত হন। মোহাম্মদ আলী, ফারুক বিন জামান ও আজিজ বাবুল ওই কমিটির যুগ্ম সাধারণ সম্পাদক এবং দেওয়ান বজলুর রহমান, মো. মোফাজ্জল হোসেন ও সাইফুল ইসলাম টিপু সাংগঠনিক সম্পাদক হন। এ ছাড়া মুক্তিযোদ্ধা এ এইচ এম গিয়াসউদ্দিন, হুমায়ুন কবির, আলী আশ্রাফ পাটোয়ারী, দেওয়ান রেজাউল করিম, লিয়াকত হোসেন, আনিছুজ্জামান চৌধুরী ও কাজল ভট্টাচার্য সহসভাপতি হন।
দলীয় সূত্রে আরও জানা গেছে, ২০১০ সালে মোহাম্মদ হোসেন পাটোয়ারী মারা যান। এরপর দলের জ্যেষ্ঠ সহসভাপতি এ এইচ এম গিয়াসউদ্দিন দলের ভারপ্রাপ্ত সভাপতি হন। তিনি আজও ওই পদে আছেন।
উপজেলা আওয়ামী লীগের তিন-চারজন নেতা বলেন, ২০১২ ও ২০১৩ সালে সম্মেলনের মাধ্যমে ওয়ার্ড, ইউনিয়ন ও পৌর আওয়ামী লীগের কমিটি গঠিত হয়। এরপর উপজেলা আওয়ামী লীগের নতুন কমিটি গঠন করার কথা থাকলেও ‘রহস্যজনক কারণে’ তা হয়নি।
উপজেলা আওয়ামী লীগের সাধারণ সম্পাদক বি এইচ এম কবির আহমেদ বলেন, কমিটির মেয়াদ শেষ হলেও দলের সাংগঠনিক কার্যক্রম ঠিকমতোই চলছে। কার্যক্রমে নিষ্ক্রিয়তার অভিযোগ ভিত্তিহীন।
 
