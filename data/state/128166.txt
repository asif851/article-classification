
স্বরাষ্ট্রমন্ত্রী আসাদুজ্জামান খান কামাল বলেছেন, রোহিঙ্গা ইস্যুতে বিশ্ব জনমত বাংলাদেশের সঙ্গে আছে। রোহিঙ্গা সমস্যা নিয়ে বাংলাদেশের সামনে বড় চ্যালেঞ্জ। কূটনৈতিক প্রচেষ্টাতেই এ সমস্যা সমাধান করতে হবে। বাংলাদেশ সে প্রক্রিয়ায় অনেকখানি এগিয়ে গেছে। কূটনৈতিকভাবে বাংলাদেশ সফল হবে এবং মিয়ানমার রোহিঙ্গা নাগরিকদের ফিরিয়ে নেবে।
আজ বুধবার রাজধানীর ইঞ্জিনিয়ার্স ইনস্টিটিউট মিলনায়তনে এক আলোচনা সভায় স্বরাষ্ট্রমন্ত্রী এসব কথা বলেন। ‘রোহিঙ্গা গণহত্যার বিরুদ্ধে বাংলাদেশের অবস্থান: সরকার, নাগরিক সমাজ ও আন্তর্জাতিক সম্প্রদায়ের করণীয়’ শীর্ষক এই আলোচনা সভার আয়োজন করে একাত্তরের ঘাতক দালাল নির্মূল কমিটি।
আসাদুজ্জামান খান কামাল বলেন, রোহিঙ্গারা একবার বাংলাদেশে ঢুকে পড়লে আর ফিরে যেতে চায় না। এটা দীর্ঘদিনের প্রবণতা। বাংলাদেশ সরকার দুই হাজার একর জায়গা চিহ্নিত করেছে। কাঁটাতারের বেড়া দিয়ে রোহিঙ্গাদের সেখানে নিয়ে যাওয়া হবে। তিনি বলেন, টেকনাফ ও উখিয়ার ক্যাম্প থেকে অনেক রোহিঙ্গা বের হওয়ার চেষ্টা করছে। তাদের আশ্রয়স্থল থেকে বাইরে না আসতে বলা হচ্ছে।
সভায় বিশেষ অতিথির বক্তব্যে পররাষ্ট্র প্রতিমন্ত্রী শাহরিয়ার আলম বলেন, মাত্র ১৫ দিনের মধ্যে সাড়ে চার লাখের বেশি রোহিঙ্গা বাংলাদেশে এসেছে। এর জন্য বাংলাদেশ একেবারেই প্রস্তুত ছিল না। চার সপ্তাহ পেরিয়ে যাওয়ার পরে এখন প্রথম দিকে যেসব সমস্যা ছিল, সেগুলো কাটিয়ে ওঠা গেছে।
আন্তর্জাতিক সম্প্রদায় বাংলাদেশের সঙ্গে আছে উল্লেখ করে পররাষ্ট্র প্রতিমন্ত্রী বলেন, ইউরোপীয় ইউনিয়ন, যুক্তরাষ্ট্র পরিষ্কার ভাষায় বাংলাদেশের পক্ষে বলেছে। পৃথিবীর কোনো রাষ্ট্র বাংলাদেশের পদক্ষেপের সমালোচনা করেনি। তিনি বলেন, রোহিঙ্গা ইস্যুতে আলোচনা করতে অচিরেই মিয়ানমারের একজন মন্ত্রী বাংলাদেশে আসবেন।
সভাপতির বক্তব্যে একাত্তরের ঘাতক দালাল নির্মূল কমিটির সভাপতি শাহরিয়ার কবির বলেন, কূটনৈতিক তৎপরতার পাশাপাশি গণহত্যার দায়ে মিয়ানমার সরকার ও সেনাবাহিনীর বিচার চেয়ে বাংলাদেশকে আন্তর্জাতিক আদালতে যেতে হবে। এর জন্য বাংলাদেশ সরকারকে প্রয়োজনীয় সহযোগিতা করতে নাগরিক সমাজ প্রস্তুত রয়েছে। তিনি বলেন, আগামী এক সপ্তাহের মধ্যে নির্মূল কমিটি একটি নাগরিক কমিশন গঠন করবে। তারা টেকনাফ ও উখিয়া গিয়ে সন্ত্রাস ও গণহত্যা দুটি অভিযোগেরই তদন্ত করবে।
সভায় মূল প্রবন্ধ উপস্থাপন করেন একাত্তরের ঘাতক দালাল নির্মূল কমিটির উপদেষ্টা মেজর জেনারেল (অব.) আবদুর রশীদ। আরও বক্তব্য দেন সাবেক রাষ্ট্রদূত অনুপ কুমার চাকমা, ব্রিটিশ মানবাধিকারকর্মী জুলিয়ান ফ্রান্সিস, আন্তর্জাতিক অপরাধ ট্রাইব্যুনালের প্রসিকিউটর তুরিন আফরোজ প্রমুখ।
 
