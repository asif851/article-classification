
বিদ্যুৎ প্রতিমন্ত্রী নসরুল হামিদ বলেছেন, ২০২১ সালের মধ্যে ঘরে ঘরে বিদ্যুৎ পৌঁছে দেওয়ার উদ্যোগ নেওয়া হয়েছে। এ জন্য সাড়ে ৬ হাজার মেগাওয়াট বিদ্যুৎ আমদানির পরিকল্পনা আছে।গতকাল বৃহস্পতিবার থাইল্যান্ডের রাজধানী ব্যাংককে বাংলাদেশ দূতাবাস এবং বিদ্যুৎ, জ্বালানি ও খনিজ সম্পদ মন্ত্রণালয়ের যৌথ আয়োজনের এক অনুষ্ঠানে প্রধান অতিথির বক্তব্যে নসরুল হামিদ এ কথা বলেন। প্রতিমন্ত্রী বলেন, ‘আমরা ভারত থেকে বিদ্যুৎ আমদানি করছি। ভুটান ও নেপাল থেকে জলবিদ্যুৎ আনার বিষয়টি এগিয়েছে। দক্ষিণ-পূর্ব এশিয়া থেকে বিদ্যুৎ আনতে মিয়ানমারকেও রোড হিসেবে ব্যবহারের আলোচনা চলছে। থাইল্যান্ডে নিযুক্ত বাংলাদেশের রাষ্ট্রদূত সাইদা মুনা তাসমীম-এর সঞ্চালনায় অনুষ্ঠানে বক্তব্য দেন টুভ্যালুর প্রধানমন্ত্রী ইনেলে সুসেনে সুপুয়াগা, থাইল্যান্ডের ন্যাশনাল রিফর্ম স্টিয়ারিং অ্যাসেম্বলির প্রথম ভাইস চেয়ারম্যান আলংকর্ন পুনলাবুট, শ্রীলঙ্কার বিদ্যুৎ ও নবায়নযোগ্য জ্বালানি উপমন্ত্রী অজিদ পি পেরেরা ও এশিয়ান ডেভেলপমেন্টের (এডিবি) উপদেষ্টা ইয়ংপিং ঝাই। অনুষ্ঠানে মূল প্রবন্ধ উপস্থাপন করেন পাওয়ার সেলের মহাপরিচালক মোহাম্মদ হোসাইন। বিজ্ঞপ্তি
