
আবাসিক ভবনে বাণিজ্যিক কার্যক্রম পরিচালনা ও অনুমোদিত নকশা ছাড়াই নির্মাণ কার্যক্রম পরিচালনার জন্য রাজধানীর মিরপুরে প্রায় অর্ধশত দোকান উচ্ছেদ এবং দুটি ভবনের নির্মাণকাজ বন্ধ করে দিয়েছেন রাজউকের ভ্রাম্যমাণ আদালত।গতকাল মঙ্গলবার রাজউকের জোন-৩-এর পরিচালক খন্দকার অলিউর রহমানের নেতৃত্বে মিরপুর-১-এর দক্ষিণ পীরেরবাগ এলাকায় এই উচ্ছেদ কার্যক্রম পরিচালিত হয়।অভিযানের বিষয়ে অলিউর রহমান প্রথম আলোকে বলেন, এদিন বেলা সাড়ে ১১টায় অভিযানের শুরুতে মিরপুর-১-এর ৬০ ফুট সড়কের আমতলা বাজার এলাকায় অনুমোদিত নকশা ছাড়াই নির্মাণাধীন দুটি দোতলা ভবনের বেশির ভাগ অংশ ভেঙে দেওয়া হয়। এ সময় ভবনের মালিকসহ স্থানীয় ব্যক্তিদের অনুরোধে ভ্রাম্যমাণ আদালত আগামী ১৫ দিনের মধ্যে ভবন দুটির বাকি অংশ নিজ উদ্যোগে সরিয়ে নেওয়ার মুচলেকা নেন। এ ছাড়া বিকেল চারটা পর্যন্ত চলা এ অভিযানে ৬০ ফুট সড়কের দুই পাশে বিভিন্ন আবাসিক ভবনে অবস্থিত ৫০টির মতো দোকান উচ্ছেদ করা হয়। এ সময় উচ্ছেদ কার্যক্রমে বাধা দেওয়া ও অসৌজন্যমূলক আচরণের জন্য ভ্রাম্যমাণ আদালত দুই ব্যক্তিকে আটকের নির্দেশ দেন।
