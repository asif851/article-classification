
প্রাথমিক ও গণশিক্ষামন্ত্রী মোস্তাফিজুর রহমান বলেছেন, প্রধানমন্ত্রী শেখ হাসিনার নেতৃত্বে দেশে শিক্ষা, কৃষি, স্বাস্থ্যসেবাসহ বিভিন্ন ক্ষেত্রে বিপ্লব সাধিত হয়েছে। এখন দেশের মানুষ এর সুফল ভোগ করছে।গত বৃহস্পতিবার বিকেলে দিনাজপুরের ফুলবাড়ী উপজেলার রুদ্রানী সরকারি প্রাথমিক বিদ্যালয় মাঠে অভিভাবক উদ্বুদ্ধকরণ সভায় প্রধান অতিথির বক্তব্যে মন্ত্রী এসব কথা বলেন। বিদ্যালয়টিকে মডেল বিদ্যালয়ে রূপান্তরের লক্ষ্যে এ সভার আয়োজন করা হয়।বিদ্যালয় পরিচালনা কমিটির সভাপতি খাজানূর রহমানের সভাপতিত্বে অনুষ্ঠানে বিশেষ অতিথি হিসেবে দিনাজপুরের জেলা প্রশাসক আহমদ শামীম আল রাজী, পুলিশ সুপার রুহুল আমিন ও জেলা প্রাথমিক শিক্ষা কর্মকর্তা একরামুল হক বক্তব্য দেন। অতিরিক্ত জেলা প্রশাসক (শিক্ষা ও আইসিটি) তৌফিক ইমামের সঞ্চালনায় অনুষ্ঠানে রুদ্রানী প্রাথমিক বিদ্যালয়ের প্রাক্তন ছাত্র মোহাম্মদ শহিদুল্লাহ, আমেনা-বাকী স্কুলের প্রতিষ্ঠাতা সভাপতি এম আমজাদ হোসেন, ফুলবাড়ীর ইউএনও মো. মনিরুজ্জামান প্রমুখ বক্তব্য দেন।
