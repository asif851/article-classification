
আওয়ামী লীগের সভানেত্রী ও প্রধানমন্ত্রী শেখ হাসিনা বলেছেন, ‘নৌকা মার্কায় ভোট দিন, আপনাদের সোনার বাংলা উপহার দেব।’ এ সময় তিনি বলেন, ‘আপনারা ওয়াদা করেন, হাত তুলে ওয়াদা করেন—নৌকা মার্কায় ভোট দেবেন।’
আজ বৃহস্পতিবার ঠাকুরগাঁওয়ের জেলা স্কুল বড় মাঠের জনসভায় প্রধানমন্ত্রী শেখ হাসিনা এ মন্তব্য করেন। প্রধানমন্ত্রী ঠাকুরগাঁওয়ে একটি বিশ্ববিদ্যালয়, আইটি পার্ক ও কর্মজীবী মহিলা হোস্টেল স্থাপনসহ বিভিন্ন প্রতিশ্রুতি দেন।
বিএনপির মহাসচিব মির্জা ফখরুল ইসলাম আলমগীরের সমালোচনা করে প্রধানমন্ত্রী শেখ হাসিনা বলেন, ‘বিএনপির মির্জা ফখরুল ইসলাম আলমগীর সারা দিন কথা বলেন। দিন-রাত মিথ্যা কথা বলতে বলতে তাঁর গলা ব্যথা হয়ে যায়। কিন্তু মিথ্যা বলারও একটা সীমা আছে। এত মিথ্যা বললে আল্লাহও নারাজ হয়।’ তিনি বলেন, ‘তিনি (মির্জা ফখরুল) তো বিমানমন্ত্রী ছিলেন। কিন্তু বিমানের কী উন্নয়ন করেছিলেন, বলেন। আমরা ক্ষমতায় এসে দেখলাম বিমান চলে না। সব টাকাপয়সা লুটপাট করে নেওয়া হয়েছে, বিমানকে ধ্বংস করে রেখে গেছে।’
মির্জা ফখরুল ইসলাম ২০০১ সালে ঠাকুরগাঁও-১ (সদর) আসন থেকে সংসদ সদস্য নির্বাচিত হন। এরপর তিনি বিএনপি-জামায়াত জোট সরকারের বেসামরিক বিমান চলাচল ও কৃষি প্রতিমন্ত্রীর দায়িত্ব পালন করেন। আজ প্রধানমন্ত্রী শেখ হাসিনা ঠাকুরগাঁও সফরের সময় যেখানে বক্তব্য দেন, সেটি মির্জা ফখরুলের নির্বাচনী আসনের মধ্যে পড়ে।
বিএনপি ক্ষমতায় থাকাকালে মির্জা ফখরুল ইসলাম আলমগীর বিমান মন্ত্রণালয়ের প্রতিমন্ত্রী থাকলেও এই এলাকার সৈয়দপুর বিমানবন্দর বন্ধ হয়ে গিয়েছিল বলে মন্তব্য করেন প্রধানমন্ত্রী। তিনি বলেন, ‘তিনি (মির্জা ফখরুল) ছিলেন বিমান প্রতিমন্ত্রী। কিন্তু এখান থেকে মাত্র কয়েক মাইল দূরে সৈয়দপুর বিমানবন্দর। সেই বিমানবন্দর বন্ধ করে দিয়েছিলেন। এখানকার বিমানমন্ত্রী, অথচ এখানকার এয়ারপোর্টই বন্ধ করে দেন। আমরা আজ এই বিমানবন্দর চালু করে দিয়েছি। এখান থেকে এখন সব মানুষ যাতায়াত করতে পারছে। তারা রাজশাহী বিমানবন্দর বন্ধ করে দিয়েছিল, আমরা চালু করেছি। তারা বরিশাল বিমানবন্দর বন্ধ করেছিল, আমরা চালু করেছি।’
প্রধানমন্ত্রী শেখ হাসিনা আরও বলেন, ‘তারা (বিএনপি) ক্ষমতায় থাকতে পাঁচ পাঁচবার বাংলাদেশ দুর্নীতিতে চ্যাম্পিয়ন হয়েছিল। কেন হয়েছিল? তারা তো পুরো দেশটাকেই ধ্বংস করে দিয়েছে। খালেদা জিয়া ও তাঁর ছেলেরা অর্থসম্পদ লুটপাট করে পাচার করেছে। আমেরিকার গোয়েন্দা সংস্থা সেই তথ্য বের করেছে, সিঙ্গাপুরে সেটা ধরা পড়েছে। আমরা সেই টাকা ফেরত পর্যন্ত এনেছি। সেই টাকা এখন জনগণের কাজে লাগাচ্ছি। আর ওরা (বিএনপি) জানে লুটপাট, দুর্নীতি, খুন।’
আজকের সফরে প্রধানমন্ত্রী ৩৩টি উন্নয়ন প্রকল্পের ফলক উন্মোচন ও ৩৩টি উন্নয়নকাজের ভিত্তিপ্রস্তর স্থাপন করেন।
