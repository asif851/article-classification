
বাংলা সাহিত্যের জনপ্রিয় কথাসাহিত্যিক ও নন্দিত নির্মাতা প্রয়াত হুমায়ূন আহমেদের স্বপ্নের স্কুল শহীদ স্মৃতি বিদ্যাপীঠ ঘুরে গেছে তাঁর ভক্তদের সংগঠন ‘হিমু পরিবহন’।লেখকের ৬৫তম জন্মদিন উদযাপন উপলক্ষে ফেসবুকভিত্তিক এই সংগঠনের অর্ধশতাধিক সদস্য গতকাল শুক্রবার হুমায়ূন আহমেদের পৈতৃক বাড়ি নেত্রকোনার কেন্দুয়া উপজেলার রোয়াইলবাড়ি ইউনিয়নের কুতুবপুরে যায়। সেখানে রয়েছে শহীদ স্মৃতি বিদ্যাপীঠ।‘হিমু পরিবহন’-এর সদস্যরা গতকাল সন্ধ্যার দিকে ঢাকা থেকে কুতুবপুর পৌঁছান। তাঁরা শহীদ স্মৃতি বিদ্যাপীঠ প্রাঙ্গণে লেখকের জন্মদিনের কেক কাটেন। পরে হুমায়ূন আহমেদের প্রতিকৃতিতে পুষ্পস্তবক অর্পণ করে শ্রদ্ধা জানানো হয়। এ সময় হুমায়ূন আহমেদের চাচা আলতাফুর রহমান আহমেদ, স্কুলের প্রধান শিক্ষক আসাদুজ্জামান প্রমুখ উপস্থিত ছিলেন।এর পর হুমায়ূনভক্তরা স্কুল চত্বরে একটি বকুল ফুলের চারা রোপণ করেন। সংগঠনটির পক্ষ থেকে হুমায়ূন আহমেদের জন্ম ও মৃত্যুবার্ষিকী পালন ছাড়াও শহীদ স্মৃতি বিদ্যাপীঠ ঘিরে নানা কার্যক্রম পরিচালনা সম্পর্কে কর্তৃপক্ষ ও এলাকাবাসীর সঙ্গে মতবিনিময় করা হয়।হিমুদের আসার খবরে শহীদ স্মৃতি বিদ্যাপীঠ প্রাঙ্গণে বিপুলসংখ্যক হুমায়ূনভক্তের সমাগম ঘটে। দর্শক-শ্রোতার অনুরোধে কয়েকজন হিমু হুমায়ূন আহমেদের নির্মিত চলচ্চিত্রের কয়েকটি জনপ্রিয় গান পরিবেশন করেন। রাতে হুমায়ূনভক্ত দলটি ঢাকার উদ্দেশে যাত্রা করে।
