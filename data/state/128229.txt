
নির্মাণকাজ শেষ না হওয়ায় নির্ধারিত সময়ের মধ্যে শুরু করা যায়নি চাঁপাইনবাবগঞ্জের কল্যাণপুরে অবস্থিত বাংলাদেশ পরমাণু কৃষি গবেষণা ইনস্টিটিউটের (বিনা) উপকেন্দ্রটি। ঠিকাদারি প্রতিষ্ঠান নির্ধারিত সময়ে কাজ শেষ না করায় কেন্দ্রটি চালু করা সম্ভব হয়নি বলে জানান বিনার মহাপরিচালক এম এ সাত্তার। গত জুলাই মাসেই এটি চালু হওয়ার কথা ছিল। যথা সময়ে চালু না হওয়ায় বরেন্দ্র অঞ্চলের কৃষকেরা বঞ্চিত হচ্ছেন।মহাপরিচালক জানান, খরাপ্রবণ বরেন্দ্রভূমির উপযোগী ফসল নির্বাচন ও উদ্ভাবনে গবেষণা কার্যক্রম পরিচালনার জন্যই আট একর জমির ওপর ১১২ কোটি টাকা ব্যয়ে মূল উপকেন্দ্রটি স্থাপন করা হয়েছে। পাশাপাশি ধান, পাট, সরিষা, চিনাবাদাম, সয়াবিনসহ ১২টি ফসলের বিনা উদ্ভাবিত ৭৪টি উন্নত জাত ও জীবাণু সার এ অঞ্চলের কৃষকদের মধ্যে জনপ্রিয় করতে কাজ করবে উপকেন্দ্রটি। খরাপ্রবণ এ অঞ্চলের উপযোগী ফসলে বৈচিত্র্য এনে সেগুলোর চাষাবাদ জনপ্রিয় করে জমির উর্বরতা বাড়াতেও ভূমিকা রাখবে এ প্রতিষ্ঠন।তিনি বলেন, ‘আমাদের উদ্ভাবিত জাতের ফসল ও জীবাণু সার জনপ্রিয় করতে প্রান্তিক চাষিদের আর্থিক সহায়তাও দেওয়া হবে। ফলে, প্রকল্পটি চালু হতে দেরি হলে আসলে চাষিরাই বঞ্চিত হবেন।’
