
সাতক্ষীরা জেলা পরিষদ নির্বাচনে শ্যামনগর উপজেলার দুটি ইউনিয়নের ভোটার তালিকা স্থগিত করে হাইকোর্টের দেওয়া আদেশে স্থগিতাদেশ দেননি চেম্বার বিচারপতি।
হাইকোর্টের আদেশ স্থগিত চেয়ে ওই ভোটার তালিকায় অন্তর্ভুক্ত দুজনের করা পৃথক দুই আবেদনের পরিপ্রেক্ষিতে আজ মঙ্গলবার চেম্বার বিচারপতি মো. নিজামুল হক ‘নো অর্ডার’ দেন।
এর ফলে দুই ইউনিয়নের ভোটার তালিকা স্থগিত করে হাইকোর্টের দেওয়া আদেশ বহাল রইল বলে জানিয়েছেন রিট আবেদনকারীদের আইনজীবী মো. ছিদ্দিকউল্লাহ মিয়া। তিনি প্রথম আলোকে বলেন, বর্তমানে ওই দুই ইউনিয়নের ভোটার তালিকা দিয়ে ২৮ ডিসেম্বর জেলা পরিষদ নির্বাচনের সুযোগ নেই।
১৫ ডিসেম্বর সাতক্ষীরার দুটি ইউনিয়নের ভোটার তালিকার কার্যক্রম দুই মাসের জন্য স্থগিত করেন হাইকোর্ট।
ওই দিন আইনজীবী মাহবুব উদ্দিন খোকন সাংবাদিকদের বলেন, প্রকাশিত ভোটার তালিকায় দেখা যায়, নবনির্বাচিত সদস্যদের (ইউপি) ভোটার তালিকায় অন্তর্ভুক্ত না করে ২০১১ সালের সদস্যদের ভোটার তালিকায় রেখে ২০ নভেম্বর ওই তালিকা প্রকাশ করে নির্বাচন কমিশন। ভোটার নন এমন ব্যক্তিদের ভোটার তালিকায় রাখা হয়েছে। হাইকোর্ট ভোটার তালিকার কার্যক্রম স্থগিত করেছেন। ফলে নতুন ভোটার তালিকা না হওয়া পর্যন্ত নির্বাচন হওয়ার কোনো সুযোগ নেই।
আরও পড়ুন:দুটি ইউনিয়নের ভোটার তালিকার কার্যক্রম দুই মাসের জন্য স্থগিত
