
দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী বলেছেন, হাওরের পরিস্থিতি এতটা খারাপ হয়নি যে দুর্গত এলাকা ঘোষণা করতে হবে।
হাওরের বর্তমান পরিস্থিতি নিয়ে আজ রোববার এক আন্তমন্ত্রণালয় বৈঠক শেষে সাংবাদিকের প্রশ্নের জবাবে এ কথা বলেন ত্রাণমন্ত্রী।
মোফাজ্জল হোসেন চৌধুরীর ভাষ্য, পরিস্থিতি এখনো তাঁদের নিয়ন্ত্রণে আছে। পরিস্থিতি মোকাবিলার সামর্থ্য তাঁদের রয়েছে।
ত্রাণমন্ত্রী জানান, হাওরের ৩ লাখ ৩০ হাজার পরিবারকে আগামী ১০০ দিন প্রতি মাসে ৩০ কেজি করে চাল দেওয়া হবে। আর ৫০০ করে নগদ টাকা দেওয়া হবে। এ জন্য ইতিমধ্যে ৩৫ হাজার মেট্রিক টন চাল ও ৫০ কোটি টাকা বরাদ্দ দেওয়া হয়েছে।
হাওর প্লাবিত হওয়ার পেছনে পানি উন্নয়ন বোর্ডের গাফিলতি বা দুর্নীতি দায়ী কি না—এমন প্রশ্নে পানিসম্পদ মন্ত্রণালয়ের সচিব জাফর আহমেদ খান বলেন, বিষয়টি খতিয়ে দেখা হচ্ছে। তবে এ পর্যন্ত পাওয়া তথ্য অনুযায়ী, জলবায়ু পরিবর্তনের কারণে অতি বৃষ্টি হওয়ায় এই প্লাবন হয়েছে। হাওরের বাঁধ টপকে পানি ঢুকেছে। ফলে এই বাঁধ আরও উঁচু করা যায় কি না, তা ভাবা হচ্ছে।
কৃষি মন্ত্রণালয়ের সচিব মোহাম্মদ মঈনউদ্দীন আবদুল্লাহ্ ফসলের ক্ষয়ক্ষতির হিসাব তুলে ধরে বলেন, যে ক্ষতি হয়েছে, এতে দেশের মোট খাদ্য উৎপাদনের ওপর কোনো নেতিবাচক প্রভাব পড়বে না। কারণ, বৃষ্টি হওয়ায় দেশের অন্যান্য এলাকায় ধানের উৎপাদন বাড়বে।
