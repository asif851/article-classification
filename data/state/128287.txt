
আত্মত্যাগী সাংবাদিক-বুদ্ধিজীবীদের পথই সমৃদ্ধির পথ বলে মন্তব্য করেছেন তথ্যমন্ত্রী হাসানুল হক ইনু। গতকাল বুধবার বাংলাদেশ প্রেস ইনস্টিটিউটে মুক্তিযুদ্ধে শহীদ ১৩ জন সাংবাদিকের ছবি-সংবলিত স্মৃতিফলক উন্মোচনের সময় তিনি এ কথা বলেন।প্রেস ইনস্টিটিউটের দোতলার গ্যালারিতে মুক্তিযুদ্ধে শহীদ সাংবাদিক সিরাজুদ্দীন হোসেন, শহীদুল্লাহ কায়সার, খোন্দকার আবু তালেব, নিজামুদ্দীন আহমদ, এস এ মান্নান, আ ন ম গোলাম মোস্তফা, সৈয়দ নাজমুল হক, এ কে এম শহীদুল্লাহ (শহীদ সাবের), আবুল বাশার, শিবসাধন চক্রবর্তী, চিশতী শাহ হেলালুর রহমান, মুহম্মদ আখতার ও সেলিনা পারভীনের ছবি-সংবলিত একটি স্মৃতিফলক স্থাপন করা হয়েছে।ফলকটি উন্মোচনের আগে শহীদ সাংবাদিকদের স্মৃতির প্রতি শ্রদ্ধা জানিয়ে তথ্যমন্ত্রী বলেন, ‘মুক্তিযুদ্ধে বঙ্গবন্ধু ছিলেন অসি আর বুদ্ধিজীবী-সাংবাদিকেরা ছিলেন মসি।’তিনি আরও বলেন, ‘সাংবাদিকদের প্রতি শ্রদ্ধা জানাতে আমাদের দেশজ সংস্কৃতি, মনন ও গণমাধ্যমের বিকাশ অপরিহার্য।’অনুষ্ঠানে আরও উপস্থিত ছিলেন প্রধানমন্ত্রীর তথ্য উপদেষ্টা ইকবাল সোবহান চৌধুরী, প্রধান তথ্য অফিসার এ কে এম শামীম চৌধুরী, বাংলাদেশ সংবাদ সংস্থার ব্যবস্থাপনা পরিচালক ও প্রধান সম্পাদক আবুল কালাম আজাদ, চলচ্চিত্র ও প্রকাশনা অধিদপ্তরের মহাপরিচালক মোহাম্মদ লিয়াকত আলী খান, প্রেস ইনস্টিটিউটের মহাপরিচালক শাহ আলমগীর, শহীদ সাংবাদিক-তনয়া শমী কায়সারসহ গণমাধ্যমের প্রতিনিধিরা।
