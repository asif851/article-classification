
বরিশালের গৌরনদী বাসস্ট্যান্ডের মেসার্স সান্টু অ্যান্ড ব্রাদার্সের ব্যবস্থাপক সুমন চন্দ্র দাসের (৩২) ওপর গতকাল সোমবার এক মাদকাসক্ত হামলা চালিয়েছে বলে অভিযোগ পাওয়া গেছে। এ সময় তাঁর মোটরসাইকেলও ভাঙচুর করা হয়।সুমনের পরিবার ও পুলিশের বর্ণনা অনুযায়ী, পৌর সদরের উত্তর পালরদী মহল্লার চূড়া মনি দাসের মাদকাসক্ত বখাটে ছেলে শুভ দাস (২৬) প্রায়ই সুমনের কাছে নেশার জন্য টাকা চান। কিন্তু সুমন তাঁকে কোনো টাকা দেননি। এ কারণে গত শনিবার সুমনের ব্যবসাপ্রতিষ্ঠানে গিয়ে তাঁকে গালাগাল করেন ও দেখে নেওয়ার হুমকি দেন শুভ দাস।সুমন দাস জানান, গতকাল সকালে তিনি ব্যবসার কাজে আগৈলঝাড়া রওনা হন। বেলা ১১টার দিকে তিনি গৌরনদীর মৎস্য খামারের কাছে পৌঁছালে শুভ দাস তাঁর দু-তিনজন সহযোগীকে নিয়ে তাঁর ওপর হামলা চালান। তাঁরা তাঁকে পিটিয়ে জখম করেন ও তাঁর মুঠোফোন, টাকা, ব্যবসার কাগজপত্র ছিনিয়ে নিয়ে যান। এ ছাড়া তাঁর ব্যবহৃত মোটরসাইকেলও ভাঙচুর করেন তাঁরা। পরে স্থানীয়রা তাঁকে উদ্ধার করে গৌরনদী উপজেলা স্বাস্থ্য কমপ্লেক্সে ভর্তি করেন।শুভ দাস তাঁর বিরুদ্ধে আনা অভিযোগ অস্বীকার করে বলেন, ‘ঘটনার সঙ্গে আমি জড়িত নই।’
