
ছয় বছরের শিশুটি মাত্রই বিদ্যালয়ে আসা-যাওয়া শুরু করেছে। বাসার পাশে বিদ্যালয়। তাই অনেক সময়ই একা একা আসা-যাওয়া করত শিশুটি। গত বুধবার দুপুরে বিদ্যালয় থেকে ফেরার পথে এক অপরিচিত ব্যক্তি তাকে চকলেটের লোভ দেখায়। অবুঝ শিশুটিও চকলেটের আশায় দৌড়ে যায়। ওই ব্যক্তি তখন শিশুটিকে পাশের একটি পাহাড়ে নিয়ে ধর্ষণ করে পালিয়ে যায়। গত বুধবার নগরের লালখানবাজার মতিঝর্ণা এলাকায় এ ঘটনা ঘটে। শিশুটি বর্তমানে চট্টগ্রাম মেডিকেল কলেজ হাসপাতালের ওয়ানস্টপ ক্রাইসিস সেন্টারে (ওসিসি) চিকিৎসাধীন রয়েছে। শিশুটির বাবা একটি চা-দোকানে কাজ করে। গতকাল বৃহস্পতিবার বিকেলে তিনি প্রথম আলোকে বলেন, মেয়ের স্কুল থেকে বাড়ি ফিরতে দেরি হওয়ায় আশপাশে তাঁরা খোঁজাখুঁজি করেন। পরে মতিঝর্ণা এলাকার পাশের একটি পাহাড়ের পাদদেশে মেয়েকে কাঁদতে দেখে এক নারী তাকে বাসায় নিয়ে আসেন। তখন মেয়ে জানায়, তাকে চকলেটের লোভ দেখিয়ে এক ব্যক্তি পাহাড়ে নিয়ে যায়। সেখানে তাকে ধর্ষণ করে পাহাড়ের ওপর থেকে ফেলে দেয়। ঘটনা জানার পর মেয়েকে তাঁরা ওসিসিতে নিয়ে যান। এ ঘটনায় তিনি খুলশী থানায় মামলা করেছেন। চমেক হাসপাতালের ওসিসির সমন্বয়ক মাফরুহা নিগার বলেন, শিশুটির শারীরিক পরীক্ষায় ধর্ষণের আলামত পাওয়া গেছে। তার অবস্থা বর্তমানে স্থিতিশীল রয়েছে। খুলশী থানার ভারপ্রাপ্ত কর্মকর্তা (ওসি) শেখ মোহাম্মদ নাসির উদ্দিন প্রথম আলোকে বলেন, শিশুটিকে ধর্ষণের ঘটনায় জড়িত ব্যক্তিকে শনাক্ত করে গ্রেপ্তারের চেষ্টা করছে পুলিশ।
