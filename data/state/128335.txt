
চট্টগ্রামের লোহাগাড়ায় পাঁচ হাজার বনজ বৃক্ষ রোপণের কাজ শুরু হয়েছে। উপজেলার চুনতি বনপুকুর এলাকায় চট্টগ্রাম-কক্সবাজার মহাসড়কের পাশে প্রায় তিন কিলোমিটার এলাকাজুড়ে এসব গাছ লাগানো হচ্ছে। উপজেলা প্রশাসনের উদ্যোগে ‘বৃক্ষ তুমি ক্ষমা করো’ কর্মসূচির আওতায় এসব গাছ রোপণ করা হচ্ছে।গতকাল শনিবার সকালে বৃক্ষরোপণ কর্মসূচির উদ্বোধন করেন চট্টগ্রামের জেলা প্রশাসক মেজবাহ উদ্দিন। এ সময় মুক্তিযোদ্ধা, শিক্ষক-শিক্ষার্থী, জনপ্রতিনিধিসহ বিভিন্ন শ্রেণি-পেশার মানুষ উপস্থিত ছিলেন। তাঁরাও বৃক্ষরোপণ কর্মসূচিতে অংশ নেন।‘বৃক্ষ তুমি ক্ষমা করো’ কর্মসূচির বিষয়ে উপজেলা প্রশাসনের কর্মকর্তারা বলেন, মানবতাবিরোধী অপরাধের দায়ে আন্তর্জাতিক অপরাধ ট্রাইব্যুনাল ২০১৩ সালের ২৮ ফেব্রুয়ারি জামায়াতের নেতা দেলাওয়ার হোসাইন সাঈদীকে ফাঁসিতে ঝুলিয়ে মৃত্যুদণ্ডের আদেশ দেন। এই রায়কে কেন্দ্র করে জামায়াত-শিবিরের নেতা-কর্মীরা সেদিন লোহাগাড়ায় চট্টগ্রাম-কক্সবাজার মহাসড়কের পাশে প্রায় পাঁচ হাজার গাছ কেটে বিক্ষোভ ও রাস্তা অবরোধ করেন। এ ঘটনার পর প্রকৃতির ভারসাম্য রক্ষায় উপজেলা প্রশাসন ১০ হাজারগাছ লাগানোর কর্মসূচি নেয়। এর নাম দেওয়া হয় ‘বৃক্ষ তুমি ক্ষমা করো’।গতকাল কর্মসূচির উদ্বোধন করে জেলা প্রশাসক মেজবাহ উদ্দিন বলেন, গাছ কেটে জামায়াত-শিবিরের নেতা-কর্মীরা যে অপকর্ম করেছেন, কোনো সভ্য সমাজে তা করতে পারে না। অথচ ধর্মে প্রত্যেক মানুষকে গাছ লাগানোর কথা বলা হয়েছে। এখন আবার ধর্মের নামে নিরপরাধ মানুষ হত্যা করা হচ্ছে। জঙ্গিবাদের বিরুদ্ধে সবাইকে সচেতন হওয়ার আহ্বান জানান তিনি।কর্মসূচিতে অংশ নেওয়া চুনতি আনসার-ভিডিপি সরকারি প্রাথমিক বিদ্যালয়ের পঞ্চম শ্রেণির শিক্ষার্থী আদনান বিন হোসাইন ও সুমি আক্তার বলে, ‘গাছ আমাদের বন্ধু। হরতাল-অবরোধের সময় যখন এসব গাছ কাটা হয়, তখন আমরা বিদ্যালয়ে যেতে পারিনি। বিদ্যালয়ের সবাই আজ মহাসড়কে গাছ লাগিয়েছে।’চুনতি ইউনিয়ন পরিষদের চেয়ারম্যান জয়নাল আবেদীন বলেন, সেদিন চুনতি অভয়ারণ্যের মা গর্জন গাছসহ প্রচুর গাছ কেটে রাস্তা অবরোধ করা হয়েছিল। এখন নতুন করে রোপণ করা গাছের চারা রক্ষণাবেক্ষণ করবে ইউনিয়ন পরিষদ।লোহাগাড়া উপজেলা নির্বাহী কর্মকর্তা (ইউএনও) মো. ফিজনূর রহমান বলেন, সেদিনের নাশকতার পর উপজেলা প্রশাসনের পক্ষ থেকে ‘বৃক্ষ তুমি ক্ষমা করো’ কর্মসূচি হাতে নেওয়া হয়। এ পর্যন্ত ১০ হাজার গাছ মহাসড়ক ও বিভিন্ন স্কুল প্রাঙ্গণে লাগানো হয়েছে।বৃক্ষরোপণ কর্মসূচিতে উপস্থিত ছিলেন মুক্তিযোদ্ধা কমান্ডার আখতার আহমদ সিকদার, লোহাগাড়া উপজেলা আওয়ামী লীগের সাধারণ সম্পাদক সালাউদ্দিন প্রমুখ।
