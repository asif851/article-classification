
কাদের মোল্লার ফাঁসির রায় বাস্তবায়ন করলে পরিণতি ভয়াবহ হবে বলে হুঁশিয়ারি দিয়েছে জামায়াতে ইসলামী। আজ মঙ্গলবার গণমাধ্যমে পাঠানো এক বিবৃতিতে দলের ভারপ্রাপ্ত সেক্রেটারি জেনারেল শফিকুর রহমান এ হুঁশিয়ারি উচ্চারণ করেন।
বিবৃতিতে অভিযোগ করা হয়, জনগণের দৃষ্টি ভিন্নদিকে প্রবাহিত করার জন্য আবদুল কাদের মোল্লাকে হত্যা করে সরকার ঘোলাপানিতে মাছ শিকার করতে চাইছে।
শফিকুর রহমান বলেন, ‘সরকার এই ষড়যন্ত্র বাস্তবায়ন করলে তার পরিণতি হবে ভয়াবহ। আইনি প্রক্রিয়া লঙ্ঘনের সাথে সরকারের যে বা যারা জড়িত, তাদের প্রত্যেককে জনতার কাঠগড়ায় দাঁড়াতে হবে।’ সরকার সংবিধান, সুপ্রিম কোর্ট রুলস ও জেলকোড লঙ্ঘন করে দ্রুত আবদুল কাদের মোল্লাকে হত্যা করার ষড়যন্ত্র করছে বলে তিনি অভিযোগ করেন।
আবদুল কাদের মোল্লাকে ‘হত্যার ষড়যন্ত্রের’ বিরুদ্ধে ‘প্রতিরোধ আন্দোলন’ ও চলমান অবরোধ কর্মসূচি আগামী শুক্রবার সকাল ছয়টা অব্যাহত রাখার জন্য তিনি আহ্বান জানান।
