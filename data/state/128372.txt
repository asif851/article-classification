
নব্য জেএমবির কথিত আধ্যাত্মিক নেতা ও আমির মাওলানা মো. আবুল কাসেমকে গ্রেপ্তার করেছে ঢাকা মহানগর পুলিশের (ডিএমপি) কাউন্টার টেররিজম ইউনিট। এই তথ্য জানিয়ে ইউনিটের প্রধান মনিরুল ইসলাম বলেছেন, কাসেমকে সংগঠনের সবাই বড় হুজুর বলে ডাকতেন। গুলশান হামলার অনুমোদন দিয়েছিলেন তিনি।আজ শুক্রবার দুপুরের দিকে ডিএমপির মিডিয়া সেন্টারে আয়োজিত ব্রিফিংয়ে কাসেমকে গ্রেপ্তারের বিষয়ে মনিরুল এসব কথা বলেন।মনিরুল বলেন, গতকাল বৃহস্পতিবার রাতে রাজধানীর সেনপাড়া পর্বতা এলাকা থেকে কাসেমকে (৬০) গ্রেপ্তার করা হয়। এ সময় তিনি বিকাশের মাধ্যমে পাঠানো টাকা আনতে যাচ্ছিলেন।কাউন্টার টেররিজম ইউনিটের প্রধান বলেন, প্রাথমিকভাবে জানা গেছে, কাসেমের বাড়ি কুড়িগ্রাম। তিনি দিনাজপুরের রানীরবন্দর এলাকার একটি মাদ্রাসার অধ্যক্ষ হিসেবে দায়িত্বে ছিলেন। নব্য জেএমবির আধ্যাত্মিক নেতা হিসেবে ২০১৫ সালে তাঁর নাম জানতে পারে পুলিশ। তাঁর আরেক নাম শায়েখ আবু মোহাম্মদ আইমান হাফিজুল্লাহ। তাঁকে সংগঠনের সবাই বড় হুজুর বলে ডাকতেন।গ্রেপ্তার হওয়া ব্যক্তির পূর্ণাঙ্গ ঠিকানা ও মাদ্রাসার বিষয়ে বিস্তারিত জানতে চাইলে মনিরুল বলেন, কাসেমের দেওয়া তথ্য যাচাই-বাছাই করা হচ্ছে। তারপর এ বিষয়ে বলা যাবে।কাউন্টার টেররিজম ইউনিটের প্রধান বলেন, জেএমবির শীর্ষ নেতা মাওলানা সাইদুর রহমান ২০১০ সালে গ্রেপ্তার হন। এরপর কাসেম জেএমবির বিদ্রোহী অংশের (নব্য জেএমবি) আমির হিসেবে দায়িত্ব পালন করে আসছিলেন। তিনি তাঁর নিজস্ব মনগড়া ধর্মীয় মতবাদ দিয়ে নব্য জেএমবিকে হিংস্র করে তোলেন।মনিরুল বলেন, নব্য জেএমবির শীর্ষস্থানীয় নেতা তামিম চৌধুরী ২০১৩ সালে কানাডা থেকে আসার পর রাজশাহীতে যে বৈঠক করেছিলেন, সেখানে কাসেম উপস্থিত ছিলেন। গুলশানের হলি আর্টিজান বেকারিতে হামলার অন্যতম পরিকল্পনাকারী জাহাঙ্গীর আলম ওরফে রাজীব গান্ধী সম্প্রতি গ্রেপ্তার হওয়ার পর তাঁর কাছ থেকে কাসেমের বিষয়ে বিস্তারিত তথ্য জানা যায়। তবে জাহাঙ্গীরের দেওয়া ঠিকানায় গিয়ে কাউকে পাওয়া যায়নি। সর্বশেষ নব্য জেএমবির অস্ত্র ও বিস্ফোরক দ্রব্য সরবরাহকারী চক্রের প্রধান মো. মিজান ওরফে বড় মিজান গ্রেপ্তারের পর কাসেমের বিষয়ে গুরুত্বপূর্ণ তথ্য পাওয়া যায়।
কাউন্টার টেররিজম ইউনিটের প্রধান বলেন, গুলশানের হলি আর্টিজান বেকারিতে হামলার অনুমোদন দিয়েছিলেন নব্য জেএমবির আধ্যাত্মিক নেতা কাসেম। তবে এই হামলায় তাঁর সম্পৃক্ততা কোন পর্যায়ের তা খতিয়ে দেখা হচ্ছে।
গ্রেপ্তার হওয়া কাসেম আইনশৃঙ্খলা রক্ষাকারী বাহিনীর নজরদারিতে আছেন বলে অনেক আগেই গণমাধ্যমে খবর প্রকাশিত হয়।
আরও পড়ুন ....নব্য জেএমবির আধ্যাত্মিক নেতা আটক: পুলিশ
