
সামাজিক যোগাযোগমাধ্যম ফেসবুকে বঙ্গবন্ধুকে নিয়ে কটুক্তি করায় চট্টগ্রামের আন্তর্জাতিক ইসলামি বিশ্ববিদ্যালয়ের ব্যবসায় প্রশাসন বিভাগের এক খণ্ডকালীন শিক্ষককে চাকরি থেকে অব্যাহতি দেওয়া হয়েছে। তাঁর নাম ওমর শরীফ। বিশ্ববিদ্যালয়টির মূল ক্যাম্পাস সীতাকুণ্ডের কুমিরায়।বিশ্ববিদ্যালয় সূত্র জানায়, গত বুধবার রাতে ওই শিক্ষকের ফেসবুক ওয়ালে বঙ্গবন্ধুকে নিয়ে আপত্তিকর বক্তব্য দেখা যায়। এ নিয়ে ছাত্রলীগ কর্মী ও ফেসবুক ব্যবহারকারীরা বিরূপ মন্তব্য করেন। বিষয়টি কর্তৃপক্ষের নজরে এলে গতকাল বৃহস্পতিবার বিকেলে বিশ্ববিদ্যালয়টির ব্যবসায় প্রশাসন বিভাগ ওই শিক্ষককে চাকরি থেকে অব্যাহতি দেয়। ওই বিভাগের বিভাগীয় প্রধান সিরাজুল ইসলাম বলেন, ওমর শরীফ বিভাগের অতিথি শিক্ষক ছিলেন। তাঁকে অব্যাহতি দেওয়া হয়েছে। বিষয়টি জানতে শিক্ষক ওমর শরীফের মুঠোফোনে ফোন দিলে তা বন্ধ পাওয়া যায়।মহানগর ছাত্রলীগের সাধারণ সম্পাদক নুরুল আজিম বলেন, বিশ্ববিদ্যালয় কর্তৃপক্ষ ওই শিক্ষককে অব্যাহতি দিয়েছে। কিন্তু শাস্তি দেয়নি। তিনি ওই শিক্ষকের শাস্তি দাবি করেন।সীতাকুণ্ড থানার ওসি ইফতেখার হাসান বলেন, বিষয়টি সম্পর্কে তিনি কিছু জানেন না।
