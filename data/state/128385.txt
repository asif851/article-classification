
বাংলাদেশের বিরুদ্ধে বিএনপি’র চেয়ারপারসন খালেদা জিয়া পাকিস্তানকে ষড়যন্ত্রে সহযোগিতা করছেন বলে অভিযোগ করেছেন স্বাস্থ্যমন্ত্রী ও ১৪ দলের মুখপাত্র মোহাম্মদ নাসিম। তিনি বলেছেন, ‘বাংলাদেশের অভ্যন্তরীণ বিষয় নিয়ে পাকিস্তানের আচরণ শিষ্টাচার বহির্ভূত। আর বিএনপি নেত্রী মুক্তিযুদ্ধ এবং মুক্তিযুদ্ধে শহীদদের নিয়ে একের পর এক আপত্তিকর বক্তব্য দিয়ে পাকিস্তানকে সহযোগিতা করে যাচ্ছেন।’রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আজ বুধবার অনুষ্ঠিত এক যৌথসভায় নাসিম এসব কথা বলেন। বাংলাদেশের অভ্যন্তরীন বিষয়ে পাকিস্তানের হস্তক্ষেপের প্রতিবাদে মানববন্ধন সফল করতে ঢাকার আওয়ামী লীগ দলীয় সব সাংসদদের নিয়ে এ যৌথসভার আয়োজন করা হয়। এ সময় দলের জ্যেষ্ঠ নেতারা উপস্থিত ছিলেন। ১৫ ফেব্রুয়ারি রাজধানীর ১৪টি জায়গায় মানববন্ধন কর্মসূচি পালন করা হবে।মোহাম্মদ নাসিম বলেন, ‘পাকিস্তানের আচরণে জনগণ ক্ষুব্ধ। বাংলাদেশের অভ্যন্তরীণ বিষয়ে পাকিস্তানের এমন হস্তক্ষেপ কোনোভাবেই কাম্য হতে পারে না। পাকিস্তানের সঙ্গে সুর মিলিয়ে বিএনপি নেত্রীও মুক্তিযুদ্ধকে অবমাননা করে নানা বক্তব্য রাখছেন, যা বাংলাদেশের বিরুদ্ধে পাকিস্তানের ষড়যন্ত্রে সহযোগিতা করছে।’ তিনি বলেন, পাকিস্তান এখন সন্ত্রাসের স্বর্গরাজ্য। জঙ্গি আর সন্ত্রাসের কারণে পাকিস্তানের মানুষেরাও ক্ষুব্ধ। পাকিস্তান সরকার সে দেশের জনগণের দৃষ্টি অন্য দিকে ফেরাতেই অনৈতিকভাবে বাংলাদেশের বিষয়ে কথা বলছে, যা ১৯৭৩ সালের সিমলা চুক্তির স্পষ্ট লঙ্ঘন।নাসিম বলেন, প্রধানমন্ত্রী শেখ হাসিনা সার্কভুক্ত দেশগুলোর মধ্যে সুসম্পর্ক বজায় রাখতে বদ্ধপরিকর। কিন্তু বাংলাদেশ বিষয়ে পাকিস্তান সব সীমা অতিক্রম করছে। পাকিস্তানের সঙ্গে সম্পর্ক রাখার বিষয়ে নতুন করে ভাবা হচ্ছে।
যৌথসভায় আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, শেখ হাসিনার নেতৃত্বে দেশ যখন উন্নয়নের মহাসড়কে তখন বিএনপি ও পাকিস্তান মিলে বাংলাদেশের বিরুদ্ধে ষড়যন্ত্র চালাচ্ছে। মূলত যুদ্ধাপরাধের বিচার বানচাল করার জন্যই পাকিস্তান এবং বিএনপি এমন ষড়যন্ত্রে লিপ্ত।
