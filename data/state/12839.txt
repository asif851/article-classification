
ব্র্যাক বিশ্ববিদ্যালয়ের অধ্যাপক পিয়াস করিমের মরদেহ বনানী কবরস্থানে দাফন করা হয়েছে। আজ শুক্রবার বেলা তিনটার দিকে চিরনিদ্রায় শায়িত হন তিনি।
গত সোমবার ভোরে হৃদরোগে আক্রান্ত হয়ে রাজধানীর স্কয়ার হাসপাতালে পিয়াস করিম মারা যান। তাঁর ঘনিষ্ঠ কয়েকজন আত্মীয় বিদেশে থাকায় মরদেহ হাসপাতালের হিমঘরে রাখা হয়।সেখান থেকে আজ সকাল পৌনে ১০টার দিকে মরদেহ তাঁর ধানমন্ডির বাসায় নেওয়া হয়। এরপর নিয়ে যাওয়া হয় ধানমন্ডির বায়তুল আমান মসজিদে। সেখানে সর্বস্তরের মানুষ তাঁকে শেষ শ্রদ্ধা জানান। তাঁদের মধ্যে ছিলেন নিউএজ পত্রিকার সম্পাদক নূরুল কবীর, কবি ফরহাদ মজহার, নাগরিক সমাজের প্রতিনিধি সাংবাদিক মাহফুজ উল্লাহ প্রমুখ।
শ্রদ্ধা নিবেদনের পর প্রথম জানাজা অনুষ্ঠিত হয়। এরপর দুপুর ১২টার দিকে তাঁর লাশ বায়তুল মোকাররম জাতীয় মসজিদ প্রাঙ্গণে নেওয়া হয়। সেখানে বাদ জুমা দ্বিতীয় জানাজা অনুষ্ঠিত হয়। সেখানেও সর্বস্তরের মানুষ তাঁকে শেষ শ্রদ্ধা জানান।
আজ শেষ শ্রদ্ধা নিবেদনের জন্য মরদেহ কেন্দ্রীয় শহীদ মিনারে নেওয়ার ঘোষণা দিয়েছিল নাগরিক সমাজ। তবে ঢাকা বিশ্ববিদ্যালয় কর্তৃপক্ষ অনুমতি না দেওয়ায় লাশ শহীদ মিনারে নেওয়া হয়নি।
আরও জানতে পড়ুন:
পিয়াস করিমের দ্বিতীয় জানাজা সম্পন্ন
