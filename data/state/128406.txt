
জুতার ভেতরে লুকিয়ে ইয়াবা বড়ি পাচারের সময় কক্সবাজারের টেকনাফ থেকে দুই বাসযাত্রীকে আটক করেছে পুলিশ। গতকাল রোববার বেলা সাড়ে ১১টার দিকে টেকনাফের হোয়াইক্যং পুলিশ ফাঁড়ির সামনে থেকে তাঁদের আটক করা হয়। তাঁরা হলেন সৈয়দ আলম (৫২) ও মীর আহমদ (৫৫)। দুজনের বাড়ি টেকনাফের সাবরাং ইউনিয়নে।টেকনাফ মডেল থানার ভারপ্রাপ্ত কর্মকর্তা (ওসি) মো. আবদুল মজিদ প্রথম আলোকে বলেন, টেকনাফ থেকে ছেড়ে আসা কক্সবাজারগামী একটি বাস হোয়াইক্যং পুলিশ ফাঁড়ির সামনে পৌঁছানোর পর বাসটিতে তল্লাশি চালানো হয়। এ সময় দুজন যাত্রীর জুতার ভেতরে ইয়াবা বড়ি পাওয়া যায়। সৈয়দ আলমের তাঁর দুই পায়ের জুতার ভেতরে মোট দেড় হাজার ইয়াবা বড়ি লুকিয়ে রাখেন। আর মীর আহমদের জুতার ভেতরে পাওয়া গেছে ১ হাজার ৭০০ ইয়াবা বড়ি।
