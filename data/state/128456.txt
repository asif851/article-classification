
দলের চেয়ারপারসন খালেদা জিয়াকে মানসিকভাবে বিপর্যস্ত করতে তাঁর বিরুদ্ধে মামলা দেওয়া হচ্ছে বলে অভিযোগ করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। দেশের কোনো কারাগারেই খালেদা জিয়াকে বন্দী করে রাখা যাবে না বলেও তিনি মন্তব্য করেন।আজ বুধবার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এসব কথা বলেন।সাংবাদিকদের এক প্রশ্নের জবাবে রিজভী বলেন, বড়পুকুরিয়া কয়লা খনির দুর্নীতি সংক্রান্ত মামলাসহ খালেদা জিয়ার বিরুদ্ধে করা মামলা নিয়ে দল থেকে আনুষ্ঠানিকভাবে প্রতিক্রিয়া জানানো হবে।তবে রিজভী বলেন, সরকার ভয় পেয়ে এই কাজগুলো করছে। খালেদা জিয়ার বিরুদ্ধে মামলা সরকারের দুরভিসন্ধিমূলক আচরণ। কারণ বিএনপির চেয়ারপারসন হচ্ছেন গণতন্ত্রের প্রতীক, তিনি হচ্ছেন, হারানো গণতন্ত্র পুনরুদ্ধারের আপসহীন সিপাহসালার।বিএনপির ​এই নেতা অভিযোগ করেন, সরকার ক্ষমতার জোড়ে নিজেদের মামলা প্রত্যাহার করে নিয়েছে। প্রধানমন্ত্রী শেখ হাসিনার বিরুদ্ধেও অনেক মামলা ছিল, সব মামলা প্রত্যাহার করে নেওয়া হয়েছে।আজকের পৌরসভা নির্বাচনের পরিস্থিতি তুলে ধরে রিজভী অভিযোগ করেন, ইউনিয়ন পরিষদের নির্বাচনের মতো পৌরসভা নির্বাচনকে কেন্দ্র করেও আওয়ামী সশস্ত্র সন্ত্রাসীদের তাণ্ডব চলছে। নোয়াখালী সদর পৌরসভা নির্বাচনে আজ সকালে ভোট শুরু হওয়ার আগেই আওয়ামী সশস্ত্র ক্যাডাররা ২০টি কেন্দ্র দখল করে নেয়। ফেনীর ছাগলনাইয়া পৌরসভা নির্বাচনে গতকাল সন্ধ্যা থেকে শত শত স্থানীয় ও বহিরাগত সন্ত্রাসী আইন-শৃঙ্খলা রক্ষাকারী বাহিনীর সহযোগিতায় ১০টি ভোট কেন্দ্রই ঘেরাও করে রাখে। আজ সকালে ভোট শুরু হওয়ার আগে ধানের শিষ প্রতীকের এজেন্টরা ভোট কেন্দ্রে গেলে তাঁদের ভোট কেন্দ্রে ঢুকতে দেওয়া হয়নি। ব্রাহ্মণবাড়িয়ার কসবা পৌরসভা নির্বাচনে আজ সকালে ভোট শুরু হওয়ার পরপরই স্থানীয় ও বহিরাগত ছাত্রলীগ-যুবলীগের অস্ত্রধারী ক্যাডাররা ১০টি কেন্দ্রের মধ্যে আটটিই দখল করে নেয়।
সংবাদ সম্মেলনে অন্যদের মধ্যে বিএনপির যুগ্ম মহাসচিব সৈয়দ মোয়াজ্জেম হোসেন আলাল, খায়রুল কবির খোকন, সাংগঠনিক সম্পাদক সৈয়দ এমরান সালেহ প্রিন্স প্রমুখ উপস্থিত ছিলেন।
