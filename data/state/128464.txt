
প্রধানমন্ত্রী শেখ হাসিনা বলেছেন, দেশের ৭৫ ভাগ মানুষ বিদ্যুৎ পায়। ২০২১ সালে ২৪ হাজার মেগাওয়াট বিদ্যুৎ উৎপন্ন হবে। প্রত্যেকে ঘরে ঘরে বিদ্যুৎ পাবে।আজ শনিবার রাজধানীর ইঞ্জিনিয়ার্স ইনস্টিটিউশন মিলনায়তনে ইঞ্জিনিয়ার্স ইনস্টিটিউশন বাংলাদেশের (আইইবি) ৫৬ তম সম্মেলনে বক্তব্য দেওয়ার সময় প্রধানমন্ত্রী এ কথা বলেন। বেসরকারি একটি টিভি চ্যানেল সূত্রে এ খবর জানা গেছে।নেপাল ও ভুটানের সহযোগিতায় যৌথ বিদ্যুৎকেন্দ্র হবে বলে জানিয়েছেন প্রধানমন্ত্রী। উত্তরবঙ্গে আরেকটি বিদ্যুৎকেন্দ্র হবে বলে তিনি জানান।প্রধানমন্ত্রী বলেন, ভারত থেকে পাইপলাইনের মাধ্যমে তেল কেনার পরিকল্পনা করছে সরকার। সারা দেশে ১০০টি শিল্পশহর গড়ে তোলার পরিকল্পনা রয়েছে সরকারের।বক্তব্যের একপর্যায়ে প্রকৌশলীদের উদ্দেশে শেখ হাসিনা বলেন, সোলার প্যানেলের মাধ্যমে বিদ্যুৎ উৎপন্ন করার সমস্যা হলো, এতে অনেক বেশি জায়গা লাগে। সে ক্ষেত্রে সোলার প্যানেলগুলো মাটি থেকে কিছুটা উঁচুতে তৈরি করা সম্ভব হলে নিচের জায়গায় চাষবাস করা যায়। এ ব্যাপারটি সম্ভব কি না, তা ভেবে দেখতে প্রকৌশলীদের প্রতি তিনি আহ্বান জানান।
