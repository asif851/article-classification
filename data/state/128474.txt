
নাফ নদী পেরিয়ে কক্সবাজারের টেকনাফ সীমান্ত দিয়ে অনুপ্রবেশের চেষ্টার সময় রোহিঙ্গাবোঝাই ৩৪টি নৌকাকে মিয়ানমারে ফেরত যেতে বাধ্য করেছে বর্ডার গার্ড বাংলাদেশ (বিজিবি)। এসব নৌকায় প্রায় ৬০০ রোহিঙ্গা ছিল, যাদের বেশির ভাগই নারী ও শিশু।
মিয়ানমারে চলমান সেনা-পুলিশের অভিযানের ঘটনার পরিপ্রেক্ষিতে নাফ নদী দিয়ে একসঙ্গে এত রোহিঙ্গার বাংলাদেশে অনুপ্রবেশের চেষ্টার ঘটনা এটা প্রথম।
গতকাল শনিবার রাত আটটা থেকে আজ রোববার সকাল ছয়টার মধ্যে ওই নৌকাগুলো অনুপ্রবেশের চেষ্টা করে।
টেকনাফ-২ বিজিবির অধিনায়ক লেফটেন্যান্ট কর্নেল আবুজার আল জাহিদ প্রথম আলোকে বলেন, নাফ নদী পেরিয়ে টেকনাফ পৌরসভা, দমদমিয়া ও হ্নীলা সীমান্ত দিয়ে ৩৪টি নৌকায় করে প্রায় ৬০০ রোহিঙ্গা বাংলাদেশে অনুপ্রবেশের চেষ্টা করে। এদের মধ্যে পুরুষের সংখ্যা ছিল খুব কম। বিজিবির সদস্যরা নৌকাগুলো মিয়ানমারে ফেরত পাঠায়।
আবুজার আল জাহিদ আরও বলেন, সীমান্তে বিজিবি সতর্ক রয়েছে। টহলও জোরদার করা হয়েছে।
মিয়ানমারের রাখাইন রাজ্যে সে দেশের সেনাবাহিনীর অভিযানের কারণে কয়েক সপ্তাহ ধরে বাংলাদেশ সীমান্ত দিয়ে রোহিঙ্গা অনুপ্রবেশের চেষ্টা চলছে।
