
আওয়ামী লীগের আমলে বিশেষ করে বঙ্গবন্ধুর আমলেই ইসলামের চর্চা সবচেয়ে বেশি হয়েছে বলে মন্তব্য করেছেন প্রধানমন্ত্রীর রাজনৈতিক উপদেষ্টা এইচ টি ইমাম।আজ বৃহস্পতিবার দুপুরে জাতীয় প্রেসক্লাব মিলনায়তনে ‘গণতান্ত্রিক ইসলামী ঐক্যজোট’ নামের একটি সংগঠনের অনুষ্ঠানে এইচ টি ইমাম এ কথা বলেন। ১৫ আগস্ট শোক দিবস উপলক্ষে হাজারবার কোরআন খতম ও দোয়া মাহফিলের আয়োজন করে সংগঠনটি।প্রধানমন্ত্রীর রাজনৈতিক উপদেষ্টা এইচ টি ইমাম বলেন, ‘বঙ্গবন্ধু বায়তুল মোকাররমে ইসলামিক ফাউন্ডেশন তৈরি করেছেন। এ ছাড়া ইসলামিক বোর্ড গঠন করেছিলেন। তাঁর আমলে বাংলাদেশে ইসলামের ব্যাপক প্রচার হয়েছে।’ অন্য ইসলামি দলগুলোর মতো নৈরাজ্য না করতে তিনি গণতান্ত্রিক ইসলামী ঐক্যজোটের প্রতি আহ্বান জানান।অনুষ্ঠানে সভাপতিত্ব করেন সংগঠনের সভাপতি মাওলানা মাসউদুর রহমান বিক্রমপুরী।
