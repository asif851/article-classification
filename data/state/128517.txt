
জাগৃতি প্রকাশনীর মালিক ফয়সাল আরেফিন (দীপন) হত্যাকাণ্ড এবং শুদ্ধস্বরের কার্যালয়ে ঢুকে কুপিয়ে তিনজনকে গুরুতর জখম করার ঘটনাকে কাপুরুষোচিত বলেছে বিএনপি।
আজ শনিবার রাতে গণমাধ্যমে পাঠানো এক বিবৃতিতে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এ কথা বলেন। তিনি এ ঘটনায় গভীর উদ্বেগ জানিয়ে অবিলম্বে হামলাকারীদের গ্রেপ্তার ও আইনের আওতায় আনার দাবি জানিয়েছেন।বিবৃতিতে বলা হয়, লালমাটিয়ায় প্রকাশনা সংস্থা শুদ্ধস্বরের কার্যালয়ে ঢুকে আজ দুপুরে আহমেদুর রশীদ চৌধুরী টুটুলসহ তিন জনকে কুপিয়ে গুরুতর আহত করেছে সন্ত্রাসীরা। সন্ধ্যা সাড়ে ছয়টার দিকে শাহবাগের আজিজ সুপার মার্কেটে জাগৃতি প্রকাশনীর মালিক ফয়সাল আরেফিন দীপনকে কুপিয়ে নির্মমভাবে হত্যা করা হয়েছে।বিবৃতিতে বিএনপির ভারপ্রাপ্ত মহাসচিব এ ধরনের কাপুরুষোচিত হামলা ও হত্যাকাণ্ডের ঘটনার তীব্র নিন্দা জানিয়ে হামলাকারীদের গ্রেপ্তার ও আইনের আওতায় আনার জোর দাবি জানান।
