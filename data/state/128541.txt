
দশম জাতীয় সংসদ নির্বাচনে সহিংসতার কারণে স্থগিত হওয়া আটটি আসনের মধ্যে সাতটিতে ভোটগ্রহণ অনুষ্ঠিত হবে কাল বৃহস্পতিবার। আদালতের নিষেধাজ্ঞার কারণে কুড়িগ্রাম-৪ আসনে ভোটগ্রহণ হচ্ছে না।
গত ৫ জানুয়ারি ভোটগ্রহণের সময় নির্বাচনী সহিংসতায় দেশের ৩০০ আসনের মধ্যে আটটি আসনের ৩৯২টি কেন্দ্রে ভোটগ্রহণ স্থগিত করা হয়।
যেসব আসনে ভোটগ্রহণ স্থগিত করা হয় সেগুলো হলো, দিনাজপুর-৪, কুড়িগ্রাম-৪, গাইবান্ধা-১, ৩ ও ৪, বগুড়া-৭, যশোর-৫ এবং লক্ষ্মীপুর-১।
দিনাজপুর-৪ আসনের ১২০টির কেন্দ্রের মধ্যে ৫৭টি, কুড়িগ্রাম-৪ আসনের ১০৬টি কেন্দ্রের মধ্যে দুটি, গাইবান্ধা-১ আসনের ১০৯টি কেন্দ্রের মধ্যে ৫৪টি, গাইবান্ধা-৩ আসনের ১৩০টি কেন্দ্রের মধ্যে ৮০টি, গাইবান্ধা-৪ আসনের ১৩০টি কেন্দ্রের ৭২টি, বগুড়া-৭ আসনের ১৬১টি কেন্দ্রের মধ্যে ৪৬টি, যশোর-৫ আসনের ১২২টি কেন্দ্রের মধ্যে ৬০টি এবং লক্ষ্মীপুর-১ আসনের ৮১টি কেন্দ্রের মধ্যে ২১টি কেন্দ্রের ভোটগ্রহণ স্থগিত করা হয়।
তবে আজ বুধবার কুড়িগ্রাম-৪ আসনের দুটি কেন্দ্রে ভোটগ্রহণ কার্যক্রম স্থগিত করেছেন আদালত। বাকি সাতটি আসনে কাল ভোটগ্রহণ অনুষ্ঠিত হবে।
নির্বাচন কমিশন সচিবালয় সূত্রে জানা যায়, আগামীকালের ভোটগ্রহণ উপলক্ষে ওইসব এলাকায় সাধারণ ছুটি ঘোষণা করা হয়েছে।
সকাল আটটা থেকে ভোটগ্রহণ শুরু হবে এবং বিরতিহীনভাবে বিকেল চারটা পর্যন্ত চলবে। তবে যে সকল ভোটার বিকেল চারটার পরেও ভোট দেওয়ার জন্য লাইনে বা ভোটকেন্দ্রের বেষ্টনীর মধ্যে থাকবেন, তাঁরাও ভোট দিতে পারবেন।
নির্বাচনী এলাকাগুলোতে আজ বুধবার মধ্যরাত থেকে কাল মধ্যরাত পর্যন্ত যানবাহন চলাচলের ওপর নিষেধাজ্ঞা আরোপ করা হয়েছে। তবে প্রার্থী, প্রশাসন, পর্যবেক্ষক ও নির্বাচনী এজেন্ট এবং জাতীয় হাইওয়ের ক্ষেত্রে এটা প্রযোজ্য নয়।
এদিকে এসব নির্বাচনী আসনে সব তফশিলি ব্যাংক বন্ধ থাকবে। আজ বুধবার বাংলাদেশ ব্যাংক এ সব নির্বাচনী এলাকায় কর্মরত সব ব্যাংক কর্মকর্তা ও কর্মচারীদের ভোটাধিকার প্রয়োগ ও ভোট গ্রহণের সুবিধার্থে সব তফশিলি ব্যাংক বন্ধ রাখার নির্দেশ দিয়ে ব্যাংকের প্রধান নির্বাহীদের চিঠি দিয়েছে।
