
প্রধানমন্ত্রী শেখ হাসিনা চিকিৎসকদের উদ্দেশে বলেছেন, ‘আপনারা রোগীদের চিকিৎসাসেবাটা ভালোভাবে দেবেন। ওষুধের চেয়ে একজন ডাক্তারের মুখের কথাতেই অর্ধেক অসুখ কিন্তু ভালো হয়ে যায়। কারণ, আমরা তো রোগী হই মাঝে মাঝে, আমরা বুঝি।’
আজ বুধবার সকালে রাজধানীর কৃষিবিদ মিলনায়তনে বাংলাদেশ কলেজ অব ফিজিশিয়ানসের (বিসিপিএস) ১৩তম সমাবর্তন অনুষ্ঠানে প্রধান অতিথির ভাষণে কথাগুলো বলেন প্রধানমন্ত্রী।স্বাস্থ্যসেবাকে যুগোপযোগী করে জনগণের দোরগোড়ায় নিয়ে যাওয়ার জন্য ১৫ বছর মেয়াদি টেকসই উন্নয়ন লক্ষ্য (এসডিজি) বাস্তবায়নে চিকিৎসকদের আরও আন্তরিকতার সঙ্গে দায়িত্ব পালনের আহ্বান জানান প্রধানমন্ত্রী।চিকিৎসাসেবাকে একটি মহান ব্রত উল্লেখ করে প্রধানমন্ত্রী বলেন, ‘চিকিৎসা শুধু একটি পেশা নয়, একটি মহান ব্রত। আপনারা নিষ্ঠা ও মেধা প্রয়োগ করে বিশেষজ্ঞ হয়েছেন। আর্তপীড়িত মানুষের সেবাদানের জন্য সামর্থ্য অর্জন করেছেন। এখানেই শেষ নয়, আপনাদের মধ্যে সেবাদানের মনোভাব তৈরি করতে হবে। প্রতিটি রোগীকে নিজের পরিবারের একজন সদস্য মনে করে সেভাবে সেবা প্রদান করতে হবে।’প্রধানমন্ত্রী বলেন, ‘উচ্চশিক্ষার জন্য আমরা সব সুবিধা নিশ্চিত করে যাচ্ছি। একের পর এক বিশেষায়িত হাসপাতাল করে দিচ্ছি। আপনারা এসব সুবিধা কাজে লাগিয়ে জ্ঞান অর্জন করেন, রোগীদের সর্বোত্তম সেবা দেন—এটাই আমাদের প্রত্যাশা।প্রধানমন্ত্রী বলেন, তাঁর সরকার স্থানীয় পর্যায় থেকে গ্রাম, ইউনিয়ন ও উপজেলাভিত্তিক তিন স্তরবিশিষ্ট স্বাস্থ্যব্যবস্থা গড়ে তুলেছে এবং সরকারি হাসপাতালগুলোতে বিনা মূল্যে প্রায় ৩০ ধরনের ওষুধ প্রদান করা হচ্ছে।শেখ হাসিনা বলেন, তথ্যপ্রযুক্তির প্রসারের ফলে মোবাইল ফোনকে জনগণের হাতের নাগালে এনে দেওয়ার মাধ্যমে তাঁর সরকার সব জেলা ও উপজেলা হাসপাতালে মোবাইল ফোনে বিনা মূল্যে স্বাস্থ্যসেবা প্রদান এবং বিভিন্ন হাসপাতালে টেলিমেডিসিন সেবা প্রবর্তন করেছে।অনুষ্ঠানে সভাপতিত্ব করেন এবং সমাবর্তন বক্তৃতা দেন বিসিপিএসের সভাপতি অধ্যাপক মো. সানওয়ার হোসেন। বিশেষ অতিথি হিসেবে বক্তব্য দেন স্বাস্থ্য ও পরিবারকল্যাণমন্ত্রী মোহাম্মদ নাসিম। স্বাগত বক্তব্য দেন কলেজের সাবেক সভাপতি এস এ এম গোলাম কিবরিয়া।প্রধানমন্ত্রী সমাবর্তন অনুষ্ঠানে এফসিপিএস এবং এমসিপিএস ডিগ্রি অর্জনকারী বিশেষজ্ঞ চিকিৎসকদের মধ্যে সনদ এবং কৃতী শিক্ষার্থীদের মধ্যে স্বর্ণপদক বিতরণ করেন।বিসিপিএস সভাপতি মো. সানওয়ার হোসেন আজ সমাবর্তনে সনদ পাওয়া শিক্ষার্থীদের শপথবাক্য পাঠ করান।
