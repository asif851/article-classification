
চট্টগ্রাম নগরের মাদারবাড়ি এলাকায় ‘বরিশাল কলোনিতে’ অভিযান চালিয়ে তিন মাদক ব্যবসায়ী ও ছয় মাদকসেবীকে বিভিন্ন মেয়াদে কারাদণ্ড দিয়েছেন ভ্রাম্যমাণ আদালত। এ ছাড়া ১৮ মাদকসেবীকে চিকিৎসার জন্য নিরাময়কেন্দ্র ও হাসপাতালে পাঠানো হয়েছে। অভিযানে ফেনসিডিল, ইয়াবা বড়ি ও গাঁজা উদ্ধার করা হয়েছে। 
আজ বৃহস্পতিবার এ অভিযানে নেতৃত্ব দেন জেলা প্রশাসনের নির্বাহী হাকিম তাহমিলুর রহমান। অভিযানে মাদকদ্রব্য নিয়ন্ত্রণ অধিদপ্তর চট্টগ্রাম কার্যালয়ে উপপরিচালক মো. আলী আসলাম হোসেন, সহকারী পরিচালক মো. জিল্লুর রহমান ছাড়াও বিজিবি, পুলিশ ও আর্মড পুলিশ ব্যাটালিয়নের ৪০ জন সদস্য সহায়তা করেন। অভিযানে ২০টি ইয়াবা বড়িসহ আটক মো. মাসুম নামের এক ব্যক্তিকে এক বছরের কারাদণ্ড, ১৫টি ইয়াবা বড়িসহ আটক বিশ্বজিৎ মজুমদারকে ছয় মাস ও ৫০০ গ্রাম গাঁজাসহ আটক মো. মোস্তফাকে ছয় মাস কারাদণ্ড দেন ভ্রাম্যমাণ আদালত। এ ছাড়া ছয় মাদকসেবীকে ৩ থেকে ১৫ দিনের কারাদণ্ড দেওয়া হয়েছে।
জেলা প্রশাসন সূত্র জানায়, রেলওয়ের জমির ওপরে গড়ে ওঠা বরিশাল কলোনি মাদক ব্যবসায়ী ও মাদকসেবীদের আখড়া হিসেবে পরিচিত। এখানে রেলওয়ের অল্প কয়েকজন কর্মচারী থাকেন। তাঁরা অনেকগুলো ছোট ঝুপড়ি ঘর তুলে ভাড়া দিয়েছেন। অভিযানে ওই কলোনির অনেকগুলো ঝুপড়ি ঘর থেকে মাদকসেবীদের আটক করা হয়েছে। এ ছাড়া ১০টি অস্থায়ী ছোট ঘর পাওয়া গেছে, যেখানে শুধু মাদকসেবন চলে। এ ছাড়া শুধু মাদক বিক্রির একটি দোকান পাওয়া গেছে। ওই দোকান থেকে সাতটি মোবাইল ফোন, মাদক বেচাকেনার রেজিস্টার্ড খাতা উদ্ধার করা হয়েছে। অভিযান শেষে এসব ঘর ভেঙে দেওয়া হয়।
জেলা প্রশাসনের নির্বাহী হাকিম তাহমিলুর রহমান বলেন, অভিযানে আটক মাদকসেবীদের অধিকাংশকেই মারাত্মক আসক্ত অবস্থায় পাওয়া গেছে। এঁদের মধ্যে অসুস্থ ১৮ জনকে চিকিৎসার জন্য নিরাময়কেন্দ্র ও হাসপাতালে পাঠানো হয়েছে। তিন মাদক ব্যবসায়ী ও ছয় মাদকসেবীকে বিভিন্ন মেয়াদে কারাদণ্ড দেওয়া হয়েছে।
