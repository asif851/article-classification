
 
২৫ মার্চ গণহত্যা দিবস উপলক্ষে একাত্তরের ঘাতক দালাল নির্মূল কমিটির উদ্যোগে আজ শনিবার রাতে কেন্দ্রীয় শহীদ মিনার থেকে ঢাকা বিশ্ববিদ্যালয়ের জগন্নাথ হল পর্যন্ত আলোর মিছিল বের করা হয়। রাত আটটায় ‘আগুনের পরশমণি ছোঁয়াও প্রাণে...’ গানের মধ্যে দিয়ে শহীদ মিনার থেকে আলোর মিছিলটি শুরু হয়। পরে সেটি জগন্নাথ হলে একাত্তরের ২৫ মার্চ কালরাতে নিহত শহীদদের স্মরণে নির্মিত স্মৃতিফলকে শ্রদ্ধা নিবেদনের মধ্যে দিয়ে শেষ হয়। মিছিলের শুরুতে মশাল জ্বালানো হয়। পরে মোমবাতি জ্বালিয়ে মিছিল সামনের দিকে যায়।
এর আগে কেন্দ্রীয় শহীদ মিনারে অনুষ্ঠিত আলোচনায় সভায় বক্তব্য দেন বাণিজ্যমন্ত্রী তোফায়েল আহমেদ, বেসামরিক বিমান পরিবহন ও পর্যটনমন্ত্রী রাশেদ খান মেনন, মুক্তিযুদ্ধবিষয়ক মন্ত্রী আ ক ম মোজাম্মেল হক, বাংলাদেশের কমিউনিস্ট পার্টির সভাপতি মুজাহিদুল ইসলাম সেলিম, অধ্যাপক অজয় রায়, জাসদের একাংশের সাধারণ সম্পাদক শিরিন আখতার, মুক্তিযোদ্ধা সংসদ কেন্দ্রীয় কমান্ড কাউন্সিলের চেয়ারম্যান হেলাল মোর্শেদ, প্রজন্ম একাত্তরের সভাপতি শাহীন রেজা নূর, সম্মিলিত সাংস্কৃতিক জোটের সভাপতি গোলাম কুদ্দুছ প্রমুখ। সংগঠনের উপদেষ্টা পরিষদের ভারপ্রাপ্ত সভাপতি সাবেক আইনমন্ত্রী শফিক আহমেদের সভাপতিত্বে অনুষ্ঠানে ঘোষণাপত্র পাঠ করেন নির্মূল কমিটির সভাপতি শাহরিয়ার কবির। ঘোষণাপত্রে তিনি বলেন, ধর্মের নামে সন্ত্রাস ও গণহত্যার রাজনীতি নিষিদ্ধ করতে হবে। আন্তর্জাতিক অপরাধ ট্রাইব্যুনালে অবিলম্বে দল হিসেবে জামায়াতে ইসলামীসহ পাকিস্তানি গণহত্যাকারী ও যুদ্ধাপরাধীদের বিচার শুরু করতে হবে।আলোর মিছিলে মুক্তিযোদ্ধা, শহীদ পরিবারের সদস্য, রাজনৈতিক দলের নেতা-কর্মী ছাড়াও বিভিন্ন পর্যায়ের মানুষ অংশ নেন।
