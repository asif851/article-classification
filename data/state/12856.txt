
রাজধানীর বকশীবাজারে গতকাল বুধবার সহিংসতার জন্য বিএনপিকে দায়ী করছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেন, বিএনপির নেত্রী গতকাল সন্ত্রাসী নিয়ে আদালতে গেছেন।আজ বৃহস্পতিবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির সম্পাদকমণ্ডলীর জরুরি বৈঠক শেষে সংবাদ ব্রিফিংয়ে এ দাবি করেন হানিফ। আগামী ৫ ও ১০ জানুয়ারি আওয়ামী লীগের কর্মসূচি সফল করার জন্য এই বৈঠক ডাকা হয়।খালেদা জিয়ার বিরুদ্ধে দুর্নীতির মামলা প্রসঙ্গে হানিফ বলেন, এই মামলা তাঁরা করেননি। তত্ত্বাবধায়ক সরকারের আমলে হয়েছে। খালেদা জিয়া ৪২ বার আদালতে হাজিরা থেকে অনুপস্থিত ছিলেন। এতে জনগণের মনে প্রশ্ন উঠছে, তিনি আদালতের প্রতি শ্রদ্ধাশীল কি না।খালেদা জিয়াকে উদ্দেশ করে আওয়ামী লীগের এই যুগ্ম সাধারণ সম্পাদক দাবি করেন, মামলার কার্যক্রম বাধাগ্রস্ত করতেই ১০ থেকে ১৫ হাজার সশস্ত্র ক্যাডার নিয়ে আদালতে হাজিরা দিতে গেছেন, যাতে তিনি আদালতের স্বাভাবিক কার্যক্রম বন্ধ করতে পারেন।সন্ত্রাসী কর্মকাণ্ড পরিহারের আহ্বান জানিয়ে বিএনপির নেতাদের উদ্দেশে হানিফ বলেন, এ দেশে অনেক মানুষ আছে, যারা আপনাদের ওপর হামলা করতে পারে।সাংসদ ছবি বিশ্বাসের ওপর হামলার নিন্দা জানিয়ে জড়িত ব্যক্তিদের দৃষ্টান্তমূলক শাস্তির দাবি জানান আওয়ামী লীগের এই যুগ্ম সাধারণ সম্পাদক।সংবাদ ব্রিফিংয়ে জানানো হয়, ৫ জানুয়ারি ‘গণতন্ত্রের বিজয় দিবস’ উদযাপন করবে আওয়ামী লীগ। এ দিন তাঁরা রাজধানীর সোহরাওয়ার্দী উদ্যানে সমাবেশ করবেন। জেলা ও উপজেলা পর্যায়েও সমাবেশ হবে।বঙ্গবন্ধুর স্বদেশ প্রত্যাবর্তন দিবস উপলক্ষে ১০ জানুয়ারি সোহরাওয়ার্দী উদ্যানে সমাবেশ করবে আওয়ামী লীগ।সংবাদ ব্রিফিংয়ে উপস্থিত ছিলেন আওয়ামী লীগের যুগ্ম সাধারণ সম্পাদক দীপু মনি, সাংগঠনিক সম্পাদক বাহাউদ্দিন নাসিম, আইনবিষয়ক সম্পাদক আবদুল মতিন খসরু প্রমুখ।
