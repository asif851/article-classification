
চট্টগ্রামের সাতকানিয়া উপজেলা নির্বাচন কর্মকর্তার কার্যালয় পরিদর্শন করেছেন নির্বাচন কমিশনার মোহাম্মদ আবদুল মোবারক। গতকাল শনিবার বিকেলে তিনি উপজেলা পরিষদ ভবনে অবস্থিত নির্বাচন কর্মকর্তার কার্যালয়ে যান। ভোটার তালিকা হালনাগাদ করার বিষয়ে খোঁজ নেন তিনি।এ সময় উপস্থিত ছিলেন সাতকানিয়া উপজেলা নির্বাহী কর্মকর্তা (ইউএনও) মোহাম্মদ উল্যাহ, জেলা জ্যেষ্ঠ নির্বাচন কর্মকর্তা খোরশেদ আলম, উপজেলা নির্বাচন কর্মকর্তা মোহাম্মদ শেখ ফরিদ প্রমুখ।এর আগে দুপুরে নির্বাচন কমিশনার আবদুল মোবারক উপজেলার বাজালিয়া ইউনিয়নের মুনিরা মোজাহের হোসনে আজিজ ফাউন্ডেশনের উদ্যোগে স্কুল, কলেজ, মসজিদ, মাদ্রাসা ও অসহায় গরিব পরিবারের সদস্যদের ঘর নির্মাণের জন্য আর্থিক অনুদান ও ফাউন্ডেশন আয়োজিত কম্পিউটার প্রশিক্ষণ নেওয়া ব্যক্তিদের মধ্যে সনদ বিতরণ করেন।মুনিরা মোজাহের হোসনে আজিজ ফাউন্ডেশনের সভাপতি আজিজুল হক চৌধুরীর সভাপতিত্বে অনুষ্ঠিত ওই অনুষ্ঠানে বিশেষ অতিথি ছিলেন প্রাইম ব্যাংক লিমিটেডের ব্যবস্থাপনা পরিচালক আহমেদ কামাল খান চৌধুরী ও এনসিসি ব্যাংক লিমিটেডের ব্যবস্থাপনা পরিচালক গোলাম হাফিজ আহমেদ। বক্তব্য দেন বাজালিয়া ইউনিয়ন পরিষদের (ইউপি) চেয়ারম্যান তাপস কান্তি দত্ত, পুরানগড় ইউপি চেয়ারম্যান আ ফ ম মাহবুবুল হক সিকদার, চট্টগ্রাম জেলা পরিষদের সদস্য মোহাম্মদ জসীম উদ্দীন, ফাউন্ডেশনের ব্যবস্থাপনা পরিচালক রাজিবুল হক চৌধুরী, নির্বাহী পরিচালক জাফর উল্লাহ চৌধুরী, সহকারী প্ররিচালক আবদুল হাই চৌধুরী প্রমুখ।
