
ফরিদপুরের ঝিলটুলীর বাসিন্দা অরুণ গুহ মজুমদার গতকাল শনিবার জোরের সঙ্গে বলেছেন, তিনি তাঁর বাড়িটি স্বেচ্ছায় এলজিআরডি মন্ত্রী খন্দকার মোশাররফ হোসেনের কাছে বিক্রি করেছেন। গতকাল সন্ধ্যায় ফরিদপুর প্রেসক্লাবে এক সংবাদ সম্মেলনে অরুণ গুহ এ কথা বলেন।সংবাদ সম্মেলনের শুরুতে লিখিত বক্তব্য পড়ে শোনান অরুণ গুহ মজুমদার। পরে তিনি সাংবাদিকদের বিভিন্ন প্রশ্নের জবাব দেন।অরুণ গুহ বলেন, ‘আমি স্পষ্ট বলতে চাই, বাড়িটি আমি স্বেচ্ছায়, ন্যায্যমূল্যে এলজিআরডি মন্ত্রী খন্দকার মোশাররফ হোসেনের কাছে বিক্রি করেছি।’‘দয়াময়ী আশ্রম নিয়ে অপপ্রচারের বিরুদ্ধে সংবাদ সম্মেলন’ শীর্ষক লিখিত বক্তব্যে অরুণ গুহ বলেন, ‘মহলবিশেষ প্রচার করছে খন্দকার মোশাররফ হোসেন জোর করে বাড়ি দখল করে নিয়েছেন এবং আমাকে জোর করে দেশত্যাগে বাধ্য করা হয়েছে। এটি পুরোপুরি মিথ্যা, বানোয়াট ও ভিত্তিহীন প্রচার। আমার দেশত্যাগের খবরও অবান্তর।’অরুণ গুহ আরও বলেন, ‘আমি কিংবা আমার পরিবারের কেউ এসব বিষয়ে কারও কাছে অভিযোগ করিনি। কারও সঙ্গে এ ব্যাপারে আমার কথাও হয়নি। অথচ হঠাৎ এ নিয়ে বিভিন্ন মহল যেভাবে মিথ্যাচার করেছে তাতে আমি বিস্মিত।’অরুণ গুহ বলেন, ‘স্বচ্ছ একটা কেনাবেচা নিয়ে গুটি কয়েক স্বার্থান্বেষী মহল নানা অপপ্রচার করে বেড়াচ্ছে। বিশেষ করে হিন্দু বৌদ্ধ খ্রিষ্টান ঐক্য পরিষদের কথা বলতে চাই। ঐক্য পরিষদ থেকে আমার বাড়ি দখলের যে অভিযোগ এলজিআরডিমন্ত্রীর বিরুদ্ধে তোলা হয়েছে তা ভিত্তিহীন, অমূলক ও বানোয়াট। ঐক্য পরিষদের কারও সঙ্গে বা রানা দাশগুপ্তের সঙ্গে আমার কখনো দেখা হয়নি। অথচ তাঁরা ভিত্তিহীনভাবে বলে দিলেন আমার বাড়িটি নাকি দখল হয়েছে। তাঁদের উচিত ছিল একটিবারের জন্য আমার কাছে প্রকৃত ঘটনা জানার চেষ্টা করা বা বিষয়টি যাচাই করে নেওয়া। কিন্তু তাঁরা সেটা করেননি।’লিখিত বক্তব্যের শেষে এক প্রশ্নের জবাবে অরুণ গুহ মজুমদার বলেন, ১১৬ কমলাপুর মৌজায় অবস্থিত তাঁর বাড়িসহ জমির পরিমাণ ২ একর ৯৭ শতাংশ। জমি বিক্রি করে কত টাকা পেয়েছেন এ বিষয়ে এক প্রশ্নের জবাবে তিনি বলেন, ‘আমি ন্যায্যমূল্যে জমি বিক্রি করেছি।’ দীর্ঘদিন বেকার ছিলেন জানিয়ে অরুণ গুহ আরও বলেন, ‘জমিসহ বাড়ি বিক্রি করে নগদ কিছু টাকা পেলে শহরের অন্য জায়গায় নতুন বাড়ি করে এবং পাশাপাশি টাকা ব্যাংকে রেখে সচ্ছলভাবে জীবন কাটাতে পারব চিন্তা করেই এটি বিক্রির সিদ্ধান্ত নিই।’সংবাদ সম্মেলনে অন্যদের মধ্যে অরুণ গুহ মজুমদারের মেয়ে তুলি গুহ মজুমদার ও তাঁর ভাগনি কামনা মজুমদার উপস্থিত ছিলেন।এ বিষয়ে জানতে চাইলে হিন্দু বৌদ্ধ খ্রিষ্টান ঐক্য পরিষদের সাধারণ সম্পাদক রানা দাশগুপ্ত প্রথম আলোকে বলেন, ‘সামাজিক যোগাযোগ মাধ্যমে বাড়ি দখলের বিষয়টি জানার পর আমরা উদ্বেগ প্রকাশ করেছিলাম।’সংবাদ সম্মেলনে অরুণ গুহ ন্যায্যমূল্যে বাড়ি বিক্রির যে কথা বলেছেন, সে প্রসঙ্গে রানা দাশগুপ্ত বলেন, ‘ন্যায্যমূল্য আসলে কত, সেটি জানতে পারলে আমরা আশ্বস্ত হতে পারতাম। কারণ, ইতিমধ্যে ওই বাড়ি বিক্রির অর্থ নিয়ে দুই থেকে তিন ধরনের হিসাব পাওয়া গেছে।’৬ আগস্ট হিন্দু বৌদ্ধ খ্রিষ্টান ঐক্য পরিষদের সাধারণ সম্পাদক রানা দাশগুপ্ত ঢাকার রিপোর্টার্স ইউনিটিতে এক সংবাদ সম্মেলনে ফরিদপুরে সংখ্যালঘুর বাড়ি দখলের অভিযোগের বিষয়ে উদ্বেগ প্রকাশ করেছিলেন।
