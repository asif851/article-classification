
সড়ক পরিবহন ও সেতুমন্ত্রী ওবায়দুল কাদের বলেছেন, পরিবহন ধর্মঘট নিয়ে যে সমস্যা দেখা দিয়েছে, আজ বুধবারের মধ্যেই এর সমাধান হবে। আজ সচিবালয়ে সাংবাদিকদের প্রশ্নের জবাবে তিনি এ কথা বলেন।
ওবায়দুল কাদের বলেন, ‘আই অ্যাম শিওর, আজকের মধ্যেই সমস্যার সমাধান হবে।’ তিনি বলেন, ‘এ নিয়ে জনদুর্ভোগ দেখছি। মানুষ কষ্ট পাচ্ছে। এ–সম্পর্কিত মন্ত্রী হিসেবে আমি দায় এড়াতে পারি না। এ জন্য তাঁদের (পরিবহন শ্রমিক নেতাদের) আমি অনুরোধ জানিয়েছি। তবে প্রত্যাহারের একটা নিয়ম আছে। একজন-দুজন তো সিদ্ধান্ত দিতে পারেন না। এখন তাঁরা বসে সিদ্ধান্ত জানাবেন।’ কিছুক্ষণের মধ্যেই তাঁরা বৈঠকে বসবেন বলে জানান মন্ত্রী।
এ সময় আইনমন্ত্রী আনিসুল হক বলেন, পরিবহন শ্রমিকনেতাদের কোনো বক্তব্য থাকলে আদালতে বলতে পারেন। আপিল করতে পারেন।
