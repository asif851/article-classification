
পটুয়াখালীর কলাপাড়া উপজেলার মহিপুর ইউনিয়নের আন্ধারমানিক নদের মোহনায় নিজামপুর গ্রামে বন্যানিয়ন্ত্রণ বাঁধ ভেঙে যাওয়ায় তিনটি গ্রামে জোয়ারের পানি ঢুকে পড়েছে৷বসতঘর ও উঠান পানিতে তলিয়ে যাওয়ায় বিপাকে পড়েছে গ্রামের মানুষ৷ নোনা পানিতে ফসলি জমি ও পুকুরের মাছ ভেসে যাওয়ায় ব্যাপক আর্থিক ক্ষতির মুখে পড়েছেন স্থানীয় লোকজন৷ এ ছাড়া চারদিক পানিতে তলিয়ে যাওয়ায় শিক্ষার্থীরাও স্কুলে যেতে পারছে না৷স্থানীয় কয়েক ব্যক্তি জানান, বঙ্গোপসাগরের কাছে হওয়ায় এই বাঁধটির ওপরে পানির চাপ সব সময় বেশি থাকে৷ জোয়ারের পানির চাপে গত শুক্রবার থেকেই বাঁধটিতে ফাটল দেখা দেয়৷ শনিবার সকালে নিজামপুর গ্রামে বটতলা পয়েন্টে বাঁধ ভেঙে যায়৷গতকাল রোববার সরেজমিনে দেখা গেছে, নিজামপুর গ্রামের তিন হাজার ৩৪৫ ফুট দৈর্ঘ্যের বন্যানিয়ন্ত্রণ বাঁধটির অন্তত পাঁচটি অংশে ভাঙন রয়েছে৷ এসব অংশে বাঁধের মাটি অর্ধেক ধসে পড়েছে৷ দু-এক দিনের মধ্যে এসব পয়েন্ট পুরোপুরি ভেঙে যেতে পারে৷তা ছাড়া বাঁধের বটতলা অংশে অন্তত ২৫০ ফুট ভাঙন রয়েছে৷ ওই ভাঙা অংশ দিয়ে জোয়ারের পানি ঢুকে ইউনিয়নের নিজামপুর, পুরান মহিপুর ও সুধীরপুর গ্রাম তলিয়ে রয়েছে৷ বাড়িঘরের উঠানে দেড় থেকে দুই ফুট উচ্চতায় পানি জমে আছে৷ কৃষকের আউশ ধান ও পুকুরের মাছ ভেসে গেছে৷নিজামপুর গ্রামের আশরাফ আলী মৃধা বলেন, ‘লবণপানি হান্দনে চাষাবাদের ক্ষতি যা অইছে, হ্যা কাইট্যা ওডাই তো মুশকিল৷ হ্যা ছাড়া ঘর-দুয়ার তলাইয়া যাওনে মোগো চলাফেরা করাও কষ্টকর অইয়া পড়ছে৷’নিজামপুর সরকারি প্রাথমিক বিদ্যালয়ের প্রধান শিক্ষক শামসুল হক ভদ্র বলেন, জোয়ারের পানি ঢুকে চারদিক প্লাবিত হওয়ায় শিক্ষার্থীরা বিদ্যালয়ে আসতে পারছে না৷গ্রামের কয়েকজন বাসিন্দা বলেছেন, সাগরমোহনার এই বাঁধটিতে সরাসরি জোয়ারের চাপ পড়ে৷ ফলে বিগত দিনে বাঁধটি মেরামতের সময় পুরোনো জায়গা থেকে একটু ভেতরে সরিয়ে নিতে বলা হয়েছিল৷ কিন্তু পানি উন্নয়ন বোর্ড (পাউবো) স্থানীয় লোকজনের মতামতকে গুরুত্ব দেয়নি৷নিজামপুর গ্রামের ইউপি সদস্য সুলতান খাঁ বলেন, ‘আমি নিজে পাউবোকে বাঁধটি ঝুঁকিপূর্ণ বলে জানিয়েছি৷ গত মাসে তারা এসে বাঁধের অবস্থা দেখে গেছে৷ তখন এটি জরুরি মেরামত করা হবে বলে জানানো হয়৷ কিন্তু এর আগেই বঁাধটি ভেঙে গেল৷’পাউবোর কলাপাড়া সেকশন অফিসার (এসও) এবং ওই বাঁধের দেখভালের দায়িত্বে থাকা নুরুল হুদা এই প্রতিবেদককে বলেন, ‘ঝুঁকিপূর্ণ ওই পয়েন্টে মেরামতের কাজ করাতে একটি প্রস্তাব পাউবোর মহাপরিচালকের কাছে পাঠানো হয়েছিল৷ এখনো এ বিষয়ে কোনো নির্দেশনা আসেনি৷ তাহলে আমরা কী করতে পারি, বলেন৷’
