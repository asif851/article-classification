
নারায়ণগঞ্জের রূপগঞ্জে চোখ বাঁধা অবস্থায় অজ্ঞাতনামা (৩২) এক যুবকের লাশ উদ্ধার করেছে পুলিশ। গতকাল মঙ্গলবার সকালে উপজেলার পলখান এলাকার সড়কের পাশ থেকে লাশটি উদ্ধার করা হয়। এদিকে নরসিংদী সদরের ব্রাহ্মন্দীর বালুচরে গতকাল নির্মাণাধীন ভবনের দেয়ালচাপায় এন্তাজ আলী (৪৫) নামের এক শ্রমিকের মৃত্যু হয়।
রূপগঞ্জ থানার ভোলাব তদন্তকেন্দ্রের পরিদর্শক সেলিম মিয়া বলেন, সকাল সাড়ে নয়টার দিকে পলখান এলাকায় সড়কের পাশে লাশ দেখে লোকজন খবর দিলে পুলিশ গিয়ে লাশ উদ্ধার করে। নিহত ব্যক্তির মাথা ও কানে জখমের চিহ্ন আছে। মুখে দাড়ি আছে। লাশের পরিচয় শনাক্তের চেষ্টা চলছে। এ ঘটনায় রূপগঞ্জ থানায় মামলা হয়েছে। ময়নাতদন্তের জন্য লাশ নারায়ণগঞ্জ জেনারেল হাসপাতাল মর্গে পাঠানো হয়েছে।
নরসিংদী সদরের লোকজনের সঙ্গে কথা বলে জানা গেছে, গতকাল ব্রাহ্মন্দীর বালুচরে ভবনের কাজের জন্য এক ট্রাক ইট আনা হয়। ভবনসংলগ্ন রাস্তায় আগেই বালু রাখা ছিল। ইটের ট্রাক ঘটনাস্থলে এলে বালু সরাতে থাকেন ছয়জন শ্রমিক। সে সময় ট্রাক থেকে প্রাচীরের ওপর দিয়েই ভবনের ভেতরে ইট ফেলা হচ্ছিল। একপর্যায়ে ইটের ভারে প্রাচীর ধসে শ্রমিকদের ওপর পড়ে। ঘটনাস্থলেই নিহত হন এন্তাজ আলী।
এদিকে আমাদের মুন্সিগঞ্জ সংবাদদাতা জানান, সদর উপজেলার মুক্তারপুর থেকে অচেতন অবস্থায় উদ্ধার হওয়া এক ব্যক্তি চিকিৎসাধীন অবস্থায় গতকাল সকালে মুন্সিগঞ্জ জেনারেল হাসপাতালে মারা গেছেন।
সদর থানার উপপরিদর্শক (এসআই) মোজাম্মেল হোসেন বলেন, বুধবার মুক্তারপুর সেতুর পশ্চিম পাশে অজ্ঞাতনামা (৪৫) এক ব্যক্তিকে অচেতন অবস্থায় উদ্ধার করে মুন্সিগঞ্জ জেনারেল হাসপাতালে ভর্তি করা হয়। গতকাল সকালে তিনি মারা যান। ময়নাতদন্তের জন্য লাশ হাসপাতালের মর্গে রাখা হয়েছে।
মুন্সিগঞ্জ সদর থানার ভারপ্রাপ্ত কর্মকর্তা মো. আলমগীর হোসেন বলেন, ওই ব্যক্তি পাগল বা না খেয়ে অসুস্থ হয়ে থাকতে পারেন। পুলিশ লোকটির চিকিৎসার ব্যবস্থা করেছিল।
