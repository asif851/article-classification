
বিএনপিদলীয় সাবেক সাংসদ ও মন্ত্রী আবদুল আলীমের রায় নিয়ে আপাতত চুপ থাকছে তাঁর দল। মুক্তিযুদ্ধকালীন মানবতাবিরোধী অপরাধের দায়ে আন্তর্জাতিক অপরাধ ট্রাইব্যুনাল আজ বুধবার আলীমকে আমৃত্যু কারাদণ্ড দিয়েছেন।
এই রায়ের প্রতিক্রিয়া জানতে চাইলে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর প্রথম আলো ডটকমকে বলেন, ‘এই মুহূর্তে এ বিষয়ে কোনো প্রতিক্রিয়া নেই। দলে আলোচনা করে পরে প্রতিক্রিয়া জানানো হবে।’
এর আগে ১ অক্টোবর একই ধরনের অপরাধে বিএনপির স্থায়ী কমিটির সদস্য সালাউদ্দীন কাদের (সাকা) চৌধুরীর ফাঁসির আদেশ দেন আদালত। এ রায়ের এক দিন পর যুদ্ধাপরাধের মামলার কোনো রায় নিয়ে প্রথমবারের মতো আনুষ্ঠানিকভাবে প্রতিক্রিয়া জানায় প্রধান বিরোধী দল। সাকা চৌধুরীর রায়ে বিস্ময় প্রকাশ করে বিএনপি বলেছিল, সালাউদ্দিন কাদের সুবিচার পাননি। এ রায়ের প্রতিক্রিয়ায় সারা দেশে বিক্ষোভও পালন করে দলটি।
তবে সাকা চৌধুরীর আগে একই ধরনের অভিযোগে বিএনপির রাজনৈতিক মিত্র জামায়াতের শীর্ষস্থানীয় ছয় নেতার বিরুদ্ধে ফাঁসি এবং কারাদণ্ডাদেশ দেন আন্তর্জাতিক অপরাধ ট্রাইব্যুনাল। কিন্তু সেসব বিষয়ে বিএনপি প্রতিবারই চুপ ছিল। তাত্ক্ষণিকভাবে বলেছিল, পরে রায়ের প্রতিক্রিয়া জানানো হবে।
