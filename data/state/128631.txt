
কুষ্টিয়ায় একটি সেমাই কারখানায় তৈরি করে রাখা সেমাইয়ের ভেতর পাখির পালক পাওয়া গেছে। এ অপরাধে কারখানার মালিককে ৮০ হাজার টাকা জরিমানা করা হয়েছে। আজ রোববার ভোক্তা সংরক্ষণ অধিদপ্তর কুষ্টিয়ার সহকারী পরিচালক মো. সেলিমুজ্জামানের নেতৃত্বে এ অভিযান চলে।
অভিযান সূত্রে জানা যায়, কুষ্টিয়া শহরের মঙ্গলবাড়িয়া বাজার এলাকায় ইউনিক ফুড প্রোডাক্টস নামের একটি কারখানায় অভিযান চালানো হয়। সেখানে শ্রমিকেরা অপরিচ্ছন্নভাবে ও অস্বাস্থ্যকর পরিবেশে কাজ করছিলেন। অভিযানে শুকানো সেমাইয়ের ভেতর পাখির অসংখ্য পালক পাওয়া যায়। এ জন্য ভোক্তা সংরক্ষণ অধিদপ্তর ইউনিক ফুড প্রোডাক্টস কারখানার মালিক ইউসুফ গাফফারের কাছ থেকে ৮০ হাজার টাকা জরিমানা আদায় করেন।
ভোক্তা সংরক্ষণ অধিদপ্তরের সহকারী পরিচালক মো. সেলিমুজ্জামান বলেন, গোপন সংবাদের ভিত্তিতে মঙ্গলবাড়িয়া এলাকায় সেমাই তৈরির একটি কারখানায় অভিযান চালানো হয়। সেখানে অস্বাস্থ্যকর ও নোংরা পরিবেশে সেমাই তৈরি হচ্ছিল। এ ছাড়া বিক্রির জন্য প্যাকেটজাত করা সেমাইয়ের প্যাকেটের গায়ে মূল্য ঠিকমতো বোঝা যাচ্ছিল না। এ অপরাধে ভোক্তা অধিকার আইন ২০০৯-এর (৪৩) ধারায় কারখানার মালিককে ৮০ হাজার টাকা জরিমানা করে তাৎক্ষণিকভাবে আদায় করা হয়েছে।
মো. সেলিমুজ্জামান আরও বলেন, কুষ্টিয়ায় আরও চার-পাঁচটি সেমাই তৈরির কারখানা আছে। সেগুলোতেও অভিযান চালানো হবে। যাতে করে আসছে ঈদে মানুষ ভেজালমুক্ত সেমাই খেতে পারে।
অভিযানের সময় সেখানে বাজার মনিটরিং কর্মকর্তা রবিউল ইসলামসহ পুলিশ সদস্যরা উপস্থিত ছিলেন।
