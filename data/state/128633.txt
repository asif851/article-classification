
• আওয়ামী লীগের কাছে বিএনপি নিরাপদ নয় • বিএনপির কাছে আওয়ামী লীগ নিরাপদ নয় • ইংরেজি সাইনবোর্ডের নিচে বাংলা চালুর অগ্রদূত এরশাদ
১৯৯০ সালে গণ-আন্দোলনের মুখে ক্ষমতাচ্যুত জাতীয় পার্টির (জাপা) চেয়ারম্যান এইচ এম এরশাদ বলেছেন, তাঁকে কেন স্বৈরাচার বলা হয়, তা তিনি খুঁজে পান না। তাঁর রাষ্ট্রের দায়িত্ব (ক্ষমতা) নেওয়ার ইচ্ছা ছিল না। বিচারপতি আব্দুস সাত্তারের অনুরোধে দায়িত্ব নিয়েছিলেন।
শনিবার রাজধানীর বনানীতে জাপার চেয়ারম্যানের কার্যালয়ে এক যোগদান এবং জাপা-সমর্থক পেশাজীবী সংগঠনের আত্মপ্রকাশ অনুষ্ঠানে এইচ এম এরশাদ এ কথা বলেন।
এরশাদ বলেন, ‘অনেকে আমাকে স্বৈরাচার বলেন, কিন্তু কী স্বৈরাচারী করেছি আমি খুঁজে পাই না। আমি কখনোই স্বৈরাচার ছিলাম না।’ তিনি বলেন, ‘আমার রাষ্ট্রের দায়িত্ব (ক্ষমতা) নেওয়ার ইচ্ছা ছিল না। জাস্টিস সাত্তারের অনুরোধে দায়িত্ব নিয়েছিলাম। তিনি তখন দেশ চালাতে অপারগ ছিলেন।’ তিনি বলেন, ‘আমি নির্বাচন দিয়ে ব্যারাকে ফিরে যেতে চেয়েছিলাম। কিন্তু সবাই ভোট বর্জন করল। আমাকে বাধ্য হয়ে দল গঠন করতে হয়েছে।’
এরশাদ দাবি করেন, দেশের মানুষ এখন তাঁকেই ক্ষমতায় চায়। তিনি বলেন, ‘আওয়ামী লীগের কাছে বিএনপি নিরাপদ নয়, বিএনপির কাছে আওয়ামী লীগ নিরাপদ নয়। মানুষ শান্তিতে থাকতে চায়, নিরাপদে থাকতে চায়। আমি বলতে চাই, আমার কাছে সবাই নিরাপদ।’
একুশের মাসে এই অনুষ্ঠানে এরশাদ বলেন, ‘ইংরেজি সাইনবোর্ডের নিচে বাংলা চালু করা আমিই প্রথম শুরু করি। আমিই অগ্রদূত। আমি ক্যালেন্ডারে ইংরেজির নিচে বাংলা চালু করাও বাধ্যতামূলক করেছিলাম।’
অনুষ্ঠানে আরও বক্তব্য দেন জাতীয় পার্টির কো-চেয়ারম্যান জি এম কাদের, মহাসচিব এ বি এম রুহুল আমিন হাওলাদার, সভাপতিমণ্ডলীর সদস্য দেলোয়ার হোসেন খান, সুনীল শুভ রায় প্রমুখ।
