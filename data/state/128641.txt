
চুয়াডাঙ্গায় বেলগাছি সরকারি প্রাথমিক বিদ্যালয় ভোটকেন্দ্রে ‘প্রথম আলো’র প্রতিনিধির সামনে ফটোসেশন করেছেন ভোটাররা। তাঁরা সাংবাদিকদের বলেন, ‘ভাই, আপনাদের অপেক্ষায় ছিলাম। আমাদের ছবি তোলেন। টিভিতে যেন দেখতে পায়।’ ছবি তোলা শেষ হলে ভোট না দিয়েই চলে যান তাঁরা।
আজ রোববার দুপুর সাড়ে ১২টার দিকে গিয়ে দেখা যায় ওই ভোটকেন্দ্রটি ভোটারশূন্য। সেখানে প্রিসাইডিং, সহকারী প্রিসাইডিং,পোলিং কর্মকর্তা এবং নিরাপত্তাকর্মীদেরকে রোদ পোহাতে দেখা যায়। এর ঠিক দুই মিনিটের মধ্যে একসঙ্গে ৫০ থেকে ৫৫ জন বিভিন্ন বয়সী নারী-পুরুষ কেন্দ্রের ভেতরে ঢোকেন এবং ফটোসেশন দেওয়ার জন্য বুথগুলোর সামনে সারিবদ্ধ হয়ে দাঁড়িয়ে পড়েন। ছবি তোলা শেষ হলে লাইনে দাঁড়ানো লোকগুলো ভোট না দিয়েই আবার কেন্দ্রের বাইরে চলে যান।
ঘটনাস্থল থেকে আমাদের প্রতিনিধি জানান,  ফাঁকা কেন্দ্রের ছবি তুলে কেন্দ্র থেকে বের হতেই নেতা গোছের কয়েকজন এগিয়ে আসেন এবং জানতে চান, তাঁরা যখন লাইনে ছিলেন তখন কেন ছবি তোলা হয়নি এবং ফাঁকা কেন্দ্রের কেন ছবি তোলা হলো। তাঁদের জানানো হয়, লাইনে দাঁড়ানো ও ফাঁকা অবস্থার দুটি ছবিই তোলা হয়েছে। এরপর তাঁরা পথ থেকে সরে দাঁড়ান।
