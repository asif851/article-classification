
বিএনপির চেয়ারপারসনের উপদেষ্টা শামসুজ্জামান দুদু বলেছেন, ‘আমরা সংলাপের বিরুদ্ধে নই, পক্ষে। আগে সংলাপের পরিবেশ সৃষ্টি করতে হবে। বিষয়বস্তু স্পষ্ট করতে হবে।’
আজ শনিবার বিএনপির নয়াপল্টনের কেন্দ্রীয় কার্যালয়ে সংবাদ সম্মেলনে সাংবাদিকদের এক প্রশ্নের জবাবে শামসুজ্জামান এসব কথা বলেন।
আজ সকালে বিরোধীদলীয় নেতা খালেদা জিয়ার উদ্দেশে প্রধানমন্ত্রী বলেছেন, ‘আমাদের সংলাপের আহ্বান অব্যাহত আছে। সংসদে আসুন, আলোচনা করি। সমস্যার সমাধান করি। ধ্বংসাত্মক পথ পরিহার করুন। গণতন্ত্রের পথে আসুন।’
প্রধানমন্ত্রীর এই বক্তব্যের পরিপ্রেক্ষিতে সাংবাদিকদের করা এক প্রশ্নের জবাবে শামসুজ্জামান বলেন, বিএনপি সংলাপের বিরুদ্ধে নয়। সংলাপের জন্য পরিবেশ সৃষ্টি ও বিষয়বস্তু স্পষ্ট করার দাবি জানিয়ে তিনি বলেন, ‘বিয়ে খেতে যাব, তার জন্য পরিবেশ থাকতে হবে। আমরা সেজেগুজে বিয়ে খেতে যাব, আর পথেঘাটে চোর-ডাকাত সব ছিনিয়ে নেবে—এ রকম হলে হবে না।’
প্রধানমন্ত্রীর উদ্দেশে বিএনপির চেয়ারপারসনের এই উপদেষ্টা বলেন, ‘বিএনপির সব নেতা কারাগারে। গুলি করে মানুষ হত্যা করা হচ্ছে। বিরোধী দলের নেতাদের বিরুদ্ধে মামলা দেওয়া হচ্ছে। পরিবেশ ঠিক করে সংলাপের কথা বলুন। সংলাপের বিষয় কী, কিসের জন্য সংলাপ, তা স্পষ্ট করুন।’
মতিঝিলের শাপলা চত্বরে হেফাজতে ইসলামের সমাবেশে আইনশৃঙ্খলা রক্ষাকারী বাহিনীর অভিযানের বিষয়ে সরকারের দেওয়া প্রেসনোটের বিষয়ে শামসুজ্জামান বলেন, ‘আমরা যা চেয়েছি, তা পাইনি। যা পেয়েছি, তা জাতি চায়নি।’
মতিঝিলের শাপলা চত্বরে হেফাজতে ইসলামের কর্মসূচিতে পুলিশ, র্যাব ও বিজিবির যৌথ অভিযানের পাঁচ দিন পর গতকাল শুক্রবার সরকার একটি প্রেসনোট দেয়। এতে বলা হয়, নৈরাজ্য প্রতিরোধ, গণতন্ত্র রক্ষা, আইনের শাসন সুরক্ষা ও গণনিরাপত্তা সুনিশ্চিত করার জন্য ওই অভিযান অনিবার্য হয়ে ওঠে। এ ঘটনায় হাজার হাজার লোকের প্রাণহানির গুজব অসত্ উদ্দেশ্যপ্রণোদিত বলেও দাবি করা হয় প্রেসনোটে।
ওই ঘটনায় সরকারের পক্ষ থেকে প্রেসনোট দাবি করেছিল বিএনপি।
