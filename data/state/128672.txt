
গাড়িতে প্রার্থীদের পোস্টার লাগানো ও নির্বাচনী কার্যালয়ে আলোকসজ্জার অভিযোগে পাঁচ কাউন্সিলর পদপ্রার্থীকে জরিমানা এবং মসজিদে নির্বাচনী মিষ্টি বিতরণের অভিযোগে দুই প্রার্থীকে কারণ দর্শানোর (শোকজ) নোটিশ দিয়েছে নির্বাচন কমিশন।
গাজীপুর সিটি করপোরেশন নির্বাচনের রিটার্নিং কর্মকর্তা মো. মতিয়ার রহমান বলেন, গাড়িতে পোস্টার লাগানোর অভিযোগে গত শনিবার ভ্রাম্যমাণ আদালত সদর উপজেলার কোনাবাড়ি এলাকার কাউন্সিলর পদপ্রার্থী আবদুল কাদেরকে পাঁচ হাজার টাকা, জেলা শহর এলাকার কাউন্সিলর পদপ্রার্থী মো. কবির হোসেনকে ১০ হাজার টাকা, ঘরের দেয়ালে পোস্টার লাগানোর অভিযোগে টঙ্গী এলাকার কাউন্সিলর পদপ্রার্থী মো. জহুরুল ইসলামকে পাঁচ হাজার টাকা, কাশিমপুর এলাকায় নির্বাচনী অফিসে আলোকসজ্জা করার অভিযোগে কাউন্সিলর পদপ্রার্থী তাহাজ উদ্দিনকে ৫০০ টাকা এবং রাস্তায় ডিজিটাল পোস্টার লাগিয়ে চলাচলে প্রতিবন্ধকতা সৃষ্টির অভিযোগে গাছা এলাকার কাউন্সিলর পদপ্রার্থী মোবারক হোসেনকে দুই হাজার টাকা জরিমানা করেছেন। ভ্রাম্যমাণ আদালত পরিচালনা করেন গাজীপুরের নির্বাহী ম্যাজিস্ট্রেট শারমিন সুলতানা।
এদিকে মসজিদে মিলাদের নামে নির্বাচনী মিষ্টি বিতরণের অভিযোগে ৩৩ নম্বর ওয়ার্ডের কাউন্সিলর পদপ্রার্থী মো. ওসমান গণিকে এবং ৪৬ নম্বর ওয়ার্ডের কাউন্সিলর পদপ্রার্থী রঞ্জুল ইসলামকে হুমকি দেওয়ার অভিযোগে প্রতিদ্বন্দ্বী প্রার্থী নুরুল ইসলামকে গত শনিবার কারণ দর্শানোর নোটিশ দেওয়া হয়েছে। তিনি গতকাল রোববার জবাব দিয়েছেন।
