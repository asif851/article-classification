
কক্সবাজারের কুতুবদিয়া উপজেলার আমজাখালী সমুদ্র উপকূলে গত বুধবার রাত ১১টায় কোস্টগার্ডের সদস্যরা অভিযান চালিয়ে প্রায় তিন কোটি টাকা মূল্যের ৫২ হাজার ৫০০টি নিষিদ্ধ ইয়াবা বড়িসহ ছয় ব্যক্তিকে আটক করেছেন। এ সময় একটি মাছ ধরার ট্রলার জব্দ করা হয়। আটক ব্যক্তিরা হলেন ট্রলারের জেলে মনির আহমদ (৪৫), সবুজ মিয়া (২০), আবুল কাশেম (৫০), মুহাম্মদ ছাদেক (৩৪), আবুল কালাম (৩২) ও কলিম উল্লাহ (৩০)। এঁরা চট্টগ্রামের বোয়ালখালী ও আনোয়ারা উপজেলার বাসিন্দা। আটক ব্যক্তিদের গতকাল বৃহস্পতিবার সকালে কুতুবদিয়া থানায় সোপর্দ করে একটি মামলা করা হয়েছে। কুতুবদিয়া থানার এসআই বসু মিত্র এর সত্যতা নিশ্চিত করে বলেন, মাছ ধরার ট্রলারে করে জেলেরা টেকনাফ থেকে ইয়াবার চালানটি চট্টগ্রাম পাচার করছিলেন। 
