
বর্ধিত ভাড়া কমানোর দাবিতে নীলক্ষেত কর্মজীবী মহিলা হোস্টেলের নারীরা নীলক্ষেতে হোস্টেলের সামনে আন্দোলন করছেন। আজ মঙ্গলবার রাত ১০ দিকে নারীরা হোস্টেল থেকে বের হয়ে রাস্তায় অবস্থান নেওয়ায় কাঁটাবন থেকে নীলক্ষেতগামী রাস্তায় যান চলাচল বন্ধ হয়ে যায়।
আন্দোলনরত একাধিক কর্মজীবী নারী বলেন, ২৯ অক্টোবর বিজ্ঞপ্তি দিয়ে হোস্টেলের সব কক্ষের ভাড়া প্রায় দ্বিগুণ করা হয়। তাঁদের তথ্যানুযায়ী একজনের কক্ষের ভাড়া দেড় হাজার টাকা থেকে বাড়িয়ে তিন হাজার টাকা, দুজন থাকেন এমন কক্ষের ভাড়া এক হাজার ১০০ টাকা থেকে বাড়িয়ে দুই হাজার টাকা, তিনজনের কক্ষের ভাড়া ৮০০ টাকা থেকে বাড়িয়ে দেড় হাজার এবং চারজনের কক্ষের ভাড়া ৭০০ থেকে এক হাজার ২০০ টাকা করা হয়েছে।আন্দোলনকারীরা বলেন, ২৯ তারিখ চিঠি দিয়েই পরবর্তী মাস থেকে নতুন ভাড়া কার্যকর করা হয়। ওই দিন থেকে তাঁরা মহিলা ও শিশুবিষয়ক মন্ত্রণালয়সহ সংশ্লিষ্ট কর্তৃপক্ষের কাছে ভাড়া কমানোর দাবি জানিয়ে আসছেন। কর্তৃপক্ষ আশ্বাস দিয়েছিল ১০ নভেম্বরের মধ্যে এ বিষয়ে সিদ্ধান্তের কথা জানাবেন। কিন্তু আজ ১০ তারিখ পার হয়ে যাওয়ার পর কোনো সিদ্ধান্ত না জানানোই নারীরা হোস্টেল থেকে বের হয়ে এসেছেন। তাঁরা বলেন, যতক্ষণ পর্যন্ত সংশ্লিষ্ট কর্তৃপক্ষের কেউ বর্ধিত ভাড়া কমানোর আশ্বাস দেবেন না ততক্ষণ পর্যন্ত তাঁরা রাস্তায় অবস্থান করবেন।এ ব্যাপারে হোস্টেল সুপার সাবিকুন্নাহার প্রথম আলোকে বলেন, ‘আমি ২৯ তারিখ অফিশিয়াল অর্ডার পেয়েছি। এখানে আমার কিছু করার নেই। সংশ্লিষ্ট মন্ত্রণালয় আমাকে যে নির্দেশনা দিয়েছে আমি সে অনুযায়ী কাজ করেছি।’
