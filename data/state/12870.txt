
ঝড়-জলোচ্ছ্বাস হলে সবচেয়ে আগে ভাঙে কাঁচা বাড়িঘর। যেসব বাড়ি বা এলাকায় বিদ্যুৎ-সংযোগ নেই, তাদের বিপদ তো আরও বেশি। বিশেষ করে দুর্যোগটা যদি রাতে হয়, তাহলে তো দুর্ভোগের সীমা থাকে না। দেশের দুর্যোগপ্রবণ এলাকাগুলোর ওপর প্রথমবারের মতো করা এক জরিপে দেখা গেছে, দুর্যোগপ্রবণ এলাকার মানুষ দেশের অন্য এলাকার মানুষের চেয়ে কম সুবিধা পায়।বাংলাদেশ পরিসংখ্যান ব্যুরোর (বিবিএস) করা ওই জরিপে দেখা গেছে, দুর্যোগপ্রবণ এলাকাগুলোর ৭০ শতাংশ মানুষই কাঁচা ঘরে থাকে। বিদ্যুৎ-সংযোগ নেই ৪০ শতাংশেরও বেশি মানুষের। দুর্যোগের পরে মাত্র ১১ শতাংশ মানুষ সরকারি হাসপাতালে চিকিৎসা নিতে পারে। ৪৪ শতাংশই স্থানীয় ওষুধের দোকানের পরামর্শে চিকিৎসা নেয়। আর ১৪ শতাংশ মানুষ কোনো চিকিৎসাই নেয় না।বাংলাদেশ পরিসংখ্যান ব্যুরো (বিবিএস) পরিচালিত ‘বাংলাদেশের জলবায়ুবিষয়ক পরিসংখ্যান ২০১৫’ প্রতিবেদনে এসব তথ্য তুলে ধরা হয়েছে। গতকাল রোববার রাজধানীর শেরেবাংলা নগরে পরিকল্পনা কমিশনের এনইসি কক্ষে প্রতিবেদনটির তথ্য-উপাত্ত তুলে ধরা হয়। দেশের ৬৪টি জেলায় ১১টি বড় দুর্যোগ হানা দেয় এমন এলাকাগুলোর ওপরে জরিপটি করা হয়েছে। প্রায় পাঁচ হাজার খানা ও মহল্লাকে নমুনা ধরে তাদের ওপরে জরিপ করা হয়েছে।জরিপটিতে দেখা গেছে, দেশের ২ কোটি ২০ লাখ ৪ হাজার ৩৬৭ জন মানুষ দুর্যোগপ্রবণ এলাকায় বসবাস করে। এই দুর্যোগপ্রবণ এলাকার মানুষের প্রাকৃতিক দুর্যোগের কারণে ২০০৮ থেকে ২০১৪ সাল পর্যন্ত সময়ে ১৮ হাজার ৪২৫ কোটি টাকার সম্পদের ক্ষতি হয়েছে। এই ক্ষতি শুধু তাদের পরিবার ও ব্যক্তিগত ক্ষতির হিসাব ধরে করা হয়েছে।প্রতিবেদন প্রকাশ অনুষ্ঠানে প্রধান অতিথির বক্তৃতায় পরিকল্পনামন্ত্রী আ হ ম মুস্তফা কামাল বাংলাদেশের জলবায়ু পরিবর্তনের নানা ক্ষয়ক্ষতি তুলে ধরে বলেন, ‘আমাদের দেশের মানুষের গড় বিদ্যুৎপ্রাপ্তির হার এবং পাকা বাড়ির পরিমাণ দেশের গড় প্রাপ্তির তুলনায় কম। তাই আমরা ভবিষ্যতে বিদ্যুৎকেন্দ্র নির্মাণ এবং বিদ্যুৎ-সংযোগ দেওয়ার ক্ষেত্রে দুর্যোগপ্রবণ এবং উপকূলকে গুরুত্ব দেব।’এই জরিপ প্রতিবেদনটি সম্পর্কে মন্তব্য করতে গিয়ে জাতিসংঘ উন্নয়ন কর্মসূচির সহকারী কান্ট্রি ডিরেক্টর ও দুর্যোগ বিশেষজ্ঞ খুরশিদ আলম প্রথম আলোকে বলেন, ‘এই জরিপের ফলাফল আমাদের বলে দিচ্ছে দুর্যোগপ্রবণ এলাকার মানুষের ঘরবাড়ি এবং অন্যান্য সুবিধা কতটা ঝুঁকির মধ্যে আছে। ফলে আমাদের ওই মানুষগুলোকে লক্ষ করে ভবিষ্যতের উন্নয়ন পরিকল্পনা করতে হবে।’প্রতিবেদনে বলা হয়, দুর্যোগপ্রবণ এলাকার মানুষের আয়ের প্রধান উৎস কৃষি। ৩৬ শতাংশ মানুষ কৃষির ওপর নির্ভরশীল। ৩৩ শতাংশ মানুষ দিনমজুর, ১৫ শতাংশ ব্যবসা, ১৪ শতাংশ সেবা বা চাকরি এবং মাত্র ১ শতাংশ শিল্পের মালিক।প্রতিবেদন সম্পর্কে পরিসংখ্যান ব্যুরোর মহাপরিচালক ওয়াজেদুল ইসলাম বলেন, ‘আমরা ভবিষ্যতে এই জরিপটি নিয়মিতভাবে করব। যাতে এই মানুষগুলোর কী উন্নতি ও অবনতি হলো তা বোঝা যায়।’প্রতিবেদনটি সম্পর্কে আরও বক্তব্য দেন দুর্যোগ ব্যবস্থাপনা ও ত্রাণ মন্ত্রণালয়ের সচিব মো. শাহ কামাল, বাংলাদেশ সেন্টার ফর অ্যাডভান্সড স্টাডিজের নির্বাহী পরিচালক ড. আতিক রহমান, পরিসংখ্যান ও তথ্য ব্যবস্থাপনা বিভাগের সচিব কে এম মোজাম্মেল হক।
