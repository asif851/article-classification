
চট্টগ্রাম বিশ্ববিদ্যালয় শাখা সমাজতান্ত্রিক ছাত্রফ্রন্ট আয়োজিত ‘রামপাল বিদ্যুৎকেন্দ্র নাকি সুন্দরবন’—এই প্রশ্নে প্রতীকী গণভোটে প্রায় ৯২ শতাংশ শিক্ষক-শিক্ষার্থী সুন্দরবন রক্ষার পক্ষে মত দিয়েছেন। রামপালে বিদ্যুৎকেন্দ্র নির্মাণের পক্ষে মত দিয়েছেন সাড়ে ৭ শতাংশ শিক্ষক-শিক্ষার্থী।
গতকাল মঙ্গলবার দুপুরে চট্টগ্রাম বিশ্ববিদ্যালয়ের মুক্তমঞ্চে অনুষ্ঠিত এক সভায় প্রতীকী এই গণভোটের ফল ঘোষণা করেন তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটির চট্টগ্রাম জেলার সদস্যসচিব প্রকৌশলী দেলোয়ার মজুমদার।
চট্টগ্রাম বিশ্ববিদ্যালয় শাখা ছাত্রফ্রন্টের সভাপতি ফজলে রাব্বীর সভাপতিত্বে ও সদস্য আবিদ খন্দকারের সঞ্চালনায় অন্যান্যের মধ্যে বক্তব্য দেন বাংলাদেশের সমাজতান্ত্রিক দলের (মার্ক্সবাদী) চট্টগ্রাম জেলার সদস্যসচিব অপু দাশগুপ্ত, গণসংহতি আন্দোলনের চট্টগ্রাম জেলার সমন্বয়ক কমরেড হাসান মারুফ ও ছাত্রফ্রন্টের কেন্দ্রীয় সহসভাপতি সত্যজিৎ বিশ্বাস।
সভায় বক্তারা বলেন, রামপালে বিদ্যুৎকেন্দ্র নির্মাণে উন্নত প্রযুক্তি ব্যবহার করা হলেও বায়ু, পানি ও শব্দদূষণ ঠেকানো যাবে না। আর পরিবেশ ধ্বংস করে বিদ্যুৎকেন্দ্র নির্মাণ করার কোনো অর্থই হয় না। এ জন্যই সচেতন শিক্ষক-শিক্ষার্থীরা রামপালের বিপক্ষে মত দিয়েছেন। তাই জনগণের রায় মেনে অবিলম্বে রামপাল চুক্তি বাতিল করতে হবে সরকারকে।
বক্তারা আরও বলেন, দ্রুত রামপাল চুক্তি বাতিল করে সুন্দরবনকে রক্ষা করা না হলে ছাত্র ও শিক্ষকসমাজ সুন্দরবন রক্ষায় কঠোর আন্দোলনে নামতে বাধ্য হবে।
৫ জানুয়ারি রামপাল বিদ্যুৎকেন্দ্র নিয়ে শিক্ষক ও শিক্ষার্থীদের মতামত যাচাই করতে প্রতীকী গণভোটের আয়োজন করে চট্টগ্রাম বিশ্ববিদ্যালয় শাখা সমাজতান্ত্রিক ছাত্রফ্রন্ট। ২১ জানুয়ারি পর্যন্ত ভোট সংগ্রহ করা হয়।
সমাজতান্ত্রিক ছাত্রফ্রন্টের নেতারা বলেন, গণভোটে চট্টগ্রাম বিশ্ববিদ্যালয়ের ৫ হাজার ১৯৮ জন শিক্ষক-শিক্ষার্থী ভোট দেন। তাঁদের মধ্যে ৪ হাজার ৭৭৭ জন সুন্দরবনের পক্ষে এবং ৩৯২ জন রামপালের পক্ষে ভোট দিয়েছেন। বাকি ২৯টি ভোট বাতিল হয়েছে।
 
