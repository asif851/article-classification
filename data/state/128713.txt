
মানবতাবিরোধী অপরাধে দলের কেন্দ্রীয় নির্বাহী কমিটির সদস্য মীর কাসেম আলীর মৃত্যুদণ্ডের প্রতিবাদে কাল বুধবার সকাল-সন্ধ্যা হরতাল ডেকেছে জামায়াতে ইসলামী। সকাল ছয়টা থেকে সন্ধ্যা ছয়টা পর্যন্ত ১২ ঘণ্টা এই কর্মসূচি চলবে।
আজ মঙ্গলবার মীর কাসেম আলীর রিভিউ আবেদন আপিল বিভাগ খারিজ করে দেওয়ার পর এক বিজ্ঞপ্তিতে কাল হরতাল দেওয়ার কথা জানিয়েছে দলটি। বিজ্ঞপ্তিতে দলের কেন্দ্রীয় প্রচার বিভাগের সদস্য এম আলম স্বাক্ষর করেন।
বিবৃতিতে জানানো হয়, অ্যাম্বুলেন্স, লাশবাহী গাড়ি, ফায়ার সার্ভিস, হজযাত্রী পরিবহনে নিয়োজিত গাড়ি ও সংবাদপত্রের গাড়ি হরতালের আওতামুক্ত থাকবে।
