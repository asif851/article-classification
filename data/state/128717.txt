
নরসিংদীর মাধবদী পৌরসভা নির্বাচনে ৪ নম্বর ওয়ার্ডে ভোটগ্রহণে অনিয়মের অভিযোগে ও পুনঃভোট গণনা চেয়ে প্রধান নির্বাচন কমিশনারসহ (সিইসি) সাতজনের বিরুদ্ধে মামলা করা হয়েছে। আজ বৃহস্পতিবার বিকেলে নির্বাচনী ট্রাইব্যুনাল ও প্রথম যুগ্ম জেলা জজ আদালতে মামলাটি করেন পরাজিত কাউন্সিলর প্রার্থী মো. ওবায়দুর রহমান। ট্রাইব্যুনাল আগামী ১ মার্চ পরবর্তী শুনানির তারিখ নির্ধারণ করেছেন।
সিইসি কাজী রকিবউদ্দীন আহমদ, নরসিংদী জেলা প্রশাসক আবু হেনা মোরশেদ জামান, রিটার্নিং কর্মকর্তা রফিকুল ইসলাম, নরসিংদী সদর নির্বাচন কর্মকর্তা নজরুল ইসলাম, প্রিসাইডিং কর্মকর্তা মো. জয়নাল আবেদীন, বিজয়ী কাউন্সিলর মো. শেখ ফরিদ ও অন্য পরাজিত প্রার্থী মো. ইসমাইল হোসেনকে বিবাদী করা হয়েছে।
জানতে চাইলে জেলা নির্বাচন কর্মকর্তা রফিকুল ইসলাম বলেন, ‘মামলা যে কেউ করতে পারেন।’ তবে মামলা হয়েছে কি না—এর কোনো কাগজ এখনো হাতে পাননি বলে তিনি জানান।
