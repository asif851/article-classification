
রাজধানীতে ছিনতাইকারীদের হামলায় এক সাংবাদিক আহত হয়েছেন। আজ সোমবার ভোরে মোহাম্মদপুরের জাকির হোসেন রোডে এ ঘটনা ঘটে।আহত সাংবাদিকের নাম মাহতাব হোসেন। তিনি কালের কণ্ঠ পত্রিকায় কর্মরত।
আহত সাংবাদিকের সহকর্মী ইব্রাহিম মশিউর প্রথম আলোকে বলেন, আহত অবস্থায় উদ্ধার করে মাহতাবকে ঢাকা মেডিকেল কলেজ হাসপাতালে নেওয়া হয়। মাহতাবের শরীরের যেখানে যেখানে কেটেছে, সেখানে কয়েকটি সেলাই দিয়েছেন চিকিৎসকেরা। তাঁকে বাসায় নেওয়া হয়েছে। তিনি শঙ্কামুক্ত বলে চিকিৎসকেরা জানিয়েছেন।
ইব্রাহিম মশিউরের ভাষ্য, গ্রামের বাড়ি দিনাজপুর থেকে আজ ভোরে ঢাকায় আসেন মাহতাব। জাকির হোসেন রোডে তাঁর বাসা। বাসার সামনে এলে কয়েকজন ছিনতাইকারী তাঁর সঙ্গে থাকা ব্যাগটি কেড়ে নেয়। এ সময় তারা তাঁকে ধারালো অস্ত্র দিয়ে আঘাত করে। তাঁর চিৎকারে লোকজন এগিয়ে এলে ছিনতাইকারীরা ব্যাগটি ফেলে পালিয়ে যায়।
ঘটনার বিষয়ে জানতে মোহাম্মদপুর থানায় যোগাযোগ করা হলে তারা কিছু বলতে পারেনি।
