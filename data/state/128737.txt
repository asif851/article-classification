
ঠাকুরগাঁও পৌরসভা নির্বাচনে জাল ভোট, কেন্দ্রে আধিপত্য বিস্তার ও সাংবাদিক লাঞ্ছিতসহ বিচ্ছিন্ন ঘটনা ঘটেছে।গতকাল বুধবার দুপুর সোয়া ১২টার দিকে ১০ নম্বর গোবিন্দনগর সরকারি প্রাথমিক বিদ্যালয় কেন্দ্রে একদল যুবক হামলা চালিয়ে ব্যালট বাক্স ভাঙচুর করে ৬০০ ব্যালট পেপার ছিনিয়ে নেন। এ ঘটনায় ওই কেন্দ্রে প্রায় এক ঘণ্টা ভোট বন্ধ থাকে। পরে আবার শুরু হলে যুবকেরা আবার কেন্দ্রে হামলা চালান। তখন এ কেন্দ্রে ভোট স্থগিত করে দেওয়া হয়।দুপুর সাড়ে ১২টার দিকে সরকারি মহিলা কলেজ কেন্দ্রে আওয়ামী লীগ-মনোনীত মেয়র প্রার্থী তহমিনা আখতার মোল্লা নেতাকর্মীদের নিয়ে ভোটকেন্দ্র পরিদর্শনে যান। সে সময় বিএনপির নেতা-কর্মীরা বাধা দেন। পরে পুলিশ রেজাউল ও আরিফুল নামে দুই বিএনপি কর্মীকে আটক করে। এ ঘটনায় সরকারি মহিলা কলেজের পুরুষ কেন্দ্রের ভোট স্থগিত করা হয়।ঠাকুরগাঁও পলিটেকনিক ইনস্টিটিউট ভোটকেন্দ্র দখলে নিয়ে জাল ভোট দেন কাউন্সিলর প্রার্থী মারুফ আলী। সে সময় তাঁর লোকজন ঠাকুরগাঁও প্রেসক্লাবের সাধারণ সম্পাদক ও মাছরাঙা টেলিভিশনের প্রতিনিধি বদরুল ইসলাম এবং যমুনা টেলিভিশনের প্রতিনিধি পার্থ সারথি দাসকে লাঞ্ছিত করা হয়।
