
রাষ্ট্রপতি মো. আবদুল হামিদ ভিয়েতনামে রাষ্ট্রীয় সফর শেষে দেশে ফিরেছেন। বাংলাদেশ বিমানের নিয়মিত একটি ফ্লাইটে গতকাল বৃহস্পতিবার সন্ধ্যা ৭টা ১৫ মিনিটে তিনি হজরত শাহজালাল আন্তর্জাতিক বিমানবন্দরে পৌঁছান। খবর বাসসের।বিমানবন্দরে রাষ্ট্রপতিকে স্বাগত জানান শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, পররাষ্ট্রমন্ত্রী এ এইচ মাহমুদ আলী, মন্ত্রিপরিষদ সচিব, কূটনৈতিক কোরের প্রধান, ব্রিটিশ হাইকমিশনার রবার্ট গিবসন, তিন বাহিনীর প্রধান এবং পদস্থ বেসামরিক ও সামরিক কর্মকর্তারা। এর আগে রাষ্ট্রপতি সিঙ্গাপুর এয়ারলাইনসের একটি ফ্লাইটে ভিয়েতনামের হো চি মিন সিটি থেকে সিঙ্গাপুরে আসেন।রাষ্ট্রপতি ৭ আগস্ট ভিয়েতনামের উদ্দেশে ঢাকা ত্যাগ করেন এবং থাইল্যান্ডে যাত্রাবিরতি করেন। ঢাকায় ফেরার পথে রাষ্ট্রপতি বিমানে যাত্রীদের সঙ্গে শুভেচ্ছা বিনিময় করেন।
