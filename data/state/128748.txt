
ছুটিতে থাকা প্রধান বিচারপতি সুরেন্দ্র কুমার সিনহার বিদেশে যাওয়ার বিষয়ে সরকারি আদেশের (জিও) অনুমতিপত্রে সই করেছেন রাষ্ট্রপতি মো. আবদুল হামিদ। আজ বুধবার বিকেল কিশোরগঞ্জ থেকে ঢাকায় ফিরে রাতেই নথিতে সই করেন।
আইনসচিব আবু সালেহ শেখ মো. জহিরুল হক প্রথম আলোকে এ কথা জানিয়েছেন।
এর আগে আজ দুপুরে নথিতে প্রধানমন্ত্রী শেখ হাসিনা সই করেন বলে জানিয়েছিলেন আইনমন্ত্রী আনিসুল হক।
প্রধান বিচারপতি ২ অক্টোবর থেকে এক মাসের ছুটিতে আছেন। গতকাল মঙ্গলবার এস কে সিনহা বিদেশ যাবেন বলে রাষ্ট্রপতিকে অবহিত করেন। তিনি ১৩ অক্টোবর থেকে ১০ নভেম্বর পর্যন্ত বিদেশে থাকতে চান বলে জানিয়েছিলেন।
এদিকে আজ বিকেলে অস্থায়ী প্রধান বিচারপতি মো. আবদুল ওয়াহ্‌হাব মিঞার সঙ্গে সাক্ষাৎ শেষে আইনমন্ত্রী সাংবাদিকদের বলেন, ‘আমরা যারা সরকারি চাকরি করি, এখন তাদের কিন্তু বাইরে যেতে হলে একটি সরকারি আদেশ লাগে। প্রধান বিচারপতির ব্যাপারটিও রাষ্ট্রপতিকে জানতে হয়। সে কারণে প্রথমে ওনার (প্রধান বিচারপতির) ব্যক্তিগত সহকারী একটি চিঠি লিখেছেন, তারপর আপিল বিভাগের রেজিস্ট্রার জাকির হোসেন একটি কাভারিং লেটার লিখে রাষ্ট্রপতির কাছে পাঠানোর জন্য তা আইন মন্ত্রণালয়ে পাঠিয়েছেন।’
