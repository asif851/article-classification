
আসন্ন জাতীয় সংসদ নির্বাচন সুষ্ঠু করার জন্য নির্বাচন কমিশনকে (ইসি) সব ধরনের সহযোগিতা করবেন সরকারের সচিবেরা।
আজ বৃহস্পতিবার সচিবালয়ে মন্ত্রিপরিষদ বিভাগে অনুষ্ঠিত সচিবদের এক বৈঠকে এসব কথা বলা হয়েছে। সভা শেষে মন্ত্রিপরিষদ সচিব মোহাম্মদ মোশাররফ হোসাইন ভূইঞা সাংবাদিকদের বৈঠকের এ সিদ্ধান্তের কথা জানান। একই সঙ্গে তিনি বলেন, নির্বাচনকালীন কী ধরনের সরকার থাকবে, সেটা তাঁদের কাছে বড় কথা নয়। যে ধরনের মন্ত্রিসভা থাকুক, তাদের সিদ্ধান্ত বাস্তবায়ন করা হবে।
মন্ত্রিপরিষদ সচিব বলেন, ওই সময়ে কেউ যাতে কাজে স্থবিরতা বা শিথিলতা না দেখায়, সে জন্য সবাইকে পরামর্শ দেওয়া হয়েছে। বৈঠকে সচিবেরা বলেছেন সরকার একটি চলমান প্রক্রিয়া। এখানে শূন্যতার কোনো সুযোগ নেই। সরকারের ধারাবাহিকতা রক্ষায় সচিবেরা প্রয়োজনীয় কাজ করে যাবেন। সভায় ৫৪ জন সচিব উপস্থিত ছিলেন। এর মধ্যে প্রায় ২০ জন সচিব বক্তব্য দিয়েছেন বলেও তিনি জানান।
