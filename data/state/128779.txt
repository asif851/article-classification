
সুচিকিত্সা আর রোগীর সন্তুষ্টির জন্য দরকার সুষ্ঠু হাসপাতাল ব্যবস্থাপনা। দেশে হাসপাতালের সংখ্যা দ্রুত বাড়লেও এদের ব্যবস্থাপনার ক্ষেত্রে উন্নতি তেমন হয়নি। হাসপাতাল ব্যবস্থাপনা বিষয়ে পৃথক কোর্স চালু করার মতো আনুষ্ঠানিক উদ্যোগ নেওয়া জরুরি হয়ে পড়েছে।গতকাল বুধবার ডেইলি স্টার ভবনে হাসপাতাল ব্যবস্থাপনাবিষয়ক বইয়ের প্রকাশনা অনুষ্ঠানে দেশের বিশিষ্ট চিকিত্সক ও হাসপাতাল ব্যবস্থাপকেরা এ কথা বলেন। ভারতের দাশগুপ্ত অ্যান্ড কোম্পানি ও পাঠক সমাবেশ যৌথভাবে এ অনুষ্ঠানের আয়োজন করে। অনুষ্ঠানে অন্যান্যের মধ্যে অ্যাপোলো, স্কয়ার, ল্যাবএইড ও শমরিতা হাসপাতালের ব্যবস্থাপনার সঙ্গে জড়িত ঊর্ধ্বতন কর্মকর্তাসহ বেশ কয়েকজন চিকিত্সক উপস্থিত ছিলেন।অনুষ্ঠানের প্রধান অতিথি ও জাতীয় অধ্যাপক এম আর খান বলেন, হাসপাতালে তিনটি পক্ষ থাকে—প্রথমত মালিক, দ্বিতীয়ত চিকিত্সক, নার্স, আয়া, ওয়ার্ড বয়, পরিচ্ছন্নতাকর্মী, গার্ড এবং তৃতীয়ত রোগী। সুষ্ঠু ব্যবস্থাপনা দরকার মূলত রোগীর সন্তুষ্টির জন্য। দেশে-বিদেশে নিজের কাজের অভিজ্ঞতা বর্ণনা করে দেশের এই বরেণ্য চিকিত্সক বলেন, এ দেশে ভালো চিকিত্সক থাকলেও অধিকাংশ রোগী সন্তুষ্ট হয় না মূলত হাসপাতালের ব্যবস্থাপনার দুর্বলতার কারণে। তিনি মালিক, পরিচালক, চিকিত্সক, নার্স, আয়া, ওয়ার্ড বয়, পরিচ্ছন্নতাকর্মী ও গার্ড প্রত্যেকের জন্য তিন বা ছয় মাসের পৃথক কোর্স চালু করার প্রস্তাব করেন।রুবায়ুল মোরশেদ, মো. লুত্ফর রহমান ও প্রফুল পাওয়ার (প্রয়াত)—এই তিনজন চিকিত্সকের লেখা হসপিটাল ম্যানেজমেন্ট: দি ফিউচার অব এশিয়া নামের বইটি প্রকাশ করেছে ভারতের দাশগুপ্ত অ্যান্ড কোম্পানি। এ দেশে বইটির পরিবেশক পাঠক সমাবেশ। বইটিতে বলা হয়েছে, হাসপাতালের ব্যবস্থাপনা বৈজ্ঞানিক বিষয় এবং এতে সফল হতে গেলে পেশাদারির সঙ্গে গাণিতিক দৃষ্টিভঙ্গি চাই।স্কয়ারের ব্যবস্থাপনা পরিচালক তপন চৌধুরী বলেন, একজন ভালো চিকিত্সক একজন ভালো হাসপাতাল ব্যবস্থাপক না-ও হতে পারেন। ব্যবস্থাপনা সম্পূর্ণ পৃথক বিষয়, এটা চ্যালেঞ্জিং। হাসপাতালের জন্য চিকিত্সাসেবা ও ব্যবস্থাপনা—এই দুয়ের মিশ্রণ দরকার।অনুষ্ঠানে ডেইলি স্টার-এর সম্পাদক মাহফুজ আনাম বলেন, ‘জাতি হিসেবে আমরা ব্যবস্থাপনায় পিছিয়ে। এর কারণে সম্পদ নষ্ট হয়, ভালো ফল পাওয়া যায় না।’ তিনি বলেন, হাসপাতাল হচ্ছে, চিকিত্সক আছে, পৃথিবীর সেরা যন্ত্র আসছে। কিন্তু ব্যবস্থাপনা হচ্ছে না।
