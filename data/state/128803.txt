
খালেদা জিয়া বাংলাদেশ জাতীয়তাবাদী দলের (বিএনপি) চেয়ারপারসনই নন, তিনি এখন জামায়াতে ইসলামীর নেতা বলে মন্তব্য করেছেন প্রধানমন্ত্রী শেখ হাসিনা। তিনি বলেন, খালেদা জিয়া এখন বিএনপি ও জামায়াত উভয় দলের নেতা। তিনি এখন দেশের জনগণের বিরুদ্ধে যুদ্ধ ঘোষণা করেছেন। আন্দোলনের নামে দেশের অর্থনীতির ক্ষতি করছেন। আজ শনিবার রাজধানীর বঙ্গবন্ধু আন্তর্জাতিক সম্মেলন কেন্দ্রে ১৯তম ঢাকা আন্তর্জাতিক বাণিজ্য মেলার উদ্বোধনী অনুষ্ঠানে প্রধানমন্ত্রী এসব কথা বলেন। রপ্তানি উন্নয়ন ব্যুরো ওং বাণিজ্য মন্ত্রণালয় যৌথভাবে রাজধানীর শেরেবাংলা নগরে মাসব্যাপী দেশের বৃহত্তম এই বাণিজ্য মেলার আয়োজন করছে। খবর বাসস ও ইউএনবির।প্রধানমন্ত্রী আন্দোলনের নামে সারা দেশে সন্ত্রাসী কর্মকাণ্ড চালানোর জন্য বিএনপি-জামায়াত জোটের বিরুদ্ধে তীব্র ক্ষোভ প্রকাশ করেছেন। এ ছাড়া উন্নয়নের ধারা অব্যাহত রাখতে এ ধরনের ধ্বংসাত্মক কার্যকলাপ বন্ধে ব্যবসায়ীদের সহায়তা কামনা করেছেন তিনি।ব্যবসায়ীদের উদ্দেশে প্রধানমন্ত্রী বলেন, ‘আপনাদের চুপ করে বসে থাকলে চলবে না। বিএনপি-জামায়াত জোটের ধ্বংসাত্মক কার্যকলাপের বিরুদ্ধে সোচ্চার এবং প্রতিরোধ গড়ে তুলতে হবে। কারণ, দিন শেষে ক্ষতি আপনাদের। ক্ষতি দেশের মানুষের।’প্রধানমন্ত্রী চলমান বিভিন্ন উন্নয়ন প্রকল্প দ্রুত বাস্তবায়নের জন্যও ব্যবসায়ীদের সহায়তা চান। তিনি বলেন, ‘আমরা আশা করি সকলের সহায়তায় আমাদের অসম্পূর্ণ কাজ দ্রুত সম্পন্ন করতে পারব।’বাংলাদেশকে একটি অমিত সম্ভাবনার দেশ হিসেবে বর্ণনা করে প্রধানমন্ত্রী বলেন, বিভিন্ন প্রতিকূলতার সঙ্গে অনবরত সংগ্রাম করে দেশ দৃঢ় পদক্ষেপে এগিয়ে যাচ্ছে।অনুষ্ঠানে বাণিজ্যসচিব মাহবুব আহমেদ এবং এফবিসিসিআই সভাপতি কাজী আকরাম উদ্দিন ও রপ্তানি উন্নয়ন ব্যুরোর ভাইস চেয়ারম্যান শুভাশীষ বোসও বক্তব্য দেন।

