

আইন বিভাগের এক শিক্ষককে চাকরিচ্যুতির নোটিশের জের ধরে ব্র্যাক বিশ্ববিদ্যালয়ের শিক্ষার্থীরা বিশ্ববিদ্যালয়টির ক্যাম্পাস ও পাশের সড়কে বিক্ষোভ করছেন।

শিক্ষার্থীদের সঙ্গে কথা বলে জানা যায়, ক্লাস-রুটিন অনুযায়ী আজ মঙ্গলবার দুপুর সাড়ে ১২টায় চাকরিচ্যুত ওই শিক্ষকের ক্লাস ছিল। তাঁকে ক্লাস নিতে না দেওয়ায় সকাল থেকে শিক্ষার্থীরা বিশ্ববিদ্যালয়ের ভবনের সামনে জড়ো হতে থাকেন এবং প্রতিবাদ শুরু করেন। আজ সন্ধ্যা সাতটায় এ প্রতিবেদন লেখা পর্যন্ত বিক্ষোভ চলছিল। আজ দুপুরে আন্দোলনরত শিক্ষার্থীরা বিশ্ববিদ্যালয়-সংলগ্ন সড়কে বসে পড়েন ও অবস্থান নেন। তাঁরা ‘ফারহান স্যারের অপমান, মানি না, মানব না’,‘রেজিস্ট্রারের পদত্যাগ দিতে হবে, দিতে হবে’, ‘উই ওয়ান্ট জাস্টিজ, ব্রিং ব্যাক ফারহান স্যার’ স্লোগান দিতে থাকেন। এভাবেই চলতে থাকবে তাঁদের আন্দোলন। শিক্ষার্থীরা অভিযোগ করেন, বিশ্ববিদ্যালয় কর্তৃপক্ষ বিভিন্ন বিভাগের আন্দোলনরত শিক্ষার্থীদের ডেকে জিজ্ঞাসাবাদ ও হুমকি দিচ্ছে। এ বিষয়ে বিশ্ববিদ্যালয় কর্তৃপক্ষের সঙ্গে যোগাযোগ করা হলে কেউ মন্তব্য করতে রাজি হননি।বিকেল সাড়ে চারটা নাগাদ বৃষ্টি শুরু হলে শিক্ষার্থীরা বিশ্ববিদ্যালয়ের নিচতলায় চলে আসেন। সেখানেও তাঁরা প্রতিবাদ অব্যাহত রেখেছেন। তাঁরা বললেন, প্রয়োজনে সারা রাত তাঁরা থাকবেন।আন্দোলনকারী শিক্ষার্থীদের অভিযোগ, চুক্তি ভিত্তিতে থাকা বিশ্ববিদ্যালয়ের আইন বিভাগের শিক্ষক ফারহান উদ্দিন আহমেদকে গত রোববার মানবসম্পদ বিভাগ থেকে চাকরিচ্যুতির নোটিশ দেওয়া হয়। কিন্তু তিনি তা নিতে অস্বীকৃতি জানালে রেজিস্ট্রার বিভাগের একাধিক কর্মকর্তা তাঁর আইডি কার্ড নিয়ে নেন এবং তাঁকে লাঞ্ছিত করেন।এ নিয়ে রোববার থেকে রাজধানীর মহাখালীতে ব্র্যাক বিশ্ববিদ্যালয়টির প্রধান ক্যাম্পাসে শিক্ষার্থীরা বিক্ষোভ করেন। তখন থেকে আইন বিভাগসহ বিভিন্ন বিভাগের শিক্ষার্থীরা ক্লাস-পরীক্ষা বর্জন করে ক্যাম্পাসে বিক্ষোভ করা শুরু করেন। নাম প্রকাশ না করার শর্তে আইন বিভাগের এক শিক্ষার্থী প্রথম আলোকে বলেন, তাঁরা উপাচার্যের কাছে শিক্ষককে লাঞ্ছনাকারী দুই সহকারী কর্মকর্তা ও রেজিস্ট্রারের বরখাস্ত চেয়েছেন। তদন্ত কমিটি গঠন করা হবে এবং একটা সিদ্ধান্ত দেবেন বলে গতকাল উপাচার্য কথা দেন। সে কমিটি বা সিদ্ধান্ত এখনো হয়নি। এসব বিষয়ে ফয়সালা না হওয়া পর্যন্ত তাঁদের আন্দোলন চলতে থাকবে বলে জানান ওই শিক্ষার্থী।শিক্ষার্থীদের এই বিক্ষোভ ও অভিযোগ নিয়ে কথা বলতে ব্র্যাক বিশ্ববিদ্যালয়ের রেজিস্ট্রার মোহাম্মদ শাহুল আফজালের মুঠোফোনে কল করে এবং খুদে বার্তা পাঠিয়ে কোনো সাড়া পাওয়া যায়নি।
