
জামায়াতে ইসলামীকে নিয়ে আওয়ামী লীগ ও বিএনপি রাজনীতি করেছে। আজ এই রাজনীতি শুরু হয়েছে হেফাজতে ইসলামকে নিয়ে। এর একমাত্র কারণ ক্ষমতা।
আজ রোববার বিকেলে রাজধানীর মিরপুরে ময়ূরী কমিউনিটি সেন্টারে ঢাকা মহানগর উত্তরের প্রতিনিধি সম্মেলনে নাগরিক ঐক্যের আহ্বায়ক মাহমুদুর রহমান মান্না এসব কথা বলেন। দলের সংবাদ বিজ্ঞপ্তিতে এ কথা জানানো হয়।
বিজ্ঞপ্তিতে বলা হয়, আওয়ামী লীগ ও বিএনপির সমালোচনা করে মাহমুদুর রহমান মান্না বলেন, এই দুই দলের হাতে দেশ ও মানুষ নিরাপদ নয়। মানুষ বিকল্প শক্তি চায়। মান্না বলেন, ‘জামায়াত নিয়ে বিএনপি রাজনীতি করেছে, আওয়ামী লীগও করেছে; আজ এই রাজনীতি শুরু হয়েছে হেফাজতকে নিয়ে। কেন? একমাত্র কারণ ক্ষমতা। জনগণের ভাগ্যের উন্নতির দিকে তাদের কোনো নজর নেই। তারা (আওয়ামী লীগ-বিএনপি) শুধু ক্ষমতা চায়।’
সুনামগঞ্জে হাওরবাসীর দুর্দশার জন্য দুর্নীতিকে দায়ী করেন মান্না। ক্ষমতাসীন আওয়ামী লীগের সমালোচনা করে তিনি বলেন, ‘আওয়ামী লীগ এতটাই দুর্নীতি করেছে, দলের সাধারণ সম্পাদক ওবায়দুল কাদের নিজেই দলের যাঁরা দুর্নীতি করে টাকা কামিয়েছেন, তাঁদের সাবধান করেন। তাঁদের যাঁরা দুর্নীতি করছেন, তাঁদের শাস্তি হয় না। অথচ আমরা দুর্নীতিতে নেই, আমরা ঘরে থাকতে পারি না, আমাদের আটকানো হয়।’
বিএনপির সমালোচনা করে মান্না বলেন, তারা একসময় জোর গলায় বলতেন ঈদের পর আন্দোলন। কিন্তু সেই ঈদ আর আসেনি। একইভাবে তারা এখন বলছেন, নির্বাচনকালীন সরকারের রূপরেখা দেবেন, কিন্তু কবে দেবেন?
নাগরিক ঐক্যের কেন্দ্রীয় সমন্বয়ক ও ঢাকা মহানগর উত্তরের আহ্বায়ক শহীদুল্লাহ কায়সারের সভাপতিত্বে প্রতিনিধি সম্মেলনে বক্তব্য দেন বাসদের সভাপতি খালেকুজ্জামান রতন, গণফোরামের নির্বাহী সভাপতি সুব্রত চৌধুরী, জেএসডির সাধারণ সম্পাদক মালেকুজ্জামান প্রমুখ।
