
ঘন কুয়াশার কারণে সাড়ে ১০ ঘণ্টা বন্ধ থাকার পর মুন্সিগঞ্জের লৌহজং উপজেলার শিমুলিয়া ও মাদারীপুরের শিবচরের কাঁঠালবাড়ি নৌপথে ফেরি চলাচল শুরু হয়েছে। আজ শুক্রবার সকাল সাড়ে ১০টার দিকে ফেরি চলাচল শুরু হয়। 
গতকাল বৃহস্পতিবার রাতে শিমুলিয়া-কাঁঠালবাড়ি নৌপথে পদ্মা নদীর মাঝে চারটি ফেরি আটকে রাখা হয়। পরে দিবাগত রাত ১২টা থেকে ফেরি চলাচল বন্ধ হয়ে যায়। এ সময় দুর্ভোগে পড়েছিলেন পারাপারের অপেক্ষায় শত শত যাত্রী।
শিমুলিয়া ঘাট বাংলাদেশ অভ্যন্তরীণ নৌ পরিবহন সংস্থার (বিআইডব্লিউটিসি) সহকারী ব্যবস্থাপক খালিদ নেওয়াজ বলেন, আজ সকালে ক্রমশ কুয়াশা কমতে থাকলে সাড়ে ১০টার দিকে ফেরি চলাচল স্বাভাবিক করা হয়।
স্থানীয় ও ঘাট সূত্রে জানা গেছে, ঘন কুয়াশার কারণে গত কয়েক দিন থেকে শিমুলিয়া-কাঁঠালবাড়ি নৌরুটে ফেরি চলাচল ব্যাহত হচ্ছে। গতকাল রাতে ফেরি বন্ধ থাকায় ঘাট এলাকায় তীব্র যানজটের সৃষ্টি হয়। শিমুলিয়া ঘাট এলাকায় পারাপারের জন্য প্রায় ৬০০ যানবাহন অপেক্ষায় ছিল।
বিআইডব্লিউটিসির শিমুলিয়া ঘাটের বাণিজ্য ব্যবস্থাপক আলীমুজ্জামান প্রথম আলোকে বলেন, গতকাল রাত ১০টার পর থেকে ঘন কুয়াশা পড়তে থাকে। সামনে কিছুই দেখা যাচ্ছিল না। এ পরিস্থিতিতে দুর্ঘটনা এড়াতে রাত ১২টার দিকে ফেরি চলাচল বন্ধ করে দেওয়া হয়।  বিআইডব্লিউটিসির ব্যবস্থাপক আহম্মেদ আলী প্রথম আলোকে বলেন, গতকাল রাত বাড়ার সঙ্গে সঙ্গে ঘন কুয়াশার তীব্রতা বাড়তে থাকে। এ কারণে রাত ১২টার দিকে মাঝ পদ্মায় আইটি-৯০, আইটি-৯১, আইটি-৯৭ ও কিশোরী নামের ৪টি ফেরি নোঙর করা হয়।
