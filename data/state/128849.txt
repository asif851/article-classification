
বাংলাদেশ জাতীয় জাদুঘরের বিশ্বসভ্যতা গ্যালারিতে বর্তমানে সুইজারল্যান্ড, ইরান, দক্ষিণ কোরিয়া ও চীনের কর্নার রয়েছে। আরও বিভিন্ন দেশের কর্নার সংযোজন করার উদ্যোগ নেওয়া হয়েছে। এ লক্ষ্যে কার্যক্রম এগিয়ে চলছে। সংস্কৃতিমন্ত্রী আসাদুজ্জামান নূর গতকাল বুধবার জাদুঘরের কবি সুফিয়া কামাল মিলনায়তনে জাতীয় জাদুঘরের ‘পুনঃসজ্জিত বিশ্বসভ্যতা গ্যালারি’র উদ্বোধনী অনুষ্ঠানে প্রধান অতিথির বক্তব্যে এসব কথা বলেন।জাতীয় জাদুঘরে পুনঃসজ্জিত বিশ্বসভ্যতা গ্যালারির আনুষ্ঠানিক উদ্বোধন করা হয় কবি সুফিয়া কামাল মিলনায়তনে। এতে সংস্কৃতিমন্ত্রী আসাদুজ্জামান নূর প্রধান অতিথি ছিলেন। বিশেষ অতিথি ছিলেন কোরিয়ার রাষ্ট্রদূত লি ইয়ান-ইউং, সুইজারল্যান্ডের চার্জ দি অ্যাফেয়ার্স কেরোলিন ট্রটউইলার, ইরান দূতাবাসের কালচারাল কাউন্সিলর আসগর খুসরুয়াবাদি এবং চীনা দূতাবাসের সেকেন্ড সেক্রেটারি হুয়াং লি। শুভেচ্ছা বক্তব্য দেন সংস্কৃতিসচিব রণজিৎ কুমার বিশ্বাস। ধন্যবাদ জানান জাদুঘরের মহাপরিচালক ফয়জুল লতিফ চৌধুরী।প্রধান অতিথির বক্তব্যে সংস্কৃতিমন্ত্রী আরও বলেন, বাংলাদেশ জাতীয় জাদুঘর এ দেশের ইতিহাস, ঐতিহ্য ও সংস্কৃতির ধারক ও বাহক। বিশ্বসভ্যতা গ্যালারি জাতীয় জাদুঘরের একটি সমৃদ্ধ গ্যালারি। বিভিন্ন দেশের সঙ্গে বাংলাদেশের বন্ধুত্বপূর্ণ সম্পর্কের বিষয়টিকে সরকার গুরুত্ব দেয়। পৃথিবীর বিভিন্ন দেশের সঙ্গে বাংলাদেশের সাংস্কৃতিক চুক্তি ও সংস্কৃতি বিনিময় কার্যক্রম রয়েছে। এর অংশ হিসেবে জাতীয় জাদুঘরে চারটি দেশের কর্নার স্থাপন করা হয়েছে।’আনুষ্ঠানিক উদ্বোধনের পরে অতিথিরা জাতীয় জাদুঘরের চতুর্থ তলায় অবস্থিত পুনঃসজ্জিত বিশ্বসভ্যতা গ্যালারি পরিদর্শন করেন।নতুন করে সাজানো বিশ্বসভ্যতা গ্যালারির কোরিয়ান কর্নার কোরিয়া ন্যাশনাল ফোক মিউজিয়ামের দেওয়া সাতটি নতুন নিদর্শন দিয়ে সাজানো হয়েছে। চীনা কর্নারে দূতাবাসের সৌজন্যে একটি মাল্টিমিডিয়া টাচ্ স্ক্রিন সংযোজন করা হয়েছে। সুইজারল্যান্ড কর্নারে সুইস সরকারের বাংলাদেশকে স্বীকৃতি প্রদানের অনুলিপি এবং বঙ্গবন্ধু শেখ মুজিবুর রহমানের একটি পত্রসহ বই স্থান পেয়েছে। এ ছাড়া ইরানি কর্নারে ঢাকাস্থ ইরান সাংস্কৃতিক কেন্দ্রের সৌজন্যে শাহনামার বাংলা ও ইংরেজির মুদ্রিত কপিসহ নতুন ১১টি নিদর্শন সংযোজন করা হয়েছে।
