
তৈরি পোশাকশিল্প মালিকদের শীর্ষ সংগঠন বিজিএমইএর কর্মকর্তা-কর্মচারীদের ওপর হামলার ঘটনায় করা মামলায় গার্মেন্টস শ্রমিক ট্রেড ইউনিয়ন কেন্দ্রের (টিইউসি) সাধারণ সম্পাদকসহ সাতজনকে কারাগারে পাঠিয়েছেন আদালত। আজ রোববার ঢাকার মহানগর হাকিম মিজানুর রহমান এ আদেশ দেন। এর আগে সংগঠনটির সভাপতি মন্টু ঘোষসহ আটজন নেতা আত্মসমর্পণ করে জামিন চান।
আদালত মন্টু ঘোষের জামিন মঞ্জুর করলেও বাকিদের জামিন মঞ্জুর না করে কারাগারে পাঠানোর নির্দেশ দেন।
কারাগারে পাঠানো সাতজন হলেন টিইউসির সাধারণ সম্পাদক জলি তালুকদার, সাংগঠনিক সম্পাদক কে এম মিন্টু, আন্তর্জাতিক সম্পাদক মঞ্জুর মঈন, বাংলাদেশের কমিউনিস্ট পার্টির (সিপিবি) কেন্দ্রীয় কমিটির সদস্য সাজেদুর রহমান শামীম, টিইউসির গাজীপুর জেলা শাখার সাধারণ সম্পাদক জালাল হাওলাদার, সাভার আশুলিয়া শাখার সভাপতি লুৎফর রহমান এবং টিইউসির কেন্দ্রীয় সদস্য মো. শাহজাহান।
পরে আসামিপক্ষের আইনজীবী এম এ তাহের প্রথম আলোকে বলেন, মামলার পর চার ফেব্রুয়ারি হাইকোর্ট থেকে আট সপ্তাহের অন্তর্বর্তীকালীন জামিনে ছিলেন এই আট আসামি। জামিনের মেয়াদ শেষ হলে এই আটজন আজ আদালতে আত্মসমর্পণ করে জামিন চান। এর মধ্যে কেবল মন্টু ঘোষের জামিন হয়েছে।
গত ৩১ জানুয়ারি বিজিএমইএর কর্মকর্তা-কর্মাচারীদের হত্যার চেষ্টা করা হয়েছে —এমন অভিযোগ এনে বিজিএমইএর অতিরিক্ত সচিব (প্রশাসন) মেজর (অব.) রফিকুল ইসলাম রমনা থানায় মামলা করেন। মোট ১২ জনের নাম উল্লেখ করে অজ্ঞাত এক শ থেকে দেড় শ জনের বিরুদ্ধে ওই মামলা করা হয়।
