
লন্ডন সফররত বিএনপির চেয়ারপারসন খালেদা জিয়া আগামী বৃহস্পতিবার বাংলাদেশে ফেরার কথা ছিল। কিন্তু চিকিৎসার জন্য তাঁর দেশে ফেরা বিলম্ব হবে বলে দলীয় সূত্রে জানা গেছে। যুক্তরাজ্য বিএনপি ও লন্ডনে অবস্থানরত বিএনপির একাধিক নেতার সঙ্গে কথা বলে জানা যায়, আগামীকাল বুধবার খালেদা জিয়া বাংলাদেশের উদ্দেশে রওনা দিয়ে বৃহস্পতিবার ঢাকায় পৌঁছাবেন বলে টিকিট নির্ধারিত ছিল। কিন্তু তাঁর চিকিৎসা শেষ না হওয়ার কারণে ফেরার সময় পেছানো হয়েছে। তিনি কবে দেশে ফিরবেন তা সম্পূর্ণ চিকিৎসকের পরামর্শের ওপর নির্ভর করছে বলে জানান তাঁরা। তবে খালেদা জিয়ার চিকিৎসা কিংবা বাংলাদেশে ফেরার বিষয়ে উদ্ধৃত হতে চাননি এসব নেতা। তারা জানান, ছেলে তারেক রহমান নিজেই তাঁর মায়ের চিকিৎসার বিষয়টি দেখাশোনা করছেন। ফলে এসব বিষয়ে তাঁরা সুনির্দিষ্ট করে কিছুই জানেন না। জানা গেছে, খালেদা জিয়ার দুই চোখের ক্যাটারেক্ট অপারেশন করতে হবে। বিএনপির একজন নেতা জানান, চিকিৎসক বলেছেন, দুই চোখের অপারেশন একসঙ্গে করা হবে না। এক চোখের অপারেশন করার সপ্তাহখানেক পর অন্য চোখের অপারেশন করা হবে। আজ মঙ্গলবার পর্যন্ত কোনো চোখের অপারেশন করা হয়নি বলে জানা গেছে। গত ১৬ সেপ্টেম্বর লন্ডনে আসেন খালেদা জিয়া। তিনি লন্ডনের কিংসটনে ছেলে তারেক রহমানের বাসায় একান্ত পারিবারিকভাবে সময় পার করছেন। গত বৃহস্পতিবার তিনি যুক্তরাজ্য বিএনপির আয়োজনে ঈদ শুভেচ্ছা বিনিময় করতে একটি অনুষ্ঠানে হাজির হন। এ পর্যন্ত ওইটাই লন্ডন সফরে খালেদার একমাত্র প্রকাশ্য সভা। 
এর আগে গত ১৮ সেপ্টেম্বর সফরের তিন দিনের মাথায় যুক্তরাজ্য বিএনপির ওপর সারির কয়েকজন নেতা বাসায় গিয়ে খালেদার সঙ্গে সাক্ষাতের সুযোগ পান। এরপর ধাপে ধাপে যুক্তরাজ্য বিএনপি নেতারা খালেদার সাঙ্গে সাক্ষাতের কথা থাকলেও তা হয়নি বলে জানা গেছে। যুক্তরাজ্য বিএনপির সভাপতি এম এ মালেক প্রথম আলোকে বলেন, ম্যাডামের চিকিৎসার বিষয়টিকে আগে প্রাধান্য দেওয়া হচ্ছে। তিনি সুস্থ হয়ে উঠলে নেতা-কর্মীরা সাক্ষাতের সুযোগ পাবেন। এ ছাড়া খালেদা জিয়াকে নিয়ে যুক্তরাজ্য বিএনপি একটি সভা করার প্রত্যাশা করছে বলে জানান তিনি।
