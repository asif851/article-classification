
বাংলাদেশে অনুপ্রবেশকারী রোহিঙ্গাদের প্রতি মানবিক আচরণ দেখানো হচ্ছে এবং শরণার্থীশিবির থেকে সুবিধাজনক সময়ে তাঁদের ফেরত পাঠানো হবে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল।আজ শনিবার বেলা ১১টায় নওগাঁয় বাজার ব্যবসা নিরাপত্তায় ক্লোজড সার্কিট (সিসি) ক্যামেরা স্থাপন কার্যক্রমের উদ্বোধন শেষে সাংবাদিকদের প্রশ্নের জবাবে স্বরাষ্ট্রমন্ত্রী এ কথা বলেন।স্বরাষ্ট্রমন্ত্রী বলেন, বাংলাদেশ বর্ডার গার্ড (বিজিবি) ও কোস্টগার্ডের সর্বোচ্চ সতর্কতা সত্ত্বেও যেসব রোহিঙ্গা বাংলাদেশে অনুপ্রবেশ করছে, তাদের প্রতি মানবিক আচরণ দেখানো হচ্ছে। অনুপ্রবেশকারীদের মধ্যে যাদের চিকিৎসা প্রয়োজন, তাদের চিকিৎসাসেবা দেওয়া হচ্ছে। যারা সুস্থ, তাদের ফেরত পাঠাচ্ছে বিজিবি। এ ছাড়া শরণার্থীশিবিরে থেকে যাওয়া রোহিঙ্গাদের সুবিধাজনক সময়ে ফেরত পাঠানো হবে।এর আগে আইনশৃঙ্খলা নিয়ন্ত্রণ ও উন্নয়নে শহরে সিসি ক্যামেরা স্থাপনের উদ্যোগ নেওয়ায় স্বরাষ্ট্রমন্ত্রী নওগাঁ শিল্প ও বণিক সমিতির নেতাদের ধন্যবাদ জানান।
নওগাঁ শিল্প ও বণিক সমিতির সভাপতি ইকবাল শাহরিয়ারের সভাপতিত্বে সিসি ক্যামেরা কার্যক্রমের উদ্বোধন অনুষ্ঠানে অন্যদের মধ্যে উপস্থিত ছিলেন জাতীয় সংসদের হুইপ ও নওগাঁ-২ (ধামইরহাট-পত্নীতলা) আসনের সাংসদ শহীদুজ্জামান সরকার, নওগাঁ-৬ (রানীনগর-আত্রাই) আসনের সাংসদ ইসরাফিল আলম, পুলিশের রাজশাহী রেঞ্জের ডিআইজি খুরশিদ আলম, জেলা প্রশাসক আমিনুর রহমান, পুলিশ সুপার মোজাম্মেল হক প্রমুখ।
নওগাঁ শিল্প ও বণিক সমিতির সভাপতি ইকবাল শাহরিয়ার বলেন, নওগাঁ শহর সিসি ক্যামেরার আওতায় থাকলে পুরো শহর পুলিশের নজরদারির আওতায় থাকবে। এতে শহরের আইনশৃঙ্খলা নিয়ন্ত্রণে থাকবে। ব্যবসায়ীরা নিশ্চিন্তে তাঁদের ব্যবসা কার্যক্রম চালাতে পারবেন। এ কারণে নওগাঁ চেম্বারের পক্ষ থেকে ব্যবসায়ীদের নিরাপত্তার স্বার্থে সিসি ক্যামেরা স্থাপনের সিদ্ধান্ত নেওয়া হয়। প্রাথমিকভাবে শহরের বিভিন্ন প্রবেশপথ ও প্রধান বাজার এলাকাগুলোয় মোট ৬৮টি সিসি ক্যামেরা স্থাপন করা হয়েছে। সিসি ক্যামেরা কার্যক্রম নিয়ন্ত্রণ করবে জেলা পুলিশ। পর্যায়ক্রমে গোটা শহর সিসি ক্যামেরার আওতায় আনা হবে।
