
গুলশান ও শোলাকিয়ার মতো আরও সন্ত্রাসী হামলার আশঙ্কা প্রকাশ করেছেন প্রধানমন্ত্রী শেখ হাসিনা। এ বিষয়ে সবাইকে সতর্ক থাকার আহ্বান জানিয়ে তিনি বলেছেন, আমাদের কাছে গোয়েন্দা তথ্য আছে, সন্ত্রাসীরা আরও হামলা চালানোর পরিকল্পনা করছে।সন্ত্রাস ও জঙ্গিবাদের বিরুদ্ধে জনসচেতনতা গড়ে তুলতে চার বিভাগের বিভিন্ন শ্রেণি-পেশার মানুষের সঙ্গে ভিডিও কনফারেন্সে দেওয়া বক্তব্যে প্রধানমন্ত্রী এসব কথা বলেন। আজ বুধবার গণভবনে ওই ভিডিও কনফারেন্সের আয়োজন করা হয়।শেখ হাসিনা বলেন, ‘...আমাদের মনে রাখতে হবে যে, এটা এখানই থামবে না। নানা ধরনের পরিকল্পনা আছে। আমরা বিভিন্ন গোয়েন্দা সংস্থার (দেশি-বিদেশি) কাছ থেকে প্রতিবেদন সংগ্রহ করে যাচ্ছি।’প্রধানমন্ত্রী বলেন, এমনও তথ্য আছে, যে সমস্ত যুদ্ধাপরাধীদের আমরা বিচার করছি তাদের পরিবার পরিজনরা আছে। এরা কিন্তু থেমে নাই। তারাও কিন্তু ষড়যন্ত্রে লিপ্ত। যেমন অপপ্রচার তারা চালাচ্ছে, জঙ্গিদের বা সন্ত্রাসী কর্মকাণ্ডে তারা মদদও দিচ্ছে।বার্তা সংস্থা বাসস জানায়, দুপুরে প্রথমে চট্টগ্রাম ও সিলেট বিভাগের ১৫টি জেলার সরকারি কর্মকর্তা, নির্বাচিত জনপ্রতিনিধি, সমাজকর্মী, এনজিও কর্মী, সাংবাদিক, মুক্তিযোদ্ধা ও শিক্ষকদের সঙ্গে কথা বলেন প্রধানমন্ত্রী। তিনি বলেন, প্রতিটি এলাকায় জঙ্গিবাদবিরোধী কমিটি, কোর কমিটি গঠন করে আড়ালে-আবডালে ঘাপটি মেরে থাকা জঙ্গি, নিখোঁজ ব্যক্তি এবং গোপন তৎপরতাকে খুঁজে বের করতে সবাইকে তৎপর হতে হবে।
সন্ত্রাস ও জঙ্গিবাদী গোষ্ঠী প্রকৃত অর্থে ইসলাম ধর্মের ক্ষতি করছে বলে উল্লেখ করেন শেখ হাসিনা। তিনি বলেন, মুসলমান হয়ে মুসলমানকে হত্যা করে এই পবিত্র ইসলাম ধর্মটাকেই আজকে হেয়প্রতিপন্ন করা হচ্ছে।
পরে বিকেলে গণভবন থেকে আরেকটি ভিডিও কনফারেন্সে বরিশাল ও খুলনা বিভাগের ১৬টি জেলার বিভিন্ন শ্রেণি-পেশার মানুষের সঙ্গে মতবিনিময় করেন প্রধানমন্ত্রী। তিনি ওই অনুষ্ঠানে শিক্ষকদের উদ্দেশে বলেন, নিজ নিজ শিক্ষাপ্রতিষ্ঠানে যদি কোনো ছাত্র দীর্ঘদিন ধরে অনুপস্থিত থাকে, লেখাপড়া করছে না, তাদের খোঁজ রাখবেন।
অভিভাবকদের উদ্দেশে প্রধানমন্ত্রী বলেন, সন্তান কার সঙ্গে মেশে, কী করে-তাদের সম্পর্কে আপনাদের আরও জানা উচিত। পারিবারিক বন্ধন যাতে সৃষ্টি হয়, ছেলেমেয়েরা যেন বাবা-মাকে কাছে পায়, তাদের মনের কথা বলতে পারে, সে ধরনের পরিবেশ সৃষ্টি করতে হবে।
শিক্ষামন্ত্রী নুরুল ইসলাম নাহিদ, স্বরাষ্ট্রমন্ত্রী আসাদুজ্জামান খান কামাল, প্রধানমন্ত্রীর উপদেষ্টা এইচ টি ইমাম এবং তৌফিক-ই-ইলাহী চৌধুরী, যুব ও ক্রীড়া প্রতিমন্ত্রী বীরেন সিকদার এবং মাওলানা ফরিদ উদ্দিন মাসউদ ভিডিও কনফারেন্সে উপস্থিত ছিলেন।
