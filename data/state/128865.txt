
পবিত্র ঈদুল ফিতর উপলক্ষে দূরপাল্লার বাসের অগ্রিম টিকিট বিক্রি শুরু হচ্ছে আজ সোমবার থেকে। বিভিন্ন পরিবহন কোম্পানি ১৫ থেকে ২৯ জুলাই পর্যন্ত যাত্রার অগ্রিম টিকিট বিক্রি করবে। আর ট্রেনের অগ্রিম টিকিট বিক্রি শুরু হবে ২০ জুলাই। পরিবহন কোম্পানির নেতারা জানিয়েছেন, বরাবরের মতো অগ্রিম টিকিট বিক্রি করবে মূলত বড় ও নামীদামি পরিবহন কোম্পানিগুলো। ছোট কোম্পানি ও স্বল্প দূরত্বে চলে এমন পরিবহন কোম্পানিগুলো যাত্রার আগে টিকিট বিক্রি করে থাকে। রাজধানীর গাবতলী আন্তজেলা বাস টার্মিনাল এবং কল্যাণপুর, শ্যামলী, কলাবাগান, মালিবাগ, আরামবাগ, মতিঝিল ও সায়েদাবাদে বিভিন্ন কোম্পানির কাউন্টারগুলোতেই অগ্রিম টিকিট বিক্রি হবে। সায়েদাবাদ ও মহাখালী বাস টার্মিনাল থেকে দেশের উত্তর-দক্ষিণ ও পূর্বাঞ্চলে বাস চললেও অধিকাংশই টিকিট বিক্রি করে যাত্রার আগে আগে। তবে ওই সব টার্মিনালে বড় কোম্পানিগুলোর কিছু কাউন্টারেও অগ্রিম টিকিট বিক্রি হয়। তবে তা খবু বেশি নয়।
