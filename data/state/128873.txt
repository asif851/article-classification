
অনির্দিষ্টকালের অবরোধের মধ্যে ঢাকা ও খুলনা বিভাগের সব জেলায় ৪৮ ঘণ্টার হরতাল ডেকেছে বিএনপি নেতৃত্বাধীন ২০-দলীয় জোট। কাল বুধবার ভোর ছয়টা থেকে শুক্রবার ভোর ছয়টা পর্যন্ত এই হরতাল চলবে। আজ মঙ্গলবার বিএনপির যুগ্ম মহাসচিব রুহুল কবির রিজভী আহমেদ স্বাক্ষরিত এক প্রেস বিজ্ঞপ্তিতে এ হরতাল আহ্বান করেন। 
এদিকে, ঢাকার খিলগাঁও থানা ছাত্রদলের সাধারণ সম্পাদক নুরুজ্জামান জনিকে ‘হত্যার’ প্রতিবাদে আগামীকাল বুধবার ও পরদিন বৃহস্পতিবার ঢাকা মহানগর ও ঢাকা বিভাগে সর্বাত্মক হরতাল পালনের আহ্বান জানিয়েছেন ছাত্রদলের কেন্দ্রীয় সভাপতি রাজিব আহসান ও সাধারণ সম্পাদক আকরামুল হাসান। আজ মঙ্গলবার সন্ধ্যায় গণমাধ্যমে পাঠানো এক বিবৃতিতে হরতালের এ ঘোষণা দেওয়া হয়।
বিজ্ঞপ্তিতে রুহুল কবির রিজভী আহমেদ বলেন, সারা দেশে যৌথ বাহিনী অভিযানের নামে ছাত্রদলসহ দলের নেতা-কর্মীদের ওপর নির্মম অত্যাচার-নির্যাতন চালাচ্ছে। কয়েক দিনে ছাত্রদলের কয়েকজনকে নেতা-কর্মীকে হত্যাও করা হয়েছে। এর প্রতিবাদ এবং গ্রেপ্তার দলীয় নেতা-কর্মীদের মুক্তির দাবিতে এ হরতালের ডাক দেওয়া হয়েছে।
ছাত্রদলের বিবৃতিতে বলা হয়, ‘ক্ষমতায় আসীন বর্তমান অবৈধ স্বৈরাচারী সরকার ক্ষমতা হারানোর ভয়ে বিরোধী জোট তথা ছাত্রদল নেতাদের হত্যার হোলি খেলায় মেতে উঠেছে। তারা গণতন্ত্রসচেতন ছাত্রনেতাদের হত্যার মাধ্যমে ক্ষমতা দীর্ঘায়িত করার স্বপ্ন দেখছে। অন্যায়ভাবে হত্যার শিকার কোনো ছাত্রনেতার রক্ত বৃথা যেতে দেওয়া হবে না। ছাত্রদল অবশ্যই দেশবাসী ও ছাত্রসমাজকে সঙ্গে নিয়ে অন্যায় এসব হত্যাকাণ্ডের বিচারের ব্যবস্থা করবে। ’ সরকারসংশ্লিষ্ট ব্যক্তিদের উদ্দেশ করে বিবৃতিতে বলা হয়, ‘এখনো সময় আছে এসব হত্যাকাণ্ড বন্ধ করুন এবং যত দ্রুত সম্ভব পদত্যাগ করুন। অন্যথায় জনতার আদালতে করুণ পরিণতি ভোগ করার জন্য প্রস্তুত হোন। ’ আইনশৃঙ্খলা রক্ষাকারী বাহিনীকে উদ্দেশ করে বিবৃতিতে ছাত্রদলের শীর্ষস্থানীয় নেতারা বলেন, ‘বর্তমান এই অবৈধ সরকারের অন্যায় কাজে নিজেদেরকে জড়িত করবেন না। সরকারের স্বার্থ চরিতার্থে অমানবিক গুম, খুনে নিজেদের হাত রক্তে রঞ্জিত করবেন না। মনে রাখবেন, আপনারা যাদের খুন করছেন, তারা আপনাদেরই ভাই, বন্ধু।’
