
কুষ্টিয়ার কুমারখালী উপজেলার যদুবয়রা চর থেকে আজ শনিবার ইশিতা নামের সাত বছরের এক শিশুর লাশ উদ্ধার করেছে পুলিশ। পুলিশের ধারণা, শিশুটিকে ধর্ষণের পর গলাটিপে হত্যা করা হয়েছে।
ইশিতা কুমারখালী উপজেলার উত্তর যদুবয়রা গ্রামে পরিবারের সঙ্গে থাকত। সে স্থানীয় একটি সরকারি প্রাথমিক বিদ্যালয়ের দ্বিতীয় শ্রেণীর ছাত্রী ছিল।পুলিশ জানায়, আজ বিকেল তিনটার দিকে ইশিতা বাড়ির পাশে মাঠে ঘাস কাটতে যায়। সন্ধ্যায় বাড়ি না ফিরলে পরিবারের লোকজন মাঠে খোঁজ করতে থাকেন। একপর্যায়ে তাঁরা মাঠে তার লাশ পড়ে থাকতে দেখে পুলিশে খবর দেন। খবর পেয়ে কুমারখালীর যদুবয়রা পুলিশ ক্যাম্পের সহকারী উপপরিদর্শক (এএসআই) আনোয়ার হোসেন পুলিশ সদস্যদের নিয়ে ওই মাঠে যান।আজ সন্ধ্যার দিকে মুঠোফোনে আনোয়ার হোসেন প্রথম আলোকে বলেন, শিশুটির গলায় কালো দাগ আছে। তাকে ধর্ষণের পর হত্যা করা হয়েছে বলে ধারণা করা হচ্ছে। তবে ময়নাতদন্ত ছাড়া নিশ্চিত করে কিছু বলা যাচ্ছে না।কুমারখালী থানার ভারপ্রাপ্ত কর্মকর্তা (ওসি) মহিবুল ইসলাম প্রথম আলোকে বলেন, ঘটনাস্থলে থানা থেকে পুলিশ পাঠানো হচ্ছে।
