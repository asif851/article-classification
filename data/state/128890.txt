
পৌরসভা নির্বাচনে একক মেয়র প্রার্থী দেওয়ার পাশাপাশি একক কাউন্সিলর প্রার্থী নিশ্চিত করবে ক্ষমতাসীন আওয়ামী লীগ। দলটির নেতারা বলছেন, কেন্দ্রের পৌর মনোনয়ন বোর্ড মেয়র প্রার্থিতা চূড়ান্ত করবেন। আর স্থানীয়ভাবে সদ্য গঠিত মনোনয়ন বোর্ড চূড়ান্ত করবে কাউন্সিলর প্রার্থীদের। কাউন্সিলর পদে নির্দলীয় নির্বাচন হওয়ায় কেন্দ্রীয় ভাবে এখানে কোনো তৎ​পরতা চালাবে না দলটি। 
বিএনপি নেতৃত্বাধীন ২০-দলীয় জোট পৌর নির্বাচনের আসার সিদ্ধান্তের কারণে আওয়ামী লীগের জয় নিশ্চিত করতে কেন্দ্র থেকে একক কাউন্সিলর মনোনয়ন দেওয়ার কঠোর নির্দেশও দেওয়া হয়েছে। আওয়ামী লীগ নেতারা বলছেন, বিএনপি জোট নির্বাচনে আসায় সব পদেই কঠিন প্রতিদ্বন্দ্বিতায় পড়তে হবে দলকে। দলটির সম্পাদকমণ্ডলীর দুজন সদস্য প্রথম আলোর সঙ্গে আলাপকালে বলেন, নির্দলীয় থাকা অবস্থায়ও সিটি করপোরেশন ও পৌরসভায় সব সময় একক মেয়র ও কাউন্সিলর প্রার্থী দেওয়ার চেষ্টা করেছে আওয়ামী লীগ। আর এবার মেয়র প্রার্থী দলীয়ভাবে দেওয়ার বিধান হওয়ায় একক প্রার্থী হবে। ২৬ নভেম্বর আওয়ামী লীগের কার্যনির্বাহী সংসদ ও সংসদীয় বোর্ডের বৈঠকে পৌরসভার মেয়র প্রার্থী চূড়ান্তের পাশাপাশি যত দূর সম্ভব দলীয় একক কাউন্সিলর প্রার্থী চূড়ান্তের সিদ্ধান্তের কথা বলা হয়। কাউন্সিলর প্রার্থী চূড়ান্তের জন্য প্রতিটি ওয়ার্ডেই সমঝোতার সর্বোচ্চ চেষ্টা করতে স্থানীয় নেতাদের বৈঠক করার কথা বলা হয়। একই সঙ্গে আওয়ামী লীগের দলীয় ওয়ার্ড কাউন্সিলর প্রার্থীকে তা আনুষ্ঠানিকভাবে জানিয়ে দেওয়ার কথা বলা হয়। আর যেখানে সমঝোতা হবে না, সেই ওয়ার্ডের বিষয়টি স্থানীয় মনোনয়ন বোর্ডকে জানানোর কথা বলা হয়েছে। এরপরেও সমঝোতা না হলে সংশ্লিষ্ট ওয়ার্ডে কাউকেই দলীয় প্রার্থী হিসেবে ঘোষণা দেওয়া হবে না বলে জানান তাঁরা। এ ব্যাপারে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘দলের জয় নিশ্চিত করতে সব স্তরে একক প্রার্থী নিশ্চিত করা হবে।’ দলটির সাংগঠনিক সম্পাদক আহমেদ হোসেন বলেন, জয় নিশ্চিতের জন্য তৃণমূল নেতারা বসে একক প্রার্থী নিশ্চিত করতে পারলে অবশ্যই দলের জন্য ভালো। তবে কাউন্সিলর নির্বাচন নির্দলীয় হওয়ায় কেন্দ্রের কোনো তৎ​পরতা থাকবে না। দলের একজন সম্পাদকমণ্ডলীর সদস্য প্রথম আলোকে বলেন, শহরের মানুষ রাজনৈতিক সচেতন, ব্যস্ত, ঝামেলায় জড়াতে চায় না। তারপরেও ঢাকা সিটি করপোরেশনে কাউন্সিলর হিসেবে একক প্রার্থী নির্ধারণ করা যায়নি। তাহলে প্রত্যন্ত এলাকাগুলোয় কীভাবে সম্ভব হবে? বরং সবাই নির্বাচন করুক। যে জিতবে সে তো আমাদেরই লোক হবে। দু-একটি এদিক-ওদিক হলে তেমন কিছুই হবে না। তবে স্থানীয়ভাবে দলীয় ফোরামে আলোচনা করে একক কাউন্সিলর প্রার্থী চূড়ান্ত করা গেলে তা দলের জন্য স্বস্তির হবে।
