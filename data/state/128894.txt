
আওয়ামী লীগের নেতা ও সাবেক সাংসদ আহসান উল্লাহ মাস্টার হত্যা মামলায় ডেথ রেফারেন্স (মৃত্যুদণ্ড অনুমোদন) ও আসামিদের আপিল শুনানির জন্য ১৪ ফেব্রুয়ারি পরবর্তী দিন ধার্য করেছেন হাইকোর্ট।বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চে গতকাল বৃহস্পতিবার এই মামলায় চতুর্থ দিনের মতো শুনানি হয়। শুনানিতে ডেপুটি অ্যাটর্নি জেনারেল রোনা নাহরিন মামলার পেপারবুক থেকে সাক্ষীদের জবানবন্দি ও জেরা উপস্থাপন করেন।বিএনপি-জামায়াত জোট সরকারের আমলে ২০০৪ সালের ৭ মে গাজীপুরের নোয়াগাঁও এম এ মজিদ মিয়া উচ্চবিদ্যালয় মাঠে প্রকাশ্যে গুলি করে হত্যা করা হয় আহসান উল্লাহ মাস্টারকে। ২০০৫ সালের ১৬ এপ্রিল দ্রুত বিচার ট্রাইব্যুনাল আহসান উল্লাহ মাস্টার হত্যা মামলার রায় ঘোষণা করেন। রায়ে মামলার অন্যতম আসামি বিএনপি নেতা নূরুল ইসলাম সরকারসহ ২২ জনের মৃত্যুদণ্ডাদেশ এবং ছয়জনের যাবজ্জীবন কারাদণ্ডাদেশ দেন আদালত। সাজাপ্রাপ্ত ২৮ জনের মধ্যে দুজন মারা গেছেন। বাকি ২৬ জনের মধ্যে ১৭ জন বর্তমানে কারাগারে বন্দী, নয়জন পলাতক।২০০৫ সালে নিম্ন আদালতের রায়ের পর ডেথ রেফারেন্স ও জেল আপিল হাইকোর্টে যায়। একই সঙ্গে রায়ের বিরুদ্ধে আসামিরা হাইকোর্টে আপিল করেন। চলতি বছরের জানুয়ারির প্রথম সপ্তাহ থেকে ডেথ রেফারেন্স, জেল আপিল ও আসামিদের আপিলের শুনানি শুরু হয়। মুক্তিযোদ্ধা, শিক্ষক ও শ্রমিকনেতা আহসান উল্লাহ মাস্টার গাজীপুর-২ আসন থেকে ১৯৯৬ ও ২০০১ সালে সাংসদ নির্বাচিত হন। তিনি জাতীয় শ্রমিক লীগের সাধারণ সম্পাদক ছিলেন।
