
কুমিল্লার চৌদ্দগ্রাম ও বুড়িচংয়ে সড়ক দুর্ঘটনায় গতকাল বুধবার এক শিশুসহ চারজন নিহত ও অন্তত ১৩ জন আহত হয়েছেন। একই দিন জামালপুর সদর উপজেলায় এক শিশু ও কিশোরগঞ্জের হোসেনপুরে ট্রাক্টর চালকের এক সহকারী নিহত হয়েছেন।আমাদের নিজস্ব প্রতিবেদক ও প্রতিনিধিদের পাঠানো খবর:কুমিল্লা: ঢাকা-চট্টগ্রাম মহাসড়কের চৌদ্দগ্রাম উপজেলার জগমোহনপুর এলাকায় গতকাল দুপুর ১২টার দিকে ঢাকা থেকে চট্টগ্রামগামী গরুবাহী একটি পিকআপ ভ্যানের সঙ্গে ফেনী থেকে কুমিল্লাগামী একটি যাত্রীবাহী বাসের মুখোমুখি সংঘর্ষ হয়। এতে পিকআপ ভ্যানের চালক নোয়াখালীর চাটখিলের ভিমপুর গ্রামের ফয়েজ উল্লার ছেলে গোলাম কিবরিয়া (২৫) ও অজ্ঞাতনামা (৪০) এক গরু ব্যবসায়ী নিহত হন। এ ঘটনায় আরও দুই গরু ব্যবসায়ী ও ওই বাসের পাঁচ যাত্রী আহত হন। এ সময় পিকআপ ভ্যানে থাকা দুটি গরুও মারা যায়। আহত ব্যক্তিদের কুমিল্লা মেডিকেল কলেজ হাসপাতালে ভর্তি করা হয়েছে।এদিকে একই সময়ে একই মহাসড়কের বুড়িচংয়ের কাবিলা এলাকায় ময়নামতি সেনানিবাস এলাকা থেকে চান্দিনাগামী একটি অটোরিকশার সঙ্গে কুমিল্লাগামী বালুভর্তি একটি ট্রাকের মুখোমুখি সংঘর্ষ হয়। এতে অটোরিকশাচালকসহ ছয়জন আহত হন। আহত ব্যক্তিদের কুমিল্লা মেডিকেল কলেজ হাসপাতালে নেওয়া হলে বিকেলে ইমন মিয়া (১০) নামের এক শিশু ও অজ্ঞাতনামা অটোরিকশাচালক (৪৫) মারা যান।ময়নামতি হাইওয়ে পুলিশ ফাঁড়ির এসআই অমর চন্দ্র দাস ঘটনার সত্যতা নিশ্চিত করেছেন।জামালপুর: সদর উপজেলার গোপালপুর গ্রামের ফরহাদ হোসেনের ছেলে রমজান আলী (৭) গতকাল সকাল ১০টার দিকে কেন্দুয়া কালীবাড়ি এলাকা দিয়ে বাজারে যাচ্ছিল। এ সময় দ্রুতগামী একটি অটোরিকশা তাকে পেছন থেকে ধাক্কা দেয়। পরে আহত অবস্থায় জামালপুর জেনারেল হাসপাতালে নেওয়া হলে কর্তব্যরত চিকিৎসক তাকে মৃত ঘোষণা করেন। সে গোপালপুর সরকারি প্রাথমিক বিদ্যালয়ের প্রথম শ্রেণির ছাত্র ছিল।সদর থানার ভারপ্রাপ্ত কর্মকর্তা (ওসি) আবদুল আওয়াল ঘটনার সত্যতা নিশ্চিত করেন।ভৈরব (কিশোরগঞ্জ): হোসেনপুর উপজেলা সদরের গোলচত্বর এলাকায় গতকাল সকাল সাড়ে ছয়টার দিকে বালুভর্তি দুটি ট্রাক্টরের মুখোমুখি সংঘর্ষ হয়। এ সময় ময়মনসিংহের গফরগাঁও উপজেলার খুরশীদমহল গ্রামের জসিম উদ্দিনের ছেলে জাকির হোসেন (২০) ঘটনাস্থলে নিহত হন। তিনি ট্রাক্টর চালকের সহকারী ছিলেন। এ ছাড়া রানা মিয়া (২৭) ও রাসেল মিয়া (২৪) নামে ট্রাক্টরের চালকের আরও দুই সহকারী আহত হন। আহত ব্যক্তিদের উপজেলা স্বাস্থ্য কমপ্লেক্সে ভর্তি করা হয়েছে।থানার ওসি নান্নু মোল্লা ঘটনার সত্যতা নিশ্চিত করেছেন।
