
‘মাছে মাছে ভরব দেশ, গড়ব সোনার বাংলাদেশ’ স্লোগান সামনে রেখে চট্টগ্রামে জাতীয় মৎস্য সপ্তাহের উদ্বোধন হয়েছে। এ উপলক্ষে গতকাল মঙ্গলবার নগরের ডিসি হিল প্রাঙ্গণ থেকে শোভাযাত্রা বের করা হয়। পরে লালদীঘিতে মাছের পোনা অবমুক্ত করা হয়।সকালে ডিসি হিলে জাতীয় মৎস্য সপ্তাহের উদ্বোধনী অনুষ্ঠানে প্রধান অতিথি ছিলেন বিভাগীয় কমিশনার মোহাম্মদ আবদুল্লাহ। জেলা প্রশাসক আবদুল মান্নানের সভাপতিত্বে অনুষ্ঠিত সভায় স্বাগত বক্তব্য দেন জেলা মৎস্য কর্মকর্তা প্রভাতী দেব।অনুষ্ঠানে বক্তারা বলেন, সুষ্ঠু ব্যবস্থাপনা, যথাযথ সংরক্ষণ ও পরিকল্পিত চাষের মাধ্যমে মাছের ভান্ডার গড়ে তোলা সম্ভব। এর মাধ্যমে মানুষের প্রোটিনের চাহিদা পূরণ করা যাবে। তাঁরা বলেন, মৎস্য চাষ দারিদ্র্য বিমোচনে ভালো ভূমিকা রাখতে পারে।অনুষ্ঠানে বিশেষ অতিথি ছিলেন অতিরিক্ত বিভাগীয় কমিশনার মো. নুরুল ইসলাম, স্থানীয় সরকার বিভাগের পরিচালক শঙ্কর সাহা, সামুদ্রিক মৎস্য বিভাগের পরিচালক নাসির উদ্দিন মো. হুমায়ুন, জেলা পরিষদের প্রধান নির্বাহী সৈয়দা সারোয়ার জাহান।
