
নারায়ণগঞ্জের রূপগঞ্জে পুলিশসদস্য বহনকারী লেগুনার সঙ্গে যাত্রীবাহী বাসের মুখোমুখি সংঘর্ষে কনস্টেবলসহ দুজন নিহত হয়েছেন। আহত হয়েছেন রূপগঞ্জ থানার উপপরিদর্শক (এসআই) সাইদুজ্জামান ও কনস্টেবল দ্বীন ইসলাম। আজ বৃহস্পতিবার দুপুরে ঢাকা-সিলেট মহাসড়কের বরপা এলাকায় এ দুর্ঘটনা ঘটে।
জেলার অতিরিক্ত পুলিশ সুপার (প্রশাসন) মোস্তাফিজুর রহমান জানান, ঈদে ঘরমুখী মানুষের যাত্রা নির্বিঘ্ন করতে রূপগঞ্জ থানার এসআই সাইদুজ্জামানের নেতৃত্বে পুলিশের একটি দল লেগুনায় চড়ে মহাসড়কে টহলে ছিল। টহল দলের গাড়িটি বরপা এলাকায় পৌঁছালে বিপরীত দিক থেকে আসা একটি যাত্রীবাহী বাসের সঙ্গে মুখোমুখি সংঘর্ষ হয়। এতে ঘটনাস্থলেই পুলিশ কনস্টেবল মনিরুজ্জামান ও লেগুনার চালক নিহত হন। গুরুতর আহত হন এসআই সাইদুজ্জামান ও কনস্টেবল দ্বীন ইসলাম। আহত ব্যক্তিদের ঢাকা মেডিকেল কলেজ হাসপাতালে ভর্তি করা হয়েছে। নিহত কনস্টেবল মনিরুজ্জামানের বাড়ি ময়মনসিংহ জেলায়। তবে নিহত লেগুনাচালকের পরিচয় পাওয়া যায়নি।
