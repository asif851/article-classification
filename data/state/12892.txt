
৫ জানুয়ারির নির্বাচনকে ‘কুত্তা মার্কা’ নির্বাচন আখ্যায়িত করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। নীলফামারীর সৈয়দপুর টাউন হলে গতকাল রোববার জেলা বিএনপির সম্মেলনে প্রধান অতিথির বক্তব্যে এ মন্তব্য করেন তিনি।ওই নির্বাচনের প্রসঙ্গ তুলে সম্মেলনে মির্জা ফখরুল বলেন, ‘৫ জানুয়ারির নির্বাচন জাতি মেনে নেয়নি, ভোটারবিহীন ওই নির্বাচনে ঢাকার ভোটকেন্দ্রগুলোতে কুকুর-বিড়াল শুয়ে ছিল। কাজেই ওই নির্বাচনকে কুত্তা মার্কা নির্বাচন বলা যায়।’ক্ষমতাসীন দলের সমালোচনা করে বিএনপির ভারপ্রাপ্ত মহাসচিব বলেন, আওয়ামী লীগ হচ্ছে দেশের অর্থনীতি ধ্বংসকারীদের দল। রাষ্ট্রীয় কোষাগার, ব্যাংক ও শেয়ারবাজার লুটেরাদের দল। ‘কী করেনি আওয়ামী লীগ ও এর অঙ্গ দলের লোকেরা’—এমন প্রশ্ন তুলে মির্জা ফখরুল আরও বলেন, তারা প্রশাসনকে ব্যবহার করছে। আওয়ামী লীগ করলে চাকরি থাকে, নয়তো থাকে না। তারা বিচার বিভাগও ধ্বংস করেছে; মিডিয়াকে নিয়ন্ত্রণ করেছে, যেমনটি করা হয়েছিল শেখ মুজিবের বাকশাল আমলে।সাবেক রাষ্ট্রপতি জিয়াউর রহমানকে নিয়ে প্রধানমন্ত্রী শেখ হাসিনার ছেলে সজীব ওয়াজেদ জয়ের সাম্প্রতিক মন্তব্যের সমালোচনা করেন মির্জা ফখরুল। তিনি বলেন, জয় বলেছেন, শহীদ রাষ্ট্রপতি জিয়াকে মুক্তিযোদ্ধা বলা যাবে না। অথচ শেখ মুজিব যখন পাকিস্তানি বাহিনীর হাতে ধরা দেন, তখন জিয়াউর রহমানই বাংলাদেশের স্বাধীনতার ঘোষণা দিয়েছিলেন। তিনিই মুক্তিযুদ্ধকে এগিয়ে নিয়েছিলেন।সৈয়দপুর জেলা বিএনপির আহ্বায়ক আবদুল গফুর সরকারের সভাপতিত্বে সম্মেলনে বিশেষ অতিথির ভাষণ দেন বিএনপির রংপুর বিভাগীয় সাংগঠনিক সম্পাদক অধ্যক্ষ আসাদুল হাবিব, সাবেক সাংসদ এ জেড এম রেজওয়ানুল হক, আখতারুজ্জামান মিয়া, বিলকিস ইসলাম, রেজিয়া ইসলাম, আমজাদ হোসেন সরকার প্রমুখ।সম্মেলনে আবদুল গফুর সরকারকে সভাপতি, মো. আমজাদ হোসেন সরকারকে সাধারণ সম্পাদক ও জহিরুল হককে সাংগঠনিক সম্পাদক করে ১৫১ সদস্যবিশিষ্ট জেলা কমিটি গঠন করা হয়।
