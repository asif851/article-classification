
নতুন আবাসিক হল নির্মাণের দাবিতে সড়ক অবরোধ করে আন্দোলনরত জগন্নাথ বিশ্ববিদ্যালয়ের শিক্ষার্থীদের ওপর বিশ্ববিদ্যালয় শাখা ছাত্রলীগের নেতা-কর্মীরা হামলা চালিয়েছেন বলে অভিযোগ পাওয়া গেছে।  আজ বুধবার সকাল সাড়ে ১০টার দিকে পল্টন মোড়ে এ ঘটনা ঘটে। সকাল থেকে পল্টন মোড় ও জাতীয় প্রেসক্লাবের সামনের সড়ক অবরোধ করে বিক্ষোভ করছেন শিক্ষার্থীরা। এতে ওই এলাকা ও আশপাশের সড়কে যান চলাচল বন্ধ রয়েছে। আশপাশের দোকানপাটও বন্ধ।
আন্দোলনরত বিশ্ববিদ্যালয়ের আইন বিভাগের শিক্ষার্থী অনিমেষ রায়ের অভিযোগ, পল্টন মোড়ে তাঁরা বিক্ষোভ করছেন। এখানে মাইকে স্লোগান দিচ্ছেন অর্থনীতি বিভাগের শিক্ষার্থী রুহুল আমিন। সকাল সাড়ে ১০টার দিকে ছাত্রলীগের বিশ্ববিদ্যালয় শাখার সভাপতি শরিফুল ইসলামসহ বেশ কয়েকজন নেতা-কর্মী রুহুল আমিনের হাত থেকে মাইক ছিনিয়ে নিতে যান। এ সময় রুহুল আমিন বাধা দিলে তাঁরা রিকশা থেকে তাঁকে ফেলে মারধর করেন। এতে তিনি আহত হন। গোলাম রাব্বী ও রাশেদুল ইসলাম নামের দুজন শিক্ষার্থী এগিয়ে গেলে ছাত্রলীগের নেতা-কর্মীরা তাঁদেরও মারধর করেন। পরে অন্য শিক্ষার্থীরা রুহুল আমিনকে চিকিৎসার জন্য ঢাকা মেডিকেল কলেজ হাসপাতালে নিয়ে যান।  মারধরের অভিযোগ অস্বীকার করে ছাত্রলীগের বিশ্ববিদ্যালয় শাখার সভাপতি শরিফুল ইসলাম বলেন, এই তথ্য বিভ্রান্তিকর। ছাত্রলীগ সাধারণ শিক্ষার্থীদের সঙ্গে আগে থেকেই সংহতি জানিয়ে আন্দোলন করে আসছে। আজও সাধারণ শিক্ষার্থীদের আন্দোলনে ছাত্রলীগের সব নেতা-কর্মী উপস্থিত আছেন।
আরও পড়ুন...
জগন্নাথের শিক্ষার্থীদের সড়ক অবরোধ, ক্লাসে তালা
হলের দাবিতে শিক্ষার্থীদের মিছিলে কাঁদানে গ্যাস ও পানি, প্রতিবাদে অবরোধ
