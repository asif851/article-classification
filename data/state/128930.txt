
কুষ্টিয়ার ইসলামী বিশ্ববিদ্যালয়ের ছাত্র-শিক্ষক সাংস্কৃতিক কেন্দ্রের (টিএসসিসি) নাম পরিবর্তন করে বীরশ্রেষ্ঠ হামিদুর রহমানের নামে নামকরণ করা হয়েছে। এর আগে এর নাম শাহ আজিজুর রহমান মিলনায়তন ছিল। গত শুক্রবার বিশ্ববিদ্যালয়ের ২৩২তম সিন্ডিকেটে নতুন নামের প্রস্তাবটি পাস হয়।বিশ্ববিদ্যালয় সূত্রে জানা যায়, ১৯৭৯ সালের ২২ নভেম্বর ইসলামী বিশ্ববিদ্যালয় প্রতিষ্ঠার পর একমাত্র কেন্দ্রীয় মিলনায়তনের নাম শাহ আজিজুর রহমান মিলনায়তন রাখা হয়। স্বাধীনতাবিরোধীদের নামে স্থাপনার নামকরণ প্রত্যাহারের নির্দেশনা চেয়ে ২০১২ সালে হাইকোর্টে একটি রিট করেন ইতিহাসবিদ অধ্যাপক মুনতাসীর মামুন ও শাহরিয়ার কবির। ওই রিটের পরিপ্রেক্ষিতে একই বছরের ১৪ মে ওই স্থাপনা থেকে নাম প্রত্যাহারের আদেশ দেন হাইকোর্ট। এরপর থেকে ইসলামী বিশ্ববিদ্যালয়ের মিলনায়তনের নাম ‘শাহ আজিজুর রহমান মিলনায়তন’ মুছে ফেলা হয়। শুক্রবার বিশ্ববিদ্যালয়ের ২৩২তম সিন্ডিকেটে কেন্দ্রীয় মিলনায়তনের নাম দেওয়া হয় বীরশ্রেষ্ঠ হামিদুর রহমান মিলনায়তন। একই সিন্ডিকেটে বিশ্ববিদ্যালয়ের নির্মাণাধীন ছাত্র হলের নাম শেখ রাসেল হল ও নতুন কলাভবনের নাম রবীন্দ্র-নজরুল কলাভবন নামকরণের বিষয়টিও গৃহীত হয়।বিশ্ববিদ্যালয়ের উপাচার্য রাশিদ আসকারী বলেন, ‘মহামান্য হাইকোর্টের নির্দেশনা অনুযায়ী কেন্দ্রীয় মিলনায়তনের নাম একজন মুক্তিযোদ্ধা এবং বিশ্ববিদ্যালয়ের একাডেমিক অঙ্গনে অসাম্প্রদায়িক চেতনার বিকাশের জন্যই মূলত নির্মাণাধীন কলাভবনের নাম রবীন্দ্র-নজরুল করা হয়েছে।’
