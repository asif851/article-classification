
ব্রাহ্মণবাড়িয়ার বিজয়নগর উপজেলার বুধন্তি ইউনিয়নে ঢাকা-সিলেট মহাসড়কে ট্রাক ও সিএনজিচালিত অটোরিকশার মুখোমুখি সংঘর্ষে ঘটনাস্থলে একজন নিহত হয়েছেন। গতকাল রোববার রাত সাড়ে আটটার দিকে ইউনিয়নের বীরপাশা এলাকায় এই দুর্ঘটনা ঘটে।
নিহত ব্যক্তির নাম আবেদ আলী (৩৮)। তাঁর বাড়ি সরাইল উপজেলার শাহবাজপুর গ্রামে। তিনি সিএনজিচালিত অটোরিকশার চালক ছিলেন।
থানা-পুলিশ সূত্রে জানা গেছে, গতকাল রাত সাড়ে আটটার দিকে সিলেটগামী পণ্যবাহী একটি ট্রাক ও সিএনজিচালিত যাত্রীবাহী একটি অটোরিকশার মুখোমুখি সংঘর্ষ হয়। এতে ঘটনাস্থলেই অটোরিকশার চালক আবেদ আলী নিহত হন। পুলিশ লাশ উদ্ধার করে জেলা সদর হাসপাতালের মর্গে পাঠিয়েছে।
ঘটনার সত্যতা নিশ্চিত করে সরাইল বিশ্বরোড মোড় হাইওয়ে থানার ভারপ্রাপ্ত কর্মকর্তা (ওসি) মো. ইউনুছ মিয়া প্রথম আলোকে বলেন, ট্রাকটি আটক করা হলেও চালক পলাতক। এ ঘটনায় থানায় মামলা হয়েছে।
 
