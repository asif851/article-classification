
সিরাজগঞ্জের উল্লাপাড়া উপজেলার কালিয়াকৈড় গ্রামে ১৩ অ্যানথ্রাক্স রোগীকে শনাক্ত করা হয়েছে। আজ মঙ্গলবার উপজেলা স্বাস্থ্য ও পরিবার পরিকল্পনা কর্মকর্তা পরিদর্শন করে বিষয়টি নিশ্চিত করেছেন।
এদিকে অসুস্থ পশু জবাই করে মাংস বিক্রি করার অভিযোগে ওই পশুর মালিক সেরাজুল ইসলামকে (৩৫) ভ্রাম্যমাণ আদালত পাঁচ হাজার টাকা জরিমানা করেছে। আজ উল্লাপাড়া উপজেলা নির্বাহী কর্মকর্তা সন্দ্বীপ কুমার এ রায় ঘোষণা করেন। উপজেলা স্বাস্থ্য বিভাগ ও স্থানীয় সূত্রে জানা গেছে, গত ২৯ মে উপজেলার কালিয়াকৈড় গ্রামের সেরাজুল ইসলামের একটি অসুস্থ গরু জবাই করে মাংস কম মূল্যে গ্রামের মানুষের মধ্যে বিক্রি করা হয়। এই গরুর মাংস কাটাছেঁড়া এবং ধোয়া রান্নার সঙ্গে যাঁরা জড়িত ছিলেন, তাঁরাই এই রোগে আক্রান্ত হয়েছেন। তিন দিন ধরে এদের কারও হাতের আঙুলে, শরীরের বিভিন্ন অংশে ফোসকার মতো ক্ষত দেখা দেয়। পরে তাঁরা গত সোমবার প্রথমে চারজন আক্রান্ত রোগীকে স্থানীয় একটি ক্লিনিকে নিয়ে এলে কর্তব্যরত চিকিৎসক আবদুর রশিদ অ্যানথ্রাক্স রোগে আক্রান্তের বিষয়টি নিশ্চিত করেন। পরে বিষয়টি জানার পর উপজেলা স্বাস্থ্য ও পরিবার পরিকল্পনা কর্মকর্তা জাফরোল হাসানের নেতৃত্বে এক দল লোক গতকাল মঙ্গলবার ওই গ্রামে অভিযান চালালে বাকি আরও নয়জন রোগীর সন্ধান পায়। এ বিষয়ে উপজেলা স্বাস্থ্য ও পরিবার পরিকল্পনা কর্মকর্তা জাফরোল হাসান জানান, ওই এলাকায় স্বাস্থ্য বিভাগের একটি দল অভিযান অব্যাহত রেখেছে। আক্রান্ত সবাইকে বিনা মূল্যে চিকিৎসা দেওয়া হচ্ছে। তবে রোগীর সংখ্যা আরও বাড়তে পারে বলে ধারণা করা হচ্ছে।এ বিষয়ে উপজেলা প্রাণিসম্পদ কর্মকর্তা হেলাল উদ্দীন জানান, অসুস্থ গরু জবাই করার অপরাধে গরুর মালিককে ভ্রাম্যমাণ আদালতে হাজির করে তাঁকে পাঁচ হাজার টাকা জরিমানা আদায় করা হয়েছে। এলাকায় কোনো অসুস্থ গরু জবাই না করার জন্য প্রচারণা চালানো হচ্ছে। বাকি গবাদিপশুগুলোকে প্রতিষেধক টিকা দেওয়ার ব্যবস্থা করা হচ্ছে।
