
কুড়িগ্রামের রৌমারী উপজেলা স্বেচ্ছাসেবক লীগ নেতা মাহবুবুল আলম জুয়েলের (৩০) হত্যাকারীদের গ্রেপ্তারের দাবিতে খঞ্জনমারা এলাকায় মিছিল হয়েছে। পরে মিছিলকারীরা থানা মোড় থেকে উপজেলা গেট পর্যন্ত রৌমারী-রাজীবপুর সড়কে মানববন্ধন করেন।গতকাল সোমবার দুপুর ১২টার দিকে এ কর্মসূচি পালন করা হয়। এতে উপজেলা আওয়ামী লীগের নেতা-কর্মী ও বিভিন্ন শিক্ষাপ্রতিষ্ঠানের শিক্ষক-শিক্ষার্থীরা যোগ দেন। মানববন্ধন কর্মসূচিতে বক্তব্য দেন উপজেলা আওয়ামী লীগের সভাপতি জাকির হোসেন, সাধারণ সম্পাদক রেজাউল ইসলাম, উপজেলা মুক্তিযোদ্ধা কমান্ডার আবদুল কাদের, প্রভাষক ফেরদৌস রহমান ও আবদুল হাই, শিক্ষক আবু হোরায়রা ও আজিজুর রহমান এবং যুবলীগ, স্বেচ্ছাসেবক লীগের নেতা-কর্মীরা। বক্তারা সাত দিনের মধ্যে খুনিদের গ্রেপ্তারের দাবি জানিয়ে ইউএনও কাছে স্মারকলিপি দেন। গত রোববার মুক্তিযোদ্ধারা একই দাবিতে বিক্ষোভ মিছিল ও মানববন্ধন করেন।রৌমারী থানার ওসি এ বি এম সাজেদুল ইসলাম বলেন, আসামিরা চিহ্নিত। তারা এলাকাছাড়া। তাদের ধরার চেষ্টা চলছে।
