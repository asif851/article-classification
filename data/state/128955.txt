
ঘুষ নেওয়ার অপরাধে ঢাকার ধামরাই উপজেলা সহকারী কমিশনার (ভূমি) কার্যালয়ের সেই সহকারীকে সাময়িকভাবে বরখাস্ত করা হয়েছে। অভিযোগের সত্যতা পাওয়ায় ৪ ডিসেম্বর ঢাকা জেলা প্রশাসক এক আদেশে সহকারী হাফিজুর রহমানকে সাময়িক বরখাস্ত করেন। মাত্র ২ শতাংশ জমির নামজারি ও জমাভাগ করে দেওয়ার কথা বলে সহকারী হাফিজুর উপজেলার বাথুলি গ্রামের মোহাম্মদ মোস্তফার কাছ থেকে ১২ হাজার টাকা ঘুষ নেন। এর পরও তাঁর নামজারি ও জমাভাগ করে না দিয়ে তিনি আরও তিন হাজার টাকা ঘুষ দাবি করেন। কিন্তু তাঁর দাবি অনুযায়ী আর ওই টাকা দেননি মোহাম্মদ মোস্তফা। এ কারণে নানা অজুহাতে দুই মাস ঘোরানোর পর মোস্তফার নামজারি করে দিতে অপারগতা প্রকাশ করেন হাফিজুর। এ বিষয়ে ৩ ডিসেম্বর প্রথম আলোয় ‘ধামরাই ভূমি কার্যালয়, সহকারীর বিরুদ্ধে ঘুষ আদায়ের অভিযোগ’ শিরোনামে একটি প্রতিবেদন ছাপা হয়। এতে টনক নড়ে স্থানীয় প্রশাসনের।
