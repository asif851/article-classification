
গ্যাসের মূল্যবৃদ্ধির প্রতিবাদে আজ মঙ্গলবার রাজধানী ঢাকায় আধা বেলা হরতাল ডেকেছে কয়েকটি বাম দল। সকাল ৬টা থেকে দুপুর ১২টা পর্যন্ত সব কাজ বন্ধ রেখে হরতালে শামিল হতে রাজধানীবাসীর প্রতি আহ্বান জানিয়েছেন এসব দলের নেতারা।এসএসসি পরীক্ষার্থী ও পরীক্ষার সব কাজ এবং অগ্নিনির্বাপণব্যবস্থা, হাসপাতাল-অ্যাম্বুলেন্স, সংবাদপত্র-প্রচারমাধ্যম, জরুরি গ্যাস ও বিদ্যুতের কাজ হরতালের বাইরে রাখা হয়েছে। হরতাল ডেকেছে বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ), গণতান্ত্রিক বাম মোর্চা ও গণসংহতি আন্দোলন।গতকাল সোমবার পল্টনে নির্মল সেন মিলনায়তনে হরতালের সমর্থনে গণতান্ত্রিক বাম মোর্চা সংবাদ সম্মেলন করে। সংবাদ সম্মেলনে লিখিত বক্তব্য দেন মোর্চার সমন্বয়ক ফিরোজ আহমেদ। বক্তব্য দেন বিপ্লবী ওয়ার্কার্স পার্টির সাধারণ সম্পাদক সাইফুল হক, গণসংহতি আন্দোলনের সমন্বয়কারী জোনায়েদ সাকি, গণতান্ত্রিক বিপ্লবী পার্টির সাধারণ সম্পাদক মোশরেফা মিশু।সিপিবির সভাপতি মুজাহিদুল ইসলাম সেলিম, সাধারণ সম্পাদক সৈয়দ আবু জাফর আহমেদ, বাসদের সাধারণ সম্পাদক খালেকুজ্জামান এক যৌথ বিবৃতিতে হরতাল পালনের জন্য রাজধানীবাসীর প্রতি আহ্বান জানিয়েছেন। তাঁরা বলেন, সরকার লুটেরাদের স্বার্থ রক্ষার চেষ্টা করছে।এদিকে হরতালের প্রচার চালানোর সময় গণতান্ত্রিক বাম মোর্চার কর্মীদের ওপর হামলা হয়েছে বলে অভিযোগ করেছেন মোর্চার নেতারা।
 
