
হরতাল-অবরোধে কিশোরগঞ্জের হোসেনপুরে অগ্রণী ব্যাংক, রাজশাহীর চারঘাটে ভূমি কার্যালয় ও লক্ষ্মীপুরে জেলা মৎস্য অফিসে আগুন দিয়েছে দুর্বৃত্তরা। জয়পুরহাটে যাত্রীবাহী বাসে পেট্রলবোমা এবং চাঁদপুরে ওষুধের গাড়িতে ককটেল হামলায় আহত হয়েছেন ছয়জন।রাজধানীতে পৃথক ঘটনায় ককটেল বিস্ফোরণে আটজন আহত হয়েছেন। তাঁদের গুরুতর অবস্থায় ঢাকা মেডিকেল কলেজ হাসপাতালে ভর্তি করা হয়েছে।বিএনপির নেতৃত্বাধীন ২০-দলীয় জোটের এই কর্মসূচিতে সিরাজগঞ্জ, নাটোর, চট্টগ্রামেও যানবাহনে বোমা হামলা ও অগ্নিসংযোগের মতো ঘটনা ঘটেছে। গতকাল মঙ্গলবার ছিল অবরোধের ৫১তম দিন। এদিন রাত সাড়ে নয়টা পর্যন্ত নাশকতায় জড়িত থাকার সন্দেহে, মামলা ও অন্যান্য ঘটনায় আটক বা গ্রেপ্তার করা হয়েছে ২৬ জন।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে অবরোধ কর্মসূচি। তবে এর দুই দিন আগেই শুরু হয় সহিংসতা। ক্রসফায়ারে নিহত ৩৩ জনসহ সহিংসতায় এ পর্যন্ত নিহত হয়েছেন ১০৮ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৯৯টি যানবাহনে এবং ভাঙচুর করা হয়েছে আরও ৫৮১টি।রাজধানীর চিত্র: রাত সাড়ে সাতটার দিকে সেগুনবাগিচায় শিল্পকলা একাডেমীর সামনে ককটেল বিস্ফোরণে আমিনুল ইসলাম (২৭) নামে এক রিকশাচালক আহত হন। তাঁর বুক ঝলসে গেছে। সন্ধ্যা সাড়ে ছয়টার দিকে পুরান ঢাকার নবাবপুর রোড চিশতিয়া ইলেকট্রিক মার্কেটের সামনে ককটেলের বিস্ফোরণে ক্ষুদ্র ব্যবসায়ী নাসিরউদ্দিন (৪৫) ও পথচারী ফোরকান হোসেন (৩৫) আহত হন। সকাল পৌনে ১০টার দিকে ফুলবাড়িয়ায় উড়ালসড়কের নিচে পর পর তিনটি ককটেলের বিস্ফোরণ হয়। এতে পরিবহন ব্যবসায়ী আনোয়ার হোসেন (৫২), ফলবিক্রেতা কাঁকন মিয়া (৩২), কলেজছাত্র আল আমিন (২২) ও পথচারী (৩২) আহত হন। তাঁদের শরীর ঝলসে গেছে। সকাল সাড়ে আটটার দিকে ফকিরাপুল মোড়ে পর পর দুটি ককটেলের বিস্ফোরণ হয়। এতে আলমগীর হোসেন (২৬) নামে বেসরকারি একটি প্রতিষ্ঠানের কর্মী আহত হন। তাঁর পিঠ ও দুই পা জখম হয়েছে।অগ্রণী ব্যাংকে আগুন: কিশোরগঞ্জের হোসেনপুরে অগ্রণী ব্যাংকের চরপুন্দি শাখায় আগুন দেওয়া হয়েছে। গত সোমবার দিবাগত রাত সোয়া ১২টার দিকে দাহ্য পদার্থ দিয়ে দুর্বৃত্তরা এ আগুন লাগায়। তবে তেমন ক্ষতি হয়নি।পুলিশ ও ব্যাংক কর্মীরা জানান, ব্যাংকটির অবস্থান দোতলা একটি ভবনে। মধ্যরাতে ব্যাংকের সামনের অংশে আগুন জ্বলতে দেখা যায়। পরে স্থানীয় লোকজন এসে আগুন নেভান। হোসেনপুর থানার ভারপ্রাপ্ত কর্মকর্তা (ওসি) নান্নু মোল্লা বলেন, রশিতে দাহ্য পদার্থ লাগিয়ে ব্যাংকটিতে নাশকতা চালানোর চেষ্টা করা হয়। তবে ভেতরে আগুন প্রবেশের আগেই তা নিভিয়ে ফেলা সম্ভব হয়েছে।ভূমি কার্যালয়ে আগুন: রাজশাহীর চারঘাট উপজেলা সহকারী কমিশনারের (ভূমি) কার্যালয়ে গতকাল দুর্বৃত্তরা আগুন দিয়েছে। আগুনে কিছু আসবাব ও নথিপত্র পুড়ে গেছে।কার্যালয়ের নৈশপ্রহরী মামুনুর রশিদ জানান, তিনি ও তাঁর সহকর্মী সরফুউদ্দিন রাতে এই কার্যালয়ের পাহারায় ছিলেন। ভোর পাঁচটার দিকে বিকট শব্দ শুনে তাঁরা সার্ভেয়ারের কক্ষে গিয়ে দেখেন, সেটির জানালা ভাঙা। কেরোসিন ঢেলে আগুন লাগানো হয়েছে। পরে পানি ও বালু দিয়ে আগুন নেভাতে সক্ষম হন তাঁরা।মৎস্য অফিসে আগুন: লক্ষ্মীপুর জেলা মৎস্য অফিসে গতকাল ভোররাতে পেট্রল ঢেলে অগ্নিসংযোগ করেছে দুর্বৃত্তরা। এতে অফিসের আসবাবসহ গুরুত্বপূর্ণ কাগজপত্র পুড়ে গেছে। ঘটনাস্থল থেকে একটি পেট্রলবোমা ও একটি ককটেল উদ্ধার করেছে পুলিশ। তবে কাউকে আটক করা যায়নি। এ ঘটনায় জেলা মৎস্য কর্মকর্তা মো. খালিকুজ্জামান থানায় একটি অভিযোগ দাখিল করেছেন।খালিকুজ্জামান বলেন, দিবাগত রাত তিনটার দিকে কে বা কারা জানালা খুলে অফিসে আগুন দেয়। ঘটনা টের পেয়ে তিনি ও অফিস সহকারী বাসা থেকে বেরিয়ে স্থানীয় লোকজনের সহযোগিতায় আগুন নিয়ন্ত্রণে আনেন। পুলিশ বলেছে, জড়িত ব্যক্তিদের খুঁজে বের করার চেষ্টা চলছে।বোমায় আহত ছয়জন: জয়পুরহাটে ঢাকাগামী শ্যামলী পরিবহনের একটি যাত্রীবাহী বাস ও একটি কলাবোঝাই ট্রাকে পেট্রলবোমা হামলা করেছে দুর্বৃত্তরা। গতকাল দুপুর সাড়ে ১২টার দিকে জয়পুরহাট-বগুড়া সড়কের ক্ষেতলাল উপজেলার মাটির ঘর নামক স্থানে এ হামলা চালানো হয়। বাসটি থেকে নামতে গিয়ে আহত হন চারজন। তাঁদের জয়পুরহাট সদর হাসপাতালে ভর্তি করার পর প্রাথমিক চিকিৎসা দেওয়া হয়। আহত ব্যক্তিরা হলেন মুকুল হোসেন, ফজর আলী, সুইটি বেগম ও তুহিন আক্তার।এদিকে চাঁদপুরে ওষুধ প্রস্তুতকারক প্রতিষ্ঠান রেনেটা লিমিটেডের একটি পিকআপ ভ্যানে দুর্বৃত্তদের ছোড়া ককটেলে গুরুতর আহত হয়েছেন চালক আনিছুর রহমান ও ডেলিভারিম্যান ফখরুল ইসলাম। সোমবার রাত সাড়ে ১০টার দিকে চাঁদপুর-হাইমচর সড়কের দোকানঘর এলাকায় এ ঘটনা ঘটে। দুজনকেই ঢাকা মেডিকেল কলেজ হাসপাতালে পাঠানো হয়েছে।ঢাকার বাইরের আরও চিত্র: সিরাজগঞ্জে মোটরসাইকেলে দুর্বৃত্তদের পেট্রলবোমা হামলায় ডাচ্-বাংলা ব্যাংকের মুঠোফোন ব্যাংকিং কার্যক্রমের বিক্রয় প্রতিনিধি সরোয়ার হোসেন গুরুতর আহত হয়েছেন। এ সময় তাঁর কাছে থাকা পাঁচ লাখ টাকা ও মুঠোফোন ছিনিয়ে নেয় দুর্বৃত্তরা। তাঁকে সিরাজগঞ্জ জেনারেল হাসপাতালে ভর্তি করা হয়েছে। সোমবার রাতে কড্ডা-বেলকুচি আঞ্চলিক সড়কের খিদির বটতলায় এ হামলার শিকার হন তিনি। এ ঘটনায় মামলা হয়েছে।নাটোরের গুরুদাসপুরের চাঁচকৈড় শাহাপাড়া মোড়ে গতকাল ভোর পাঁচটার দিকে মালবাহী একটি ট্রাকে আগুন দিয়েছে দুর্বৃত্তরা। এতে ট্রাকটি পুড়ে গেছে।চট্টগ্রামের মিরসরাই উপজেলার খইয়াছড়া ইউনিয়ন আওয়ামী লীগের যুগ্ম সম্পাদক মো. শাহজাহানের একটি অটোরিকশায় আগুন দিয়েছে দুর্বৃত্তরা। সোমবার রাতে পশ্চিম গোভানীয়ায় তাঁর গ্রামের বাড়িতে এ ঘটনা ঘটে। মো. শাহজাহান বলেন, অটোরিকশাটি বাড়ির উঠানে রাখা ছিল। দিবাগত রাত দুইটার দিকে বিকট শব্দে ঘুম ভেঙে গেলে ঘর থেকে বেরিয়ে দেখেন, অটোরিকশাটি আগুনে জ্বলছে। পরে স্থানীয় লোকজনের সহায়তায় আগুন নেভান।নড়াইলের লোহাগড়া উপজেলার কোটাকোল ইউনিয়ন ভূমি কার্যালয়ে সোমবার আগুন দেওয়ার ঘটনায় উপজেলা বিএনপির সভাপতি ও লাহুড়িয়া ইউপির চেয়ারম্যান জি এম নজরুল ইসলামসহ বিএনপি-জামায়াতের ২২ নেতা-কর্মীকে আসামি করে গতকাল মামলা করেছে পুলিশ।
