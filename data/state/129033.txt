
ঢাকারশাঁখারি বাজার এলাকায় অভিযান চালিয়ে আজ শুক্রবার বিভিন্ন প্রজাতির প্রায় ৫৭টি জীবিত কচ্ছপ উদ্ধার করেছেন র‍্যাব ও বন বিভাগের কর্মকর্তারা। বন বিভাগের ভাষ্য, এগুলোর ওজন প্রায় চার মণ। ঘটনাস্থল থেকে তিনজনকে আটক করে তাৎ​ক্ষণিক শাস্তি দেওয়া হয়েছে। আর কচ্ছপগুলো গাজীপুরের সাফারি পার্কে নিয়ে ছেড়ে দেওয়া হয়েছে।বন বিভাগের কর্মকর্তা জানান, প্রতি শুক্রবারই এক হাজার টাকা কেজি দরে ওই এলাকায় কচ্ছপের মাংস বিক্রি হয়। বেআইনি এ কারবার বন্ধের লক্ষ্যে আজ ওই এলাকার শিবমন্দিরের পাশের রাস্তায় এ অভিযান চালানো হয়। ভোর ছয়টা থেকে শুরু করে সকাল ১০টা পর্যন্ত অভিযান চলে।বন পরিদর্শক অসীম মল্লিক প্রথম আলোকে বলেন, ছোট বড় মিলিয়ে ৫৭টি জীবিত কচ্ছপ উদ্ধার করেছেন তাঁরা। ধুম, সন্ধি ও কড়িকাইট্টা প্রজাতির এ কচ্ছপগুলোর বাজার মূল্য প্রায় চার লাখ টাকা। সবচেয়ে বড় কচ্ছপটির ওজন প্রায় ১২ কেজি। মুন্সিগঞ্জ, নারায়ণগঞ্জ, যশোর ও খুলনাসহ দেশের বিভিন্ন জায়গা থেকে এসব কচ্ছপ নিয়ে আসা হয়।অসীম মল্লিক আরও বলেন, বেআইনি এ কারবারের দায়ে ভ্রাম্যমাণ আদালত আজ প্রবীর চন্দ্র দাস (৪৭), পনির চন্দ্র দাস (৩৯) ও কার্তিক চন্দ্র দাস (৩৪) নামে তিনজনকে তিন মাস করে কারাদণ্ড দিয়েছেন। র‍্যাবের নির্বাহী ম্যাজিস্ট্রেট সরোয়ার আলম এ আদালতের নেতৃত্ব দেন।এর আগেও এ এলাকায় কয়েকবার অভিযান চালিয়ে কয়েকজনকে আটক করা হয়। কিন্তু কিছুদিন পরই জামিন নিয়ে তাঁরা বের হয়ে আসেন বলে জানালেন অসীম মল্লিক।
