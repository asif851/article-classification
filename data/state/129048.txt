
২০১৬ সালের এইচএসসি ও সমমানের পরীক্ষায় যেসব শিক্ষাপ্রতিষ্ঠান থেকে একজন শিক্ষার্থীও পাস করেনি, সেসব প্রতিষ্ঠানের এমপিও (বেতন-ভাতার মাসিক সরকারি অনুদান) বন্ধ করতে মাধ্যমিক ও উচ্চশিক্ষা অধিদপ্তরকে নির্দেশ দিয়েছে শিক্ষা মন্ত্রণালয়।
আজ বুধবার মন্ত্রণালয় পরিপত্র জারি করে এ নির্দেশ দিয়েছে। এবার এইচএসসি ও সমমানের পরীক্ষায় শূন্য পাস করা প্রতিষ্ঠান ছিল ২৫টি।
পরিপত্রে উচ্চমাধ্যমিক পর্যায়ে পাঠদানের অনুমতির পরও শিক্ষার্থী ভর্তি হয়নি, এমন শিক্ষাপ্রতিষ্ঠানের উচ্চমাধ্যমিক স্তরের অনুমোদন বাতিল করতে শিক্ষা বোর্ডগুলোকে নির্দেশ দেওয়া হয়েছে।
পরিপত্রে আর বলা হয়, মন্ত্রণালয়ের অনুমোদন ছাড়া কোনো শিক্ষাপ্রতিষ্ঠান স্থাপন করা যাবে না। যেখানে প্রাপ্যতার তুলনায় প্রতিষ্ঠানের সংখ্যা বেশি, সেখানে নতুন করে কোনো শিক্ষাপ্রতিষ্ঠানের অনুমতি দেওয়া হবে না। তবে অনগ্রসর, চরাঞ্চল ও দুর্গম এলাকায় সামগ্রিক বিষয়ে বিবেচনা করে মন্ত্রণালয় সিদ্ধান্ত গ্রহণ করবে।
নিম্নমাধ্যমিক পরবর্তী স্তরের অনুমোদন, নতুন কলেজ বা একাদশ শ্রেণি খোলার ক্ষেত্রে উল্লিখিত সিদ্ধান্ত নেওয়া হয়েছে। আর অনুমোদিত নিম্নমাধ্যমিক স্তরের শিক্ষাপ্রতিষ্ঠান ইতিমধ্যে প্রাথমিক ও গণশিক্ষা মন্ত্রণালয়ের অধীনে ন্যস্ত করা হয়েছে।
