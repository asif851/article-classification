
পল্টনে কালভার্ট রোডে ঢাকা ওয়াসার খোলা ম্যানহোলে পড়ে এক ব্যক্তি মারা যাওয়ার ঘটনায় ঢাকা ওয়াসার নির্বাহী প্রকৌশলীসহ সাতজনের বিরুদ্ধে মামলা করতে নির্দেশ দিয়েছেন হাইকোর্ট। গতকাল রোববার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ এ আদেশ দেন। পল্টন থানার ওসিকে এই নির্দেশ দেওয়া হয়েছে। যাঁদের বিরুদ্ধে মামলা করার নির্দেশ দেওয়া হয়েছে তাঁরা হলেন ওয়াসার নির্বাহী প্রকৌশলী মোহা. আতিকুর রহমান, উপবিভাগীয় প্রকৌশলী সাঈদ শাহরিয়ার হোসাইন, উপসহকারী প্রকৌশলী মো. জসিম উদ্দিন (ড্রেনেজ, ওঅ্যান্ডএম, বিভাগ-১), ঢাকা দক্ষিণ সিটি করপোরেশনের (ডিএসসিসি) প্রকৌশল বিভাগের (অঞ্চল-২, খিলগাঁও) কার্য সহকারী মো. রোস্তম আলী, উপসহকারী প্রকৌশলী (পুর) মো. মেজবা উদ্দিন রাসেল ও সহকারী প্রকৌশলী (পুর) সাইফুল ইসলাম এবং ঠিকাদারি প্রতিষ্ঠান মেসার্স রুবী এন্টারপ্রাইজের মোহাম্মদ হোসেন।একই সঙ্গে ওই ঘটনায় করা প্রাথমিক তথ্য বিবরণীতে (এফআইআর) মিথ্যা তথ্য দেওয়ায় পল্টন থানার পরিদর্শক রফিকুল ইসলাম ও উপপরিদর্শক (এসআই) মহিবুর রহমানের বিরুদ্ধে বিভাগীয় ব্যবস্থা নিতে ঢাকা মহানগর পুলিশ কমিশনারকে বলা হয়েছে।পরে ডেপুটি অ্যাটর্নি জেনারেল তাপস কুমার বিশ্বাস প্রথম আলোকে বলেন, ওয়াসার এমডি ও ডিএসসিসির সিইও আদালতে হাজির হয়েছিলেন। আদালত ওই অঞ্চলের দায়িত্বে কারা ছিলেন তা জানতে চান। আদালত সাতজনের বিরুদ্ধে মামলা করতে ওসিকে নির্দেশ দিয়েছেন। এটি আগের এফআইআরের সঙ্গে যুক্ত হয়ে তদন্ত হবে বলেছেন আদালত। এ ছাড়া নিহত ব্যক্তির পরিবারকে ক্ষতিপূরণ দিতে কী পদক্ষেপ নেওয়া হয়েছে, তা ওয়াসা ও ডিএসসিসিকে জানাতে বলা হয়েছে।‘পল্টনে খোলা ম্যানহোলে পড়ে এক ব্যক্তির মৃত্যু’ শিরোনামে ৭ মার্চ প্রথম আলোতে প্রতিবেদন ছাপা হয়। এতে বলা হয়, পল্টনে কালভার্ট রোডে ঢাকা ওয়াসার খোলা ম্যানহোলে পড়ে এক ব্যক্তি মারা গেছেন। প্রতিবেদন বিবেচনায় নিয়ে ওই দিন আদালত স্বতঃপ্রণোদিত রুলের পাশাপাশি ব্যাখ্যা জানাতে ওয়াসার এমডি ও ডিএসসিসির সিইওকে ১৯ মার্চ আদালতে হাজির হওয়ার নির্দেশ দেন।
