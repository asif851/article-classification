
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, খালেদা জিয়া আন্দোলনের ঘোষণা দিয়ে চলে গেলেন লন্ডনে টেমস নদীর তীরে। বিএনপির আন্দোলনের কথা শুনলে মানুষ বলে ‘এ বছর না ওই বছর, আন্দোলন হবে কোন বছর?’ কাদের বলেন, ‘বিএনপির আন্দোলন এখন বেগম জিয়ার ভ্যানেটি ব্যাগে। আগে দেশে ফিরে আসুক, তারপর দেখা যাবে।’ 
আজ রোববার দুপুরে নোয়াখালীর কোম্পানীগঞ্জ উপজেলার বসুরহাটে এ এইচ সি সরকারি উচ্চবিদ্যালয়ে প্রাক্তন ছাত্র-ছাত্রীদের আয়োজনে ঈদ পুনর্মিলনী ও শিক্ষক সম্মাননা অনুষ্ঠানে প্রধান অতিথির বক্তৃতায় এসব কথা বলেন তিনি। মন্ত্রী বলেন, ‘সহায়ক সরকার সংবিধানেই আছে। শেখ হাসিনার সরকারই আগামী নির্বাচনে সহায়ক সরকার হিসেবে দায়িত্ব পালন করবে।’ছাত্র-ছাত্রীদের উদ্দেশে কাদের বলেন, ‘আওয়ামী লীগের জন্মের পর থেকে চট্টগ্রাম বিভাগের কেউ দলের সাধারণ সম্পাদক হতে পারেনি। আমি অজপাড়াগাঁয়ের এই স্কুলের ছাত্র হয়ে এ পর্যায়ে এসেছি। আমি আশা করি তোমরাও আমার চাইতে অনেক বড় পদে অধিষ্ঠিত হওয়ার যোগ্যতা অর্জন করবে। যোগ্যতা অর্জনে লেখাপড়ার কোনো বিকল্প নেই।’ওবায়দুল কাদের বলেন, ‘শুধু ছেলেরা নয়, মেয়েদেরও এগিয়ে আসতে হবে। আমাদের প্রধানমন্ত্রী একজন নারী হয়ে আজ সারা বিশ্বে প্রশংসিত। বাংলাদেশ আজ সারা বিশ্বে ডিজিটাল বাংলাদেশ হিসেবে পরিচিতি লাভ করেছে। প্রধানমন্ত্রীর পৃষ্ঠপোষকতায় আমরা ক্রিকেট বিশ্বে সুনাম অর্জন করেছি। তাঁর নেতৃত্বে বাংলাদেশের রাজনীতি, অর্থনীতির এমনকি খেলাধুলার অবস্থানও পাল্টে যাবে।’মন্ত্রী আরও বলেন, ‘শিক্ষিত, মেধাবী ও আদর্শবান লোকজন রাজনীতিতে এলে রাজনীতি নষ্ট হবে না। খারাপ লোকেরা রাজনীতিতে এলে রাজনীতি নষ্ট হয়ে যাবে। তারা এমপি মন্ত্রী হলে আমাদের অসম্মান হবে।’ তরুণদের উদ্দেশে তিনি বলেন, ‘তরুণেরা অনিয়মের কাছে মাথা নত করে না, কারণ তরুণেরা ঝলমলে সকালের সূর্য। সততাকে অন্তরে লালন করে জীবনসংগ্রাম করলে কখনো পরাজিত হবে না।’ তরুণ ও ছাত্রসমাজকে মাদক থেকে দূরে থাকার আহ্বান জানান তিনি।অনুষ্ঠানে সভাপতিত্ব করেন কোম্পানীগঞ্জ উপজেলার চেয়ারম্যান ও পুনর্মিলনী কমিটির আহ্বায়ক আজম পাশা চৌধুরী। অনুষ্ঠানে উপস্থিত ছিলেন নোয়াখালী-৩ (বেগমগঞ্জ) আসনের সাংসদ মামুনুর রশিদ, বিদ্যালয়ের প্রধান শিক্ষক মোহাম্মদ নুরুল আমিন, উপজেলা আওয়ামী লীগের সভাপতি খিজির হায়াত প্রমুখ।
