
মুক্তিযুদ্ধকালে মানবতাবিরোধী অপরাধের দায়ে ৯০ বছর কারাদণ্ডপ্রাপ্ত জামায়াতের সাবেক আমির গোলাম আযমকে বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) সিসিইউতে স্থানান্তর করা হয়েছে।বিএসএমএমইউর পরিচালক ব্রিগেডিয়ার জেনারেল (অব.) আবদুল মজিদ ভূইয়া আজ মঙ্গলবার প্রথম আলোকে জানান, প্রিজন সেলে আটক গোলাম আযমের শ্বাসকষ্ট শুরু হলে সকাল ১০টার দিকে তাঁকে করোনারি কেয়ার ইউনিটে (সিসিইউ) স্থানান্তর করা হয়। তাঁকে জরুরি চিকিত্সাসেবা দেওয়া হচ্ছে।গোলাম আজমের চিকিত্সায় গঠিত মেডিকেল বোর্ডের প্রধান এ বি এম আব্দুল্লাহ বলেন, ‘মানবতাবিরোধী অপরাধী আব্দুল আলীম মারা যাওয়ার পর থেকে গোলাম আযম কিছুটা অস্থির ছিলেন। আজ সকালে জুস খাওয়ার সময় তাঁর শ্বাসকষ্ট হয়। ধারণা করছি, তাঁর মৃদু হার্ট অ্যাটাক হয়ে থাকতে পারে। কোনো ঝুঁকি না নিয়ে তাঁকে সিসিইউতে পাঠানো হয়েছে। তাঁকে নিবিড় পর্যবেক্ষণ করা হচ্ছে।’
 
গত বছরের ১৫ জুলাই গোলাম আযমের বিরুদ্ধে আনা মুক্তিযুদ্ধকালে মানবতাবিরোধী অপরাধের পাঁচটি অভিযোগই প্রমাণিত হয়। ট্রাইব্যুনাল তাঁকে ৯০ বছরের কারাদণ্ড দেন। অভিযোগ পাঁচটি হলো ষড়যন্ত্র,  পরিকল্পনা, উসকানি, সংশ্লিষ্টতা এবং হত্যা ও নির্যাতন। আদেশে ট্রাইব্যুনাল বলেন, তিনি (গোলাম আযম) যে অপরাধ করেছেন তা মৃত্যুদণ্ডতুল্য। কিন্তু তাঁর বয়স বিবেচনা করে তাঁকে ৯০ বছরের কারাদণ্ড দেওয়া হলো।
অপরাধ মৃত্যুদণ্ডের, সাজা ৯০ বছর
