
রাজাকারদের ‘না’ বলতে ‘অনুগ্রহ করে’ তাঁর সঙ্গে যোগ দিতে দেশবাসীর প্রতি আহ্বান জানিয়েছেন প্রধানমন্ত্রী শেখ হাসিনার  ছেলে সজীব ওয়াজেদ জয়। আজ বাংলাদেশে সময় বিকেল পাঁচটায় জয় তাঁর ফেসবুকের পাতায় এই আহ্বান জানান। সজীব ওয়াজেদ বলেন, ‘ছোট্ট একটা সংবাদ আমাকে বিব্রত করেছে। খবরটি হলো: রাজাকারদের ভোটাধিকার বাতিলে মন্ত্রিসভার যে সিদ্ধান্ত তার বিরোধিতা করেছে বিএনপি। এটা অবিশ্বাস্য ঘটনা! যারা বাংলাদেশের অস্তিত্বে বিরোধিতা করেছিল, তারা কী করে ভোট দেওয়ার অনুমতি পায়? আমাদের বিরোধী দল তাদের ভোটাধিকার চাইছে, এটা লজ্জাজনক।’এভাবে বিএনপি আবারও রাজাকারদের পক্ষে গিয়ে বাংলাদেশের বিপক্ষে দাঁড়াচ্ছে দাবি করে জয় বলেন, ‘এটা তাদের দেশপ্রেমহীন এবং বাংলাদেশবিরোধী অবস্থান। রাজাকারদের সমর্থনকারী বিএনপিকে জানাই ধিক্কার এবং সব রাজাকারদের “না” বলতে অনুগ্রহ করে আমার সঙ্গে যোগ দিন।’
