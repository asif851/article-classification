
যশোরে গাড়ি থেকে বাঘ ও সিংহশাবক উদ্ধারের ঘটনা তদন্তে গ্রেপ্তার দুজনের জিজ্ঞাসাবাদের জন্য রিমান্ডের আবেদন করেছে পুলিশ। আজ মঙ্গলবার তাঁদের পাঁচ দিনের রিমান্ড চেয়ে আদালতের কাছে আবেদন করা হয়। আদালত শুনানির জন্য আগামী বৃহস্পতিবার দিন ধার্য করেছেন।
এর আগে বাঘ ও সিংহশাবক উদ্ধারের ঘটনায় বন্য প্রাণী (সংরক্ষণ ও নিরাপত্তা) আইন-২০১২ অনুযায়ী মামলা করা হয়েছে। গ্রেপ্তার দুজন রানা ভূঁইয়া (২৮) ও কামরুজ্জামান বাবুকে (৩২) মামলায় আসামি করা হয়েছে। মামলার এজাহারে শাবক চারটির দাম আনুমানিক চার কোটি টাকা ও প্রাডো গাড়ির দাম দুই কোটি টাকাসহ মোট ছয় কোটি টাকা মূল্য নির্ধারণ করা হয়েছে। এ ব্যাপারে জানতে চাইলে যশোরের অতিরিক্ত পুলিশ সুপার মোহাম্মদ সালাউদ্দীন শিকদার বলেন, ‘বাঘ ও সিংহশাবকগুলো কোথা থেকে কীভাবে আনা হয়েছে, তা এখনো জানা যায়নি। প্রাথমিক জিজ্ঞাসাবাদে গ্রেপ্তার দুজন ভিন্ন ভিন্ন তথ্য দিয়েছেন। এ জন্য পুলিশি হেফাজতে নিয়ে তাঁদের বিশদ জিজ্ঞাসাবাদের জন্য আদালতের কাছে পাঁচ দিনের রিমান্ডের আবেদন করা হয়েছে। আদালত ১৬ নভেম্বর শুনানির দিন ধার্য করেছেন।’ গতকাল সোমবার দুপুরে যশোর শহরের চাঁচড়া এলাকা থেকে প্রাডো মডেলের একটি কালো জিপ গাড়ি থেকে এক জোড়া চিতা বাঘ ও এক জোড়া সিংহ শাবকসহ ওই দুজনকে গ্রেপ্তার করে পুলিশ।
 
 
