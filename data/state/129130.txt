
সাতক্ষীরার ভোমরা স্থল বন্দরে আমদানি-রপ্তানি কার্যত গত দুই দিন ধরে বন্ধ। সাতক্ষীরার ভোমরা স্থল বন্দরের বিপরীতে ভারতের ঘোজাডাঙ্গা কাস্টমস ক্লিয়ারিং অ্যান্ড ফরোয়ার্ডিং ই-কার্গো ওয়েলফেয়ার অ্যাসোসিয়েশনের অনির্দিষ্টকালের কর্মবিরতির কারণে গতকাল সোমবার থেকে এ অচলাবস্থা।
অ্যাসোসিয়েশনের দুই কর্মকর্তার বিরুদ্ধে ভারতের ঘোজাডাঙ্গা কাস্টমসের পক্ষ থেকে একটি সাধারণ ডায়েরি করায় তারা এই অনির্দিষ্টকালের কর্মবিরতির ডাক দিয়েছেন।
ভোমরা স্থল বন্দর সিঅ্যান্ডএফ এজেন্ট অ্যাসোসিয়েশনের মোস্তাফিজুর রহমান জানান, ভারতের ঘোজাডাঙ্গা কাস্টমস ক্লিয়ারিং অ্যান্ড ফরোয়ার্ডিং ই-কার্গো ওয়েলফেয়ার অ্যাসোসিয়েশনের সাধারণ সম্পাদক মিহির ঘোষ স্বাক্ষরিত এক পত্রে জানানো হয়েছে, ঘোজাডাঙ্গার তাদের অ্যাসোসিয়েশনের দুই কর্মকর্তার বিরুদ্ধে মিথ্যা অভিযোগ এনে সে দেশের কাস্টমসের পক্ষ থেকে বসিরহাট থানায় গত ১৭ আগস্ট একটি সাধারণ ডায়েরি করা হয়। এরই পরিপ্রেক্ষিতে চলতি মাসের ৯ সেপ্টেম্বর অ্যাসোসিয়েশনের পক্ষ থেকে এক আলোচনা সভায় এই অনির্দিষ্টকালের কর্মবিরতি পালনের সিদ্ধান্ত হয়। তিনি আরও জানান, ফলে ভোমরা কাস্টমস খোলা থাকলেও কার্যত সব ধরনের আমদানি-রপ্তানি বন্ধ রয়েছে।
ভারত থেকে মুঠোফোনে ঘোজাডাঙ্গা কাস্টমস ক্লিয়ারিং অ্যান্ড ফরোয়ার্ডিং ই-কার্গো ওয়েলফেয়ার অ্যাসোসিয়েশনের সাবেক সাধারণ সম্পাদক কান্তিলাল দত্ত জানান, বর্তমানে ভারতের অংশে দেড় শতাধিক পণ্যবাহী ট্রাক বাংলাদেশে ঢোকার অপেক্ষায় রয়েছে।
ভোমরা স্থল বন্দরের সুপারিন্টেন্ডেন্ট রেজাউল করিম জানান, সোমবার থেকে ভারতে পাশের সমস্যার কারণে আমদানি-রপ্তানি বন্ধ রয়েছে। তবে পাসপোর্ট যাত্রীরা যাতায়াতে কোনো বাধা নেই। তারা যথারীতি অফিশিয়াল কার্যক্রম চালাচ্ছেন।
