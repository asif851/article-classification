
নিরাপদ খাওয়ার পানি সরবরাহ এবং উপজেলা পরিষদের সামনের ভরাট করা পুকুরটি পুনঃখননের দাবিতে খুলনার দাকোপ উপজেলার চালনা বাজার এলাকায় চালনা পৌরসভা ও দাকোপ উপজেলা পরিষদ কার্যালয় ঘেরাও করেছেন এলাকাবাসী। গতকাল সোমবার কলস হাতে এই ঘেরাও এবং বিক্ষোভ কর্মসূচি পালন করেন তাঁরা৷ বেলা সাড়ে ১১টা থেকে পৌনে এক ঘণ্টা তাঁরা পৌরসভা কার্যালয় ঘেরাও করেন৷ এরপর বিক্ষোভ সমাবেশে বক্তব্য দেন সত্যজিৎ হালদার, সঞ্জয় সাহা, নাজনিন লিজা, সাগর সেন, গৌতম সাহা, গৌরাঙ্গ প্রসাদ রায়, অমেন্দু রায় প্রমুখ৷ বক্তারা বলেন, চালনা পৌরসভার ১৪ হাজার ৭২০ জন এবং দাকোপের এক লাখ ৬৬ হাজার ৮৫৫ জন বাসিন্দা খাওয়ার পানির চরম সংকটে ভুগছেন৷ পানির জন্য উপজেলাজুড়ে হাহাকার। গবাদিপশু, হাঁস-মুরিগ পর্যন্ত পানির অভাবে মারা যাচ্ছে৷ তাঁরা আরও অভিযোগে করেন, উপজেলায় দুটি পুকুর থেকে খাওয়ার পানি সংগ্রহ করতেন এলাকাবাসী৷ এক একরের বেিশ জায়গাজুড়ে যে বড় পুকুরটি ছিল, ভূমিদস্যুদের দৌরাত্ম্যে সেটিও ভরাট করে ফেলায় পৌরসভায় পানির চরম সংকট দেখা দিয়েছে। উপজেলার ৩১৬টি অগভীর নলকূপের অধিকাংশই নষ্ট। বক্তারা এ সমস্যার দ্রুত সমাধান দাবি করেন৷ বেলা একটার দিকে তাঁরা উপজেলা পরিষদ কার্যালয় ঘেরাও করেন৷ ঘেরাও কর্মসূচির পর সুপেয় পানি সরবরাহ এবং ভরাট করা সরকাির পুকুরটি পুনঃখননের দাবিতে তাঁরা পৌর মেয়র এবং উপজেলা নির্বাহী কর্মকর্তার কাছে স্মারকলিপি দেন৷
