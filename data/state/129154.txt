
‘ও ভাই, ও ভাই তুই কই গেলি। আমারে ছেড়ে গেলি কই গেলি। আমার ভাইরে একটু দেখাও।’ হাসপাতালের জরুরি বিভাগের সামনে এভাবেই বিলাপ করছিলেন সুনীল দাস। সোমবার বেলা আড়াইটায় চট্টগ্রাম মেডিকেল কলেজ হাসপাতালে এ চিত্র দেখা যায়।এর ঘণ্টা খানেক আগে চট্টগ্রাম নগরের রীমা কমিউনিটি সেন্টারে পদদলিত হয়ে মারা যান সুনীল দাসের বড় ভাই সুধীর দাশ। চট্টগ্রাম নগর আওয়ামী লীগের সভাপতি ও সাবেক মেয়র এ বি এম মহিউদ্দিন চৌধুরীর কুলখানি উপলক্ষে সনাতন সম্প্রদায়ের জন্য এই কমিউনিটি সেন্টারে মেজবানের আয়োজন করা হয়। এতে পদদলিত হয়ে ১০ জন নিহত এবং অর্ধশতাধিক আহত হয়েছেন।হাসপাতালের লাশঘরের সামনে নিহত ব্যক্তিদের মরদেহ রাখা হয়। আহত ব্যক্তিদের হাসপাতালের ক্যাজুয়ালটি ওয়ার্ডসহ বিভিন্ন ওয়ার্ডে ভর্তি করা হয়।দুর্ঘটনার খবর শুনে চট্টগ্রাম নগরের বিভিন্ন এলাকা থেকে লোকজন ছুটে আসেন হাসপাতালের জরুরি বিভাগে। নিহত ব্যক্তিদের মরদেহ চিহ্নিত করে হাসপাতালেই কান্নায় ভেঙে পড়েন পরিবারের সদস্যরা।
পদদলিত হয়ে মারা যান চট্টগ্রাম নগরের উত্তর কাট্টলীর খেজুরতলী এলাকার বাসিন্দা জেলে কৃষ্ণপদ দাস। তাঁর মৃত্যুর খবর শুনে হাসপাতালে ছুটে আসেন বোন সাগরী দাস। হাসপাতালের জরুরি বিভাগের ফটকের সামনে বসে বিলাপ করছিলেন। তিনি বিলাপ করতে করতে বলেন, ‘অ ভাই, সুখে-দুঃখে আমরা ছিলাম। এখন তুই কেন চলে গেলি। ভাইরে, কেন তুই মেজবানে গেলি।’
মেজবান খেতে গিয়ে নিহত ব্যক্তিদের একজন হচ্ছেন নগরের হাজারী গলির ওষুধের দোকানি লিটন দেব। তাঁর ছোট ভাই ঝুটন দেব হাসপাতালে এসেই ভাইয়ের মরদেহের ওপর ঝাঁপিয়ে পড়েন। ‘ভাই, অ ভাই’ বলে বিলাপ করতে থাকেন। আত্মীয়স্বজন ও হাসপাতালের কর্মী ও পুলিশ চেষ্টা করেও তাঁকে ভাইয়ের মরদেহের কাছ থেকে সরিয়ে নিতে পারেননি।
বেলা ১টা ৩৫ মিনিটে রীমা কমিউনিটি সেন্টারে পদদলিত হওয়ার ঘটনার পর থেকে আহত ও নিহত ব্যক্তিদের অ্যাম্বুলেন্স, মাইক্রোবাস, টেম্পো, অটোরিকশা করে হাসপাতালে নিয়ে আসা হয়। একসঙ্গে অনেক লাশ ও আহত মানুষ দেখে হতবিহ্বল হয়ে পড়েন খোদ হাসপাতালের নার্স ও আয়ারা। একজন তো বলেই ফেলেন, ‘ও আল্লাহ, এতগুলো লাশ। এদের পরিবারের কী হবে?’
