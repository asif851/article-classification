
জাতীয় সমাজতান্ত্রিক দলের (জাসদ) সভাপতি ও তথ্যমন্ত্রী হাসানুল হক ইনু বলেছেন, ৭ নভেম্বরকে সৈনিক হত্যা দিবস বা বিপ্লব ও সংহতি দিবস হিসেবে আখ্যায়িত করা অজ্ঞতা বা মিথ্যাচার ছাড়া কিছুই নয়। যারা এটা করে, তারা সিপাহিদের ঐতিহাসিক ভূমিকাকে আড়াল করতে চায়।তথ্যমন্ত্রী গতকাল শুক্রবার বিকেলে রাজধানীর কর্নেল তাহের মিলনায়তনে সিপাহি-জনতার অভ্যুত্থান দিবস উপলক্ষে জাসদ কেন্দ্রীয় কমিটি আয়োজিত আলোচনা সভায় সভাপতির বক্তব্যে এসব কথা বলেন।তথ্যমন্ত্রী বলেন, ‘পঁচাত্তরের ৭ নভেম্বর জাতির এই গভীর সংকটকালে বঙ্গবন্ধু ও জাতীয় চার নেতার অনুপস্থিতিতে রাজনৈতিক নেতৃত্ব সম্পূর্ণ হতবিহ্বল হয়ে পড়ে। জিয়াসহ শীর্ষ সেনা কর্মকর্তারা নিষ্ক্রিয় হন এবং নিজেদের জীবন বাঁচানো ও সুযোগ-সুবিধা খুঁজতে ব্যস্ত হয়ে পড়েন। এই পরিস্থিতিতে মুক্তিযোদ্ধা সিপাহিরা অফিসারদের ক্ষমতার জঘন্য কামড়া-কামড়ি, হানাহানির বিরুদ্ধে বিদ্রোহ করে। এই চরম সংকট ও নেতৃত্বহীনতার মাঝে জাসদ দায়িত্বশীলতার সঙ্গে রাজনৈতিক সিদ্ধান্ত নিয়ে কর্নেল তাহেরসহ জাসদের নেতারা জীবনের ঝুঁকি নিয়ে বিদ্রোহী সিপাহিদের ঐক্যবদ্ধ করে, সেনাবাহিনীতে শৃঙ্খলা ফিরিয়ে আনে।’৭ নভেম্বরের ঘটনায় কর্নেল তাহের মহানায়ক আর জিয়া খলনায়ক বলে মন্তব্য করে হাসানুল হক বলেন, বেগম জিয়ার উচিত তার পরিবারের সদস্যদের নিয়ে কর্নেল তাহেরের কবরে গিয়ে মাফ চাওয়া। জিয়ার নষ্ট ও ভ্রষ্ট রাজনীতির খেসারত এখনো জাতিকে দিতে হচ্ছে বলে তিনি মন্তব্য করেন।আলোচনা সভায় বক্তব্য দেন জাসদের সাধারণ সম্পাদক শরীফ নুরুল আম্বিয়া, সহসভাপতি মীর হোসাইন আখতার, যুগ্ম সাধারণ সম্পাদক মো. খালেদ, হাবিবুর রহমান শওকত, স্থায়ী কমিটির সদস্য মোস্তাক হোসেন, সাংগঠনিক সম্পাদক নইমুল আহসান, জাতীয় নারী জোটের আহ্বায়ক আফরোজা হক, জাসদ ছাত্রলীগের সভাপতি মো. সামছুল ইসলাম প্রমুখ।
