
বান্দরবানের রুমায় রিজুক ঝরনায় গোসল করতে নেমে নিখোঁজ অধ্যাপক তৌফিক সিদ্দিকীর লাশ আজ রোববার উদ্ধার করা হয়েছে। সকাল পৌনে ১০টার দিকে ডুবুরিরা লাশটি উদ্ধার করেন।
রুমা থানার উপপরিদর্শক (এসআই) মিজানুর রহমান প্রথম আলোকে এ তথ্যের সত্যতা নিশ্চিত করেছেন।
তৌফিক সিদ্দিকী বগুড়ার সরকারি আজিজুল হক কলেজের বাংলা বিভাগের অধ্যাপক ও বিভাগীয় প্রধান ছিলেন। তিনি কয়েকজন বন্ধুসহ সপরিবার ঈদের ছুটিতে বান্দরবানে বেড়াতে গিয়েছিলেন।
পুলিশ জানায়, তৌফিক সিদ্দিকী, তাঁর স্ত্রী, এক মেয়ে, তিন বন্ধুর পরিবারের সদস্যসহ মোট ১৩ জন গতকাল শনিবার সকালে বান্দরবান জেলা শহর থেকে রুমায় যান। রুমা বাজার থেকে ইঞ্জিনচালিত নৌকায় করে তাঁরা সাঙ্গু নদের উজানে রিজুক ঝরনায় যান।
সেনাবাহিনীর রুমা জোনের অধিনায়ক লে. কর্নেল গোলাম আরিফুর আলম বলেন, রিজুক ঝরনা যেখানে সাঙ্গু নদের সঙ্গে মিশেছে, সেখানে গতকাল বেলা আড়াইটার দিকে গোসল করতে নামেন তৌফিক সিদ্দিকী। এরপর ডুবে যান।
আজ সকালে ফায়ার সার্ভিসের ডুবুরিরা ডুবে যাওয়ার স্থান থেকেই এই শিক্ষকের লাশ উদ্ধার করেন বলে পুলিশ জানায়।
অধ্যাপক তৌফিক সিদ্দিকীর বন্ধু ও সফরসঙ্গী বান্দরবান সরকারি কলেজের শিক্ষক বিপ্লব চক্রবর্তী বলেন, তৌফিক সিদ্দিকীরা তিন দিন আগে বান্দরবানে আসেন। গতকাল রাতে তাঁদের ঢাকায় ফেরার কথা ছিল।
সরকারি আজিজুল হক কলেজের অধ্যক্ষ সামস-উল আলম জানান, তৌফিক সিদ্দিকীর বাড়ি ব্রাহ্মণবাড়িয়ায়। তবে তাঁর পরিবার স্থায়ীভাবে ঢাকায় বসবাস করে।
