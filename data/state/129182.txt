
ময়মনসিংহের তারাকান্দা উপজেলায় অবস্থিত বঙ্গবন্ধু কলেজ জাতীয়করণ হওয়ায় ময়মনসিংহ-২ (ফুলপুর-তারাকান্দা) আসনের সাংসদ শরীফ আহমেদকে গতকাল রোববার রাতে কলেজের পক্ষ থেকে সংবর্ধনা দেওয়া হয়েছে। সংবর্ধনা অনুষ্ঠানে সাংসদকে কলেজের পক্ষ থেকে একটি সোনার নৌকা উপহার দেওয়া হয়েছে।
গত রোববার সন্ধ্যার পর তারাকান্দা বঙ্গবন্ধু কলেজ মাঠে এই সংবর্ধনা অনুষ্ঠানের আয়োজন করা হয়। অনুষ্ঠানে প্রধান অতিথি হিসেবে উপস্থিত ছিলেন সাংসদ। বিশেষ অতিথি হিসেবে ছিলেন সাংসদ ও সংগীতশিল্পী মমতাজ। মমতাজ ওই অনুষ্ঠানে ১২টি গান গেয়ে শোনান।
এলাকাবাসী ও কলেজ সূত্রে জানা যায়, কলেজ জাতীয়করণ উপলক্ষে তারাকান্দা বঙ্গবন্ধু কলেজের পক্ষ থেকে সাংসদের সংবর্ধনা অনুষ্ঠানের আয়োজন করা হয়। কলেজের অধ্যক্ষ সাজ্জাদ আহমেদ অনুষ্ঠানের সভাপতিত্ব করেন। সাজ্জাদ আহমেদ সাংসদ শরীফ আহমেদের ছোট ভাই।
স্থানীয় সূত্রে জানা যায়, সাংসদকে সংবর্ধনা দেওয়া উপলক্ষে প্রায় এক সপ্তাহ আগে থেকে প্রস্তুতি শুরু হয়। কলেজ চত্বর ও আশপাশের এলাকায় সংসদের ছবি-সংবলিত বেশ কিছু তোরণ নির্মাণ করা হয়। গত রোববার সন্ধ্যার আগে শুরু হওয়া অনুষ্ঠানটি মমতাজের গানের মাধ্যমে শেষ হয় রাতে। সন্ধ্যার পর আনুষ্ঠানিকভাবে সাংসদকে সোনার নৌকা তুলে দেন অধ্যক্ষ সাজ্জাদ আহমেদ। এ সময় কলেজের অন্য শিক্ষকেরা পাশে ছিলেন।
সাংসদ ও কলেজের অধ্যক্ষ উপহার হিসেবে সোনার নৌকা দেওয়ার বিষয়টি অস্বীকার করেছেন। তবে অধ্যক্ষ বলেন, পিতল আর বোঞ্জের মিশ্রণে একটু ভালো মানের একটি নৌকা সাংসদকে উপহার হিসেবে দেওয়া হয়েছে। সোনার নৌকা দেওয়ার কথাটি ঠিক নয়। তারাকান্দা বঙ্গবন্ধু কলেজ জাতীয়করণের তালিকাভুক্ত হওয়ার পেছনে সাংসদের অবদান রয়েছে বলে কলেজের সবার সিদ্ধান্তে সংবর্ধনা ও উপহার দেওয়া হয়েছে।
সাংসদ শরীফ আহমেদ বলেন, ‘আমাকে কলেজের পক্ষ থেকে পিতলের নৌকা উপহার দেওয়া হয়েছে। উপহার হিসেবে পাওয়া নৌকাটি বঙ্গবন্ধু কলেজে রাখা হয়েছে। আপনাদের বিশ্বাস না হলে নৌকাটি দেখতে পারেন, এটি সোনার নৌকা, নাকি পিতলের।’
সাংসদকে সংবর্ধনা দেওয়া নিয়ে স্থানীয় রাজনীতিক ও সুধী মহলে ব্যাপক সমালোচনার সৃষ্টি হয়েছে। বঙ্গবন্ধু কলেজের একজন শিক্ষক নাম প্রকাশ না করার শর্তে বলেন, ‘নৌকাটিতে প্রায় দুই ভরি সোনার ব্যবহার করা হয়েছে। এই খরচ কলেজের তহবিল থেকে নেওয়া হবে কি না, সে ব্যাপারে এখনো কিছু জানি না। এত টাকা কলেজের তহবিল থেকে নেওয়া ঠিক হবে না।’
আওয়ামী লীগ ও এর সহযোগী সংগঠনের নেতা-কর্মীরাও সাংসদকে সোনার নৌকা উপহার হিসেবে দেওয়া নিয়ে সমালোচনা করেছেন। তবে কেউ এ ব্যাপারে নাম প্রকাশ করে বক্তব্য দিতে রাজি হননি। সমালোচনা করা ব্যক্তিদের ভাষ্য, সোনার নৌকা উপহার দেওয়া বিলাসিতা ছাড়া কিছুই নয়। আগামী সংসদ নির্বাচনের আগে এ রকম বিলাসিতা দলের জন্য নেতিবাচক প্রভাব ফেলবে।
 
