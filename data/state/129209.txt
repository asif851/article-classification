
নাগরিকদের বয়স ১৫ বছর হলেই জাতীয় পরিচয়পত্র দেওয়ার সিদ্ধান্ত নিয়েছে নির্বাচন কমিশন। ২০০০ সালের ১ জানুয়ারির আগে যাঁদের জন্ম হয়েছে তাঁদের অন্তর্ভুক্ত করে ভোটার তালিকার পরবর্তী হালনাগাদের কাজ শুরু হবে।
নির্বাচন কমিশনার মো. শাহ নেওয়াজ আজ মঙ্গলবার সাংবাদিকদের এ তথ্য জানান। তিনি বলেন, শিগগির দেশজুড়ে ভোটার তালিকা হালানাগাদের কাজ শুরু হবে। পর্যায়ক্রমে দেশের সকল নাগরিককে পরিচয়পত্র দেওয়ার পরিকল্পনার অংশ হিসেবে এই সিদ্ধান্ত নেওয়া হয়েছে।নির্বাচন কমিশন (ইসি) সচিবালয় সূত্র জানায়, আগামী জুলাই থেকে ভোটার তালিকা হালানাগাদের কাজ শুরু হবে। প্রথম পর্যায়ে ১ জুলাই থেকে ১৫ অক্টোবর, দ্বিতীয় ধাপে ১ আগস্ট থেকে ১৪ আগস্ট এবং শেষে ধাপে ১ ডিসেম্বর থেকে ১৫ ডিসেম্বর পর্যন্ত নাগরিকদের তথ্য সংগ্রহ করা হবে। সব মিলিয়ে ৭২ লাখ ১৫ হাজার নাগরিকের তথ্য সংগ্রহ করার লক্ষ্যমাত্রা নির্ধারণ করা হয়েছে।
