
ঢাকার হজরত শাহজালাল আন্তর্জাতিক বিমানবন্দর থেকে ৪১ লাখ ভারতীয় রুপিসহ একজন পাকিস্তানি নাগরিককে আটক করা হয়েছে। তাঁর নাম শাবাকাত আলী খান (৪১)। আজ বৃহস্পতিবার সকাল সাড়ে নয়টার দিকে তাঁকে আটক করা হয়।
বিমানবন্দর শুল্ক কর্তৃপক্ষের সহকারী কমিশনার ইরাজ ইশতিয়াক জানান, এমিরেটস এয়ার লাইনসের একটি ফ্লাইটে শাবাকাত দুবাই থেকে বাংলাদেশে আসেন। স্ক্যানিং করার সময় তাঁর ব্যাগে ওই পরিমাণ মুদ্রা ধরা পড়ে। এ ছাড়া তাঁর সঙ্গে কয়েক কার্টন বিদেশি সিগারেটও পাওয়া গেছে। এর আগেও তিনি একবার বাংলাদেশে এসেছিলেন। সেবারও বিদেশি সিগারেটসহ তিনি ধরা পড়েন।
