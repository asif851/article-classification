
‘মা চায় সংলাপ৷ ব্যাটা বলে, জিয়া হত্যার ঘটনায় আমাকে রিমান্ডে নেবে। আগে তারাই ঠিক করুক, আসলে কী চায়।’ গণভবনে আয়োজিত সংবাদ সম্মেলনে গতকাল শনিবার প্রধানমন্ত্রী শেখ হাসিনা এ কথা বলেন। ছয় দিনের চীন সফরের অর্জন তুলে ধরতে এ সংবাদ সম্মেলনের আয়োজন করা হয়। কিন্তু প্রশ্নোত্তর পর্বের পুরোটাই ছিল রাজনীতিকেন্দ্রিক৷  প্রধানমন্ত্রী শেখ হাসিনা এ সময় বলেন, জিয়াউর রহমান হত্যার ঘটনায় কাউকে রিমান্ডে নিতে হলে তাঁর স্ত্রী খালেদা জিয়া ও ছেলে তারেক রহমানকেই নিতে হবে। সম্পৃক্ততা কতটুকু তা দেখতেই তাঁদের রিমান্ডে নেওয়া উচিত।এ সময় একজন সাংবাদিক প্রধানমন্ত্রীর দৃষ্টি আকর্ষণ করে বলেন, খালেদা জিয়া ইউরোপীয় ইউনিয়নের প্রতিনিধিদলের সঙ্গে বৈঠকে সংলাপের কথা বলেছেন, আবার তাঁর ছেলে মালয়েশিয়ায় জিয়া হত্যার ঘটনায় প্রধানমন্ত্রীকে রিমান্ডে নেওয়ার দাবি জানিয়েছেন।প্রধানমন্ত্রী উল্টো খালেদা জিয়া ও তারেক রহমানের প্রতি প্রশ্ন ছুড়ে দিয়ে বলেন, ‘আপনি স্বামীর লাশ কেন দেখতে চাননি? ওটা গুলি খাওয়া লাশ ছিল। দেখলে কী সমস্যা ছিল? ছেলে আজ বড় কথা বলছে, কিন্তু বাপের মরা মুখ দেখেনি কেন? তখন সে যথেষ্ট বড়।’প্রধানমন্ত্রী বলেন, ‘২১ আগস্ট গ্রেনেড হামলা মামলা, ১০ ট্রাক অস্ত্র মামলা, মানি লন্ডারিং মামলা, এতিমদের টাকা মেরে দেওয়াসহ বিভিন্ন মামলায় তাদেরই বিচার চলছে।’ জিয়া হত্যা মামলা চট্টগ্রাম আদালতে দেড় শ বার উঠেছে—এ কথা উল্লেখ করে শেখ হাসিনা বলেন, ‘তিনবার বিএনপি ক্ষমতায় ছিল। তারেক ব্যবসা-বাণিজ্য করল, হাওয়া ভবন খুলে বিকল্প প্রশাসন চালাল। কিন্তু বাপের হত্যার বিচার করল না। ১৯৯১ সালে বিএনপি ক্ষমতায় আসার পর স্বরাষ্ট্র মন্ত্রণালয় নির্দেশ দিয়ে মামলাটি স্থগিত করে।’ এ প্রসঙ্গে তিনি বলেন, খুনের মামলা এখনো আছে। এই মামলা তামাদি হয় না।প্রধানমন্ত্রী বলেন, ‘১৯৯০ সালে প্রথম খালেদা জিয়া এরশাদকে তাঁর স্বামীর হত্যাকারী বলে স্বীকার করেন।’ এ প্রসঙ্গে তিনি প্রশ্ন করেন, ‘তাহলে কেন তাঁর কাছ থেকে দুটি বাড়ি, গাড়ি ও নগদ টাকা নিলেন? রহস্য কী?’শেখ হাসিনা আরও বলেন, ১৯৮১ সালে তিনি দেশে ফেরার পর জিয়াউর রহমান ধানমন্ডির ৩২ নম্বরের বাড়িতে তাঁকে ঢুকতে দেননি। বাড়ির বাইরে তিনি দোয়া-দরুদ পড়েছেন। জিয়াউর রহমানকে ‘খুনি’ উল্লেখ করে প্রধানমন্ত্রী বলেন, ‘তিনি বারবার অন্য কোথাও বাড়ি নিতে বলেছেন। আমি নিইনি। কারণ, বাবার খুনি ও ষড়যন্ত্রকারীর কাছ থেকে আমি কেন বাড়ি নিতে যাব?’ সংলাপ নিয়ে খালেদা জিয়ার প্রস্তাব সম্পর্কে প্রধানমন্ত্রী বলেন, ‘কার সঙ্গে সংলাপ করব? তারা শত শত মানুষ হত্যা করেছে। সেই প্রাণ ফেরত দিতে পারবে? বহু সম্পদ ধ্বংস করেছে। গত কয়েক মাসে আমরা সেসব ক্ষতি পুষিয়ে দেওয়ার চেষ্টা করেছি।’ এক প্রশ্নের জবাবে প্রধানমন্ত্রী বলেন, সংলাপ করতে গিয়ে নিজে টেলিফোন করে যে ঝাড়ি খেলাম, সেই সুমধুর বচন আবারও শুনব? তাঁর মতে, নির্বাচনে না গিয়ে যে ভুল বিএনপি করেছে, তা শোধরাতে অনেক সময় লাগবে। ক্ষমতায় আনার দাবিদারদের প্রসঙ্গে: একজন সাংবাদিক জানতে চান, আইনশৃঙ্খলা রক্ষাকারী বাহিনী, সামরিক ও বেসামরিক কর্মকর্তাদের কেউ কেউ দাবি করেন, তাঁরাই এই সরকারকে ক্ষমতায় এনেছেন। এমন একটি ধারণাও প্রতিষ্ঠিত হয়েছে। এ সম্পর্কে জানতে চাইলে প্রধানমন্ত্রী বলেন, ‘কে, কী বলল জানি না। ৪০ শতাংশ ভোটার ভোট দিয়ে এই সরকারকে ক্ষমতায় এনেছে।’  কূটনীতিকদের দেখা করার যৌক্তিকতা: প্রধানমন্ত্রী বলেন, কূটনীতিক ও বিদেশিরা খালেদা জিয়ার সঙ্গে দেখা করেন। কিন্তু তিনি এখন বিরোধী দলের নেতা নন। শেখ হাসিনা বলেন, ‘খালেদা জিয়া বলেছিলেন আমি প্রধানমন্ত্রী কেন, বিরোধী দলের নেতাও হতে পারব না। এখন দেখেন, ‘আল্লাহর মাইর, দুনিয়ার বাইর।”’ গভীর সমুদ্রবন্দর: চীন না জাপান—কোন দেশকে গভীর সমুদ্রবন্দর নির্মাণ করতে দেওয়া হবে—সাংবাদিকদের এমন প্রশ্নের জবাবে
