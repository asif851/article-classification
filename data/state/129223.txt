
ঘন কুয়াশায় বরিশালে কীর্তনখোলা নদীর চরকাউয়া চরে ছয় ঘণ্টা ধরে আটকে আছে যাত্রীবাহী স্টিমার। পিএস মাসুদ নামে ওই স্টিমারটি সকাল ছয়টার দিকে শতাধিক যাত্রী নিয়ে সেখানে আটকে যায়। যাত্রীদের উদ্ধার করে নিয়ে আসা হচ্ছে।
বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) নৌনিরাপত্তা বিভাগের উপপরিচালক আবুল বাশার মজুমদার বলেন, সকাল ছয়টার দিকে ঘন কুয়াশার কারণে স্টিমারটি চরে আটকা পড়ে। দুপুর ১২টায় শেষ খবর পাওয়া পর্যন্ত স্টিমারটি আটকে আছে। জোয়ারের জন্য অপেক্ষা করা হচ্ছে। তখন টাগ জাহাজ দিয়ে স্টিমারটি নামানো হবে।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) সহকারী মহাব্যবস্থাপক সৈয়দ আবুল কালাম আজাদ বলেন, শতাধিক যাত্রী নিয়ে ঢাকা থেকে স্টিমারটি খুলনার মোড়েলগঞ্জের দিকে যাত্রা করে। চরে আটকে যাওয়ার পরে সকাল সাতটার দিকে যাত্রীদের উদ্ধার করে নৌকা ও ট্রলারে করে নিয়ে যাওয়া হয়। স্টিমারে অর্ধশত যাত্রী আছে। তারা মোড়েলগঞ্জ রুটে যাবেন।
