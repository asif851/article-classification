
টানা অবরোধে কিশোরগঞ্জের কুলিয়ারচরে যানবাহন ভাঙচুর ও অগ্নিসংযোগের ঘটনায় বিএনপির নেতা-কর্মীদের বিরুদ্ধে মামলা হয়েছে তিনটি। এসব মামলার আসামিদের অনেককে খুঁজে না পাওয়ায় ক্ষোভে পুলিশ নেতা-কর্মীদের বাসার রান্নার সরঞ্জাম ভাঙচুর ও লেপ-তোশক পানি দিয়ে ভিজিয়ে দিচ্ছে বলে অভিযোগ পাওয়া গেছে।উপজেলা বিএনপির কার্যালয় সূত্র ও অনুসন্ধানে জানা গেছে, ১২ জানুয়ারি উপজেলার ছয়সূতী বাসস্ট্যান্ড এলাকায় একটি বাস ও কয়েকটি অটোরিকশা ভাঙচুর করে অবরোধ-সমর্থকেরা। ১৪ জানুয়ারি সন্ধ্যায় বাজরা বাসস্ট্যান্ডে দুটি ট্রাক ও একটি কাভার্ড ভ্যানে অগ্নিসংযোগ করা হয়। ১৯ জানুয়ারি রাতে বাসস্ট্যান্ডে আরও একটি বাসে আগুন ধরিয়ে দেওয়া হয়। এ ছাড়া প্রতিদিনই অটোরিকশা ভাঙচুরের ঘটনা ঘটছে।এসব ঘটনায় এখন পর্যন্ত পুলিশের দায়ের করা তিন মামলায় কয়েক শ অজ্ঞাতনামা আসামিসহ দলটির ৫৮ নেতা-কর্মীর নাম উল্লেখ আছে। তিন মামলায় প্রধান আসামি বিএনপির কেন্দ্রীয় নির্বাহী কমিটির সদস্য শরীফুল আলম। এ ছাড়া মামলার আসামি সন্দেহে ছয়সূতী ইউনিয়ন যুবদলের সভাপতি মঞ্জিল মিয়ার বাড়িতে পুলিশ ১৪ ও ১৯ জানুয়ারি অভিযান চালায়।মঞ্জিলের মা লতিফা বেগম অভিযোগ করেন, মামলা হওয়ার পর তাঁর ছেলে বাড়িতে থাকেন না। ছেলেকে কেন পাওয়া গেল না—এ কারণে ক্ষোভ দেখাতে পুলিশ ঘরের চুলা ভেঙে ফেলে। লেপ-তোশকে পানি ঢেলে দেয়। সেই সঙ্গে যাওয়ার সময় বলে যায়, আসামি না পেলে খাওয়াদাওয়া, ঘুম বন্ধ।১৯ জানুয়ারি রাতে পুলিশ রামদী ইউনিয়ন বিএনপির সভাপতি মজনু মিয়ার বাড়িতে যায়। মজনু মিয়া বলেন, তাঁকে না পেয়ে চুলা ভেঙে আর লেপ-তোশকে পানি দিয়ে ক্ষোভ ঝেড়েছে পুলিশ।একই অভিযোগ করেন উপজেলা যুবদলের সহ-সাধারণ সম্পাদক সারফুদ্দিন সুপন মিয়ার শাশুড়ি পারুল বেগম।এ ছাড়া ছয়সূতী ইউনিয়ন বিএনপির সভাপতি সালাহ উদ্দিন, ইউনিয়নের ২ নম্বর ওয়ার্ড বিএনপির সাধারণ সম্পাদক জামাল মিয়া, পশ্চিম পাড়ার যুবদলের কর্মী হানিফ মিয়া, লায়েছে মিয়া, রামদী ইউপির সদস্য মহরম আলী ও উপজেলা বিএনপির সদস্য এনায়েত উল্লাহসহ আরও বেশ কয়েক পরিবারে চুলা ভাঙা ও লেপ-তোশকে পানি ঢেলে দেওয়ার অভিযোগ রয়েছে।এ অভিযোগের বিষয়ে কুলিয়ারচর থানার ওসি চৌধুরী মিজানুজ্জামান বলেন, নাশকতা ঠেকাতে গেলে পুলিশের গায়ে ককটেল ছুড়ে মারা হচ্ছে। এ অবস্থায় পুলিশকে কলঙ্কিত করতে দুর্বৃত্তরা চুলা ভাঙা আর লেপ-তোশকে পানি ঢেলে দেওয়ার অপবাদ দিচ্ছে।
