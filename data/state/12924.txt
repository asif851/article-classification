
দুর্বৃত্তের ছোড়া দাহ্য বস্তুতে এক গৃহবধূ ও তাঁর দুই ছেলে দগ্ধ হয়েছে। মা ও সন্তানদের সাতক্ষীরা সদর হাসপাতালে ভর্তি করা করা হয়েছে। গতকাল বুধবার দিবাগত রাত একটার দিকে সাতক্ষীরার কলারোয়া উপজেলার লাঙ্গলঝাড়া গ্রামের কলেজশিক্ষক খলিলুর রহমানের বাড়িতে এ ঘটনা ঘটে।আহত ব্যক্তিরা হলেন উপজেলার লাঙ্গলঝাড়া ইউনিয়ন আওয়ামী লীগের সভাপতি ও শেখ আমানুল্লাহ ডিগ্রি কলেজের যুক্তিবিদ্যা বিভাগের প্রভাষক খলিলুর রহমানের স্ত্রী ঝর্ণা বেগম (৩৫), তাঁর ছেলে কলারোয়া পাইলট উচ্চবিদ্যালয়ের সপ্তম শ্রেণির ছাত্র তানভীর রহমান (১২) ও লাঙ্গলঝাড়া সরকারি প্রাথমিক বিদ্যালয়ের প্রথম শ্রেণির ছাত্র আসাদ হোসেন (৭)।
খলিলুর রহমানের ভাষ্য, স্ত্রী ও ছেলেদের নিয়ে তিনি এক ঘরে ঘুমিয়ে ছিলেন। তিনি ছিলেন মেঝেতে। অন্যরা খাটে। রাত একটার দিকে বিকট শব্দ শুনে তিনি উঠে দেখেন, ঘরে দাউ দাউ করে আগুন জ্বলছে। তিনি চিৎকার শুরু করেন। পরে গ্রামবাসী তাঁদের উদ্ধার করে। তাঁর দাবি, কে বা কারা ঘরে পেট্রলবোমা ছুড়ে তাঁদের হত্যা করতে চেয়েছিল।
ঘটনা শুনে স্থানীয় সাংসদ মুস্তফা লুৎফুল্লাহ আজ বৃহস্পতিবার ঘটনাস্থল পরিদর্শন করেছেন। এ সময় তিনি অভিযোগ করেন, এই কলেজশিক্ষক আওয়ামী লীগের রাজনীতির সঙ্গে যুক্ত। পরিকল্পিতভাবে তাঁদের ওপর পেট্রলবোমা ছোড়া হয়েছে।
সাতক্ষীরা সদর হাসপাতালের আবাসিক চিকিৎসা কর্মকর্তা মারুফ হাসান প্রথম আলো​কে বলেন, আহত তিনজনের অবস্থা আশঙ্কাজনক। প্রত্যেকের শরীরের ৫০-৬০ শতাংশ ঝলসে গেছে। উন্নত চিকিৎসার জন্য দ্রুত ঢাকায় নিয়ে যাওয়ার পরামর্শ দেওয়া হয়েছে।
ঘটনার সত্যতা নিশ্চিত করে কলারোয়া থানার ভারপ্রাপ্ত কর্মকর্তা (ওসি) শেখ আবু সালেহ মাসুদ করিম বলেন, পেট্রলবোমা, না কেরোসিন ছুড়ে আগুন ধরানো হয়েছে, এ ব্যাপারে তদন্ত চলছে। ঘটনার সঙ্গে জড়িত ব্যক্তিদের শনাক্ত করার চেষ্টা চলছে।
