
বাংলাদেশ ব্যাংককে প্রশাসনিক জরিমানা করার ক্ষমতা দিয়ে বৈদেশিক মুদ্রা নিয়ন্ত্রণ আইনের খসড়া নীতিগত অনুমোদন করেছে মন্ত্রিসভা। তবে জরিমানার পরিমাণ বিধি প্রণয়ন করে বাংলাদেশ ব্যাংক নির্ধারণ করবে।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ অনুমোদন দেওয়া হয়। পরে মন্ত্রিপরিষদ সচিব মোহাম্মদ মোশারারফ হোসাইন ভূইঞা সাংবাদিকদের এ কথা জানান।
ওই আইন সংশোধন করে নিবাসীদের সংজ্ঞা স্পষ্ট করা হয়েছে। এতে জানানো হয়, বাংলাদেশে বসবাসকারী বাংলাদেশি নাগরিক ও বিদেশি নাগরিক-উভয়ের জন্য এই আইন প্রযোজ্য হবে। বাংলাদেশ ব্যাংকের মুদ্রা বিনিময় লাইসেন্স নিয়ে কেউ শর্ত ভঙ্গ করলে বাংলাদেশ ব্যাংক জরিমানা করতে পারবে। বাংলাদেশে কোনো বিদেশি প্রতিষ্ঠানের শাখা বা লিয়াজোঁ কার্যালয় স্থাপনের ক্ষেত্রে আগে বিনিয়োগ বোর্ড ও বাংলাদেশ ব্যাংকের অনুমোদন নিতে হতো। সংশোধনী অনুযায়ী, এখন শুধু বিনিয়োগ বোর্ডের অনুমোদন নিতে হবে। তবে অনুমোদন নিয়ে বাংলাদেশ ব্যাংককে তা ৩০ দিনের মধ্যে অবহিত করতে হবে। তারপর সরকার ও বাংলাদেশ ব্যাংক নিবাসী বাংলাদেশিদের বৈদেশিক মুদ্রা ও সম্পদের তথ্য প্রয়োজনে জানতে চাওয়া যাবে। বাংলাদেশে অবস্থানরত বিদেশি নাগরিকদের বেলায়ও এটি প্রযোজ্য হবে।
মন্ত্রিপরিষদ সচিব জানান, আজকের সভায় বাংলাদেশ ও মালয়েশিয়ার অফিশিয়াল পাসপোর্টধারীদের দুই দেশে যাতায়াতের ক্ষেত্রে ভিসা লাগবে না। ভিসা ছাড়াই তাঁরা ৩০ দিন থাকতে পারবেন। প্রয়োজনে ভিসার মেয়াদ বাড়ানো যাবে।
