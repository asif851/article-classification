
রাস্তা পার হওয়ার সময় দুটি বাসের ফাঁকে আটকা পড়েন বেসরকারি এক বিশ্ববিদ্যালয়ের ছাত্র মোজাম্মেল কাঞ্চন (২৩)। পাঁচ থেকে সাত মিনিট এভাবেই আটকে থাকেন তিনি। হাসপাতালে নেওয়ার পরে চিকিৎসক তাঁকে মৃত ঘোষণা করেন। আজ রোববার সকাল নয়টার দিকে রাজধানীর মালিবাগে এ ঘটনা ঘটে।আহত অবস্থায় মোজাম্মেলকে ঢাকা মেডিকেল কলেজ হাসপাতালে নিয়ে আসেন সঞ্জয় ও মাসুম নামের দুই ব্যক্তি। ঢাকা মেডিকেল কলেজ হাসপাতালে মোজাম্মেলের লাশ শনাক্ত করেন ভগ্নিপতি মো. আলমগীর। তাঁর ভাষ্য, মোজাম্মেল আন্তর্জাতিক ইসলামি বিশ্ববিদ্যালয় চট্টগ্রামের ঢাকা ক্যাম্পাস থেকে এবার বিবিএ শেষ করেছেন। তিনি একটি প্রতিষ্ঠানে ইন্টার্নশিপ করতেন। কর্মস্থলে যাওয়ার সময় ওই দুর্ঘটনা ঘটে। তাঁর গ্রামের বাড়ি নোয়াখালীর মাইজদীর সেনবাগে। ঢাকার রামপুরার বনশ্রী এলাকায় তিনি থাকতেন।নিজেকে ঘটনার প্রত্যক্ষদর্শী দাবি করে সঞ্জয় বলেন, রাস্তা পার হওয়ার সময় মোজাম্মেল যাত্রীবাহী কর্ণফুলী ও দিবানিশি পরিবহন নামের দুটি বাসের মধ্যে আটকা পড়েন। দুটি বাসের কাচের সঙ্গে তিনি পাঁচ থেকে সাত মিনিট আটকে ছিলেন। একটি বাস সরিয়ে নেওয়া হলে মোজাম্মেল নিচে পড়ে যান। অন্য পথচারীদের সহায়তায় তাঁকে উদ্ধার করে ঢাকা মেডিকেল কলেজ হাসপাতালে নিয়ে যাওয়া হয়। সেখানে জরুরি বিভাগের কর্তব্যরত চিকিৎসক তাঁকে মৃত ঘোষণা করেন।ঢাকা মেডিকেল কলেজ হাসপাতাল-১ পুলিশ ক্যাম্পের দায়িত্বপ্রাপ্ত কর্মকর্তা উপপরিদর্শক (এসআই) মোজাম্মেল হকের ভাষ্য, মোজাম্মেলের লাশ মর্গে রাখা হয়েছে।
