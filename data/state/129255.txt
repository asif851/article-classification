


• ৩১ মার্চ শেষ হচ্ছে ৮,৪২১টি অটোরিকশার বর্ধিত মেয়াদ।• এখনো মেয়াদ বৃদ্ধি-সংক্রান্ত মতামত দেয়নি বুয়েট।• এক মাসে প্রতিস্থাপন বা ইঞ্জিন পরিবর্তন সম্ভব নয়।• মেয়াদোত্তীর্ণ অটোরিকশা চলতে দেবে না বিআরটিএ।

আগামী মাসেই শেষ হয়ে যাচ্ছে সিএনজিচালিত অটোরিকশাগুলোর বর্ধিত মেয়াদ। কিন্তু এগুলোর আয়ুষ্কাল আরও বাড়বে কি না, সে সংক্রান্ত মতামত এখনো দেয়নি বুয়েট। সংশ্লিষ্ট ব্যক্তিরা বলছেন, এখন এই অল্প সময়ে ইঞ্জিন ও গ্যাস সিলিন্ডার পরিবর্তন করে মেয়াদ বৃদ্ধি কিংবা নতুন অটোরিকশা প্রতিস্থাপন—কোনোটিই সম্ভব হবে না। এতে অটোরিকশা খাতে জটিলতা দেখা দিতে পারে।
বাংলাদেশ সড়ক পরিবহন কর্তৃপক্ষের (বিআরটিএ) তথ্য অনুযায়ী, ঢাকা ও চট্টগ্রাম নগরে চলাচল করা অটোরিকশাগুলোর মধ্যে ২০০২ মডেলের অটোরিকশা আছে ৮ হাজার ৪২১টি। এর মধ্যে ঢাকায় আছে ৫ হাজার ৫৬১টি ও চট্টগ্রামে আছে ২ হাজার ৮৬০টি। নিবন্ধনের সময় এসব অটোরিকশার মেয়াদ বা আয়ুষ্কাল নির্ধারণ করা হয়েছিল ৯ বছর। পরে মালিক ও চালকদের দাবির মুখে তিন দফায় অটোরিকশাগুলোর মেয়াদ বাড়িয়ে ১৫ বছর করা হয়। ১৫ বছরের মেয়াদ গত বছরের ৩১ ডিসেম্বর শেষ হয়। অটোরিকশার মালিকদের দাবি ও বিআরটিএর সুপারিশের ভিত্তিতে ওই দিনই (গত ৩১ ডিসেম্বর) ১৫ বছরের পুরোনো এসব অটোরিকশার মেয়াদ তিন মাস বাড়ানো হয়। বর্ধিত মেয়াদ আগামী ৩১ মার্চ শেষ হবে।
এর আগে গত ১১ ডিসেম্বর অটোরিকশাগুলোর মেয়াদ ছয় মাস বাড়ানোর সুপারিশ করে সড়ক পরিবহন ও সেতু মন্ত্রণালয়ে চিঠি দিয়েছিল বিআরটিএ। বিআরটিএর চিঠিতে বলা হয়, অটোরিকশার মেয়াদ কত বছর বৃদ্ধি করা যায়, সে বিষয়ে মতামত দিতে বুয়েটের যন্ত্রকৌশল বিভাগে চিঠি দেওয়া হয়েছে। যন্ত্রকৌশল বিভাগ থেকে জানানো হয়েছে, অটোরিকশাগুলোর মেয়াদ বৃদ্ধি করা যায় কি না এবং করা গেলে ইঞ্জিন ও গ্যাস সিলিন্ডার প্রতিস্থাপনসহ অন্যান্য কী কী শর্তে কত বছর বৃদ্ধি করা যাবে তা জানতে চারটি প্রক্রিয়া শেষ করতে হবে। প্রক্রিয়াগুলো শেষ করতে ছয় থেক আট সপ্তাহ সময় লাগবে। কিন্তু অটোরিকশাগুলোর মেয়াদ ৩১ ডিসেম্বর শেষ হবে। এতে এগুলোর রুট পারমিট ও ফিটনেসের মেয়াদও ওই দিন শেষ হবে। এতে ৩১ ডিসেম্বরের পর ২০০২ মডেলের ৮ হাজার ৪২১টি অটোরিকশা আর রাস্তায় চলতে পারবে না।
এই জটিলতা নিরসনে অটোরিকশাগুলোর জন্য ছয় মাসের সময় চেয়েছিল বিআরটিএ। বিআরটিএর এই সুপারিশের পরিপ্রেক্ষিতে তিন মাসের অন্তর্বর্তীকালীন সময় দিয়েছিল সড়ক পরিবহন ও সেতু মন্ত্রণালয়। বিআরটিএ সূত্র বলছে, এখনো বুয়েটের মতামত না পাওয়ায় তারা পরবর্তী পদক্ষেপ নিতে পারছে না।
কবে নাগাদ মতামত দেওয়া হবে তা জানতে এ সংক্রান্ত কমিটির প্রধান বুয়েটের যন্ত্রকৌশল বিভাগের অধ্যাপক মো. এহসানের সঙ্গে যোগাযোগের চেষ্টা করে তাঁকে পাওয়া যায়নি।
মালিক ও শ্রমিক সংগঠনগুলো বলছে, পরীক্ষা-নিরীক্ষা শেষে নতুন অটোরিকশা প্রতিস্থাপন কিংবা ইঞ্জিন ও গ্যাস সিলিন্ডার পরিবর্তন করে অটোরিকশার মেয়াদ বাড়ানোর মতামত দেবে বুয়েট।
সংশ্লিষ্ট সূত্রগুলো বলছে, বুয়েটের কাছ থেকে যে মতামতই আসুক, আগামী এক মাসের মধ্যে তা বাস্তবায়ন করা সম্ভব হবে না। কারণ, নতুন অটোরিকশা প্রতিস্থাপন বা ইঞ্জিন ও গ্যাস সিলিন্ডার পরিবর্তনের ক্ষেত্রে একটি প্রক্রিয়া অনুসরণ করতে হবে। প্রতিস্থাপনের ক্ষেত্রে অটোরিকশার মালিককে প্রথমে বিআরটিএ চেয়ারম্যানের কাছে আবেদন করতে হবে। আবেদনের তথ্য-উপাত্ত যাচাইয়ের জন্য চেয়ারম্যান সেটি সংশ্লিষ্ট সার্কেলে পাঠাবেন। সেখান থেকে মতামত পাওয়ার পর আবেদনপত্রটি স্ক্র্যাপ কমিটির কাছে যাবে। কমিটি স্ক্র্যাপের (ধ্বংস করা) স্থান ও তারিখ নির্ধারণ করে বিজ্ঞপ্তি দিয়ে কতটি অটোরিকশা ধ্বংস করা হবে তা জানাবে। ধ্বংসের পর কমিটি বিষয়টি চিঠি দিয়ে বিআরটিএর চেয়ারম্যানকে জানাবে। এরপর চেয়ারম্যানের অনুমতি নিয়ে নতুন অটোরিকশা কিনতে ও পুনরায় নিবন্ধন করতে হবে।
সূত্র জানায়, বুয়েটে কর্তৃপক্ষ ইঞ্জিন ও গ্যাস সিলিন্ডার প্রতিস্থাপন করে অটোরিকশার মেয়াদ বৃদ্ধির সুপারিশ করলে প্রথমে অটোরিকশার চেসিসের সক্ষমতা পরীক্ষা করতে হবে। ইঞ্জিন ও গ্যাস সিলিন্ডার কিনে বুয়েট অথবা বিআরটিএ মনোনীত প্রতিষ্ঠানের কাছ থেকে ছাড়পত্র নিতে হবে। ছাড়পত্র নিয়ে বিআরটিএতে যেতে হবে এবং বিআরটিএ তা যাচাই-বাছাই করে মেয়াদ বৃদ্ধির নির্দেশনা দেবে।
ঢাকা মহানগর সিএনজি অটোরিকশা মালিক সমিতি ঐক্য পরিষদের সদস্যসচিব এ টি এম নাজমুল হাসান বলেন, চলতি সপ্তাহে বুয়েট মতামত দিতে পারে বলে তাঁরা শুনেছেন। তাঁর মতে, বিআরটিএতে জনবলস্বল্পতার কারণে পুরোনো অটোরিকশা বাতিল করে নতুন অটোরিকশা প্রতিস্থাপনের প্রক্রিয়া শেষ করতে অন্তত তিন বছর এবং ইঞ্জিন ও গ্যাস সিলিন্ডার পরিবর্তন করতে এক বছরের মতো সময় লাগবে।
তবে বিআরটিএর সচিব মুহাম্মদ শওকত আলী প্রথম আলোকে বলেন, মালিকদের সক্ষমতা থাকলে বুয়েট থেকে যে মতামতই আসুক বিআরটিএর পক্ষ থেকে প্রয়োজনীয় প্রক্রিয়া শেষ করতে কোনো সমস্যা হবে না। সেই সক্ষমতা বিআরটিএর আছে। তবে প্রক্রিয়া (নতুন অটোরিকশা প্রতিস্থাপন কিংবা ইঞ্জিন ও সিলিন্ডার পরিবর্তন) শেষ না হওয়া পর্যন্ত মেয়াদোত্তীর্ণ কোনো অটোরিকশা রাস্তায় চলতে পারবে না।
আগামী মাসে অটোরিকশার বর্ধিত মেয়াদ শেষ হলে মালিক সমিতির অবস্থান কী হবে জানতে চাইলে নাজমুল হাসান বলেন, যত দিন প্রতিস্থাপন কিংবা ইঞ্জিন বা গ্যাস সিলিন্ডার পরিবর্তনের কাজ শেষ না হবে, তত দিন পর্যন্ত অটোরিকশা চলতে দিতে হবে। তবে মন্ত্রণালয় ও বিআরটিএ কর্তৃপক্ষ নীতিগতভাবে যে সিদ্ধান্ত নেবে মালিক সমিতি সেটিই মেনে নেবে।
ঢাকা অটোরিকশা শ্রমিক ইউনিয়নের সাধারণ সম্পাদক মোহাম্মদ হানিফ খোকন বলেন, আগামী মাসের পর অটোরিকশা খাতের সংকট তীব্র হবে। মেয়াদোত্তীর্ণ অটোরিকশা আর রাস্তায় চলতে না দেওয়ার দাবি জানান তিনি।
