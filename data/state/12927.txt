
ব্রাহ্মণবাড়িয়ার আশুগঞ্জ উপজেলায় পৃথক সড়ক দুর্ঘটনায় এক শিশু ও অজ্ঞাত এক বৃদ্ধ নারী নিহত হয়েছে। আজ শুক্রবার সকালে উপজেলার ঘাটপুর ও বাহাদুরপুরে দুর্ঘটনা দুটি ঘটে।
পুলিশ ও প্রত্যক্ষদর্শীদের ভাষ্য, সকাল সাড়ে ১০টার দিকে উপজেলার ঘাটপুর গ্রামের চকবাজার-ঘাটপুর সড়কে বালুবাহী একটি ট্রাক্টরের চাপায় সাইফুল মিয়া নামের পাঁচ বছরের এক শিশু নিহত হয়। সে ঘাটপুর গ্রামের দানু মিয়ার ছেলে। এই দুর্ঘটনায় আশরাফুল মিয়া নামের এক শিশু গুরুতর আহত হয়। তাকে উদ্ধার করে ঢাকায় পাঠানো হয়েছে। ভোর ছয়টার দিকে উপজেলার বাহাদুরপুর এলাকায় ঢাকা-সিলেট মহাসড়ক পার হওয়ার সময় পণ্যবাহী একটি পিকআপভ্যানের চাপায় অজ্ঞাত এক বৃদ্ধ নারী নিহত হন।
আশুগঞ্জ থানার ভারপ্রাপ্ত কর্মকর্তা (ওসি) মো. সেলিম উদ্দিন বলেন, লাশ দুটি উদ্ধার করে জেলা সদর হাসপাতালের মর্গে পাঠানো হয়েছে। এসব দুর্ঘটনায় মামলার প্রস্তুতি চলছে।
