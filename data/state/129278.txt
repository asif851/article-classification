
আগামী ১৩ জুন শুক্রবার দিবাগত রাতে সারা দেশে পবিত্র শবেবরাত উদযাপিত হবে। আজ বৃহস্পতিবার সন্ধ্যায় বায়তুল মোকাররমে ইসলামিক ফাউন্ডেশনের সভাকক্ষে জাতীয় চাঁদ দেখা কমিটির সভায় এ সিদ্ধান্ত হয়।
সভায় বলা হয়, বাংলাদেশের আকাশে আজ কোথাও ১৪৩৫ হিজরি সনের পবিত্র শাবান মাসের চাঁদ দেখা যাওয়ার সংবাদ পাওয়া যায়নি। ফলে আগামীকাল ৩০ মে, রজব মাস ৩০ দিন পূর্ণ হবে। একই সঙ্গে ৩১ মে থেকে পবিত্র শাবান মাসের গণনা শুরু হবে। সে হিসাবে ১৩ জুন দিবাগত রাতে পবিত্র শবেবরাত উদযাপিত হবে।
সভায় বায়তুল মোকাররম জাতীয় মসজিদের খতিব মাওলানা মোহাম্মদ সালাহ উদ্দিন, ঢাকা আলিয়া মাদ্রাসার অধ্যক্ষ সিরাজউদ্দিন আহমাদ, বিটিভির পরিচালক গোলাম শফিউদ্দিন, আবহাওয়া অধিদপ্তরের উপপরিচালক সামসুদ্দিন আহমেদ, স্পারসোর মুখ্য বৈজ্ঞানিক কর্মকর্তা মো. শাহ আলম, বায়তুল মোকাররম জাতীয় মসজিদের পেশ ইমাম মুফতি মুহিব্বুল্লাহিল বাকী প্রমুখ উপস্থিত ছিলেন।
