

কক্সবাজারের সমুদ্রসৈকতে চলছে সিটি ব্যাংক-প্রথম আলো বিজ্ঞান জয়োৎসবের আঞ্চলিক পর্ব। আজ রোববার সকাল সাড়ে আটটার দিকে বিয়াম ফাউন্ডেশন মিলনায়তনে জাতীয় সংগীত পরিবেশনের মধ্য দিয়ে এই উৎসবের উদ্বোধন করেন কক্সবাজার সরকারি বিশ্ববিদ্যালয় কলেজের অধ্যক্ষ এ কে এম ফজলুল করিম চৌধুরী।এ সময় উপস্থিত ছিলেন সিটি ব্যাংক কক্সবাজার শাখার ব্যবস্থাপক মো. জহির উদ্দিন, কক্সবাজার সরকারি মহিলা কলেজের অধ্যক্ষ (ভারপ্রাপ্ত) গিয়াস উদ্দিন, চকরিয়া বদরখালী কলেজের অধ্যক্ষ ফজলুল হক, প্রথম আলোর যুব কর্মসূচি ও বিজ্ঞান জয়োৎসবের সমন্বয়ক মুনির হাসান প্রমুখ। শিক্ষার্থীদের উদ্দেশে ফজলুল করিম চৌধুরী বলেন, প্রথম আলো শিক্ষার্থীদের জ্ঞানের বিকাশে নানা কর্মসূচি বাস্তবায়ন করছে। বিজ্ঞান শিক্ষায় শিক্ষার্থীরা আগ্রহ হারিয়ে ফেলছে। এ বিষয়ে শিক্ষার্থীদের আগ্রহী করতে এই জয়োৎসব বড় অবদান রাখবে। দিনব্যাপী এ উৎসবে জেলার ৪০টির বেশি শিক্ষাপ্রতিষ্ঠানের চার শতাধিক শিক্ষার্থী বিজ্ঞান কুইজ প্রতিযোগিতায় অংশ নিচ্ছে। এ ছাড়া ১৬২ জন শিক্ষার্থী ৬২টি প্রকল্প উপস্থাপন করছে।

