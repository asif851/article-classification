
রাজধানীর মোহাম্মদপুর এলাকার সলিমুল্লাহ রোডে স্ত্রীকে আটকে রেখে স্বামীকে গুলি করে ও চাপাতি দিয়ে কুপিয়ে আহত করেছে দুর্বৃত্তরা। গতকাল বৃহস্পতিবার দিবাগত রাত সোয়া একটার দিকে এ ঘটনা ঘটে।
আহত ব্যক্তির নাম আবদুল্লাহ মামুন। তিনি সামরিক ভূমি ও সেনানিবাস অধিদপ্তরের পরিচালক। গুরুতর আহত অবস্থায় তাঁকে ধানমন্ডির বাংলাদেশ মেডিকেল কলেজ হাসপাতালে ভর্তি করা হয়েছে।
ঘটনার প্রত্যক্ষদর্শী আবদুল্লাহ মামুনের স্ত্রী চিকিত্সক শাহপার মাহবুব প্রথম আলো ডটকমকে জানান, এক আত্মীয়ের বাসা থেকে তাঁরা রাত পৌনে একটার দিকে বাসায় ফেরেন। সলিমুল্লাহ রোডের ৮/১৩ নম্বর বাড়িটি তাঁদের। গাড়ি গ্যারেজে রেখে চালক চলে যান। এ সময় অস্ত্রসহ তিনজন যুবক বাসার ভেতরে ঢোকে। যুবকদের একজন অস্ত্র দেখিয়ে তাঁকে (শাহপার) একতলার ফ্ল্যাটে নিয়ে আটকে রাখে। এরপর দুর্বৃত্তরা বাইরে থাকা আবদুল্লাহ মামুনকে মারধর করে। বাড়ির লোকজন ও ভাড়াটেরা টের পেয়ে ডাকাত ডাকাত বলে চিত্কার করতে থাকেন। দুর্বৃত্তরা আবদুল্লাহ মামুনের বাম পায়ে গুলি করে ও বাম হাতে চাপাতির কোপ দিয়ে পালিয়ে যায়। আবদুল্লাহ মামুনের স্ত্রী শাহপার জানান, কারা, কেন এ হামলা করল, তা তিনি বুঝতে পারছেন না।
তেজগাঁও বিভাগের পুলিশের উপকমিশনার বিপ্লব কুমার সরকার ঘটনার সত্যতা নিশ্চিত করেছেন। এ ব্যাপারে মামলার প্রস্তুতি চলছে।
