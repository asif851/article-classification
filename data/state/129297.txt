
রাষ্ট্রদ্রোহসহ বিএনপি চেয়ারপারসন খালেদা জিয়ার বিরুদ্ধে করা ১১ মামলার শুনানি পিছিয়ে আগামী ১০ এপ্রিল তারিখ ধার্য করেছেন আদালত। আজ মঙ্গলবার ঢাকার মহানগর দায়রা জজ মো. কামরুল হোসেন মোল্লা এই তারিখ ধার্য করেন।
এর আগে খালেদা জিয়ার পক্ষে তাঁর আইনজীবীরা আদালতে সময় চেয়ে আবেদন করেন। জানতে চাইলে রাষ্ট্রপক্ষের সরকারি কৌঁসুলি তাপস কুমার পাল প্রথম আলোকে বলেন, খালেদা জিয়ার পক্ষে তাঁর আইনজীবীরা আদালতকে জানিয়েছেন, নয়টি মামলায় বিচারিক আদালতের আদেশকে চ্যালেঞ্জ করে খালেদা জিয়া উচ্চ আদালতে আবেদন করেছেন। এ ছাড়া তিনি অসুস্থ রয়েছেন, তাই আসতে পারেননি। আদালত শুনানি শেষে মামলার নতুন তারিখ ঠিক করে দেন।
এর আগে ১৪ মার্চ নাশকতা ও রাষ্ট্রদ্রোহের ১১ মামলায় হাজিরা দিতে বিএনপির চেয়ারপারসন খালেদা জিয়ার সময় আবেদন মঞ্জুর করেছেন আদালত। ২৮ মার্চ এসব মামলায় অভিযোগ গঠনের শুনানির দিন ধার্য করা হয়েছিল। এসব মামলার শুনানিতে সেদিন খালেদা জিয়ার ঢাকা মহানগর দায়রা জজ আদালতে হাজিরা দেওয়ার কথা ছিল। হঠাৎ অসুস্থবোধ করায় তিনি নির্ধারিত সময়ে আদালতে যাননি। তাঁর পক্ষ থেকে সময় চেয়ে আবেদন করা হয়। আদালত তা মঞ্জুর করেন।
রাজধানীর দারুস সালাম থানায় আটটি, যাত্রাবাড়ী থানার দুটি ও রাষ্ট্রদ্রোহের একটি মামলায় ঢাকার মহানগর দায়রা জজ আদালতে আজ শুনানির দিন ধার্য ছিল।
