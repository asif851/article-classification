
রাজধানীতে প্রেসিডেন্ট গার্ড রেজিমেন্টের জন্য (পিজিআর) একটি চারতলা নতুন ব্যারাক কমপ্লেক্স উদ্বোধন করা হয়েছে।আজ মঙ্গলবার প্রধানমন্ত্রী শেখ হাসিনা গণভবন কমপ্লেক্স থেকে ফলক উন্মোচনের মাধ্যমে নবনির্মিত ব্যারাক ভবনের আনুষ্ঠানিক উদ্বোধন করেন।গণপূর্ত মন্ত্রণালয়ের বার্ষিক বাজেট থেকে বিশেষ বরাদ্দ হিসাবে ৮ কোটি ৪২ লাখ টাকা ব্যয়ে এই ব্যারাক নির্মিত হয়েছে।পিজিআর এক বিজ্ঞপ্তিতে জানায়, ভবনের তৃতীয় ও চতুর্থ তলায় ১৫০ জন পিজিআর সদস্যের আবাসনের ব্যবস্থা থাকবে। নিচতলায় অফিস কমপ্লেক্স, জিমনেশিয়াম, স্টোর ও গ্যারেজ এবং দ্বিতীয় তলায় লাইব্রেরি ও বিনোদন হল থাকবে।প্রধানমন্ত্রীর প্রতিরক্ষা বিষয়ক উপদেষ্টা মেজর জেনারেল (অব.) তারিক আহমেদ সিদ্দিক, মুখ্য সচিব আবুল কালাম আজাদ, প্রধানমন্ত্রীর সামরিক সচিব মেজর জেনারেল মিয়া মোহাম্মদ জয়নুল আবেদীন এবং প্রেস সচিব ইহসানুল করিম এ সময় উপস্থিত ছিলেন।পিজিআর বাংলাদেশ সেনাবাহিনীর একটি নিরাপত্তা ও গোয়েন্দা দল। এই বাহিনী রাষ্ট্রপতি, প্রধানমন্ত্রী এবং তাদের নিকট আত্মীয়-স্বজনের নিরাপত্তার দায়িত্ব পালন করে থাকে।
