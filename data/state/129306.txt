
রাঙামাটির বাঘাইছড়ি উপজেলার রুপকারী ও দীঘিনালা উপজেলা মেরুং ইউনিয়ন সীমান্তবর্তী চার কিলো এলাকায় জমি দখল নিয়ে একজনকে কুপিয়ে হত্যার অভিযোগ পাওয়া গেছে। এ ঘটনায় পুলিশ তিনজনকে আটক করেছে। গতকাল মঙ্গলবার সকালে এ ঘটনা ঘটে বলে জানা গেছে। পুলিশ ও প্রত্যক্ষদর্শীদের সূত্রে জানা গেছে, বাঘাইছড়ি উপজেলার হাজীপাড়া গ্রামের মো. আবদুস শহীদ তিনজন লেবার নিয়ে চার কিলো এলাকায় জঙ্গল পরিষ্কার করতে যান। গতকাল সকাল সাড়ে ১০টার দিকে মধ্যমপাড়া গ্রামের মো. শাহাজাহান জায়গাটি নিজের দাবি করে বাধা দেন। কথা-কাটাকাটির একপর্যায়ে শহীদ শাহাজাহানকে কুপিয়ে জখম করেন। পরে স্থানীয় লোকজন শাহাজাহানকে উদ্ধার করে বাঘাইছড়ি উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসকেরা মৃত ঘোষণা করেন। পরে পালানোর সময় শহীদকে দীঘিনালা মেরুং বাজার থেকে আটক করা হয়। এ ছাড়া ঘটনাস্থল থেকে পুলিশ মো. সুমন ও লিলি আক্তারকে আটক করে। শাহাজাহানের ছোট ভাই পৌর কাউন্সিলর মো. হোসেন অভিযোগ করেন, ‘আমার ভাই দীর্ঘদিন থেকে ওই জমিতে বাগান করছেন। শহীদ দলবল নিয়ে তাঁর ভাইয়ের জমি দখল করতে যান। এতে ভাই বাধা দিলে ধারালো অস্ত্র দিয়ে তাঁকে কুপিয়ে হত্যা করেন।’ বাঘাইছড়ি থানার ভারপ্রাপ্ত কর্মকর্তা মো. রফিক উল্লাহ বলেন, এ ঘটনার মূল অভিযুক্তসহ তিনজনকে আটক করা হয়েছে। লাশ ময়নাতদন্তের জন্য খাগড়াছড়ি জেনারেল হাসপাতালে পাঠানো হয়েছে। মামলার প্রক্রিয়া চলছে বলে তিনি জানান।
 
