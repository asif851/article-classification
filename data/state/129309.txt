
প্রধানমন্ত্রী শেখ হাসিনার তথ্য ও যোগাযোগ প্রযুক্তিবিষয়ক উপদেষ্টা সজীব ওয়াজেদ জয়কে নিয়ে কটূক্তির অভিযোগ এনে বিএনপি চেয়ারপারসন খালেদা জিয়ার বিরুদ্ধে দায়ের করা একটি মানহানির মামলা তদন্তের নির্দেশ দিয়েছেন আদালত।গতকাল রোববার জননেত্রী পরিষদের সভাপতি এ বি সিদ্দিকী বাদী হয়ে ঢাকার মুখ্য মহানগর হাকিম আদালতে এ নালিশি মামলা করেন। মহানগর হাকিম আবদুল্লাহ আল মাসুদ অভিযোগের বিষয়টি তদন্ত করে প্রতিবেদন দাখিল করতে শাহবাগ থানার পুলিশকে নির্দেশ দেন।মামলার আরজিতে বলা হয়, চলতি বছরের ১ মে ঢাকার সোহরাওয়ার্দী উদ্যানে জাতীয়তাবাদী শ্রমিক দল আয়োজিত মহান মে দিবসের অনুষ্ঠানে প্রধান অতিথির বক্তব্যে খালেদা জিয়া বলেন, প্রধানমন্ত্রীর ছেলে সজীব ওয়াজেদ জয়ের নিউইয়র্কের ব্যাংক হিসাবে ৩০০ মিলিয়ন ডলার কোথা থেকে এল, তা তদন্ত হওয়া দরকার। বক্তৃতায় খালেদা জিয়া আরও অভিযোগ করেন, আওয়ামী লীগ সরকার ৩০ হাজার কোটি টাকা বিদেশে পাচার করেছে। এই তথ্য উদ্ঘাটন করায় সাংবাদিক শফিক রেহমানকে গ্রেপ্তার করা হয়েছে। এ ধরনের বক্তব্যকে মানহানিকর কটূক্তি এবং দেশে বিশৃঙ্খলা সৃষ্টি করে রাজনৈতিক উদ্দেশ্য হাসিলের চেষ্টা বলে অভিযোগ করা হয়।
