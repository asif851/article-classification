
২৬ মার্চ মহান স্বাধীনতা দিবস উপলক্ষে রাজধানীতে স্বাধীনতা শোভাযাত্রা করেছে বিএনপি। পূর্বঘোষিত এই কর্মসূচি আজ মঙ্গলবার পালন করে দলটি।
বেলা দুইটায় নয়াপল্টনে দলের কেন্দ্রীয় কার্যালয় থেকে শোভাযাত্রা শুরু হয়ে মালিবাগের শান্তিনগর মোড়ে গিয়ে শেষ হয়। এতে বিএনপির মহাসচিব মির্জা ফখরুল ইসলাম আলমগীর নেতৃত্ব দেন।
দুপুর সাড়ে ১২টা থেকেই খণ্ড খণ্ড মিছিল নিয়ে নেতা–কর্মীরা নয়াপল্টন কার্যালয়ের সামনে জড়ো হন। বেলা দুইটা নাগাদ নাইটিঙ্গেল মোড় থেকে ফকিরাপুল পর্যন্ত বিভিন্ন ব্যানার ফেস্টুন নিয়ে সড়কে অবস্থান করেন নেতা–কর্মীরা।
বিএনপির এই শোভাযাত্রাকে কেন্দ্র করে নয়াপল্টন এলাকায় সকাল থেকেই আইনশৃঙ্খলা রক্ষাকারী বাহিনীর অতিরিক্ত সদস্য মোতায়েন করা হয়।
এর আগে বেলা দেড়টার দিকে নয়াপল্টনের সামনে পিকআপ ভ্যানের ওপর নির্মিত অস্থায়ী মঞ্চে আসেন বিএনপি নেতারা। এ সময় সংক্ষিপ্ত বক্তব্য দেন দলটির স্থায়ী কমিটির সদস্য মির্জা আব্বাস, নজরুল ইসলাম খান ও জ্যেষ্ঠ যুগ্ম মহাসচিব রুহুল কবির রিজভী।
এরপর শোভাযাত্রার আনুষ্ঠানিক উদ্বোধন করেন বিএনপি মহাসচিব মির্জা ফখরুল ইসলাম আলমগীর। তিনি বলেন, ‘আমরা যারা গণতন্ত্রে বিশ্বাস করি, স্বাধীনতার সার্বভৌমত্ব বিশ্বাস করি, মানুষের অধিকার প্রতিষ্ঠায় বিশ্বাস করি, তাদের খালেদা জিয়াকে মুক্ত করবার জন্য শপথ নিতে হবে। গণতন্ত্রকে মুক্ত করার জন্য শপথ নিতে হবে।’
বিএনপি মহাসচিব বলেন, ‘খুব পরিষ্কার ভাষায় বলতে চাই, এ দেশের মানুষ শান্তি চায়, তাদের অধিকার ফিরে পেতে চায়, গণতন্ত্রকে ফিরে পেতে চায়।’
মির্জা ফখরুল বলেন, আগামী নির্বাচনের জন্য নিরপেক্ষ সরকার গঠন করতে হবে। প্রধানমন্ত্রীকে পদত্যাগ করতে হবে। সংসদ ভেঙে দিতে হবে। সত্যিকার অর্থে একটি নিরপেক্ষ সরকারের অধীনে নির্বাচনের মাধ্যমে জনগণের জন্য একটি সরকার প্রতিষ্ঠা করতে হবে। তিনি বলেন, ‘এটাই হোক আজকের দিনে আমাদের শপথ।’
