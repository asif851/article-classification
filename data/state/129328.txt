
ঢাকা বিশ্ববিদ্যালয় ক্যাম্পাসে তখন নানা দিকে চলছিল পয়লা বৈশাখ উদ্যাপন। ঢাকা বিশ্ববিদ্যালয়ের টিএসসির সামনের বারান্দায় দেখা গেল ভিন্ন কর্মসূচি। একদল শিক্ষার্থী নিরাপদ ক্যাম্পাসের দাবিতে অবস্থান নেন সেখানে। চলছিল আলোকচিত্র প্রদর্শনীও। শিক্ষার্থীদের সঙ্গে কথা বলে জানা গেল, তাঁরা মঙ্গল শোভাযাত্রায় অংশ নেওয়ার পর মিছিল বের করেন।
৮ এপ্রিল কোটা সংস্কার আন্দোলনকারীদের ওপর পুলিশি হামলায় বিচার চেয়েছেন তাঁরা। তাঁদের তুলে ধরা পোস্টারে লেখা ছিল-‘ক্যাম্পাসে পুলিশ হামলার বিচার চাই’, ‘অস্ত্রের নোংরামি ক্যাম্পাসে কেন’, ‘ক্যাম্পাস কাদের, পুলিশের নাকি ছাত্রদের’, ‘দিনকে তারা রাত করে, রাতকে করে দিন, বসে বসে মজা দেখে প্রক্টর, ভিসি, ডিন’, ‘ঝনঝনানি হোক গিটারে, অস্ত্রে নয়’, ‘অবরুদ্ধ হল’, মিছিল শেষে পুলিশের হামলায় আহত শিক্ষার্থীদের ছবিগুলো কালো কাপড়ের সঙ্গে টাঙিয়ে বিশ্ববিদ্যালয়ের ছাত্র-শিক্ষক কেন্দ্রে ঝুলিয়ে চিত্র প্রদর্শনীর আয়োজন করেছিলেন শিক্ষার্থীরা।
বিকেল পর্যন্ত সেখানে অবস্থান নেন শিক্ষার্থীরা।
