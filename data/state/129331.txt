
মিয়ানমারের রাখাইন রাজ্যে গুলিবিদ্ধ মো. মুসা নামে এক রোহিঙ্গা বাংলাদেশে অনুপ্রবেশের পর মারা গেছেন। চট্টগ্রাম মেডিকেল কলেজ হাসপাতালে চিকিৎসাধীন অবস্থায় তিনি মারা যান। সেখানে মো. মোক্তার নামে গুলিবিদ্ধ আরও এক রোহিঙ্গা চিকিৎসাধীন।
নিহত মুসার বয়স ২২ বছর। তাঁর বাবার নাম মো. ইসমাইল। আহত রোহিঙ্গা মোক্তারের বয়স ২৭।
চট্টগ্রাম মেডিকেল কলেজ হাসপাতালের পুলিশ ফাঁড়ির উপপরিদর্শক (এএসআই) শিলব্রত বড়ুয়া চিকিৎসাধীন রোহিঙ্গা নাগরিকের বরাত দিয়ে জানান, বৃহস্পতিবার দিবাগত রাত তিনটায় মুসা ও মোক্তার গুলিবিদ্ধ অবস্থায় বাংলাদেশে অনুপ্রবেশ করেন। আজ শনিবার সকাল সাড়ে আটটার দিকে তাঁরা চট্টগ্রাম মেডিকেল কলেজ হাসপাতালে যান। সাড়ে নয়টার দিকে সেখানে চিকিৎসাধীন অবস্থায় মুসা মারা যান।
চট্টগ্রাম মেডিকেলের ২৪ নম্বর ওয়ার্ডে চিকিৎসাধীন মো. মোক্তার মিয়া আঞ্চলিক ভাষায় প্রথম আলোকে জানান, বৃহস্পতিবার দিবাগত রাত তিনটার দিকে মিয়ানমারের সেনাবাহিনী গুলি চালিয়ে রাখাইন রাজ্যের ঢেকিবুনিয়া এলাকার মেহেদী গ্রামের রাস্তা দিয়ে অগ্রসর হচ্ছিল। গুলির শব্দে তিনি ঘর থেকে বেরিয়ে পালানোর চেষ্টা করেন। সেনাদের এলোপাতাড়ি ছোঁড়া একটি গুলি তাঁর বাম কাঁধে লাগে। একই সময় মুসার বুকের পাশে একটি গুলি ঢুকে পিঠ দিয়ে বের হয়।
মোক্তার মিয়া আরও জানান, তিনি, মুসা এবং গুলিবিদ্ধ আরেক রোহিঙ্গা যুবকসহ তিনজন পাশের জঙ্গলে আশ্রয় নেন। জঙ্গল পেরিয়ে তাঁরা তিনজন সীমান্ত পেরিয়ে বাংলাদেশে প্রবেশ করেন। আজ ভোরে গুরুতর অবস্থায় তাঁদের দুজনকে চট্টগ্রামে মেডিকেলে আনা হয়। চিকিৎসাধীন অবস্থায় মুসা মারা যান। তৃতীয়জন কক্সবাজারের কুতুবপালং শিবিরে আছেন।
মোক্তারের খালা শাশুড়ি জাহারা বেগম আজ দুপুরে চট্টগ্রাম মেডিকেল কলেজে প্রথম আলোকে বলেন, মিয়ানমারের সেনাবাহিনী ও পুলিশ সেখানে নির্বিচারে গুলি করে মানুষ মারছে। গুলিবিদ্ধ অবস্থায় আমার ভাগনি জামাই মোক্তারসহ তিনজন পালিয়ে এসেছে। কিন্তু আমার ভাগনি ও তার একমাত্র শিশু সন্তান এবং মোক্তারের বাবা-মার ভাগ্যে কী ঘটেছে আমরা বলতে পারছি না।
বৃহস্পতিবার দিবাগত রাত ও গতকাল শুক্রবার ভোরে মিয়ানমারের উত্তর-পশ্চিমাঞ্চলীয় রাখাইন রাজ্যে নিরাপত্তা বাহিনীর সঙ্গে মুসলিম বিদ্রোহীদের রক্তক্ষয়ী সংঘর্ষ হয়। পুলিশ ও সেনাবাহিনীর কমপক্ষে ২০টি তল্লাশিচৌকিতে হামলা হয়। এতে নিরাপত্তাবাহিনীর সদস্যসহ কমপক্ষে ৮৯ জন নিহত হয়। মিয়ানমারের পররাষ্ট্রমন্ত্রী অং সান সু চির দপ্তর গতকাল শুক্রবার জানিয়েছে, নিহত ব্যক্তিদের মধ্যে পুলিশসহ নিরাপত্তা বাহিনীর সদস্যসংখ্যা ১২। অন্য ৭৭ জনকে ‘জঙ্গি’ বলে দাবি করা হয়েছে।
এই হামলার পর প্রাণ বাঁচাতে বিপুলসংখ্যক রোহিঙ্গা জনগোষ্ঠীর আবারও বাংলাদেশে অনুপ্রবেশের আশঙ্কা করা হচ্ছে। গতকালই ১৪৬ জনকে ফেরত পাঠিয়েছে বর্ডার গার্ড বাংলাদেশ (বিজিবি)।
এর আগে গত বছরের অক্টোবরে রাখাইনের সীমান্তচৌকিতে সন্ত্রাসী হামলার পর সশস্ত্র বাহিনী ব্যাপক নিধনযজ্ঞ শুরু করে। ওই ঘটনার জের ধরে এ বছরের জুলাই পর্যন্ত প্রায় ৮৭ হাজার রোহিঙ্গা বাংলাদেশে এসেছে। সরকারি হিসাবে আরও প্রায় তিন লাখ রোহিঙ্গা আগে থেকেই বাংলাদেশে অবস্থান করছে।  দ্য আরাকান রোহিঙ্গা সালভেশন আর্মি (এআরএসএ) নামের একটি সংগঠন টুইট বার্তায় গতকালের হামলার দায় স্বীকার করেছে এবং আরও হামলা চালানোর হুমকি দিয়েছে।
বাংলাদেশে এখন রোহিঙ্গা আছে প্রায় ৪ লাখ ১৯৯২: বাংলাদেশে এসেছিল ২ লাখ ৮০ হাজার রোহিঙ্গা ১৯৯৩-৯৭: মিয়ানমারে ফিরে যায় আড়াই লাখ ২০১২: সাম্প্রদায়িক হানাহানির পর ফের অনুপ্রবেশ ২০১৬: সীমান্তচৌকিতে হামলার পর এসেছে ৮৭ হাজার
 
আরও  পড়ুন...আরও ৭৩ রোহিঙ্গাকে ফেরত
 
