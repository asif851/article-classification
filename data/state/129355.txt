
খুলনা সিটি করপোরেশন নির্বাচনে মেয়র পদে প্রতিদ্বন্দ্বিতা করার জন্য জাতীয় সংসদ থেকে পদত্যাগ করেছেন বাগেরহাট-৩ আসনের ক্ষমতাসীন দলের সাংসদ তালুকদার আবদুল খালেক। খুলনা সিটি করপোরেশন নির্বাচনে তিনি আওয়ামী লীগের প্রার্থী।
আজ মঙ্গলবার সংসদের বৈঠকে খালেকের পদত্যাগপত্র গ্রহণ এবং ওই আসনটি শূন্য হওয়ার কথা সংসদকে জানান স্পিকার শিরীন শারমিন চৌধুরী।
আইন অনুযায়ী সংসদ সদস্য পদে থেকে মেয়র পদে নির্বাচনে অংশ নেওয়ার সুযোগ নেই। এ কারণে তালুকদার আবদুল খালেককে পদত্যাগ করতে হলো। সাংবিধানিক বাধ্যবাধকতার কারণে বাগেরহাট-৩ আসনে আগামী ৯০ দিনের মধ্যে উপনির্বাচন করতে হবে।
গত ৩১ মার্চ নির্বাচন কমিশন খুলনা ও গাজীপুর সিটি করপোরেশন নির্বাচনের তফসিল ঘোষণা করে। তফসিল অনুযায়ী, ১২ এপ্রিল পর্যন্ত মনোনয়নপত্র জমা দেওয়া যাবে। আগামী ১৫ মে খুলনা সিটি নির্বাচনের ভোট নেওয়া হবে।
এর আগে গতকাল সোমবার সংসদের বৈঠকে বিদায়ী বক্তব্য দেন তালুকদার আবদুল খালেক। দলের হয়ে খুলনা সিটি করপোরেশন নির্বাচনে মেয়র পদে প্রতিদ্বন্দ্বিতা করতে আইনি বাধ্যবাধকতার কারণে পদত্যাগ করতে চান বলে তিনি তাঁর বক্তব্যে বলেন।
