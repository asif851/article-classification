
নারায়ণগঞ্জের রূপগঞ্জ উপজেলার বানিয়াদি এলাকায় পানিতে ডুবে রাকিব হোসেন (৬) নামের এক শিশুর মৃত্যু হয়েছে। গতকাল শনিবার বেলা সাড়ে ১১টার দিকে এ ঘটনা ঘটে। রাকিব ওই এলাকার সজল মিয়ার ছেলে ও বানিয়াদি সরকারি প্রাথমিক বিদ্যালয়ের প্রথম শ্রেণির ছাত্র ছিল। এলাকাবাসী সূত্র জানায়, বেলা সাড়ে ১১টার দিকে রাকিব খেলতে গিয়ে বাড়ির পাশের পুকুরে পড়ে যায়। এ সময় তাসলিম নামের অপর এক ছাত্র ছুটে এসে বিষয়টি রাকিবের পরিবারকে জানায়। পরিবারের সদস্যরা রাকিবকে উদ্ধার করে উপজেলা স্বাস্থ্য কমপ্লেক্সে নিলে চিকিৎসক মৃত ঘোষণা করেন।
