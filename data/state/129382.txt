
গত কয়েক দিনে দেশের বিভিন্ন জায়গায় সংখ্যালঘুদের ওপর হামলা, অগ্নিসংযোগ এবং নির্যাতনের ঘটনায় গভীর উদ্বেগ প্রকাশ করেছে ট্রান্সপারেন্সি ইন্টারন্যাশনাল বাংলাদেশ (টিআইবি)। এ ধরনের হামলা বন্ধে অবিলম্বে যথাযথ প্রশাসনিক ব্যবস্থা গ্রহণ, ঘটনার তদন্ত এবং দোষী ব্যক্তিদের শাস্তির দাবি জানিয়েছে সংগঠনটি।
আজ শুক্রবার এক বিবৃতিতে টিআইবির নির্বাহী পরিচালক ইফতেখারুজ্জামান বলেন, এ ধরনের ঘটনা স্বাধীনতা এবং মুক্তিযুদ্ধের চেতনাবিরোধী। সাম্প্রদায়িক সম্প্রীতি ও ধর্ম, জাতি-নির্বিশেষে সব নাগরিকের সম-অধিকার প্রতিষ্ঠায় অঙ্গীকারবদ্ধ বাংলাদেশে এ ধরনের আক্রমণ কোনোভাবেই গ্রহণযোগ্য নয়।
ইফতেখারুজ্জামান আরও বলেন, অতীতে নির্বাচনকে কেন্দ্র করে রাজনীতিক ও ক্ষমতাবানদের ছত্রছায়ায় পরিকল্পিতভাবে সংখ্যালঘু সম্প্রদায়ের ওপর আক্রমণ করা হয়েছিল। একইভাবে আগামী নির্বাচনকে সামনে রেখে ভয় দেখানো এবং অসুস্থ ও ধ্বংসাত্মক রাজনৈতিক উদ্দেশ্যে এ ধরনের আক্রমণ কোনোভাবেই কাম্য নয়।
এখনই আইন প্রয়োগকারী সংস্থা ও প্রশাসন এ ব্যাপারে কার্যকর ব্যবস্থা না নিলে ঘটনা আরও ভয়াবহ হতে পারে বলে আশঙ্কা প্রকাশ করেন ইফতেখারুজ্জামান।
ইফতেখারুজ্জামান বলেন, ‘ঘটনাগুলো উদ্দেশ্যমূলক ও পরিকল্পিত হওয়ায় আমরা আরও বেশি উদ্বিগ্ন। এ হামলা শুধু সংখ্যালঘুদের ওপরই নয়; স্বাধীন বাংলাদেশের চেতনা, বিশেষ করে ধর্মীয় সহাবস্থান ও সম-অধিকারের মূল্যবোধ এবং ঐতিহ্যের ওপর অমার্জনীয় আঘাত।’
