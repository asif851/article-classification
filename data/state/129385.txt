
চট্টগ্রাম নগরের লালখানবাজার থেকে বিমানবন্দর পর্যন্ত উড়ালসড়ক নির্মাণের যৌক্তিকতা নিয়ে প্রশ্ন তুলেছেন পরিকল্পিত চট্টগ্রাম ফোরামের নেতারা। তাঁরা বলছেন, এ ধরনের সিদ্ধান্ত জনস্বার্থের পরিপন্থী। নগর উন্নয়নে যে জায়গায় যে লোকের দরকার, সেখানে সেই লোক নেই। সমস্যা এ কারণে প্রকট হচ্ছে। ইঞ্জিনিয়ার দিয়ে ডাক্তারি চলতে থাকলে রোগীর মৃত্যু হবে।গতকাল বুধবার সকালে চট্টগ্রাম প্রেসক্লাব মিলনায়তনে ‘ফ্লাইওভার নির্মাণের যথার্থতা এবং পরিবহন খাতের উন্নয়নে চট্টগ্রামের দুর্দশা’ শীর্ষক সংবাদ সম্মেলনের আয়োজন করে পরিকল্পিত চট্টগ্রাম ফোরাম। নগরে উন্নয়নের সমালোচনা করে তাঁরা বলেন, রাষ্ট্রের সর্বোচ্চ পর্যায়ে পরিকল্পিত চট্টগ্রাম ফোরামের বক্তব্য পৌঁছায় না। যাঁদের মাধ্যমে প্রধানমন্ত্রীর কাছে জনমত পৌঁছানোর কথা, তাঁরা রহস্যজনক কারণে ওই দায়িত্ব পালন করছেন না।সংবাদ সম্মেলনে লিখিত বক্তব্য পাঠ করেন ফোরামের সহসভাপতি প্রকৌশলী সুভাষ চন্দ্র বড়ুয়া। সাংবাদিকদের বিভিন্ন প্রশ্নের জবাব দেন পরিকল্পিত চট্টগ্রাম ফোরামের সভাপতি ও ইস্ট ডেল্টা বিশ্ববিদ্যালয়ের উপাচার্য মুহাম্মদ সিকান্দার খান, ফোরামের সদস্য স্থপতি জেরিনা হোসেন, প্রকৌশলী বিধান বড়ুয়া, এ বি এম এ বাসেত, দেলোয়ার মজুমদার প্রমুখ।সংবাদ সম্মেলনে নগরের ফুটপাত চওড়া ও দখলমুক্ত করার তাগিদ দেন ফোরামের নেতারা। তাঁরা বলেন, ফুটপাত দখল হয়ে যাওয়ায় সাধারণ মানুষের চলার পথ রুদ্ধ হয়ে যাচ্ছে। অপরিকল্পিত উন্নয়ন এবং আসল সমস্যা চিহ্নিত না করে উল্টো দিকে হাঁটলে সমস্যা আরও বাড়বে।সংবাদ সম্মেলনে প্রকৌশলী সুভাষ চন্দ্র বড়ুয়া বলেন, ‘নগরের লালখানবাজার থেকে বিমানবন্দর পর্যন্ত উড়ালসেতু তৈরির আগে চট্টগ্রামের জনসংখ্যার কত অংশ উড়োজাহাজে যাতায়াত করেন তা বিবেচনায় নিতে হবে। আমাদের জানা মতে, শাহ আমানত আন্তর্জাতিক বিমানবন্দর দিয়ে চট্টগ্রামের মোট জনসংখ্যার শূন্য দশমিক শূন্য ২ শতাংশ থেকে শূন্য দশমিক শূন্য ৪ শতাংশ মানুষ যাতায়াত করেন। বাকি ৯৯ দশমিক ৯৬ শতাংশ জনগণের স্বার্থ উপেক্ষা করার অর্থ টেকসই উন্নয়নের পরিপন্থী কাজ করা।’প্রকৌশলী সুভাষ চন্দ্র বলেন, লালখানবাজার-বিমানবন্দর উড়ালসড়ক নির্মিত হলে নগরের যানজট নিরসনে ‘বাস র্যা পিড ট্রানজিট’ এবং ‘মাস র্যা পিড ট্রানজিট’ বাস্তবায়নের পথ রুদ্ধ হয়ে যাবে। তখন উড়ালসড়ক ভেঙে ফেলা ছাড়া অন্য কোনো বিকল্প পথ খোলা থাকবে না। কাজেই এ মুহূর্তে সঠিক ও সাহসী সিদ্ধান্ত নিতে ভুল করলে ভবিষ্যতে খেসারত দিতে হবে।বহদ্দারহাট উড়ালসড়ক কার্যকর নয় উল্লেখ করে এই প্রকৌশলী বলেন, ‘গৃহায়ণ ও গণপূর্তমন্ত্রী সরেজমিন পরিদর্শন করে এ বিষয়ে ক্ষোভ প্রকাশ করেছিলেন। অপরিকল্পিত ও অপ্রয়োজনীয় বহদ্দারহাট উড়ালসড়ক যানজট নিরসনে কোনো ভূমিকা রাখতে পারছে না। বহদ্দারহাট উড়ালসড়কের অকার্যকারিতার কারিগরি দিকগুলো বিশ্লেষণ না করে এবং সম্ভাব্যতা যাচাই ছাড়া মুরাদপুর থেকে লালখানবাজার পর্যন্ত উড়ালসড়ক নির্মাণকাজ শুরু করা হয়েছে।’সংবাদ সম্মেলনে বলা হয়, গত বছরের ১৬ অক্টোবর তথ্য-উপাত্ত বিশ্লেষণ করে চট্টগ্রাম নগরকে টেকসই পরিবহনব্যবস্থার জন্য কী করণীয় এবং ১৯৯৫ সালের নগর মহাপরিকল্পনার সুপারিশগুলো গৃহায়ণ ও গণপূর্তমন্ত্রীর কাছে তুলে ধরা হয়েছিল। কারিগরি তথ্য-উপাত্ত, ব্যাখ্যা-বিশ্লেষণ করার পরও মুরাদপুর-লালখানবাজার উড়ালসড়ক নির্মাণকাজ বন্ধ করা হয়নি।
