
কক্সবাজার-১ (চকরিয়া-পেকুয়া) আসনের জাতীয় পার্টির সাংসদ মোহাম্মদ ইলিয়াছের গাড়ির ধাক্কায় আবু হুরাইরা মো. শিবলী (১৩) নামের এক মাদ্রাসাছাত্র আহত হয়েছে। তাকে উদ্ধার করে মালুমঘাট খ্রিষ্টান মেমোরিয়াল হাসপাতালে ভর্তি করা হয়েছে। 
আজ বৃহস্পতিবার বিকেল সাড়ে পাঁচটার দিকে চকরিয়া উপজেলার ডুলাহাজারা ইউনিয়নের পাগলিরবিল এলাকায় কক্সবাজার চট্টগ্রাম মহাসড়কে এই ঘটনা ঘটে। আবু হুরাইরা খুটাখালী ইউনিয়নের পাগলিরবিল এলাকার শামসু উদ্দিনের ছেলে ও স্থানীয় একটি মাদ্রাসার সপ্তম শ্রেণির ছাত্র। প্রত্যক্ষদর্শীদের ভাষ্যমতে, সাংসদ মোহাম্মদ ইলিয়াছ তাঁর ব্যক্তিগত গাড়ি নিয়ে চকরিয়া থেকে কক্সবাজার যাচ্ছিলেন। পাগলিরবিল সেতু পার হওয়ার সময় সাংসদের গাড়ির চালক নিয়ন্ত্রণ হারিয়ে মাদ্রাসা ছাত্র আবু হুরাইরাকে ধাক্কা দেয়। এ সময় আবু হুরাইরা সড়কের পাশে পড়ে গিয়ে আহত হয়। হুরাইরার চাচা হেলাল উদ্দিন বলেন, ‘এমপি সাহেব কথা দিয়েছেন সব খরচ বহন করবেন। তাঁর কথা ঠিক থাকলে আমাদের বলার কিছু নেই।’ মালুমঘাট খ্রিষ্টান মেমোরিয়াল হাসপাতালের জরুরি বিভাগের চিকিৎসা কর্মকর্তা সুমন দাশ বলেন, ‘আবু হুরাইরা মাথা, মুখ ও হাতে আঘাত পেয়েছে। তার চিকিৎসা চলছে। তবে সে আশঙ্কামুক্ত।’ সাংসদের ব্যক্তিগত সহকারী নাজেমউদ্দিন বলেন, ‘আবু হুরাইরা গাড়ির সামনে দিয়ে দৌড় দিতে গিয়ে সামান্য আঘাত পেয়েছে। তাৎক্ষণিক তাকে উদ্ধার করে হাসপাতালে ভর্তি করা হয়েছে। ছেলেটিকে সাংসদ নিজেই হাসপাতালে দেখতে গেছেন এবং তার চিকিৎসার সব ব্যয় সাংসদ বহন করছেন।’
