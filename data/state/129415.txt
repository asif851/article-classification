
লন্ডনে কাল মঙ্গলবার ‘বাংলাদেশে সন্ত্রাসবাদ ও আইনের শাসন’ শীর্ষক এক সংলাপে মুখোমুখি হবে আওয়ামী লীগ ও বিএনপি।
মঙ্গলবার স্থানীয় সময় বিকেল সাড়ে চারটা থেকে সন্ধ্যা সাড়ে ছয়টা পর্যন্ত এ আলোচনা চলবে। ব্রিটিশ পার্লামেন্টের উচ্চকক্ষ হাউস অব লর্ডসের স্বতন্ত্র সদস্য আলেক্সান্ডার চার্লস কারলাইল এ সংলাপের আয়োজক।
আলেক্সান্ডার চার্লস কারলাইলের মুখপাত্র সুজিত সেন প্রথম আলোকে বলেন, এ সংলাপে ক্ষমতাসীন দল আওয়ামী লীগের পক্ষ থেকে অংশ নিচ্ছেন প্রধানমন্ত্রীর অর্থনীতিবিষয়ক উপদেষ্টা মসিউর রহমান, পররাষ্ট্রবিষয়ক উপদেষ্টা গওহর রিজভী এবং সাবেক পররাষ্ট্রমন্ত্রী দীপু মনি। আর বিএনপির পক্ষে অংশ নেবেন আমির খসরু মাহমুদ চৌধুরী, রুমি ফারহানা ও হুমায়ুন কবির। এ ছাড়া বেশ কয়েকজন ব্রিটিশ এমপিসহ বিভিন্ন আন্তর্জাতিক মানবাধিকার সংগঠনের প্রতিনিধিরা উপস্থিত থাকবেন।  বাংলাদেশের রাজনৈতিক পরিস্থিতি নিয়ে প্রায় সময় ব্রিটিশ পার্লামেন্টে আলোচনায় অংশ নেয় আওয়ামী লীগ ও বিএনপি। হাউস অব লর্ডসের প্রয়াত সদস্য অ্যারিক অ্যাভবেরি এই সংলাপ আয়োজন শুরু করেছিলেন। তাঁর মৃত্যুর পর থেকে চার্লস কারলাইল সেই দায়িত্ব পালন করছেন।
সংলাপের আগে দুপুরে আওয়ামী লীগ ও বিএনপির প্রতিনিধিদের সম্মানে এক ভোজসভার আয়োজন করেছেন ব্রিটিশ পার্লামেন্টে বাংলাদেশবিষয়ক সর্বদলীয় চেয়ার অ্যান মেইন ।
