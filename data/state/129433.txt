
চাঁদপুর শহরের প্রফেসরপাড়ার একটি ভাড়া বাড়ি থেকে এক গৃহবধূর ঝুলন্ত লাশ উদ্ধার করেছে পুলিশ। এ ঘটনায় তাঁর স্বামীকে আটক করা হয়েছে। আজ সোমবার সকালে লাশ উদ্ধার করা হয়েছে।ওই গৃহবধূর নাম নাজমা বেগম (২৬)। সকাল সাড়ে আটটার দিকে ময়নাতদন্তের জন্য লাশ চাঁদপুর সদর হাসপাতালের মর্গে পাঠানো হয়।সকালে পালিয়ে যাওয়ার চেষ্টাকালে নাজমার স্বামী আজাদ গাজীকে (৩৫) স্থানীয় লোকজন আটক করে পুলিশে দেয়। আজাদের বাড়ি নাটোর জেলার উত্তর চকির পাড়া। পেশায় তিনি রিকশাচালক।স্থানীয় লোকজনের বরাতে পুলিশের ভাষ্য, পাঁচ বছর আগে পারিবারিকভাবে চাঁদপুর শহরের বিষ্ণুদী এলাকার নাজমার সঙ্গে আজাদের বিয়ে হয়। তাঁরা চাঁদপুর শহরের প্রফেসরপাড়ার একটি ভাড়া বাড়িতে থাকতেন। বিয়ের পর থেকে এই দম্পতির মধ্যে প্রায়ই ঝগড়া হতো। গতকাল সোমবার রাতভর দুজনের মধ্যে ঝগড়া হয়। আজাদ তাঁর স্ত্রীকে বেদম মারধর করেন। এতে নাজমার মৃত্যু হয়। পরে আজাদ তাঁর স্ত্রীকে ঘরের আড়ার সঙ্গে ঝুলিয়ে রেখে পালিয়ে যাওয়ার চেষ্টা করেন। এ সময় আশপাশের লোকজন তাঁকে আটক করে পুলিশে খবর দেয়। এই দম্পতির সিয়াম (২) নামের এক ছেলে রয়েছে।চাঁদপুর মডেল থানার ভারপ্রাপ্ত কর্মকর্তা (ওসি) আবদুল কাইয়ুম বলেন, এ ব্যাপারে মামলার প্রস্তুতি চলছে।
