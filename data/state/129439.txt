
প্রিয়জনের সঙ্গে ঈদের আনন্দ ভাগাভাগি করতে রাজধানী ছেড়ে আসা দক্ষিণাঞ্চলমুখী মানুষ মানিকগঞ্জের পাটুরিয়াঘাট হয়ে নদী পাড়ি দিয়ে রাজবাড়ীর দৌলতদিয়া ঘাটে এসে পরিবহন-সংকটে পড়ছেন। নির্দিষ্ট যানবাহন না পেয়ে বাড়তি ভাড়া দিয়ে বিকল্প উপায়ে বাড়ি ফিরছেন অনেকে।গতকাল শনিবার দুপুরে ঘাটে দেখা যায়, লঞ্চ ও ট্রলারের পাশাপাশি অনেকেই ফেরিতে করে নদী পাড়ি দিয়ে দৌলতদিয়ায় আসছেন। রাজধানীসহ বিভিন্ন অঞ্চলের মানুষ বিশেষ করে পোশাকশ্রমিক ও দিনমজুরেরা বাড়ি ফেরার সময় দূরপাল্লার গাড়ি না পেয়ে লোকাল বাসে করে ঘাটে পৌঁছান। নদী পাড়ি দেওয়ার পর অনেকে প্রখর রোদের মধ্যে যানবাহন না পেয়ে গাছতলায় দাঁড়িয়ে গাড়ির জন্য অপেক্ষা করেছেন।
