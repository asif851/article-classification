
রাজধানীর শাহজালাল আন্তর্জাতিক বিমানবন্দরে মো. ইকবাল নামের এক যাত্রীর জুতার ভেতর থেকে ২২টি সোনার বার জব্দ করেছেন শুল্ক কর্মকর্তারা। শুল্ক বিভাগের দাবি, সোনার আনুমানিক মূল্য এক কোটি ২৫ লাখ টাকা।
ঢাকা কাস্টম হাউসের ভাষ্য, সোনার বারের ওজন দুই কেজি ৫৬৩ গ্রাম। সেখানকার যুগ্ম কমিশনার এস এম সোহেল রহমানের ভাষ্য, রিজেন্ট এয়ারের একটি বিমান ব্যাংকক থেকে চট্টগ্রাম হয়ে ঢাকায় আসে। রাত ১২টার দিকে বিমানটি শাহজালাল আন্তর্জাতিক বিমানবন্দরে পৌঁছায়। সেখানে অভ্যন্তরীণ রুটের যাত্রী ইকবালের জুতোর ভেতর থেকে সোনার বারগুলো জব্দ করা হয়।
এ ঘটনায় একটি মামলা হয়েছে।
