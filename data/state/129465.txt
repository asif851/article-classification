
মুক্তিযুদ্ধে শহীদদের সংখ্যা নিয়ে বিতর্ক করা রুগণ রাজনীতি বলে মন্তব্য করেছেন গণফোরামের সভাপতি ড. কামাল হোসেন। দলের স্থায়ী কমিটির এক সভা শেষে সাংবাদিকদের এক প্রশ্নের জবাবে তিনি এ মন্তব্য করেন। আজ শুক্রবার রাজধানীর আরামবাগে দলীয় কার্যালয়ে এ সভা হয়। গত বছরের ২১ ডিসেম্বর ইঞ্জিনিয়ার্স ইনস্টিটিউশনে জাতীয়তাবাদী মুক্তিযোদ্ধা দল আয়োজিত আলোচনা সভায় মুক্তিযুদ্ধে শহীদের সংখ্যা নিয়ে বিতর্ক আছে বলে মন্তব্য করেন বিএনপির চেয়ারপারসন খালেদা জিয়া। তিনি বলেন, ‘বলা হয়, এত লক্ষ লোক শহীদ হয়েছে। এটা নিয়েও অনেক বিতর্ক আছে যে, আসলে কত শহীদ হয়েছে মুক্তিযুদ্ধে, এটা নিয়েও বিতর্ক আছে।’ খালেদা জিয়ার এই বক্তব্যের পর এ নিয়ে ব্যাপক সমালোচনা হয়। এই বক্তব্যের জেরে রাষ্ট্রদ্রোহিতার অভিযোগে খালেদা জিয়ার বিরুদ্ধে মামলা হয়েছে। মামলায় তাঁর বিরুদ্ধে আদালত থেকে সমন জারি করা হয়েছে। শহীদদের চলমান বিতর্কের বিষয়ে জানতে চাইলে ড. কামাল হোসেন সাংবাদিকদের বলেন, এগুলো হলো রুগণ রাজনীতি। এ নিয়ে বিতর্কের ব্যাপার হতে পারে? এগুলোর মধ্যে ঢুকে পড়ে সময় নষ্ট করব না। বাংলাদেশের সংবিধান প্রণয়ন কমিটির সভাপতি ড. কামাল হোসেন দলের স্থায়ী কমিটির সভায় বলেন, যে যে-ই দল করুক না কেন, বাংলাদেশে রাজনীতি করতে হলে সংবিধান অমান্য করার কোনো অধিকার নেই। সংবিধান সবাইকে মানতে হবে। শহীদদের স্বপ্ন এখনো পূরণ হয়নি বলে মন্তব্য করে ড. কামাল শহীদদের স্বপ্ন পূরণে সবাইকে ঐক্যবদ্ধ ও সংগঠিত হওয়ার আহ্বান জানান। কোনো দল নয়, জনগণ হিসেবে শাপলাকে (জাতীয় প্রতীক) কেন্দ্র করে সবাইকে ঐক্যবদ্ধ হতে হবে। ড. কামাল জানান, আগামী ১৩ মার্চ গণফোরামের বর্ধিত সভা হবে।
