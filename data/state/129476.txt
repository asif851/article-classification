
সিলেটে ছাত্রলীগ কর্মী জাকারিয়া মোহাম্মদ মাসুম (২৪) হত্যার অভিযোগে ছাত্রলীগের ১০ জন কর্মীর বিরুদ্ধে মামলা হয়েছে। এই ১০ আসামির মধ্যে এমসি কলেজের ছাত্রাবাস ভাঙচুরকারী ছাত্রলীগ ক্যাডার টিটু চৌধুরীও রয়েছে।
গতকাল বৃহস্পতিবার রাতে মাসুমের মা আছিয়া বেগম মহানগর পুলিশের শাহ পরান থানায় লিখিত অভিযোগ দেন। আজ শুক্রবার সকালে এটি হত্যা মামলা হিসেবে গ্রহণ করা হয়।
শাহ পরান থানার ভারপ্রাপ্ত কর্মকর্তা (ওসি) আখতার হোসেন এ তথ্য নিশ্চিত করে জানান, মামলায় টিটু চৌধুরীসহ ১০ জনের নাম উল্লেখ করা হয়েছে। অজ্ঞাত আরও ১০-১২ জনকে আসামি করা হয়েছে। পুলিশ আসামিদের গ্রেপ্তারে তৎপরতা শুরু করেছে। আসামিরা সবাই ছাত্রলীগের এমসি কলেজ শাখার একটি পক্ষের কর্মী বলে ছাত্রলীগ সূত্র নিশ্চিত করেছে।
গত বুধবার বিকেলে মাসুমের ছোট ভাই সাইফুল্লাহ মোহাম্মদ খালেদকে জিম্মি করে তাঁর মাধ্যমে মাসুমকে ডেকে এনে ছুরিকাঘাতে হত্যা করা হয়। নিহত মাসুম যুক্তরাজ্য আওয়ামী লীগের যুগ্ম সম্পাদক আনোয়ারুজ্জামান চৌধুরী সমর্থিত জেলা ছাত্রলীগের নতুন একটি পক্ষের (সুরমা গ্রুপ) কর্মী।
ছাত্রলীগ সূত্র জানায়, টিটু ছাত্রলীগের জেলা কিংবা নগর কমিটির কোনো পদে নেই। তবে সিলেটের এমসি কলেজে তাঁর নেতৃত্বাধীন একটি পক্ষ আছে। গত ১৩ জুলাই এমসি কলেজের ছাত্রাবাস ভাঙচুর করা হয়েছিল টিটু চৌধুরীর নেতৃত্বে। ওই ঘটনায় কলেজ কর্তৃপক্ষের দায়ের করা মামলার প্রধান আসামি টিটু।
