
‘সরকারের টাকার অভাব নেই। কিন্তু এর সুষম বণ্টন হয় না। এমনকি সরকার অনেক সময় অসহায় হয়ে একধরনের বাজেট প্রণয়ন করে। বৈষম্যহীন, সুষম বাজেট করা গেলে আরও কার্যকর শিশুবান্ধব বাজেট প্রণয়ন করা সম্ভব।’
আজ সোমবার ‘জাতিসংঘের শিশু অধিকারবিষয়ক কনভেনশন (ইউএনসিআরসি)’ শীর্ষক এক সেমিনারে অর্থ ও পরিকল্পনা প্রতিমন্ত্রী এম এ মান্নান এসব কথা বলেন। রাজধানীর সিরডাপ মিলনায়তনে এ সেমিনারের আয়োজন করে সেভ দ্য চিলড্রেন।
প্রতিমন্ত্রী বলেন, শিশুরা আগামী দিনের সম্পদ। তাদের জন্য সুনির্দিষ্ট বাজেট হওয়া দরকার। এ বিষয়ে তিনি শিশু সংগঠনগুলোকে আরও কার্যকর ভূমিকা পালনের আহ্বান জানান।
সাবেক তত্ত্বাবধায়ক সরকারের উপদেষ্টা রাশেদা কে চৌধূরী বলেন, সামরিক খাতে যেভাবে বরাদ্দ বাড়ছে, শিশুদের জন্য সেভাবে বাড়ছে না; বিষয়টি আত্মবিশ্লেষণের দরকার। পাশাপাশি, সবকিছু অর্থনৈতিক দৃষ্টি দিয়ে দেখলে চলবে না, সামাজিক বাধা চিহ্নিত করে সেগুলো দূর করতে হবে। এ জন্য সরকারের পাশাপাশি সবাইকে যার যার অবস্থান থেকে কাজ করতে হবে। এ সময় তিনি শিশুদের সম্পৃক্ত করে বাজেট তৈরির পরামর্শও দেন।
সেমিনারে জানানো হয়, দুই বছর ধরে শিশুদের জন্য বাজেট হচ্ছে। চলতি অর্থবছরে জাতীয় বাজেটের প্রায় ১৫ শতাংশ জন্য প্রত্যক্ষ বা পরোক্ষভাবে বরাদ্দ করা হয়; যা শিশুর অধিকার রক্ষায় ও উন্নয়নে ইতিবাচক ভূমিকা রাখবে। তবে বাজেটের কিছু দুর্বল দিকও রয়েছে। টেকসই উন্নয়নে সেগুলো দূর করতে হবে।
সেমিনারে সভাপ্রধানের দায়িত্ব পালন করেন সেভ দ্য চিলড্রেন বাংলাদেশের ডেপুটি কান্ট্রি ডিরেক্টর ইশতিয়াক মান্নান। এতে সরকারি কর্মকর্তা, বেসরকারি সংস্থা, সুশীল সমাজ ও গণমাধ্যমকর্মীরা উপস্থিত ছিলেন।
