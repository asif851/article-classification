
অস্ত্রোপচারের মাধ্যমে আলাদা হওয়ার পর আজ বুধবার সকালে তোফা ও তহুরার অস্ত্রোপচারের সেলাই কাটা হয়েছে। এখন ওরা আগের চেয়ে বেশ ভালো আছে। ঢাকা মেডিকেল কলেজ হাসপাতালের শিশু সার্জারি বিভাগের সহযোগী অধ্যাপক সাহনূর ইসলাম এ কথা জানিয়েছেন। তাদের ওষুধের পরিমাণ কমিয়ে দেওয়া হয়েছে। তবে এখন পর্যন্ত তারা পুরোপুরি ঝুঁকিমুক্ত নয় বলে জানিয়েছেন তিনি।
১ আগস্ট ঢাকা মেডিকেল কলেজ হাসপাতালের চিকিৎসকদের ২০ থেকে ২২ জনের একটি দল দীর্ঘ নয় ঘণ্টার অস্ত্রোপচার শেষে জোড়া লাগা তোফা ও তহুরাকে আলাদা করে। অস্ত্রোপচারের পর জ্বর, সংক্রমণসহ কিছু জটিলতা দেখা দেয় ওদের। তবে আজ দুজনই অন্যদিনের তুলনায় অনেক ভালো। পিঠের নিচ থেকে কোমরের নিচ পর্যন্ত পরস্পরের সঙ্গে সংযুক্ত হয়ে জন্মেছিল তোফা-তহুরা। ওদের বয়স এখন ১০ মাস, ওজন প্রায় ১০ কেজি। গাইবান্ধার এই দুই শিশু জন্ম থেকে শুরু করে অস্ত্রোপচারের আগ পর্যন্ত একজন আরেকজনের মুখ দেখতে পায়নি। এখন একজন আরেকজনকে দেখতে পায়।
তোফা ও তহুরা যেভাবে জোড়া লাগানো ছিল, চিকিৎসাবিজ্ঞানের ভাষায় একে বলা হয় ‘পাইগোপেগাস’। বাংলাদেশে ‘পাইগোপেগাস’ শিশু আলাদা করার ঘটনা এটি প্রথম। এর আগে অন্যান্য হাসপাতালে অন্য ধরনের জোড়া লাগানো শিশুদের অস্ত্রোপচার করে আলাদা করা হয়।
 
