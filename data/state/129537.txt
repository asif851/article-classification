
বানের জলে ভেসে আসা বুনো হাতি ‘বঙ্গ বাহাদুরকে’ বশ করে গাজীপুরের সাফারি পার্কে নিয়ে যেতে সরিষাবাড়ী যাচ্ছে তিনটি হাতি। বন বিভাগ ওই হাতি তিনটিকে সরিষাবাড়ী নিয়ে আসছে।বন অধিদপ্তরের সাবেক উপপ্রধান বন সংরক্ষক তপন কুমার দে প্রথম আলোকে বলেন, বঙ্গ বাহাদুরকে উদ্ধারে গাজীপুর বঙ্গবন্ধু শেখ মুজিব সাফারি পার্ক থেকে আরও তিনটি হাতি আনা হচ্ছে। আজ রোববার রাতেই হাতি তিনটি সরিষাবাড়ীতে পৌঁছাবে। বঙ্গ বাহাদুরকে গাজীপুরে নেওয়ার জন্য এই তিনটি হাতি উদ্ধার অভিযানে কাজ করবে।গত বৃহস্পতিবার দুপুরে হাতিটিকে চেতনানাশক ওষুধ দিয়ে অচেতন করা হয়। পরে হাতিটিকে ধরে পায়ে ও শরীরে শিকল-দড়ি দিয়ে একটি আমগাছের সঙ্গে বেঁধে রাখা হয়। গতকাল শনিবার বেলা ১১টার দিকে হাতিটি শিকল আর দড়ি ছিঁড়ে কাছের একটি জলাশয়ে নেমে পড়ে।আজ রোববার সকাল সোয়া ১০টার দিকে হাতিটিকে দ্বিতীয় দফায় প্রথম চেতনানাশক ওষুধ প্রয়োগ করা হয়। কিন্তু ওষুধের মাত্রা কম হওয়ায় হাতিটির অচেতন হতে বিলম্ব হচ্ছিল। পরে আরও তিনবার চেতনানাশক ওষুধ প্রয়োগ করা হয়। কিছুক্ষণ ছুটোছুটির পর হাতিটি ঝিমিয়ে পড়ে। এ সুযোগে হাতির পায়ে শিকল-রশি পরানো হয়। হাতিটিকে এখন উপজেলার কামরাবাদ ইউনিয়নের কয়ড়া গ্রামের মাঠে পায়ে শিকল, ডান্ডাবেড়ি ও মোটা দড়ি দিয়ে বেঁধে রাখা হয়েছে।
ভারতের আসাম রাজ্য থেকে বন্যার পানিতে ভেসে হাতিটি গত ২৮ জুন এ দেশে আসে। ব্রহ্মপুত্র নদ বেয়ে কুড়িগ্রামের রৌমারী সীমান্ত দিয়ে প্রবেশ করে। এরপর বগুড়ার সারিয়াকান্দি হয়ে যমুনা নদীর পানিতে ভেসে সিরাজগঞ্জের কাজীপুর উপজেলার মনসুর নগর ইউনিয়নের দুর্গম ছিন্নারচরে ১১ দিন অবস্থান করে। ২৭ জুলাই হাতিটি জামালপুরের সরিষাবাড়ী উপজেলায় যায়। গত ১৮ দিন ধরে হাতিটি সরিষাবাড়ীতে অবস্থান করছে।
আরও পড়ুন...সেই হাতি ধরতে এবার ফাঁদবাঁধন ছিঁড়ে জলাশয়ে হাতিটি!
হুঁশ ফিরেছে হাতিটির, উঠে দাঁড়িয়েছে
হাতি উদ্ধার ঘিরে যা হলো...
চেতনানাশক দেওয়ার পর পানিতে পড়েছে হাতিটি
অচেতন হাতিকে টেনে তুলল জনতা
