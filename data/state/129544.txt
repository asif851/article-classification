
বরগুনার পাথরঘাটা উপজেলা পরিষদ চেয়ারম্যান ও উপজেলা প্রকৌশলীর অনিয়ম ও দুর্নীতির অভিযোগে মাসিক উন্নয়ন ও সমন্বয় সভা বর্জন করেছেন নারী ভাইস চেয়ারম্যানসহ ৮ চেয়ারম্যান। আজ বৃহস্পতিবার দুপুরে পাথরঘাটা উপজেলা পরিষদ সম্মেলন কক্ষে সভা বর্জনের এ ঘটনা ঘটে।
উপজেলা পরিষদ চেয়ারম্যান রফিকুল ইসলাম ও উপজেলা প্রকৌশলী মো. আজিজুর রহমানের বিরুদ্ধে অনিয়ম ও দুর্নীতির অভিযোগ আনেন আট চেয়ারম্যান। এই আট চেয়ারম্যান হলেন উপজেলা নারী ভাইস চেয়ারম্যান ফাতিমা পারভীন, পাথরঘাটা পৌরসভার মেয়র আনোয়ার হোসেন আকন, রায়হানপুর ইউপি চেয়ারম্যান মিজানুর রহমান, চরদুয়ানী ইউনিয়ন পরিষদ চেয়ারম্যান হাফিজউদ্দিন আহম্মেদ, পাথরঘাটা সদর ইউপি চেয়ারম্যান মো. আসাদুজ্জামান, কালমেঘা ইউনিয়ন পরিষদ চেয়ারম্যান আকন মোহাম্মদ সহিদ, কাকচিড়া ইউনিয়ন পরিষদ চেয়ারম্যান মো. আলাউদ্দিন ও কাঁঠালতলি ইউনিয়ন পরিষদ চেয়ারম্যান শহিদুল ইসলাম।
এ সময় ওই সভা সভাপতিত্ব করছিলেন উপজেলা নির্বাহী কর্মকর্তা (ইউএনও) মো. হুমায়ুন কবির।
ইউপি চেয়ারম্যান মো. আসাদুজ্জামান প্রথম আলোকে বলেন, পাথরঘাটা উপজেলা পরিষদের কোনো কাজের বিষয়ে চেয়ারম্যানদের জানানো হয় না। উপজেলা পরিষদ চেয়ারম্যান রফিকুল ইসলাম ও উপজেলা প্রকৌশলী মো. আজিজুর রহমান মিলে প্রকল্প দাখিল করে বিল তুলে নেন। তাই তাঁদের অনিয়ম ও দুর্নীতির অভিযোগে মাসিক সমন্বয় সভা বর্জন করা হয়েছে।  এ বিষয়ে জানতে চাইলে উপজেলা পরিষদ চেয়ারম্যান রফিকুল ইসলাম এসব অভিযোগ অস্বীকার করেন। তিনি দাবি করেন, এসব অভিযোগ ঠিক নয়। চেয়ারম্যানদের অন্যায় আবদার আমরা রাখিনি বলে এই অভিযোগ তোলা হয়েছে।
 
 
