
বাংলাদেশে যুদ্ধাপরাধীদের বিচার-প্রক্রিয়ার প্রতি ব্রিটিশ সরকারের সমর্থন দাবি করে গতকাল সোমবার যুক্তরাজ্যের প্রধানমন্ত্রীর দপ্তর ১০ নম্বর ডাউনিং স্ট্রিটের সামনে মানববন্ধন করা হয়েছে। এ সময় প্রধানমন্ত্রী ডেভিড ক্যামেরনের দপ্তরে একটি স্মারকলিপিও দেওয়া হয়।যুদ্ধাপরাধীদের বিচার এবং ফাঁসির দাবিতে ঢাকার শাহবাগে নতুন প্রজন্মের যে আন্দোলন চলছে, তার সঙ্গে সংহতি প্রকাশ করে প্রবাসী বাংলাদেশিদের বিভিন্ন রাজনৈতিক ও সামাজিক সংগঠন কয়েক দিন ধরে ধারাবাহিক কর্মসূচি পালন করে আসছে। গতকাল ডাউনিং স্ট্রিটের মানববন্ধন ছিল তারই অংশ। বিকেল চারটা থেকে সন্ধ্যা ছয়টা পর্যন্ত চলা এ কর্মসূচিতে অংশগ্রহণকারীরা বিভিন্ন ধরনের স্লোগান-সংবলিত ব্যানার-ফেস্টুন বহন করে।এদিন বার্মিংহামেও এক প্রতিবাদ সমাবেশের আয়োজন করা হয় বলে জানিয়েছেন ঘাতক দালাল নির্মূল কমিটির যুক্তরাজ্য শাখার সাধারণ সম্পাদক সৈয়দ আনাস পাশা।
