
রাজধানী ঢাকার হজরত শাহজালাল আন্তর্জাতিক বিমানবন্দরে দুবাই থেকে আসা বাংলাদেশ বিমানের একটি উড়োজাহাজের টয়লেট থেকে ৯৩৬টি সোনার বার উদ্ধার করা হয়েছে। বারগুলোর ওজন ১০৬ কেজি। উদ্ধার করা সোনার বাজারমূল্য ৪৬ কোটি ৮০ লাখ টাকা।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান জানান, আজ শনিবার বেলা আড়াইটার দিকে এসব সোনা উদ্ধার করা হয়। এ ঘটনায় আনিসউদ্দিন ভূঁইয়া নামের বিমানের এক মেকানিক অ্যাসিসটেন্টকে আটক করা হয়েছে। এ ব্যাপারে বিমানবন্দরে অনুষ্ঠিত এক সংবাদ সম্মেলনে বাংলাদেশ রাজস্ব বোর্ডের (এনবিআর) চেয়ারম্যান গোলাম হোসেন জানান, বাংলাদেশ বিমানের ওই উড়োজাহাজের সাতটি টয়লেটে সোনার বারগুলো ভাগ করে রাখা হয়েছিল। বিভিন্ন কৌশলে ওই বারগুলো সেখানে রাখা হয়।সাংবাদিকদের প্রশ্নের উত্তরে এনবিআরের চেয়ারম্যান গোলাম হোসেন আরও বলেন, বিমানের ভেতর যেসব কর্মী রয়েছেন, তাঁদের মধ্যেই কেউ এ ঘটনার সঙ্গে জড়িত থাকতে পারেন। তিনি আরও বলেন, সাম্প্রতিককালে সোনা বেশি ধরা পড়ছে। কিন্তু তার মানে এই নয় যে, সোনার চোরাচালান বেড়েছে। বরং সোনার চোরাচালান বেশি ধরা পড়ছে।
কারা সোনা বেশি চোরাচালান করছেন, জানতে চাইলে এনবিআরের চেয়ারম্যান আরও বলেন, ভারত সোনা আমদানির ক্ষেত্রে কিছু বিধিনিষেধ জারি করেছে। আমদানি শুল্ক বেড়েছে। এ কারণে ভারত থেকে সোনার চোরাচালান বেড়েছে। তবে বৈধ উপায়ে সোনার আমদানিও বাড়ছে বলে জানিয়েছেন এনবিআর চেয়ারম্যান। তিনি জানান, একজন যাত্রী ২০০ গ্রাম পর্যন্ত সোনা আমদানি করতে পারেন। সংবাদ সম্মেলনে জাতীয় রাজস্ব বোর্ডের চেয়ারম্যানের পাশে শুল্ক গোয়েন্দা ও তদন্ত অধিদপ্তরের মহাপরিচালক মইনুল খান উপস্থিত ছিলেন।
