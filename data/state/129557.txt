
চট্টগ্রাম শাহ আমানত আন্তর্জাতিক বিমানবন্দরে একটি থলে থেকে ১০ কোটি টাকা মূল্যের ২০০টি স্বর্ণের বার উদ্ধার করেছেন শুল্ক কর্মকর্তারা। গতকাল মঙ্গলবার দুপুরে তল্লাশি চালিয়ে এসব স্বর্ণের বার উদ্ধার করা হয়। এ সময় ১ কোটি ৫৬ লাখ টাকা মূল্যের নেশাজাতীয় পণ্য সিসাও উদ্ধার করা হয়।শুল্ক কর্মকর্তারা জানান, উদ্ধার হওয়া স্বর্ণের ওজন ২৩ দশমিক ৩২৮ কেজি। থলের মধ্যে ২৫টি চার্জার লাইটের ব্যাটারি রাখার জায়গায় লুকিয়ে স্বর্ণের এসব বার আনা হয়। উদ্ধার হওয়া সিসা ১৭৪টি ছোট প্যাকেটে মুড়িয়ে আনা হয়। সিসার ওজন ৮৭ কেজি।জানতে চাইলে চট্টগ্রাম কাস্টমস কমিশনার মাসুদ সাদিক প্রথম আলোকে বলেন, বিমানবন্দরে স্বর্ণবারের চালান আটক হলেও সিসার এত বড় চালান উদ্ধার হওয়ার ঘটনা এটিই প্রথম। আমদানিনীতি আদেশ অনুযায়ী এ ধরনের সিসা আমদানিনিষিদ্ধ পণ্য। এসব সিসা হুক্কায় ব্যবহৃত হয়। এটি মাদকজাতীয় পণ্য।এসব পণ্য উদ্ধারের ঘটনা বর্ণনা করে বিমানবন্দরে নিয়োজিত চট্টগ্রাম কাস্টমসের সহকারী কমিশনার সেলিম রেজা প্রথম আলোকে বলেন, শারজা থেকে সোমবার রাত দেড়টায় এয়ার এরাবিয়ার একটি উড়োজাহাজে এই থলেটি আনা হয়। গোপন সংবাদের ভিত্তিতে খবর পেয়ে থলেটি তল্লাশি করে স্বর্ণ ও সিসা উদ্ধার করা হয়।শুল্ক কর্মকর্তারা জানান, শারজা থেকে আনা থলেটি কোন যাত্রী এনেছেন তা তদন্ত করে দেখা হচ্ছে। প্রয়োজনে আইনশৃঙ্খলা রক্ষাকারী বাহিনীর সহায়তায় এসব চোরাচালান পণ্য আনার সঙ্গে জড়িত ব্যক্তিদের শনাক্ত করা হবে।
