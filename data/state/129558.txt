
বরগুনার তালতলী উপজেলার বড়বগী ইউনিয়ন ঘূর্ণিঝড় প্রস্তুতি কর্মসূচির (সিপিপি) ইউনিটপ্রধান জয়দেব দত্তের (৫৭) মরদেহ উদ্ধার করেছে পুলিশ। গতকাল শনিবার বেলা ১১টার সময় তালতলী উপজেলা সদরে বড়বগী ইউনিয়ন পরিষদ কার্যালয়ে সিপিপির ওয়্যারলেস অপারেটর কক্ষ থেকে মরদেহটি উদ্ধার করা হয়। এ সময় কক্ষটি ভেতর থেকে বন্ধ ছিল।
পারিবারিক সূত্র জানায়, বৃহস্পতিবার সকালে জয়দেব দত্ত তালতলী উপজেলা সদরের স্কুল সড়কের বাড়ি থেকে বের হয়ে আর ফেরেননি।
জয়দেব দত্তের শ্যালক সঞ্জীব কুমার দাস জানান, লাশ উদ্ধারের সময় সেখান থেকে তাঁর হাতে লেখা একটি চিরকুট উদ্ধার করে পুলিশ। এতে তিনি ‘আমার মৃত্যুর জন্য কেউ দায়ী নয়’ এমনটা লিখে গেছেন।
২০০৭ সালের প্রলয়ংকরী ঘূর্ণিঝড় সিডরে জয়দেব দত্ত তালতলীর সমুদ্র উপকূলীয় তীরবর্তী এলাকায় জীবনের ঝুঁকি নিয়ে আগাম সতর্কতাসংকেত প্রচার করে শত শত মানুষের জীবন রক্ষা করেছিলেন। এ খবর গণমাধ্যমে ফলাও হলে বিশ্বজুড়ে প্রশংসিত হন তিনি। পরে বিটিভির জনপ্রিয় বিনোদনমূলক অনুষ্ঠান ‘ইত্যাদি’র পক্ষ থেকে তাঁকে একটি মোটরসাইকেল দিয়ে পুরস্কৃত করা হয় এবং ‘সিডরম্যান’ উপাধি দেওয়া হয়। ঘূর্ণিঝড় সিডরে সাহসিকতাপূর্ণ অবদানের জন্য ২০০৮ সালে বাংলাদেশ রেড ক্রিসেন্ট সোসাইটি তাঁকে ‘জাতীয় রেড ক্রিসেন্ট অ্যাওয়ার্ড’ দেয়। 
