
ঘূর্ণিঝড় রোয়ানুর আঘাতে চট্টগ্রাম নগরের বিভিন্ন সড়ক, সেতু ও নালা ক্ষতিগ্রস্ত হয়েছে। নষ্ট হয়েছে বৈদ্যুতিক বাতি, খুঁটি ও তার। সব মিলিয়ে চট্টগ্রাম সিটি করপোরেশনের হিসাবে মোট ক্ষতি হয়েছে ২০৯ কোটি টাকা।সিটি করপোরেশনের প্রকৌশল বিভাগ ঘূর্ণিঝড়ের আঘাতে নগরের ক্ষতিগ্রস্ত বৈদ্যুতিক বাতি, খুঁটি, সড়ক, ফুটপাত, সেতু ও নালার তালিকা করেছে। ইতিমধ্যে এর সংস্কারকাজ শুরু হয়েছে বলে প্রকৌশল বিভাগের কর্মকর্তারা জানিয়েছেন।গত শনিবার দুপুরে ঘূর্ণিঝড় রোয়ানু আঘাত হানে। এর ফলে ঝোড়ো হাওয়া ও বৃষ্টিতে নগরে এ ক্ষয়ক্ষতি হয়।সিটি করপোরেশনের তালিকা অনুযায়ী, গত শনিবারের বৃষ্টিতে নগরের ৫৫ কিলোমিটার সড়কের বিভিন্ন অংশে পিচ উঠে গেছে। এতে ১৩৭ কোটি ৫০ লাখ টাকার ক্ষতি হয়েছে। কাঁচা ও ইটের তৈরি রাস্তা নষ্ট হয়েছে প্রায় ৩৫ কিলোমিটার। যার ক্ষতির পরিমাণ ২৫ কোটি টাকা। ২০ কিলোমিটার ফুটপাতও বিধ্বস্ত হয় ঘূর্ণিঝড়ের সময়। ভেঙে ও দেবে গেছে পাঁচটি সেতু। আর ১৭ কিলোমিটার নালা কমবেশি ভেঙে পড়েছে। এতে ক্ষতির পরিমাণ ৪২ কোটি টাকা। এ ছাড়া ঘূর্ণিঝড়ে ৩০০টি বৈদ্যুতিক খুঁটি, ৫ হাজার বৈদ্যুতিক বাতি ও ৫০ কিলোমিটার বৈদ্যুতিক তার ক্ষতিগ্রস্ত হয়েছে, যার ক্ষতির পরিমাণ সাড়ে চার কোটি টাকা।গত মঙ্গলবার সরেজমিনে দেখা যায়, নগরের কাতালগঞ্জ আবাসিক এলাকার দুই নম্বর সড়ক, মুন্সিপুকুর পাড় সড়ক ও বহদ্দারহাট উড়ালসড়কের নিচের অংশে পিচ উঠে গেছে। এ ছাড়া খাজা সড়কে এখনো পানি জমে আছে। নগরের পাহাড়তলীতে রেলওয়ে জেলা পুলিশ লাইনসের সামনে খালের ওপর সেতুর একাংশ ভেঙে পড়েছে। হেঁটে পারাপারের জন্য স্থানীয় লোকজনের উদ্যোগে বাঁশের বেড়া ও টিন দেওয়া হয়েছে।সিটি করপোরেশনের প্রধান প্রকৌশলী লেফটেন্যান্ট কর্নেল মহিউদ্দিন আহমেদ প্রথম আলোকে বলেন, ঘূর্ণিঝড় রোয়ানুর আঘাতে নগরের বিভিন্ন এলাকায় বৈদ্যুতিক খুঁটি, বাতি ও তার নষ্ট হয়েছে। ভেঙে পড়েছে শতাধিক গাছ। এ ছাড়া বৃষ্টির পানিতে বিভিন্ন এলাকার ৯০ কিলোমিটার কাঁচা ও পাকা সড়ক ক্ষতিগ্রস্ত হয়েছে। নগরের রাস্তাঘাট ঠিক করার জন্য প্রকৌশল বিভাগের প্রায় দেড় শ জনের একটি টিম কাজ করে যাচ্ছে।
