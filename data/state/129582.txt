
চট্টগ্রামের সীতাকুণ্ডে শিবচতু‌র্দশী মেলা আজ মঙ্গলবার শুরু হচ্ছে। তিন দিনের এ মেলায় অংশ নিতে সীতাকুণ্ডের চন্দ্রনাথধাম এলাকায় কয়েক দিন ধরেই আসতে শুরু করেন তীর্থযাত্রীরা। মেলার উদ্বোধন করবেন চট্টগ্রাম সিটি করপোরেশনের মেয়র এম মন্‌জুর আলম।
শত বছর ধরে সীতাকুণ্ডের চন্দ্রনাথ ধামে হিন্দু সম্প্রদায়ের লোকজন শিব চতু‌র্দশী মেলায় অংশ নিচ্ছে। প্রতিবছর মেলা শুরুর আগেই দেশ-বিদেশের তীর্থ যাত্রীদের সমাগম ঘটলেও এবার হরতাল-অবরোধের কারণে ভক্তদের উপস্থিতি তুলনামূলক কম।
মেলার সময় হরতাল-অবরোধ প্রত্যাহারের দাবি জানিয়েছিলেন স্রাইন কমিটির সাধারণ সম্পাদক সুখময় চক্রবর্তী। তিনি প্রথম আলোকে জানান, ২০-দলীয় জোট নেত্রীর কাছে হরতাল-অবরোধ প্রত্যাহারের লিখিত আবেদন করেছিলেন তাঁরা।
সীতাকুণ্ড মোহন্ত আস্তানা প্রাঙ্গণে বিশ্ব বৈদিক সন্মেলন, সেমিনার, সাধক-ঋষি-সন্ন্যাসী সন্মেলন এবং মহার্তীথ পদকসহ বিভিন্ন ধর্মীয় অনুষ্ঠানের আয়োজন করা হয়েছে। তিন দিনের মেলার বিভিন্ন আয়োজনে ধর্মমন্ত্রী অধ্যক্ষ মতিউর রহমান, গৃহায়ণ ও গণপূর্তমন্ত্রী ইঞ্জিনিয়ার মোশারফ হোসেন, মৎস্য ও পানিসম্পদ প্রতিমন্ত্রী নারায়ণ চন্দ্র চন্দ, যুব ও ক্রীড়া প্রতিমন্ত্রী বীরেন শিকদার, এলজিআরডি প্রতিমন্ত্রী জাহাঙ্গীর কবির নানক, সাংসদ পংকজ দেবনাথ, সাংসদ দিদারুল আলম, সাবেক মেয়র মহিউদ্দিন চৌধুরী, সাবেক সাংসদ এ বি এম আবুল কাসেম উপস্থিত থাকবেন বলে মেলা ও স্রাইন কমিটির নেতারা জানিয়েছেন।
সীতাকুণ্ডের স্টেশনমাস্টার মতিলাল বড়ুয়া জানান, ১৭, ১৮ ও ১৯ ফেব্রুয়ারি মেঘনা, পাহাড়িকা, চট্টগ্রামমুখী মহানগর গোধূলী, উদয়ন ও ঢাকামুখী ঢাকা মেইল ও চট্টলা এক্সপ্রেস ট্রেন সীতাকুণ্ড স্টেশনে থামবে।
মেলার কার্যকরী কমিটির সভাপতি ও উপজেলা নির্বাহী কর্মকর্তা মুহম্মদ শাহীন ইমরান বলেন, মেলার যাবতীয় প্রস্তুতি শেষ হয়েছে।
সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান বলেন, হরতাল-অবরোধের মধ্যেও মেলায় পূজার্থীদের নিরাপত্তায় প্রয়োজনীয় ব্যবস্থা নেওয়া হয়েছে। 
