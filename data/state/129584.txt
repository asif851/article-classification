
নারায়ণগঞ্জের সোনারগাঁ উপজেলার পিরোজপুরের চার খুনের মামলায় আদালতে দাখিল করা পুলিশের অভিযোগপত্র প্রত্যাখ্যান করেছে এ মামলার বাদী ও বিবাদী দুই পক্ষই।নারায়ণগঞ্জ ডিবি পুলিশের পরিদর্শক (তদন্ত) সাইদুর রহমান জানান, ৭ আগস্ট নারায়ণগঞ্জের মুখ্য বিচারিক হাকিম আদালতে আটজনের বিরুদ্ধে অভিযোগপত্র দাখিল করা হয়েছে।মামলার তদন্তকারী কর্মকর্তা চার খুনের সঙ্গে জড়িত থাকার অভিযোগে যাঁদের নাম যুক্ত করেন তাঁরা হলেন চেয়ারম্যান রফিকুল ইসলামের প্রথম স্ত্রীর ছেলে শাহাদাত ইসলাম, নিহত শামীমা ইসলামের (চেয়ারম্যানের দ্বিতীয় স্ত্রী) খালাতো ভাই রাজীব, পেশাদার খুনি নাসির উদ্দিন ওরফে মিঠু, সোহাগ, বাড়ির নিরাপত্তা প্রহরী আবদুস সাত্তার, চেয়ারম্যানের দেহরক্ষী আবুল বাদশা ও চেয়ারম্যানের ছোট ভাই হাবিবুর রহমানের জামাতা অয়ন কিবরিয়া।অভিযোগের প্রমাণ না পেয়ে চেয়ারম্যানের ছোট ভাই হাবিবুর রহমান ও পুলিশের হেফাজতে মৃত্যু শামীম রেজাকে অব্যাহতি দেওয়া হয়। এ মামলায় ৫০ জনকে সাক্ষী করা হয়েছে।মামলার বাদী শামীমা ইসলামের ছোট ভাই মামুন মিয়া বলেন, ‘আমাদের কাউকে না জানিয়ে পুলিশ ঈদের আগে কঠোর গোপনীয়তায় আদালতে অভিযোগপত্র দাখিল করেছে। পুলিশ এ চার খুনের সঙ্গে জড়িত কয়েকজনকে অভিযুক্ত করেননি। তাই আমরা অভিযোগপত্রের বিরুদ্ধে আদালতে নারাজি পিটিশন দাখিল করার কথা ভাবছি।’চেয়ারম্যানের দেহরক্ষী আবুল বাদশার বোন মালেকা বেগম বলেন, ‘ঘটনার সঙ্গে আমার ভাই জড়িত না থাকলেও পুলিশ অন্যায়ভাবে আমার ভাইয়ের বিরুদ্ধে অভিযোগপত্র দাখিল করেছেন। আমরা বিষয়টি নিয়ে উচ্চ আদালতে যাব।’ পরিদর্শক সাইদুর রহমান বলেন, চার খুনের সঙ্গে যারা প্রকৃতভাবে জড়িত, তাদের নামেই আদালতে অভিযোগপত্র দাখিল করা হয়েছে।সোনারগাঁয়ের পিরোজপুর ইউনিয়নের চেয়ারম্যান রফিকুল ইসলামের বাড়িতে ঢুকে গত ১৯ এপ্রিল দুর্বৃত্তরা চেয়ারম্যানের দ্বিতীয় স্ত্রী শামীমা ইসলাম, শ্যালক রানা ইসলাম, দুই গৃহপরিচারিকা রেখা আক্তার ও মণি আক্তারকে গলা কেটে হত্যা করে। এ ঘটনায় শামীমা ইসলামের ছোট ভাই মামুন মিয়া অজ্ঞাতনামা ব্যক্তিদের আসামি করে থানায় একটি মামলা করেন। প্রথমে সোনারগাঁ থানার পুলিশ পরিদর্শক (তদন্ত) অরূপ তরফদার মামলাটি তদন্ত করলেও এ মামলায় আটক দেখিয়ে শামীম রেজা নামের এক যুবককে পুলিশের হেফাজতে ছয় দিন আটকে রেখে নির্যাতন করা হয়। এতে শামীম রেজার মৃত্যু হয়। পরে মামলাটি জেলার গোয়েন্দা পুলিশের (ডিবি) কাছে হস্তান্তর করা হয়।শামীম রেজাকে নির্যাতন করে হত্যার ঘটনায় সোনারগাঁ থানার পুলিশ পরিদর্শক (তদন্ত) অরূপ তরফদার, উপপরিদর্শক (এসআই) পল্টু ঘোষ ও নারায়ণগঞ্জের সহকারী পুলিশ সুপার (বি-সার্কেল) উত্তম প্রাসাদকে অন্যত্র বদলি করা হয়।
