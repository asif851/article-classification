
২৩ নভেম্বর পদ্মা-মেঘনার তরতাজা ইলিশ নিয়ে চাঁদপুর ক্লাবে ইলিশ মেলার আয়োজন করা হবে। গতকাল রোববার জেলা প্রশাসনের এক সভায় এ সিদ্ধান্ত নেওয়া হয়।চাঁদপুর জেলা প্রশাসকের সম্মেলন কক্ষে ব্র্যান্ডিং জেলা চাঁদপুর-এর চতুর্থ সভা অনুষ্ঠিত হয়। এতে সভাপতিত্ব করেনজেলা প্রশাসক মো. আবদুস সবুর মণ্ডল।সভায় সিদ্ধান্ত হয়েছে, ১৫ নভেম্বরের মধ্যে ‘সিটি অব হিলশা চাঁদপুর’ লোগোসংবলিত ডিজিটাল ব্যানার শহরের ইলিশ চত্বর, শপথ চত্বর, ওয়্যারলেস বাজার, বাবুরহাটসহ গুরুত্বপূর্ণ স্থানগুলোতে লাগানো হবে। এ জন্য সাত দিনের মধ্যে শহরের সরু রাস্তাগুলো প্রশস্তকরণের ব্যবস্থা নিতে চাঁদপুর পৌরসভাকে বলা হয়েছে। এ কাজে জেলা প্রশাসন সার্বিক সহযোগিতা দেবে।জেলা প্রশাসক আবদুস সবুর বলেন, চাঁদপুর উপজেলা পরিষদের সহযোগিতায় চাঁদপুরে ২৩ নভেম্বর ইলিশ মেলার পাশাপাশি চাঁদপুর চেম্বার অব কমার্সের সহযোগিতায় ঢাকায় একটি পাঁচতারা হোটেলে ইলিশ মেলার আয়োজন করা হবে। তবে সেই মেলার দিনক্ষণ এখনো চূড়ান্ত হয়নি।সভা পরিচালনা করেন অতিরিক্ত জেলা প্রশাসক (আইসিটি ও শিক্ষা) মোহাম্মদ আবদুল হাই। অংশ নেন অতিরিক্ত জেলা প্রশাসক (সার্বিক) মোহাম্মদ মাসুদ হোসেন, অতিরিক্ত পুলিশ সুপার মো. আশরাফুজ্জামান, চাঁদপুর সরকারি কলেজের অধ্যক্ষ অধ্যাপক এ এস এম দেলোয়ার হোসেন, সরকারি মহিলা কলেজের অধ্যক্ষ অধ্যাপক এম এ মতিন মিয়া, চাঁদপুর চেম্বার অব কমার্সের সাবেক সভাপতি জাহাঙ্গীর আখন্দ সেলিম প্রমুখ।
