
চট্টগ্রাম বিশ্ববিদ্যালয়ের চারুকলা ইনস্টিটিউটের সহকারী অধ্যাপক কাজল দেবনাথকে কক্সবাজার সদরের সাংসদ সাইমুন সারোয়ারের ভাই তানভীর সারোয়ার শারীরিকভাবে লাঞ্ছিত করেছেন বলে অভিযোগ উঠেছে। এ ঘটনায় চট্টগ্রাম নগরের চকবাজার থানায় সাধারণ ডায়েরি করেছেন ওই শিক্ষক। পাশাপাশি বিশ্ববিদ্যালয়ের উপাচার্যের কাছেও লিখিতভাবে অভিযোগ করেছেন তিনি।অভিযোগ থেকে জানা যায়, গত বৃহস্পতিবার সন্ধ্যায় (১০ এপ্রিল) নগরের বাদশাহ মিঞা সড়ক এলাকার চারুকলা ইনস্টিটিউট-সংলগ্ন ছাত্রাবাসের মাঠ দিয়ে হেঁটে যাচ্ছিলেন কাজল দেবনাথ। এ সময় তাঁর পথ রোধ করেন তানভীর সারোয়ার ও তাঁর সঙ্গী রফিক। পরে ওই শিক্ষকের কাছ থেকে ১০ হাজার টাকা দাবি করে তানভীর। তাঁর সঙ্গে কোনো ধরনের লেনদেন নেই বলে জানান কাজল দেবনাথ। এতে ক্ষিপ্ত হয়ে তানভীর ‘টাকা পাব কি, পাব না দেখাচ্ছি’ বলে ওই শিক্ষককে টেনেহিঁচড়ে ছাত্রাবাসের বাইরে নির্জন স্থানে নিয়ে শারীরিকভাবে লাঞ্ছিত করেন।অভিযোগ আছে, দীর্ঘদিন ধরে বড় ভাই সাইমুন সারোয়ারের প্রভাব খাটিয়ে ক্যাম্পাসে আধিপত্য বিস্তার করতে চাচ্ছেন তানভীর। সে লক্ষ্যে তিনি বহিরাগত হয়েও ক্যাম্পাসে নিয়মিত আসা-যাওয়া করেন। তানভীর আর্ট কলেজ থেকে পাস করেছেন। এই আর্ট কলেজই পরে চারুকলা ইনস্টিটিউট হয়ে চট্টগ্রাম বিশ্ববিদ্যালয়ের অন্তর্ভুক্ত হয়।এদিকে শিক্ষককে লাঞ্ছিত করা ও হুমকি দেওয়ার ঘটনায় আজ রোববার চারুকলা ক্যাম্পাসে মানববন্ধন কর্মসূচি পালন করেছে বিশ্ববিদ্যালয়ের শিক্ষার্থীরা। এ সময় তারা শিক্ষক লাঞ্ছনাকারী ক্ষমতাসীন সরকারের ওই সাংসদের ছোট ভাইয়ের দ্রুত শাস্তি এবং শিক্ষকের জীবনের নিরাপত্তা দেওয়ার দাবি জানান। কর্মসূচি পালনের সময়ও ক্যাম্পাসে এসে তানভীর শিক্ষার্থীদের বিভিন্নভাবে হুমকি-ধমকি দেন ও মুঠোফোনে শিক্ষার্থীদের ছবি তোলেন বলে অভিযোগ পাওয়া গেছে।লাঞ্ছনার শিকার কাজল দেব নাথ আজ প্রথম আলোকে বলেন, ‘টাকা পাওয়ার কথা বলে আমাকে শারীরিকভাবে লাঞ্ছিত করেছে তানভীর। সে বহিরাগত হয়েও নিয়মিত ক্যাম্পাসে আসছে এবং আমাকে দেখে নেওয়ার হুমকি দিচ্ছে। আমি এর বিচার চাই।’শিক্ষককে লাঞ্ছিত করার অভিযোগের ব্যাপারে জানতে চাইলে তানভীর সারোয়ার প্রথম আলোর কাছে দাবি করেন, ‘কাজল আমার ছাত্র। সে আমাকে গুরু হিসেবেই জানে। এখন তার কাছ থেকে পাওনা টাকা চাওয়ায় সে আমার বিরুদ্ধে এসব অভিযোগ তুলছে। সে মানসিকভাবে অসুস্থ।’শিক্ষার্থীদের কর্মসূচি পালনের সময় ছবি তুলে রাখার বিষয়ে জানতে চাইলে তানভীর বলেন, ‘আমার সামনেই কিছু শিক্ষার্থী কর্মসূচি পালন করেছে, তবে আমি ছবি তুলিনি। পরে একজনের কাছ থেকে সংগ্রহ করেছি।’তবে তানভীরের সঙ্গে কোনো ধরনের টাকা-পয়সার লেনদেন নেই বলে দাবি করে কাজল দেব নাথ বলেন, ‘আমি বিশ্ববিদ্যালয় থেকে পাস করেছি, আর সে পাস করেছে আর্ট কলেজ থেকে। সে কেমনে আমার গুরু হয়?’এ ব্যাপারে বিশ্ববিদ্যালয়ের উপাচার্য আনোয়ারুল আজিম আরিফ প্রথম আলোকে বলেন, ‘আমি বিষয়টি খোঁজখবর নিচ্ছি। জড়িতের বিরুদ্ধে যথাযথ ব্যবস্থা নেব আমরা।’
