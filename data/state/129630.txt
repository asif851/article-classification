
তারেক রহমানের ঘনিষ্ঠ বন্ধু গিয়াসউদ্দিন আল মামুনের বিরুদ্ধে দুর্নীতি দমন কমিশনের (দুদক) করা অর্থ পাচার মামলায় শাহজাদ আলী ও তাহমিনা আলী রাজসাক্ষী থাকছেন। তাঁদের রাজসাক্ষী হওয়ার আবেদন মঞ্জুর করে নিম্ন আদালতের দেওয়া আদেশের বিরুদ্ধে গিয়াস উদ্দিনের করা আবেদন খারিজ হয়েছে। আজ রোববার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ এ আদেশ দেন।
এর আগে ২০১৫ সালের ১৫ সেপ্টেম্বর ওই দুজনকে আসামি করতে আইন অনুসারে ব্যবস্থা নিতে নির্দেশ দিয়েছিলেন হাইকোর্ট।
পরবর্তী সময়ে হাইকোর্টের এ আদেশ আপিল বিভাগেও বহাল থাকে। এরপর তাঁরা (শাহজাদ আলী ও তাহমিনা আলী) বিচারিক আদালতে রাজসাক্ষী হওয়ার অনুমতি চেয়ে আবেদন করেন। ৭ ফেব্রুয়ারি বিচারিক আদালত তা মঞ্জুর করেন। এ আবেদন বাতিল চেয়ে গিয়াসউদ্দিন আল মামুন গত সপ্তাহে হাইকোর্টে আবেদন করেন। এর ওপর শুনানি শেষে আজ আদালত তা খারিজ করে দেন।
আদালতে গিয়াসউদ্দিন আল মামুনের পক্ষে শুনানিতে ছিলেন আইনজীবী এস এম শাজাহান ও সাব্বির হামজা। দুদকের পক্ষে ছিলেন আইনজীবী খুরশিদ আলম খান।
পরে আইনজীবী সাব্বির হামজা প্রথম আলোকে বলেন, অর্থ পাচারের অভিযোগে ২০১১ সালে ওই মামলা ঢাকার বিশেষ জজ আদালত–৩–এ বিচারাধীন ও সাক্ষী পর্যায়ে রয়েছে।
