
‘মুক্ত করো ভয়, আপনা মাঝে শক্তি ধরো, নিজেকে করো জয়’—এই স্লোগান নিয়ে বাংলাদেশ গ্রুপ থিয়েটার ফেডারেশনের ২১তম জাতীয় সম্মেলন আগামীকাল শুক্রবার যশোরে শুরু হচ্ছে। সকাল ১০টায় দুই দিনব্যাপী এ সম্মেলনের উদ্বোধন করবেন প্রধানমন্ত্রীর আন্তর্জাতিক সম্পর্কবিষয়ক উপদেষ্টা গওহর রিজভী।সম্মেলনে সারা দেশের ৩০০ নাট্যদলের মধ্যে অন্তত দুই শতাধিক প্রতিনিধি যোগ দেবেন। এ নিয়ে ঢাকার বাইরে তৃতীয়বারের মতো যশোরে ওই সংগঠনটির সম্মেলন অনুষ্ঠিত হতে যাচ্ছে। গতকাল বুধবার দুপুর ১২টায় যশোর প্রেসক্লাব মিলনায়তনে সংবাদ সম্মেলনে এ তথ্য জানানো হয়েছে। জাতীয় সম্মেলন ব্যবস্থাপনা কমিটির আহ্বায়ক সানোয়ার আলম খান ও সম্মেলন প্রস্তুতি কমিটির আহ্বায়ক সৈয়দ দুলাল বলেন, এবারের সম্মেলনে বিশিষ্ট নাট্যজন মামুনুর রশীদ, আতাউর সামাদসহ বিশিষ্ট তারকারা উপস্থিত থাকবেন।
