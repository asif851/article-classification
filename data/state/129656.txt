
বিএনপির স্থায়ী কমিটির সদস্য সালাউদ্দিন কাদের চৌধুরী ন্যায়বিচার পাননি বলে মনে করছে বিএনপি। দলটির দাবি, বিচারের ক্ষেত্রে তার অপরাধের চেয়ে রাজনৈতিক পরিচয় বেশি প্রাধান্য পেয়েছে। তার সপক্ষে যেসব দালিলিক প্রমাণ উপস্থাপন করা হয়েছিল, সেগুলো বিবেচনায় নিলে তিনি হয়তো ন্যায়বিচার পেতেন।
আজ বৃহস্পতিবার গুলশানে বিএনপি চেয়ারপারসনের কার্যালয়ে এক সংবাদ সম্মেলনে এক প্রশ্নের জবাবে এসব কথা বলেন দলটির মুখপাত্র আসাদুজ্জামান রিপন।আরেক প্রশ্নের জবাবে আসাদুজ্জামান বলেন, ‘আপিল বিভাগে সালাউদ্দিন কাদের চৌধুরীর রায়ের পর বিএনপির যে অবস্থান ছিল, এখনো বিএনপির একই অবস্থান বহাল রয়েছে। আমরা প্রত্যাশা করেছিলাম তিনি ন্যায়বিচার পাবেন, কিন্তু আইনজীবীরা বলেছেন, তিনি ন্যায়বিচার পাননি।’সালাউদ্দিন কাদের চৌধুরীকে নাগরিক হিসেবে মৌলিক মানবাধিকার দেওয়া হয়নি বলেও অভিযোগ করেন তিনি।সংবাদ সম্মেলনে রিপন বলেন, সালাউদ্দিন কাদের চৌধুরীর বিরুদ্ধে যেসব অভিযোগ আনা হয়েছে, এ বিষয়ে সালাউদ্দিন কাদের চৌধুরী বারবার বলেছেন, তিনি এসব অপরাধ করেননি। তিনি সে সময় পশ্চিম পাকিস্তানে ছিলেন।আসাদুজ্জমান বলেন, আগামী শনিবার বিকেল পাঁচটায় খালেদা জিয়া লন্ডন থেকে দেশে ফিরবেন। খালেদা জিয়ার চিকিৎসা শেষ হয়নি। এরপরও দেশের সংকট ও ক্রান্তিকাল বিবেচনায় তিনি দেশে ফিরে আসছেন।সংবাদ সম্মেলনে উপস্থিত ছিলেন বিএনপির স্থায়ী কমিটির সদস্য গয়েশ্বর চন্দ্র রায়, বিএনপির ভাইস চেয়ারম্যান সেলিমা রহমান প্রমুখ।
