
গত ২২ জুন ২০১৪, প্রথম আলোর আয়োজনে ‘অনিচ্ছাকৃত গর্ভধারণ ও নিরাপদ এমআর সেবা, বাংলাদেশ প্রেক্ষাপট’ শীর্ষক গোলটেবিল বৈঠক অনুষ্ঠিত হয়।অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে প্রকাশিত হলো।
আলোচনাআব্দুল কাইয়ুম: কেউ অনিচ্ছাকৃত গর্ভধারণ চায় না। তার পরও অনেক ক্ষেত্রে ইচ্ছার বিরুদ্ধে অথবা অসাবধানতাবশত নারীরা গর্ভধারণ করে। অনিচ্ছাকৃত গর্ভধারণের পর চিকিৎসকের পরামর্শে প্রয়োজনীয় ব্যবস্থা গ্রহণ করা দরকার। জন্মনিয়ন্ত্রণ পদ্ধতি ও গর্ভনিরোধক প্রজননস্বাস্থ্য-পণ্যের সঠিক সরবরাহ ও ব্যবহারবিধি সম্পর্কে সবাইকে আরও সচেতন করতে হবে। তাহলে অনিচ্ছাকৃত গর্ভধারণ থেকে মুক্ত থাকা সম্ভব।নিরাপদ এমআর সেবা বৃদ্ধির প্রয়োজনীয় উদ্যোগ নেওয়া প্রয়োজন। এসব বিষয়ে নীতিনির্ধারণী মহল যাতে সুস্পষ্ট ধারণা পায়, তার জন্য গণমাধ্যমকে এ ক্ষেত্রে কাজ করতে হবে। এখন আলোচনার সূচনা করবেন মোহাম্মদ শরীফ।
মোহাম্মদ শরীফ: আজকের আলোচনার বিষয়টি অনেক গুরুত্বপূর্ণ। দুঃখজনক হলেও সত্য, সমাজে এ বিষেয় আলোচনা হয় না। সেদিক থেকে আজকের পদক্ষেপ একটি প্রয়োজনীয় ও সাহসী পদক্ষেপ। দেশে মাতৃমৃত্যুর হার কমে এসেছে। কিন্তু মায়েদের অসুস্থতা বাড়ছে। আমরা ১ শতাংশও মাতৃমৃত্যু রাখতে চাই না। এমআর (মাসিক নিয়মিতকরণ) সেবার সুযোগ–সুবিধা বৃদ্ধি করা খুবই জরুরি। নারীদের অনিচ্ছাকৃত গর্ভধারণ নিবারণের জন্য এ সেবার প্রয়োজন হয়। শহরের বস্তি, দেশের প্রত্যন্ত অঞ্চল, পাহাড়ি ও উপকূলীয় এলাকা—এসব জায়গায় এমআর সেবার খুবই সমস্যা। এ জায়গাগুলোয় মানসম্মত এমআর সেবার ব্যবস্থা করতে হবে। পরিবার পরিকল্পনা অধিদপ্তর ১৯৭৯ সালথেকে এমআর সেবা দিয়ে আসছে। এখনকার বাস্তবতায় এমআর সেবাকে সম্প্রসারণ করতে হবে। এমআর বিষয়টি নিয়ে আমরা জাতীয়ভাবে কৌশলগত সভা করেছি। পিপিডি (পার্টনারস ইন পপুলেশন অ্যান্ড ডেভেলপমেন্ট) ও অন্যদের সহযোগিতায় এমআর সেবা সম্প্রসারণ করছি। এখন মানসম্মত এমআর সেবা দেওয়ার বিষয়টি ভাবতে হবে।
জো থমাস: অনিচ্ছাকৃত গর্ভধারণ বন্ধ এবং নিরাপদ এমআর সেবা নিশ্চিতকরণই আজকের আলোচনার প্রধান উদ্দেশ্য। এখানে গণমাধ্যমের গুরুত্বপূর্ণ ভূমিকা রয়েছে। যেমন, গণমাধ্যম এসব ক্ষেত্রে গবেষণালব্ধ ফলাফলকে প্রচার করে জনসচেতনতা তৈরিতে ভূমিকা রাখতে পারে; নীতিনির্ধারণী মহলে সংবেদনশীলতা বৃিদ্ধর জন্য ভূমিকা রাখতে পারে। অনিচ্ছাকৃত গর্ভধারণ রোধ ও নিরাপদ এমআর সেবার ক্ষেত্রে সচেতনতার কোনো বিকল্প নেই। পিপিডি তার পরিচালিত চলমান কার্যক্রমের অংশ হিসেবে গণমাধ্যম ও সংশ্লিষ্ট পেশাজীবীদের অনিচ্ছাকৃত গর্ভধারণ, নিরাপদ এমআর সেবা, জন্মনিয়ন্ত্রণ পদ্ধতি, গর্ভনিরোধক প্রজননস্বাস্থ্য-পণ্য ইত্যাদি বিষয়ের ওপর ধারণা প্রদান এবং মেডিকেল পেশাজীবীদের সম্পৃক্ততা বৃদ্ধির মাধ্যমে এ–সম্পর্কিত বিষয়ের ওপর প্রবন্ধ ও সংবাদ প্রকাশে উৎসাহিত করতে চায়।পিপিডি আরও পাঁচটি আন্তর্জাতিক সংস্থাকে (পপুলেশন কাউন্সিল, লন্ডন স্কুল অব হাইজিন অ্যান্ড ট্রপিক্যাল মেডিসিন, মেরিস্টোপস ইন্টারন্যশনাল, আইসিডিডিআরবি ও এপিএইচআরসি) সঙ্গে নিয়ে ইউকে এইডের আর্থিক সহযোগিতায় স্টেপআপ নামের একটি প্রকল্প পরিচালনা করে আসছে। এই প্রকল্পের অধীনে পরিচালিত গবেষণায় উঠে এসেছে যে মা ও নবজাতকের স্বাস্থে্যর জটিলতা এবং ঝুঁকিপূর্ণ গর্ভপাতের মতো জটিলতার পরিপ্রেক্ষিতে সৃষ্ট ব্যয় এড়ানোর জন্য প্রজননক্ষম নারীদের অধিকতর মানসম্মত পরিবার পরিকল্পনা সেবায় বিনিয়োগ বাড়ানো জরুরি।বিশেষায়িত জনগোষ্ঠীর মধ্যে, বিশেষ করে নগরকেন্দ্রিক বস্তি ও দারিদ্র্যপ্রবণ গ্রামাঞ্চলে পরিবার পরিকল্পনা ও এমআরের মতো অত্যাবশ্যকীয় সেবাসম্পর্কিত সচেতনতা বৃদ্ধি করতে হবে। প্রজননস্বাস্থ্য ও পরিবার পরিকল্পনা সেবা প্রদানে ধারাবাহিকতা রক্ষার্থে আইসিটি ও মোবাইল স্বাস্থ্য সেবার ব্যবহার বাড়ানো এখন সময়ের দাবি। সুবিধাবঞ্চিত যেসব এলাকায় সেবা সরবরাহ অপ্রতুল, সেখানে সেবার আওতা বাড়াতে পিপিডির সম্ভাবনা ভেবে দেখার অবকাশ রয়েছে। এখানে উল্লেখ করা প্রয়োজন, গত ৪ জুন স্বাস্থ্য মন্ত্রণালয়ের নির্দেশে সরকারের স্বাস্থ্য ও পরিবার পরিকল্পনা অধিদপ্তরের নেতৃত্বে এবং পিপিডির সমন্বয়ে ১২ সদস্যের একটি কার্যকরী কমিটি গঠিত হয়। এই কমিটি গবেষণাপত্রের আলোকে যাচাই–বাছাই করে সরকারের কাছে পরিবার পরিকল্পনা সেবা ও এমআর সেবাসম্পর্কিত সুনির্দিষ্ট নীতিনির্ধারণী সুপারিশমালা পেশ করবে। পিপিডি ২৬টি উন্নয়নশীল দেশের একটি প্রতিষ্ঠান। সহযোগিতা বৃদ্ধির মাধ্যমে সদস্যরাষ্ট্রগুলোর জনসংখ্যা, প্রজননস্বাস্থ্য এবং এ-সম্পর্কিত টেকসই উন্নয়নের জন্য পিপিডি জন্মলগ্ন থেকে কাজ করে যাচ্ছে।পিপিডির ম্যান্ডেট হচ্ছে জনসংখ্যা, প্রজননস্বাস্থ্য এবং এ-সম্পর্কিত টেকসই উন্নয়নের প্রাপ্তিকে একীভূত করে সদস্যরাষ্ট্রগুলোর ব্যাপক জনগোষ্ঠীর উন্নতি সাধন। পিপিডি বিশ্বাস করে, নীতিনির্ধারণী মহলকে প্রভাবিত করতে পারে, এমন গবেষণা কার্যক্রম গ্রহণের মাধ্যমে অধিকাংশ মানুষের দোরগোড়ায় পরিবার পরিকল্পনা ও এমআরের মতো অত্যাবশ্যকীয় সেবা পৌঁছে দেওয়া যায়। এবং এসব সেবা খাতে সব প্রান্তিক জনগোষ্ঠীর অধিকারভিত্তিক প্রবেশাধিকার নিশ্চিত করার মাধ্যমে বাংলাদেশ সরকারের রূপকল্প ২০২১-এর অঙ্গীকারগুলো বাস্তবায়ন সম্ভব। পিপিডি এ লক্ষ্যে সরকারের সঙ্গে একযোগে কাজ করে যাচ্ছে।
ওবায়দুর রব: দেশের মোট গর্ভধারণের এক-তৃতীয়াংশ গর্ভধারণ অনিচ্ছাকৃত ও অপরিকল্পিত। বছরে মোট গর্ভধারণের সংখ্যা ৪০ থেকে ৪২ লাখ। এর এক-তৃতীয়াংশ, অর্থাৎ প্রায় ১৩ থেকে ১৪ লাখ গর্ভধারণ অনিচ্ছাকৃত। ধারণা করছি, ২৫ থকে ৩০ বছর পর আমাদের দেশে জন্ম ও মৃত্যুহার সমান হবে। অর্থাৎ, ২০ লাখ শিশু জন্ম নিলে ২০ লাখ মানুষ মারা যাবে। এখন মোটামুটি দেশে ৩০ লাখ শিশু জন্ম নিচ্ছে, ১০ লাখ মানুষ মারা যাচ্ছে। বছরে ২০ লাখ শিশু যোগ হচ্ছে। অনিচ্ছাকৃত গর্ভধারণের ক্ষেত্রে এমআরের প্রয়োজন হয়। এ ক্ষেত্রে মেডিকেল এমআরের কথা ভাবা হচ্ছে। মেডিকেল এমঅর ৯৫ শতাংশ নিরাপদ।আমাদের সরকার এটা নিয়ে ভাবছে। সরকার তার সরবরাহব্যবস্থার মধ্যে মেডিকেল এমআরের ওষুধ সরবরাহ করতে পারে। ১২ থেকে ১৩ শতাংশ নারী গর্ভধারণ করছেন সময়মতো হাতের কাছে পরিবার পরিকল্পনার উপকরণ না পাওয়ার জন্য। কিছুটা আগ্রহ, ইচ্ছা ও চেষ্টা থাকলে এই ১২ থেকে ১৩ শতাংশ গর্ভধারণ বন্ধ করা সম্ভব। এখন দেশের মানুষের দুটি সন্তান নেওয়ার প্রবণতা তৈরি হয়েছে। হয়তো কয়েক দশক এ ধারণা চলতে থাকবে। এ অবস্থায় অনিচ্ছাকৃত গর্ভধারণের সংখ্যা বাড়তে থাকবে। এ ক্ষেত্রে পরিবার পরিকল্পনার পণ্যসামগ্রী বাড়াতে হবে এবং ভালো সেবা দিতে হবে। তাই দেশব্যাপী মানসম্মত এমআর সেবা সম্প্রসারণ করা খুবই জরুরি।
ফৌজিয়া আক্তার হুদা: স্টেপআপের সহযোগিতায় আমরা একটা জরিপ করেছি। জরিপটি ছিল শহরের বস্তিগুলোয়। এখানে বিবাহিত কিশোর-কিশোরীদের অনিচ্ছাকৃত গর্ভধারণের সংখ্য ৫৩ শতাংশ। গর্ভধারণের জাতীয় গড়ের তুলনায় এটা অনেক বেশি। পরিবার পরিকল্পনার উপকরণ অনেক ক্ষেত্রে হাতের কাছে পাওয়া যায় না। এ জন্য ১৫ শতাংশ কিশোর-কিশোরী অনিচ্ছাকৃত গর্ভধারণ করে। শহরের বস্তিগুলোয় এমআর সেবা ও সেই সঙ্গে প্রয়োজনীয় পরিবার পরিকল্পনার সামগ্রী সরবরাহের ব্যবস্থা করতে হবে। এমআরের সুযোগ–সুবিধা এবং সেবাদানকারীর সংখ্যাও বাড়ানো দরকার। আমরা কিছু জায়গায় এমআরের কাজ করছি। এসব কাজের মান বাড়ানো, কাজ হচ্ছে কি না তা দেখা এবং কাজের তদারকি বাড়াতে হবে।অল্প বয়সে মেয়েদের বিয়ে হয়। তারা অনেকে জানে না, কীভাবে পরিবার পরিকল্পনাসামগ্রী ব্যবহার করতে হয়। ব্যবহারের ধারাবাহিকতা থাকে না। তা ছাড়া পরিবারগুলোর কাছে বিবাহিত বধূটিকে প্রমাণ দিতে হয়, তার সন্তান ধারণের যোগ্যতা আছে কি না। এ জন্য পরিবারগুলোকে এসব ব্যাপারে ব্যাপক বোঝানো দরকার। অল্প বয়সে বিয়ে, অল্প বয়সে গর্ভধারণ—সব মিলিয়ে ভীষণ সমস্যার মধ্যে থাকে তারা। এমনও দেখেছি, ১৬ বছর বয়সে তিন বাচ্চার মা। উপযুক্ত পরিবার পরিকল্পনা পদ্ধতির মাধ্যমে প্রথম গর্ভধারণ বিলম্বিত করতে হবে। জটিল এমআরের ক্ষেত্রে সঠিক চিকিৎসা পাচ্ছে কি না, সেটিও দেখতে হবে। এমআর–পরবর্তী জটিলতার ক্ষেত্রে সঠিক স্বাস্থ্য সেবার প্রয়োজন হয়। স্বাস্থ্য অধিদপ্তরসহ সংশ্লিষ্ট সবাইকে এ সেবার ক্ষেত্রে মনোেযাগী হতে হবে। আইপাসের সহযোগিতায় নার্সদের মাধ্যমে এমআর করানোর উদ্যোগ নিয়েছি। কিছু রোগী এমন সময় আসে যে তােদর আর এমআর করানোর সময় থাকে না। তখন তারা অদক্ষ সেবাদানকারীর মাধ্যমে এমআর করায় এবং স্বাস্থ্য–ঝুঁকিতে পড়ে যায়। স্বাস্থ্যসংশ্লিষ্ট সাবাইকে এ বিষয়ে ভাবতে হবে।
লতিফা সামসুদ্দিন: নারীর অধিকার বলতে গিয়ে আমরা প্রথমে বলি সে তার গর্ভ রাখবে কি না। সে কতবার গর্ভধারণ করতে চায়। গর্ভ রাখতে না চাইলে তার পদ্ধতি কী আছে। সে কীভাবে সুন্দর ও সুস্থ জীবন যাপন করবে। এসবই একজন নারীর অধিকার। মাসিক নিয়মিতকরণ নারীর একটি গুরুত্বপূর্ণ বিষয়। মাসিক অনিয়মিত বলতে মাসিক বন্ধ হতে পারে। মাসে দুবার মাসিক হতে পারে। দু-তিন মাসে একবার মাসিক হতে পারে। আমাদের দেশে দুভাবে এমআর হয়। একটি সার্জিক্যাল এবং অন্যটি মেডিকেল এমআর। সার্জিক্যাল এমআর ভালো। এটা দেশে অনেক দিন থেকে চলছে। কিন্তু এর কিছু সমস্যা রয়েছে। যেমন: যেখানে-সেখানে সার্জিক্যাল এমআর করা যায় না। এর জন্য ভালো জায়গা, ভালো পরিবেশসহ অারও কিছু বিষয় নিশ্চিত করতে হয়। তাই তৃণমূল পর্যায়ে সার্জিক্যাল এমঅার সম্ভব হয় না। কারণ, রোগীকে হাসপাতালে আসতে হয়। হাসপাতালে সার্জিক্যাল এমআরের সুযোগ–সুবিধা থাকতে হয় ইত্যাদি।গ্রামাঞ্চলে সার্জিক্যাল এমআরের সুযোগ–সুবিধা নেই। দেশে সার্জিক্যাল এমআরের সুযোগ–সুবিধা সীমিত। এসব চিন্তা করে বিশ্ব স্বাস্থ্য সংস্থা মেডিকেল এমআর, অর্থাৎ ওষুধের মাধ্যমে এমআরের ব্যবস্থা করেছে। বাংলাদেশ, ভারত, পাকিস্তান ও নেপাল এখন মেডিকেল এমআর করছে। কথা হলো, যেভাবেই এমআর করানো হোক না কেন, পরবর্তী সময়ে আবার যেন তার কোনো প্রকার অনিচ্ছাকৃত গর্ভধারণ না হয়, এর জন্য একটা জন্মনিয়ন্ত্রণব্যবস্থা তাকে দিতে হবে, যাতে তিন চার বছরের একটি বিরতি পায়। এর মধ্যে সে শরীরকে সুস্থ এবং নিজেকে গুছিয়ে নিতে পারবে।
মোমেনা খাতুন: ১৯৭৯ সালে বাংলাদেশে এমআর শুরু হয়। এমআর মানে কোনো পরিবার পরিকল্পনা পদ্ধতি নয়। প্রজনন স্বাস্থে্যর আটটি উপাদান আছে। এমআর এর মধ্যে একটি উপদান। মাতৃস্বাস্থ্য সেবার মধ্যে এমআরের বিষয়টি রয়েছে। পরিবার পরিকল্পনা অধিদপ্তর থেকে এমআর সেবা দেওয়া হয়। দেশের মোট এমআর সেবার তিন ভাগের দুই ভাগ সরকারিভাবে দেওয়া হয়। সরকারকেই এ কাজ সঠিকভাবে পরিচালনা করতে হবে। ২০১০ সালের এক জরিপে দেখা যায়, ৬৩ শতাংশ এমআর হয় সরকারিভাবে। ২৮ শতাংশ সেবা দেয় এনজিও খাত। ৯ শতাংশ এমআর হয় ব্যক্তি খাতে। এমআর সেবার বাধাগুলো দূর করতে হবে। এমআরের ব্যাপ্তি আরও বাড়াতে হবে। সুযোগ–সুবিধা বাড়ানো দরকার। দক্ষ এমআর সেবাকর্মী বাড়াতে হবে।নারীদের আরও সচেতন হওয়া একান্ত প্রয়োজন। তারা জানে না কোথায় এমআর সেবা পাওয়া যাবে। কীভাবে পাওয়া যাবে। সরকারি হাসপাতালে বিনা পয়সায় এমআর সেবা পাওয়ার কথা। কিন্তু কেউ কেউ রোগীদের কাছ থেকে পয়সা নেন বা প্রাইভেট কোনো হাসপাতালে যেতে বলেন। এটা আমার অভিজ্ঞতা থেকে বলছি। এমআর-পরবর্তী সেবার জন্য সঠিক নির্দেশনা থাকতে হবে, যাতে প্রত্যেকের প্রয়োজন অনুসারে উপযুক্ত সেবা দেওয়া যায়। এমআর কার্যক্রম নিয়ে দাতা সংস্থার মধ্যে কেউ ইতিবাচক, কেউ নেতিবাচক। এমআর সেবা মাতৃস্বাস্থ্য সেবার একটি অংশ। সবাইকে এখানে একসঙ্গে কাজ করতে হবে।
জহিরুল ইসলাম: সুইডিশ দূতাবাস এমআর কার্যক্রমের সঙ্গে খুব ঘনিষ্ঠভাবে জড়িত। আলোচনায় এসেছে, অনেক দাতা সংস্থা এমআর কর্মসূচিতে তহবিল দিতে চায় না। যেমন: আইসিডিডিআরবির একটি প্রোগ্রামে এমআর কার্যক্রমের জন্য একটি দাতা সংস্থা তাদের তহবিল প্রত্যাহার করে। আমরা সমপরিমাণ তহবিল নিয়ে আইসিডিডিআরবির এমআর কার্যক্রমে অংশ নিই। বাংলাদেশে সবচেয়ে বেশি এমআর কার্যক্রম সুইডিস তহবিলে পরিচালিত হয়। শহরের স্বাস্থ্যসেবা প্রকল্পে প্রায় ২০ মিলিয়ন ডলার সুইডিস সরকার দেয়। স্বাস্থ্য খাতের অপারেশন প্ল্যান, নিরাপদ এমআর, এমআর-পরবর্তী সেবাসহ অন্যান্য কার্যক্রমে সুইডিস সরকার ৬৪ মিলিয়ন ডলার সহায়তা দেয়। গত পাঁচ বছরে সুইডিস সরকার এ দেশের স্বাস্থ্য খাতে প্রায় ১০০ মিলিয়ন ডলার দিয়েছে।মাসিক নিয়মিতকরণ এবং এর পরবর্তী কার্যক্রম এ দেশে সম্প্রসারিত হয়েছে। ফলে, মাতৃমৃত্যু কমেছে। স্বাস্থ্য খাতসংশ্লিষ্ট সবার সম্মিলিত প্রচেষ্টায় এটা সম্ভব হয়েছে। কিন্তু সবার কাছে সমান স্বাস্থ্যসেবা পৌঁছে দিতে পারিনি। যেমন: গরিব, দুর্গম অঞ্চল, শহরের বস্তি—এসব মানুষের কাছে ঠিকমতো প্রজননস্বাস্থ্য সেবা পৌঁছানো যায়নি। কিন্তু আমাদের সংবিধানে সবার কাছে সমান সেবা পৌঁছানোর অঙ্গীকার আছে। বাংলাদেশ মুসলিম দেশের মধ্যে এমআর কার্যক্রমে অনেক বেশি এগিয়ে আছে। আমরা জানি, ১৯৭১ সালে মুক্তিযুদ্ধে এ দেশের মা-বোনেরা নির্যাতনের শিকার হয়েছিল। তাই ১৯৭৪ সালে এমআর কার্যক্রম বিশেষ কর্মসূচির মধ্যে নেওয়া হয়। ১৯৭৬ সালে এ কার্যক্রম জনসংখ্যানীতিতে আসে। ১৯৭৮ সালে এমআর প্রশিক্ষণ এবং সেবা শুরু হয়। ১৯৭৯ সালে পরিবার পরিকল্পনায় অন্তর্ভুক্ত হয়। সেই ধারাবাহিকতায় আমরা এগিয়ে যাচ্ছি। আগে কেবল এফডব্লিউভি ও চিকিৎসকেরা এ সেবা দিত। এখন নার্সরা এ সেবা দিতে পারবে। অন্যান্য সুযোগ–সুবিধা বাড়ছে। তবে মানসম্মত সেবার দিকে অবশ্যই নজর দিতে হবে। এমআর সেবাটি নারীর অধিকার, নারীর ক্ষমতায়নের সঙ্গে যুক্ত।
