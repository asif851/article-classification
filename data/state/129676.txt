
প্রধানমন্ত্রী শেখ হাসিনা বলেছেন, পৃথিবীর শ্রেষ্ঠ ভাষণের মধ্যে বঙ্গবন্ধুর ৭ মার্চের ভাষণ স্থান পেয়েছে। অথচ এ ভাষণের ওপর বাংলাদেশে একদিন অঘোষিত নিষেধাজ্ঞা জারি ছিল। এ কারণে একটি প্রজন্ম সত্য জানা থেকে বঞ্চিত হয়েছে। আজ শনিবার রাজধানীর কৃষিবিদ ইনস্টিটিউশন মিলনায়তনে ১৯৭১ সালে বঙ্গবন্ধুর দেওয়া ঐতিহাসিক ৭ মার্চের ভাষণের ওপর এক আলোচনা অনুষ্ঠানে প্রধানমন্ত্রী শেখ হাসিনা এ কথা বলেন। জাতির জনক বঙ্গবন্ধু শেখ মুজিবুর রহমান মেমোরিয়াল ট্রাস্ট এই অনুষ্ঠানের আয়োজন করে। প্রধানমন্ত্রী শেখ হাসিনা বলেন, ‘সাতই মার্চের ভাষণ জাতিকে পথ দেখিয়ে গেছে। এ ভাষণের প্রত্যেকটি শব্দ অত্যন্ত গুরুত্বপূর্ণ। এখান থেকেই আমাদের সেই চেতনাটা এনে দেয়। মাথা উঁচু করে চলার মনোবল দেয়। যেকোনো অবস্থা মোকাবিলা করার, শত্রুকে দমন করার পথ শেখায়। এ ভাষণের আবেদন কোনো দিন শেষ হবে না, শেষ হয়নি। এই ভাষণের ওপর অঘোষিত নিষেধাজ্ঞার কারণে একটি প্রজন্ম সত্য জানা থেকে বঞ্চিত হয়েছে।’
