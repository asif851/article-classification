
জিয়া অরফানেজ ট্রাস্ট মামলার রায়ের অনুলিপি (সার্টিফায়েড কপি) আজ বৃহস্পতিবারও পাওয়া যায়নি। এই মামলার প্রধান আসামি ও ৫ বছরের সাজা পাওয়া বিএনপির চেয়ারপারসন খালেদা জিয়ার আইনজীবীরা আজ দিনভর অপেক্ষা করেন অনুলিপির জন্য।
আদালত সূত্র বলছে, আগামী রোববার বা সোমবার রায়ের অনুলিপি আসামিদের আইনজীবীদের দেওয়া হবে।
খালেদা জিয়ার আইনজীবী জয়নাল আবেদিন মেজবাহ প্রথম আলোকে বলেন, ‘আজ রায়ের অনুলিপির জন্য সকাল থেকে বিকেল পর্যন্ত আমরা অপেক্ষা করেছি। কিন্তু বিকেলে আদালতের পেশকার জানিয়েছেন আগামী রোববার বা সোমবার এ অনুলিপি দেওয়া হবে।’
আদালতের পেশকার মোকাররম হোসেন আজ অনুলিপি না দেওয়ার বিষয়টি নিশ্চিত করেন।
এর আগে গতকাল বুধবার খালেদা জিয়ার আরেক আইনজীবী সানাউল্লাহ মিয়া সাংবাদিকদের জানিয়েছিলেন, আজ তারা নকল পাবেন।
খালেদা জিয়ার আইনজীবী মাসুদ আহমেদ তালুকদার প্রথম আলোকে বলেন, তাঁরা রায়ের বিরুদ্ধে উচ্চ আদালতে আপিল করার সব প্রস্তুতি নিয়েছেন। অনুলিপি পেলেই আপিল করবেন। তিনি বলেন, অনুলিপি পেতে এতো সময় লাগার কথা না।
গত ৮ ফেব্রুয়ারি এই মামলার রায় হয়। রায়ের পর থেকে খালেদা জিয়া পুরান ঢাকায় সাবেক কেন্দ্রীয় কারাগারের একটি ভবনে কারাবন্দী আছেন।
