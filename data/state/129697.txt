
ফেনীর দাগনভূঞায় দুর্বৃত্তদের গুলিতে জাসাস নেতা ইসমাইল হোসেন ওরফে সবুজ আহত হয়েছেন। গতকাল রোববার ভোরে উপজেলার রাজাপুর ইউনিয়নের পশ্চিম রামচন্দ্রপুর গ্রামে এ ঘটনা ঘটে।ইসমাইল হোসেন দাগনভূঞা উপজেলা জাসাসের সাধারণ সম্পাদক। তাঁর বাড়ি পশ্চিম রামচন্দ্রপুর গ্রামে।ইসমাইল হোসেন তাঁর ওপর হামলার জন্য যুবলীগ ও ছাত্রলীগের স্থানীয় কর্মীদের দায়ী করেন। তবে রাজাপুর ইউনিয়ন পরিষদের (ইউপি) চেয়ারম্যান ও আওয়ামী লীগের নেতা আনোয়ার হোসেন ভূঞা এ অভিযোগ অস্বীকার করেন।ইসমাইলের স্বজনেরা জানান, গ্রেপ্তার এড়াতে কিছুদিন ধরে ইসমাইল রাতে বাড়ি থাকতেন না। গতকাল ভোরে বাড়ি ফেরার সময় দুর্বৃত্তরা তাঁর ওপর অতর্কিতে হামলা চালায়। দুর্বৃত্তরা ইসমাইলকে কুপিয়ে ও গুলি করে চলে যায়। পরে তাঁকে উদ্ধার করে ফেনীর একটি বেসরকারি হাসপাতালে নেওয়া হয়। সেখান থেকে তাঁকে রাজধানীর একটি হাসপাতালে পাঠানো হয়।দাগনভূঞা উপজেলা বিএনপির সাধারণ সম্পাদক শাহাদাত হোসেন হামলার নিন্দা ও ঘটনার সঙ্গে জড়িত ব্যক্তিদের গ্রেপ্তারের দাবি জানান।দাগনভূঞা থানার ওসি মো. আবুল ফয়সল বলেন, তিনি এ সম্পর্কে কিছু জানেন না।
