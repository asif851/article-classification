
রংপুরে গতকাল সোমবার থেকে পাঁচ দিনের ভাওয়াইয়াবিষয়ক কর্মশালা শুরু হয়েছে। ভাওয়াইয়া অঙ্গনের আয়োজনে কর্মশালার উদ্বোধন করেন রংপুরের বিভাগীয় কমিশনার মুহাম্মদ দিলোয়ার বখত।গতকাল বিকেল চারটায় নগরের নিউ ইঞ্জিনিয়ারপাড়ায় ভাওয়াইয়া ভবনে এ কর্মশালা শুরু হয়।উদ্বোধনী অনুষ্ঠানে রংপুরের বিশিষ্ট কবি ও সাহিত্যিক খন্দকার মো. সাইদুর রহমানের সভাপতিত্বে আলোচনা অনুষ্ঠানে অন্যদের মধ্যে আলোচনা করেন রংপুর বেতারের আঞ্চলিক পরিচালক আবদুল হক, প্রবীণ ভাওয়াইয়া শিল্পী গীতিকার ও সুরকার সিরাজ উদ্দিন, সংগঠনের সদস্যসচিব রণজিৎ কুমার রায় প্রমুখ।কর্মশালার উদ্বোধনকালে বিভাগীয় কমিশনার বলেন, ভাওয়াইয়া সংগীত শুধু এ অঞ্চলেরই নয়, সারা দেশের লোকসংগীতের সম্পদ। এ সংগীত বাঁচিয়ে রাখতে কর্মশালার বিকল্প নেই।আলোচনা শেষে ও কর্মশালার শুরুতে স্থানীয় ভাওয়াইয়া শিল্পীরা সমবেত সংগীত পরিবেশন করেন।কর্মশালা পরিচালনা করেন সংগঠনের প্রতিষ্ঠাতা ও নির্বাহী পরিচালক এ কে এম মোস্তাফিজুর রহমান। এতে ৫০ জন ভাওয়াইয়া শিল্পী অংশ নেন।
