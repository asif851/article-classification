
নির্বাহী কমিটিতে বিএনপি চেয়ারপারসন খালেদা জিয়ার বক্তব্য চূড়ান্ত পতনের আগে আহাজারি ছাড়া কিছু নয় বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ।
আজ রোববার জাতীয় প্রেসক্লাবের কনফারেন্স লাউঞ্জে বঙ্গবন্ধু সাংস্কৃতিক জোট আয়োজিত ‘মৃত্যুঞ্জয়ী বীর সুরঞ্জিত সেনগুপ্তের প্রথম প্রয়াণ দিবস ও চলমান রাজনীতি’ শীর্ষক আলোচনা সভায় প্রধান অতিথির বক্তব্যে তিনি এ মন্তব্য করেন।
আওয়ামী লীগের এই নেতা আরও বলেন, যখন কেউ প্রচণ্ড যন্ত্রণার মধ্যে থাকে, তখন অনেক হুমকি-ধমকি দেয়।
আগামী নির্বাচন নিয়ে খালেদা জিয়ার দাবির প্রসঙ্গ টেনে হাছান মাহমুদ বলেন, নির্বাচনে বিএনপি যেমন একটি পক্ষ, আওয়ামী লীগও একটি পক্ষ এবং অন্যান্য দলও একেকটি পক্ষ। সুতরাং একটি দলের আবদার রক্ষার জন্য সংবিধানের কোনো ব্যত্যয় ঘটানো যাবে না। তিনি প্রয়াত সাংসদ সুরঞ্জিত সেনগুপ্তকে স্মরণ করে বলেন, ক্যানসার হয়েছে জানার পরও তাঁর আচার-আচরণ, চালচলন কোনো কিছুতে সেটির লেশমাত্র ছিল না।আয়োজক সংগঠনের উপদেষ্টা চিত্ত রঞ্জন দাসের সভাপতিত্বে এ স্মরণসভায় উপস্থিত ছিলেন খাদ্যমন্ত্রী কামরুল ইসলাম, আওয়ামী লীগ নেতা বলরাম পোদ্দার, মিজানুর রহমান, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার রানা, বাংলাদেশ স্বাধীনতা পরিষদের সাধারণ সম্পাদক শাহাদাত হোসেন প্রমুখ।
