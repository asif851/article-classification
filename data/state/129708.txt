
বর্ষা মৌসুমে দেশের বিভিন্ন সড়ক, মহাসড়ক ও আঞ্চলিক সড়কের যে ক্ষতি হয়, তা তাৎক্ষণিকভাবে মেরামতের ব্যবস্থা করে যান চলাচলের উপযোগী করার সুপারিশ করেছে সরকারি প্রতিশ্রুতি সম্পর্কিত সংসদীয় কমিটি।
আজ বুধবার সংসদ ভবনে অনুষ্ঠিত কমিটির বৈঠকে এই সুপারিশ করা হয়। পাশাপাশি বৈঠকে মহাসড়কে ক্ষমতার অতিরিক্ত মালবোঝাই ট্রাক চলাচল করে যাতে রাস্তার ক্ষতিসাধন করতে না পারে, সেদিকে কঠোর নজরদারির সুপারিশ করা হয়।
সংসদ সচিবালয়ের এক সংবাদ বিজ্ঞপ্তিতে জানানো হয়, বৈঠকে সড়ক পরিবহন ও সেতু মন্ত্রণালয়ের ওপর নবম জাতীয় সংসদের প্রথম থেকে শেষ অধিবেশন পর্যন্ত এবং ১০ম জাতীয় সংসদে সম্প্রতি সমাপ্ত অধিবেশন পর্যন্ত সময়ে সংসদের ফ্লোরে প্রধানমন্ত্রী ও মন্ত্রীর দেওয়া প্রতিশ্রুতির অগ্রগতি বিষয়ে আলোচনা করা হয়। বৈঠকে জানানো হয়, প্রধানমন্ত্রীর প্রতিশ্রুত পদ্মা সেতু প্রকল্পের ৪৪ শতাংশ ভৌত কাজ সম্পন্ন হয়েছে। হজরত শাহজালাল আন্তর্জাতিক বিমানবন্দর থেকে ঢাকা চট্টগ্রাম মহাসড়কের কুতুবখালী পর্যন্ত ঢাকা এলিভেটেড এক্সপ্রেসওয়ে নির্মাণকাজ চলমান রয়েছে।
বৈঠকে জানানো হয়, বাস্তবায়ন, পরিবীক্ষণ ও মূল্যায়ন বিভাগ (আইএমইডি) ২০১৬-২০১৭ অর্থবছরে সড়ক পরিবহন ও সেতু মন্ত্রণালয়ের মোট ১৪০টি প্রকল্প পরিদর্শন করে। সার্বিক অগ্রগতি ৯৯ দশমিক ৭৬ শতাংশ। প্রকল্পের অগ্রগতিতে কমিটিতে সন্তোষ প্রকাশ করে।কমিটির সভাপতি কাজী কেরামত আলীর সভাপতিত্বে কমিটি সদস্য মো. শহীদুজ্জামান সরকার, এ কে এম শাহজাহান কামাল, মো. আবদুল মজিদ খান, মীর মোস্তাক আহম্মেদ বৈঠকে অংশ নেন।অন্যদিকে চর, হাওর এবং দুর্গত এলাকার বিদ্যালয়ের শিক্ষক-সংকট নিরসনের জন্য আউটসোর্সিংয়ের মাধ্যমে শিক্ষক নিয়োগ দেওয়ার সুপারিশ করেছে প্রাথমিক ও গণশিক্ষা মন্ত্রণালয় সম্পর্কিত সংসদীয় স্থায়ী কমিটি।
