
বিসিএসের আবেদনের ক্ষেত্রে রেকর্ড সৃষ্টি হয়েছে। ৩৮তম বিসিএসের জন্য ৩ লাখ ৮৯ হাজার ৪৬৮ জন প্রার্থী আবেদন করেছেন। আজ ছিল এ আবেদন জমা দেওয়ার শেষ দিন। পিএসসি চেয়ারম্যান মোহাম্মদ সাদিক আজ বৃহস্পতিবার সন্ধ্যায় এ তথ্য নিশ্চিত করেছেন। 
মোহাম্মদ সাদিক প্রথম আলোকে বলেন, এবার এ পর্যন্ত ফি জমা দিয়েছেন ৩ লাখ ২৭ হাজার ৭৩৫ জন। ফি জমা দেওয়ার শেষ তারিখ ১৩ আগস্ট। এর আগে ৩৭তম বিসিএসে অংশ নেন ২ লাখ ৪৩ হাজার ৪৭৬ জন পরীক্ষার্থী। এর আগে এটিই ছিল বিসিএসে সবচেয়ে বেশি প্রার্থীর আবেদন।মোহাম্মদ সাদিক বলেন, ‘সরকারি চাকরির প্রতি মানুষের আস্থা ও আগ্রহ বাড়ছে। তাই এবার এত আবেদন পড়েছে। এর আগে কোনো বিসিএসে এত বেশি আবেদন জমা পড়েনি।’ ৩৮তম বিসিএসের প্রিলিমিনারি পরীক্ষা অক্টোবরের শেষ দিকে নেওয়ার সম্ভাবনা আছে বলে জানান মোহাম্মদ সাদিক।৩৮তম বিসিএসের মাধ্যমে জনপ্রশাসনে ২ হাজার ২৪ জন ক্যাডার কর্মকর্তা নিয়োগ করা হবে। পিএসসি সূত্রে জানা গেছে, প্রশাসন ক্যাডারের ৩০০, পুলিশ ক্যাডারের ১০০টি পদসহ ৩৮তম বিসিএসে সাধারণ ক্যাডারে মোট ৫২০টি, কারিগরি ও পেশাগত ক্যাডারে ৫৪৯টি এবং শিক্ষা ক্যাডারে ৯৫৫টি পদ থাকছে।পিএসসির চেয়ারম্যান প্রথম আলোকে বলেন, এই বিসিএসের লিখিত পরীক্ষার প্রতিটি খাতা দুজন পরীক্ষক মূল্যায়ন করবেন। তাঁদের নম্বরের ব্যবধান ২০ শতাংশের বেশি হলে তৃতীয় পরীক্ষকের কাছে খাতা পাঠানো হবে। এর ফলে পরীক্ষার্থীদের মেধা যথাযথভাবে মূল্যায়িত হবে বলে মনে করছে পিএসসি।এই বিসিএস থেকে বাংলাদেশ বিষয়াবলির ২০০ নম্বরের লিখিত পরীক্ষায় আলাদা করে মুক্তিযুদ্ধ বিষয়ে ৫০ নম্বরের প্রশ্ন রাখা হবে। কেউ চাইলে ইংরেজিতেও এই বিসিএস দিতে পারবেন। সাত বিভাগের পাশাপাশি এবার নতুন বিভাগ ময়মনসিংহেও পরীক্ষা নেওয়া হবে।
