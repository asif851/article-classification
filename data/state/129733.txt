
জয়পুরহাটের আক্কেলপুর উপজেলায় দুটি বাস পুড়িয়ে দিয়েছে দুর্বৃত্তরা। এ সময় একটি বাসের চালকের সহকারী দগ্ধ হয়েছেন। আজ রোববার ভোর সাড়ে পাঁচটার দিকে পৌর শহরের আমুট্ট চারমাথায় বাস টার্মিনালে এ ঘটনা ঘটেছে।
বাসের দগ্ধ সহকারীর নাম রতন (২০)। তাঁর বাড়ি বগুড়ার দুপচাঁচিয়া উপজেলার ইসলামপুর গ্রামে। তিনি খলিশ্বর পরিবহন বাসের চালকের সহকারী। ঘটনার সময় রতন ওই বাসের ভেতর ঘুমিয়ে ছিলেন।
আক্কেলপুর উপজেলা স্বাস্থ্য কমপ্লেক্সের জরুরি বিভাগের চিকিৎসকের সহকারী নাজমুল ইসলাম প্রথম আলোকে জানান, আগুনে রতনের শরীরের ৮ শতাংশ পুড়ে গেছে। উন্নত চিকিৎসার জন্য তাঁকে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়েছে।
আগুনে পুড়ে যাওয়া দুটি বাসের আরেকটি কেতন ৩ নম্বর বাসের চালক মামুন জানান, গতকাল রাতে তাঁরা টার্মিনালে বাস রাখেন। ওই দুটি বাসের ভেতরে সুপারভাইজার ও চালকের সহকারীরা ঘুমিয়ে ছিলেন। আজ ভোর সাড়ে পাঁচটার দিকে পাঁচটি মোটরসাইকেলে চড়ে জ্যাকেট পরা কয়েকজন ব্যক্তি টার্মিনালে এসে প্রথমে কেতন পরিবহন বাসের ভেতরে ঘুমিয়ে থাকা বাসের সুপারভাইজার ও সহকারীদের ডেকে তোলেন। এরপর তাঁরা বাসটিতে পেট্রল ঢেলে আগুন ধরিয়ে দেন। একই সময়ে সড়কের অন্য পাশে দাঁড়িয়ে থাকা খলিশ্বর পরিবহনের বাসে আগুন দিলে বাসের ভেতরে থাকা সহকারী রতন দগ্ধ হন। আগুন দেখে আশপাশ থেকে লোকজন ছুটে এলে দুর্বৃত্তরা ককটেল ফাটিয়ে পালিয়ে যায়।
আক্কেলপুর থানার ভারপ্রাপ্ত কর্মকর্তা (ওসি) আবুল কালাম আজাদ ঘটনার সত্যতা নিশ্চিত করে প্রথম আলোকে জানান, ঘটনাস্থল থেকে পেট্রলের বোতল উদ্ধার করা হয়েছে।
