
আন্তর্জাতিক মাতৃভাষা দিবস ও শহীদ দিবস উপলক্ষে বাংলাদেশ নৌবাহিনীর ঢাকা নৌ অঞ্চলের আয়োজনে শুরু হয়েছে একুশে মেলা-২০১৭। গতকাল বুধবার রাজধানীর মিরপুরে নাবিক কলোনি মাঠে নৌবাহিনীর প্রধান অ্যাডমিরাল নিজামউদ্দিন আহমেদ চার দিনব্যাপী এই মেলার উদ্বোধন করেন। মেলার উদ্বোধনী পর্বে বিশেষ অতিথি ছিলেন নৌবাহিনী পরিবার কল্যাণ সংঘের প্রেসিডেন্ট বেগম নাজমুন নিজাম। মেলা-সংশ্লিষ্ট ব্যক্তিরা বলেন, এ নিয়ে দ্বিতীয়বারের মতো আয়োজিত এই মেলায় নৌবাহিনীর বিভিন্ন ইউনিটসহ কয়েকটি প্রতিষ্ঠানের মোট ৫৪টি স্টল স্থান পেয়েছে। এগুলোর মধ্যে রয়েছে হস্তশিল্প, তৈরি পোশাক, মনিহারি ও নিত্যপণ্যের স্টলসহ বেশ কিছু খাবারের দোকান। এর সঙ্গে নাগরদোলা, চরকা ও পুতুলনাচের আয়োজন মেলাটিকে দিয়েছে লোকজ মাত্রা।এর মধ্যে নরসিংদীর বিখ্যাত পুতুলনাচের আয়োজনটি করা হয়েছে প্রথম আলোর সৌজন্যে। এই আয়োজনে প্রত্যেক দর্শনার্থী টিকিটের সঙ্গে বিনা মূল্যে পাবেন এক কপি প্রথম আলো। মেলা চলবে ২৫ ফেব্রুয়ারি পর্যন্ত। প্রতিদিন সকাল নয়টা থেকে সন্ধ্যা ছয়টা পর্যন্ত সর্বসাধারণের জন্য মেলাটি উন্মুক্ত থাকবে।
