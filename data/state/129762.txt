
সড়ক পরিবহন ও সেতুমন্ত্রী ওবায়দুল কাদের বলেছেন, মেডিকেল বোর্ডের পরামর্শ অনুযায়ী জেল কোড মেনে খালেদা জিয়ার চিকিৎসা সেবা দেওয়া হবে। অসুস্থতার ধরন দেখে কর্তৃপক্ষের সিদ্ধান্ত অনুযায়ী তাঁকে চিকিৎসা দেওয়া হচ্ছে। এতে সরকারের কোনো হাত নেই। তাঁর সুচিকিৎসার জন্য মেডিকেল বোর্ডের সিদ্ধান্ত অনুযায়ী প্রয়োজনীয় সবকিছু করা হবে।
আজ শনিবার দুপুরে নোয়াখালীর কোম্পানীগঞ্জ উপজেলার বসুরহাট পৌর এলাকার নিজ বাড়িতে তাঁর মরহুম মা ফজিলাতুন্নেসার চেহলাম অনুষ্ঠানে উপস্থিত সাংবাদিকদের সঙ্গে আলাপকালে তিনি এসব কথা বলেন।
ওবায়দুল কাদের বলেন, খালেদা জিয়াকে আদালত সাজা দিয়েছে, এখানে নিঃশর্ত মুক্তি দেওয়ার সুযোগ নেই। খালেদা জিয়া জেলে বসে গৃহপরিচারিকা পেয়েছেন, ব্যক্তিগত চিকিৎসক পেয়েছেন, এটি বিরল সুযোগ।
এ সময় নোয়াখালী-৪ আসনের সাংসদ ও জেলা আওয়ামী লীগের সাধারণ সম্পাদক মোহাম্মদ একরামুল করিম চৌধুরী, নোয়াখালী-২ আসনের সাংসদ মোরশেদ আলম, জেলা আওয়ামী লীগ সভাপতি ও সুবর্ণচর উপজেলা পরিষদ চেয়ারম্যান এ এইচ এম খায়রুল আনম চৌধুরী, নোয়াখালী পৌরসভার মেয়র সহিদ উল্যাহ খান, শহর আওয়ামী লীগ সভাপতি আবদুল ওয়াদুদ, কবিরহাট পৌরসভার মেয়র জহিরুল হক রায়হান, কবিরহাট উপজেলা আওয়ামী লীগের সভাপতি নুরুল আমিনসহ স্থানীয় নেতা-কর্মীরা উপস্থিত ছিলেন।
সেতুমন্ত্রী ওবায়দুল কাদের আরও বলেন, বিএনপিকে নির্বাচনে টেনে আনার কিছু নেই, এটা তাদের অধিকার। নির্বাচনে আসবে কি আসবে না এটা তাদের সিদ্ধান্ত। আগামী নির্বাচন সংবিধান অনুযায়ী হবে। কোনো শর্ত মেনে নেওয়ার সুযোগ নেই। সংবিধানে সবকিছু উল্লেখ আছে। সংবিধানই পথ দেখাবে নির্বাচন কীভাবে হবে।
