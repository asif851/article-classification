
সাংস্কৃতিক ব্যক্তিত্ব নাসির উদ্দীন ইউসুফ ও শিল্পপতি এ কে আজাদ আজ বুধবার ঢাকা বিশ্ববিদ্যালয়ের উপাচার্য মো. আখতারুজ্জামানের বাসভবন দেখতে যান। তাঁরা এ সময় পুরো ভবন ঘুরে দেখেন এবং পরে গণমাধ্যমের সঙ্গে কথা বলেন।
কোটা সংস্কার নিয়ে আন্দোলনের মুখে গত রোববার গভীর রাতে উপাচার্যের বাসভবনে হামলা হয়। দিবাগত রাত দেড়টা থেকে আড়াইটা পর্যন্ত বাসভবনে ভাঙচুর চলে। হামলাকারীরা ফুলের টব ভেঙে ফেলে। নিচতলার তিনটি কক্ষে ভাঙচুর চালায়। বাড়ির আসবাবপত্র ও ছবি ভাঙচুর করে। বাথরুমের কমোড, বেসিন ভেঙে ফেলে। উপাচার্য পরে বলেন, তাঁর বাসায় তাঁকে হত্যার জন্যই পরিকল্পিতভাবে হামলা করা হয়েছে।
আজ উপাচার্যের সঙ্গে কথা বলে এবং তাঁর বাসভবন দেখার পর গণমাধ্যমের সঙ্গে কথা বলেন নাসির উদ্দীন ইউসুফ। তিনি বলেন, ‘আমি কোটা সংস্কারের পক্ষে। এটা হতেই পারে। তবে অগ্নিসংযোগ বা হামলা করে এ আন্দোলন যৌক্তিকতা পাবে না।’ তিনি আরও বলেন, সংঘাতের পথ না। এখন সমাধানের পথে যাওয়া উচিত। তিনি ভিসির ভিসির বাসায় হামলার বিচার বিভাগীয় তদন্ত দাবি করেন। এর পাশাপাশি শাহবাগে কাঁদানে গ্যাসের শেল ছুড়ে আহত করার ঘটনারও তদন্ত দাবি করেন তিনি।
নাসির উদ্দীন ইউসুফ বলেন, ‘আমাদের মুক্তিযোদ্ধাদের অপমান করবেন না। মুক্তিযোদ্ধাদের সন্তানেরা মেধার বলেই এগিয়ে যাবে।’ তিনি বলেন, কোটা কতটুকু থাকলে সবার জন্য সুবিধা, তার ব্যবস্থা করতে হবে।
উপাচার্যের বাসভবনে হামলার ঘটনায় নিন্দা জানিয়ে এ সময় এ কে আজাদ বলেন, ‘আমি এ ঘটনায় দুঃখ প্রকাশ করছি। আন্দোলনের নামে এসব সমর্থন করা যায় না।’ তিনি আরও বলেন, সংস্কারে দাবি বিবেচনা করতে হবে। আন্দোলনের যৌক্তিক দিকটি দেখতে হবে।
