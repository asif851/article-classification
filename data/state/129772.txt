
অনুষ্ঠানের শিরোনাম ‘জনতার মুখোমুখি জনপ্রতিনিধি’। অতিথি ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। তবে সেখানে কোনো প্রশ্নের মুখোমুখি হতে হয়নি তাঁকে। এর বদলে তিনি ভাসলেন প্রশংসার বন্যায়। আর কিছু দাবি উঠল এলাকাবাসীর কাছ থেকে।গতকাল সোমবার ডিএসসিসির ৪৮ নম্বর ওয়ার্ডের পক্ষ থেকে রাজধানীর যাত্রাবাড়ী পার্কে এ অনুষ্ঠানের আয়োজন করা হয়। নির্ধারিত সময়ের ঘণ্টাখানেক পর দুপুর ১২টার দিকে অনুষ্ঠান শুরু হয়। এর আগে থেকে আওয়ামী লীগ ও এর সহযোগী সংগঠনের নেতা-কর্মীরা খণ্ড খণ্ড মিছিল নিয়ে অনুষ্ঠানস্থলে হাজির হতে থাকেন।অনুষ্ঠানে মেয়র, ৪৮ নম্বর ওয়ার্ডসহ আশপাশের কয়েকটি ওয়ার্ডের কাউন্সিলর এবং আওয়ামী লীগের নেতা-কর্মীরা উপস্থিত ছিলেন। এ ছাড়া ছিলেন ডিএসসিসির ঊর্ধ্বতন কর্মকর্তা, পুলিশ, র্যা বসহ বিভিন্ন সেবা সংস্থার প্রতিনিধিরা।অনুষ্ঠানের শুরু থেকে বারবার মাইকে বলা হচ্ছিল, এ ধরনের আয়োজন বাংলাদেশে বিরল। কারণ কোনো জনপ্রতিনিধি এখনো পর্যন্ত জবাবদিহির জন্য এভাবে প্রকাশ্যে জনগণের মুখোমুখি দাঁড়াননি।কিন্তু গোটা অনুষ্ঠানে এই বক্তব্যের ছাপ দেখা গেল না। শুরু থেকেই মেয়র বারবার তাঁকে প্রশ্ন করতে বলছিলেন। কিন্তু উপস্থিত লোকজন কোনো প্রশ্ন করেননি। প্রথমে তাঁরা মেয়রকে ভাসিয়েছেন প্রশংসার বন্যায়। তারপর এলাকার কিছু সমস্যা ও দাবি-দাওয়ার কথা তুলে ধরেছেন।উপস্থিত লোকজন মেয়রের কাছে যাত্রাবাড়ী পার্ক দখলমুক্ত করে এর সংস্কারের দাবি জানান। এ ছাড়া তাঁদের উল্লেখযোগ্য দাবির মধ্যে ছিল ৪৮ নম্বর ওয়ার্ডে একটি সরকারি প্রাথমিক বিদ্যালয় ও কাঁচাবাজার স্থাপন, কমিউনিটি সেন্টার নির্মাণ, পুরো ওয়ার্ড সিসি ক্যামেরার আওতায় আনা, দক্ষিণ সায়েদাবাদ কালীমন্দিরের সংস্কার এবং এলইডি বাতি স্থাপন।এসব দাবির পরিপ্রেক্ষিতে মেয়র সাঈদ খোকন বলেন, জুন মাসের প্রথম সপ্তাহেই যাত্রাবাড়ী পার্ক আধুনিকায়ন প্রকল্পের উদ্বোধন করা হবে। জমি পাওয়া গেলে একটি সরকারি প্রাথমিক বিদ্যালয় স্থাপনেরও উদ্যোগ নেওয়া হবে।এ ছাড়া মেয়র এলাকায় মাদকের সমস্যা নিরসনে পুলিশ প্রশাসনকে তৎপর হওয়ার আহ্বান জানানোর পাশাপাশি এর বিরুদ্ধে সামাজিক আন্দোলন গড়ে তোলার তাগিদ দেন। আশ্বাস দেন এলাকায় একটি কাঁচাবাজার স্থাপনের।অনুষ্ঠানে সভাপতিত্ব করেন ৪৮ নম্বর ওয়ার্ডের কাউন্সিলর আবুল কালাম। উপস্থিত ছিলেন ডিএসসিসির প্রধান নির্বাহী কর্মকর্তা খান মোহাম্মদ বিলাল, প্রধান প্রকৌশলী ফরাজি সাহাব উদ্দিন প্রমুখ।
 
