
পটুয়াখালীর বাউফল উপজেলার নওমালা ইউনিয়ন পরিষদ (ইউপি) নির্বাচনে আওয়ামী লীগের বিদ্রোহী চেয়ারম্যান প্রার্থীর বাসভবন, কার্যালয় ও ব্যবসা প্রতিষ্ঠানে হামলা ও ভাঙচুরের অভিযোগ উঠেছে। আজ সোমবার দুপুরে ইউনিয়নের নগরহাট বাজারে এ ঘটনা ঘটে। প্রত্যক্ষদর্শীরা জানান, আজ বেলা একটার দিকে আওয়ামী লীগ মনোনীত চেয়ারম্যান প্রার্থী ও বর্তমান ইউপি চেয়ারম্যান মো. কামাল হোসেনের সমর্থকদের সঙ্গে বিদ্রোহী প্রার্থী ও উপজেলা শ্রমিক লীগের যুগ্ম আহ্বায়ক মো. শাহাজাদা হাওলাদারের দুই সমর্থকদের মধ্যে কথাকাটাকাটি হয়। বিদ্রোহী প্রার্থী শাহাজাদা অভিযোগ করেন, এ ঘটনার জের ধরে কামালের নেতৃত্বে শতাধিক লোক ধারালো অস্ত্র নিয়ে তাঁর বাসভবন, নির্বাচনী কার্যালয় ও ব্যবসা প্রতিষ্ঠানে ব্যাপক হামলা ও ভাঙচুর করে।অভিযোগের বিষয়ে জানতে চাইলে কামাল হোসেন সাংবাদিকদের বলেন, ‘ওই ঘটনার সঙ্গে আমি কিংবা আমার কোনো কর্মী-সমর্থক জড়িত না। এটি একটি সাজানো নাটক।’ বাউফল থানার ভারপ্রাপ্ত কর্মকর্তা (ওসি) আ জ ম মাসুদুজ্জামান বলেন, ‘ওই এলাকায় অতিরিক্ত পুলিশ মোতায়েন রয়েছে। বর্তমানে পরিস্থিতি স্বাভাবিক রয়েছে। কেউ অভিযোগ দিলে আইনানুগ ব্যবস্থা নেওয়া হবে।
