
মাগুরা সদর উপজেলার ইছাখাদা বাজার এলাকায় আজ সোমবার দুপুরে ইটবোঝাই ট্রাকের ধাক্কায় মো. মশিউর রহমান (৫০) নামে পুলিশের এক উপপরিদর্শক (এসআই) মারা গেছেন। তিনি মাগুরা সদর উপজেলার হাজীপুর পুলিশ ফাঁড়ির তত্ত্বাবধায়কের দায়িত্বে ছিলেন। তাঁর বাড়ি ঝিনাইদহের শৈলকুপা উপজেলার শাপখোলা গ্রামে।
পুলিশ ও প্রত্যক্ষদর্শীরা জানান, দুপুর পৌনে ১২টার দিকে ইছাখাদা বাজার এলাকায় মাগুরা-ঝিনাইদহ সড়কে ইটবোঝাই একটি ট্রাক মোটরসাইকেলের আরোহী মশিউর রহমানকে ধাক্কা দেয়। এতে তিনি মাটিতে পড়ে গুরুতর আহত হন। স্থানীয় লোকজন তাঁকে উদ্ধার করে মাগুরা সদর হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। পরে স্থানীয় লোকজনের সহায়তায় ট্রাকসহ চালক আরব আলীকে (৩০) আটক করে পুলিশ।
মাগুরা সদর থানার ভারপ্রাপ্ত কর্মকর্তা (ওসি) মো. জাহাঙ্গীর আলম প্রথম আলোকে বলেন, মশিউরের লাশ পরিবারের কাছে হস্তান্তর করা হয়েছে। এ ঘটনায় মামলা করার প্রস্তুতি চলছে।
