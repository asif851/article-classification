
ব্রাহ্মণবাড়িয়া জেলার আখাউড়া পৌর শহরের তারাগন সরকারি প্রাথমিক বিদ্যালয় ভোটকেন্দ্রে বর্ডার গার্ড বাংলাদেশের (বিজিবি) গুলিতে আবদুল হাদিস (৪২) নামের এক ব্যক্তি নিহত হয়েছেন। আজ রোববার বিকেল পৌনে চারটার দিকে এ ঘটনা ঘটে।
নিহত হাদিস আখাউড়া পৌর বিএনপির সভাপতি ও ওয়ার্ড কমিশনার মো. বাহার মিয়ার ছোট ভাই।বিজিবির পক্ষ থেকে দাবি করা হয়েছে, ভোটকেন্দ্র দখল করতে আসা একদল লোক বিজিবির ওপর হামলা চালালে তারা আত্মরক্ষার্থে গুলি ছোড়ে। তবে নিহত হাদিসের ভাই মো. বাহার মিয়া বলেছেন, বিনা উসকানিতে বিজিবি গুলি চালিয়েছে।বাহার মিয়া প্রথম আলোকে বলেন, বিকেল পৌনে চারটার দিকে তাঁরা খবর পান আওয়ামী লীগের লোকজন ওই কেন্দ্রে ঢুকে জাল ভোট দিচ্ছেন। এ খবর শুনে তাঁরা সেখানে ছুটে যান। বিজিবি সদস্যরা এলে তাঁরা তাঁদের কাছে অভিযোগ করেন। এ সময় তাঁদের সঙ্গে বিজিবি সদস্যদের কথা-কাটাকাটি হয়। এরপর তাঁরা লাঠিপেটা শুরু করেন। লোকজন ক্ষিপ্ত হলে তাঁরা খুব কাছ থেকে গুলি চালান। তিনি অভিযোগ করেন, বিজিবি সদস্যরা অতি উত্সাহী হয়ে গুলি চালিয়েছেন।প্রত্যক্ষদর্শী ও স্থানীয় লোকজন জানান, গুলিবিদ্ধ হাদিসকে প্রথমে উপজেলা স্বাস্থ্য কমপ্লেক্সে নিয়ে যাওয়া হয়। সেখান থেকে ব্রাহ্মণবাড়িয়া সদর হাসপাতালে নিয়ে যাওয়ার পথে তিনি মারা যান।বিজিবি ১২ ব্যাটেলিয়নের ভারপ্রাপ্ত অধিনায়ক মেজর এরশাদ প্রথম আলোকে বলেন, কিছু লোক কেন্দ্র দখলের চেষ্টা করছিলেন। চারদিক থেকে তাঁরা আইনশৃঙ্খলা বাহিনীকে লক্ষ করে ইট-পাটকেল ছুড়তে থাকেন। একপর্যায়ে দেশীয় অস্ত্র নিয়ে এসে কেন্দ্র দখলের চেষ্টা চালান তাঁরা। আক্রমণকারীদের ছত্রভঙ্গ করতে বিজিবি তিনটি গুলি ছোড়ে। এ ঘটনায় এক ব্যক্তি গুলিবিদ্ধ হন।এ ঘটনার পর তারাগন সরকারি প্রাথমিক বিদ্যালয় কেন্দ্রের চারদিক ঘিরে রাখে আইনশৃঙ্খলা বাহিনী। এলাকায় সেনাবাহিনী অবস্থান নিয়েছে।
