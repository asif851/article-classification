
চলমান হরতাল আগামী শুক্রবার সকাল ছয়টা পর্যন্ত বাড়ানোর ঘোষণা দিয়েছে বিএনপির নেতৃত্বাধীন ২০-দলীয় জোট। হরতাল-অবরোধের পাশাপাশি আগামী বৃহস্পতিবার সারা দেশে বিক্ষোভ মিছিল কর্মসূচিও ঘোষণা করা হয়েছে।বিএনপির যুগ্ম মহাসচিব সালাহ উদ্দিন আহমেদ আজ মঙ্গলবার এক বিবৃতিতে জোটের পক্ষে এই কর্মসূচি ঘোষণা করেন। গত রোববার থেকে ৭২ ঘণ্টার হরতাল পালন করছে জোট। সেই ৭২ ঘণ্টা শেষ হওয়ার আগেই তা বাড়ানোর ঘোষণা এল।বিবৃতিতে জানানো হয়, অবিলম্বে নির্দলীয় সরকারের অধীনে সুষ্ঠু, অবাধ, অংশগ্রহণমূলক ও গ্রহণযোগ্য জাতীয় সংসদ নির্বাচন অনুষ্ঠানের দাবিতে এবং আইনশৃঙ্খলা রক্ষাকারী বাহিনী কর্তৃক বিচারবহির্ভূত হত্যাকাণ্ড, আইনশৃঙ্খলা রক্ষাকারী বাহিনী ও সরকারদলীয় সন্ত্রাসীদের কর্তৃক বিরোধীদলীয় নেতা-কর্মীদের গুম, খুন, অপহরণ, পঙ্গু ও আহত করার, নিরীহ জনগণকে গণগ্রেফতারের, বিচারব্যবস্থায় হস্তক্ষেপ, সাংবাদিক নির্যাতন ও সংবাদমাধ্যম নিয়ন্ত্রণের প্রতিবাদে এবং নেতা-কর্মীদের মুক্তির দাবিতে এই কর্মসূচি ঘোষণা করা হয়েছে। একই দাবিতে আগামী বৃহস্পতিবার সারা দেশে জেলা, উপজেলা, থানা, পৌরসভা ও সব মহানগরের ওয়ার্ডে ওয়ার্ডে বি‌ক্ষোভ মিছিল হবে।
