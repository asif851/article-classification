
সরকারি প্রাথমিক বিদ্যালয়ে প্রধান শিক্ষকদের সঙ্গে সহকারী শিক্ষকদের ‘বেতনবৈষম্য’ কমানো ও সহকারী শিক্ষকদের পদোন্নতি দিয়ে প্রধান শিক্ষকদের সব পদ পূরণের দাবিতে কর্মবিরতিসহ কিছু কর্মসূচি ঘোষণা করেছে বাংলাদেশ প্রাথমিক সহকারী শিক্ষক সমাজ। গত রোববার সংগঠনের প্রতিনিধি সভায় এসব কর্মসূচি ঘোষণা করা হয়।কর্মসূচির মধ্যে রয়েছে আগামী ১ এপ্রিল থেকে ১০ এপ্রিল পর্যন্ত সব প্রাথমিক বিদ্যালয়ে সকাল ১০টা থেকে ১১টা পর্যন্ত এক ঘণ্টা করে কর্মবিরতি পালন এবং প্রধানমন্ত্রীর কাছে দেওয়ার জন্য দাবির সপক্ষে শিক্ষকদের স্বাক্ষর সংগ্রহ কর্মসূচি। ১৫ এপ্রিল স্বাক্ষরসংবলিত আবেদনপত্র প্রধানমন্ত্রীর কাছে জমা।২ মের মধ্যে দাবি পূরণ না হলে ৩ মে থেকে ১২ মে পর্যন্ত সকাল ১০টা থেকে দুপুর ১২টা পর্যন্ত দুই ঘণ্টা করে কর্মবিরতি পালন। এরপর ১৯ মে থেকে পর্যায়ক্রমে দেশের বিভাগীয় পর্যায়ে সম্মেলন শেষে ঢাকায় মহাসমাবেশ করে কঠোর কর্মসূচি ঘোষণা করা হবে। বিজ্ঞপ্তি।
 
