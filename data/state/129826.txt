
ঝিনাইদহ সরকারি নূরুন নাহার মহিলা কলেজের অর্থনীতি বিভাগের প্রভাষক এস এম সাদিকুর রহমানকে (২৯) যশোর কেন্দ্রীয় কারাগারে পাঠানো হয়েছে। সন্ত্রাসবিরোধী আইনের একটি মামলায় তাঁকে গ্রেপ্তার করে আজ শুক্রবার বিকেলে আদালতের মাধ্যমে কারাগারে পাঠানো হয়।
সাদিকুর যশোর সদর উপজেলার আন্দোলপোতা গ্রামের শাহজাহান আলীর ছেলে। পরিবার নিয়ে তিনি যশোরের উপশহর এলাকার ১ নম্বর সেক্টরে থাকতেন।পুলিশের দাবি, গ্রেপ্তার সাদিকুর রহমান নিষিদ্ধঘোষিত হিযবুত তাহ্‌রীরের কেন্দ্রীয় কমিটির সদস্য। পুলিশ সদর দপ্তরের গোপন তালিকায় জঙ্গি হিসেবে তাঁর নাম রয়েছে।পুলিশ সূত্রে জানা গেছে, পুলিশের অপরাধ তদন্ত বিভাগের (সিআইডি) সদস্যরা গতকাল বৃহস্পতিবার রাতে যশোর উপশহর এলাকার বাড়িতে অভিযান চালিয়ে সাদিকুর রহমানকে গ্রেপ্তার করে।
সিআইডি যশোরের সহকারী পুলিশ সুপার মোশারফ হোসেন প্রথম আলোকে বলেন, ২০১২ সালে ঢাকার নিউমার্কেট ও কাঁটাবন এলাকায় হিযবুত তাহ্‌রীরের পোস্টার লাগানোর সময় পুলিশ তাঁকে হাতেনাতে আটক করে। পরে সন্ত্রাসবিরোধী আইনে তাঁর বিরুদ্ধে শাহবাগ থানায় একটি মামলা হয়। এর মধ্যে তিনি ঢাকা বিশ্ববিদ্যালয় থেকে পাস করে ৩৪তম বিসিএস পরীক্ষায় উত্তীর্ণ হন। যোগ দেন সরকারি কলেজে। কিন্তু তিনি ওই মামলার তথ্য গোপন করে সরকারি চাকরিতে যোগদান করেন। পুলিশ সদর দপ্তরের গোপন তালিকায় জঙ্গি হিসেবে তাঁর নাম রয়েছে। যে কারণে বৃহস্পতিবার দিবাগত রাতে তাঁকে গ্রেপ্তার করা হয়।পুলিশের দাবি, সাদিকুরের কাছ থেকে একটি কম্পিউটার, পেনড্রাইভসহ কিছু জিহাদি বইপত্র উদ্ধার করা হয়েছে।
