
বঙ্গোপসাগরে নিম্নচাপ সৃষ্টি হয়েছে। এ জন্য উত্তর বঙ্গোপসাগরে অবস্থানরত মাছ ধরার সব ধরনের নৌকা ও ট্রলারকে গভীর সমুদ্রে না যাওয়ার জন্য বলা হয়েছে। আজ শনিবার সকালে আবহাওয়া অধিদপ্তরের বিশেষ বুলেটিনে এ কথা জানানো হয়।
আবহাওয়া অধিদপ্তর জানায়, দক্ষিণ-পূর্ব বঙ্গোপসাগর ও তৎসংলগ্ন এলাকায় সুস্পষ্ট লঘুচাপটি ঘনীভূত হয়ে নিম্নচাপ হিসেবে অবস্থান করছে। এটি আজ সকাল নয়টায় চট্টগ্রাম সমুদ্রবন্দর থেকে ১ হাজার ২১০ কিলোমিটার দক্ষিণ-পশ্চিমে, কক্সবাজার থেকে ১ হাজার ১৪০ কিলোমিটার দক্ষিণ-পশ্চিমে, মোংলা সমুদ্রবন্দর থেকে ১ হাজার ১৭৫ কিলোমিটার দক্ষিণ-পশ্চিমে ও পায়রা সমুদ্রবন্দর থেকে ১ হাজার ১৪০ কিলোমিটার দক্ষিণ-পশ্চিমে অবস্থান করছে।
নিম্নচাপের কারণে সাগর উত্তাল রয়েছে জানিয়ে বুলেটিনে বলা হয়, নিম্নচাপকেন্দ্রের ৪৪ কিলোমিটারের মধ্যে বাতাসের একটানা গতিবেগ ঘণ্টায় ৪০ কিলোমিটার, যা দমকা ও ঝোড়ো হাওয়ার আকারে ৫০ কিলোমিটার পর্যন্ত বৃদ্ধি পাচ্ছে। নিম্নচাপকেন্দ্রের নিকটবর্তী এলাকায় সাগর উত্তাল রয়েছে।
এ কারণে দেশের এসব সমুদ্রবন্দরকে ১ নম্বর দূরবর্তী সংকেত দেখাতে বলা হয়েছে।
