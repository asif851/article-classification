
সিলেটের জৈন্তাপুর উপজেলায় ওয়াজ মাহফিলকে ঘিরে দুই পক্ষের সংঘর্ষে এক মাদ্রাসা ছাত্র নিহত হয়েছেন। গতকাল সোমবার রাত ১১টা থেকে দুইটা পর্যন্ত এ সংঘর্ষ চলে। এতে অন্তত অর্ধশতাধিক ব্যক্তি আহত হয়েছেন। একই সঙ্গে আশপাশের কয়েকটি গ্রামের বাড়িঘরে ভাঙচুর ও আগুন দেওয়ার ঘটনা ঘটেছে।
তবে এ ঘটনায় আজ মঙ্গলবার দুপুর সোয়া ১২টা পর্যন্ত কোনো মামলা হয়নি।
নিহত ছাত্রের নাম মোজাম্মিল হোসেন (২২)। তিনি হরিপুর মাদ্রাসার দাওরা হাদিস বিভাগের শেষ বর্ষের ছাত্র ছিলেন। তাঁর বাড়ি গোয়াইনঘাট উপজেলার ডৌবাড়ি এলাকায়।
পুলিশ ও স্থানীয়রা জানায়, গতকাল রাতে উপজেলার আমবাড়ি এলাকায় সুন্নি মতাদর্শীরা একটি ওয়াজ মাহফিলের আয়োজন করে। এতে দুই পক্ষ সংঘর্ষে জড়িয়ে পড়ে। রাত ১১টা থেকে রাত দুইটা পর্যন্ত সংঘর্ষ চলে। উভয় পক্ষের কয়েক হাজার লোক এ সময় লাঠিসোঁটা ও দেশীয় অস্ত্রশস্ত্র নিয়ে সংঘর্ষে জড়িয়ে পড়ে। সংঘর্ষ চলাকালে সিলেট-তামাবিল সড়ক অবরোধ করে রাখে ক্ষুব্ধরা। ভাঙচুর করা হয় আমবাড়ি, ঝিঙ্গাবাড়ি ও কাঁঠালবাড়ি গ্রামের বেশ কিছু বাড়িঘর। এমনকি আগুনও দেওয়া হয় কয়েকটিতে। ঘরবাড়ির পাশাপাশি পুড়ে গেছে কারও কারও মোটরসাইকেল, গরু।
সংঘর্ষে স্থানীয় হরিপুর মাদ্রাসার ছাত্র মোজাম্মেল হোসেন (২২) নিহত হন। রাত তিনটার দিকে পুলিশ গিয়ে পরিস্থিতি নিয়ন্ত্রণে আনে। আহতদের জৈন্তাপুর উপজেলা স্বাস্থ্য কমপ্লেক্সে ও সিলেট ওসমানী মেডিকেল কলেজ হাসপাতালে ভর্তি করা হয়েছে।
সিলেট জেলা পুলিশের অতিরিক্ত পুলিশ সুপার (গণমাধ্যম) শামসুল আলম সরকার প্রথম আলোকে বলেন, ‘এ ঘটনায় থানায় মামলা দায়েরের প্রস্তুতি চলছে। তবে এখন এলাকার পরিস্থিতি স্বাভাবিক রয়েছে।’
