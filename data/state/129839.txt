
বিএনপির স্থায়ী কমিটির সদস্য মওদুদ আহমদের জামিন আবেদন নাকচ করে তাঁকে কারাফটকে জিজ্ঞাসাবাদের নির্দেশ দিয়েছেন আদালত। আজ সোমবার ঢাকার অতিরিক্ত মুখ্য মহানগর হাকিম আলী মাসুদ শেখ দুর্নীতির মামলায় মওদুদ আহমদকে তিন কার্যদিবসের মধ্যে কারাফটকে জিজ্ঞাসাবাদের আদেশ দিয়েছেন।
জামিনের শুনানি শেষে আদালত মওদুদ আহমদের কাছে শারীরিক অবস্থা কেমন তা জানতে চান। এ সময় মওদুদ আহমদ আদালতে বলেন, ‘বয়সও হয়েছে, শরীরও ভালো না। জামিন দিলে খুশি হতাম।’ পরে আদালত তাঁর জামিন আবেদন নাকচ করে কারা ফটকে জিজ্ঞাসাবাদের আদেশ দেন।
জামিনের শুনানির সময় মওদুদের পক্ষের আইনজীবীরা আদালতকে বলেন, মওদুদ আহমদ অসুস্থ। দীর্ঘদিন যাবত্ জেলহাজতে আছেন। তদন্ত কর্মকর্তা মামলার তদন্তের প্রয়োজনে যেকোনো জায়গায় জিজ্ঞাসাবাদ করতে পারেন।
৩০০ কোটি টাকারও বেশি মূল্যের সরকারি বাড়ি আত্মসাত্ করার অভিযোগে গুলশান থানায় মওদুদ আহমদ ও তাঁর ভাই মনজুর আহমদের বিরুদ্ধে দুর্নীতি দমন কমিশন (দুদক) ওই মামলা করে। গত বছরের ১৭ ডিসেম্বর দুদক ওই মামলা করে।
