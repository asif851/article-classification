
চট্টগ্রামের বোয়ালখালীতে রেলসেতু ভেঙে খালে পড়ে যাওয়া তিনটি ওয়াগন থেকে ছড়িয়ে পড়া ফার্নেস তেল স্থানীয়দের কাছ থেকে ৩০ টাকা লিটার দরে কেনার ঘোষণা দিয়েছেন চট্টগ্রামের জেলা প্রশাসক মেজবাহ উদ্দিন।আজ রোববার সকালে রেল মন্ত্রণালয়ের ভারপ্রাপ্ত সচিব ফিরোজ সালাহউদ্দিন, রেলওয়ের মহাপরিচালক মো. আমজাদ হোসেন ও চট্টগ্রামের জেলা প্রশাসক মেজবাহ উদ্দিন ঘটনাস্থল পরিদর্শনে যান। সেখানেই জেলা প্রশাসক এ ঘোষণা দেন।মেজবাহ উদ্দিন বলেন, স্থানীয়রা চাইলে আশপাশের জলাশয় ও কর্ণফুলী নদীতে ছড়িয়ে পড়া ফার্নেস তেল তুলতে পারেন। তাঁদের কাছ থেকে ৩০টাকা লিটার দরে ওই তেল কিনে নেওয়া হবে।রেলওয়ের মহাপরিচালক মো. আমজাদ হোসেন বলেন, রেলসেতু মেরামত করে এই রেলপথটি সচল করতে সাত দিনের মতো সময় লাগবে। এ ছাড়া চট্টগ্রাম-দোহাজারি রেলপথের ৩১টি ঝুঁকিপূর্ণ সেতু মেরামতের দরপত্র হয়ে গেছে। দেড় বছরের মধ্যে এই কাজ শেষ হবে। তখন এ ধরনের দুর্ঘটনা এড়ানো সম্ভব হবে।ফার্নেস তেল ছড়িয়ে পড়ায় পরিবেশ দূষণ হচ্ছে—এ প্রসঙ্গে মো. আমজাদ হোসেন বলেন, ‘পরিবেশ দূষণ তো হয়েই গেছে। এখন আমরা চেষ্টা করছি ভাসমান তেলগুলো অপসারণ করতে।’গত শুক্রবার দুপুরে বোয়ালখালী ও পটিয়া উপজেলার সীমান্তে ধলঘাট শাইরাপুল এলাকার হারগেজি খালের সেতু ভেঙে জ্বালানি তেলবাহী ট্রেনের তিনটি ওয়াগন পানির নিচে চলে যায়, আরেকটি ওয়াগন কাত হয়ে ডুবে যায় আর ইঞ্জিনটি সেতুর পাশে কাত হয়ে পড়ে। প্রতিটি ওয়াগনে ২৫ হাজার লিটার তেল ছিল।
