
দেশের অগভীর সমুদ্রের তিনটি ব্লকে তেল-গ্যাস অনুসন্ধানের জন্য দুটি বিদেশি কোম্পানির সঙ্গে এ মাসেই উৎপাদন অংশীদারত্ব চুক্তি (পিএসসি) সই করতে চায় পেট্রোবাংলা। কোম্পানি দুটি হলো ভারতের অয়েল অ্যান্ড গ্যাস করপোরেশন (ওএনজিসি) লিমিটেড এবং যুক্তরাষ্ট্রের কনোকোফিলিপস এশিয়া প্যাসিফিক নিউ ভেনচার।অর্থনৈতিক বিষয়সংক্রান্ত মন্ত্রিসভা কমিটি গতকাল সোমবার ওই দুটি কোম্পানির সঙ্গে পিএসসি সইয়ের জন্য জ্বালানি মন্ত্রণালয়ের প্রস্তাব অনুমোদন করেছে। এর আগে পেট্রোবাংলা প্রস্তাবটি জ্বালানি মন্ত্রণালয়ে পাঠায়। জ্বালানি মন্ত্রণালয়ের মন্ত্রী হিসেবে প্রধানমন্ত্রী শেখ হাসিনা গত সপ্তাহে প্রস্তাবটিতে অনুমোদন দেন।এই তিনটি ব্লকের মধ্যে ওএনজিসি কাজ করবে ৪ ও ৯ নম্বর ব্লকে। কনোকোফিলিপস করবে ৭ নম্বর ব্লকে। সমুদ্রবক্ষে তেল-গ্যাস অনুসন্ধানের জন্য পেট্রোবাংলার আহ্বান করা ‘অফশোর বিডিং রাউন্ড, ২০১২’-এ অংশ নিয়ে এই তিনটি ব্লকের জন্য কোম্পানি দুটি নির্বাচিত হয়েছে। তিনটি ব্লকই দেশের সমুদ্রসীমার পূর্বাংশে।২০১২ সালের মার্চে আন্তর্জাতিক সালিসি আদালত—ইন্টারন্যাশনাল ট্রাইব্যুনাল ফর দ্য ল অব দ্য সি (আইটিএলওএস) থেকে সমুদ্রসীমাসংক্রান্ত মামলার রায় ঘোষণার পর পেট্রোবাংলা সমুদ্রবক্ষের ব্লকগুলোর নতুন করে মানচিত্র তৈরি করে। এরপর পিএসসি সই করার জন্য দরপত্র আহ্বান করা হয়। এই পিএসসিতে তেল-গ্যাস রপ্তানির কোনো বিধান নেই। তবে কোম্পানিগুলো বাংলাদেশের মধ্যে সরাসরি তৃতীয় পক্ষের কাছে বিক্রি করতে পারবে।গত ২ এপ্রিল অগভীর সমুদ্রের ব্লকগুলোর জন্য আন্তর্জাতিক দরপত্র গ্রহণ করা হয়। গভীর সমুদ্রের ব্লকগুলোর জন্য মডেল পিএসসি ২০১২-এর কিছু শর্ত পরিবর্তনের কাজ চলছে। এ কাজ শেষ হলে সেগুলোর জন্যও দরপত্র গ্রহণ করা হবে।ব্লক তিনটির মধ্যে ৪ নম্বর ব্লকের আয়তন সাত হাজার ২৭১ বর্গকিলোমিটার। এই ব্লকে ওএনজিসি প্রথম পাঁচ বছরে (ইনিশিয়াল ম্যানডেটরি ওয়ার্ক প্রোগ্রাম) মোট দুই হাজার ৭০০ লাইন কিলোমিটার দ্বিমাত্রিক ও ২০০ বর্গকিলোমিটার ত্রিমাত্রিক ভূকম্পন জরিপ এবং দুটি অনুসন্ধান কূপ খনন করবে।সাত হাজার ২২ বর্গকিলোমিটার আয়তনের ৯ নম্বর ব্লকে ওএনজিসি প্রথম পাঁচ বছরে দুই হাজার ৮৫০ লাইন কিলোমিটার দ্বিমাত্রিক ও ৩০০ বর্গকিলোমিটার ত্রিমাত্রিক ভূকম্পন জরিপ এবং তিনটি অনুসন্ধান কূপ খনন করবে।কনোকোফিলিপস ৭ নম্বর ব্লকে দুই হাজার ৩৪৭ লাইন বর্গকিলোমিটার দ্বিমাত্রিক ও ৫০০ বর্গকিলোমিটার ত্রিমাত্রিক ভূকম্পন জরিপ এবং একটি অনুসন্ধান কূপ খনন করবে।এই তিনটি ব্লকে কোম্পানি দুটি প্রথম পাঁচ বছরে মোট বিনিয়োগ করবে ২০ কোটি মার্কিন ডলারের ওপর। চলতি মাসে পিএসসি সই হলে আগামী শুকনো মৌসুমে (অক্টোবর-মার্চ) ব্লকগুলোতে জরিপকাজ শুরু করতে পারে কোম্পানিগুলো। বাণিজ্যিক উত্তোলনযোগ্য তেল-গ্যাস আবিষ্কৃত হলে ২০১৬-১৭ সালে ব্লকগুলো থেকে সরবরাহ সম্ভব হবে।
