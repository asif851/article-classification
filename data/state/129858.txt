
প্রধানমন্ত্রী শেখ হাসিনা আজ রোববার সান্তাহারে ২৫ হাজার মেট্রিক টন খাদ্যশস্য ধারণক্ষমতাসম্পন্ন বহুতল খাদ্যগুদাম (সাইলো) উদ্বোধন করেছেন। এটি সৌরশক্তির সাহায্যে পরিচালিত হবে এবং এখানে সারা বছর খাদ্যশস্য মজুত থাকবে।
জাপান ইন্টারন্যাশনাল কো-অপারেশন এজেন্সির (জাইকা) সহযোগিতায় প্রায় ২৩২ কোটি ৭১ লাখ টাকা ব্যয়ে খাদ্য অধিদপ্তর এই আধুনিক শীতাতপনিয়ন্ত্রিত সাইলোটি নির্মাণ করে। এখানে খাদ্যশস্য সারা বছর একটি নিয়ন্ত্রিত তাপমাত্রায় সংরক্ষণ করা সম্ভব হবে। ফলে খাদ্যগুণ অটুট থাকবে।উদ্বোধন শেষে প্রধানমন্ত্রী সাইলোটি ঘুরে দেখেন। এ সময় তিনি বলেন, তাঁর সরকার খাদ্য মজুত বাড়ানোর জন্য অক্লান্ত পরিশ্রম করে যাচ্ছে। ২০২১ সাল নাগাদ দেশ শতভাগ খাদ্য মজুতের সক্ষমতা অর্জন করবে বলেও তিনি আশাবাদ ব্যক্ত করেন।প্রধানমন্ত্রীর সঙ্গে এ সময় খাদ্যমন্ত্রী কামরুল ইসলাম, ভূমিমন্ত্রী শামসুর রহমান শরীফ, স্থানীয় সংসাদ ও রাজনৈতিক নেতারা উপস্থিত ছিলেন।প্রধানমন্ত্রী এ সময় সাইলো প্রাঙ্গণে একটি আমগাছের চারাও রোপণ করেন।
