
প্রধান বিচারপতি সুরেন্দ্র কুমার সিনহার ছুটি ভোগকালে আপিল বিভাগের জ্যেষ্ঠ বিচারপতি মো. আবদুল ওয়াহ্হাব মিঞাকে বাংলাদেশের প্রধান বিচারপতির কার্যভার পালনের দায়িত্ব দেওয়া হয়েছে। গতকাল সোমবার আইন মন্ত্রণালয় এ-সংক্রান্ত প্রজ্ঞাপন জারি করে।রাত সাড়ে ১১টার দিকে এ-সংক্রান্ত প্রজ্ঞাপন বিচারপতি মো. আবদুল ওয়াহ্হাব মিঞার কাছে পৌঁছেছে বলে একটি সূত্র জানিয়েছে। আজ মঙ্গলবার সকাল ৯টা ৫ মিনিটে দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন ৫ সদস্যের বেঞ্চ আপিল বিভাগের ১ নম্বর বিচারকক্ষে কার্যক্রম শুরু করেন। সকাল ৯টা ৫ মিনিটে এই কার্যক্রম শুরু হয়। শুরুতে দায়িত্বরত প্রধান বিচারপতি বলেন, সকাল ১০টা পর্যন্ত এই আদালতের কার্যক্রম চলবে। বেঞ্চের বাকি সদস্যরা হলেন বিচারপতি সৈয়দ মাহমুদ হোসেন, বিচারপতি মোহাম্মদ ইমান আলী, বিচারপতি হাসান ফয়েজ সিদ্দিকী ও বিচারপতি মির্জা হোসেইন হায়দার। ১০টা পর্যন্ত কার্যক্রম চলে।এক মাস অবকাশকালীন ছুটি শেষে আজ সুপ্রিম কোর্টের নিয়মিত আদালত বসছে। প্রথা অনুসারে, সুপ্রিম কোর্টের দুই বিভাগের বিচারপতিদের সঙ্গে সকাল ১০টায় আইনজীবীদের সৌজন্যে সাক্ষাতে মিলিত হওয়ার কথা। এর আগে গতকাল সোমবার প্রধান বিচারপতি সুরেন্দ্র কুমার সিনহা এক মাসের ছুটির কথা জানিয়ে রাষ্ট্রপতি বরাবরে চিঠি দেন। এর ধারাবাহিকতায় গতকাল রাতেই আইন মন্ত্রণালয় একটি প্রজ্ঞাপন জারি করে। রাষ্ট্রপতির আদেশক্রমে আইন ও বিচার বিভাগের সচিব আবু সালেহ শেখ মো. জহিরুল হক স্বাক্ষরিত ওই প্রজ্ঞাপনে বলা হয়, ‘বাংলাদেশের মহামান্য রাষ্ট্রপতি সংবিধানের ৯৭ অনুচ্ছেদ অনুযায়ী প্রধান বিচারপতি সুরেন্দ্র কুমার সিনহার শারীরিক অসুস্থতাজনিত কারণে আগামী ৩ অক্টোবর (আজ) ১ নভেম্বর পর্যন্ত ৩০ দিন ছুটি মঞ্জুরের বিষয়ে সানুগ্রহ অনুমোদন প্রদান করেছেন। মাননীয় প্রধান বিচারপতির অসুস্থতাজনিত ছুটি ভোগকালীন বাংলাদেশের সুপ্রিম কোর্টের আপিল বিভাগের প্রবীণতম বিচারপতি মো. আবদুল ওয়াহ্হাব মিঞাকে বাংলাদেশের প্রধান বিচারপতির কার্যভার পালনের দায়িত্ব দিয়েছেন।’
আরও পড়ুন :
‘তিনি অসুস্থতার কথা বলেছেন’
