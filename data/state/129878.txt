
সৌদি আরবের বাদশাহ আবদুল্লাহ বিন আবদুল আজিজ গত বৃহস্পতিবার রাতে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। বিশ্বের শীর্ষ তেল রপ্তানিকারক দেশটির নতুন বাদশাহ হয়েছেন তাঁর সৎভাই সালমান বিন আবদুল আজিজ আল সৌদ। খবর এএফপি, বিবিসি ও রয়টার্সের।২০০৫ সালে সৎভাই বাদশাহ ফাহাদ বিন আবদুল আজিজের মৃত্যুর পর দায়িত্ব নিয়েছিলেন আবদুল্লাহ। আধুনিক সৌদি আরবের প্রতিষ্ঠাতা বাদশাহ আবদুল আজিজ বিন সৌদের ৪৫ ছেলের মধ্যে ১৩তম ছেলে আবদুল্লাহকে নিজ দেশে সংস্কারপন্থী হিসেবে দেখা হতো। তবে এ ক্ষেত্রে তিনি কিছুটা ধীর ও অবিচল গতিতে এগোনোর পক্ষপাতী ছিলেন।সৌদি বাদশাহর মৃত্যুতে আজ শনিবার বাংলাদেশে রাষ্ট্রীয় শোক ঘোষণা করা হয়েছে। এ ছাড়া শোক জানাতে রাষ্ট্রপতি আবদুল হামিদ আজ সৌদি আরবে যাচ্ছেন।সৌদি রাজসভার এক বিবৃতিতে গতকাল শুক্রবার জানানো হয়, প্রায় ৯০ বছর বয়সী বাদশাহ আবদুল্লাহ বৃহস্পতিবার স্থানীয় সময় দিবাগত রাত একটার দিকে শেষনিঃশ্বাস ত্যাগ করেন। তাঁর মৃত্যুর কারণ উল্লেখ করা হয়নি বিবৃতিতে। তবে তিনি নিউমোনিয়াজনিত সমস্যায় আক্রান্ত হয়ে ডিসেম্বর থেকে হাসপাতালে ভর্তি ছিলেন। ফুসফুসে সমস্যা থাকায় নলের মাধ্যমে তাঁর শ্বাস-প্রশ্বাসের ব্যবস্থা করা হয়েছিল।বিবৃতি অনুসারে গতকাল বাদ আসর জানাজা শেষে আবদুল্লাহর মরদেহ দাফন করা হয়। রিয়াদের একটি কবরস্থানের অচিহ্নিত একটি কবরে রচিত হয় তাঁর অন্তিম শয্যা।নতুন শাসক হিসেবে প্রথম দেওয়া বিবৃতিতে ৭৯ বছর বয়সী সালমান রক্ষণশীল রাষ্ট্রটির আগের নীতিতে অটল থাকার প্রত্যয় ব্যক্ত করেছেন। টেলিভিশনে সম্প্রচারিত এক বক্তব্যে তিনি বলেন, ‘এই রাষ্ট্রটি তার প্রতিষ্ঠালগ্ন থেকে যে সরল পথে হেঁটেছে, আল্লাহ পাকের সেই শক্তির প্রতি আমরা অবিচল থাকব।’ মুসলমানদের মধ্যে ‘ঐক্য ও সংহতি’রও ডাক দেন তিনি। পাশাপাশি এই ‘মহান দায়িত্ব’ পালনে সৃষ্টিকর্তার সহায়তা কামনা করেন।জানাজা: গতকাল স্থানীয় সময় বাদ আসর রিয়াদের ইমাম তুর্কি বিন আবদুল্লাহ মসজিদে বাদশাহ আবদুল্লাহর জানাজা অনুষ্ঠিত হয়। এতে অংশ নেওয়া বিশ্বনেতাদের মধ্যে ছিলেন তুর্কি প্রেসিডেন্ট রিসেপ তাইয়েপ এরদোয়ান, পাকিস্তানের প্রধানমন্ত্রী নওয়াজ শরিফ এবং জর্ডানের বাদশাহ দ্বিতীয় আবদুল্লাহ, বাহরাইনের বাদশা হামাদ বিন ইসা আল-খলিফা, কাতারের আমির শেখ তামিম বিন হামাদ আল-থানি এবং কুয়েতের আমির সাবাহ আল-আহমেদ আল-সাবাহ।এ ছাড়া দাপ্তরিকভাবে শোক প্রকাশ করতে আগামী কয়েক দিনে রিয়াদ সফরে যাওয়ার ঘোষণা দিয়েছেন ফরাসি প্রেসিডেন্ট ফ্রাঁসোয়া ওলাঁদ, মার্কিন ভাইস প্রেসিডেন্ট জো বাইডেন ও ইরানের পররাষ্ট্রমন্ত্রী মোহাম্মদ জাভেদ জারিফ।পরবর্তী উত্তরাধিকারী মাকরিন: সৌদি রাজসভার বিবৃতিতে বলা হয়, নতুন বাদশাহ সালমানের নতুন ক্রাউন প্রিন্স হিসেবে প্রিন্স মাকরিনের নাম ঘোষণা করা হয়েছে। নিয়ম অনুযায়ী, ক্রাউন প্রিন্সই পরবর্তী বাদশাহ হয়ে থাকেন। ১৯৪৫ সালে জন্মগ্রহণকারী মাকরিনও সদ্য প্রয়াত বাদশা আবদুল্লাহর সৎভাই।নতুন প্রতিরক্ষামন্ত্রী: নতুন বাদশা সালমান তাঁর ছেলে মোহাম্মদ বিন সালমানকে নতুন প্রতিরক্ষামন্ত্রী হিসেবে নিযুক্ত করেছেন। এর আগে প্রতিরক্ষামন্ত্রী পদে ছিলেন সালমান নিজেই। পাশাপাশি মোহাম্মদ বিন সালমানকে সৌদি রাজসভার প্রধান ও বাদশাহর বিশেষ দূত হিসেবেও নিয়োগ দেওয়া হয়েছে।বিশ্বনেতাদের শোক: ২০০৫ সালে সৌদি বাদশাহ হিসেবে অভিষিক্ত হওয়া আবদুল্লাহ আরব বিশ্বে যুক্তরাষ্ট্রের গুরুত্বপূর্ণ মিত্র ছিলেন। আবদুল্লাহকে ‘গুরুত্বপূর্ণ’ মিত্র হিসেবে উল্লেখ করে মার্কিন প্রেসিডেন্ট বারাক ওবামা বলেছেন, ‘আমাদের দুই দেশের মধ্যে ঘনিষ্ঠতা ও অংশীদারত্বের শক্তির বড় কৃতিত্বই বাদশাহ আবদুল্লাহর প্রাপ্য।’শোক প্রকাশ করে বিবৃতি দেওয়া অন্য নেতাদের মধ্যে রয়েছেন ব্রিটিশ প্রধানমন্ত্রী ডেভিড ক্যামেরন, ফরাসি প্রেসিডেন্ট ফ্রাঁসোয়া ওলাঁদ, ইসরায়েলি সাবেক প্রেসিডেন্ট শিমন পেরেজ ও ইরানের পররাষ্ট্রমন্ত্রী মোহাম্মদ জাভেদ জারিফ।বাংলাদেশে রাষ্ট্রীয় শোক ঘোষণা: সৌদি বাদশাহ আবদুল্লাহর মৃত্যুতে আজ শনিবার বাংলাদেশে রাষ্ট্রীয় শোক ঘোষণা করা হয়েছে। এ ছাড়া শোক জানাতে রাষ্ট্রপতি আবদুল হামিদ ও পররাষ্ট্রমন্ত্রী এ এইচ মাহমুদ আলী আজ সৌদি আরবে যাচ্ছেন।মন্ত্রিপরিষদ সচিব মোহাম্মদ মোশাররাফ হোসাইন ভূইঞা গতকাল বিকেলে প্রথম আলোকে এ তথ্য জানান। শোক পালনের অংশ হিসেবে সারা দেশে সরকারি-বেসরকারি প্রতিষ্ঠানে জাতীয় পতাকা অর্ধনমিত রাখা হবে। এ ছাড়া বিশেষ মোনাজাত ও প্রার্থনার আয়োজন করা হয়েছে।সৌদি বাদশাহর মৃত্যুতে শোক প্রকাশ করেছেন রাষ্ট্রপতি আবদুল হামিদ, প্রধানমন্ত্রী শেখ হাসিনা, স্পিকার শিরীন শারমিন চৌধুরী, বিরোধীদলীয় নেতা রওশন এরশাদ, বিএনপির চেয়ারপারসন খালেদা জিয়া, জামায়াতের ভারপ্রাপ্ত আমির মকবুল আহমাদ। রাষ্ট্রপতি আবদুল হামিদ তাঁর শোকবার্তায় শোকসন্তপ্ত রাজপরিবারের সদস্যদের প্রতি গভীর সমবেদনা জানান।বাসস জানায়, প্রধানমন্ত্রী শেখ হাসিনা নতুন বাদশাহ সালমান বিন আবদুল আজিজ আল সৌদের কাছে পাঠানো শোকবার্তায় বাংলাদেশের জনগণ, সরকার ও তাঁর পক্ষ থেকে গভীর শোক ও সমবেদনা জানান। প্রধানমন্ত্রী বলেন, বাদশাহ আবদুল্লাহর মৃত্যুতে বাংলাদেশ তার একজন দরদি ভাই ও মহানুভব শুভাকাঙ্ক্ষীকে হারাল। মুসলিম উম্মাহ হারাল তার অভিভাবক এবং বিশ্ব হারাল একজন মহান নেতা। এ ক্ষতি অপূরণীয়।
