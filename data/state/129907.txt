
রাজধানীর শান্তিবাগ এলাকায় আজ রোববার সন্ধ্যার দিকে সাত বছরের একটি শিশু ধর্ষণের শিকার হয়েছে বলে অভিযোগ উঠেছে। আজ রাত আটটার দিকে রক্তাক্ত অবস্থায় শিশুটিকে ঢাকা মেডিকেল কলেজ হাসপাতালে ভর্তি করা হয়েছে।
এর আগে গত শনিবার রাতে ধর্ষণ ও মারধরের শিকার হয়ে রাজধানীর দক্ষিণখান এলাকা থেকে আসা ১৩ বছরের আরেকটি শিশু একই হাসপাতালের ওয়ান স্টপ ক্রাইসিস সেন্টারে (ওসিসি) ভর্তি রয়েছে। সম্প্রতি দিনাজপুরের পাঁচ বছরের শিশুকে ধর্ষণের ঘটনা আলোচিত হচ্ছে। সেই শিশুটিও ওসিসিতে ভর্তি রয়েছে।
ঢাকা মেডিকেল কলেজ হাসপাতাল সূত্র জানায়, রাত আটটার দিকে শান্তিবাগ থেকে শিশুটিকে নিয়ে ঢাকা মেডিকেল কলেজ হাসপাতালে নিয়ে আসে তার মা ও আরেক আত্মীয়া। শিশুটি যন্ত্রণায় ছটফট করছিল। চিকিৎসকেরা তাঁকে জরুরি অস্ত্রোপচার কক্ষে নিয়ে যান।
শিশুটির মা জানান, শান্তিবাগের একটি স্কুলে দ্বিতীয় শ্রেণিতে পড়ে শিশুটি। প্রতিদিন সে স্কুল থেকে এসে দুপুরের খাবার খেয়ে বিশ্রাম নিয়ে বিকেলে বাসা থেকে কয়েকটি বাসা পরে একজনের কাছে আরবি পড়তে যায়। সেখান থেকে ফিরতে দেরি হচ্ছিল তার। সন্ধ্যার পর শিশুটি রক্তাক্ত অবস্থায় বাসায় ফিরে মাকে জানায়, অপরিচিত এক ব্যক্তি একটি নির্জন জায়গায় নিয়ে গিয়ে তাকে ধর্ষণ করেছে।
শাহজাহানপুর থানার ভারপ্রাপ্ত কর্মকর্তা (ওসি) শফিকুল ইসলাম মোল্লা প্রথম আলোকে বলেন, সন্ধ্যায় শিশুটিকে ধর্ষণ করা হয়েছে বলে জানা গেছে। ধর্ষণকারীকে এখনো চিহ্নিত করা যায়নি।
