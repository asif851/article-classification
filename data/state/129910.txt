
পাবনা সদর উপজেলার চরতারাপুর ইউনিয়নে পদ্মা নদীতে নৌকা ডুবে পাঁচ শিশু নিখোঁজ হয়েছে। আজ সোমবার বেলা সাড়ে ১১টার দিকে নৌকাটি ঝোড়ো বাতাস ও ঢেউয়ের কারণে ডুবে যায়। নিখোঁজ শিশুরা সবাই ওই ইউনিয়নের কোলচড়ি প্রাথমিক বিদ্যালয়ের শিক্ষার্থী। নৌকাটিতে মোট ১১ জন শিক্ষার্থী ছিল। বাকি ছয়জনকে উদ্ধার করেছে এলাকাবাসী। তারা ভাদুড়ডাঙ্গি গ্রাম থেকে ওই স্কুলে উপবৃত্তির টাকা নিতে যাচ্ছিল। নিখোঁজ শিশুরা হলো দুলু খাতুন, শারমিন আক্তার, ময়না, চম্পা ও রহিমা খাতুন। তাদের সবার বয়স ১২ থেকে ১৫ বছরের মধ্যে। নৌকার মাঝি নীরব উদ্দিন বলেন, মাঝনদীতে পৌঁছানোর পরে নৌকাটি কাত হয়ে ডুবে যায়। এ সময় সবাই চিত্কার শুরু করে। আশপাশের লোকজন গিয়ে তাদের উদ্ধার করে। এ ঘটনায় ওই পাঁচজন নিখোঁজ রয়েছে। উপজেলা সহকারী প্রাথমিক শিক্ষা কর্মকর্তা রেজাউল করিম ঘটনার সত্যতা নিশ্চিত করেছেন। উপজেলা নির্বাহী কর্মকর্তা সালমা আক্তার ঘটনাস্থল থেকে জানান, সরকারিভাবে উদ্ধারকাজ শুরু করার প্রস্তুতি চলছে।
