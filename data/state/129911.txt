
সাতক্ষীরার শ্যামনগর উপজেলায় শেখ ফজলুর রহমান (৪২) নামের এক চিংড়ি ব্যবসায়ীর ঝুলন্ত লাশ উদ্ধার করেছে পুলিশ।
আজ বুধবার সকাল আটটার দিকে উপজেলার ভুরুলিয়া ইউনিয়নের মাজাট গ্রামে নিজ বাড়ির পাশের একটি গাছ থেকে ফজলুর রহমানের ঝুলন্ত লাশটি উদ্ধার করা হয়। তিনি ওই ইউনিয়নের সাবেক ইউপি সদস্য শেখ আবদুল আজিজের ছেলে।
নিহত ব্যক্তির স্ত্রী হাবিবা সিদ্দিকা বলেন, গত শনিবার স্বামী শেখ ফজলুর রহমানকে কে বা কারা হত্যার হুমকি দিয়ে বাড়িতে একটি চিরকুট পাঠিয়েছে। গতকাল মঙ্গলবার সন্ধ্যা থেকে তিনি নিখোঁজ ছিলেন। আজ ভোরে বাড়ির পাশে চিংড়িঘের এলাকার একটি নিমগাছে তাঁর ঝুলন্ত লাশ দেখতে পাওয়া যায়। পরে স্থানীয় লোকজন খবর দিলে পুলিশ ঘটনাস্থলে গিয়ে লাশটি উদ্ধার করে।  শ্যামনগর থানার ভারপ্রাপ্ত কর্মকর্তা (ওসি) মোস্তাফিজুর রহমান বলেন, চিংড়ি ব্যবসায়ী শেখ ফজলুর রহমানের লাশ উদ্ধার করা হয়েছে। এটা আত্মহত্যা, না হত্যা, তদন্তের পর এ ব্যাপারে নিশ্চিত হওয়া যাবে।
