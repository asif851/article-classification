
যশোরের সরকারি মাইকেল মধুসূদন (এমএম) কলেজের হিসাববিজ্ঞান বিভাগের স্নাতকোত্তর পরীক্ষার্থীদের কাছ থেকে ৫২ হাজার ২০০ টাকা চাঁদা তুলে শিক্ষকদের জন্য রেফ্রিজারেটর কেনা হয়েছে।পরীক্ষার্থীদের সঙ্গে কথা বলে জানা গেছে, হিসাববিজ্ঞান বিভাগের স্নাতকোত্তর কোর্সের ৫০ নম্বরের চূড়ান্ত মৌখিক পরীক্ষা গত বুধবার শেষ হয়। চারটি বোর্ড গঠন করে ওই পরীক্ষা নেওয়া হয়। পরীক্ষার দিন বিভাগের ৫২২ জন শিক্ষার্থীর কাছ থেকে ১০০ টাকা করে চাঁদা আদায় করা হয়। এ জন্য শিক্ষকেরা চারটি বোর্ডের জন্য একজন করে শিক্ষক ও চারজন ছাত্র নিয়ে কমিটি গঠন করেন। পরীক্ষা বোর্ডে ঢোকার আগে ওই চার ছাত্রের কাছে ১০০ টাকা জমা দিয়ে রসিদ নিতে হয়েছে। ওই রসিদ জমা দেওয়ার পর দায়িত্বপ্রাপ্ত শিক্ষক পরীক্ষার হাজিরা খাতায় স্বাক্ষরের সুযোগ দেন।হাজিরার কাগজে স্বাক্ষরের দায়িত্বে থাকা শিক্ষক তাপস সরকার প্রথম আলোকে বলেন, ‘আমরা কোনো টাকা নিইনি। ছাত্ররা নিজ থেকে ওই টাকা দিয়েছে। ছাত্রদের কমিটি ওই টাকা তুলে শিক্ষকদের জন্য বুধবার সন্ধ্যায় একটি ফ্রিজ কিনে দিয়েছে।’কলেজের অধ্যক্ষ এস এম ইবাদুল হক বলেন, ‘শিক্ষার্থীদের কাছ থেকে চাঁদা নিয়ে কোনো বিভাগ রেফ্রিজারেটর কিনবে, এটা বরদাশত করা হবে না। এ প্রবণতা মোটেও ভালো নয়। ভবিষ্যতে যাতে কলেজের অন্য কোনো বিভাগ শিক্ষার্থীদের কাছ থেকে এ ধরনের ফায়দা না নেয়, তার জন্য নোটিশ জারি করা হবে।’ অধ্যক্ষ আরও বলেন, যে ছাত্রদের কাছ থেকে টাকা নেওয়া হয়েছে, তাঁরা লিখিত অভিযোগ দিলে তাঁদের টাকা ফেরত দেওয়ার ব্যবস্থা করা হবে।
