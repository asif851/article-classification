
আজ ৩০ জুন সাঁওতাল বিদ্রোহ দিবস। আদিবাসী সাঁওতালদের কাছে দিবসটি ‘হুল’ নামে পরিচিত। ১৮৫৫ সালের এদিনে সাঁওতালরা রক্ত দিয়ে রচনা করেছিল ব্রিটিশ সাম্রাজ্যবাদবিরোধী সংগ্রামের ইতিহাসে এক গৌরবোজ্জ্বল অধ্যায়। সাঁওতাল-অধ্যুষিত এলাকাগুলোতে নানা আয়োজনের মধ্য দিয়ে দিবসটি পালিত হতে যাচ্ছে।দিবসটি উদ্যাপনে চাঁপাইনবাবগঞ্জের নাচোল আদিবাসী একাডেমীর উদ্যোগে শোভাযাত্রা, আলোচনা সভা ও সাংস্কৃতিক অনুষ্ঠানের আয়োজন করা হয়েছে। রাজশাহীর গোদাগাড়ী উপজেলার সুন্দরপুর সাঁওতাল গ্রামে লাহান্তি ফাউন্ডেশনের উদ্যোগে ২৯ জুন রাত ১২টা ১ মিনিটে শহীদদের স্মৃতির প্রতি শ্রদ্ধা জানিয়ে প্রদীপ প্রজ্বালন, সকালে শোভাযাত্রা, তির নিক্ষেপ প্রতিযোগিতা, আলোচনা ও সাংস্কৃতিক অনুষ্ঠান এবং নওগাঁর নিয়ামতপুর উপজেলার আঘর সাঁওতাল গ্রামে সিধু-কানু উদ্যাপন পরিষদের উদ্যোগে আলোচনা সভার আয়োজন করা হয়েছে।
