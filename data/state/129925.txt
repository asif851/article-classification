
১৪ ডিসেম্বর প্রথম আলোর আয়োজনে ‘গৃহকর্মী সুরক্ষা ও কল্যাণ নীতিমালা ২০১০ অনুমোদন’ শীর্ষক গোলটেবিল বৈঠক অনুষ্ঠিত হয়। সহযোগিতায় ছিল নারী মৈত্রী ও প্ল্যান ইন্টারন্যাশনাল বাংলাদেশ। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে ছাপা হলো।
আলোচনা
আব্দুল কাইয়ুম: ২০০৬ সালের ইউনিসেফ ও আইএলও একটি জরিপ করে। এ জরিপ অনুসারে বাংলাদেশে শিশু গৃহকর্মীর সংখ্যা চার লাখের বেশি। বর্তমানে এ সংখ্যাটি অনেক বেড়েছে। এর মধ্যে প্রায় দেড় লাখের মতো শিশু ঢাকা শহরের বিভিন্ন বাসা-বাড়িতে কাজ করছে। শিশু গৃহকর্মীর একটা বড় অংশ শারীরিক, মানসিক ও যৌন হয়রানির শিকার হয়। তাদের দৈনিক প্রায় ১৪ থেকে ১৫ ঘণ্টা কাজ করতে হয়। বিভিন্ন সময়ে গণমাধ্যমে এদের অমানবিক নির্যাতনের খবর দেখা যায়। ১২ বছরের আগে কোনো শিশুকে কাজে নেওয়া নিষেধ আছে। এটা ১২-এর জায়গায় ১৫ বছর হতে পারে। আলোচনায় এসব বিষয় আসবে। এখন আলোচনা করবেন মিকাইল শিপার।
 
মিকাইল শিপার: আমাদের কাছে ২০১০ সলের একটি খসড়া নীতিমালা আছে। আপনারাই এটা তৈরি করে দিয়েছেন। সম্প্রতি মন্ত্রণালয়ের  ব্যস্ততা গেছে। বিশেষ করে তাজরীন ও রানা প্লাজা ধসের পর আমাদের যথেষ্ট চাপের মধ্য থকতে হয়েছে। এর মধ্যে শ্রম আইন সংশোধন হয়েছে। যেকোনো সময় গৃহকর্মী সুরক্ষা নীতিমালা করতে হবে। নীতিনির্ধারণী মহল এ ব্যাপারে সম্মত হয়েছে। আমরা একটি সময় ঠিক করে নীতিমালাটি করে ফেলব। সরকারের দারিদ্র্য দূরীকরণে বহুমুখী উদ্যোগ আছে। সরকার সামাজিক সুরক্ষার আওতা  বৃদ্ধি করেছে। মা-বাবা সাধারণত দারিদ্র্যের জন্য তাঁদের সন্তানকে গৃহকর্মে দেন। দারিদ্র্য থেকে যেন মানুষ বেরিয়ে আসতে পারে, সে জন্য সরকার সামাজিক সুরক্ষার আওতা বৃদ্ধি করেছে। তার পরও অনেক মা-বাবা যখন কোনোভাবেই সংসার চালাতে পারেন না, তখনই সন্তানকে গৃহকর্মে পাঠান। গ্রামের দরিদ্র পরিবার ও শহরের বস্তি থেকে আসে তারা। তাদের যেন ‘আদুরি’ হয়ে ফিরতে না হয়, সে জন্য আমাদের উদ্যোগ থাকবে।
 
সালমা আলী:  দেশে শিশু ও কিশোরী মেয়েরা বিভিন্ন ধরনের নির্যাতনের শিকার হয়। আন্তর্জাতিক ও শ্রম আইনে শিশুদের অধিকার উল্লেখ আছে। আমাদের সংবিধানে শিশুদের অধিকার আছে। এসবের সঙ্গে তুলনা করলে প্রতিনিয়ত শিশুদের অধিকার চরমভাবে লঙ্ঘিত হচ্ছে। যতক্ষণ পর্যন্ত কোনো আইন হবে না, ততক্ষণ ল্যান্ডমার্ক জাজমেন্ট (নির্দেশনামূলক বিচার) আইন হিসেবে বিবেচিত হবে। ভারতে বিশাখার ক্ষেত্রে এ ধরনের জাজমেন্টের ওপর বিচার করা হয়েছে। যেসব শিশু দেশে ও দেশের বাইরে কাজ করে, তাদের নিবন্ধনের কাজটি সরকার শুরু করতে পারে। এ বিষয়ে মহিলা আইনজীবী সমিতিসহ কয়েকটি সংগঠন একটি খসড়া করে দিয়েছিল কিন্তু এখনো কেন কাজ হয়নি, বুঝতে পারছি না। শিশু অধিকার বেশি করে লঙ্ঘিত হয়, কারণ অপরাধীরা পার পেয়ে যায়। এ জন্য আমাদের কাছে যারা আসে, প্রথমেই তাদের ওয়ান স্টপ ক্রাইসিস সেন্টারে নিয়ে যাই। আমাদের কাছে যখন ঘটনা আসে, তার আগে অনেক কিছু হয়, যেটা আমরা জানি না। যেমন আদুরি। তাকে দিনের পর দিন নির্যাতন করা হয়েছে। ময়লার মধ্যে ফেলে দেওয়া হয়েছে। তারপর সে উদ্ধার হয়েছে। অনেক ক্ষেত্রে ভুক্তভোগীও ঝামেলা এড়ানোর জন্য মিথ্যা কথা বলে। আমাদের অনেক শিশু দেশের বাইরে নির্যাতিত হচ্ছে। কেবল দেশের একটা আইন হলে হবে না; বিদেশে যারা নির্যাতিত হচ্ছে, তারাও কীভাবে আইনি সহায়তা পেতে পারে, সে বিষয়টিও ভাবতে হবে। শ্রীলঙ্কা, ফিলিপাইন, থাইল্যান্ড তাদের দেশের শ্রমিকেরা কাজের জন্য বিদেশে যাওয়ার সময় বেতন, কর্মঘণ্টা, ওভারটাইম, বোনাসসহ সব বিষয়ের চুক্তি থাকে। যেকোনো একটার লঙ্ঘন হলেই তারা ব্যবস্থা নেয়। অথচ আমাদের দেশের শিশুরা নির্যাতিত হয়ে ফিরে আসে। এসব ক্ষেত্রেও সরকারের পক্ষ থেকে উদ্যোগ নিতে হবে।
 
শাহীন আক্তার ডলি: গৃহকর্মীর সঠিক সংখ্যা আমরা জানি না। বাংলাদেশে গৃহকর্মীর সংখ্যা ২০ লাখ হবে। এদের  নিবন্ধনের ব্যবস্থা থাকলে প্রকৃত সংখ্যা জানতে পারতাম। শিশুশ্রমিকদের নিবন্ধনের বিষয়ে গুরুত্ব দিতে হবে।  আমাদের দৃষ্টিভঙ্গির পরিবর্তন করতে হবে। সরকার ও   এনজিওদের মাঠপর্যায়ের কাজের অভিজ্ঞতার সমন্বয়ে নীতি করতে হবে। মনিটর সেলকে শক্তিশালী করতে হবে। তাহলে অনেক বিষয় সামনে আসবে। নীতির বাস্তবায়ন খুবই প্রয়োজন। নির্যাতনের ক্ষেত্রে এমন শাস্তি দিতে হবে, যাতে একটা উদাহরণ হয়ে থাকে। প্রত্যেকের উচিত গৃহকর্মীদের  সঙ্গে ভালো ব্যবহার করা। নীতিমালা খসড়া বা চূড়ান্ত বড় কথা নয়, বড় কথা হলো, যেভাবে আছে, তার সঠিক বাস্তবায়ন। নীতিমালায় শিশুশ্রমিকের ১৪ বছরের যে শর্ত আছে, সেটির যেন কোনো অবস্থায় লঙ্ঘন না হয়, সেদিকে সবার খেয়াল রাখতে হবে।  ২০ লাখ শ্রমিকের মধ্যে আমরা খুব ক্ষুদ্র একটি অংশ নিয়ে কাজ করেছি। সেখানে দেখেছি, শিশুশ্রমিকের একটি বড় অংশের বয়স ১২ বছরের নিচে। দেশে অনেক এনজিও শিশুশ্রমিকদের নিয়ে কাজ করছে। তাদের মাঠপর্যায়ের বাস্তব অভিজ্ঞতা রয়েছে। সরকারের কাছে অনুরোধ, সবার সঙ্গে আলোচনা করে যেন  দ্রুত গৃহকর্মী সুরক্ষা ও কল্যাণ নীতিমালা চূড়ান্ত করা হয়।
 
লুৎফুন নাহার: বাংলাদেশে গৃহকর্মে নিয়োজিত সাড়ে চার লাখ শিশু  কাঙ্ক্ষিত সুযোগ-সুবিধা নিয়ে বেড়ে উঠতে পারছে না। বরং তারা বেড়ে উঠছে নিরানন্দ পরিবেশ, বৈষম্য, সহিংসতা, বঞ্চনা ও নির্যাতনের মধ্য দিয়ে। সমাজে অনেক পরিবার মেয়েশিশুদের বোঝা মনে করে। তাই শিশুবয়সেই অন্যের বাড়িতে কাজে দেয় অথবা বিয়ে দেয়। এদের অনেকেই প্রতিনিয়ত শারীরিক, মানসিক ও অর্থনৈতিকভাবে শোষণ-নিপীড়নের শিকার হয়। তাই এসব সম্ভাবনাময় শিশু ভবিষ্যতে অশিক্ষিত, দুর্বল ও পুষ্টিহীন হয়ে বড় হচ্ছে। একটি শিশুর বিকাশের সময় সে অন্যের বাড়িতে অনেক ঝুঁকিপূর্ণ কাজ করে, যা তার বয়সী কোনো শিশুর করার কথা নয়। সঠিক কর্মঘণ্টা নির্ধারিত না থাকায় দেখা যায়, ভোর থেকে রাত পর্যন্ত কাজ করছে। ফলে তার শিক্ষা, বিনোদন, সঠিক সময়ে পর্যাপ্ত খাদ্য, বিশ্রাম, এমনকি কিশোরী বয়সের শারীরিক ও মানসিক পরিবর্তনজনিত তথ্য, সহায়তা ইত্যাদি থেকেও সে বঞ্চিত হয়। গৃহকর্মী সুরক্ষা ও কল্যাণ নীতিমালা ২০১০-এর খসড়াটি অনুমোদন ও বাস্তবায়িত হলে অন্তত ১৪ বছরের নিচের শিশুদের গৃহকর্মে নিয়োজিত থাকার বিষয়টি বন্ধ হবে। আন্তর্জাতিক শিশু অধিকার সনদের ৬ নম্বর ধারায় স্পষ্ট করে বলা হয়েছে, ‘রাষ্ট্র শিশুর জীবন রক্ষা ও পূর্ণ বিকাশে সকল প্রকার দায়িত্ব পালন করবে।’ এ ছাড়া সব শিশুর মৌলিক ও মানবিক প্রয়োজন পূরণ আমাদের সংবিধানের অঙ্গীকার বটে।
 
সীমা আক্তার:  মানুষের বাসায় কাজ করি। অনেক খারাপ ব্যবহার সহ্য করেছি। এক বাসায় কাজ করার সময় নারী মৈত্রীর এক আপা ওই বাসায় যান। বাসার খালার সঙ্গে কথা বলেন। তিনি জানান, বাসা-বাড়িতে যারা কাজ করে, তাদের লেখাপড়া করানোর প্রতিষ্ঠান আছে। তিনি আমাকে সেখানে লেখাপড়ার অনুমতি দিতে বললেন। তখন খালা রাজি হন। সেখানে যাই। লেখাপড়া করি। আগে কিছুই পড়তে পারতাম না। এখন ক্লাস ফোরের বই পড়তে পারি। এখানে ছবি আঁকা ও সেলাই মেশিনের কাজ শিখেছি। জন্মনিবন্ধন পেয়েছি। এ প্রতিষ্ঠান থেকে নাচ-গানও শিখেছি ও প্রশিক্ষণ পেয়েছি। আমি অনেক বন্ধুও পেয়েছি। এখানে বিভিন্ন ধরনের খেলাধুলা করতে পারি। আমার মতো যারা বাসা-বাড়িতে কাজ করে, তারা যেন এ রকম সুযোগ-সুবিধা পায়। আমি চাই, আমাদের যেন একটি নির্দিষ্ট বেতন থাকে। ছুটি থাকে। সুযোগ-সুবিধা থাকে। সরকারের কাছে অনুরোধ, আমাদের যেন সম্মান দেওয়া হয়।
 
আবদুল মান্নান: জাতীয় শিশু শ্রম জরিপমতে, শিশুশ্রমিকের সংখ্যা মাত্র এক লাখ ২৫ হাজার। বাস্তবে এ সংখ্যা অনেক বেশি। আমরা চেষ্টা করছি তাদের পরিবারসহ বিভিন্ন ক্ষেত্রে পুনর্বাসন করতে। কাজটি সহজ নয়। কেবল যে দারিদ্র্যের জন্য শিশুরা কাজে আসছে তা নয়, দারিদ্র্য ছাড়াও আরও কারণ রয়েছে। মূল কারণ খুঁজে বের করতে হবে। কেন শিশুরা কাজ করছে। এখানে নীতির বাধ্যবাধকতা আছে। নীতিতে বলা হচ্ছে, ১৮ বছর পর্যন্ত সবাই শিশু। আবার এক জায়গায় বলা হয়েছে ১২, অন্য জায়গায় ১৪ বছরের শিশুদের কাজের কথা বলা হয়েছে। ফলে শিশুদের কাজের বয়সের ক্ষেত্রে মতদ্বৈততা দেখা দিতে পারে। এক হিসাবে দেখেছি, ৪০০ জন শিশুশ্রমিকের মধ্যে ১৮৫ জনের বয়স ১২ বছরের নিচে। আমরা বলব, নীতিমালায় যেন একটি গ্রহণযোগ্য বয়স নির্ধারণ করা হয় এবং খুব শক্তভাবে যেন বলা থাকে, নির্ধারিত বয়সের নিচে কেউ যেন শিশুদের নিয়োগ না করে। একান্তই যদি কেউ করে, তবে তারা যেন তাদের লেখাপড়াসহ অন্যান্য সুযোগ-সুবিধা দেয়। আমরা কিছু শিশুকে কারিগরি শিক্ষা দিয়েছি, তারা ভালো করেছে। তাদের কিছুটা সুখী-সমৃদ্ধ জীবন দিতে হলে কারিগরি শিক্ষাসহ কিছু প্রশিক্ষণের আওতায় আনতে হবে।
 
শরফুদ্দিন খান: শিশু শ্রমিকদের সম্পর্কে আমাদের ধারণা হলো, তারা গরিব। মা-বাবা খাবার দিতে পারেন না। তাই তারা বাসা-বাড়িতে কাজ করে। আমরা তাদের ঝুঁকিপূর্ণ কাজে ব্যবহার করি। দেশের ৯৫ শতাংশ শিশুই যৌন হয়রানিসহ বিভিন্ন নির্যাতনের শিকার হচ্ছে। কখনো কখনো মৃত্যুর দিকে ঠেলে দেওয়া হয়। আমরা অন্যের সন্তানকে নিজের সন্তানের মতো করে দেখতে পারি না। একটু ভালো খাওয়াতে পারি না। লেখাপড়া করাতে পারি না। আমার সন্তানের সঙ্গে পড়বে, খেলবে, এটা বাস্তবতা নয়। নীতিমালার বাধ্যবাধকতায় বলা হয়েছে, ১৪ বছরের নিচে কাউকে গৃহকাজে নিয়োগ করা যাবে না। আইএলও, ইউনিসেফ, সেভ দ্য চিলড্রেন, প্ল্যান ইন্টারন্যাশনাল বাংলাদেশের প্রচেষ্টায় বাংলাদেশ সরকার ঝুঁকিপূর্ণ কাজের তালিকা প্রকাশ করেছে। ১০ বছর পর এ বছরের মার্চ মাসে এটা চূড়ান্ত হয়েছে। কিন্তু গৃহকর্মের মতো একটি ঝুঁকিপূর্ণ কাজকে সেখানে অন্তর্ভুক্ত করা হয়নি। পাঁচ ঘণ্টার বেশি সময় কাজকে ঝুঁকিপূর্ণ বলা হয়েছে। অথচ দেশের শিশুরা গড়ে ১২ থেকে ১৪ ঘণ্টা কাজ করে। হেন নির্যাতন নেই, যা এই শিশুদের করা হয় না।  ৩৭টি কাজকে ঝুঁকিপূর্ণ করা হয়েছে, তার মধ্যে গৃহকর্মের থেকে অনেক হালকা কাজ আছে।  আমার কি নিজের সুবিধার জন্য অন্যের অধিকার হরণ করছি না? নির্যাতন করতে পারব। ‘আদুরি’ বানাতে পারব। কোনো বিচার হবে না। গৃহকর্মের কাজকে ঝুঁকিপূর্ণ তালিকায় রাখতে পারিনি বলেই আজ ভিন্ন একটি নীতি নিয়ে কথা বলতে হচ্ছে।
 
মরিয়ম নেছা: আমরা অল্প কিছু শিশু নিয়ে কাজ করি। যেখানে কয়েক লাখ শিশু গৃহকর্মে নিয়োজিত। এত বেশি শিশুকে সহযোগিতা করা আমাদের পক্ষে কোনোভাবেই সম্ভব নয়। এটি শুধু সরকারই করতে পারে। আমরা সরকারের পাশে থাকব। কিন্তু মূল উদ্যোগটি নিতে হবে সরকারকে। এ কাজ করার সময় আমাদের গৃহকর্তা, অভিভাবক, নিয়োগকর্তা ইত্যাদি পর্যায়ের মানুষের সঙ্গে কথা বলতে হয়। আমরা কেবল তাঁদের বিষয়টি বোঝাতে পারি। শিশুদের সমস্যা, সুবিধা ও অসুবিধা তুলে ধরতে পারি। আমরা অনুরোধ করে বলি, আমাদের কাছে শিশুটিকে পাঠান, সে একটু লেখাপড়া করুক। আমাদের সুযোগগুলো তার ভবিষ্যৎ-জীবনে কিছুটা সুখ-শান্তি আসবে। কেউ আমাদের কথা শোনেন, কেউ শোনেন না। জোর করে কিছু বলতে পারি না। আমাদের কাছে সরকারের কোনো আইন বা অন্য কোনো সহযোগিতা নেই, যাতে বলতে পারি, এই শিশুটিকে তার অধিকার থেকে বঞ্চিত করতে পারেন না। আমরা দেখেছি, প্রত্যেক শিশুর জীবন অনেক সম্ভাবনাময়। কিছু সুযোগ-সুবিধা পেলেই তাদের জীবন বদলে যেতে পারে। আমারা চাই মূল উদ্যোগ সরকার নিক। আমরা পাশে থেকে সহযোগিতা করব।
 
আবুল হোসেন: শহর ও গ্রাম—দুই জায়গাতেই গৃহকর্মী আছেন। গ্রামের চেয়ে শহরে বৈষম্য বেশি। একশ্রেণীর মধ্যস্বত্বভোগীরা শিশু ও তার অভিভাবককে বিভিন্ন ধরনের লোভ দেখিয়ে শহরে কাজে আনে। কিন্তু বাস্তবে অনেক মা-বাবা তাঁদের সন্তানকে ন্যূনতম দেখার সুযোগ পর্যন্ত পান না। কেবল ‘আদুরি’ হলেই তাদের দেখতে পারেন। এই হলো শহরে গৃহকর্মীর বাস্তবতা। নারী ও শিশুনীতির সঙ্গে জড়িত ছিলাম। গৃহকর্মীর নীতিমালাটি কিছুটা নীতি ও কিছুটা আইনে পরিণত হয়েছে। একে একটা ফরম্যাটে আনতে হবে। আবার আইন, নীতি করে খুব বেশি কাজ হবে বলে মনে হয় না। গৃহকর্মী রাখার কিছু নির্দেশনা থাকতে হবে। এর মধ্যে তাঁর থাকা, খাওয়া, বেতন, ছুটি অল্প হলেও লেখাপড়া করার সুযোগ, পরিবারের সঙ্গে দেখা করার সুযোগ ইত্যাদি বিষয়গুলোর দিকে যেন গৃহকর্তারা খেয়াল করেন। এ নির্দেশনা মেনে চলার ব্যবস্থা করতে হবে। শহরের বহুতল ভবনগুলোয় কারা কাজ করেন, সেটার খোঁজ নিতে হবে। তারপর ভবনের মালিকদের সচেতন করতে হবে। তাঁদের বোঝাতে হবে, নিজের সন্তানের জন্য যেটা আশা করেন না, সেটা একজন শিশু গৃহকর্মীর জন্য কতটুকু আশা করবেন। যেসব এনজিও শিশুদের নিয়ে কাজ করে, তারা ও আমরা মিলে একটি ভালো নীতিমালা করতে পারি। আমরা এ পর্যন্ত ২০ হাজার নির্যাতিত নারীকে সেবা দিয়েছি। তাঁদের মধ্যে ৮০ ভাগ গৃহকর্মী। বিনা খরচে  ১০৯২১ নম্বরটিতে যে কেউ ফোন করে সাহায্য চাইতে পারে।  বিশেষ করে ঢাকা শহরে হলে এক ঘণ্টার মধ্যে তাকে উদ্ধার করতে পারব। প্রতিটি এলাকায় পুলিশের টহল আছে। তাদের মাধ্যমে দ্রুত উদ্ধার করা সম্ভব হয়। শিশু গৃহকর্মীর বিষয়টিকে ধীরে ধীরে নিরুৎসাহী করা প্রয়োজন।
 
সৈয়দ মতলুবুর রশীদ:  নীতি-পদক্ষেপ-আইনে কতটুকু কাজ হবে জানি না। যেমন মানুষ মারার শাস্তি মৃত্যুদণ্ড। তার পরও রাস্তাঘাটে মানুষ মরছে। প্রাথমিক শিক্ষায় এখন ৯৫ শতাংশ শিশু স্কুলে যায়। ১০ থেকে ১২ বছরের মধ্যে তারা কলেজ থেকে বের হবে। তারা শিক্ষিত হবে। জ্ঞান অর্জন করবে। মানবিক মূল্যবোধ বাড়বে। তখন একটা পরিবর্তন হয়তো আসতে পারে। আইনে  বলা হয়েছে, ১৮ বছর পর্যন্ত সবাই শিশু। তা হলে ১৮ বছরের আগে  কাউকে কাজে নিয়োগ করা বন্ধ করতে হবে। ২০০২ সালে ফিলিপাইনে দেখেছি, রাস্তার কিছুটা পরপর টেলিভিশনে বলছে, আপনার শহরকে পরিচ্ছন্ন রাখুন। আমাদের সরকারের পক্ষ থেকে এমন কোনো প্রচার করতে হবে, যাতে সবাই সচেতন হয় এবং প্রচারটা নিয়মিত করতে হবে। কেবল যে নিম্নবিত্ত পরিবারের মানুষের বাসায় শিশুরা নির্যাতিত হচ্ছে, তা নয়; চাকরিজীবী, আইনজীবী, সরকারি কর্মকর্তা—সব শ্রেণীর মানুষের বাসায় শিশুরা নির্যাতিত হচ্ছে। তাই সবাইকে সচেতন করাতে হবে।
 
হাসিনা বেগম: বাংলাদেশসহ বিশ্বব্যাপী শিশুশ্রমিকের তিনটি চ্যালেঞ্জ রয়েছে। ২০১০ সালে বাংলাদেশে লেবার ফোর্স প্রাপ্তবয়স্কসহ সব গৃহকর্মীর জরিপ করে। ফলে লেবার ফোর্সের জরিপ থেকে দেশে শিশুশ্রমিকের প্রকৃত সংখ্যা জানা যাবে না। কোনো সিদ্ধান্ত নিতে হলে প্রথমে প্রয়োজন হয় তথ্যের। কিন্তু শিশুশ্রমিকের কোনো সঠিক তথ্য নেই। ফলে তাদের ব্যাপারে সঠিক কোনো উদ্যোগ নেওয়া যাচ্ছে না। তবে আইএলও এবং বাংলাদেশ পরিসংখ্যান ব্যুরো শিশুশ্রমিকদের জরিপ করছে। ২০১৪ সালে এ জরিপ থেকে তাদের সংখ্যা জানতে পারব।  বিশ্বের মোট গৃহশ্রমিকের ১০ শতাংশ শ্রম আইনের আওতায় আছে। অস্ট্রিয়া, ফিনল্যান্ড, টোগো, ভারত—এমনকি হা�
