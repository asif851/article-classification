
বগুড়ায় এক হাজার ৭০০ বোতল ফেনসিডিল রাখার অভিযোগে শ্রমিক লীগের নেতাসহ তিনজনকে আটক করেছে র‍্যাব। আজ রোববার ভোররাতে তাঁদের আটক করা হয়। তবে গণমাধ্যমকর্মীদের আজ বিকেলে ই-মেইলে পাঠিয়ে অভিযানের কথা জানানো হয়।আটক শ্রমিক লীগ নেতার নাম তুফান সরকার। তিনি বগুড়া শহর শ্রমিক লীগের যুগ্ম আহ্বায়ক। আটক বাকি দুজন হলেন, জয়পুরহাটের কালাই উপজেলার আমিনুল ইসলাম ও গাইবান্ধার গোবিন্দগঞ্জ উপজেলার জাহাঙ্গীর আলম।বগুড়ায় র‌্যাব-১২ এর অধিনায়ক লেফটেন্যান্ট কমান্ডার আলী হায়দার চৌধুরী প্রথম আলোকে বলেন, শ্রমিক লীগ নেতা তুফান সরকার শহরের চকসুত্রাপুরে নির্মাণাধীন বাড়ির একটি কক্ষ তাঁর ব্যক্তিগত কার্যালয় হিসেবে ব্যবহার করে আসছিলেন। গোয়েন্দা তথ্যের ভিত্তিতে রোববার ভোর সাড়ে চারটার দিকে র‍্যাব ওই বাড়িতে অভিযান চালায়।ওই সময় এক হাজার ৭০০ বোতল ফেনসিডিল এবং নগদ চার লাখ ১৬ হাজার ৯৩ টাকা উদ্ধার করা হয়। র‌্যাবের অধিনায়ক দাবি করেন, তুফান সরকারসহ আটক তিনজন পেশাদার মাদক ব্যবসায়ী।
