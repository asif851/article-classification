
রাজশাহীর বাগমারার ভবানীগঞ্জ পৌরসভা নির্বাচনে মেয়র পদে আওয়ামী লীগের চার প্রার্থীর মনোনয়ন নিয়ে আজ সোমবার বিশেষ সভা হবে। আওয়ামী লীগের উপজেলা শাখা এ সভা ডেকেছে।তাঁরা হলেন আওয়ামী লীগের উপজেলা শাখার আইনবিষয়ক সম্পাদক সাঈদ আলী, সদস্য গোলাম মোস্তফা, ভবানীগঞ্জ শাখার সভাপতি আবদুল মালেক ও সাধারণ সম্পাদক এস এম মামুনুর রশীদ।গোলাম মোস্তফা বলেন, ‘আজ সোমবারের সভার দিকে তাকিয়ে আছি। সেখান থেকে দলীয় প্রার্থীর বিষয়ে খোলাসা হবে।’ এস এম মামুনুর রশীদ বলেন, এ সভায় প্রার্থী চূড়ান্ত হতে পারে।দলীয় সূত্রে জানা যায়, উপজেলার চানপাড়ার বঙ্গবন্ধু স্মৃতি জাদুঘর কমপ্লেক্সের সালেহা-ইমারত মিলনায়তনে এ সভা হবে। সভায় উপস্থিত থাকার জন্য পৌরসভা, ইউনিয়ন শাখার সভাপতি, সম্পাদক ও উপজেলার নির্বাহী কমিটির সদস্যদের প্রতি আহ্বান জানানো হয়েছে। স্থানীয় সাংসদ ও দলের উপজেলা শাখার সভাপতি এনামুল হকও থাকবেন। এ জন্য তিনি গতকাল বাগমারায় এসেছেন।
