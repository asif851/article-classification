
চলন্ত গাড়ির ধাক্কায় মোটরসাইকেল আরোহী দুই ভাই নিহত হয়েছেন। গতকাল সোমবার রাতে ঢাকার ধামরাই উপজেলায় ঢাকা-আরিচা মহাসড়কে এ দুর্ঘটনা ঘটে।
নিহত দুই ভাই হলেন সাজিব (৩০) ও সৌরভ (২৭)। তাঁদের বাবার নাম মৃত সুলতান মিয়া। তাঁদের বাড়ি মাগুরায়।
পুলিশ ও নিহত দুজনের পরিবার সূত্রে জানা যায়, দুজনের মধ্যে ছোট ভাই সৌরভ আশুলিয়ার পল্লী বিদ্যুৎ এলাকায় এবং বড় ভাই সাজিব ধামরাই জলশিং গ্রামে থেকে পোলট্রি ফার্মের ব্যবসা করেন। গতকাল বিকেলে সৌরভ বড় ভাই সাজিবের সঙ্গে দেখা করতে আসেন। ব্যবসায়িক কাজ শেষ করে মোটরসাইকেল করে রাত ১১টায় ধামরাইয়ের জলশিং থেকে আশুলিয়া পল্লী বিদ্যুৎ এলাকার উদ্দেশে তাঁরা রওনা দেন। পথে ধামরাইয়ের ইসলামপুর বহুজাতিক বাটা সু কোম্পানির গেটের সামনে একটি চলন্ত গাড়ি মোটরসাইকেলটিকে ধাক্কা দেয়। এতে মোটরসাইকেল থেকে ছিটকে পড়েন দুই ভাই। ঘটনাস্থলেই বড় ভাই সাজিব মারা যান। গুরুতর আহত সৌরভকে হাসপাতালে নেওয়ার পর চিকিৎসক তাঁকে মৃত ঘোষণা করেন।  প্রত্যক্ষদর্শীরা জানান, ওই পথ দিয়ে একটি অ্যাম্বুলেন্স যাচ্ছিল। অন্ধকারে পথে দুজনকে পড়ে থাকতে দেখে অ্যাম্বুলেন্সের চালক গাড়ি থামিয়ে স্থানীয় লোকজনের সহায়তায় গুরুতর আহত সৌরভকে হাসপাতালে নেন। সৌরভকে প্রথমে ধামরাই উপজেলা স্বাস্থ্য কমপ্লেক্সে নেওয়া হয়। সেখান থেকে তাঁকে ঢাকায় স্থানান্তর করতে বলা হয়। পথে সৌরভের অবস্থার অবনতি হলে তাঁকে সাভারের এনাম হাসপাতালে নেওয়া হলে চিকিৎসক তাঁকে মৃত ঘোষণা করেন।
ধামরাই থানার ভারপ্রাপ্ত কর্মকর্তা (ওসি-অপারেশন) মো. জাকারিয়া ঘটনার সত্যতা নিশ্চিত করেছেন। তিনি বলেন, ধারণা করা যাচ্ছে, কোনো গাড়ির ধাক্কায় মোটরসাইকেলটি চূর্ণ-বিচূর্ণ হয়ে গেছে। দুর্ঘটনাকবলিত মোটরসাইকেলটি থানায় আনা হয়েছে। দুই ভাইয়ের লাশ রাতেই পরিবারের কাছে হস্তান্তর করা হয়েছে। এ ঘটনায় ধামরাই থানায় একটি মামলা করা হয়েছে বলে তিনি জানান।
