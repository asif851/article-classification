
শিল্প ও পূর্তমন্ত্রী তোফায়েল আহমেদ বলেছেন, ‘দশম জাতীয় সংসদ নির্বাচনে অংশগ্রহণের জন্য সরকারের পক্ষ থেকে বিরোধীদলীয় নেতা খালেদা জিয়াকে অনেকবার আহ্বান জানানো হয়েছে। কিন্তু তিনি তাতে সাড়া দেননি। যে রাস্তায় তিনি হাঁটছেন, সেই রাস্তায় হেঁটে পথের সন্ধান পাবেন না।’
আজ বৃহস্পতিবার বিকেলে মানিকগঞ্জের ঘিওর উপজেলায় নির্বাচনী এক জনসভায় তোফায়েল আহমেদ এসব কথা বলেন। উপজেলা আওয়ামী লীগ ঘিওর পাবলিক লাইব্রেরি মাঠে এই জনসভার আয়োজন করে।
তোফায়েল আহমেদ বলেন, ‘হাইকোর্ট জামায়াতকে নিষিদ্ধ ঘোষণা করেছে। নির্বাচনে জামায়াত অংশগ্রহণ করতে পারবে না বলে বিএনপিও নির্বাচনে আসেনি। ৫ জানুয়ারি নির্বাচন অনুষ্ঠিত হবেই। এ নির্বাচন ঠেকানোর কোনো ক্ষমতা খালেদা জিয়ার নাই। ঢাকামুখে “গণতন্ত্রের অভিযাত্রা” ডেকেছিলেন কিন্তু জনগণের সমর্থন না থাকায় তা করতে পারেননি।’
ঘিওর উপজেলা আওয়ামী লীগের জ্যেষ্ঠ সহসভাপতি নূর উদ্দিন আহমেদের সভাপতিত্বে নির্বাচনী এই জনসভায় আরও বক্তব্য দেন স্থানীয় সাংসদ আনোয়ারুল হক, মানিকগঞ্জ-১ আসনের সাংসদ জাহিদ মালেক, এই আসনে আওয়ামী লীগের প্রার্থী নাঈমুর রহমান, জেলা আওয়ামী লীগের সভাপতি গোলাম মহিউদ্দিন, সাধারণ সম্পাদক গাজী কামরুল হুদা, মানিকগঞ্জ পৌরসভার মেয়র মো. রমজান আলীসহ জেলা ও স্থানীয় বিভিন্ন পর্যায়ের নেতৃবৃন্দ।
প্রধান অতিথির বক্তব্যে তোফায়েল আহমেদ বলেন, ‘প্রধানমন্ত্রী শেখ হাসিনা বিরোধী দলের চেয়ারপারসনকে সংলাপের আহ্বান জানালেন। সর্বদলীয় সরকার গঠনের প্রস্তাব দেওয়া হয়েছে। প্রধানমন্ত্রী ফোনেও নির্বাচনে অংশগ্রহণের জন্য আহ্বান জানান। কিন্তু খালেদা জিয়া সবই প্রত্যাখ্যান করলেন। তিনি শুরু  করলেন মানুষ মারার রাজনীতি। এ পর্যন্ত যানবাহনে পেট্রল ঢেলে ১৮ জনকে হত্যা করা হয়েছে। সারা দেশে ৪০ হাজার গাছ কেটে ফেলা হয়েছে। প্রধানমন্ত্রী শেখ হাসিনা গাছ লাগান আর খালেদা জিয়া গাছ কাটার নির্দেশ দেন।’
আওয়ামী লীগের উপদেষ্টামণ্ডলীর এই সদস্য বলেন, ‘খালেদা জিয়া বাংলাদেশকে পাকিস্তানের মতো একটা অকার্যকর রাষ্ট্র বানাতে চান। বাংলাদেশ এখন আন্তর্জাতিক বিশ্বে সমাদৃত। বিডিআর হত্যাকাণ্ডের ঘটনায় খালেদা জিয়া প্রধানমন্ত্রী শেখ হাসিনাকে দোষারোপ করেছিলেন। এ সরকার বিডিআর হত্যাকাণ্ডের বিচার করেছে। পাকিস্তানের আইএসআই যে এই হত্যাকাণ্ড ঘটিয়েছিল, বিশ্বে তা প্রচারিত। বিরোধী দলের নেতাও সেটা জানেন। দেশ আজ দুই ভাগে বিভক্ত। এক পক্ষে মুক্তিযুদ্ধের শক্তি, অপরপক্ষে ৭১-র পরাজিত শক্তি।’ মুক্তিযুদ্ধের মতো ঐক্যবদ্ধ হয়ে তিনি ৭১-র পরাজিত শক্তিকে প্রতিহত এবং আওয়ামী লীগের মনোনীত প্রার্থীকে জয়ী করার আহ্বান জানান।
