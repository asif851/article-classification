
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, নির্বাচনকালীন সরকারব্যবস্থা বিএনপির মূল ইস্যু নয়, তাদের মূল ইস্যু একাত্তরের ঘাতকদের রক্ষা করা।আজ শুক্রবার দুপুরে রাজধানীর বঙ্গবন্ধু অ্যাভিনিউয়ে ঢাকা মহানগর আওয়ামী লীগের এক বর্ধিত সভায় হানিফ এ অভিযোগ করেন। ৩ নভেম্বর জেলহত্যা দিবস উপলক্ষে জনসভা সফল করতে এই বর্ধিত সভার আয়োজন করা হয়।মাহবুব উল আলম হানিফ বলেন, এ সরকারের আমলেই দু-একজন ঘাতকের বিচারের রায় কার্যকর হবে। তাই একাত্তর ও পঁচাত্তরের ঘাতকেরা মিলে দেশের রাজনীতিতে একটি অস্থিতিশীল পরিবেশ সৃষ্টি করতে চায়। নির্বাচনকালীন সরকারব্যবস্থা তাদের মূল ইস্যু নয়। তারা ঘাতকদের রক্ষা করতে চায়। যতই চেষ্টা করুক, তারা ঘাতকদের বাঁচাতে পারবে না।‘সরকার সংলাপের নাটক করছে’—বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের এমন বক্তব্যের বিষয়ে হানিফ বলেন, ‘আমরা কী নাটক করলাম? আমাদের দাওয়াত নাটক ছিল না। নাটক করেছেন আপনারা। দাওয়াত পেয়ে হরতাল অব্যাহত রেখে নাটক করেছেন। আপনারা বারবার সংলাপ চান আবার আহ্বান করলে আলটিমেটাম দিয়ে পরিবেশ নষ্ট করেন।’ তিনি বলেন, ‘আমাদের দাওয়াত অব্যাহত আছে। আপনারা আলোচনা চাইলে দিনক্ষণ ঠিক করে জানাতে পারেন। তবে সংবিধান অনুযায়ী প্রধানমন্ত্রী শেখ হাসিনার অধীনেই আগামী জাতীয় সংসদ নির্বাচন হবেই, হবে। আপনারা চাইলে আসতে পারেন।’
বিএনপিকে সংঘাতের পথ পরিহার করার আহ্বান জানিয়ে হানিফ বলেন, সংঘাতের পথ পরিহার না করলে বাংলার মানুষ আপনাদের মোকাবিলা করবে। আগামী দিনে বাসে আগুন দিতে চাইলে সেই আগুনে আপনারাই ভস্মীভূত হবেন। বোমা মারতে চাইলে, সেই বোমা আপনাদেরই বিধ্বস্ত করবে।
ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরীর পরিচালনায় বর্ধিত সভায় আরও বক্তব্য দেন স্থানীয় সরকার প্রতিমন্ত্রী ও আওয়ামী লীগের আরেক যুগ্ম সাধারণ সম্পাদক জাহাঙ্গীর কবির নানক, আইন প্রতিমন্ত্রী কামরুল ইসলাম এবং ঢাকার বিভিন্ন আসনের সাংসদ, থানা, ওয়ার্ডের সভাপতি ও সাধারণ সম্পাদকমণ্ডলী।  
