
যশোরে ঢাকা-খুলনা জাতীয় মহাসড়কে আজ শুক্রবার ট্রাকের চাপায় মারা গেছেন সেনাবাহিনীর অবসরপ্রাপ্ত হাবিলদার ইনছান আলী (৫২) ও তাঁর মেয়ে ফারজানা আক্তার (১৯)। সদর উপজেলার সিঙ্গিয়া আদর্শ ডিগ্রি কলেজের সামনে সকাল সাতটার দিকে এ দুর্ঘটনা ঘটে। এ সময় ট্রাকটি চালাচ্ছিল চালকের সহকারী (হেলপার) ১৪ বছরের কিশোর সোহান।বাংলাদেশ হাইওয়ে পুলিশের অভয়নগর উপজেলার নওয়াপাড়া থানার ভারপ্রাপ্ত কর্মকর্তা (ওসি) কে এম আজিজুল ইসলাম প্রথম আলোকে বলেন, ‘ট্রাকের হেলপার সোহান ট্রাকটি চালাচ্ছিল বলে স্বীকার করেছে। নিয়ন্ত্রণ হারিয়ে সে ট্রাকটি একটি মোটরসাইকেলের ওপরে তুলে দেয়। এতে বাবা ও মেয়ে ঘটনাস্থলে মারা যান। এ সময় মূল চালক হেলপারের পাশেই ছিলেন। দুর্ঘটনার পর তাঁর কোনো খোঁজ পাওয়া যায়নি।নিহতের স্বজনেরা বলেন, বাবা ও মেয়ে খুলনা শহরের নিরালা আবাসিক এলাকার বাসিন্দা। এবার উচ্চ মাধ্যমিক পাস করে মেডিকেলে ভর্তির চেষ্টা করছিলেন ফারজানা। যশোরে আজ একটি পরীক্ষার জন্য বাবা ইনছানের সঙ্গে মোটরসাইকেলে করে রওনা দিয়েছিলেন তিনি। পথে ট্রাকের চাপায় তাঁদের মৃত্যু হয়।পুলিশের ভাষ্য, দুর্ঘটনার পর স্থানীয় লোকজন কিশোর চালক সোহানকে ধরে পুলিশের হাতে তুলে দেন। যশোর সদর উপজেলার বসুন্দিয়া বাজার এলাকার মহিদুল ইসলামের ছেলে সে। পুলিশ ট্রাকটি নিজেদের হেফাজতে নিয়েছে।সোহানকে আসামি করে নিহত ইনছানের মামাশ্বশুর মোস্তফা কামাল বাদী হয়ে যশোর কোতোয়ালি মডেল থানায় একটি মামলা করেছেন।
