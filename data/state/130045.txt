
চাঁদপুরের শাহরাস্তী উপজেলার চিতোষী রেলস্টেশনে চট্টগ্রামগামী মেঘনা আন্তনগর এক্সপ্রেস ট্রেন এক ঘণ্টা আটকে রেখেছেন হরতাল-সমর্থকেরা। আজ রোববার সকাল পৌনে সাতটা থেকে পৌনে আটটা পর্যন্ত ট্রেনটি আটকে রাখা হয়। পরে ট্রেনটি ছেড়ে যায়।
সুপ্রিম কোর্টের জামে মসজিদের খতিব ও একাধিক বেসরকারি টেলিভিশন চ্যানেলের ধর্মীয় অনুষ্ঠানের উপস্থাপক মাওলানা নূরুল ইসলাম ফারুকীর হত্যাকাণ্ডের প্রতিবাদে সারা দেশে ইসলামী ছাত্রসেনার ডাকা অর্ধদিবস হরতাল চলছে।
চিতোষী রেলের স্টেশনমাস্টার তপন কুমার মিত্র জানান, ভোর পাঁচটার দিকে ট্রেনটি প্রায় দুই হাজার যাত্রী নিয়ে চাঁদপুর স্টেশন ছাড়ে। পরে চিতোষী রেলস্টেশনে হরতাল-সমর্থকেরা এক ঘণ্টা ট্রেনটি আটকে রাখেন।
চাঁদপুরের পুলিশ সুপার আমির জাফর জানান, পুলিশ পরিস্থিতি নিয়ন্ত্রণে আনলে ট্রেনটি চট্টগ্রাম ছেড়ে যায়।
হরতালের সমর্থনে চাঁদপুর শহরে ইসলামী ছাত্রফ্রন্ট ও ছাত্রসেনার নেতা-কর্মীরা খণ্ড খণ্ড মিছিল বের করেন। শহরের গুরুত্বপূর্ণ সড়কগুলোতে তাঁরা অবস্থান নেন।
সকাল ১০টার দিকে শেষ খবর পাওয়া পর্যন্ত হরতালে দোকানপাট বন্ধ ছিল। লঞ্চ ও ট্রেন চলাচল স্বাভাবিক থাকলেও দূরপাল্লার বাসসহ সব ধরনের যান চলাচল বন্ধ ছিল।
