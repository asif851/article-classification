
রাজধানীর পূর্ব কাজীপাড়ায় এমব্রয়ডারি কারখানায় আগুনে দগ্ধ শ্রমিক মাইনুদ্দিনও (২১) মারা গেলেন। ঢাকা মেডিকেল কলেজ হাসপাতালে চিকিৎসাধীন অবস্থায় আজ বুধবার সকাল সাড়ে নয়টার সময় তিনি মারা যান।বার্ন ইউনিটের আবাসিক চিকিৎসক পার্থ শংকর পাল জানান, মাইনুদ্দিনের শরীরের ৮০ শতাংশ পুড়ে গিয়েছিল।এ নিয়ে আগুনে পুড়ে দগ্ধ তিন শ্রমিকের কেউ বাঁচলেন না। এর আগে দগ্ধ দুই শ্রমিকের মধ্যে প্রথমে মাসুম ও পরে আলামিন চিকিৎসাধীন অবস্থায় একই হাসপাতালে মারা যান।ঢাকা মেডিকেল কলেজ হাসপাতালের পুলিশ ফাঁড়ির উপপরিদর্শক (এসআই) মো. বাচ্চু মিয়া মাইনুদ্দিনের মৃত্যুর খবরের সত্যতা নিশ্চিত করেছেন।মাইনুদ্দিন ভোলার বোরহানউদ্দিন উপজেলার ছোট মণিকা গ্রামের বাসিন্দা আবু কালাম কালু ও সাজেদা বেগমের ছেলে। তিন ভাই ও তিন বোনের মধ্যে মাইনুদ্দিন ছিলেন সবার ছোট।গত ৩০ মার্চ শুক্রবার দিবাগত রাত তিনটার দিকে পূর্ব কাজীপাড়ার মাতবর পুকুরপাড় এলাকায় ছয়তলা ভবনের নিচতলায় ওই কারখানায় আগুন লাগে। ফায়ার সার্ভিসের ছয়টি ইউনিটের প্রচেষ্টায় পরদিন ভোররাত সাড়ে চারটার দিকে আগুন নিয়ন্ত্রণে আসে। ঘটনার সময় পাঁচ শ্রমিক কাজ করছিলেন। কারখানার একটি কক্ষ থেকে তিনজনকে দগ্ধ অবস্থায় এবং অন্য একটি কক্ষ থেকে দুজনকে অক্ষত অবস্থায় উদ্ধার করা হয়।
