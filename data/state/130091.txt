
রাজশাহী বিশ্ববিদ্যালয় পপুলেশন সায়েন্স অ্যান্ড হিউম্যান রিসোর্স ডেভেলপমেন্ট বিভাগের উদ্যোগে জনসংখ্যা, স্বাস্থ্য, পরিবেশ ও টেকসই উন্নয়নবিষয়ক আন্তর্জাতিক সম্মেলন গতকাল শনিবার শুরু হয়েছে। সকালে বিশ্ববিদ্যালয়ের সিনেট ভবনে এই সম্মেলনের উদ্বোধন করেন পররাষ্ট্র প্রতিমন্ত্রী শাহরিয়ার আলম।বিশ্ববিদ্যালয়ের উপাচার্য অধ্যাপক মুহম্মদ মিজানউদ্দিনের সভাপতিত্বে অনুষ্ঠানে বিশেষ অতিথি ছিলেন বিশ্ববিদ্যালয়ের সহ-উপাচার্য অধ্যাপক চৌধুরী সারওয়ার জাহান ও কোষাধ্যক্ষ অধ্যাপক সায়েন উদ্দিন আহমেদ। পপুলেশন সায়েন্স অ্যান্ড হিউম্যান রিসোর্স ডেভেলপমেন্ট বিভাগের সভাপতি অধ্যাপক মোস্তাফিজুর রহমান অনুষ্ঠানে স্বাগত বক্তব্য দেন।সম্মেলনে যুক্তরাষ্ট্রের ইলিনয় বিশ্ববিদ্যালয়ের পরিবেশবিদ্যা বিভাগের শিক্ষক মোহাম্মদ শহীদুল্লাহ, যুক্তরাষ্ট্রের হিউসটন বিশ্ববিদ্যালয়ের জ্যেষ্ঠ গবেষক নজরুল হক ও থাইল্যান্ডের মাহিদল বিশ্ববিদ্যালয়ের ইয়োথিন সাওয়াংগদি তিনটি মূল প্রবন্ধ উপস্থাপন করেন। সম্মেলন উদ্বোধন অনুষ্ঠানের পর প্রথম দিনে কাজী নজরুল ইসলাম মিলনায়তনে একাডেমিক সেশন অনুষ্ঠিত হয়। এর প্রথম পর্বে চারটি ও দ্বিতীয় পর্বে পাঁচটি প্রবন্ধ উপস্থাপিত হয়। আজ রোববার সম্মেলনের দ্বিতীয় দিনে ছয়টি সেশনে ৪০টি প্রবন্ধ ও পোস্টার উপস্থাপন সেশনে সাতটি প্রবন্ধ উপস্থাপিত হবে।
