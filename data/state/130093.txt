
মংলা সমুদ্রবন্দরে জাহাজ থেকে মাল খালাসের সময় ক্রেনের সিলিং ভেঙে চাপা পড়ে বন্দরের দুই শ্রমিক নিহত হয়েছেন৷ বন্দরের বেজ ক্রিক-৩ এলাকায় পশুর নদে অবস্থানরত এম ভি হ্যান জিং নামে হংকংয়ের পতাকাবাহী একটি জাহাজে গতকাল বুধবার সকাল পৌনে নয়টার দিকে এই দুর্ঘটনা ঘটে৷নিহত শ্রিমকেরা হলেন ফোরম্যান মতিন (৫২) ও টালি ক্লার্ক জাকির হোসেন (৩৬)৷ তাঁদের বাড়ি মংলা পৌরসভা এলাকায়৷ ঘটনার পর থেকে জাহাজে মালামাল খালাসের কাজ বন্ধ রয়েছে৷ কারণ অনুসন্ধানে মংলা বন্দর কর্তৃপক্ষ তদন্ত কমিটি গঠন করেছে৷পণ্য খালাসে আমদানিকারক নিয়োজিত স্টিভেডরস নূরু অ্যান্ড সন্সের মালিক এইচ এম দুলাল বলেন, সকালে ১২-১৩ জন শ্রমিক ওই জাহাজ থেকে পণ্য খালাসের কাজ শুরু করছিলেন৷ সকাল পৌনে নয়টার দিকে হঠাৎ জাহাজটির একটি ক্রেনের সিলিং ভেঙে পড়ে৷ এতে মতিন ক্রেনের নিচে চাপা পড়ে ঘটনাস্থলেই মারা যান৷ গুরুতর আহত অবস্থায় জাকিরকে মংলা স্বাস্থ্য কমপ্লেক্সে নেওয়ার পথে মৃত্যু হয়৷মংলা থানার ওসি বেলায়েত হোসেন ঘটনার সত্যতা নিশ্চিত করেছেন৷
