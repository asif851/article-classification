
সিলেটে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দলের (বাসদ) বিভাগীয় সমাবেশে ছাত্রলীগের নেতা-কর্মীদের হামলা ও ভাঙচুরের প্রতিবাদে আজ সোমবার নগরে আধা বেলা হরতাল পালিত হচ্ছে। সকালে নগরের কোর্ট পয়েন্টে মিছিল থেকে পুলিশ সিপিবির সিলেট জেলার সাধারণ সম্পাদক আনোয়ার হোসেনকে আটক করলেও ২০ মিনিট পরে ছেড়ে দেয়।
ভোর থেকেই সিপিবি, বাসদ ও ছাত্র ইউনিয়নের নেতা-কর্মীরা নগরের বিভিন্ন স্থানে খণ্ড খণ্ড মিছিল করেছেন। কোথাও কোনো ধরনের অপ্রীতিকর ঘটনার খবর পাওয়া যায়নি।
ছাত্র ইউনিয়নের সিলেট জেলার সভাপতি মতিউর রহমান জানান, ভোর থেকেই  সিপিবি, বাসদ ও ছাত্র ইউনিয়নের নেতা-কর্মীরা কোর্ট পয়েন্টে জড়ো হয়েছেন। এরপর তাঁরা সেখান থেকে খণ্ড খণ্ড মিছিল নিয়ে সুরমা মার্কেট,  তালতলা, জেল রোড, শিবগঞ্জ, আম্বরখানা এলাকা প্রদক্ষিণ করেন। এ সময় পুলিশ তাঁদের বাধা দেওয়ার চেষ্টা করলেও তাঁরা তা উপেক্ষা করে মিছিল করেন।
কোর্ট পয়েন্টে মিছিল থেকে সিলেট জেলার সাধারণ সম্পাদক আনোয়ার হোসেনকে আটক করে পুলিশ। এ সময় ছাত্র ইউনিয়নের নেতা-কর্মীরা তাঁকে ছেড়ে না দিলে আগামীকাল মঙ্গলবারও হরতাল ডাকার হুমকি দেন। ২০ মিনিট পর পুলিশ আনোয়ার হোসেনকে ছেড়ে দেয়।
এদিকে হরতালের কারণে দূরপাল্লার যান চলাচল বন্ধ রয়েছে।
গতকাল বেলা সাড়ে তিনটার দিকে কোর্ট পয়েন্টে সিপিবি-বাসদের জনসভা শুরু হয়। বিকেল পৌনে পাঁচটার দিকে ছাত্রলীগের কর্মীরা ককটেল ফাটিয়ে সমাবেশে হামলা চালালে ছাত্র ইউনিয়ন, সিপিবি ও বাসদের কর্মীরা প্রতিরোধ গড়ে তোলেন। এতে ছাত্রলীগের কর্মীরা পিছু হটেন। কিছুক্ষণ পর সংঘবদ্ধ হয়ে আবার তাঁরা সমাবেশে হামলা ও ভাঙচুর করেন। এতে জেলা সিপিবির সাধারণ সম্পাদক আনোয়ার হোসেন, জেলা ছাত্র ইউনিয়নের সাধারণ সম্পাদক সহিদুজ্জামানসহ ১৭ জন আহত হন। সমাবেশে বক্তারা সরকারবিরোধী বক্তব্য দেওয়ায় ছাত্রলীগের নেতা-কর্মীরা এই হামলা চালান বলে জানা গেছে।
 কোতোয়ালি থানার ভারপ্রাপ্ত কর্মকর্তা (তদন্ত) নারায়ণ দত্ত জানান, গতকালের ওই ঘটনায় রাতেই পুলিশ বাদী হয়ে একটি মামলা করেছে। তবে এখন পর্যন্ত কাউকে গ্রেপ্তার করা যায়নি।
