
সরকার ঘোষিত মহার্ঘ ভাতার দাবিতে রেলওয়ে পূর্বাঞ্চলের মহাব্যবস্থাপককে আজ রোববার সকাল থেকে অবরুদ্ধ করে রেখেছেন কর্মচারীরা।
চট্টগ্রামের সিআরবিতে (রেলওয়ে ভবন) ঢাকা, সিলেট ও চট্টগ্রাম বিভাগ  নিয়ে গঠিত রেলওয়ের পূর্বাঞ্চলের সদর দপ্তরে তাঁকে অবরুদ্ধ করে রাখা হয়েছে। রেলওয়ের যান্ত্রিক প্রকৌশল বিভাগের শ্রমিকদের অভিযোগ (ট্রেড অ্যাপ্রেনটিস), সরকার ঘোষিত মহার্ঘ ভাতা কর্তৃপক্ষ বাস্তবায়ন করেনি। শ্রমিকেরা মহার্ঘ ভাতা দেওয়ার দাবি জানান।
এ ব্যাপারে রেলওয়ের পূর্বাঞ্চলের মহাব্যবস্থাপক মো. তাফাজ্জল হোসেন প্রথম আলো ডটকমকে বলেন, তাঁরা ঢাকার রেল ভবনে অভিযোগ জানিয়েছেন। সেখান থেকে কোনো সিদ্ধান্ত না আসা পর্যন্ত শ্রমিকদের দাবির ব্যাপারে কোনো প্রতিশ্রুতি দিতে পারবেন না বলে তিনি জানান।
