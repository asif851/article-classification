
ঢাকায় নিযুক্ত ভারতের হাইকমিশনার হর্ষবর্ধন শ্রিংলা বলেছেন, বাংলাদেশের অনুরোধ পেলে আগামী নির্বাচনে যেকোনো ধরনের সহযোগিতার জন্য তৈরি আছে ভারত। তবে কী ধরনের সহযোগিতা লাগবে, সেটা বাংলাদেশকে বলতে হবে।
আজ মঙ্গলবার ডিকাব টক অনুষ্ঠানে সাংবাদিকদের প্রশ্নের জবাবে তিনি এ মন্তব্য করেন।
বাংলাদেশ কূটনৈতিক সংবাদদাতা সমিতির (ডিকাব) জাতীয় প্রেসক্লাবে এ অনুষ্ঠানের আয়োজন করে। সংগঠনের সভাপতি রেজাউল করিম লোটাসের সঞ্চালনায় অনুষ্ঠানে স্বাগত বক্তব্য দেন সংগঠনের সাধারণ সম্পাদক পান্থ রহমান।
বাংলাদেশের আগামী নির্বাচনের আগে তিস্তা চুক্তি হবে কি না জানতে চাইলে হর্ষবর্ধন বলেন, ‘আমাদের কাজ হচ্ছে যতটা সম্ভব বাংলাদেশের অভ্যন্তরীণ রাজনীতি থেকে নিজেদের দূরে রাখা। তবে তিস্তা চুক্তি যাতে দ্রুত সই হয়, আমাদের সেই চেষ্টা অব্যাহত আছে।’
প্রধানমন্ত্রী শেখ হাসিনার দিল্লি সফরের সময় ভারতের প্রধানমন্ত্রী নরেন্দ্র মোদি বলেছেন, তাঁদের দুজনের মেয়াদকালেই চুক্তিটি সই হবে।
