
পিরোজপুরের কাউখালী উপজেলার কেউনদিয়া গ্রামে ময়না আক্তার (২২) নামের এক নারীকে গত বুধবার বাড়ি থেকে তুলে নিয়ে ধর্ষণের চেষ্টা এবং হাত ও পায়ের রগ কর্তনের অভিযোগে মামলা হয়েছে।ওই ঘটনায় বাবা ইমাম হোসেন মৃধা বাদী হয়ে ময়নার সাবেক স্বামী শহিদুল ইসলাম মৃধা (৩০) ও তাঁর ভাই নজরুল ইসলাম মৃধার (৪৭) নাম উল্লেখসহ চারজনের বিরুদ্ধে বৃহস্পতিবার রাতে মামলা করেন। শহিদুল ও নজরুলের বাড়ি ঝালকাঠি সদর উপজেলার বারুহার গ্রামে।মামলার তদন্ত কর্মকর্তা ও কাউখালী থানার উপপরিদর্শক ওসমান গণি বলেন, শহিদুল ইসলাম মৃধা প্রথম বিয়ের কথা গোপন রেখে ময়নাকে দ্বিতীয় বিয়ে করেছিলেন। সম্প্রতি বিষয়টি জানতে পেরে শহিদুলের সঙ্গে ময়না বিবাহবিচ্ছেদ করেন। এ ঘটনায় শহিদুল ক্ষিপ্ত হয়ে ময়নাকে তুলে নিয়ে ধর্ষণের চেষ্টা করে ব্যর্থ হয়ে হাত ও পায়ের রগ কেটে দেন। এ ঘটনায় বৃহস্পতিবার সকালে নজরুলকে আটক করা হয়। তাকে গতকাল আদালতের মাধ্যমে কারাগারে পাঠানো হয়েছে। শহিদুল ইসলাম পলাতক রয়েছেন।পুলিশ ও পরিবার সূত্র জানায়, বুধবার রাত পৌনে নয়টার দিকে মুখোশ পরা চার ব্যক্তি বাড়ি থেকে ময়না আক্তারকে জোর করে তুলে নিয়ে যায়। স্থানীয় ব্যক্তিরা ময়নাকে উদ্ধার করে বরিশাল শের-ই-বাংলা মেডিকেল কলেজ হাসপাতালে ভর্তি করেন।গতকাল প্রথম আলোয় ‘পিরোজপুরে নারীর পায়ের রগ কর্তন’ শিরোনামে একটি প্রতিবেদন ছাপা হয়।
