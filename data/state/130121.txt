
গাজীপুর জেলা শহরে যাত্রীবাহী একটি বাসে ভাঙচুর ও পেট্রল ছিটিয়ে আগুন দিয়েছে সন্দেহভাজন জামায়াত-কর্মীরা। এ সময় বাস থেকে নামতে গিয়ে অন্তত পাঁচজন যাত্রী আহত হয়েছেন। জামায়াতের ডাকা হরতালের মধ্যে আজ সোমবার সকালে শহরের শিববাড়ি বাসস্ট্যান্ড এলাকায় এ ঘটনা ঘটে। পরে জয়দেবপুর ফায়ার সার্ভিসের কর্মীরা বাসের আগুন নেভান। মানবতাবিরোধী অপরাধের দায়ে গত শনিবার দলের নেতা মুহাম্মদ কামারুজ্জামানের ফাঁসি কার্যকরের প্রতিবাদে আজ সারা দেশে সকাল-সন্ধ্যা হরতাল ডেকেছে জামায়াত। প্রত্যক্ষদর্শীদের বরাত দিয়ে জয়দেবপুর ফায়ার সার্ভিসের পরিদর্শক মো. শাহীন আলম বলেন, সকাল সাড়ে ছয়টার দিকে পলাশ পরিবহনের একটি বাস ১০-১৫ জন যাত্রী নিয়ে গাজীপুর আন্তজেলা বাস টার্মিনাল থেকে নবীনগরের উদ্দেশে রওনা দেয়। জেলা শহরের শিববাড়ি এলাকায় হরতাল-সমর্থকেরা বাসটি লক্ষ্য করে ইট-পাটকেল ছোড়ে। তারা বাসের কাচ ভাঙতে শুরু করে। একপর্যায়ে তারা পেট্রল ছিটিয়ে বাসটিতে আগুন ধরিয়ে দেয়। এ সময় বাস থেকে লাফিয়ে নামতে গিয়ে অন্তত পাঁচজন যাত্রী আহত হন। তাঁরা বিভিন্ন হাসপাতাল ও ক্লিনিকে চিকিৎসা নিয়েছেন। খবর পেয়ে জয়দেবপুর ফায়ার সার্ভিসের সদস্যরা ঘটনাস্থলে গিয়ে আগুন নেভান। আগুনে বাসের আসন পুড়ে গেছে। গাজীপুরের শহীদ তাজউদ্দীন আহমদ মেডিকেল কলেজ হাসপাতালের আবাসিক চিকিৎসা কর্মকর্তা আব্দুস সালাম সরকার বলেন, এ ঘটনায় আহত দুই যাত্রী এই হাসপাতালে প্রাথমিক চিকিৎসা নিয়েছেন। স্থানীয় নাওজোর মহাসড়ক পুলিশ ফাঁড়ির উপপরিদর্শক (এসআই) মো. মিজানুর রহমানের ভাষ্য, গাজীপুরে হরতালের প্রভাব নেই। সকাল থেকে সড়ক-মহাসড়কে প্রচুর যানবাহন চলছে।
