
রেলওয়ে পূর্বাঞ্চলের তৎকালীন মহাব্যবস্থাপক (পরে বরখাস্ত) ইউসুফ আলী মৃধার বিরুদ্ধে করা রেলওয়েতে লোক নিয়োগে দুর্নীতির এক মামলায় জামিন আবেদন নামঞ্জুর করেছেন আদালত। গতকাল সোমবার চট্টগ্রাম বিভাগীয় বিশেষ জজ আদালতের বিচারক মীর রুহুল আমিন শুনানি শেষে এই আদেশ দেন।
২০১২ সালের ৯ এপ্রিল রাতে তৎকালীন রেলমন্ত্রী সুরঞ্জিত সেনগুপ্তের (প্রয়াত) বাসায় যাওয়ার পথে পিলখানায় বর্ডার গার্ড বাংলাদেশের (বিজিবি) সদর দপ্তরে টাকার বস্তাসহ একটি মাইক্রোবাস ঢুকে পড়ে। গাড়িতে মৃধা ছাড়া আরও ছিলেন রেলওয়ের কমান্ড্যান্ট এনামুল হক এবং তৎকালীন রেলমন্ত্রীর সহকারী একান্ত সচিব ওমর ফারুক তালুকদার ও চালক আজম খান। এ ঘটনায় দেশজুড়ে আলোড়ন সৃষ্টি হয়।
মৃধা পূর্বাঞ্চলের মহাব্যবস্থাপক থাকার সময় রেলের ১৩টি শ্রেণিতে (ক্যাটাগরি) ১ হাজার ৬৯ জন কর্মী নিয়োগের প্রক্রিয়ায় অনিয়মের অভিযোগ ওঠে। মামলার আসামি হওয়ার পর ২০১২ সাল থেকে দুই বছর পলাতক ছিলেন তিনি। ২০১৪ সালের ৩ মার্চ চট্টগ্রাম আদালতে আত্মসমর্পণ করে জামিনের আবেদন করেন তিনি। আদালত তাঁর জামিনের আবেদন নামঞ্জুর করায় সে দিন থেকে কারাগারে রয়েছেন মৃধা।
দুদকের আইনজীবী মেজবাহ উদ্দিন চৌধুরী প্রথম আলোকে বলেন, সহকারী লোকো মাস্টার পদে নিয়োগে দুর্নীতির মামলায় মৃধাসহ তিনজনের জামিনের আবেদন করা হয়। দুদকের পক্ষ থেকে জামিনের বিরোধিতা করে বলা হয়, আসামিরা পাস করা প্রার্থীকে ফেল দেখিয়ে ফেল করা প্রার্থীকে পাস দেখান। তদন্তে অভিযোগের সত্যতা মিলেছে। আসামিপক্ষের আইনজীবী দাবি করেন, জামিনে গেলে মৃধা পালিয়ে যাবেন না। উভয় পক্ষের শুনানি শেষে আদালত মৃধার জামিন আবেদন নামঞ্জুর করেন। বাকি দুই আসামি রেলওয়ে পূর্বাঞ্চলের সাবেক সমাজকল্যাণ কর্মকর্তা গোলাম কিবরিয়া ও সাবেক অতিরিক্ত প্রধান যন্ত্র প্রকৌশলী হাফিজুর রহমান চৌধুরীর জামিন মঞ্জুর করেন আদালত। তবে অন্য মামলা থাকায় তাঁরা মুক্তি পাবেন না।
দুদক সূত্র জানায়, রেলে নিয়োগে দুর্নীতির অভিযোগে মৃধাসহ তাঁর সহযোগীদের বিরুদ্ধে দুর্নীতি দমন কমিশন (দুদক) মোট ১৩টি মামলা করেছে। এর মধ্যে প্রথমবারের মতো দুটি মামলায় চলতি বছরের ২৭ এপ্রিল রায় দেন আদালত। রেলের সহকারী কেমিস্ট ও ফুয়েল চেকার পদে নিয়োগে দুর্নীতির দুই মামলায় মৃধা, কিবরিয়া ও হাফিজুরকে চার বছর করে (প্রতিটিতে দুই বছর) কারাদণ্ড দেন আদালত।
 
