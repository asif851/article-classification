
নৌপরিবহনমন্ত্রী শাজাহান খান বলেছেন, জনগণকে হত্যা করে ২০ দল ক্ষমতায় যাওয়ার যে স্বপ্ন দেখছে, তা পূরণ হবে না। এসব ‘সন্ত্রাসী কর্মকাণ্ড’ রুখতে তিনি সবার প্রতি আহ্বান জানান।শাজাহান খান বলেন, বিএনপির নেত্রী হরতাল অবরোধের নামে মানুষ হত্যা করছেন। খালেদা জিয়াকে ‘হত্যাকাণ্ডের নায়িকা’ হিসেবে উল্লেখ করে তাঁকে দৃষ্টান্তমূলক শাস্তির আওতায় আনার জন্য প্রধানমন্ত্রীর প্রতি শাজাহান খান আহ্বান জানান।হরতাল-অবরোধের নামে পেট্রলবোমা মেরে মানুষ হত্যা, জ্বালাও-পোড়াও-ভাঙচুর অগ্নিসংযোগ ও সন্ত্রাস-নৈরাজ্যের প্রতিবাদে আজ শনিবার রাজধানীর বিএমএ মিলনায়তনে অনুষ্ঠিত জাতীয় কনভেনশনে মন্ত্রী এসব কথা বলেন। শ্রমিক-কর্মচারী-পেশাজীবী-মুক্তিযোদ্ধা সমন্বয় পরিষদ এ জাতীয় কনভেনশনের আয়োজন করে। সমন্বয় পরিষদের আহ্বায়ক ও নৌপরিবহনমন্ত্রী শাজাহান খান এতে সভাপতিত্ব করেন। নৌপরিবহন মন্ত্রণালয়ের এক বিজ্ঞপ্তিতে এ কথা জানানো হয়েছে।
কনভেনশনে জানানো হয়েছে, ২০ দল হরতাল-অবরোধের নামে এ পর্যন্ত ৭০ জনকে হত্যা করেছে। এদের মধ্যে ২৭ জন গাড়ির চালক ও হেলপার।কনভেনশনে অন্যদের মধ্যে বক্তব্য দেন সাংসদ শিরীন আখতার, মুক্তিযোদ্ধা সংসদের চেয়ারম্যান হেলাল মোর্শেদ খান, সহসভাপতি ইসমত কাদির, সদস্যসচিব জেড এম কামরুল আনাম প্রমুখ।কনভেনশনে জানানো হয়েছে, সমন্বয় পরিষদের উদ্যোগে ৯ ও ১০ ফেব্রুয়ারি ঢাকার বিভিন্ন স্থানে সমাবেশ ও বিক্ষোভ মিছিল অনুষ্ঠিত হবে। ১১ ফেব্রুয়ারি বেলা তিনটায় ঢাকার শাহবাগ চত্বরে সমাবেশ ও বিক্ষোভ মিছিল অনুষ্ঠিত হবে। ১২ ফেব্রুয়ারি বেলা ১১ টায় দেশব্যাপী সব বাস, ট্রাক, ট্যাঙ্কলরি, টার্মিনালে বিক্ষোভ সমাবেশ এবং সমাবেশ শেষে জেলা প্রশাসনের মাধ্যমে প্রধানমন্ত্রী বরাবর নাশকতাকরীদের বিরুদ্ধে ব্যবস্থা নেওয়ার জন্য স্মারকলিপি দেওয়া হবে।মোমবাতি প্রজ্বালন, পতাকা মিছিল, ট্রাক মিছিল, ২০ -দলীয় জোটের পেট্রলবোমায় নিহত ও আহত লোকজনের সম্মিলনসহ বিভিন্ন কর্মসূচির ঘোষণা দেওয়া হয়েছে কনভেনশনে।
