
স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, দেশের ৮৭ শতাংশ মানুষ নিরাপদ পানির সুবিধা ভোগ করছে। সোমবার জাতীয় সংসদে প্রশ্নোত্তরে সরকারি দলের সদস্য এম আবদুল লতিফের প্রশ্নের জবাবে মন্ত্রী এ তথ্য জানান। স্পিকার শিরীন শারমিন চৌধুরীর সভাপতিত্বে বৈঠক শুরু হওয়ার পর প্রশ্নোত্তর পর্ব অনুষ্ঠিত হয়।
খন্দকার মোশাররফ হোসেন বলেন, বর্তমানে বাংলাদেশ ৮৭ শতাংশ জনগণ নিরাপদ পানি সুবিধার আওতাভুক্ত। সে হিসেবে দেশে মোট ১৩ কোটি ৯২ লাখ জনগণ নিরাপদ পানির সুবিধা ভোগ করে থাকে। অবশিষ্ট ১৩ শতাংশ জনগণ দূরবর্তী অন্যান্য নিরাপদ পানির উৎস থেকে খাবার পানি সংগ্রহ করে থাকে। মন্ত্রী জানান, বর্তমানে ৯৯ শতাংশ জনগণ মৌলিক স্যানিটেশনের অন্তর্ভুক্ত। এর মধ্যে ৬১ শতাংশ উন্নত ল্যাট্রিন, ২৮ শতাংশ জনগণ যৌথ ল্যাট্রিন ও ১০ শতাংশ অনুন্নত ল্যাট্রিন ব্যবহার করে।
সরকারি দলের সুবিদ আলী ভূঁইয়ার প্রশ্নের জবাবে যুব ও ক্রীড়া প্রতিমন্ত্রী বীরেন শিকদার বলেন, ফুটবল খেলার মানোন্নয়ন ও বিশ্ব র‍্যাঙ্কিং উন্নীত করতে মন্ত্রণালয়, ক্রীড়া পরিষদ ও ফুটবল ফেডারেশন সমন্বিত কার্যক্রম গ্রহণ করেছে। মাঠপর্যায় থেকে মেধাবী খেলোয়াড় বাছাই ও নিয়মিত প্রশিক্ষণ চলমান রয়েছে। মেধাবী খেলোয়াড় তৈরির লক্ষ্যে নিয়মিত প্রশিক্ষণের মাধ্যমে ফুটবল খেলার নৈপুণ্য বৃদ্ধি পাবে। ফুটবলের হারানো গৌরব ফিরে পাওয়ার সম্ভাবনা রয়েছে।
জাতীয় পার্টির ফখরুল ইমামের এক সম্পূরক প্রশ্নের জবাবে বীরেন শিকদার বলেন, বিশ্বের বিভিন্ন দেশে স্থানভেদে যুবকের সংজ্ঞা ভিন্নতা রয়েছে। তবে বাংলাদেশে ১৮ থেকে ৩৫ বছর বয়সীদের যুবক ধরা হয়।
