
গাইবান্ধার গোবিন্দগঞ্জে সাঁওতাল গ্রামে হামলা, হত্যা, অগ্নিসংযোগ ও উচ্ছেদের ঘটনাকে মানবাধিকারের চরম লঙ্ঘন বলে মন্তব্য করেছেন বিশিষ্টজনেরা। তাঁরা এ ঘটনায় ক্ষতিগ্রস্ত ব্যক্তিদের উপযুক্ত ক্ষতিপূরণ ও সাঁওতালদের ভূমি ফিরিয়ে দেওয়ার দাবি করেছেন। 
রাজধানীর শাহবাগের জাতীয় জাদুঘরের সামনে আজ মঙ্গলবার সমাবেশ ও মানববন্ধনে এ দাবি করা হয়। বাংলাদেশ আদিবাসী ফোরাম, জাতীয় আদিবাসী পরিষদ, কাপেং ফাউন্ডেশনসহ কয়েকটি মানবাধিকার সংগঠন এ সমাবেশের আয়োজন করে। সমাবেশে সাংসদ ফজলে হোসেন বাদশা বলেন, কোনোরূপ নোটিশ না দিয়ে উচ্ছেদ করা কোনোভাবে কাম্য নয়। দোষী ব্যক্তিদের অবশ্যই বিচারের কাঠগড়ায় দাঁড় করাতে হবে। ভূমি কমিশন গঠন করে সমতলের আদিবাসীদের ভূমির ন্যায়সংগত অধিকার ফিরিয়ে দেওয়ার ওপর গুরুত্বারোপ করেন তিনি। প্রবীণ রাজনীতিক পঙ্কজ ভট্টাচার্য বলেন, দেড় মাস হয়ে গেল সাঁওতাল আদিবাসীরা এখনো খোলা আকাশের নিচে বসবাস করছেন। সরকার এখনো কোনো ব্যবস্থা গ্রহণ করেনি। সরকারের প্রতি আহ্বান জানাই, দ্রুত সাঁওতাল আদিবাসীদের জমি ফিরিয়ে দিতে হবে।ঢাকা বিশ্ববিদ্যালয়ের অধ্যাপক মেসবাহ কামাল বলেন, ‘আমাদের দুর্ভাগ্য যে বিজয়ের মাসে আমাদের ক্ষুদ্র জাতিগোষ্ঠীর ভাইবোনদের কান্না শোনা যাচ্ছে। বাঙালিদের মতো বাংলাদেশে ক্ষুদ্র জাতিসত্তার মানুষেরাও শহীদ হয়েছেন। অথচ তাঁরা কোনো নিরাপত্তা পাচ্ছে না।’সভায় বক্তব্য দেন সাংসদ উষাতন তালুকদার, মানুষের জন্য ফাউন্ডেশনের নির্বাহী পরিচালক শাহীন আনাম, নারীনেত্রী খুশী কবির, নাট্যব্যক্তিত্ব মামুনুর রশীদ প্রমুখ।সমাবেশে সাঁওতালদের হত্যার ঘটনায় বিচার বিভাগীয় তদন্ত কমিটি গঠন এবং সাঁওতালদের বিরুদ্ধে করা মামলা প্রত্যাহারের দাবি জানানো হয়। বিজ্ঞপ্তি
