

চুরির ব্যবস্থা করার জন্য সরকার চীনের সঙ্গে পদ্মা সেতু চুক্তি সই করেছে বলে দাবি করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ বুধবার সকালে জাতীয় প্রেসক্লাবে আয়োজিত এক গোলটেবিল আলোচনা সভায় ফখরুল এসব কথা বলেন।
‘সারা দেশে গুম, বিচারবহির্ভূত হত্যাকাণ্ড: সংকটের আবর্তে বাংলাদেশ’ শীর্ষক ওই আলোচনা সভার আয়োজন করে বিএনপির নেতৃত্বাধীন ১৯-দলীয় জোটের শরিক দল ন্যাশনাল পিপলস পার্টি (এনপিপি)।
বিশ্বব্যাংক ‘না’ করে দেওয়ার পর চীনের সঙ্গে পদ্মা সেতু নির্মাণের চুক্তির সমালোচনা করে ফখরুল অভিযোগ করেন, এর মাধ্যমে সরকার চুরি করার ব্যবস্থা করেছে। সরকারের উদ্দেশে তিনি বলেন, ‘বড়গলায় বলছেন পদ্মা সেতু নির্মাণের জন্য চীনের সঙ্গে  চুক্তি হয়েছে। কিন্তু বিশ্বব্যাংকের সঙ্গে চুক্তি করলেন না কেন? তারা চুরি করতে দেবে না তাই? এখন চুরি করা যায়, সেই ব্যবস্থা করেছে সরকার।’
বিএনপির ভারপ্রাপ্ত মহাসচিব বলেন, সংলাপের জন্য বৈধতা চেয়ে সরকার প্রমাণ করেছে তারা অবৈধ। তবে চলমান সংকট সমাধানে এই অবৈধ সরকারের সঙ্গেই সংলাপে রাজি বিএনপি।
গতকাল মঙ্গলবার স্বাস্থ্যমন্ত্রী মোহাম্মদ নাসিম বলেছিলেন, সংবিধান অনুযায়ী সরকারকে বৈধতা দিলেই সংলাপ হতে পারে। তবে স্বাভাবিক অবস্থায় আগামী জাতীয় নির্বাচনের আগে সংলাপের কোনো সুযোগ নেই।
তাঁর এই বক্তব্যের জবাবে মির্জা ফখরুল বলেন, দেশের স্বার্থেই সংলাপ হতে হবে। আর বিএনপির চেয়ারপারসন খালেদা জিয়ার সঙ্গেই সংলাপ হবে।
সংলাপের আহ্বানে খালেদা জিয়া সাড়া দেননি—প্রধানমন্ত্রীর এমন বক্তব্যের জবাবে ফখরুল বলেন, ‘আপনারা কখন সংলাপের জন্য ডেকেছেন? নিজেদের ইচ্ছামতো সংবিধান সংশোধন করে তথাকথিত সর্বদলীয় সরকারের অধীনে নির্বাচনের ব্যবস্থা করে দাওয়াত খেতে ডেকেছেন। দাওয়াত খাওয়ার জন্যই কি হাজার হাজার মানুষ রাজপথে নেমে আন্দোলন করেছেন?’
সংলাপের আহ্বান জানিয়ে বিএনপির মুখপাত্র বলেন, এ আহ্বানে সাড়া না দিলে জনগণ রাজপথে নেমে আসবে।
এনপিপির সভাপতি শেখ শওকত হোসেনের সভাপতিত্বে অন্যদের মধ্যে ইসলামিক পার্টির চেয়ারম্যান আবদুল মোবিন, লেবার পার্টির চেয়ারম্যান মোস্তাফিজুর রহমান ইরান, ন্যাপের মহাসচিব গোলাম মোস্তফা ভুঁইয়া প্রমুখ বক্তব্য দেন।
