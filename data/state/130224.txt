
সাবেক কৃষি প্রতিমন্ত্রী সৈয়দ মোহাম্মদ কায়সারের বিরুদ্ধে মানবতাবিরোধী অপরাধের মামলায় গতকাল রোববার জবানবন্দি দিয়েছেন রাষ্ট্রপক্ষের ১২তম সাক্ষী গৌর প্রসাদ রায় (৬৯)৷ জবানবন্দিতে তিনি বলেন, একাত্তরে কায়সারের ইশারার পর পাকিস্তানি সেনারা খোয়াই নদীর তীরে খাদ্যগুদামের সাতজনকে গুলি করে হত্যা করে৷বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ গৌর প্রসাদের জবানবন্দি নেন রাষ্ট্রপক্ষের কেঁৗসুলি রানা দাশগুপ্ত৷ শারীরিক কারণে জামিনে থাকা কায়সার এ সময় ট্রাইব্যুনালে হাজির ছিলেন৷জবানবন্দিতে গৌর প্রসাদ বলেন, তাঁর বাড়ি হবিগঞ্জের শায়েস্তাগঞ্জে৷ তিনি জেলা মুক্তিযোদ্ধা সংসদের ডেপুটি কমান্ডার এবং সেক্টর কমান্ডারস ফোরাম হবিগঞ্জ শাখার সভাপতি৷ একাত্তরে কায়সার এলাকায় রাজাকার বাহিনী গঠনের দায়িত্ব পালন করেন৷ ওই সময় কায়সার কিছু অনুগামী রাজাকার সদস্যকে নিয়ে ‘কায়সার বাহিনী’ গঠন করেন৷ একাত্তরের ২৭ এপ্রিল বিকেলে কায়সার তাঁর বাহিনী ও সেনাদের নিয়ে মাধবপুর বাজারে আসেন এবং পরদিন পর্যন্ত সেখানে অনেক মানুষকে হত্যা, বাড়িঘর লুট করেন ও আগুন দেন৷রাষ্ট্রপক্ষের এই সাক্ষী বলেন, একাত্তরের ২৯ মে তিনি খোয়াই নদীর পাশে একটি আখখেতে লুকিয়ে দেখেন, নদীর ওপর সেতুতে কায়সার দাঁড়িয়ে আছেন৷ নিচে তীরে খাদ্যগুদামে কর্মরত সাতজনকে দাঁড় করা হয়েছে৷ এ সময় কায়সার হাতের ইশারায় সংকেত দেওয়ার সঙ্গে সঙ্গে পাকিস্তানি সেনারা ওই সাতজনকে গুলি করে হত্যা করে৷ পরে কায়সারের সঙ্গে থাকা রাজাকাররা ওই লাশগুলো নদীর গভীরে ঠেলে দেয়৷ খাদ্যগুদামের নিহত ওই সাতজন আবদুল আজিজ, খালেক, রেজাউল করিম, গেদা মিয়া, আবদুর রহমান, মাজত আলী ও তারা মিয়াকে তিনি আগে থেকে চিনতেন৷গৌর প্রসাদ আরও বলেন, ওই হত্যাকাণ্ড দেখার পর তিনি ভীতসন্ত্রস্ত হয়ে পড়েন৷ পরে ২ জুন তিনি হেঁটে কালেঙ্গা পাহাড় হয়ে ভারতের ত্রিপুরা রাজ্যের গোবিন সিংহ আসারামবাড়ি পেঁৗছান৷ ভারতে গিয়ে মুক্তিযুদ্ধের প্রশিক্ষণ নিয়ে দেশে ফিরে যুদ্ধে অংশ নেন৷ দেশ স্বাধীন হওয়ার পর বাড়িতে ফিরেও তিনি কায়সারের নৃশংসতার কথা শোনেন৷ তিনি জানতে পারেন, কায়সার ওই সময় দেশ থেকে পালিয়ে লন্ডন চলে গেছেন৷জবানবন্দির শেষ পর্যায়ে সাক্ষী ট্রাইব্যুনালে থাকা কায়সারকে শনাক্ত করেন৷ পরে এ মামলার কার্যক্রম আজ সোমবার পর্যন্ত মুলতবি করেন ট্রাইব্যুনাল৷
