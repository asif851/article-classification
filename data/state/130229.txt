
কুমিল্লার মুরাদনগরে অবস্থিত বৃহত্তর কুমিল্লা অঞ্চলের প্রাচীন বিদ্যাপীঠ ঐতিহ্যবাহী শ্রীকাইল কলেজের হীরকজয়ন্তীর অনুষ্ঠানে বক্তারা বলেছেন, ব্রিটিশ আমলে শ্রীকাইল এলাকা ছিল প্রত্যন্ত পল্লি। ওই এলাকার মানুষকে জ্ঞানের আলোয় আলোকিত করার জন্য পেশায় চিকিৎসক চিরকুমার ক্যাপ্টেন নরেন্দ্রনাথ দত্ত নিজের ২৯ একর জায়গার ওপর কলেজ ও স্কুল প্রতিষ্ঠা করেন।গতকাল শনিবার বৈরী আবহাওয়ার মধ্যে কলেজের মাঠে আয়োজিত অনুষ্ঠানে ঘুরেফিরে প্রায় সব বক্তাই এমন কথা বলেন। অনুষ্ঠানে কলেজ জাতীয়করণ করায় স্থানীয় সাংসদ ইউসুফ আবদুল্লাহ হারুনকে সংবর্ধনা দেওয়া হয়।বেলা ১১টায় কলেজের ভারপ্রাপ্ত অধ্যক্ষ মিয়া গোলাম সারোয়ারের সভাপতিত্বে অনুষ্ঠানে প্রধান অতিথির বক্তব্য দেন রেলপথমন্ত্রী মো. মুজিবুল হক। বক্তব্য দেন কুমিল্লা-৩ আসনের সাংসদ ইউসুফ আবদুল্লাহ হারুন, কুমিল্লা-৪ আসনের সাংসদ রাজী মো. ফখরুল, রাষ্ট্রপতির প্রেস সচিব ও এই কলেজের প্রাক্তন ছাত্র জয়নাল আবেদীন, কুমিল্লা জেলা পরিষদের প্রশাসক মো. ওমর ফরুক, কুমিল্লার অতিরিক্ত জেলা প্রশাসক (শিক্ষা ও আইসিটি) মো. আজিজুর রহমান, মুরাদনগর উপজেলা পরিষদের বর্তমান চেয়ারম্যান সৈয়দ আবদুল কাইয়ুম, সাবেক চেয়ারম্যান হারুন আল রশিদ, কুমিল্লা উত্তর জেলা আওয়ামী লীগের সহসভাপতি রুহুল আমিন, কুমিল্লা জেলা আইনজীবী সমিতির সাবেক সাধারণ সম্পাদক আবুল কালাম আজাদ ও শ্রীকাইল ইউনিয়ন পরিষদের চেয়ারম্যান নজরুল ইসলাম প্রমুখ। অনুষ্ঠানে সংগীত পরিবেশন করেন কণ্ঠশিল্পী মমতাজ বেগম।
