
স্কুলের ছাত্রদের গড়া মানবসেতুর ওপর হেঁটে যাওয়া চাঁদপুর জেলার হাইমচরের উপজেলা চেয়ারম্যান নূর হোসেন পাটওয়ারীকে সাময়িক বহিষ্কার করেছে আওয়ামী লীগ। একই সঙ্গে হাইমচর উপজেলা আওয়ামী লীগের সাধারণ সম্পাদক পদ থেকে তাঁকে কেন স্থায়ী বহিষ্কার করা হবে না তা জানতে চেয়ে কারণ দর্শানোর নোটিশ দিয়েছে দলটি।আজ শুক্রবার দুপুরে আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের এ তথ্য নিশ্চিত করেছেন। গত ৩০ জানুয়ারি হাইমচরের নীলকমল ওছমানিয়া উচ্চ বিদ্যালয়ে বার্ষিক ক্রীড়া অনুষ্ঠানে শিক্ষার্থীদের প্রতীকী মানবসেতুর ওপর দিয়ে হাঁটেন হাইমচর উপজেলা চেয়ারম্যান নুর হোসেন পাটওয়ারী। এটা নিয়ে দেশব্যাপী ব্যাপক সমালোচনার সৃষ্টি হয়। আজ শুক্রবার দুপুরে মুন্সিগঞ্জের টঙ্গী বাড়িতে তুলকাই সেতুর উদ্বোধন শেষে সাংবাদিকদের এ বিষয়ে এক প্রশ্নের জবাবে ওবায়দুল কাদের বলেন, ‘অন্যায় করে কেউ পার পাবে না, সে আওয়ামী লীগের যত বড় নেতাই হোক। এ ধরনের জঘন্য কাজ যারা করে, তাদের বিরুদ্ধে প্রতিরোধ গড়ে তুলতে হবে।’সাংবাদিকদের আরেক প্রশ্নের জবাবে কাদের বলেন, ‘বিএনপি নেতারা একজন আরেকজনকে বিশ্বাস করে না। তাই তাদের সম্পর্কে মন্তব্য না করাই শ্রেয়।’এ সময় সেখানে উপস্থিত ছিলেন মুন্সিগঞ্জ-২ আসনের সাংসদ সাগুফতা ইয়াসমিন, জেলা প্রশাসক শায়লা ফারজানা, জেলা আওয়ামী লীগের সাধারণ সম্পাদক লুৎফর রহমান, লৌহজং আওয়ামী লীগের সাধারণ সম্পাদক আব্দুর রশীদ সিকদার, টঙ্গী বাড়ির উপজেলা চেয়ারম্যান কাজী ওয়াহিদ প্রমুখ।
আরও পড়ুন: 
মানবসেতুতে হাঁটানো যে বিদ্যালয়ের রেওয়াজ!‘মানবসেতু’তে আর হাঁটবেন না তিনিজামালপুরে ছাত্রদের কাঁধে হাঁটা আসামিদের শাস্তি দাবি
