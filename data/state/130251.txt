
র‌্যাবকে পুলিশের অধীনে না রেখে স্বরাষ্ট্র মন্ত্রণালয়ের অধীনে নিয়ে আসার আহ্বান জানিয়েছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত।আজ শুক্রবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউটে বঙ্গবন্ধু একাডেমি আয়োজিত চলমান রাজনীতি শীর্ষক এক আলোচনা সভায় প্রধান অতিথির বক্তব্যে সুরঞ্জিত এ কথা বলেন।নারায়ণগঞ্জে সাত খুন এবং বৃহস্পতিবার মতিঝিলে এক ব্যবসায়ীকে গুলি ও কুমিল্লায় ছাত্রলীগের নিজেদের মধ্যে সংঘর্ষে একজন নিহতসহ কয়েকটি ঘটনা নিয়ে উদ্বেগ প্রকাশ করে সুরঞ্জিত সেনগুপ্ত বলেন, ‘এখন আর কিছু বলার নেই। দেশের এই আইনশৃঙ্খলা পরিস্থিতির অবনতিতে আমি বিব্রত।’দেশের এ পরিস্থিতিতে আইনশৃঙ্খলা বাহিনীকে আরও শক্তিশালী ভূমিকা পালন করতে হবে উল্লেখ করে আওয়ামী লীগের এই নেতা বলেন, ভারতেও র্যাবের মতো বাহিনী রয়েছে। এমনকি বিশ্বের অনেক দেশেও রয়েছে। বর্তমানে অপরাধীদের হাতে হাতে অত্যাধুনিক অস্ত্র পৌঁছে গেছে। তাই এ মুহূর্তে অপরাধী দমনে র্যাবের মতো একটি বাহিনী শুধু প্রয়োজনই নয়, তাদের শক্তিশালী, আধুনিক, সুশৃঙ্খল ও আরও কার্যকর করতে হবে।‘বঙ্গবন্ধু শেখ মুজিবুর রহমান ব্যর্থ রাজনীতিবিদ’—তারেক রহমানের এমন বক্তব্যের সমালোচনা করে সুরঞ্জিত বলেন, ‘তাঁর বাবা (জিয়া) ও মায়ের (খালেদা) সঙ্গে রাজনীতি করি। কিন্তু তারেক রহমান লন্ডনে বসে ইতিহাস বিকৃতি করছেন। তাঁর এই বক্তব্যের জবাব দেওয়ার কিছু নেই। এ ধরনের বক্তব্য রাজনৈতিক শালীনতার বিরোধী এবং রাজনৈতিক উদ্দেশ্যপূর্ণ। এর জবাব জনগণই দেবে।’দেশ যখন শান্তি ও উন্নতির দিকে যাচ্ছে, তখন বিএনপি অসংলগ্ন কথা বলছে বলে দাবি করেন সুরঞ্জিত। বিএনপিকে এ ধরনের অসংলগ্ন মন্তব্য পরিহার করে সঠিক রাজনীতির পথে ফিরে আসার আহ্বান জানান আওয়ামী লীগের এই জ্যেষ্ঠ নেতা।প্রধানমন্ত্রীর জাপান সফরে ৬০০ কোটি ডলারের যে চুক্তি হয়েছে, তা বাংলাদেশের ইতিহাসে সবচেয়ে বড় চুক্তি উল্লেখ করে সুরঞ্জিত বলেন, বাংলাদেশের অর্থনীতিকে এগিয়ে নিয়ে যেতে জাপানের এ সাহায্য অনেক গুরুত্বপূর্ণ ভূমিকা রাখবে।
