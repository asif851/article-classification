
রাত ১০টায় পাঁচ কর্মকর্তা ওজনযন্ত্রে মেপে ভুট্টার টাকা বুঝিয়ে দেওয়ায় ব্যস্ত। ভুট্টা বিক্রি করতে জেলার বিভিন্ন প্রান্ত থেকে এসেছেন ৩০ থেকে ৩৫ জন কৃষক। এ সময় হঠাৎ ১০ থেকে ১২ জনের মতো একটি সশস্ত্র ডাকাত দল কেন্দ্রটিকে ঘিরে ফেলে। সবাইকে অস্ত্রের মুখে জিম্মি করে প্রথমে মারধর শুরু করে। মারধর করার পরে ভুট্টার বস্তাগুলো পাশের পুকুরে ফেলে দেয়। চোখের সামনে একটি একটি মোটরসাইকেল পেয়ে সেটিও ভাঙচুর করে কেন্দ্রের অফিস কক্ষে ঢুকে টেবিলের ওপরে ল্যাপটপটি আছড়ে ভেঙে ফেলে। পরে ক্যাশ কাউন্টার ভেঙে নগদ টাকা এবং পেমেন্ট ভাউচার নিয়ে চলে যায়। যাওয়ার সময় সিসি ক্যামেরা ও যন্ত্রাংশ খুলে নিয়ে যায়।
গতকাল শুক্রবার মেহেরপুর শহর থেকে এক কিলোমিটার দূরে সিপি করপোরেশন, বাংলাদেশ নামের একটি ভুট্টা ক্রয়কেন্দ্রে এই ডাকাতির ঘটনা ঘটে।
ডাকাতির সময় উপস্থিত ছিলেন ভুট্টা ক্রয়কেন্দ্রের কাজল নামের এক কর্মকর্তা। তিনি প্রথম আলোকে বলেন, ডাকাত দলের চারজনের হাতে পিস্তল ছিল। অন্যদের হাতে দেশীয় ধারালো চাপাতি, রামদাসহ একটি পাটের ব্যাগে বোমার মতো কিছু ছিল। এই রকম অনেক মানুষের সামনে ডাকাতি হবে, কেউ ভাবতে পারেনি। সব সময় পুলিশ আশা-যাওয়া করে এই রাস্তা দিয়ে। ডাকাতির সময় একটি পুলিশও দেখা যায়নি।
ভুট্টা ক্রয়কেন্দ্রের পরিচালক সাজ্জাদ হোসেন বলেন, অফিসের ক্যাশ কাউন্টারে ঢুকে করে ড্রয়ার ভেঙে নগদ আট লাখ টাকা ও বেশ কয়েকটি মোবাইল ফোন ছিনিয়ে নেয়। দুটি কক্ষের আসবাবপত্র, দুটি ল্যাপটপ, একটি ডেস্কটপ, একটি প্রিন্টার, সিসি ক্যামেরা, টেলিফোন সেট ভাঙচুর করে। নিয়ে যায় ভুট্টার আর্দ্রতা মাপার তিনটি মিটার।
কেন্দ্রটিতে ভুট্টা বিক্রি করতে আসা পিরোজপুর গ্রামের উলি শেখ প্রথম আলোকে বলেন, ডাকাতদের সবার হাতে অস্ত্র ছিল। সে কারণে কেউ প্রতিবাদ করতে সাহস পায়নি।
অতিরিক্ত পুলিশ সুপার (এএসপি) আবদুল্লাহ আল মাহমুদ বলেন, ঘটনার পর ডাকাতির সঙ্গে জড়িত ব্যক্তিদের গ্রেপ্তারে পুলিশের একাধিক দল মাঠে নেমেছে। পুলিশ জিজ্ঞাসাবাদের জন্য স্থানীয় নৈশপ্রহরীকে আটক করেছে।
গত ২০ ফেব্রুয়ারি ওই পশুর হাট এলাকায় হরিজন সম্প্রদায়ের বেশ কয়েকটি বাড়িতে ডাকাতি হয়।
