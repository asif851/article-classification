
নৌপরিবহনমন্ত্রী শাজাহান খান বলেছেন, রোহিঙ্গাদের ওপর দমনপীড়ন বিশ্ব মানবতার কাছে গ্রহণযোগ্য হয়নি বলে তাদের ফিরিয়ে নেওয়ার কথা বলেছেন মিয়ানমারের নেত্রী অং সান সু চি।
মন্ত্রী বলেন, সু চি বুঝতে পেরেছেন গণহত্যা করে মানুষকে দমন করা যায় না। জাতির বিবেক ধ্বংস করা যায় না। বাংলাদেশ সরকার যুদ্ধতে নয়, শান্তিতে বিশ্বাস করে। সু চির বিষয়টি বিশ্ববাসীর কাছে তুলে ধরায় তিনি রোহিঙ্গাদের ফিরিয়ে নিতে বাধ্য হচ্ছেন।
আজ শুক্রবার সকালে মাদারীপুর সদর উপজেলা পরিষদে বন্যায় ক্ষতিগ্রস্ত ১ হাজার ৬৫০ জন কৃষকদের প্রণোদনা বিতরণ শেষে সাংবাদিকদের সঙ্গে আলাপকালে নৌপরিবহনমন্ত্রী এ কথা বলেন।
নৌমন্ত্রী বলেন, জাতিসংঘের ৭২তম অধিবেশনে প্রধানমন্ত্রী শেখ হাসিনা রোহিঙ্গার বিষয়টি যেভাবে তুলে ধরেছেন তাতে বিশ্বের সব দেশের নেতারা সাড়া দিয়েছেন। এমনকি যারা মিয়ানমারের পক্ষও নিয়েছিল তারাই উদ্বেগ প্রকাশ করেছে। এ কারণে মিয়ানমার সরকার বাংলাদেশে আশ্রয় নেওয়া রোহিঙ্গাদের ফিরিয়ে নেওয়ার বিষয়ে আগ্রহ দেখাচ্ছে।
এ সময় উপস্থিত ছিলেন মাদারীপুরের জেলা প্রশাসক মো. ওয়াহিদুল ইসলাম, পুলিশ সুপার মোহাম্মদ সরোয়ার হোসেন, অতিরিক্ত জেলা প্রশাসক সৈয়দ ফারুক আহম্মদ, কৃষি সম্প্রসারণ অধিদপ্তরের উপপরিচালক জিএসএ গফুর প্রমুখ।
গতকাল বৃহস্পতিবার সরকারি টিভিতে জাতির উদ্দেশে দেওয়া ভাষণে মিয়ানমারের স্টেট কাউন্সেলর অং সান সু চি বলেন, রাখাইন থেকে পালিয়ে যাওয়া রোহিঙ্গাদের ফিরিয়ে আনতে বাংলাদেশের সঙ্গে আলোচনা চলছে। স্বাধীনতার পর থেকে এ পর্যন্ত দুবার এ নিয়ে বাংলাদেশের সঙ্গে আলোচনা হয়েছে। অতীতের সাফল্যের ধারায় এ নিয়ে তৃতীয়বারের মতো আলোচনা হচ্ছে।
সু চির ভাষণের ইংরেজি তরজমা প্রচার করেছে তাঁর দপ্তরের ফেসবুক পেজ।
আরও পড়ুন :-রোহিঙ্গাদের ফিরিয়ে নিতে আলোচনা চলছে
