
বাংলাদেশের কাছে আধুনিক নৌযান ‘কাটার জার্ভিস’ হস্তান্তর করেছে যুক্তরাষ্ট্র। ক্যালিফোর্নিয়ার আলামোডার কোস্ট গার্ড আইল্যান্ডে গতকাল বৃহস্পতিবার নৌযানটি হস্তান্তর করা হয়। বাংলাদেশের কাছে হস্তান্তরের পর এ নৌযানের নতুন নাম দেওয়া হয়েছে বিএনএস সমুদ্র জয়। ঢাকায় মার্কিন দূতাবাস গতকাল এক বিজ্ঞপ্তিতে এ তথ্য জানিয়েছে। নৌযান হস্তান্তর অনুষ্ঠানে অন্যদের মধ্যে নৌবাহিনীর প্রধান ভাইস অ্যাডমিরাল মোহাম্মদ ফরিদ আহমেদ ও মার্কিন নৌবাহিনীর প্রশান্ত মহাসাগরীয় অঞ্চলের কমান্ডার পল এফ জুকুন্ফট উপস্থিত ছিলেন। এক্সেস ডিফেন্স আর্টিকেলসের (ইডিএ) আওতায় বাংলাদেশের সঙ্গে যুক্তরাষ্ট্রের বৈদেশিক সামরিক কেনাকাটার (এফএমএস) আওতায় এ নৌযান হস্তান্তর করা হয়েছে। এ বছরের শেষ দিকে নৌযানটি বাংলাদেশে পৌঁছানোর কথা রয়েছে।
দূতাবাসের দেওয়া তথ্য অনুযায়ী ৩৭৮ ফুট দীর্ঘ কাটার জার্ভিস জলসীমায় আইনশৃঙ্খলা রক্ষা, সেনা অভিযান এবং উদ্ধার তৎপরতায় নিয়োজিত একটি উন্নত প্রযুক্তির যান। এ নৌযানে বিমান বিধ্বংসী একটি ৭৫-৭৬ এমএম মেশিনগান, দুটি ২৫ এমএম মেশিনগান, হেলিকপ্টার উড্ডয়নের ডেক ও ডেক অপসারণ উপযোগী হ্যাঙ্গার রয়েছে।
