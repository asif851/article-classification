
জন্মের পর থেকে আমরা কাট্টলীর বাড়িতে ঈদ উৎসব পালন করে আসছি। মন্ত্রী থাকার সময়ও আমি কাট্টলীতে ঈদ করেছি। এবারও ব্যতিক্রম হবে না। ছোটবেলায় আমাদের ৩০ পরিবারের সদস্যরা একসঙ্গে ঈদ করতাম। এখন আমাদের বাড়ির পরিবারের সংখ্যা শতাধিক। এরপরও আমরা একান্নবর্তী পরিবারের মতোই বসবাস করে আসছি। চাচাতো, জেঠাতো ভাইসহ পরিবারের সবার মধ্যে অটুট বন্ধন আছে। ছোটবেলায় চাচাতো-জেঠাতো ভাইয়েরা মিলে দলবেঁধে ঈদগাহে যেতাম। এখনো সেই রেওয়াজ রয়ে গেছে। আমরা সারা দিন কাট্টলীতে কাটাব। ঈদগাহে যাব। নামাজ পড়ে এসে সবার ঘরে যাব। আনন্দ ভাগাভাগি করে নেব। তবে সালাম দিয়ে সেলামি নেওয়া আমাদের রেওয়াজ নয়।
আমি রাজনীতি করি। দলের নেতা-কর্মীরাও আমার পরিবারের সদস্য। ঈদের পরদিন নেতা-কর্মীদের সঙ্গে সারা দিন কাটবে মেহেদীবাগের বাসায়। সেখানে শুভেচ্ছাবিনিময় করব।
