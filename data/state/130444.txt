
কক্সবাজারের টেকনাফ উপজেলার সেন্ট মার্টিন ইউনিয়নের পশ্চিমপাড়ার ঝাউবাগানের আবর্জনার স্তূপ থেকে পরিত্যক্ত অবস্থায় এক লাখ ইয়াবা বড়ি জব্দ করা হয়েছে। আজ বুধবার সকাল সাড়ে ছয়টার দিকে কোস্টগার্ড টেকনাফ স্টেশনের সদস্যরা অভিযান চালিয়ে ওই ইয়াবা বড়ি জব্দ করেন।অভিযানে নেতৃত্ব দেন কোস্টগার্ডের টেকনাফ স্টেশনের কমান্ডার লেফটেন্যান্ট ফয়জুল ইসলাম মণ্ডল। তিনি জানান, গোপন খবরের ভিত্তিতে কোস্টগার্ডের একটি বিশেষ দল সেন্ট মার্টিনে অভিযান চালায়। এ সময় উপস্থিতি টের পাচারকারীরা পালিয়ে যায়। পরে পশ্চিমপাড়ার ঝাউবাগানের আবর্জনার স্তূপের ভেতর থেকে একটি বস্তা উদ্ধার করা হয়। ওই বস্তার ভেতরে এক লাখ ইয়াবা বড়ি পাওয়া যায়। এর বাজারমূল্য পাঁচ কোটি টাকা।
