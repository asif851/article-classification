
তথ্যমন্ত্রী হাসানুল হক ইনু বলেছেন, যারা জঙ্গিদের সঙ্গে বন্ধুত্ব করে, তারা গণতন্ত্র, উন্নয়ন, নারী-শিশু ও বাংলাদেশের শত্রু। জঙ্গি, রাজাকার ও আগুন সন্ত্রাসীদের সঙ্গে আপস করা যায় না। ওদের ধ্বংস করে দিতে হবে।আজ শনিবার বিকেলে ফেনীর ছাগলনাইয়ায় কেন্দ্রীয় শহীদ মিনার চত্বরে বাংলাদেশ টেলিভিশনের আয়োজনে ‘শিশু ও নারী উন্নয়নে যোগাযোগ কার্যক্রম’ প্রকল্পের আওতায় ‘বহিরাঙ্গন অনুষ্ঠানে’ প্রধান অতিথির বক্তব্য দেন তিনি।তথ্যমন্ত্রী বলেন, যে জাতি ইতিহাস স্মরণ করে না, সে জাতির উন্নতি হয় না। যারা শহীদদের টিটকারি করে, তারা জীবনেও কোনো ভালো কাজ করতে পারে না।হাসানুল হক ইনু আরও বলেন, ‘আমি নিরপেক্ষ নই, আমি মুক্তিযুদ্ধ, গণতন্ত্র ও সাম্যবাদের পক্ষে। আর জঙ্গিবাদ, কুসংস্কার ও যুদ্ধাপরাধীদের বিরুদ্ধে।’ছাগলনাইয়া উপজেলা নির্বাহী কর্মকর্তা (ইউএনও) কাজী শহিদুল ইসলামের সভাপতিত্বে উপজেলা শিক্ষা কর্মকর্তা এমএ জিন্নাহর সঞ্চালনায় অনুষ্ঠানে আরও বক্তব্য দেন স্থানীয় সাংসদ (ছাগলনাইয়া, ফুলগাজী ও পরশুরাম) ও জাসদ নেত্রী শিরিন আখতার, বিটিভির উপমহাপরিচালক সুরথ কুমার সরকার, পুলিশ সুপার মো. রেজাউল হক, ছাগলনাইয়া উপজেলা চেয়ারম্যান মেজবাউল হায়দার চৌধুরী, পৌর মেয়র মো. আলমগীর, সিভিল সার্জন ইসমাইল হোসেন সিরাজী, জেলা শিক্ষা কর্মকর্তা আবদুল মালেক চৌধুরী, জেলা মুক্তিযোদ্ধা কমান্ডার মীর আবদুল হান্নান, জেলা জাসদ সভাপতি সফি উদ্দিন বেলাল প্রমুখ।
এর আগে তথ্যমন্ত্রী ফেনী সার্কিট হাউসে স্থানীয় প্রিন্ট ও ইলেকট্রনিক মিডিয়ার সাংবাদিকদের সঙ্গে মতবিনিময় করেন। সেখানে মন্ত্রী বলেন, সাইবার অপরাধ দমনে আলাদা আইন প্রণয়ন করা হবে।
অনলাইন সংবাদপত্রের বিষয়ে তথ্যমন্ত্রী বলেন, দেশে কোনো সম্প্রচার নীতিমালা এখনো নেই। অনলাইন নীতিমালাও নেই। কারা প্রকাশ করছেন তাদের তথ্য নেওয়া হচ্ছে। পরবর্তীতে নিবন্ধন বিষয়ে বিশেষজ্ঞদের মতামতের ভিত্তিতে একটি আইন প্রণয়ন করা হবে, যা আগামী সংসদ অধিবেশনে উত্থাপন করা হবে।
