

গাজীপুর আইনজীবী সমিতি মিলনায়তনে ২০০৫ সালে বোমা হামলার দায়ে নিষিদ্ধ সংগঠন জামাআতুল মুজাহিদীন বাংলাদেশের (জেএমবি) ছয় জঙ্গির ফাঁসি বহাল রেখেছেন হাইকোর্ট। দুজনকে যাবজ্জীবন কারাদণ্ডাদেশ ও দুজনকে খালাস দেওয়া হয়েছে।
বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চে আজ বৃহস্পতিবার এই মামলার রায় ঘোষণা করা হয়। মামলার মৃত্যুদণ্ডাদেশ পাওয়া ১০ জঙ্গির ডেথ রেফারেন্স (মৃত্যুদণ্ড অনুমোদন), আপিল ও জেল আপিলের ওপর ২০ জুলাই হাইকোর্টে শুনানি শেষ হয়।
মামলার সংক্ষিপ্ত বিবরণে জানা যায়, ২০০৫ সালের ২৯ নভেম্বর গাজীপুর আইনজীবী সমিতির দুই নম্বর হলে শক্তিশালী দুটি বোমার বিস্ফোরণে আটজন নিহত হন। নিহত ব্যক্তিরা হলেন গাজীপুর আইনজীবী সমিতির সাবেক সাধারণ সম্পাদক আমজাদ হোসেন, আইনজীবী নুরুল হুদা, আনোয়ারুল আজম, গোলাম ফারুক ও চারজন বিচারপ্রার্থী। আত্মঘাতী ওই হামলায় জেএমবি সদস্য আজাদ ওরফে জিয়া ওরফে নাজির ওরফে নাহিদ ঘটনাস্থলে মারা যান।
বোমা হামলার এই ঘটনায় জেএমবির নেতা শায়খ আব্দুর রহমান, আতাউর রহমান সানী, আত্মঘাতী হামলাকারী ও তাঁর সহযোগীদের বিরুদ্ধে জয়দেবপুর থানায় মামলা করে পুলিশ। ২০০৭ সালের ৪ জুলাই পুলিশ ১৫ জন আসামির বিরুদ্ধে অভিযোগপত্র দাখিল করে। জেএমবি নেতা শায়খ আব্দুর রহমান, আতাউর রহমান সানি ও খালেদ সাইফুল্লাহর অন্য মামলায় ফাঁসি কার্যকর হওয়ায় এবং হামলাকারী আজাদ ও তাঁর সহযোগী জেএমবি সদস্য মোল্লা ওমর ওরফে শাকিল মারা যাওয়ায় তাঁদের নাম মামলা থেকে বাদ দেওয়া হয়। বিচার হয় বাকি ১০ জন আসামির।
২০১৩ সালের ২০ জুন ঢাকার দ্রুত বিচার ট্রাইব্যুনাল-৪-এর বিচারক মো. মোতাহার হোসেন ১০ আসামিকে মৃত্যুদণ্ড দিয়ে রায় ঘোষণা করেন। তাঁরা হলেন-এনায়েত উল্লাহ ওরফে ওয়ালিদ, আরিফুর রহমান ওরফে আকাশ, মসিদুল ইসলাম মাসুদ ওরফে ভুট্টো, সাইদুর মুন্সী ওরফে শহীদুল মুন্সী, আবদুল্লাহ আল সোহাইন, নিজাম উদ্দিন রেজা, তৈয়বুর রহমান ওরফে হাসান, মো. আশরাফুল ইসলাম, মো. সফিউল্লাহ ওরফে তারেক ও আদনান সামী। নিম্ন আদালতের রায়ের পর আসামিদের মৃত্যুদণ্ডাদেশ অনুমোদনের জন্য হাইকোর্টে যায়। একই সঙ্গে ফাঁসির রায়ের বিরুদ্ধে চার আসামি আপিল করেন। ১৩ জুলাই একসঙ্গে ডেথ রেফারেন্স ও আপিলের শুনানি শুরু হয়। বর্তমানে ১০ জনই কারাগারে আছেন।
