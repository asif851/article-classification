
নওগাঁর পত্নীতলা উপজেলায় ট্রাকচাপায় মোটরসাইকেলের আরোহী শ্যালক ও দুলাভাই নিহত হয়েছেন। আজ শুক্রবার দুপুরে উপজেলার খড়াইল মোড় এলাকার সাপাহার-নজিপুর সড়কে এ দুর্ঘটনা ঘটে।নিহত দুজন হলেন তৈয়বুর রহমান (৪২) ও আবদুল মালেক (৫৫)। দুজনের মধ্যে সম্পর্ক শ্যালক ও দুলাভাই। নিহত শ্যালক তৈয়বুরের বাড়ি নওগাঁর মান্দা উপজেলার পাজরভাঙ্গা গ্রামে। আর তাঁর দুলাভাই আবদুল মালেক নওগাঁ সদর উপজেলার মুন্সিপাড়া গ্রামের বাসিন্দা।এলাকাবাসী ও প্রত্যক্ষদর্শী সূত্রে জানা যায়, মোটরসাইকেলে করে শ্যালক ও দুলাভাই সাপাহারের দিকে যাচ্ছিলেন। তাঁরা সাপাহার-নজিপুর সড়কের খড়াইল মোড়ে পৌঁছালে বিপরীত দিক থেকে আসা দ্রুতগতির ট্রাক তাঁদের মোটরসাইকেলকে চাপা দিয়ে দ্রুত চলে যায়। এতে ঘটনাস্থলেই মালেক ও তৈয়বুর মারা যান।
পত্নীতলা থানার ভারপ্রাপ্ত কর্মকর্তা (ওসি) মাজাহারুল ইসলাম প্রথম আলোকে বলেন, আবদুল মালেক বিয়ের জন্য পাত্র দেখতে শ্যালক তৈয়বুর রহমানের সঙ্গে মোটরসাইকেলে করে ধামুইরহাট উপজেলার হজরতপুরে যাচ্ছিলেন। পত্নীতলা উপজেলার খড়াইল মোড় এলাকায় পৌঁছালে দুর্ঘটনাটি ঘটে।
