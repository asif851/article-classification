
নাটোরের বড়াইগ্রাম উপজেলায় আজ শনিবার জেলা বিএনপির ডাকা সকাল-সন্ধ্যা হরতাল চলাকালে হরতাল-সমর্থকদের সঙ্গে পুলিশের ধাওয়া-পাল্টাধাওয়ার ঘটনা ঘটেছে। জেলা যুবদলের নেতা আবুল বাশার খুনের প্রতিবাদে এ হরতাল ডাকা হয়। এদিকে কেন্দ্রীয় বিএনপি এক সংবাদ সম্মেলনে বলেছে, আওয়ামী লীগের সশস্ত্র সন্ত্রাসীরা আবুল বাশারকে হত্যা করেছে। হত্যাকারীদের শাস্তির দাবি করেছেন দলের যুগ্ম মহাসচিব রুহুল কবির রিজভী।পুলিশ ও প্রত্যক্ষদর্শী সূত্রে জানা গেছে, সকাল সাতটার দিকে উপজেলার মৌখাড়া বাজার এলাকায় হরতালের সমর্থনে মিছিল বের করেন জেলা বিএনপির নেতা-কর্মীরা। এ সময় পুলিশের সঙ্গে তাঁদের ধাওয়া-পাল্টাধাওয়ার ঘটনা ঘটে। এ ছাড়া নাটোর-মৌখাড়া সড়কে টায়ার জ্বালিয়ে ও মেরীগাছা বাজার এলাকায় মিছিল করে বিক্ষোভ করেছে হরতালকারীরা।হরতালে জেলায় ছোট যান চলাচল করলেও ভারী যানবাহন চলাচল বন্ধ রয়েছে। দোকানপাট খোলেনি। উপজেলার মেরীগাছা উচ্চবিদ্যালয়সহ আশপাশের কয়েকটি বিদ্যালয়ে ক্লাস হয়নি।বড়াইগ্রাম থানার ভারপ্রাপ্ত কর্মকর্তা (ওসি) ইব্রাহিম হোসেন বলেন, হরতাল শান্তিপূর্ণভাবে পালিত হচ্ছে। নাটোর-ঢাকা মহাসড়ক হরতালমুক্ত রয়েছে।
গতকাল সন্ধ্যায় উপজেলা যুবদলের সহসভাপতি ও মেরীগাছা উচ্চবিদ্যালয়ের সহকারী শিক্ষক আবুল বাশার খুন হন। আজ বেলা দুইটায় আবুল বাশারের লাশ নাটোর সদর হাসপাতালে ময়নাতদন্ত শেষে তাঁর গ্রামে পৌঁছানোর কথা।এ হত্যাকাণ্ডের প্রতিবাদে গতকাল রাত আটটার দিকে জেলা বিএনপি বড়াইগ্রাম উপজেলায় হরতাল আহ্বান করে। এরপর হরতালের সমর্থনে বড়াইগ্রামের বনপাড়া বাজারে মিছিল বের করেন বিএনপির নেতা-কর্মীরা। মিছিলটি পৌরসভার সামনে পৌঁছালে আওয়ামী লীগের নেতা-কর্মীরা ধাওয়া করে। এ সময় দুই পক্ষের মধ্যে ইটপাটকেল নিক্ষেপের ঘটনা ঘটে। পরে পুলিশের হস্তক্ষেপে পরিস্থিতি শান্ত হয়।
 
