
শিউলি প্রধানত শরতের ফুল। তবে হেমন্তও এই ফুল ফোটে, ঝরে। কার্তিকের প্রথম দিকে ফুল কিছুটা কম হয়, তবে মাসের শেষদিকে ফুলের সংখ্যা বাড়ে। শিউলির অন্য নাম শেফালি। এই দুটো নাম বারবার এসেছে রবীন্দ্রনাথের গান ও কবিতায়—‘শেফালি বনের মনের কামনা’, ‘শিউলি ফুল, শিউলি ফুল, কেমন ভুল, এমন ভুল’, ‘শরৎ, তোমার অরুণ আলোর অঞ্জলি...শিউলি বনের বুক যে ওঠে আন্দোলি’, ‘শিউলি বনের উদাস বায়ু পড়ে থাকে তরুতলে’। এই গানগুলো শিউলির মতোই বিকশিত বাঙালির মনে। ভোরে শিউলি কুড়াতে যাওয়ার স্মৃতি কার নেই! শিশিরভেজা স্নিগ্ধ শিউলি কার না ভালো লাগে। ছবিগুলো গতকাল শুক্রবারের। স্থান: চট্টেশ্বরী কালীবাড়ি, চট্টগ্রাম।

