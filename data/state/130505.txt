
নাটোরের সিংড়া উপজেলায় ছাত্রীদের সঙ্গে অশালীন আচরণের জন্য শাসন করায় গতকাল বুধবার উচ্ছৃঙ্খল শিক্ষার্থীরা বিদ্যালয়ের দুই শিক্ষককে পিটিয়েছে। পৃথক ঘটনায় কয়েকজন অভিভাবক আরেক শিক্ষককে পেটান।তিনজনকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে। তাঁরা সবাই স্থানীয় বেলোয়া উচ্চবিদ্যালয়ের শিক্ষক।আহত শিক্ষকদের সঙ্গে কথা বলে জানা গেছে, পয়লা বৈশাখের পরদিন গত মঙ্গলবার বিদ্যালয় খোলার পরপরই বিদ্যালয়ের দশম শ্রেণীর শিক্ষার্থীরা রং মাখামাখি শুরু করে। একপর্যায়ে তারা বিদ্যালয়ের ছাত্রীদের ওপর রং ছিটানোর পাশাপাশি তাদের সঙ্গে অশালীন আচরণ করে। এ ঘটনায় ওই শিক্ষার্থীদের শ্রেণীকক্ষে ডেকে শাসন করেন শিক্ষকেরা। এতে ওই শিক্ষার্থীরা ক্ষিপ্ত হয়।গতকাল বুধবার সকাল পৌনে নয়টার দিকে মোটরসাইকেলে করে প্রধান শিক্ষক (ভারপ্রাপ্ত) ইশতিয়াক আহমেদ ও শরীরচর্চার শিক্ষক মোস্তফা আলমগীর বিদ্যালয়ে যাচ্ছিলেন। বালোয়া-বিগইল সড়কের শহরপাড়া নামক জায়গায় দশম শ্রেণীর কয়েকজন ছাত্র তাঁদের মোটরসাইকেল থামায়। এ সময় দুই শিক্ষকের ওপর হামলা চালানো হয়। একপর্যায়ে শিক্ষার্থীরা ওই দুই শিক্ষককে পিটিয়ে গুরুতর জখম করে।
