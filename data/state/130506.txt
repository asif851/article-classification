
সুপ্রিম কোর্টের প্রাঙ্গণ থেকে ‘ভাস্কর্য’ সরিয়ে নেওয়ার দাবিতে আগামী ২৪ ফেব্রুয়ারি বাদ জুমা বিক্ষোভ সমাবেশ কর্মসূচি দিয়েছে হেফাজতে ইসলাম বাংলাদেশ। ওই দিন রাজধানীর বায়তুল মোকাররম উত্তর ফটক এবং চট্টগ্রামের আন্দরকিল্লা শাহি জামে মসজিদ চত্বরে এই কর্মসূচি পালিত হবে। এর আগে আগামী ১৪ ফেব্রুয়ারি প্রধানমন্ত্রী ও প্রধান বিচারপতির কাছে স্মারকলিপি দেবে সংগঠনটি। দাবি না মানলে পরে জেলা শহরগুলোতে বিক্ষোভ কর্মসূচি পালিত হবে।
আজ শনিবার বেলা সাড়ে ১১টায় চট্টগ্রাম প্রেসক্লাবে আয়োজিত এক সংবাদ সম্মেলনে কর্মসূচি ঘোষণা করেন হেফাজতে ইসলাম বাংলাদেশের মহাসচিব মুহাম্মদ জুনাইদ বাবুনগরীর পক্ষে সংগঠনের সাংগঠনিক সম্পাদক আজিজুল হক ইসলামাবাদী। তারা ভাস্কর্যটিকে গ্রিক দেবীর মূর্তি হিসেবে উল্লেখ করে। এর আগে তারা এক বিবৃতিতে এমন দাবি জানিয়েছিল।
পরে জুনাইদ বাবুনগরী ও হেফাজতে ইসলামের যুগ্ম মহাসচিব মুফতি ফয়জুল্লাহ ভাস্কর্য সরিয়ে নেওয়ার জন্য সরকারকে আহ্বান জানান। একই সঙ্গে ব্রিটিশ প্রণীত আইন বাতিল করে ইনসাফের প্রতীক পবিত্র কোরআনের আলোকে আইন ও বিচারব্যবস্থা ঢেলে সাজানোর আহ্বান জানানো হয়।
