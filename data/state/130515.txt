
ঝিনাইদহ শহরে ও ফরিদপুরের ভাঙ্গা পৌরসভায় গতকাল রোববার পৃথক সড়ক দুর্ঘটনায় নছিমন ও রিকশাভ্যানের দুই চালক নিহত হয়েছেন।নিহত ব্যক্তিরা হলেন ঝিনাইদহ সদর উপজেলার ধোপাবিলা গ্রামের সেন মন্ডলের ছেলে নছিমনচালক সবজেল আলী (৫৫) ও ভাঙ্গা উপজেলার হামিরদী ইউনিয়নের হামিরদী গ্রামের তোরাব আলী শেখের ছেলে রিকশাভ্যান চালক সোহাগ শেখ (১৭)।ঝিনাইদহ সদর থানার উপপরিদর্শক আমিনুল ইসলাম জানান, বেলা তিনটার দিকে সবজেল আলী চুয়াডাঙ্গা-ঝিনাইদহ সড়কের সাধুহাটি থেকে নছিমন নিয়ে ঝিনাইদহ শহরে আসছিলেন। এ সময় জেলা মৎস্য ভবনের সামনে এলে নছিমনটি নিয়ন্ত্রণ হারিয়ে রাস্তার পাশে উল্টে যায়। এতে ঘটনাস্থলেই তাঁর মৃত্যু হয়।ভাঙ্গা পৌরসভার নওয়াপাড়ার কয়েকজন বাসিন্দা জানান, দুপুর ১২টার দিকে সোহাগ শেখ নওয়াপাড়ায় ঢাকা-বরিশাল মহাসড়কের পাশে রিকশাভ্যান নিয়ে দাঁড়িয়ে ছিলেন। ওই সময় গোপালগঞ্জ থেকে ঢাকাগামী সেবা গ্রিনলাইন পরিবহনের একটি বাসের চালক রাস্তার পাশে একটি নারকেলগাছ ও সোহাগ শেখকে ধাক্কা দেন। এতে ঘটনাস্থলেই সোহাগ শেখের মৃত্যু হয়।
