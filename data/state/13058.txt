
নরসিংদীতে স্বেচ্ছাসেবক লীগের দুই পক্ষের সংঘর্ষের কারণে আগের নির্ধারিত সভা পণ্ড হয়ে গেছে। গতকাল বৃহস্পতিবার এ সংঘর্ষ হয়। এতে কমপক্ষে আটজন আহত হন।জানা গেছে, পূর্ব ঘোষণা অনুযায়ী গতকাল সন্ধ্যার পর মাধবদী কলেজ মাঠে সদর থানা ও মাধবদী পৌর শাখা স্বেচ্ছাসেবক লীগের বর্ধিত সভা ডাকা হয়।ওই সভায় স্থানীয় সাংসদ ও পানিসম্পদ প্রতিমন্ত্রী নজরুল ইসলাম প্রধান অতিথি হিসেবে থাকার কথা ছিল। কিন্তু সভা শুরুর আগে সদর থানা স্বেচ্ছাসেবক লীগের যুগ্ম আহ্বায়ক মনিরুজ্জামান ভূঁইয়া একটি মিছিল নিয়ে সভাস্থলে আসেন। এর কিছুক্ষণ পরই স্বেচ্ছাসেবক লীগের মাধবদী পৌর শাখার যুগ্ম আহ্বায়ক মোজাম্মেল হকের নেতৃত্বে আরেকটি মিছিল এলে দুই পক্ষের মধ্যে বাগ্বিতণ্ডার সৃষ্টি হয়। একপর্যায়ে দুই পক্ষ সংঘর্ষে জড়িয়ে পড়ে। এতে মাধবদী শহর যুবলীগের সাধারণ সম্পাদক মোশারফ হোসেন, সদর থানা স্বেচ্ছাসেবক লীগের যুগ্ম আহ্বায়ক মনিরুজ্জামান, নুরালাপুর ইউনিয়ন স্বেচ্ছাসেবক লীগের সভাপতি অলিউল্লাহসহ আটজন আহত হন।
