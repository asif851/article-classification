
গাজীপুরের শ্রীপুরে পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। তাঁর নাম আবদুর রউফ হাওলাদার (৪০)। পুলিশের দাবি, তিনি ডাকাত দলের সদস্য ছিলেন। গতকাল মঙ্গলবার দিবাগত রাত তিনটায় উপজেলার পটকা ভাঙারহাট এলাকায় এ ঘটনা ঘটে।
শ্রীপুর থানা সূত্রে জানা যায়, নিহত আবদুর রউফের বাড়ি শরীয়তপুরের গোসাইরহাট উপজেলার শিবপুর গ্রামে।
পুলিশ জানায়, শ্রীপুর থানার একটি দল ওই এলাকায় সড়ক ধরে নিয়মিত টহল দিচ্ছিল। এ সময় সেখানে ডাকাতির প্রস্তুতি নিচ্ছিল একটি ডাকাত দল। তারা পুলিশের গাড়ি দেখে ভয় পেয়ে পুলিশকে লক্ষ্য করে গুলি ছোড়ে। পরে পুলিশও পাল্টা গুলি ছুড়লে আবদুর রউফ গুলিবিদ্ধ হন। তাঁকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন। গুলির ঘটনায় উপপরিদর্শক (এসআই) শহিদুল ইসলাম মোল্লা, কনস্টেবল মুস্তাফিজ এবং আনসার সদস্য সুভাষ আহত হন। তাঁরা হাসপাতাল থেকে প্রাথমিক চিকিৎসা নিয়েছেন।
শ্রীপুর থানার ভারপ্রাপ্ত কর্মকর্তার (ওসি) কার্যালয় থেকে সহকারী উপপরিদর্শক (এএসআই) জয়নাল আবেদীন জানান, নিহত আবদুর রউফের বিরুদ্ধে শ্রীপুর থানাসহ দেশের কয়েকটি থানায় ৮টি ডাকাতি মামলাসহ বিভিন্ন ধারায় ১৭টি মামলা রয়েছে। লাশ ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালে পাঠানো হয়েছে।
