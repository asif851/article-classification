
চাঁদাবাজির অভিযোগে নারায়ণগঞ্জের সোনারগাঁ উপজেলার আষাঢ়িয়ারচর থেকে আজ শনিবার দুপুরে র‌্যাবের এক সদস্যসহ পাঁচজনকে আটক করেছে র‌্যাব।
আটক হওয়া ব্যক্তিরা হলেন, র‌্যাব-১৩-এ কর্মরত মুন্সিগঞ্জের গজারিয়া উপজেলার বাসিন্দা কনস্টেবল হুমায়ূন কবির (৩৫), একই উপজেলার জামলাদী গ্রামের শাহিদা আক্তার (৪৫), বাতের চর গ্রামের আমজাদ হোসেন (৩২), রংপুরের কোতোয়ালি থানা এলাকার মাহবুব ইসলাম (৩০) এবং একই জেলার বদরগঞ্জ উপজেলার কৃষ্ণপুর গ্রামের হাসানুজ্জামান (২৪)।র‌্যাব-১১ এর অধিনায়ক আনোয়ার লতিফ খান সাংবাদিকদের বলেন, আটক ব্যক্তিরা সোনারগাঁ উপজেলার আষাঢ়িয়ারচর গ্রামের মহসিন প্রধান নামের এক কবিরাজের কাছ থেকে এক লাখ টাকা চাঁদাবাজি করেছেন বলে অভিযোগ পাওয়া গেছে। অভিযোগের ভিত্তিতে তাঁদের আটক করা হয়েছে। প্রাথমিক জিজ্ঞাসাবাদ শেষে আজ বিকেল পাঁচটার দিকে তাঁদের সোনারগাঁ থানায় হস্তান্তর করা হয়।সোনারগাঁ থানার ভারপ্রাপ্ত কর্মকর্তা (ওসি) মঞ্জুর কাদের সাংবাদিকদের বলেন, এ ঘটনায় থানায় মামলার প্রস্তুতি চলছে।
