
সিলেটে সুরমাতীরে বিলাসী শৌচাগার পুরোটা নির্মাণ করা হয়েছে জায়গা দখল করে। নদীতীর রক্ষায় পানি উন্নয়ন বোর্ডের (পাউবো) প্রতিরক্ষা ব্লকের ওপর পাকাঘর নির্মাণ করা হয়েছে। গত মঙ্গলবার প্রথম আলোয় এ-সংক্রান্ত সচিত্র প্রতিবেদন ছাপার পর গতকাল বুধবার দুপুরে সিলেট সিটি করপোরেশনের প্রধান নির্বাহী কর্মকর্তা এনামুল হাবীবসহ সিটি করপোরেশনের প্রকৌশলীদের একটি দল পরিদর্শনে গিয়ে দখলের বিষয়ে নিশ্চিত হন। দখল গুটাতে কাজীরবাজার মৎস্য আড়তদার ব্যবসায়ী সমিতিকে মৌখিক নির্দেশ দেওয়া হয়েছে। আজ বৃহস্পতিবার প্রকৌশল বিভাগ থেকে নোটিশ দেওয়া হবে।সিটি করপোরেশনের জনসংযোগ দপ্তর জানায়, মঙ্গলবার প্রথম আলোয় ‘সুরমাতীরে বিলাসী শৌচাগার, বর্জ্য মিশছে নদীতে’ শীর্ষক সচিত্র একটি প্রতিবেদন প্রকাশিত হলে ওই দিনই সিটি করপোরেশনের প্রধান নির্বাহী কর্মকর্তা তদন্তপূর্বক ব্যবস্থা নিতে প্রধান প্রকৌশলীকে চিঠি দেন। গতকাল প্রধান নির্বাহী কর্মকর্তা ও প্রকৌশলীদের নিয়ে ঘটনাস্থল পরিদর্শন করেন। এ সময় ব্যবসায়ী সমিতির সাধারণ সম্পাদক জাহাঙ্গীর আলমসহ সমিতির সদস্যরা উপস্থিত ছিলেন।পরিদর্শনকালে সুরমাতীরে এ রকম শৌচাগার নির্মাণের কারণ জানতে চাইলে সমিতির সাধারণ সম্পাদক জাহাঙ্গীর বলেন, কাজীরবাজার মৎস্য আড়ত ও মাছের বাজারকে ডিজিটাল রূপ দিতে শৌচাগার নির্মাণ করছেন। শুরুর দিকে জায়গার মালিক সমিতি বলে দাবি করলেও পরে নদীর তীর মাপজোখ করে জায়গা নদীর বলে নির্ধারণ করে সিটি করপোরেশন।পরিদর্শন শেষে প্রধান নির্বাহী কর্মকর্তা বলেন, পরিদর্শনকালে এটি উচ্ছেদে মৌখিক নির্দেশ দেওয়া হয়েছে। প্রকৌশল বিভাগ থেকে আজ বৃহস্পতিবার উচ্ছেদ নোটিশও দেওয়া হবে।
