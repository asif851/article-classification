
নির্বাচন কমিশন গঠনের লক্ষ্যে রাষ্ট্রপতি গঠিত অনুসন্ধান কমিটি রাজনৈতিক দলগুলোর কাছ থেকে পাওয়া নামগুলো নিয়ে আলোচনা করেছে। রাজনৈতিক দলের দেওয়া ১২৫টি নাম থেকে ২০ জনের সংক্ষিপ্ত একটি তালিকা করেছেন অনুসন্ধান কমিটির সদস্যরা।আজ মঙ্গলবার বিকেলে সুপ্রিম কোর্টের জাজেস লাউঞ্জে মন্ত্রিপরিষদ সচিব মোহাম্মদ শফিউল আলম সাংবাদিকদের এসব কথা জানান।এর আগে ইসি গঠনের জন্য অনুসন্ধান কমিটির কাছে রাজনৈতিক দল নাম জমা দিয়েছে। মঙ্গলবার বিকেল চারটার দিকে মন্ত্রিপরিষদ বিভাগ থেকে নামগুলো ছয় সদস্যের অনুসন্ধান কমিটির কাছে দেওয়া হয়। কমিটির সদস্যরা এই নামগুলো যাচাই-বাছাই করতে সুপ্রিম কোর্টের জাজেস লাউঞ্জে বৈঠক করেন।বৈঠক শেষে মন্ত্রিপরিষদ সচিব মোহাম্মদ শফিউল আলম সাংবাদিকদের বলেন, রাজনৈতিক দলগুলো অনুসন্ধান কমিটির কাছে নাম দিয়েছে। প্রায় ১২৫টি নাম থেকে কমিটির সদস্যরা আলোচনা শেষে ২০ জনের একটি সংক্ষিপ্ত তালিকা করেছেন। তবে রাজনৈতিক দলগুলোর জমা দেওয়া নামগুলো প্রকাশ করা হবে না বলেও জানান তিনি।
কোন দিক বিবেচনা করে সংক্ষিপ্ত তালিকা করা হয়েছে—সাংবাদিকদের এমন প্রশ্নের জবাবে মোহাম্মদ শফিউল আলম বলেন, ‘সৎ, যোগ্য ও নিরপেক্ষ ব্যক্তিদের তালিকা করা হয়েছে। রাজনৈতিক দলের নামগুলোর মধ্যে সামঞ্জস্য রয়েছে। তবে রাজনৈতিক দলগুলোর নাম পবিত্র আমানত। তাই নামগুলো আমরা প্রকাশ করব না। কমিটির ছয়জন সদস্য আবার বসবেন। অনুসন্ধান কমিটির সদস্যরা নিজেদের অনেক নামও এখানে যুক্ত করতে পারবেন।’
উল্লেখ্য, রাজনৈতিক দলগুলোর দেওয়া নাম থেকেই যে পরবর্তী নির্বাচন কমিশন গঠন করতে হবে, এমন কোনো বাধ্যবাধকতা নেই।
অনুসন্ধান কমিটি ৩১টি রাজনৈতিক দলের কাছে নাম চেয়ে চিঠি পাঠায়। এর মধ্যে আওয়ামী লীগ, বিএনপিসহ ২৫টি দল পাঁচটি করে নাম জমা দিয়েছে। দুটি দল বাংলাদেশের কমিউনিস্ট পার্টি (সিপিবি) ও জাতীয় সমাজতান্ত্রিক দল-জাসদ (রব) চিঠি দিয়ে নাম না দেওয়ার কারণ উল্লেখ করেছে। আর নাম বা কোনো চিঠি দেয়নি এমন চারটি দল হলো ইসলামী আন্দোলন বাংলাদেশ, বিকল্পধারা বাংলাদেশ, বাংলাদেশ খেলাফত মজলিস ও গণফোরাম।
সরকারের একজন কর্মকর্তা বলেছেন, মন্ত্রিপরিষদে চিঠি দেওয়া  ২৭টি দলের মধ্যে ২৫টি দলের মোট ১২৫টি নাম তাঁরা পৌঁছে দিয়েছেন। তাঁরা নামগুলোর মধ্যে মিল খোঁজেননি। এটা অনুসন্ধান কমিটিই করবে। ওই কর্মকর্তা বলেন, হয়তো একই নাম অনেকগুলো দল প্রস্তাব করেছে। সেটিই কমিটি যাচাই-বাছাই করে সিদ্ধান্ত নেবে।
আরও পড়ুনদলের দেওয়া ​নাম নিয়ে বৈঠকে অনুসন্ধান কমিটি 
