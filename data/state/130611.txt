
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, ‘অনেকেই বলে বিএনপি এককভাবে নির্বাচন করে ১৫ দিন টিকে ছিল। আর আওয়ামী লীগ ১৫ ঘণ্টাও টিকবে না। আমি তাদের উদ্দেশ্যে বলতে চাই, আম ও আমলকী এক নয়। বিএনপির মতো আওয়ামী লীগের অবস্থা হবে না।’আজ সোমবার দুপুরে রাজধানীর ইনস্টিটিউশন অব ডিপ্লোমা ইঞ্জিনিয়ার্স মিলনায়তনে এক আলোচনা সভায় সুরঞ্জিত এসব কথা বলেন। নৌকা সমর্থক গোষ্ঠী এ সভার আয়োজন করে।এরশাদের মহাজোট ছাড়ার ঘোষণা প্রসঙ্গে সুরঞ্জিত সেনগুপ্ত বলেন, ‘তাঁর মহাজোট ছাড়ার ঘোষণার পর বিকেলে জাতীয় পার্টি থেকে যে সদস্যরা মন্ত্রিপরিষদে যোগ দিচ্ছেন, এর পর এটাকে আর দলীয় বা মহাজোট মন্ত্রিপরিষদ বলার সুযোগ নেই।’বিএনপির ওপর ক্যাডারভিত্তিক দল জামায়াত ভর করেছে অভিযোগ করে আওয়ামী লীগের এই নেতা বলেন, ভোট ডাকাতির নির্বাচন আর আসবে না। ককটেল-বোমা ফাটিয়ে নির্বাচন বানচাল করা যাবে না।সুরঞ্জিত বলেন, বিকেলে  মন্ত্রিপরিষদের শপথ হওয়ার পরপরই নির্বাচনী সময় শুরু হয়ে যাবে। কয়েক দিনের মধ্যে নির্বাচন কমিশনও তফসিল ঘোষণা করবে। আওয়ামী লীগও নির্বাচনের সব প্রস্তুতি গ্রহণ করেছে। অন্যান্য দলও নির্বাচনমুখী হয়েছে। ফলে বিরোধী দলের ওপর এখন মানসিক চাপ তৈরি হবে। তিনি বিএনপিকে সর্বদলীয় সরকারে এসে আসন্ন জাতীয় সংসদ নির্বাচনে অংশ নেওয়ার আহ্বান জানান।
সর্বদলীয় সরকার একটি তামাশা মির্জা ফখরুলের এমন অভিযোগের বিষয়ে সুরঞ্জিত বলেন, বাংলাদেশের রাজনীতি এখন খুবই উত্তাল। সকালের ঘটনা বিকেলেই পাল্টে যাচ্ছে। তবে সর্বদলীয় সরকার কারও কাছে তামাশা, কারও কাছে ভরসা। যথা নিয়মে নতুন মন্ত্রীরা শপথ নেবেন ও দেশ পরিচালনা করবেন।
