
গ্রেপ্তার হওয়া নর্থ সাউথ বিশ্ববিদ্যালয়ের অধ্যাপক এস এম গিয়াস উদ্দিন আহসানকে বিশ্ববিদ্যালয় থেকে সাময়িক বরখাস্ত করা হয়েছে। এই শিক্ষক বিশ্ববিদ্যালয়টির স্কুল অব হেলথ অ্যান্ড লাইফ সায়েন্সেস অনুষদের ডিন ছিলেন। আজ সোমবার বিশ্ববিদ্যালয়টির একজন কর্মকর্তা প্রথম আলোকে এ তথ্য নিশ্চিত করেন।
গতকাল রোববার রাজধানীতে এক মতবিনিময় সভায় জঙ্গিদের ‘ক্যানসার’ উল্লেখ করে নর্থ সাউথ বিশ্ববিদ্যালয়ের উপাচার্য আতিকুল ইসলাম বলেছিলেন, তাঁদের বিশ্ববিদ্যালয়ে ‘অপারেশন’ করে এই ক্যানসার কেটে ফেলা হবে। এই ঘোষণার এক দিন পর এমন সিদ্ধান্ত এল।
গিয়াস উদ্দিন আহসান, তাঁর ফ্ল্যাটের তত্ত্বাবধায়ক মাহবুবুর রহমান ও ভাগনে আলম চৌধুরীকে গ্রেপ্তার করা হয় গত শনিবার বিকেলে। তিনি ও তাঁর সহযোগীরা গুলশানে হলি আর্টিজান বেকারিতে জঙ্গি হামলাকারীদের আশ্রয় ও হামলা করতে সহায়তা করেন বলে অভিযোগ করেছে পুলিশ। গতকাল রোববার পুলিশের পক্ষ থেকে ঢাকার মুখ্য মহানগর হাকিমের আদালতে দেওয়া প্রতিবেদনে এ কথা উল্লেখ করা হয়েছে। আদালত গিয়াস উদ্দিন আহসান ও তাঁর দুই সহযোগী এবং মিরপুর থেকে গ্রেপ্তার স্কুলশিক্ষককে আট দিন করে রিমান্ড মঞ্জুর করেছেন।
আরও পড়ুন: 
নর্থ সাউথের শিক্ষক আট দিনের রিমান্ডে
