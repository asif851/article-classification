
যশোরের বেনাপোল সীমান্তবর্তী একটি গরুর খামার থেকে ১০টি সোনার বার উদ্ধার করেছে বর্ডার গার্ড বাংলাদেশ (বিজিবি)। আজ শুক্রবার সকালে ভারতে পাচারের সময় বেনাপোলের পুটখালী গ্রাম থেকে ওই সোনার বারগুলো উদ্ধার করা হয়। উদ্ধার করা ১০টি সোনার বারের ওজন ১ কেজি ১৭০ গ্রাম। তবে পাচারকারীকে আটক করা যায়নি।
বিজিবি জানিয়েছে, শুক্রবার সকালে পুটখালী গ্রামের একটি গরুর খামারের মধ্য দিয়ে এক ব্যক্তি সোনার বারগুলো নিয়ে সীমান্তের দিকে যাচ্ছিলেন। এসব গরুর খামারকে স্থানীয়ভাবে গরুর খাটাল বলা হয়। খামার অতিক্রম করার সময় গোপন সংবাদের ভিত্তিতে পাচারকারীকে ধাওয়া করে বিজিবি। ধাওয়া খেয়ে একপর্যায়ে ওই ব্যক্তি একটি পোঁটলা ফেলে পালিয়ে যান। ওই পোঁটলার মধ্যে স্কচটেপ দিয়ে মোড়ানো অবস্থায় ১০টি সোনার বার পাওয়া যায়।
বিজিবির পুটখালী কোম্পানি কমান্ডার সুবেদার মো. ওমর ফারুক প্রথম আলোকে বলেন, পুটখালী গ্রামে অভিযান চালিয়ে একটি গরুর খাটালের মধ্য থেকে ১০টি সোনার বার উদ্ধার করা হয়েছে। এক পাচারকারী ওগুলো ভারতে পাচারের জন্য নিয়ে যাচ্ছিল। তবে ওই পাচারকারীকে আটক করা যায়নি। সোনার বারগুলো বেনাপোল কাস্টমসে জমা দেওয়া হয়েছে।
