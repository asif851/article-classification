
ফরিদপুরের সালথায় পেঁয়াজখেতে পানি দেওয়াকে কেন্দ্র করে সংঘর্ষে অন্তত ১০ জন আহত হয়েছে। গত শুক্রবার সন্ধ্যায় উপজেলার গট্টি ইউনিয়নের মেহেরদিয়া গ্রামে এ সংঘর্ষের ঘটনা ঘটে। প্রত্যক্ষদর্শী দুজন জানান, শুক্রবার দুপুরে পেঁয়াজখেতে সেচ দেওয়াকে কেন্দ্র করে মেহেরদিয়া গ্রামের বাচ্চু মাতুব্বর ও বাশার মাতুব্বরের মধ্যে বচসা ও কথা-কাটাকাটি হয়। এর জের ধরে ওই দুই ব্যক্তির প্রায় অর্ধশত সমর্থক সন্ধ্যায় দেশীয় অস্ত্রশস্ত্র নিয়ে সংঘর্ষে জড়িয়ে পড়ে। উভয় পক্ষের ১০ জন আহত হয়। আহতদের মধ্যে মজিবর মুনশি, আজমত আলী ও আতিক মাতুব্বরকে ফরিদপুর মেডিকেল হাসপাতালে ভর্তি করা হয়েছে। 
