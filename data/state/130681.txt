
জঙ্গিবাদের সংকট মোকাবিলায় সবাই মিলে জাতীয় কৌশল গ্রহণ করার আহ্বান জানিয়েছে বিকল্পধারা। দলটি বলেছে, জাতীয় স্বার্থে যেকোনো দল থেকে ডাক পেলে বিকল্পধারা অবশ্যই সাড়া দেবে।আজ বৃহস্পতিবার জাতীয় প্রেসক্লাবে এক সংবাদ সম্মেলনে দলের পক্ষ থেকে এ অবস্থান তুলে ধরা হয়।সংবাদ সম্মেলনে বিকল্পধারার প্রেসিডেন্ট এ কিউ এম বদরুদ্দোজা চৌধুরী (বি চৌধুরী) জঙ্গিবাদের উত্থানকে জাতীয় সংকট আখ্যা দিয়ে বলেন, এমন সংকটে রাজনৈতিক দোষারোপের ঊর্ধ্বে উঠতে হবে। শুধু দলীয় ব্যক্তি নয়, সব জনগণের কাছে যেতে হবে। সবাই মিলে এ ব্যাপারে জাতীয় কৌশল গ্রহণ করতে হবে।বি চৌধুরী বলেন, পরিস্থিতি মোকাবিলায় সবচেয়ে গুরুত্বপূর্ণ পক্ষ হচ্ছে সরকার। সরকার কয়েকটি ক্ষেত্রে সাফল্য অর্জন করেছে। কিন্তু জঙ্গিদের বড় নেতাদের জীবিত না পাওয়া পর্যন্ত তাদের মূল পরিকল্পনা উদ্‌ঘাটন করা কঠিন হবে। তিনি বলেন, সরকার রাজনৈতিক বিরোধী দলকে ঐক্য প্রক্রিয়ায় শরিক করতে রাজি নয়। সরকারকে বুঝতে হবে, দেশের ভোটারদের একটি বড় অংশের মানুষ এখনো বিরোধী দলের পাশে আছে। তাদের বাদ দিয়ে ঐক্য প্রক্রিয়া সম্পূর্ণ হবে কি না—এমন প্রশ্ন রেখে তিনি বলেন, বিষয়টি সরকারের পুনর্বিবেচনা করা উচিত।
বি চৌধুরী বলেন, বিরোধী দলগুলোর যেভাবে জনগণের কাছে যাওয়া উচিত ছিল, তা এখনো করতে পারেনি। সরকারও বিরোধী দলের শক্তিকে রাজনৈতিক কৌশলের মাধ্যমে এই সংকটে আরও কাজে লাগাতে পারত। তিনি সরকারকে দ্রুত এবং দৃঢ় পদক্ষেপ নেওয়ার আহ্বান জানান।বিএনপির চেয়ারপারসন খালেদা জিয়ার ঐক্যের আহ্বানের পর কোনো আলোচনা বা বিএনপির পক্ষ থেকে কোনো প্রস্তাব পেয়েছেন কি না—এমন প্রশ্নের জবাবে বি চৌধুরী বলেন, তাঁরা এ ধরনের কোনো প্রস্তাব পাননি। ড. কামাল হোসেনের ঐক্য প্রক্রিয়া সম্পর্কেও তাঁদের সঙ্গে কোনো আলোচনা হয়নি। আরেক প্রশ্নের জবাবে বিকল্পধারার মহাসচিব আবদুল মান্নান বলেন, জাতীয় স্বার্থে কোনো দল থেকে ডাক পেলে তাঁরা অবশ্যই সাড়া দেবেন। যেকোনো দল বা ব্যক্তির সঙ্গে যেকোনো সময় আলোচনার জন্য তাঁরা প্রস্তুত আছেন।
