
চাঁদপুরের মতলব উত্তর উপজেলার ইন্দুরিয়া গ্রামে শ্বশুরবাড়িতে গিয়ে মিলন শিকদার (৩২) নামের এক মাছ ব্যবসায়ী খুন হয়েছেন। গত বুধবার রাতে এ ঘটনা ঘটে।হত্যাকাণ্ডে জড়িত অভিযোগে পুলিশ গতকাল বৃহস্পতিবার নিহত ব্যক্তির দ্বিতীয় স্ত্রী সীমা আক্তারকে (২৩) গ্রেপ্তার করে। নিহত মিলন উপজেলার বাহাদুরপুর গ্রামের লনি শিকদারের ছেলে। মিলন আমিরাবাদ বাজারে মাছের ব্যবসা করতেন।পুলিশ ও এলাকাবাসী সূত্রের বিবরণ অনুযায়ী, মিলন পাঁচ-ছয় বছর আগে উপজেলার জীপগাঁও গ্রামের শারমিন আক্তারকে বিয়ে করেন। তাঁদের ঘরে শাহাদাত হোসেন নামে একটি ছেলে রয়েছে। দুই বছর আগে প্রথম স্ত্রীকে না জানিয়ে গোপনে মিলন ইন্দুরিয়া গ্রামের দেলোয়ার শিকদারের মেয়ে সীমা আক্তারকে বিয়ে করেন। সীমা পরে বিষয়টি জানতে পারেন। গতকাল সন্ধ্যায় সীমা মিলনকে খবর দিয়ে বাবার বাড়িতে (ইন্দুরিয়া গ্রামে) আনেন। প্রথম স্ত্রীকে ছাড়ার জন্য সীমা ও তাঁর পরিবার মিলনকে চাপ দেন। তর্কের একপর্যায়ে রাত ১০টায় তাঁরা ঘরে রাখা মোটা লাঠি দিয়ে মিলনের মাথায় সজোরে আঘাত করেন। এতে তাঁর মাথা ফেটে যায়। সঙ্গে সঙ্গে তিনি মাটিতে লুটিয়ে পড়ে। মিলনকে গুরুতর অবস্থায় বুধবার রাত একটায় মতলব দক্ষিণ উপজলা স্বাস্থ্য কমপ্লেক্সে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।মতলব উত্তর থানার ভারপ্রাপ্ত কর্মকর্তা সৈয়দ মাহবুবুর রহমান প্রথম আলোকে বলেন, নিহতের বাবা লনি শিকদার বাদী হয়ে সীমা, তাঁর বাবাসহ কয়েকজনকে আসামি করে গতকাল থানায় মামলা করেন। সীমাকে জিজ্ঞাসাবাদ চলছে। লাশ ময়নাতদন্তের জন্য চাঁদপুর সদর হাসপাতালের মর্গে পাঠানো হয়েছে।
