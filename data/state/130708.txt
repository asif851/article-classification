
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, আওয়ামী লীগের ঐক্যের মধ্যে ফাটল ধরানোর জন্য চক্রান্ত চলছে, চক্রান্তের ফাঁদে কেউ পা দেবেন না।আজ সোমবার বিকেলে গুলশান ইয়ুথ ক্লাব মাঠে ঢাকা মহানগর উত্তর আওয়ামী লীগের কর্মিসভায় ওবায়দুল কাদের এ কথা বলেন।ওবায়দুল কাদের বলেন, ‘আজ দেশে–বিদেশে শেখ হাসিনার সরকার হটানোর জন্য চেষ্টা চলছে। কোথায় কোথায় এসব চক্রান্তের বৈঠক চলছে, আমরা জানি। পর্যবেক্ষণ করছি, খোঁজখবর আমাদের কাছে আছে।’ নেতা-কর্মীদের উদ্দেশে তিনি বলেন, আপনারা ঠান্ডা মাথায় জনগণকে সঙ্গে নিয়ে প্রতিরোধের শপথে সামনে এগিয়ে যাবেন।
সেতুমন্ত্রী ওবায়দুল কাদের বলেন, ‘আমরা যদি ঐক্যবদ্ধ থাকি, আল্লাহর রহমতে কোনো অপশক্তি আমাদের বিজয়কে ঠেকাতে পারবে না।’
আওয়ামী লীগের সাধারণ সম্পাদক কাদের বলেন, ‘আমরা বিজয়ী হব, এটা যখন প্রতিপক্ষ বুঝতে পেরেছে, ঠিক তখনই তারা চক্রান্তের চোরাগলি বেছে নিয়েছে। এই চক্রান্তের চোরাগলি দিয়ে ক্ষমতায় আসার পাঁয়তারা করছে।’ দলের নেতা-কর্মীদের তিনি বলেন, স্লোগান দেওয়ার সময় উসকানিমূলক স্লোগান দেবেন না, ভাষণ দেওয়ার সময় অশান্তির ভাষণ দেবেন না। দায়িত্বশীল কথা বলবেন, লাগামহীন কথা বলবেন না।
নেতা-কর্মীদের উদ্দেশে ওবায়দুল কাদের আরও বলেন, ‘ঠান্ডা মাথায় ঐক্যবদ্ধ থাকতে হবে। আমরা কাউকে আক্রমণ করব না, আক্রান্ত হলে পাল্টা জবাব দেব। আমরা আক্রমণ করব না। কাজেই উসকানিমূলক কোনো বক্তব্য দেবেন না। সারা দেশের নেতা-কর্মীরা দায়িত্বশীল হবে, এটাই আমরা আশা করি।’
বিএনপির ডাকে মানুষ সাড়া দিচ্ছে না দাবি করে ওবায়দুল কাদের বলেন, খালেদা জিয়ার কারাদণ্ডে লাখ লাখ মানুষ রাজপথে নামবে বলে বিএনপি মনে করেছিল। এখন বিএনপি বুঝতে পেরেছে, সেই আশা গুড়েবালি। জনগণ সাড়া দিচ্ছে না। তিনি বলেন, ‘আমাদের বিশ্বাস, মানুষ এখন নির্বাচনমুখী আন্দোলন চায় না, কাজেই আন্দোলনের ডাক দিয়ে তারা সফল হবে না। ভোটে তারা পরাজিত হবে, এ কথা জেনেই আজকে চক্রান্ত করছে।’
ওবায়দুল কাদের বলেন, বাংলাদেশে কোনো নেত্রীর কারাদণ্ড হলে, পাকিস্তানের পার্লামেন্ট সেটি নিয়ে কটাক্ষ করতে দুঃসাহস পায়। এরা লেগেই আছে।
ঢাকা মহানগর উত্তর আওয়ামী লীগের সভাপতি এ কে এম রহমত উল্লাহর সভাপতিত্বে আরও বক্তব্য দেন আওয়ামী লীগের দপ্তর সম্পাদক আবদুস সোবহান গোলাপ, উত্তরের সাধারণ সম্পাদক সাদেক খান প্রমুখ।
