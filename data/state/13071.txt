
জমি নিয়ে বিরোধে বাবার লাঠির আঘাতে ছেলের মৃত্যু হয়েছে বলে অভিযোগ পাওয়া গেছে। গাজীপুর সদর উপজেলার বাড়িয়া ইউনিয়নের কামাড়িয়া দক্ষিণপাড়া এলাকায় গত শুক্রবার রাতে এ ঘটনা ঘটে।নিহত ব্যক্তি হলেন কামাড়িয়া দক্ষিণপাড়া এলাকার লিয়াকত আলীর ছেলে আমিনুল ইসলাম (৩২)।নিহত আমিনুলের স্বজনেরা জানান, লিয়াকতের তিন ছেলের মধ্যে বড় ছেলে মো. জামান মিয়া বিদেশে থাকেন। তাঁর পাঠানো টাকায় দেশে অন্য দুই ভাই আমিনুল ইসলাম ও সফিকুল ইসলামসহ তাঁদের তিন ভাইয়ের নামে কিছু জমি কেনা হয়। কিন্তু নেশাগ্রস্ত আমিনুল বিভিন্ন সময় ওই জমি ভাগাভাগির চেষ্টা করে আসছিলেন। তাতে বাবা রাজি না হওয়ায় তাঁদের মধ্যে বিভিন্ন সময় ঝগড়া হতো।শুক্রবার বিকেলেও ওই জমি ভাগ করা নিয়ে বাবার সঙ্গে আমিনুলের কথা-কাটাকাটি হয়। একপর্যায়ে বাবা লাঠি দিয়ে ছেলে আমিনুলের মাথায় ও শরীরের বিভিন্ন স্থানে আঘাত করেন। এতে আমিনুল অসুস্থ হয়ে পড়েন। স্বজনেরা প্রথমে তাঁকে স্থানীয় একটি ক্লিনিকে ভর্তি করেন। সেখানে প্রাথমিক চিকিৎসা শেষে ঢাকা মেডিকেল কলেজ হাসপাতালে স্থানান্তর করা হয়। রাত সাড়ে ১১টায় আমিনুল মারা যান।এ ব্যাপারে জয়দেবপুর থানার উপপরিদর্শক জুবায়দুল হক প্রথম আলোকে জানান, আমিনুলের মাথায় ও হাঁটুতে থেঁতলানোর চিহ্ন রয়েছে। আমিনুল নিহত হওয়ার খবর শুনে বাবা ও ভাই সফিকুল পলাতক রয়েছেন। ময়নাতদন্তের জন্য লাশ গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।
