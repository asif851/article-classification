
গাজীপুর সিটি করপোরেশনের বাংলাবাজার এলাকায় এক বছরের শিশু ধর্ষণের শিকার হয়েছে বলে অভিযোগ পাওয়া গেছে। গত বুধবার সকালে এ ঘটনা ঘটে।
শিশুটির বাবা একই এলাকার একটি কারখানায় চাকরি করেন। বাংলাবাজারের গজারিয়াচালা এলাকায় তিনি স্ত্রী ও একমাত্র মেয়েকে নিয়ে ভাড়া বাসায় থাকেন। বুধবার প্রতিবেশী এক ব্যক্তি (৪০) তাঁর বাড়িতে একা পেয়ে শিশুটিকে ধর্ষণ করেন। এ সময় শিশুটির চিৎকার শুনে আশপাশের লোকজন ছুটে এলে ওই ব্যক্তি পালিয়ে যান। পরে শিশুটিকে রক্তাক্ত অবস্থায় শহীদ তাজউদ্দীন আহমদ মেডিকেল কলেজ হাসপাতালে ভর্তি করা হয়।
গতকাল বৃহস্পতিবার এ বিষয়ে মুঠোফোনে জানতে চাইলে হাসপাতালের আবাসিক চিকিৎসক মো. আবদুস সালাম সরকার প্রথম আলোকে বলেন, শিশুটি ধর্ষণের শিকার হওয়ার প্রাথমিক আলামত পাওয়া গেছে। তাকে চিকিৎসা দেওয়া হচ্ছে।
এ ঘটনার সত্যতা নিশ্চিত করে জয়দেবপুর থানার উপপরিদর্শক (এসআই) মো. সুজায়েত হোসেন বলেন, ধর্ষকের বিরুদ্ধে মামলা হয়েছে। তাঁকে গ্রেপ্তারে সর্বাত্মক চেষ্টা চালাচ্ছে পুলিশ।
