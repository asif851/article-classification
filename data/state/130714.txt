
গাজীপুরে ছিনতাইকারীর গুলিতে রুমন মিয়া (২৭) নামের এক পরিবহনশ্রমিক নিহত হয়েছেন। গতকাল রোববার বেলা ১১টার দিকে গাজীপুর সিটি করপোরেশনের কোনাবাড়ী এলাকায় এ ঘটনা ঘটে।রুমন ময়মনসিংহ সদর উপজেলার গোয়ালকান্দি গ্রামের সফর উদ্দিনের ছেলে। তিনি কোনাবাড়ী এলাকায় আজমেরী বাসের টিকিট কাউন্টারে কাজ করতেন। পুলিশ ঘটনাস্থল থেকে পরিত্যক্ত অবস্থায় দুটি গুলিসহ একটি পিস্তল উদ্ধার করেছে।কোনাবাড়ী পুলিশ ক্যাম্পের এসআই সৈয়দ আজহারুল ইসলাম জানান, সকাল সাড়ে ১০টার দিকে কোনাবাড়ী এলাকায় বিকাশের সেলসম্যান আশিকুর রহমান টাকা জমা দেওয়ার জন্য স্থানীয় একটি ব্যাংকের শাখায় যাচ্ছিলেন। পথে চার-পাঁচজন ছিনতাইকারী তাঁকে ঊরুতে গুলি করে ব্যাগে থাকা লক্ষাধিক টাকা ছিনিয়ে পালিয়ে যাওয়ার চেষ্টা করে। এ সময় পথচারী রুমন ছিনতাইকারীদের পথরোধ করলে এক ছিনতাইকারী রুমনের বুকে গুলি করে। ঘটনাস্থলেই রুমন মারা যান। গুলিবিদ্ধ আশিকুরকে হাসপাতালে পাঠানো হয়েছে।
