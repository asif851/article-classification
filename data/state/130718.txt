
ভ্যাট প্রত্যাহারের দাবিতে বেসরকারি বিশ্ববিদ্যালয়ের শিক্ষার্থীরা আজ রোববারও রাজপথে বিভিন্ন কর্মসূচি পালন করছেন। ধানমন্ডি, উত্তরা, রামপুরা বনানীর কাকলী মোড় ও চেয়ারম্যানবাড়ি-সংলগ্ন সড়ক, নদ্দা-বসুন্ধরা এবং গ্রিনরোড-পান্থপথ সড়কে অবস্থান নিয়ে তাঁরা বিক্ষোভ প্রদর্শন করছেন।

শিক্ষার্থীদের অবস্থানের কারণে এই সড়কগুলোতে যান চলাচল বিঘ্নিত হচ্ছে। বিশেষ করে ধানমন্ডির ২৭ নম্বর সড়কে অবস্থানের কারণে ব্যস্ততম মিরপুর সড়কে ব্যাপক যানজটের সৃষ্টি হয়েছে। একই অবস্থা কারওয়ান বাজার মোড় থেকে রাসেল স্কয়ার পর্যন্ত সড়কে।

উত্তরার হাউস বিল্ডিং ও রামপুরা সড়কেও একই চিত্র দেখা গেছে। রামপুরায় ইস্ট ওয়েস্ট বিশ্ববিদ্যালয়ের সামনের সড়কে অবস্থান নিয়ে বিক্ষোভ করছেন শিক্ষার্থীরা। উত্তরায় শিক্ষার্থীদের সঙ্গে পুলিশের ধাওয়া-পাল্টা ধাওয়ার ঘটনা ঘটে। 

ধানমন্ডিতে প্রথমে ড্যাফোডিল বিশ্ববিদ্যালয়ের সামনে শিক্ষার্থীরা মানববন্ধন করেন। এরপর মিরপুর থেকে নিউমার্কেট আসার পথে তাঁরা সড়ক অবরোধ করেন। পরে বিপরীত পাশের সড়কও বন্ধ করে দেন শিক্ষার্থীরা।
কাকলী মোড়ে ও চেয়ারম্যানবাড়ি-সংলগ্ন সড়কে শিক্ষার্থীদের অবস্থান নেওয়ার কারণে বিমানবন্দর সড়কের দুই পাশেই যান চলাচল বন্ধ রয়েছে। 

শিক্ষার্থীরা পান্থপথ সিগনালে অবস্থান নেওয়ায় এ সড়কে যান চলাচল বন্ধ রয়েছে। 
ঢাকার বাইরে সাভারে ঢাকা-আরিচা মহাসড়ক অবরোধ করেছে শিক্ষার্থীরা। 

চট্টগ্রাম: নগরের ওয়াসা মোড়ে সড়ক অবরোধ করেছে বেসরকারি বিশ্ববিদ্যালয়ের শিক্ষার্থীরা। বেলা সোয়া ১১টার দিকে তাদের কর্মসূচি শুরু হয়। অবরোধ কর্মসূচিতে প্রায় ২০০ শিক্ষা​র্থী অংশ নেন। দুপুর সাড়ে ১২টায় শেষ খবর পাওয়া পর্যন্ত শিক্ষার্থীদের অবরোধ চলছিল। এর ফলে ওই সড়ক ও আশপাশে যানজটের সৃষ্টি হয়েছে।
বেলা ১১টার দিকে নগরের প্রবর্তক মোড়ে ছাত্র ফেডারেশনের চট্টগ্রাম মহানগর শাখা ভ্যাট প্রত্যাহারের দাবিতে মানববন্ধন ও বিক্ষোভ সমাবেশ করে।
সিলেট: ভ্যাট প্রত্যাহারের দাবিতে অবস্থান কর্মসূচি পালন করছে সিলেটের চারটি বেসরকারি বিশ্ববিদ্যালয়ের শিক্ষার্থীরা। আজ বেলা ১১টার দিকে নগরের চৌহাট্টা এলাকার সিলেট কেন্দ্রীয় শহীদ মিনারে এ কর্মসূচিতে যোগ দেন হাজার খানেক শিক্ষার্থী। এ সময় শিক্ষার্থীরা ভ্যাট প্রত্যাহারের দাবিতে নানা স্লোগান দেন। এ ছাড়া লিডিং ইউনিভার্সিটির শিক্ষার্থীরা বেলা সাড়ে ১১টার দিকে পৃথকভাবে সুরমা পয়েন্টে অবস্থান নিয়ে অবরোধ কর্মসূচি পালন করেন। পরে একটি মিছিল নিয়ে তাঁরা নগরের রংমহল টাওয়ার এলাকায় অবস্থান নেন। এ সময় রাস্তার দুই পাশে তীব্র যানজটের সৃষ্টি হয়। বেলা একটার দিকে আন্দোলনরত শিক্ষার্থীরা শহীদ মিনারে গিয়ে অন্যদের সঙ্গে একাত্মতা প্রকাশ করেন। আন্দোলন কর্মসূচির সমন্বয়ক শিক্ষার্থী মিজানুর রহমান বলেন, বেসরকারি বিশ্ববিদ্যালয়, মেডিকেল ও ইঞ্জিনিয়ারিং কলেজের ওপর আরোপিত কর বাতিল এবং ভর্তি ফি ও বেতন সরকারিভাবে নির্ধারণ করার দাবিতে শিক্ষার্থীরা কর্মসূচি পালন করছেন।
আরও পড়ুন: রাজপথে শিক্ষার্থী, ঢাকা অচলভ্যাট দেবে বিশ্ববিদ্যালয়, শিক্ষার্থী নয়: এনবিআর শিক্ষার্থীদের ভ্যাট দিতে হবে না, বলেছে বিশ্ববিদ্যালয় সমিতি ভ্যাট নিয়ে আন্দোলনের কোনো যৌক্তিকতা পান না অর্থমন্ত্রী শিক্ষার্থীদের এক পক্ষের আজ থেকে ধর্মঘট, অন্য পক্ষের প্রত্যাহার শিক্ষার্থীদের বিক্ষোভ, আজও কর্মসূচি
