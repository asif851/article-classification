
জাতীয় সংসদের আগামী অধিবেশনে সম্প্রচার আইন উত্থাপন করা হবে বলে জানিয়েছেন তথ্যমন্ত্রী হাসানুল হক ইনু।
আজ রোববার রাজধানীর সেগুনবাগিচায় ঢাকা রিপোর্টার্স ইউনিটি আয়োজিত ‘মিট দ্য রিপোর্টার্স’ অনুষ্ঠানে এ কথা জানান তথ্যমন্ত্রী।
হাসানুল হক ইনু বলেন, সংসদের আগামী অধিবেশনে সম্প্রচার আইন উত্থাপন করা হবে। এর মাধ্যমে সম্প্রচার কমিশন গঠিত হবে। এই কমিশন ইলেকট্রনিক ও অনলাইন গণমাধ্যমকে ছাড়পত্র দেবে, তা বাতিলও করতে পারবে। এটা আধা বিচারিক শক্তিশালী সংস্থা হবে।
সাংবাদিক দম্পতি সাগর-রুনি হত্যার বিচার নিয়ে কথা বলেন তথ্যমন্ত্রী। এই হত্যা মামলার আইনগত নিষ্পত্তি না হওয়াকে ব্যর্থতা হিসেবে মনে করেন হাসানুল হক ইনু। তবে তিনি বলেন, এই ব্যর্থতা কাটিয়ে ওঠার চেষ্টা চলছে।
নির্বাচনকালীন সহায়ক সরকারের যে প্রস্তাব দেওয়ার কথা বলছে বিএনপি, তাকে চক্রান্ত হিসেবে বর্ণনা করেন তথ্যমন্ত্রী। তিনি বলেন, সহায়ক সরকারের প্রস্তাব কার্যত নির্বাচন ভন্ডুল করা এবং অস্বাভাবিক সরকার গঠনের ক্ষেত্র তৈরির চক্রান্ত ছাড়া আর কিছু না।
খালেদা জিয়া ও বিএনপি মামলা থেকে রেহাই পেতে সরকারের সঙ্গে দর-কষাকষির ক্ষেত্র তৈরি করতে এসব প্রস্তাবের কথা বলছে বলে মনে করেন হাসানুল হক ইনু।
বিএনপিকে উদ্দেশ করে তথ্যমন্ত্রী বলেন, নির্বাচন বর্জনের হুমকি গণতন্ত্রকে জিম্মি করার হুমকি। এটা করতে দেওয়া হবে না।
সাংবাদিকদের ওয়েজবোর্ড গঠনের জন্য প্রাথমিক কাজ শেষ করা হয়েছে বলে জানান তথ্যমন্ত্রী। তিনি বলেন, এখন এই বোর্ডের প্রধান হিসেবে একজন বিচারপতির নাম চাওয়া হয়েছে আইনমন্ত্রীর কাছে। এটা হলেই বোর্ড গঠন হবে।
এবার ইলেকট্রনিক গণমাধ্যমকে ওয়েজবোর্ডে অন্তর্ভুক্ত করা হবে বলে জানান মন্ত্রী।  অনুষ্ঠানে আরও বক্তব্য দেন ঢাকা রিপোর্টার্স ইউনিটির সভাপতি সাখাওয়াত হোসেন ও সাধারণ সম্পাদক মোরসালীন নোমানী।
আরও পড়ুন: 
বিএনপির সহায়ক সরকারের প্রস্তাব চক্রান্ত: তথ্যমন্ত্রী
