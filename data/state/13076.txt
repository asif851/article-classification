
আজ বর্ণ নিয়ে মেলা। বর্ণ মানে অক্ষর, বর্ণ মানে রং। এই মেলা বাংলা অক্ষর নিয়ে এক রঙিন উত্সব। বর্ণিল এই উত্সবের মধ্য দিয়ে নতুন প্রজন্ম জানবে বাংলা ভাষার মহিমা। আন্তর্জাতিক মাতৃভাষা দিবসে এই বর্ণমেলা বসবে ঢাকা, চট্টগ্রাম ও রাজশাহীতে। আনন্দমুখর এই উত্সব চলবে সারা দিন, সকাল নয়টা থেকে বিকেল পাঁচটা। এই উত্সব সবার জন্য উন্মুক্ত৷ প্রথম আলো অষ্টমবারের মতো এই আয়োজন করছে। সার্ফ এক্সেল এই আয়োজনের সহযোগী।ঢাকার বর্ণমেলা এবার বসবে আরও বড় পরিসরে, নতুন জায়গায়—মোহাম্মদপুরের ঢাকা রেসিডেনসিয়াল মডেল কলেজে৷ চট্টগ্রামে নাসিরাবাদ সরকারি বালক উচ্চবিদ্যালয় আর রাজশাহীতে রাজশাহী কলেজিয়েট স্কুল অ্যান্ড কলেজ প্রাঙ্গণে হবে বর্ণমেলার আয়োজন৷ ঢাকায় বর্ণমেলা উদ্বোধন করবেন বরেণ্য শিল্পী রেজওয়ানা চৌধুরী বন্যা। সঙ্গে উপস্থিত থাকবেন ঢাকা রেসিডেনসিয়াল মডেল কলেজের অধ্যক্ষ ব্রিগেডিয়ার জেনারেল মোহাম্মদ আবদুল মান্নান ভূঁইয়া৷ চট্টগ্রাম ও রাজশাহীতে উদ্বোধন করবেন যথাক্রমে গবেষক মাহবুবুল হক ও বিশিষ্ট লেখক হাসান আজিজুল হক৷বর্ণমেলায় নানা মাঠজুড়ে ও বিচিত্র স্টলে দিনভর চলবে হরেক আনন্দ-আয়োজন। প্রদর্শনী হবে রকমারি উপাদানে কিশোর-কিশোরীদের তৈরি বর্ণের নকশা৷ কেউ দুলবে বর্ণদোলায়, কেউ চড়বে বর্ণপাহাড়ে৷ বর্ণের আদলে টি-শার্টের নকশা, মুখোশ বা পুতুল বানানোর আনন্দে মাতবে সবাই। মাঠে থাকবে মস্ত বড় বর্ণ, সবাই মিলে রাঙাবে সেটিকে নানা রঙে। প্রথমা প্রকাশন, কিআ আর বিজ্ঞানচিন্তার স্টলে না এলে তো দিনই বৃথা।বরেণ্য কবি, লেখক ও শিল্পীরা হাতেখড়ি দেবেন ছোট্ট সোনামণিদের। হবে হস্তাক্ষর ও চিত্রাঙ্কন প্রতিযোগিতা। অনূর্ধ্ব এক বছরের শিশুদের জন্য থাকবে হামাগুড়ি প্রতিযোগিতা। ৫ বছরের কম খোকাখুকিরা নামবে বর্ণদৌড়ে। মজার মজার খেলা নিয়ে সাজবে আনন্দনগর। ঘোড়দৌড়, রেলসুড়ঙ্গ, পাহাড়ে চড়া, ফুটবল, বাস্কেটবল, লাফঝাঁপ—কী নেই এখানে!আর আছে বর্ণমঞ্চ৷ সারা দিন সেখানে আনন্দ করবে সিসিমপুরের দল, পুতুলনাচের চরিত্র৷ গান গাইবেন ফরিদা পারভিন, তপন চৌধুরী, অদিতি মহসিন, মাহমুদুজ্জামান বাবু, বাপ্পা মজুমদার, তানভীর আলম সজীব, দিনাত জাহান মুন্নি, কনা, প্রিয়াঙ্কা গোপ, সাব্বির, কোনাল, ইমরান, ঐশী। সঙ্গে জলের গান৷ জাদু দেখাবেন আলীরাজ৷ নৃত্য পরিবেশনায় পূজা সেনগুপ্ত। এর বাইরেও কত কী!চট্টগ্রামে গান গাইবেন হৈমন্তী রক্ষিত মান, নীশিতা বড়ুয়া, চৈতি মুত্সুদ্দী, অরিন। সঙ্গে ব্যান্ড দল চিরকুট ও সাসটেইন। নৃত্যে অংশ নেবে প্রাপন একাডেমি। জাদুতে রাজিব বসাক। থাকবে রক্তকরবী, অভ্যুদয়, বোধন ও প্রমার পরিবেশনা।রাজশাহীতে গান গাইবেন রেখা পারভীন কেয়া, রেজাউল করিম, সুজন আরিফ, সাজেদ ফাতেমী, রাফাত, রোমেল, ইতি, মেহেদি, পায়েল, অঙ্কন; সঙ্গে ব্যান্ড দল আনন্দনগর৷ নৃত্যে ল্যাডলি মোহন মৈত্র ও আলো মৈত্র৷ জাদুতে স্বপন দিনার৷ রাজশাহী আবৃত্তি পরিষদ ও মাথুলার গম্ভীরা তো আছেই৷বর্ণমেলা সরাসরি দেখা যাবে চ্যানেল নাইনে এবং প্রথম আলোর ওয়বেসাইট ও ফেসবুক পেজে।
