
নাটোরের সিংড়া উপজেলার ডাহিয়া ইউনিয়নের দুর্গম হাতিগাড়া গ্রামে আদিবাসীদের লক্ষ্মীমন্দিরে একাধিক প্রতিমা ভাঙচুর করা হয়েছে। অজ্ঞাত দুর্বৃত্তরা গত রোববার গভীর রাতে ওই মন্দিরে হামলা করে বলে পুলিশ জানিয়েছে।   
স্থানীয় সূত্র ও পুলিশ জানায়, সাঁওতাল আদিবাসী অধ্যুষিত ওই গ্রামে লক্ষ্মীমন্দিরের দরজা ভাঙা অবস্থায় দেখতে পেয়ে এলাকাবাসী গতকাল সোমবার সকালে মন্দির কমিটিকে খবর দেয়। মন্দিরে লক্ষ্মী, পার্বতী ও সরস্বতীর তিনটি প্রতিমা ভাঙা অবস্থায় পাওয়া যায়। ঘটনাটি থানায় জানানো হলে উপজেলা নির্বাহী কর্মকর্তা (ইউএনও) সাইফুর রহমান খান ও পুলিশ কর্মকর্তারা ঘটনাস্থল পরিদর্শন করেন।
