
বাগেরহাটের মোরেলগঞ্জের বিষখালী নদী থেকে গতকাল শনিবার রাতে অজ্ঞাত এক ব্যক্তির লাশ উদ্ধার করেছে পুলিশ।
ওই ব্যক্তিকে কেউ পরিকল্পিতভাবে হত্যা করে তাঁর লাশ নদীতে ফেলে দিয়েছে বলে পুলিশ প্রাথমিকভাবে ধারণা করছে।
আজ রোববার বাগেরহাট সদর হাসপাতালের মর্গে ওই ব্যক্তির লাশের ময়নাতদন্ত হয়েছে। এ ঘটনায় মোরেলগঞ্জ থানায় অজ্ঞাত ব্যক্তিদের বিরুদ্ধে একটি হত্যা মামলা দায়ের করেছে পুলিশ।
মোরেলগঞ্জ থানার ভারপ্রাপ্ত কর্মকর্তা (ওসি-তদন্ত) তারক বিশ্বাস বলেন, উপজেলা স্বাস্থ্য কমপ্লেক্সের সামনে দিয়ে বয়ে যাওয়া বিষখালী নদীতে এক ব্যক্তির ভাসমান লাশ দেখতে পায় স্থানীয় লোকজন। তারা পুলিশকে খবর দেয়। লাশটি উদ্ধার করে পুলিশ। লাশ বিকৃত হয়ে যাওয়ায় ওই ব্যক্তিকে চেনা যাচ্ছে না।
তারক বিশ্বাস আরও বলেন, আলামত দেখে মনে হচ্ছে, সপ্তাহখানেক আগে ওই ব্যক্তিকে হত্যা করে তাঁর লাশ নদীতে ফেলা হয়েছে। তাঁর পরিচয় জানার চেষ্টা চলছে।
