
২৮ এপ্রিল সারা দেশে উপজেলা, জেলা ও মহানগরে বিক্ষোভ সমাবেশ করবে বিএনপি। ৪ মে সকাল নয়টা থেকে সন্ধ্যা ছয়টা পর্যন্ত সারা দেশে গণ-অনশন কর্মসূচি পালন করবে তারা।আজ শনিবার সকালে ঢাকার নয়াপল্টনে বিএনপির কেন্দ্রীয় কার্যালয়ে দলীয় যৌথ সভা শেষে সংবাদ সম্মেলনে দলের ভারপ্রাপ্ত মহাসচিব মির্জা ফখরুল ইসলাম আলমগীর এ কর্মসূচি ঘোষণা করেন।দলের চেয়ারপারসন খালেদা জিয়া, সিনিয়র ভাইস চেয়ারম্যান তারেক রহমানসহ নেতা-কর্মীদের নামে ‘মিথ্যা’ মামলা, গুম, খুনের ঘটনা ও আওয়ামী সন্ত্রাসী হামলার প্রতিবাদে এ কর্মসূচি ঘোষণা করা হয়।মির্জা ফখরুল ইসলাম আলমগীর বলেন, বিএনপিকে রাজনৈতিক কর্মকাণ্ড ও ভবিষ্যতে নির্বাচন থেকে দূরে রাখতে নেতা-কর্মীদের নামে মিথ্যা মামলা দিয়ে সরকার নীলনকশা তৈরি করছে। গত কয়েক দিনে আওয়ামী সন্ত্রাসী ও আইনশৃঙ্খলা রক্ষাকারী বাহিনীর সদস্যরা দেশের বিভিন্ন স্থানে বিএনপির নেতা-কর্মীদের ওপর ভয়াবহ নির্যাতন চালাচ্ছে বলে অভিযোগ করেন তিনি।সংবাদ সম্মেলনে বিএনপির চেয়ারপারসনের উপদেষ্টা শামসুজ্জামান, যুগ্ম মহাসচিব সালাহউদ্দিন আহমেদ, যুগ্ম সম্পাদক মিজানুর রহমান প্রমুখ উপস্থিত ছিলেন।
