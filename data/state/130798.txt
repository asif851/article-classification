

রাজবাড়ীর গোয়ালন্দ উপজেলার দৌলতদিয়ার পদ্মা ও আরিচার যমুনা নদীতে সোমবার ভোরে ধরা পড়েছে তিনটি বড় বোয়াল মাছ। এর একটির ওজন প্রায় ২৬ কেজি। এ ছাড়া বাকি দুটির ওজন ১৫ ও ৬ কেজি। দৌলতদিয়া ঘাটের দুই মাছ ব্যবসায়ী মাছ তিনটি কেনার কিছুক্ষণ পরই ঢাকায় দুই ধনী ব্যবসায়ীর কাছে বিক্রি করে দেন।
চান্দু মোল্যা নামের এক মাছ ব্যবসায়ী দুটি বোয়াল কেনেন। তিনি বলেন, আরিচা ও দৌলতদিয়ার মাঝামাঝি যমুনা নদীতে তাপস হালদার নামের এক জেলের জালে বোয়াল দুটি ধরা পড়ে। তিনি বোয়াল দুটি নিয়ে দৌলতদিয়া ফেরি ঘাটে যান। ওজন দিয়ে দেখতে পান একটির ওজন ১৫ কেজি ও অন্যটির ওজন ৬ কেজির একটু বেশি। পরে তাঁর কাছ থেকে বড়টি এক হাজার ৫৫০ টাকা ও ছোটটি এক হাজার ৫০০ টাকা কেজি দরে কিনে নেন চান্দু মোল্যা।
এই মাছ ব্যবসায়ী বলেন, মাছ দুটি কেনার পর ঢাকায় পরিচিত এক ব্যবসায়ী ও রাজনৈতিক দলের নেতার সঙ্গে মুঠোফোনে কথা বলে তিনি তাঁর কাছে বিক্রি করে দেন। তবে তিনি তাঁর নাম প্রকাশ করতে চাননি। তাঁর কাছে দুটি বোয়ালই এক হাজার ৬০০ কেজি দরে বিক্রি করেছেন তিনি। মাছ দুটি তিনি নিজে ঢাকায় ওই ব্যবসায়ীর বাসায় পৌঁছে দেবেন। এ জন্য বাড়তি বকশিশ পাবেন। মাছ দুটি দেখার জন্য অনেকে ভিড় করেন।
২৬ কেজি ওজনের বোয়ালটি কেনেন মাছ ব্যবসায়ী শাহজাহান সরদার। তিনি বলেন, আজ ভোরের দিকে এক জেলের জালে পদ্মা নদীতে এই বিশাল বোয়াল মাছটি ধরা পড়ে। ওই জেলের কাছ থেকে তিনি এক হাজার ৫৫০ টাকা কেজি দরে মাছটি কিনে নেন। এর কিছুক্ষণ পরই ঢাকার এক ব্যবসায়ীর কাছে তিনি মাছটি এক হাজার ৬০০ টাকা কেজি দরে বিক্রি করে পাঠিয়ে দেন।
মাছ ব্যবসায়ী শাহজাহান সরদার বলেন, মাঝেমধ্যে পদ্মা ও যমুনা নদীতে বড় বড় বোয়াল মাছ ধরা পড়ছে। তবে এত বড় মাছ কমই ধরা পড়ে।
উৎসুক জনতার একজন আনোয়ার শেখ প্রথম আলোকে বলেন, সাধারণত দুই-তিন কেজি ওজনের অনেক বোয়ালই দেখা যায়। এত বড় বোয়াল মাছ দেখে তিনি বেশ অবাক হয়েছেন।
