
দেশব্যাপী ভোটার তালিকা হালনাগাদ শেষে নতুন ভোটার অন্তর্ভুক্ত হয়েছে ৪৭ লাখ ৩৫ হাজার ১০৪ জন। এর মধ্যে পুরুষ ২৬ লাখ ৪৬ হাজার ৬৫৯ জন এবং নারী ভোটার ২০ লাখ ৮৮ হাজার ৪৪৫ জন। নারীর চেয়ে পুরুষ ভোটার পাঁচ লাখ ৫৮ হাজার ২১৪ জন বেশি।
সারা দেশে নিবন্ধিত ভোটারের মধ্যে নারীর সংখ্যা কম হলেও রাজধানী ঢাকায় পুরুষের চেয়ে নারী ভোটার বেশি নিবন্ধিত হয়েছেন।আজ রোববার নির্বাচন কমিশন (ইসি) সচিবালয় থেকে এ তথ্য পাওয়া গেছে। হালনাগাদে ভোটার বাড়ার হার ৫ দশমিক ১৫ শতাংশ। তবে ইসি অস্বাভাবিক হারে নারী ভোটার কমে যাওয়ার কোনো কারণ ব্যাখ্যা করেনি।জানতে চাইলে ইসি সচিবালয়ের সচিব মো. সিরাজুল ইসলাম সাংবাদিকদের বলেন, হালনাগাদের প্রথম পর্যায়ে কিছু দুর্বলতা থাকায় নারী ভোটার কম হয়েছে। পরবর্তী সময় এ বিষয়ে অনেক প্রচার-প্রচারণা চালানো হয়েছে। চেষ্টা করা হয়েছে সব যোগ্য নাগরিককে ভোটার করার। তার পরও যাঁরা বাদ পড়েছেন তাঁরা যেকোনো সময়ে উপজেলা নির্বাচন অফিসে আবেদন করে ভোটার হতে পারবেন।সচিব জানান, ডিসেম্বরের মধ্যেই হালনাগাদে কোনো দ্বৈত ভোটার আছে কি না, তা যাচাই করা হবে। এরপর ২ জানুয়ারি ভোটার তালিকার খসড়া প্রকাশ করা হবে। দাবি-আপত্তি নিষ্পত্তি করে ৩১ জানুয়ারি চূড়ান্ত তালিকা প্রকাশ করা হবে।হালনাগাদের তথ্য পর্যালোচনা করে দেখা গেছে, সবচেয়ে বেশি বান্দরবানের নাইক্ষ্যংছড়িতে ৮ দশমিক ১২ শতাংশ ভোটার নিবন্ধিত হয়েছে। সবচেয়ে কম ২ দশমিক ৬২ শতাংশ ভোটার নিবন্ধিত হয়েছে চট্টগ্রামের কোতোয়ালিতে।সারা দেশে পুরুষ ভোটার বেশি হলেও রাজধানীতে পুরুষের চেয়ে নারীর সংখ্যা বেশি। ঢাকা উত্তর সিটিতে এক লাখ নয় হাজার ৩৮২ জন নিবন্ধিত ভোটারের মধ্যে পুরুষ ৫৩ হাজার ১৪ জন এবং নারী ৫৬ হাজার ৩৬৮ জন। ঢাকা দক্ষিণ সিটিতে ভোটার বেড়েছে ৮৩ হাজার ১৭৮ জন। এর মধ্যে পুরুষ ৪০ হাজার ৯৮ জন এবং নারী ভোটার ৪২ হাজার ১৯৮ জন।
