
চাঁদপুর-কুমিল্লা আঞ্চলিক মহাসড়কের শাহরাস্তি উপজেলার মেহের রেলস্টেশন এলাকায় আজ রোববার সকাল সাড়ে ১০টার দিকে ট্রাক ও সিএনজিচালিত অটোরিকশার সংঘর্ষে উম্মে তাহমিমা নামের এক কলেজশিক্ষিকা নিহত হয়েছেন। দুর্ঘটনায় আরও চারজন আহত হন।
নিহত উম্মে তাহমিমা শাহরাস্তি সূচিপাড়া ডিগ্রি কলেজের বাংলা বিভাগের জ্যেষ্ঠ প্রভাষক। তাঁর বাড়ি চাঁদপুর শহরের ডাংগুলিপাড়ায়। প্রাথমিকভাবে নিহত উম্মে তাহমিমার নাম তানিয়া বেগম বলে জানা গিয়েছিল। আহত ব্যক্তিদের শাহরাস্তি উপজেলা স্বাস্থ্য কমপ্লেক্সে ভর্তি করা হয়েছে। চিকিৎসক আবদুল বাকের জানান, তাঁরা আশঙ্কামুক্ত।
শাহরাস্তি থানার ভারপ্রাপ্ত কর্মকর্তা (ওসি) মোজাম্মেল হকের ভাষ্য, সিএনজিটি চাঁদপুর থেকে শাহরাস্তির দিকে আসছিল। মেহের রেলস্টেশন এলাকায় বিপরীত দিক থেকে আসা একটি ট্রাককে অটোরিকশাটি অতিক্রম করার চেষ্টা করে। এ সময় সংঘর্ষে অটোরিকশাটি ট্রাকের নিচে চলে যায়। তিনি আরও জানান, ট্রাকের চালক পালিয়ে গেছেন। ট্রাকটি আটক করা হয়েছে।
