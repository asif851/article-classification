
নাশকতা করে বিদ্যুতের স্থাপনা নষ্ট করলে কমপক্ষে সাত বছর এবং সর্বোচ্চ ১০ বছরের কারাদণ্ড বা সর্বোচ্চ ১০ কোটি টাকা জরিমানার বিধান রেখে বিদ্যুৎ আইন ২০১৭–এর খসড়ার অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে এই আইনের খসড়া অনুমোদন দেওয়া হয়।
পরে সংবাদ ব্রিফিংয়ে মন্ত্রিপরিষদ সচিব মোহাম্মদ শফিউল আলম সাংবাদিকদের এ কথা জানান। এ ছাড়া তিনি বলেন, প্রস্তাবিত আইনে নতুন বিধান হিসেবে বিদ্যুতের লাইসেন্সের সঙ্গে জড়িত সরকারি সংস্থাগুলোর কর্মকর্তাদেরও আইন লঙ্ঘনের জন্য শাস্তির আওতায় আনা হয়েছে। এখন কোনো কর্মকর্তা সরবরাহকৃত এলাকার বাইরে বিদ্যুৎ সরবরাহসহ আইনের বিধান লঙ্ঘন করলে এক বছরের কারাদণ্ড বা এক লাখ টাকা জরিমানা বা উভয় দণ্ড দেওয়া হবে। এ রকমভাবে আরও কয়েকটি অপরাধের জন্য শাস্তি বাড়ানো হয়েছে।
এ ছাড়া আজকের সভায় (প্রতিরক্ষাবাহিনীগুলোর প্রধানদের নিয়োগ-বেতন-ভাতা এবং অন্যান্য সুবিধা) আইন ২০১৭–এর খসড়ার অনুমোদন দেওয়া হয়েছে। মন্ত্রিপরিষদ সচিব বলেন, আগেই এর নীতিগত অনুমোদন দেওয়া হয়েছে। আজ চূড়ান্ত খসড়ার অনুমোদন দেওয়া হবে।
