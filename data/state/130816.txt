
ব্রাহ্মণবাড়িয়ার বাঞ্ছারামপুর উপজেলার কড়িকান্দি ফেরিঘাটের রাস্তা দখল করে মো. দিদার হোসেন নামের এক ব্যক্তি দোকান নির্মাণ করছেন বলে অভিযোগ পাওয়া গেছে। এক মাস ধরে রাস্তার প্রায় এক শতক জায়গায় এ দোকান নির্মাণ করছেন তিনি।বাঞ্ছারামপুর উপজেলা সওজ সূত্রে জানা গেছে, ২০১০ সালের ২৭ আগস্ট বাঞ্ছারামপুর উপজেলার সঙ্গে নারায়ণগঞ্জের আড়াইহাজার উপজেলার সরাসরি সড়ক যোগাযোগ স্থাপন করতে মেঘনার ওপর ফেরি চালু করে কর্তৃপক্ষ। ওই সময় বাঞ্ছারামপুর-ফেরিঘাট সড়কের কড়িকান্দি এলাকায় সড়কের শেষ প্রান্ত থেকে পন্টুন পর্যন্ত প্রায় ৫০ মিটার দৈর্ঘ্যের সংযোগ সড়ক নির্মাণ করা হয়।গত শনিবার কড়িকান্দি ফেরিঘাট এলাকায় গিয়ে দেখা গেছে, বাঞ্ছারামপুর-ফেরিঘাট সড়কের শেষ প্রান্ত থেকে পন্টুন পর্যন্ত সংযোগ সড়কের ইট বিছানো অংশের পাশে একটি পাকা ভিটি নির্মাণ করা রয়েছে। ঘাট এলাকার কয়েকজন বলেন, মানিকপুর ইউপির চেয়ারম্যান আবদুর রহিমের ছেলে মো. দিদার হোসেন তেলের দোকান দেওয়ার জন্য দোকান নির্মাণ করছেন।মো. দিদার হোসেন বলেন, ‘জায়গার মালিক কানাইনগর গ্রামের তারা মিয়ার কাছ থেকে আমি মাসে ৭০০ টাকায় ভাড়া নিয়েছি। আর জায়গায় দোকান দিতে পাঁচ হাজার টাকা অগ্রিম দিয়েছি।’
উজানচর ইউনিয়ন সহকারী ভূমি কর্মকর্তা এমরান মিয়া বলেন, ‘আমি তাকে বাধা দিয়েছি। আর কাগজপত্র দেখাতে তিন দিনের সময় দিয়েছিলাম, তিনি কাগজপত্র দেখাতে পারেননি। রাস্তার পাশে অবৈধভাবে দখল করে স্থাপনা নির্মাণ করেছে বলে এসি ল্যান্ড স্যারকে দেওয়া আমার প্রতিবেদনে উল্লেখ করেছি।’
বাঞ্ছারামপুর উপজেলা সহকারী কমিশনার (ভূমি) মো. দিদারুল আলম বলেন, প্রতিবেদন দেখে ব্যবস্থা নেওয়া হবে।
