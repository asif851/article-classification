
সীতাকুণ্ডে গত এক সপ্তাহে নয় শিশু মারাত্মক অপুষ্টিতে মারা গেছে বলে প্রাথমিকভাবে মনে করছে বিশেষজ্ঞ দল। সংগৃহীত নমুনা বিশ্লেষণের পর চূড়ান্তভাবে শিশুদের মৃত্যুর কারণ জানাবে দলটি।
আজ বৃহস্পতিবার সকালে চট্টগ্রামের ফৌজদারহাট বিআইটিআইডি হাসপাতালে চিকিৎসাধীন শিশুদের সঙ্গে সাক্ষাৎ শেষে সাংবাদিকদের এ কথা জানানো হয়। পরে বিশেষজ্ঞ দলটি চট্টগ্রাম মেডিকেল কলেজ হাসপাতালে চিকিৎসাধীন শিশুদের দেখে।
সরকারের রোগতত্ত্ব, রোগ নির্ণয় ও গবেষণা প্রতিষ্ঠানের (আইইডিসিআর) মুখ্য বৈজ্ঞানিক কর্মকর্তা ফারুক আহমেদ ভূঁইয়া বলেন, ‘আমরা রোগীদের দেখলাম। রক্ত, প্রস্রাবসহ বিভিন্ন নমুনা নিয়েছি। প্রাথমিকভাবে মনে হচ্ছে, মারাত্মক অপুষ্টি থেকে শিশুগুলো এ ধরনের রোগে আক্রান্ত হয়েছে। নমুনা বিশ্লেষণের পর চূড়ান্তভাবে জানাব।’
জ্বর, কাশি, শরীরে লালচে গোটাসহ অন্যান্য উপসর্গ নিয়ে সীতাকুণ্ডের বার আউলিয়া এলাকার মধ্যম সোনাইছড়ি গ্রামের পাহাড়ের ওপরের ত্রিপুরাপাড়ায় এক সপ্তাহে নয় শিশু মারা গেছে। গত মঙ্গলবারই মারা গেছে চার শিশু। গত বৃহস্পতিবার প্রথম এখানে এক শিশুর মৃত্যু হয়।
নয় শিশুর মৃত্যুর ঘটনা গতকাল দুপুর পর্যন্ত প্রশাসনের নজরের বাইরে ছিল। দুপুরে ঘটনাটি জানার পর ওই ত্রিপুরাপাড়ার বিভিন্ন ঘর থেকে আরও ৪৬ শিশুকে উদ্ধার করে ফৌজদারহাট বিআইটিআইডি হাসপাতালে পাঠানো হয়। সেখান থেকে ১৩ শিশুকে পাঠানো হয় চট্টগ্রাম মেডিকেল কলেজ হাসপাতালে। এদের একজনকে নিবিড় পরিচর্যা কেন্দ্রে (আইসিইউ) রাখা হয়েছে।  সীতাকুণ্ডের সোনাইছড়ির রেললাইন পেরিয়ে প্রায় এক মাইল পাহাড়ি পথ হেঁটে পাহাড়ের ওপরের এই ত্রিপুরাপাড়ায় যেতে হয়। তিনটি পাহাড়ের চূড়া নিয়ে গঠিত পাড়াটিতে ৬৪ পরিবার বসবাস করে। বেশির ভাগের পেশা জুমচাষ ও বাগান করা। সরেজমিনে দেখা গেছে, সব পরিবারেই কোনো না কোনো শিশু এ ধরনের জ্বরে আক্রান্ত হয়েছে।
আরও পড়ুনসীতাকুণ্ডে এক সপ্তাহে নয় শিশুর মৃত্যু
 
