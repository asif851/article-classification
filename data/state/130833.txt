
প্রতিষ্ঠিত ও সচ্ছল ছয় সন্তানের মায়া-মমতা, ভালোবাসা ও আদরবঞ্চিত ভিক্ষুক মা মনোয়ারা বেগম (৭০)। ভিক্ষা করতে গিয়ে পিছলে পড়ে কোমরের হাড় ভেঙে শয্যাশায়ী। সেবাবঞ্চিত এই দুঃখী মা পড়ে থাকেন নিজের ঝুপড়িঘরে।
বিষয়টি জানতে পেরে স্থানীয় সাংসদ শেখ মো. টিপু সুলতান তাঁকে বরিশাল শের-ই-বাংলা মেডিকেল কলেজ হাসপাতালে ভর্তি করার ব্যবস্থা করেন। সাহায্যের হাত বাড়িয়ে দেন বরিশালের জেলা প্রশাসক মো. হাবিবুর রহমান ও পুলিশ সুপার মো. সাইফুল ইসলাম। সর্বশেষ গতকাল বুধবার বরিশাল রেঞ্জের পুলিশের উপমহাপরিদর্শক (ডিআইজি) মো. শফিকুল ইসলাম তাঁকে দেখতে হাসপাতালে যান। তিনি তাৎক্ষণিকভাবে চিকিৎসার জন্য তাঁকে ১৫ হাজার টাকা দেন এবং পুলিশের পক্ষ থেকে তাঁর চিকিৎসা ব্যয় বহন করা হবে বলে জানান। এ ছাড়া ওই মায়ের অনুমতি ও তদন্ত সাপেক্ষে তাঁর সন্তানদের বিরুদ্ধে ব্যবস্থা নেওয়া হবে বলে জানান।
গত সোমবার সাংসদ শেখ মো. টিপু সুলতানের হস্তক্ষেপে মুমূর্ষু অবস্থায় তাঁকে বরিশাল শের-ই-বাংলা মেডিকেল কলেজ হাসপাতালে ভর্তি করা হয়েছে। সে সময় থেকেই সাংসদ শেখ মো. টিপু সুলতান ছাড়াও তাঁর চিকিৎসার দায়িত্ব নেন বরিশালের জেলা প্রশাসক মো. হাবিবুর রহমান, পুলিশ সুপার মো. সাইফুল ইসলাম। তাঁরা চিকিৎসাধীন মনোয়ারা বেগমকে দেখতে হাসপাতালে গিয়ে নগদ অর্থ সহায়তা ছাড়াও সার্বিক চিকিৎসার খোঁজখবর নেন।
খোঁজ নিয়ে জানা যায়, বাবুগঞ্জ উপজেলার ক্ষুদ্রকাঠী গ্রামের মৃত আইউব আলী সরদারের স্ত্রী মনোয়ারা বেগম স্বামীর সঙ্গে থাকতেন। কৃষক আইউব আলী কৃষিকাজ করে ছয় সন্তানকে পড়াশোনা করিয়েছেন। ২০১৪ সালের ১ অক্টোবর ছয় সন্তান এবং স্ত্রী মনোয়ারা বেগমকে রেখে আইউব আলী মারা যান। এরপরই ঘটে বিপত্তি।
জীবিত থাকাকালে আইউব আলীর তিন ছেলে মো. ফারুক হোসেন, মো. জসিম উদ্দিন এবং মো. নেছারউদ্দিন পুলিশে যোগ দেন। একমাত্র মেয়ে মরিয়ম সুলতানা স্কুলশিক্ষক। অপর দুই ছেলের মধ্যে শাহাবউদ্দিন ব্যবসা এবং গিয়াসউদ্দিন নিজের ইজিবাইক চালিয়ে সংসার চালাচ্ছেন। তিন পুলিশ সদস্যের মধ্যে বড় ছেলে ফারুক হোসেন পুলিশের উপপরিদর্শক হিসেবে অবসর নিয়েছেন। মেজ ছেলে মো. জসিমউদ্দিন পুলিশ সদস্য এবং ছোট ছেলে নেছারউদ্দিন উপপরিদর্শক হিসেবে কর্মরত আছেন। কিন্তু ছয় সন্তানের কেউ মায়ের দায়িত্ব নেননি। ফলে বৃদ্ধ মনোয়ারা বেগম দ্বারে দ্বারে ভিক্ষা করেই তাঁর জীবন নির্বাহ করতেন।
গত সোমবার আঞ্চলিক দৈনিকে মনোয়ারাকে নিয়ে প্রতিবেদন প্রকাশ পায়। এরপরই বাবুগঞ্জ-মুলাদী এলাকার সাংসদ শেখ মো. টিপু সুলতান ওই বৃদ্ধাকে দেখতে যান এবং তাঁর চিকিৎসার দায়িত্ব নেন। এ সময় তিনি মনোয়ারা বেগমকে হাসপাতালে ভর্তি করার জন্য বাবুগঞ্জ উপজেলা নির্বাহী কর্মকর্তা (ইউএনও) দীপক কুমার রায়কে নির্দেশ দেন। সোমবার দুপুরে মনোয়ারা বেগমকে বরিশাল শের-ই-বাংলা মেডিকেল কলেজ হাসপাতালে ভর্তি করা হয়।
ইউএনও দীপক কুমার রায় জানান, সাংসদ টিপু সুলতানের নির্দেশে তিনি মনোয়ারা বেগমকে দেখতে তাঁর গ্রামের বাড়িতে যান। সেখান থেকে তাঁকে দ্রুত এনে হাসপাতালে ভর্তি করা হয়। তাঁর চিকিৎসা চলছে। মায়ের দেখভাল না করার কারণে মনোয়ারা বেগমের মেয়ে বাবুগঞ্জ উপজেলার পূর্ব ভূতেরদিয়া সরকারি প্রাথমিক বিদ্যালয়ের শিক্ষিকা মরিয়ম সুলতানাকে কারণ দর্শানো নোটিশ দেওয়া হয়েছে।
এদিকে গত মঙ্গলবার বরিশালের জেলা প্রশাসক মো. হাবিবুর রহমান বরিশাল শের-ই-বাংলা মেডিকেল কলেজ হাসপাতালে মনোয়ারা বেগমকে দেখতে যান। এ সময় তিনি তাঁর চিকিৎসার খোঁজখবর নেন। চিকিৎসার জন্য নগদ ১২ হাজার টাকা দেন। একই দিন মনোয়ারা বেগমকে হাসপাতালে দেখতে যান পুলিশ সুপার মো. সাইফুল ইসলাম। তিনি দেন ১০ হাজার টাকা।
