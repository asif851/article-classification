
গাজীপুরের কালিয়াকৈরে রোববার রাতে বান্ধবীর সঙ্গে বেড়াতে গিয়ে গণধর্ষণের শিকার হলেন এক গৃহবধূ। পুলিশ আজ সোমবার বিকেলে ওই গৃহবধূকে উদ্ধার করে থানায় নিয়ে যায়।
ওই গৃহবধূ পুলিশের কাছে দাবি করেন, গতকাল সন্ধ্যার দিকে এক বান্ধবী তাঁকে সফিপুর থেকে বেড়ানোর কথা বলে কালিয়াকৈর উপজেলায় নিয়ে যান। তিনি তাঁর বাড়িতে না নিয়ে তাঁকে বনের ভেতরে নিয়ে যান। সেখানে বাবুল হোসেন (২২) ও তাঁর পাঁচ সহযোগী তাঁকে বনের পাশের একটি বাড়িতে নিয়ে যান। পরে গণধর্ষণের শিকার হন তিনি। আজ সকালে ওই গৃহবধূর ব্যাগে থাকা টাকাপয়সা ছিনিয়ে নিয়ে তাঁকে তাড়িয়ে দেন তাঁরা।
কালিয়াকৈর থানার ভারপ্রাপ্ত কর্মকর্তা (ওসি) মো. রফিকুল ইসলাম বলেন, গৃহবধূকে উদ্ধার করে পুলিশ হেফাজতে নেওয়া হয়েছে। তাঁর স্বাস্থ্য পরীক্ষার জন্য আগামীকাল মঙ্গলবার শহীদ তাজউদ্দীন আহমদ মেডিকেল কলেজ হাসপাতালে পাঠানো হবে। পুলিশ এ ঘটনায় কাউকে আটক করতে পারেনি। নারী ও শিশু নির্যাতন দমন আইনে মামলার প্রস্তুতি চলছে।
