
রাজধানীতে গত দুই দিনে তিনজনের লাশ উদ্ধার করেছে পুলিশ। এর মধ্যে মো. রুবেল (২২) ও জান্নাতুল ফেরদৌস (২০) নামের দুজনের ঝুলন্ত লাশ উদ্ধার করা হয়। এ ছাড়া গতকাল শুক্রবার দক্ষিণখান থেকে মুক্তা আক্তার (৩০) নামের এক নারীর লাশ উদ্ধার করা হয়। পুলিশের ধারণা, অসুস্থতাজনিত কারণে মুক্তার মৃত্যু হয়েছে।রূপনগর থানার উপপরিদর্শক (এসআই) মাসুদ পারভেজ প্রথম আলোকে বলেন, খবর পেয়ে গতকাল দুপুর সাড়ে ১২টার দিকে বর্ধিত পল্লবীর বি ব্লকের একটি নির্মাণাধীন ভবন থেকে রুবেলের ঝুলন্ত লাশ উদ্ধার করা হয়। তিনি রাজমিস্ত্রি ছিলেন। ওই ভবনেই তিনি কাজ করতেন। হতাশাজনিত কারণে তিনি আত্মহত্যা করেছেন বলে ধারণা করা হচ্ছে। তাঁর গ্রামের বাড়ি চাঁপাইনবাবগঞ্জ সদরে। এ ঘটনায় থানায় অপমৃত্যু মামলা হয়েছে।এদিকে গত বৃহস্পতিবার রাতে মিরপুরের সেনপাড়া কাঁঠালতলার এক বাসা থেকে জান্নাতুল ফেরদৌস (২০) নামের এক তরুণীর ঝুলন্ত লাশ উদ্ধার করা হয়। মিরপুর থানার এসআই মোয়াজ্জেম হোসেন জানান, এক মাস আগে মিরপুরে বোনের বাসায় বেড়াতে এসেছিলেন জান্নাতুল। পারিবারিক সমস্যার জেরে তিনি আত্মহত্যা করেছেন বলে জানা গেছে। এ ঘটনায় থানায় অপমৃত্যু মামলা হয়েছে।দক্ষিণখান থানার গোয়ালটেক এলাকার এক বাসা থেকে গতকাল মুক্তা আক্তার (৩০) নামের এক নারীর লাশ উদ্ধার করা হয়। দক্ষিণখান থানার ওসি শামীম অর রশিদ বলেন, ওই নারী বাসায় একাই থাকতেন। দীর্ঘদিন ধরে অসুস্থতায় ভুগছিলেন তিনি। ধারণা করা হচ্ছে, তাঁর স্বাভাবিক মৃত্যু হয়েছে। তার পরও ময়নাতদন্তের জন্য লাশ ঢাকা মেডিকেল কলেজ মর্গে পাঠানো হয়েছে।
