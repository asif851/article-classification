
রাষ্ট্রীয় মালিকানাধীন জনতা ব্যাংকে নতুন চেয়ারম্যান নিয়োগ দেওয়া হয়েছে। আজ বুধবার সন্ধ্যায় ওই পদে দায়িত্ব নিয়েছেন ব্যাংকটির পরিচালক লূনা শামসুদ্দোহা।
এর আগে সাবেক অর্থসচিব হেদায়েতুল্লাহ আল মামুনকে চেয়ারম্যান করতে ব্যাংকটির পর্ষদকে ২৫ ফেব্রুয়ারি চিঠি দিয়েছিল অর্থ মন্ত্রণালয়। চিঠিতে বলা হয়েছিল, বাংলাদেশ ব্যাংকের কোনো আপত্তি না থাকলে পর্ষদ হেদায়েতুল্লাহ আল মামুনকে চেয়ারম্যান নিয়োগ দিতে পারে। তবে জনতা ব্যাংক ওই চিঠি আমলে নেয়নি। তাকে চেয়ারম্যান করতে কেন্দ্রীয় ব্যাংকের কাছে কোনো আবেদনও করেনি।
নতুন চেয়ারম্যান লূনা শামসুদ্দোহা প্রথম আলোকে বলেন, তিনি চেয়ারম্যান হিসেবে দায়িত্ব নিয়েছেন। আগের নিয়োগের বিষয়ে কিছু জানেন না।
জনতা ব্যাংকের চেয়ারম্যান হিসেবে গত তিন বছর দায়িত্বে ছিলেন প্রধানমন্ত্রীর কার্যালয়ের সাবেক মুখ্য সচিব শেখ মো. ওয়াহিদ-উজ-জামান। গত ৭ ডিসেম্বর তাঁর মেয়াদ শেষ হয়। এরপর নতুন কাউকে চেয়ারম্যান নিয়োগ দেয়নি সরকার।
মাত্র ছয় বছরে এক গ্রাহককে জনতা ব্যাংক এত ঋণ দিয়েছে, যে ব্যাংকটির কাছে ওই গ্রাহকের দায় এখন ৫ হাজার ৫০৪ কোটি টাকা। ব্যাংকের আনুকূল্য পাওয়া এই গ্রাহক হচ্ছে এননটেক্স গ্রুপ। এ নিয়ে সাম্প্রতিক সময়ে বেশ আলোচনার সৃষ্টি হয়।
ঢাকা বিশ্ববিদ্যালয়ের অর্থনীতি বিভাগের অধ্যাপক আবুল বারকাতের সময় থেকে এসব অর্থ দেওয়া শুরু হয়। ২০০৯ সালের ৯ সেপ্টেম্বর থেকে পাঁচ বছর জনতা ব্যাংকের চেয়ারম্যান ছিলেন তিনি। এ সময় ব্যাংকের পর্ষদ সদস্য ছিলেন ছাত্রলীগের সাবেক নেতা বলরাম পোদ্দার, আওয়ামী লীগের কেন্দ্রীয় উপকমিটির সাবেক সহসম্পাদক নাগিবুল ইসলাম ওরফে দীপু, টাঙ্গাইলের কালিহাতী আসনের আওয়ামী লীগের মনোনয়নপ্রত্যাশী যুবলীগ নেতা আবু নাসের প্রমুখ।
