
সিলেটের শাহজালাল বিজ্ঞান ও প্রযুক্তি বিশ্ববিদ্যালয় ক্যাম্পাসে অধ্যাপক জাফর ইকবালের ওপর হামলার প্রতিবাদে বিশ্ববিদ্যালয় শিক্ষক সমিতির আয়োজনে দুই ঘণ্টার প্রতীকী অবস্থান ও কর্মবিরতি পালন করেছেন। বিশ্ববিদ্যালয়ের প্রশাসনিক ভবন-২–এর সামনে এ কর্মসূচি পালিত হয়।
এতে বিশ্ববিদ্যালয়ের উপাচার্য ফরিদউদ্দন আহমেদ, কোষাধ্যক্ষ ইলিয়াস উদ্দীন বিশ্বাস, শিক্ষক সমিতির সভাপতি সৈয়দ হাসানুজ্জামান শ্যামল, সমিতির সাবেক সভাপতি কবির হোসেন, আরেক সাবেক সভাপতি সৈয়দ শামসুল আলম, ছাত্র উপদেশ ও নির্দেশনা পরিচালক মো. রাশেদ তালুকদার, ক্যামিকৌশল ও পলিমার বিজ্ঞান বিভাগের শিক্ষক মো. আখতারুল ইসলামসহ অনেক শিক্ষক উপস্থিত ছিলেন।
শিক্ষকেরা এ ঘটনার নিন্দা জানিয়ে অপরাধীর দৃষ্টান্তমূলক শাস্তি দাবি করেন।
শিক্ষক সমিতির সাবেক সাধারণ সম্পাদক মো. ফারুক উদ্দিন বলেন, প্রথম আলোতে আনসারুল্লাহ বাংলা টিমে এই বিশ্ববিদ্যালয়ের ১১ ছাত্রের জড়িত থাকার বিষয়টি নিয়ে প্রতিবেদন হয়েছ। তারপরও এ ব্যাপারে কোনো পদক্ষেপ নেওয়া হয়নি। নিলে হয়তো এ ঘটনা ঘটত না।
এর আগে বিশ্ববিদ্যালয়ের কম্পিউটার সায়েন্স অ্যান্ড ইঞ্জিনিয়ারিং, ইলেকট্রিক্যাল ও ইলেকট্রনিকস ইঞ্জিনিয়ারিং এবং সফটওয়্যার ইঞ্জিনিয়ারিং বিভাগ যৌথভাবে মৌন মিছিল বের করে। দুপুর সাড়ে ১২টার দিকে ক্যাম্পাসের এম এ ওয়াজেদ মিয়া আইআইসিটি ভবনের সামনে থেকে মিছিলটি বের হয়। মিছিলটি পুরো ক্যাম্পাস প্রদক্ষিণ করে গ্রন্থাগারের সামনে এসে শেষ হয় এবং সমাবেশ করে। সেখানে কম্পিউটার সায়েন্স অ্যান্ড ইঞ্জিনিয়ারিং বিভাগের শিক্ষক জহিরুল ইসলাম, শহীদুর রহমান, রেজা সেলিম ও সাইফুল ইসলাম বক্তব্য দেন।
গত শনিবার সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের ক্যাম্পাসে এক অনুষ্ঠানে দর্শকসারিতে থাকা জাফর ইকবালের পেছন থেকে তাঁর ওপর ফয়জুর রহমান নামের এক যুবক ছুরি দিয়ে হামলা চালায়। হামলার পর রক্তাক্ত অবস্থায় জাফর ইকবালকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। সেখান থেকে উন্নত চিকিৎসার জন্য ঢাকায় সম্মিলিত সামরিক হাসপাতালে নিয়ে যাওয়া হয়। তাঁর শরীরে ছয়টি আঘাত আছে। তবে তিনি শঙ্কামুক্ত।
গতকাল রোববার ব্রিফিংয়ে সিএমএইচের কনসালট্যান্ট সার্জন মেজর জেনারেল মুন্সী মুজিবুর রহমান বলেন, অধ্যাপক জাফর ইকবালের মাথায় চারটি, পিঠের ওপরে ও বাঁ হাতে একটি করে আঘাত আছে। সব মিলিয়ে তাঁর শরীরে মোট ছয়টি আঘাত আছে। তিনি এখন শঙ্কামুক্ত। তাঁর মানসিক অবস্থাও ভালো।
