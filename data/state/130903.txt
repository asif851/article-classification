
ছাত্রলীগের কেন্দ্রীয় কমিটির সভাপতি মো. সাইফুর রহমান সোহাগ ও সাধারণ সম্পাদক এস এম জাকির হোসাইন তাঁদের ফেসবুকে পেজে স্ট্যাটাস দিয়ে বলেছেন, প্রধানমন্ত্রী তাঁদের বলেছেন, এখন থেকে সরকারি চাকরিতে কোনো কোটা থাকবে না।
এই স্ট্যাটাসের বিষয়ে পরে সাইফুর রহমান সোহাগ ও এস এম জাকির হোসাইনের সঙ্গে যোগাযোগ করা হলে তাঁরা উভয়েই বলেন, স্ট্যাটাসের তথ্য ঠিক। প্রধানমন্ত্রী তাঁদের বলেছেন সরকারি চাকরিতে কোনো কোটা থাকবে না। আজ বুধবার বেলা দেড়টার দিকে মধুর ক্যানটিনে সংবাদ সম্মেলন করে একই কথা জানান এই দুই ছাত্রনেতা।
এই দুই ছাত্রলীগ নেতার দাবি অবশ্য আর কোনো সূত্রের মাধ্যমে যাচাই করা যায়নি। গতকাল আওয়ামী লীগের সাধারণ সম্পাদক ওবায়দুল কাদের বলেন, কোটা নিয়ে সরকারি কোনো বক্তব্য তিনিই দেবেন। এর পরেই আজ ছাত্রলীগের দুই নেতা এই বক্তব্য দিলেন।
আজ প্রধানমন্ত্রী কোটা সংস্কার নিয়ে জাতীয় সংসদে বক্তব্য দেবেন বলে জানান দুই ছাত্রনেতা।  সাইফুর রহমান সোহাগ ও এস এম জাকির হোসাইন জানান, আজ সকাল ১০টার দিকে গণভবনে যান তাঁরা। প্রধানমন্ত্রীর সিদ্ধান্তের কথা জানিয়ে দুপুর ১২টার দিকে সামাজিক যোগাযোগমাধ্যম ফেসবুকে স্ট্যাটাস দেন ছাত্রলীগ সভাপতি ও সাধারণ সম্পাদক।ছাত্রলীগ সভাপতি সাইফুর রহমান সোহাগ ফেসবুকে পোস্ট দেন, ‘বঙ্গবন্ধু কন্যা মাননীয় প্রধানমন্ত্রী দেশরত্ন শেখ হাসিনা যা বলেন তা করেন। বিগত দিনে কোটা পদ্ধতি সংস্কার নিয়ে চলমান আন্দোলনের প্রেক্ষিতে ছাত্র সমাজের পক্ষ থেকে আজ সকালে আমরা (সভাপতি, সাধারণ সম্পাদক, ছাত্রলীগ) মাননীয় প্রধানমন্ত্রীর সঙ্গে সাক্ষাৎ করি। তিনি (প্রধানমন্ত্রী বলেন, “সরকারি চাকরিতে কোনো কোটা পদ্ধতি থাকবে না।” মাননীয় প্রধানমন্ত্রীর এই সিদ্ধান্ত ছাত্রসমাজ সাধুবাদ জানায়। অশেষ কৃতজ্ঞতা মাননীয় প্রধানমন্ত্রীর প্রতি। জয় বাংলা, জয় বঙ্গবন্ধু।’
একই তথ্য জানিয়ে ‘সরকারি চাকরিতে কোনো কোটা থাকবে না—দেশরত্ন শেখ হাসিনা’ শিরোনামে ফেসবুকে পৃথক স্ট্যাটাস দেন সাধারণ সম্পাদক এস এম জাকির হোসাইন।
ছাত্রলীগ সভাপতি মো. সাইফুর রহমান প্রথম আলোকে পরে বলেন, ‘প্রধানমন্ত্রী আমাদের বলেছেন, এখন থেকে সরকারি চাকরিতে কোনো কোটা থাকবে না।’ সোহাগ বলেন, ‘আজ জাতীয় সংসদের প্রধানমন্ত্রী এ বিষয়ে বক্তব্য দেবেন বলে জানান।
এ বিষয়ে জানতে চাইলে ছাত্রলীগের সাধারণ সম্পাদক এস এম জাকির হোসাইন প্রথম আলো বলেন, ‘আমরা প্রধানমন্ত্রীর কাছে গিয়ে ছাত্রসমাজের এই দাবি তুলে ধরি। তিনি আমাদের বলেছেন, এখন থেকে সরকারি চাকরিতে কোনো কোটা থাকবে না।’
আজ জনপ্রশাসন মন্ত্রণালয়ে খোঁজ নিয়ে জানা গেছে, কোটা সংস্কার নিয়ে সেখানে কাজ চলছে।
