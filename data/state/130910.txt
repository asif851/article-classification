
নির্বিঘ্নে বিমান পরিচালনায় অসুবিধা সৃষ্টি করে মানুষের জীবন ঝুঁকিতে ফেললে মৃত্যুদণ্ড বা যাবজ্জীবন কারাদণ্ডের পাশাপাশি পাঁচ কোটি টাকা জরিমানার বিধান রেখে ‘বেসামরিক বিমান চলাচল আইন, ২০১৭’ বিল জাতীয় সংসদে উত্থাপন করা হয়েছে।গতকাল বুধবার বিলটি উত্থাপন করেন বেসামরিক বিমান পরিবহন ও পর্যটনমন্ত্রী রাশেদ খান মেনন। পরে বিলটি পরীক্ষা করে সংসদে প্রতিবেদন দেওয়ার জন্য বেসামরিক বিমান পরিবহন ও পর্যটন মন্ত্রণালয়-সম্পর্কিত সংসদীয় কমিটিতে পাঠানো হয়।গত ১৩ ফেব্রুয়ারি খসড়া আইনটিতে চূড়ান্ত অনুমোদন দেয় মন্ত্রিসভা। ১৯৬০ সালের ‘দ্য সিভিল এভিয়েশন অর্ডিন্যান্স’ রহিত করে নতুন আইন করতে বিলটি আনা হয়েছে।বিলে বলা হয়েছে, যদি কোনো ব্যক্তি এমন কোনো কাজ করেন, যাতে নির্বিঘ্নভাবে বিমান পরিচালনায় অসুবিধার সৃষ্টি হয় এবং মানুষের জীবন ঝুঁকির সম্মুখীন হয়, তবে তা অপরাধ হিসেবে বিবেচিত হবে। প্রস্তাবিত আইনে বিমান চালানোর অনুমতির বিধান লঙ্ঘন বা সনদ জাল করলে সর্বোচ্চ পাঁচ বছর সশ্রম কারাদণ্ড, সর্বোচ্চ এক কোটি টাকা অর্থদণ্ড বা উভয় দণ্ডের বিধান রাখা হয়েছে। বিমানের নেভিগেশনের সঠিক আলো ও সংকেতের কার্যক্রমে হস্তক্ষেপ করলে যাবজ্জীবন কারাদণ্ড, পাঁচ কোটি টাকা অর্থদণ্ড বা উভয় দণ্ডের বিধান রাখা হয়েছে।বিলে আরও বলা হয়, কেউ দুর্ঘটনায় পড়া বিমানের যন্ত্রাংশ বা অন্য কোনো কিছু সরিয়ে ফেললে সর্বোচ্চ সাত বছরের কারাদণ্ড এবং অপসারিত যন্ত্রাংশের দ্বিগুণ মূল্যের অর্থদণ্ডে দণ্ডিত হবেন। কেউ বিমান ভ্রমণের সময় ‘ইচ্ছাকৃতভাবে’ বিপজ্জনক পণ্য বহন করলে সর্বোচ্চ সাত বছরের কারাদণ্ডের পাশাপাশি ৫০ লাখ টাকা জরিমানা করা হবে। এ ছাড়া অবৈধভাবে বাংলাদেশের আকাশসীমায় প্রবেশের জন্য তিন থেকে সাত বছরের সশ্রম কারাদণ্ড এবং সর্বোচ্চ ৫০ লাখ টাকা জরিমানা গুনতে হবে।প্রস্তাবিত আইনে বলা হয়েছে, কোনো এয়ার অপারেটর রেকর্ড সংরক্ষণ না করলে তিন বছরের সশ্রম কারাদণ্ড অথবা ৫০ লাখ টাকা অর্থদণ্ডে দণ্ডিত হবেন।বিলের উদ্দেশ্য ও কারণ সম্পর্কে বিমানমন্ত্রী বলেন, ১৯৬০ সালের অধ্যাদেশটি বাতিল করে বাংলায় নতুন আইন করার প্রয়োজনীয়তা দেখা দেয়। এ ছাড়া আন্তর্জাতিক বেসামরিক বিমান চলাচল-সংক্রান্ত কনভেনশন বাস্তবায়নের জন্য আইনে কিছু বিষয় অন্তর্ভুক্ত করা হয়েছে।বিল পাসগতকাল সংসদে বাংলাদেশ পরমাণু কৃষি গবেষণা ইনস্টিটিউট বিল, ২০১৭ পাস হয়েছে। বিলটি পাসের প্রস্তাব করেন কৃষিমন্ত্রী মতিয়া চৌধুরী। তা কণ্ঠভোটে পাস হয়।বিলে সামরিক আমলে জারি করা বিদ্যমান বাংলাদেশ পরমাণু কৃষি গবেষণা ইনস্টিটিউট-সংক্রান্ত অধ্যাদেশ রহিত করা হয়। গত ৩০ জানুয়ারি বিলটি সংসদে তোলেন কৃষিমন্ত্রী। পরে বিলটি পরীক্ষা করে সংসদে প্রতিবেদন দেওয়ার জন্য কৃষি মন্ত্রণালয়-সম্পর্কিত সংসদীয় কমিটিতে পাঠানো হয়।
 
