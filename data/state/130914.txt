
ময়মনসিংহের গৌরীপুর থানার উপপরিদর্শক (এসআই) আসাদুজ্জামান এক মাদক ব্যবসায়ীর ছুরিকাঘাতে আহত হয়েছেন। তিনি ময়মনসিংহ মেডিকেল কলেজ হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন।
ময়মনসিংহ মেডিকেল কলেজের হাসপাতালের আইসিইউয়ের প্রধান চিকিৎসক রফিকুল ইসলাম প্রথম আলোকে জানান, আসাদুজ্জামানের পাকস্থলী ও কিডনিতে আঘাত লেগেছে। প্রায় পাঁচ ঘণ্টা কৃত্রিম শ্বাস-প্রশ্বাস দেওয়ার পর আজ বুধবার বেলা ১১টার দিকে তা খুলে নেওয়া হয়। তবে তাঁর অবস্থা নিয়ে রফিকুল ইসলাম কোনো মন্তব্য করেননি।
গৌরীপুর থানার ভারপ্রাপ্ত কর্মকর্তা (ওসি) দেলোয়ার আহমেদ বলেন, গতকাল মঙ্গলবার রাত ১১টার দিকে গৌরীপুর উপজেলার জেলখানা সড়ক এলাকায় আসামি ধরতে গিয়ে আসাদুজ্জামানকে এক দুর্বৃত্ত ছুরিকাঘাত করে। পরে রাতেই তাঁকে ময়মনসিংহ মেডিকেল কলেজ হাসপাতালে ভর্তি করা হয়। এ ব্যাপারে ময়মনসিংহের পুলিশ সুপারের সম্মেলন কক্ষে সংবাদ সম্মেলনে বিস্তারিত জানানো হবে।
স্থানীয় সূত্রে জানা যায়, একটি মামলার তদন্ত করতে গতকাল রাতে জেলাখানা সড়ক এলাকায় যান এসআই আসাদুজ্জামান। সেখানে উজ্জ্বল নামের এক মাদক ব্যবসায়ীকে পেয়ে তিনি তাঁকে গ্রেপ্তার করতে চান। পরে স্থানীয় অনেকের বাধার কারণে উজ্জ্বলকে গ্রেপ্তার না করেই ফিরে আসছিলেন আসাদুজ্জামান। ওই সময় উজ্জ্বল পেছন থেকে আসাদুজ্জামানকে ছুরিকাঘাত করে পালিয়ে যান।
