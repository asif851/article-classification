
বাংলাদেশে কৃষিপণ্য প্রক্রিয়াজাত শিল্পের পথিকৃৎ, প্রাণ-আরএফএল গ্রুপের প্রতিষ্ঠাতা ও প্রধান নির্বাহী মেজর জেনারেল (অব.) আমজাদ খান চৌধুরী (৭৬) যুক্তরাষ্ট্রের নর্থ ক্যারোলাইনার ডিউক মেডিকেল হাসপাতালে গতকাল বুধবার সন্ধ্যায় ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী, দুই ছেলে ও দুই মেয়ে রেখে গেছেন।আমজাদ খানের ছোট ছেলে প্রাণ-আরএফএল গ্রুপের উপব্যবস্থাপনা পরিচালক আহসান খান চৌধুরী জানান, তাঁর বাবার মৃতদেহ যুক্তরাষ্ট্র থেকে আনার পর ঢাকার সামরিক কবরস্থানে সমাহিত করা হবে।শারীরিক অসুস্থতার কারণে আমজাদ খান এক মাস ধরে ওই হাসপাতালে চিকিৎসাধীন ছিলেন। তিনি ডায়াবেটিক ও হৃদ্রোগে ভুগছিলেন। ১৯৩৯ সালের ১০ নভেম্বর তিনি নাটোরে জন্মগ্রহণ করেন। ১৯৫৬ সালে তৎকালীন পাকিস্তান সেনাবাহিনীতে যোগদান করেন। ১৯৮১ সালে তিনি সেনাবাহিনী থেকে অবসর নেন। আমজাদ খান চৌধুরী মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই), ঢাকা স্টক এক্সচেঞ্জ (ডিএসই), ইনফ্রাস্ট্রাকচার ডেভেলপমেন্ট কোম্পানি লিমিটেড (আইডিসিওএল), বাংলাদেশ ডেইরি অ্যাসোসিয়েশনসহ বিভিন্ন সংগঠনের সভাপতি ও পরিচালকসহ বিভিন্ন পদে দায়িত্ব পালন করেছেন। এ ছাড়া তিনি রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশ (রিহ্যাব), বাংলাদেশ এগ্রো প্রসেসরস অ্যাসোসিয়েশন (বাপা), আন্ডারপ্রিভিলেজড চিলড্রেনস এডুকেশন প্রোগ্রাম (ইউসেপ) প্রভৃতি সংগঠনের প্রতিষ্ঠাতা ছিলেন।আমজাদ খান চৌধুরীর মৃত্যুতে অর্থমন্ত্রী আবুল মাল আবদুল মুহিত শোক প্রকাশ করেছেন। বিজ্ঞপ্তি।
