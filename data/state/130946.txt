
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, সরকার বিচার বিভাগের কফিনে শেষ পেরেক মারতে চায়। এ জন্যই বিচারপতিদের অভিশংসনের ক্ষমতা সংসদের হাতে নেওয়া হচ্ছে, যাতে কোনো বিচারক তাঁদের বিরুদ্ধে কোনো রায় দিতে না পারেন।বিচারপতিদের অভিশংসনের ক্ষমতা সংসদের হাতে নেওয়ার উদ্যোগের প্রতিবাদে আজ বুধবার জাতীয় প্রেসক্লাবে ২০-দলীয় জোটের সমাবেশে মির্জা ফখরুল ইসলাম আলমগীর এসব কথা বলেন।সরকারের উদ্দেশে মির্জা ফখরুল বলেন, ‘র্যাব-পুলিশ-বিজিবি না নিয়ে আসুন, কার কত ক্ষমতা আছে, তখন দেখা যাবে।’ তিনি অভিযোগ করেন, বিরোধী দলের নেতাদের রাজনীতি ও নির্বাচন থেকে দূরে রাখার জন্য তাঁদের বিরুদ্ধে অভিযোগপত্র দেওয়া হচ্ছে। সারা দেশে পাঁচ লাখ নেতা-কর্মীর বিরুদ্ধে মামলা দেওয়া হয়েছে।
তথ্যমন্ত্রী হাসানুল হক ইনু ও ওয়ার্কার্স পার্টির নেতা রাশেদ খান মেননের বক্তব্যের সমালোচনা করে বিএনপির ভারপ্রাপ্ত মহাসচিব বলেন, ‘জনগণকে বিভ্রান্ত করবেন না। প্রকাশ্যে বলেন, ‘৭২ থেকে ’৭৫ সাল পর্যন্ত বাকশাল নিয়ে আপনাদের ভূমিকা কী ছিল, বক্তব্য কী ছিল। জিয়াউর রহমান, তারেক রহমানকে গালিগালাজ করে পার পাবেন না।’
সরকারের উদ্দেশে তিনি বলেন, ‘ইট মারলে পাটকেল খেতে হবে। জিয়াউর রহমান, খালেদা জিয়াকে খুনি বলবেন, তারেক রহমানকে কুলাঙ্গার বললেন, আর দেশপ্রেমিক মানুষ বসে তামাশা দেখবে?’ পাটকেল খেয়ে সরকারের মন্ত্রীরা দিশেহারা হয়ে বক্তব্য দিচ্ছেন বলে মন্তব্য করেন মির্জা ফখরুল।
সমাবেশে সভাপতিত্ব করেন ঢাকা মহানগর বিএনপির আহ্বায়ক মির্জা আব্বাস। এতে ২০-দলীয় জোটের শরিক দলগুলোর মহাসচিব পর্যায়ের নেতারা বক্তব্য দেন।
