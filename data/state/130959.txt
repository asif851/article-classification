
টাঙ্গাইলের মির্জাপুর উপজেলায় বাস ও ট্রাকের মধ্যে মুখোমুখি সংঘর্ষে এক ব্যক্তি নিহত হয়েছে। ঘটনার পর মহাসড়কে যান চলাচল বন্ধ হয়ে যায়। পরে যান চলাচল শুরু হয়। কিন্তু দুর্ঘটনার জেরে সৃষ্ট যানজট এখনো রয়ে গেছে।
আজ বুধবার ভোররাত চারটার দিকে উপজেলার শুভুল্যা নামক স্থানে ঢাকা-টাঙ্গাইল মহাসড়কে ওই দুর্ঘটনা ঘটে। দুর্ঘটনায় নিহত ব্যক্তির নাম-পরিচয় জানাতে পারেনি পুলিশ।
মির্জাপুরের গোড়াই হাইওয়ে থানার ভারপ্রাপ্ত কর্মকর্তা (ওসি) হুমায়ুন কবির বলেন, সংঘর্ষে বাস ও ট্রাকের সামনের অংশ দুমড়েমুচড়ে গেছে। এতে অন্তত ছয়জন আহত হন। তাঁদের কুমুদিনী হাসপাতালে নিলে একজন মারা যান। তিনি ট্রাকের চালক হতে পারেন।
প্রত্যক্ষদর্শী ও পুলিশ জানায়, দুর্ঘটনার পর মহাসড়কে প্রায় এক ঘণ্টা যান চলাচল বন্ধ থাকে। পরে পুলিশ দুর্ঘটনাকবলিত যানবাহন দুটি মহাসড়ক থেকে সরিয়ে নেয়। এরপর যান চলাচল শুরু হয়। অতিরিক্ত যানবাহনের কারণে সকাল সাড়ে নয়টা নাগাদ মহাসড়কে যানজট দেখা গেছে।
