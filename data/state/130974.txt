
পররাষ্ট্রমন্ত্রী দীপু মনির ইস্কাটন গার্ডেন রোডের বাসভবনে আজ মঙ্গলবার ভোরে তিনটি ককটেল ছোড়া হয়। এ ঘটনায় কেউ হতাহত হয়নি।
রমনা থানার ভারপ্রাপ্ত কর্মকর্তা (ওসি) শাহ আলম জানান, তিনটি ককটেলই বিস্ফোরিত হয়েছে।
পররাষ্ট্রমন্ত্রীর জনসংযোগ কর্মকর্তা মনিরুল ইসলাম জানান, ভোর পাঁচটা ২০ মিনিটে ককটেলগুলো বাসার ছাদে গিয়ে পড়ে। এ সময় মন্ত্রী লন্ডনের হিথ্রো বিমানবন্দরে ছিলেন। তাঁর ব্রাসেলসে যাওয়ার কথা। ওই সময় মন্ত্রীর বাসায় তাঁর স্বামী ও দুই সন্তান ছিলেন।
রমনা থানার ভারপ্রাপ্ত কর্মকর্তা (ওসি) শাহ আলম জানান, বাসার ছাদে ককটেলগুলো বিস্ফোরিত হয়। বিস্ফোরণের পর রমনা থানার ওসির নেতৃত্বে পুলিশের একটি দল ঘটনাস্থল পরিদর্শন করে আলামত সংগ্রহ করেন। পরে রমনা জোনের উপকমিশনার (ডিসি) মারুফ হোসেন পররাষ্ট্রমন্ত্রীর বাসভবন পরিদর্শন করেন। 
 
