
সড়ক দুর্ঘটনা থেকে অল্পের জন্য প্রাণে বেঁচে গেলেন বিএনপি চেয়ারপারসন খালেদা জিয়ার উপদেষ্টা হাবিবুর রহমান হাবিব। আজ নাটোরের গুরুদাসপুরে তাঁকে বহনকারী প্রাইভেট কারটি দুর্ঘটনার শিকার হয়েছে। দুর্ঘটনায় পরিবারের অন্য সদস্যসহ হাবিবকে বহনকারী গাড়িটি দুমড়েমুচড়ে গেছে।আজ রোববার বেলা সাড়ে তিনটার দিকে বনপাড়া-হাটিকুমরুল মহাসড়কের কাছিকাটা বাসস্ট্যান্ড এলাকায় বিপরীত দিক থেকে আসা একটি ট্রাকের সঙ্গে তাঁদের বহনকারী গাড়িটির সংঘর্ষ হয়।এ সময় গাড়িতে থাকা হাবিবসহ তাঁর স্ত্রী নাজমা হাবীব (৫০), দুই মেয়ে অনিতা হাবিব (১২) বাবলী হাবিব (১৮) ও চালক নিশান (৩৫) প্রাণে রক্ষা পান। তাঁদের গুরুদাসপুর উপজেলা স্বাস্থ্য কমপ্লেক্সে চিকিৎসা দেওয়া হয়েছে। চিকিৎসা শেষে সবাই বিকল্প পরিবহনে ঢাকায় ফিরেছেন।বনপাড়া হাইওয়ে পুলিশের সার্জেন্ট শাহাদৎ হোসেন মুঠোফোনে জানান, পাবনার ঈশ্বরদী নিজ বাড়িতে ঈদ উদ্‌যাপন শেষে আজ পরিবারসহ ব্যক্তিগত গাড়িতে (ঢাকা মেট্রো গ-১৫-৬০১৬) ঢাকায় ফিরছিলেন। তাঁদের বহনকারী গাড়িটি কাছিকাটা বাসস্ট্যান্ড এলাকায় পৌঁছালে বিপরীত দিক থেকে আসা একটি ট্রাকের (ঢাকা মেট্রো-ড ১১-৫৩৫৮) সঙ্গে মুখোমুখি সংঘর্ষ হয়। হাবিবকে বহনকারী ক্ষতিগ্রস্ত প্রাইভেট কার ও ট্রাকটি আটক করা হয়েছে। তবে ট্রাকচালক ও তাঁর সহকারী পালিয়ে গেছেন। এ ঘটনায় মামলা করার প্রস্তুতি চলছে বলে হাইওয়ে পুলিশের ওই কর্মকর্তা জানান।
