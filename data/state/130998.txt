
রংপুরের ঠাকুরপাড়ায় হিন্দু সম্প্রদায়ের বাড়িতে আগুন দেওয়ার ঘটনায় উদ্ভূত পরিস্থিতি দেখতে কাল রোববার আওয়ামী লীগ কেন্দ্রীয় কমিটির সাধারণ সম্পাদক ও সড়ক পরিবহন ও সেতুমন্ত্রী ওবায়দুল কাদের এবং বিএনপির মহাসচিব ফখরুল ইসলাম আলমগীর রংপুর আসছেন। 
সেতুমন্ত্রীর রংপুর সফরের বিষয়টি নিশ্চিত করেছেন রংপুর জেলা আওয়ামী লীগের সাধারণ সম্পাদক রেজাউল করিম এবং বিএনপির মহাসচিবের সফরের বিষয়টি নিশ্চিত করেছেন মহানগর বিএনপির সাধারণ সম্পাদক শহিদুল ইসলাম। এদিকে আজ শনিবার সকালে হিন্দু বৌদ্ধ খ্রিস্টান ঐক্য পরিষদের কেন্দ্রীয় সাধারণ সম্পাদক রানা দাশগুপ্তের নেতৃত্বে একটি দল ঘটনাস্থল ঠাকুরপাড়া এলাকা পরিদর্শন করেছে। তারা ক্ষতিগ্রস্ত ১১টি পরিবারের প্রতিটি পরিবারকে পাঁচ হাজার করে টাকা সহায়তা প্রদান করেছেন। বিকেলে জেলা শিল্পকলা একাডেমি মিলনায়তনে এক সম্প্রীতি সমাবেশ অনুষ্ঠিত হয়। সমাবেশে হিন্দু বৌদ্ধ খ্রিস্টান ঐক্য পরিষদের জেলা সভাপতি রংপুর জেলা সভাপতি বনমালী পালের সভাপতিত্বে প্রধান অতিথি ছিলেন সংগঠনের কেন্দ্রীয় সাধারণ সম্পাদক রানা দাশগুপ্ত। অন্যান্যের মধ্যে বক্তব্য দেন কেন্দ্রীয় কমিটির উপদেষ্টা কাজল দেবনাথ, সংগঠনের কেন্দ্রীয় কমিটির সহসভাপতি সচিন দেবনাথ, সাংগঠনিক সম্পাদক স্বপ্না বিশ্বাস ও পদ্মাবতী দেবনাথ, সহসাধারণ সম্পাদক রমাকান্ত রায়, রংপুর জেলা পূজা উদ্‌যাপন পরিষদের সভাপতি রথীশ চন্দ্র ভৌমিক প্রমুখ।  এ অগ্নিসংযোগের ঘটনায় নতুন করে গ্রেপ্তার নেই। এ পর্যন্ত গ্রেপ্তার হয়েছে ১২৭ জন। এদের মধ্যে গঙ্গাচড়া উপজেলার খলেয়া ইউনিয়ন জামায়াতের সহসম্পাদক সিরাজুল ইসলাম রয়েছেন। এ ছাড়া মোমিনপুর ইউনিয়নের তিন মেম্বারের মধ্যে ১ নম্বর ওয়ার্ডের মেম্বার ফজলুল হক ও ৬ নম্বর ওয়ার্ডের মেম্বার সিরাজুল ইসলাম জাতীয় পার্টির সমর্থক বলে জানা গেছে। গ্রেপ্তারকৃত সবাই কারাগারে রয়েছেন। সামাজিক যোগাযোগমাধ্যম ফেসবুকে ধর্মীয় অবমাননাকর স্ট্যাটাস দেওয়ার অভিযোগে তথ্য প্রযুক্তি আইনে করা মামলায় টিটু রায়কে নতুন করে আরও ৪ দিনের রিমান্ডে নেওয়া হয়েছে। আজ ৪ দিনের রিমান্ড শেষ হওয়ায় জুডিশিয়াল ম্যাজিস্ট্রেট আদালতে পুলিশের পক্ষ থেকে নতুন করে ১০ দিনের রিমান্ডের আবেদন করা হলে আদালত ৪ দিনের রিমান্ড মঞ্জুর করেন। রিমান্ডের বিষয়টি নিশ্চিত করে তথ্যপ্রযুক্তি আইনে করা মামলার তদন্ত কর্মকর্তা গোয়েন্দা (ডিবি-উত্তর) পুলিশের উপপরিদর্শক (এসআই) বাবুল মিয়া বলেন, মামলার স্বার্থে তাঁকে আরও জিজ্ঞাসাবাদ করা প্রয়োজন। এদিকে রংপুরের হরকলি ঠাকুরপাড়া গ্রামে সরকারি সাহায্যে ক্ষতিগ্রস্ত পরিবারের লোকেরা তাঁদের ঘরবাড়ি নতুন করে নির্মাণে এখনো ব্যস্ত। এরপরও ক্ষতিগ্রস্ত পরিবারগুলোর আতঙ্ক কাটছে না বলে তাঁরা জানিয়েছেন। রংপুরের গঙ্গাচড়া উপজেলার হরকলি ঠাকুরপাড়া এলাকার মৃত খগেন রায়ের ছেলে টিটু রায় ৫ নভেম্বর ফেসবুকে ‘ধর্মীয় অবমাননাকর’ স্ট্যাটাস দেন বলে অভিযোগ রয়েছে। এ ঘটনাকে কেন্দ্র করে গত ১০ নভেম্বর হিন্দু সম্প্রদায়ের আটটি বাড়ি পুড়িয়ে দেয় বিক্ষোভকারীরা। এরপর পুলিশের সঙ্গে বিক্ষোভকারীদের সংঘর্ষ হয়। এতে গুলিবিদ্ধ হয়ে ১ জন নিহত হন এবং আহত হন ৭ পুলিশ সদস্যসহ ২৫ জন।
