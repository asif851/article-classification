
৩৫তম বিসিএস প্রিলিমিনারি পরীক্ষার আসন বিন্যাস ঘোষণা করেছে সরকারি কর্ম কমিশন (পিএসসি)। পিএসসির ওয়েবসাইটে (www.bpsc.gov.bd) আসন বিন্যাসটি দেওয়া হয়েছে।
৬ মার্চ বিকেল তিনটা থেকে এই পরীক্ষা অনুষ্ঠিত হবে। দুই ঘণ্টার এই পরীক্ষা শেষ হবে বিকেল পাঁচটায়।
পিএসসির ওয়েবসাইট থেকে পরীক্ষার্থী তাঁর রোল ধরে আসন বিন্যাসটি খুঁজে নিতে পারবেন। এরই মধ্যে এই পরীক্ষার প্রবেশপত্রও অনলাইনে পাওয়া যাচ্ছে। পরীক্ষার্থীদের এই প্রবেশপত্রটি ডাউনলোড করে প্রিন্ট করে পরীক্ষা কেন্দ্রে সঙ্গে আনতে হবে। প্রবেশপত্রটি পেতে হলে নিবন্ধনের সময় দেওয়া ইউজার আইডি ও পার্সওয়ার্ড দিয়ে প্রবেশ করতে হবে (http://bpsc.teletalk.com.bd/bcs/admitcard/) এই ঠিকানায়।
৩৫তম বিসিএস পরীক্ষায় অংশ নিতে ২ লাখ ৪৪ হাজার ১০৭ জন প্রার্থী আবেদন করেছেন। অতীতে কোনো বিসিএসে এত বেশিসংখ্যক প্রার্থী আবেদন করেননি। সে হিসাবে এবার বিসিএসে রেকর্ড-সংখ্যক প্রার্থী আবেদন করেছেন।
১ হাজার ৮০৩টি শূন্যপদে নিয়োগ দিতে গত বছরের ২৩ সেপ্টেম্বর ৩৫তম বিসিএসের বিজ্ঞপ্তি প্রকাশ করে পিএসসি। আবেদনের শেষ তারিখ ছিল ৩০ অক্টোবর।
পিএসসির বার্ষিক প্রতিবেদন ঘেঁটে দেখা গেছে, ৩৪তম বিসিএসে আবেদন করেছিলেন ২ লাখ ২১ হাজার ৫৭৫ জন প্রার্থী। ৩৩তম বিসিএসে আবেদন করেছিলেন ১ লাখ ৯৩ হাজার ৫৯ জন। ৩২তম বিশেষ বিসিএসে আবেদন করেছিলেন ২৬ হাজার ৪৪৯ জন। ৩১তম বিসিএসে আবেদন করেছিলেন ১ লাখ ৬৪ হাজার ১৬৭ জন।
৩৫তম বিসিএসে আবেদনকারীদের মধ্যে ঢাকা কেন্দ্রে ১ লাখ ৫৫ হাজার ২৪৪ জন আবেদন করেন। এ ছাড়া রাজশাহীতে ২১ হাজার ৮৭৩, চট্টগ্রামে ২০ হাজার ৪৬৯, খুলনায় ১৪ হাজার ৭৮, বরিশালে পাঁচ হাজার ৭২৯, সিলেটে ৯ হাজার ৮৫৮ এবং রংপুরে ১৬ হাজার ৮৫৬ জন প্রার্থী আবেদন করেন।
পিডিএফ ফাইল পড়তে ক্লিক করুন:
