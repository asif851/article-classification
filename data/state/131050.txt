
বাংলাদেশ ব্যাংকের অর্থ চুরির ঘটনায় সরকার বিব্রত বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। আজ বৃহস্পতিবার সকালে ঢাকা-ময়মনসিংহ মহাসড়ক চার লেনে উন্নীত করার কাজ পরিদর্শনে এসে ভালুকায় তিনি এ কথা বলেন।
ওবায়দুল কাদের বলেন, ‘এত বড় একটি ঘটনা ঘটেছে, এটি বিব্রতকর—এতে কোনো সন্দেহ নেই। এখানে বাংলাদেশের সুনামের প্রশ্ন জড়িত। এ ঘটনার পরিপ্রেক্ষিতে দুজন ডেপুটি গভর্নরকে বাদ দেওয়া হয়েছে। এ ঘটনায় অন্য যাঁদের সংশ্লিষ্টতা রয়েছে বলে মনে করা হচ্ছে, তাঁদের অনেককে ইতিমধ্যে অপসারণ করা হয়েছে।’ গত ৫ ফেব্রুয়ারি রাত ১২টার দিকে ফেডারেল রিজার্ভ ব্যাংক অব নিউইয়র্কে রক্ষিত বাংলাদেশ ব্যাংকের বৈদেশিক মুদ্রার রিজার্ভ থেকে ১০ কোটি ১০ লাখ ডলার চুরি হয়। ফিলিপাইনের একটি পত্রিকায় এ নিয়ে প্রতিবেদন প্রকাশিত হলে বিষয়টি জানাজানি হয়।
