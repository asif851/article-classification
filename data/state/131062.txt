
 গাজীপুরের কালিয়াকৈর উপজেলার সফিপুর এলাকায় ঢাকা-টাঙ্গাইল মহাসড়কে আজ বুধবার রাতে সবজিবাহী একটি ট্রাকে পেট্রলবোমা হামলায় তিনজন দগ্ধ হয়েছেন।
দগ্ধ ব্যক্তিরা হলেন, ট্রাকচালক মোকছেদ আলী (৩১) এবং দুই সবজি ব্যবসায়ী আলমগীর হোসেন (৪০) ও লোকমান হোসেন (৩৮)।
মোকছেদ মানিকগঞ্জের সাটুরিয়ার কান্ডাপাড়া এলাকার বাসিন্দা। আলমগীর ও লোকমান রংপুরের কোতোয়ালী থানার হাজিলখানা ও রামজীবন এলাকার বাসিন্দা।
এলাকাবাসী ও পুলিশ সূত্রে জানা যায়, গাজীপুর সদর উপজেলার কোনাবাড়ি বাজারের কয়েকজন সবজি ব্যবসায়ী আজ সবজি আনতে মানিকগঞ্জে যান। সেখান থেকে সবজি নিয়ে কোনাবাড়ি যাচ্ছিলেন তাঁরা। যাওয়ার পথে কালিয়াকৈরের সফিপুর বাজারের পূর্ব পাশে রাত সাড়ে ১০টার দিকে পৌঁছালে কয়েকজন অবরোধকারী ট্রাকটির গতিরোধ করে। পরে তারা পরপর তিন-চারটি পেট্রলবোমা ছুড়ে পালিয়ে যায়। এতে ট্রাকের চালক মোকছেদ, সবজি ব্যবসায়ী লোকমান হোসেন ও আলমগীর হোসেন অগ্নিদগ্ধ হয়। পরে আশপাশের লোকজন এসে ট্রাকের আগুন  নেভায়। একই সঙ্গে তিনজনকে গুরুতর অবস্থায় সফিপুর জেনারেল হাসপাতালে ভর্তি করে। সেখানে তাঁদের প্রাথমিক চিকিত্সা দিয়ে রাত ১১টার দিকে ঢাকা মেডিকেল কলেজ হাসপাতালে পাঠানো হয়েছে।
সফিপুর জেনারেল হাসপাতালের জরুরি বিভাগের চিকিত্সক মো. আজহার জানান, তাঁদের তিন জনেরই হাত-পা মুখসহ শরীরের বিভিন্ন অংশ পুড়ে গেছে।
কালিয়াকৈরের মৌচাক পুলিশ ফাঁড়ির উপ-পরির্দশক (এসআই) সৈয়দ আজহার হোসেন ঘটনার সত্যতা নিশ্চিত করে বলেন, ট্রাকটি পুলিশ হেফাজতে রয়েছে। এ ঘটনায় দায়ীদের গ্রেপ্তারের চেষ্টা চলছে।
