
কুড়িগ্রামের ত্রিমাহনী বাজারের কাছে গতকাল সোমবার রাতে বাসের চাপায় দুই বন্ধুর মৃত্যু হয়েছে। তাঁরা কুড়িগ্রাম সরকারি কলেজের স্নাতক দ্বিতীয় বর্ষের ছাত্র ছিলেন।
সদর থানার পুলিশ জানায়, গতকাল রাত সাড়ে নয়টার দিকে মোটরসাইকেলে করে দুই বন্ধু উৎপল কুমার বিশ্বাস (২২) ও সুমন দাস (২৩) রংপুর থেকে কুড়িগ্রামে যাচ্ছিলেন। এ সময় ঢাকাগামী শিকদার পরিবহনের বাস তাঁদের চাপা দেয়। এতে ঘটনাস্থলেই উৎপল মারা যান। আর হাসপাতালে নেওয়ার পথে সুমনের মৃত্যু হয়। উৎপলের বাড়ি ফুলবাড়ী উপজেলার নাওডাঙ্গা ও সুমনের বাড়ি উলিপুর উপজেলার বালাকান্দি গ্রামে।
 
উৎপল কুড়িগ্রাম সরকারি কলেজের রসায়ন বিভাগের স্নাতক দ্বিতীয় বর্ষের এবং তাঁর বন্ধু সুমন গণিত বিভাগের একই বর্ষের ছাত্র ছিলেন।  কুড়িগ্রাম সদর থানার ভারপ্রাপ্ত কর্মকর্তা (ওসি) এস এম আবদুস ছোবহান বলেন, এ ব্যাপারে সদর থানায় একটি অপমৃত্যুর মামলা করা হয়েছে। ঘাতক বাসটিকে আটক করে থানায় নেওয়া হয়। তবে চালককে ধরা যায়নি।
‍
