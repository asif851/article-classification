
বেসরকারি টেলিভিশন চ্যানেল টোয়েন্টিফোর, গণস্বাস্থ্যকেন্দ্রের ট্রাস্টি জাফরুল্লাহ চৌধুরী, সাংবাদিক মাহফুজউল্লাহ এবং নাগরিক ঐক্যের আহ্বায়ক মাহমুদুর রহমান মান্নার বিরুদ্ধে আদালত অবমাননার অভিযোগের বিষয়ে শুনানির জন্য ২৮ নভেম্বর দিন পুনর্নির্ধারণ করেছেন আন্তর্জাতিক অপরাধ ট্রাইব্যুনাল-১।বিচারপতি এ টি এম ফজলে কবীরের নেতৃত্বে তিন সদস্যের ট্রাইব্যুনাল-১-এ গতকাল বুধবার টোয়েন্টিফোরের পাঁচজন কর্মকর্তার পক্ষে আইনজীবী এম আসাদুজ্জামান ট্রাইব্যুনালের দেওয়া কারণ দর্শানো নোটিশের লিখিত জবাব জমা দেন। মাহফুজউল্লাহর পক্ষে আইনজীবী তারিকুল ইসলাম নোটিশের জবাব দেওয়ার জন্য সময়ের আবেদন করেন। জাফরুল্লাহ চৌধুরী নিজের পক্ষে শুনানি করার আরজি জানান। ট্রাইব্যুনাল বলেন, সব আবেদনের শুনানি একসঙ্গে হবে।গত ১৮ সেপ্টেম্বর রাত ১১টায় চ্যানেল টোয়েন্টিফোরে প্রচারিত ‘মুক্তবাক’ টক শোতে আদালতের জন্য অবমাননাজনক মন্তব্য করার অভিযোগে ২৬ সেপ্টেম্বর চ্যানেলটির ব্যবস্থাপনা পরিচালক, প্রধান নির্বাহী কর্মকর্তা, নির্বাহী পরিচালক, অনুষ্ঠান-প্রধান, ওই টক শোর প্রযোজক, টক শোর সঞ্চালক মাহমুদুর রহমান মান্না, জাফরুল্লাহ চৌধুরী ও মাহফুজউল্লাহর বিরুদ্ধে রুল জারি করেন এই ট্রাইব্যুনাল।
