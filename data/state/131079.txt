
ইংরেজি ‘স্টেপ ডাউন’ কথাটির অর্থ কী হতে পারে? ভারতের প্রধানমন্ত্রী নরেন্দ্র মোদি ও বাংলাদেশের প্রধানমন্ত্রী শেখ হাসিনাকে ‘স্টেপ ডাউন’ কথাটি বলে হাস্যরসের সৃষ্টি করেছেন অনুষ্ঠান সঞ্চালকদের একজন। আজ শনিবার দুপুরে ভারতের রাজধানী নয়াদিল্লিতে হায়দরাবাদ হাউসে প্রধানমন্ত্রী শেখ হাসিনা ও নরেন্দ্র মোদির যৌথ সংবাদ সম্মেলনে বক্তব্য দেওয়ার আগে এ ঘটনা ঘটে।
নরেন্দ্র মোদি ও শেখ হাসিনা সাংবাদিকদের সামনে আনুষ্ঠানিক চুক্তি সই করেন। এরপর দুই নেতাকে যৌথ সংবাদ সম্মেলনে বক্তব্য দেওয়ার জন্য মঞ্চ থেকে একধাপ নামতে অনুরোধ করতে গিয়ে সঞ্চালকদের একজন বলে বসেন, ‘মে আই রিকোয়েস্ট দ্য টু প্রাইম মিনিস্টার্স টু নাউ প্লিজ স্টেপ ডাউন।’
কথার অর্থ বুঝেই এরপর হাসতে শুরু করেন ভারতের প্রধানমন্ত্রী। হাসতে শুরু করেন প্রধানমন্ত্রী শেখ হাসিনাও। হাসি থামতেই চায় না। প্রায় পুরো এক মিনিট ধরেই এ হাসির রেশ ছিল। তথ্যসূত্র: টাইমস অব ইন্ডিয়া।
