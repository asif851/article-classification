
ফরিদপুরের ভাঙ্গা উপজেলায় পানিতে ডুবে দুই শিশুর মৃত্যু হয়েছে। আজ শনিবার বেলা একটার দিকে এ ঘটনা ঘটে ঘারুয়া ইউনিয়নের ডাঙ্গারপাড় গ্রামে।
পানিতে ডুবে মৃত্যু হওয়া ওই দুই শিশু হলো শেখ আলমগীর হোসেনের মেয়ে ফাতেমা আক্তার (৭) ও একলাস শেখের মেয়ে ইন্তি আক্তার (৭)। এদের বাড়ি ঘারুয়া ইউনিয়নের খামিনারবাগ গ্রামে। তারা চাচাতো বোন। এই দুই শিশুই খামিনারবাগ সরকারি প্রাথমিক বিদ্যালয়ের প্রথম শ্রেণিতে পড়ত।
খামিনারবাগ সরকারি প্রাথমিক বিদ্যালয়ের প্রধান শিক্ষক মঞ্জু রানী সরকার জানান, ওই দুই শিশুই আজ সকালে স্কুলে এসেছিল। দুপুর ১২টার দিকে স্কুল ছুটি হয়ে যাওয়ার পর তারা বিলের থেকে শাপলা তুলে বাড়ি ফেরার পথে ডাঙ্গারপার গ্রামে একটি পুকুরে গোসল করতে নামে। একপর্যায়ে ওই পুকুরে ডুবে মারা যান।
ঘটনার সত্যতা নিশ্চিত করে ঘারুয়া ইউনিয়ন পরিষদের (ইউপি) চেয়ারম্যান শফিউদ্দিন মোল্লা জানায়, স্কুল থেকে বাড়ি ফেরার পথে পুকুরে গোসল করতে নামে ওই দুই শিশু। অসাবধানতাবশতই এক শিশু পানিতে পড়ে গেলে অপরজন তাকে তুলতে গিয়ে দুজনেই পানিতে ডুবে যায়। পরে একটি শিশুর লাশ ভেসে ওঠে। সেটা উদ্ধারের পর এলাকাবাসী খোঁজাখুঁজি করে পুকুরে ডুবে থাকা অন্য শিশুটির লাশ উদ্ধার করে। পারে তাদের ভাঙ্গা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।
