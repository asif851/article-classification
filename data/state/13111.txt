
মৌলভীবাজারের বড়লেখা উপজেলার ইউনিয়ন পরিষদের (ইউপি) সদস্য আবুল হোসেন আলমের হত্যাকাণ্ডে জড়িত থাকার অভিযোগে কাজল মিয়া (৪৭) নামের এক ব্যক্তিকে আটক করা হয়েছে। নিহত আবুল হোসেন উত্তর শাহবাজপুর ইউপির ৫ নম্বর ওয়ার্ডের সদস্য ও আওয়ামী লীগের ইউনিয়ন কমিটির যুগ্ম সাধারণ সম্পাদক ছিলেন।
আটক কাজল ভারতে পালানোর চেষ্টার সময় বর্ডার গার্ড বাংলাদেশের (বিজিবি) টহল দল উত্তর শাহবাজপুরের সীমান্তবর্তী সারপার এলাকা থেকে আজ শুক্রবার সকালে তাঁকে আটক করে পুলিশের কাছে সোপর্দ করে। তাঁর বাড়ি উত্তর শাহবাজপুরের সায়পুর গ্রামে।বিজিবি, পুলিশ ও এলাকাবাসী সূত্রে জানা গেছে, কাজল সকাল ছয়টার দিকে সারপার এলাকা দিয়ে ভারতে পালানোর চেষ্টা করেন। এ সময় বিজিবির ৫২ ব্যাটালিয়নের লাতু ও নয়াগ্রাম ক্যাম্পের দুটি টহল দল এলাকাবাসীর সহযোগিতায় তাঁকে ধাওয়া করে আটক করে। সকাল সাড়ে সাতটার দিকে তাঁকে পুলিশের কাছে সোপর্দ করা হয়। গতকাল বৃহস্পতিবার সকালে আবুল হোসেন স্থানীয় এক ব্যক্তির জানাজায় যোগ দিতে মোটরসাইকেলে করে যাওয়ার সময় পূর্ববিরোধের জের ধরে কাজল দা দিয়ে তাঁকে এলোপাতাড়ি কোপান বলে অভিযোগ ওঠে। পরে হাসপাতালে নেওয়ার পথে আবুল হোসেন মারা যান।বড়লেখা থানার ভারপ্রাপ্ত কর্মকর্তা (ওসি) সহিদুর রহমান দুপুর সাড়ে ১২টার দিকে মুঠোফোনে প্রথম আলোকে বলেন, কাজলকে আটক করা হয়েছে। হত্যাকাণ্ডের বিষয়ে তাঁকে জিজ্ঞাসাবাদ করা হবে। নিহত আবুল হোসেনের পরিবারের পক্ষ থেকে হত্যা মামলা করা হবে বলে জানান তিনি।
আরও পড়ুন:ইউপি সদস্যকে কুপিয়ে হত্যা
