
বাণিজ্যমন্ত্রী তোফায়েল আহমেদকে উদ্দেশ করে বিএনপির ভাইস চেয়ারম্যান সাদেক হোসেন খোকা বলেছেন, ‘শেখ হাসিনাকে সন্তুষ্ট করার জন্য অনেক তোষামোদ করতে পারেন। করতে চান করেন। মন্ত্রী হয়েছেন, খালেদা জিয়াকে পা ছুঁয়ে সালাম করে যান। আমাদের আন্দোলনের চাপে আপনি, আমু মন্ত্রী হয়েছেন।’আজ শনিবার শ্রমিক দল ঢাকা মহানগর কমিটির সম্মেলনে বিএনপির নেতা সাদেক হোসেন এসব কথা বলেছেন। তিনি দাবি করেন, তারেক রহমানের বক্তব্য খণ্ডন করতে না পেরে তোফায়েল আহমেদ যা খুশি তা-ই বলছেন।জাতীয় সংসদে বিএনপির সিনিয়র ভাইস চেয়ারম্যান তারেক রহমানের বক্তব্যের সমালোচনা করায় তোফায়েল আহমেদের কঠোর সমালোচনা করেন সাদেক হোসেন। তিনি বলেন, শেখ হাসিনাও তোফায়েলকে বিশ্বাস করেন না। তোফায়েল গণফোরামের সাধারণ সম্পাদক হওয়ার কথা। এখন শেখ হাসিনাকে সন্তুষ্ট করতে তিনি অনেক তোষামোদ করছেন।বিএনপির নেতা সাদেক হোসেন আরও বলেন, ‘তোফায়েল সবকিছুতে তিন ফাল দিয়ে দাঁড়িয়ে যান। লাফিয়ে ওঠেন। আপনি এত ক্ষমতাধর ছিলেন জিয়াউর রহমান “স্যার” “স্যার” বলতে বলতে অস্থির হয়ে যেতেন। তাহলে ৩২ নম্বরে যখন শেখ মুজিবুর রহমান সপরিবারে নিহত হয়েছিলেন, তখন তো আপনি টুঁ শব্দ করেননি। দুষ্টু লোকেরা বলে, সে হত্যাকাণ্ডের সঙ্গে আপনার সম্পৃক্ততা ছিল।’দলের আরেক ভাইস চেয়ারম্যান আবদুল্লাহ আল নোমান বলেছেন, ‘তারেক রহমান ইতিহাসের বাইরে কোনো কথা বলেননি। তারেক রহমানের বক্তব্য ইতিহাসের অংশ। এখন তোফায়েলদের মাথা খারাপ হয়ে গেছে। তাই তাঁরা গালিগালাজ করছেন।’
