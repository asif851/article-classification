
কুষ্টিয়ার কুমারখালী উপজেলার কাঞ্চনপুর গ্রামে কালিন্দী থেকে আজ বৃহস্পতিবার সকালে নুরুল ইসলাম (৩২) নামের এক ব্যবসায়ীর লাশ উদ্ধার করেছে পুলিশ। অপহরণের পর তাঁকে হত্যা করা হয়েছে বলে নিহত নুরুল ইসলামের পরিবার অভিযোগ করেছেন।
এদিকে ভোর ছয়টার দিকে পূর্বশত্রুতার জের ধরে দৌলতপুর উপজেলার শেরপুর গ্রামে আজিরুদ্দিন সরদার (৭০) নামের এক বৃদ্ধ কৃষককে নিজ বাড়িতে ধারালো অস্ত্র দিয়ে কুপিয়ে হত্যা করেছে প্রতিপক্ষের লোকজন। পুলিশ লাশ দুটি উদ্ধার করে ময়নাতদন্তের জন্য কুষ্টিয়া জেনারেল হাসপাতালের মর্গে পাঠিয়েছে।
পুলিশ ও এলাকাবাসী সূত্রে জানা গেছে, কুষ্টিয়া সদর উপজেলার হরিনারায়ণপুর গ্রামের বাজারে নুরুল ইসলাম হাঁড়ি-পাতিলের ব্যবসা করতেন। গত রোববার সন্ধ্যার দিকে বাড়ি ফেরার পথে তিনি নিখোঁজ হন। রাতেই তাঁর পরিবারের লোকজন ইসলামী বিশ্ববিদ্যালয় থানায় সাধারণ ডায়েরি করেন। আজ সকাল সাড়ে আটটার দিকে হরিনারায়ণপুর বাজারের কাছে কাঞ্চনপুর গ্রামে কালিন্দীতে নুরুলের মৃতদেহ ভাসতে দেখে স্থানীয়রা পুলিশকে জানায়।
কুমারখালী থানার ভারপ্রাপ্ত কর্মকর্তা (ওসি) রামপ্রসাদ ভদ্র বলেন, মৃতদেহে পচন ধরে গেছে। ময়নাতদন্ত প্রতিবেদন ছাড়া কিছু বলা সম্ভব নয়।
এদিকে ভোর ছয়টার দিকে দৌলতপুর উপজেলার শেরপুর গ্রামে নিজ বাড়ি থেকে বৃদ্ধ কৃষক আজিরুদ্দিন সরদারের লাশ উদ্ধার করে পুলিশ। আজিরুদ্দিনের সঙ্গে স্থানীয় নবীর উদ্দীন পক্ষের লোকজনের জমি নিয়ে দীর্ঘদিন ধরে বিরোধ চলে আসছিল। এ নিয়ে গতকাল বুধবার সন্ধ্যার দিকে উভয় পক্ষের মধ্যে মারামারি হয়। পরে পুলিশ গিয়ে পরিস্থিতি নিয়ন্ত্রণে আনে।
দৌলতপুর থানার ভারপ্রাপ্ত কর্মকর্তা (ওসি) আবদুল খালেক বলেন, গভীর রাতে পুলিশ ওই এলাকায় তল্লাশি চালায়। তবে ওই সময় মারামারিতে অংশ নেওয়া কাউকে পাওয়া যায়নি। আজ সকালে আজিরুদ্দিনের বাড়ির  লোকজন পুলিশকে ফোন করে জানায়, তাঁকে ঘুমন্ত অবস্থায় কে বা কারা কুপিয়ে হত্যা করেছে। এ ঘটনায় হত্যা মামলার বিষয়টি প্রক্রিয়াধীন।
