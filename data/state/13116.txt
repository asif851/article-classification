
চট্টগ্রাম নগরে পুলিশের সঙ্গে ‘বন্দুকযুদ্ধে’ আরমান হাজারী (২৮) নামের এক যুবক নিহত হয়েছেন। আজ শনিবার ভোররাত সাড়ে চারটার দিকে চান্দগাঁও থানার শমসেরপাড়া এলাকায় এ ঘটনা ঘটে। পুলিশ বলছে, আরমানের বিরুদ্ধে বিভিন্ন থানায় ৩০ টির বেশি মামলা রয়েছে।
চাঁন্দগাও থানার উপপরিদর্শক (এসআই) ইকবাল হোসেনের ভাষ্য, আরমান একজন সন্ত্রাসী। তাঁর বিরুদ্ধে ওই থানায় হত্যা, অস্ত্র, চাঁদাবাজিসহ ২১টি মামলা রয়েছে। নগরের অন্যান্য থানায় আরও ১০-১২টি মামলা আছে। তিনি বলেন, আরমানকে গ্রেপ্তারে শমসেরপাড়ায় পুলিশের একটি দল অভিযান চালায়। এ সময় সেখানে ওত পেতে থাকা আরমান হাজারীর অনুসারীরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। পরে পুলিশ ঘটনাস্থল থেকে আরমানের লাশ উদ্ধার করে।
‘বন্দুকযুদ্ধে’ পুলিশের চার সদস্য আহত হন। তাঁরা হলেন ওই থানার উপপরিদর্শক (এসআই) মো. নাসিম, সহকারী উপপরিদর্শক (এএসআই) মো. আতাউদ্দিন, এএসআই অর্ণব বড়ুয়া ও এএসআই মনিরুল ইসলাম। তাঁরা প্রাথমিক চিকিৎসা নিয়েছেন।
আরমানের মরদেহ ময়নাতদন্তের জন্য চট্টগ্রাম মেডিকেল কলেজ হাসপাতাল মর্গে পাঠানো হয়েছে।
থানার পরিদর্শক (তদন্ত) শহীদুল ইসলামও বিষয়টি নিশ্চিত করেন।
