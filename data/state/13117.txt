
রংপুরের পীরগঞ্জে যাত্রীবাহী বাস খাদে পড়ে তিনজন নিহত হয়েছে। আহত হয়েছে ১৯ জন। আজ বৃহস্পতিবার ভোরে উপজেলা সদরের ফায়ার সার্ভিস স্টেশনের কাছে ঢাকা-রংপুর মহাসড়কে এই দুর্ঘটনা ঘটে।
পীরগঞ্জ হাইওয়ে পুলিশ জানায়, দুর্ঘটনায় ঘটনাস্থলে দুই নারী নিহত হন। তাঁদের নাম-পরিচয় তাৎক্ষণিকভাবে জানা যায়নি। পরে হাসপাতালে মারা যান এক যুবক।
পীরগঞ্জ হাইওয়ে পুলিশের উপপরিদর্শক হাফিজুর রহমান বলেন, রূপসী পরিবহনের বাসটি ঢাকা থেকে ঠাকুরগাঁও যাচ্ছিল। ভোর সাড়ে পাঁচটার দিকে বাসটি দুর্ঘটনায় পড়ে। এতে হতাহত হওয়ার এ ঘটনা ঘটে।
আহত ব্যক্তিদের উদ্ধার করে রংপুর মেডিকেল কলেজ হাসপাতালে নেওয়া হয়েছে।  হাসপাতাল ও পুলিশ সূত্র জানায়, হাসপাতালে আহত অবস্থায় ২০ জনকে আনা হয়। তাদের মধ্যে একজন মারা যায়।
