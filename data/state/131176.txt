
জাতীয় ভোক্তা অধিকার সংরক্ষণ অধিদপ্তরের পরিদর্শক পরিচয় দিয়ে চাঁদাবাজি ও প্রতারণার অভিযোগে ফকির মেরাজ আলী শেখ (৪০) নামের এক ব্যক্তি গ্রেপ্তার হয়েছেন৷ গতকাল সোমবার কেরানীগঞ্জ উপজেলা পরিষদ চত্বর থেকে তঁাকে গ্রেপ্তার করা হয়৷ এ সময় তাঁর দুই সহযোগী সাংবাদিক হিসেবে পরিচয় দেওয়া সাইদ মিয়া (৩২) ও ম্যাজিস্ট্রেট হিসেবে পরিচয় দেওয়া সুজনকেও (৪৫) গ্রেপ্তার করে পুলিশ৷উপজেলা নির্বাহী কর্মকর্তার কার্যালয় সূত্র জানায়, ফকির মেরাজ আলীর বিরুদ্ধে একাধিক অভিযোগ পাওয়ার পর কেরানীগঞ্জ উপজেলা নির্বাহী কর্মকর্তা (ইউএনও) আবুল বাশার মোহাম্মদ ফখরুজ্জামান তদন্তে নামেন। তিনি জাতীয় ভোক্তা অধিকার সংরক্ষণ অধিদপ্তরের উপপরিচালক শাহ আলম ও সহকারী পরিচালক মাসুম আরেফিনের সঙ্গে কথা বলে এই অধিদপ্তরে পরিদর্শকের কোনো পদ নেই বলে জানতে পারেন৷ দুই সহযোগীসহ গতকাল তাঁকে উপজেলা পরিষদ চত্বর থেকে আটক করে পুলিশে দেন ইউএনও৷স্থানীয় সূত্রে জানা যায়, ফকির মেরাজ আলী বেশ কিছুদিন ধরে কেরানীগঞ্জের বিভিন্ন বাজার ও ব্যবসাপ্রতিষ্ঠানে ভ্রাম্যমাণ আদালত পরিচালনা করে আসছিলেন৷ ওই সুযোগে প্রতিষ্ঠানগুলো থেকে মোটা অঙ্কের চাঁদা নিতেন তিনি ও তাঁর সহযোগীরা৷
