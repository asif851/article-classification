
ঢাকা-চট্টগ্রাম মহাসড়কে ১০ কিলোমিটার এলাকাজুড়ে তীব্র যানজটের সৃষ্টি হয়েছে। আজ শুক্রবার ভোররাত ৪টা থেকে দাউদকান্দি টোল প্লাজা থেকে আমিরাবাদ পর্যন্ত ১০ কিলোমিটার এলাকায় তীব্র যানজট দেখা যায়। যানজটে আটকা পড়ে দুর্ভোগ পোহাচ্ছে যাত্রীরা।
ঢাকাগামী মাইক্রোবাসের চালক হাফিজ আলী বলেন, দাউদকান্দির আমিরাবাদে সকাল ৮টায় যানজটে আটকা পড়ে ১০ কিলোমিটার পথ পার হতে তিন ঘণ্টা লেগেছে।
ঢাকা থেকে কুমিল্লাগামী বাসের যাত্রী চাঁদপুর সদরের বিশ্ববিদ্যালয়পড়ুয়া ছাত্র রিয়াদ উদ্দীন বলেন, চাঁদপুর থেকে বাসে উঠে দাউদকান্দি পর্যন্ত যানজটের কারণে এক ঘণ্টার পথ অতিক্রম করতে দুই ঘণ্টা লেগেছে।
কুমিল্লা হাইওয়ে পুলিশের ট্রাফিক ইন্সপেক্টর জিয়া আলম বলেন, মেঘনা গোমতী সেতুর টোল প্লাজার ওজন পরিমাপক যন্ত্রে ধীরগতি, মেঘনা গোমতি সেতু এলাকার নদী বন্দরে বালুবাহী ট্রাকের উল্টো পথে চলাচল, মালবাহী কাভার্ড ভ্যানের ইচ্ছেমতো চলাচলের কারণে এ যানজটের সৃষ্টি হয়। যানজট নিরসনে কুমিল্লা হাইওয়ে পুলিশ চেষ্টা চালাচ্ছে।
 
