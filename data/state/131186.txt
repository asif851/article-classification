
পাবনা বিজ্ঞান ও প্রযুক্তি বিশ্ববিদ্যালয়ের বঙ্গবন্ধু আবাসিক হলে আধিপত্য বিস্তার নিয়ে আজ সোমবার সকালে ছাত্রলীগের দুই পক্ষের মধ্যে পাল্টাপাল্টি ধাওয়া ও সংঘর্ষ হয়েছে।
এ সময় বিক্ষুব্ধ ছাত্ররা হলের দুটি কক্ষে ভাঙচুর চালিয়েছেন। পরে পুলিশ গিয়ে পরিস্থিতি নিয়ন্ত্রণে আনে।
প্রত্যক্ষদর্শী ব্যক্তিদের ভাষ্য, বেশ কিছুদিন ধরে বঙ্গবন্ধু হলে আধিপত্য বিস্তার নিয়ে বিশ্ববিদ্যালয় ছাত্রলীগ দুই ভাগে বিভক্ত হয়ে পড়ে। সভাপতি-সম্পাদক এক পক্ষ হলেও অন্য নেতারা তাঁদের বিপক্ষে অবস্থান নেন। এরই জের ধরে সকালে দুই পক্ষের সমর্থকদের মধ্যে কথা-কাটাকাটি শুরু হয়। একপর্যায়ে তাঁরা সংঘর্ষে জড়িয়ে পড়েন। দুই পক্ষের মধ্যে বেশ কিছুক্ষণ পাল্টাপাল্টি ধাওয়া ও ইটপাটকেল ছোড়াছুড়ি চলে। এ সময় বিক্ষুব্ধ ছাত্ররা হলের দুটি কক্ষের চেয়ার-টেবিল ও জানালা-দরজা ভাঙচুর করেন। পরে পুলিশ গিয়ে পরিস্থিতি নিয়ন্ত্রণে আনে।
পাবনা সদর থানার ভারপ্রাপ্ত কর্মকর্তা (ওসি) আব্দুর রাজ্জাকের ভাষ্য, ‘খবর পেয়ে ঘটনাস্থলে গিয়ে আমরা পরিস্থিতি নিয়ন্ত্রণে এনেছি। এখন সব স্বাভাবিক আছে।’
যোগাযোগ করা হলে বিশ্ববিদ্যালয়ের প্রক্টর আওয়াল কবির প্রথম আলোকে বলেন, হলে সিট নিয়ে দুই পক্ষের মধ্যে মনোমালিন্য চলছিল। এর জের ধরেই সামান্য উত্তেজনা তৈরি হয়েছিল। ঠিক হয়ে গেছে।
