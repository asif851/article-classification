
জাতীয় সংসদে আজ মঙ্গলবার নেভি (সংশোধন) বিল-২০১৬ পাস করা হয়েছে। সংসদ কাজে প্রতিরক্ষা মন্ত্রণালয়ের দায়িত্বপ্রাপ্ত আইন, বিচার ও সংসদবিষয়ক মন্ত্রী আনিসুল হক বিলটি পাসের প্রস্তাব করেন।
বিলে নেভি (সংশোধন) অধ্যাদেশ-১৯৭৬, নেভি (সংশোধন) অধ্যাদেশ-১৯৭৭, নেভি (সংশোধন) অধ্যাদেশ-১৯৮৬—এই তিনটি অধ্যাদেশকে সমন্বিত করে প্রয়োজনীয় বিধান সংযোজন করা হয়েছে। বিলে এসব অধ্যাদেশের বিভিন্ন ধারাকে যুগোপযোগী করতে প্রয়োজনীয় সংশোধন করা হয়েছে।
বিলে নেভি (সংশোধন) অধ্যাদেশ-১৯৭৬, নেভি (সংশোধন) অধ্যাদেশ-১৯৭৭, নেভি (সংশোধন) অধ্যাদেশ-১৯৮৬ বাতিল করা হয়েছে।
জাতীয় পার্টির ফখরুল ইমাম, মো. সেলিম উদ্দিন, মো. নূরুল ইসলাম ওমর, কাজী ফিরোজ রশীদ, নুরুল ইসলাম মিলন, বেগম নূর-ই-হাসনা লিলি চৌধুরী, মোহাম্মদ ইলিয়াছ, স্বতন্ত্র সদস্য আবদুল মতিন ও রুস্তম আলী ফরাজী বিলের ওপর জনমত যাচাই–বাছাই কমিটিতে প্রেরণ ও সংশোধনী প্রস্তাব আনলে তা কণ্ঠভোটে নাকচ হয়ে যায়।
