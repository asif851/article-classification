
বিএনপির নিখোঁজ নেতা ইলিয়াস আলীর ‘গুমের’ জবাব সরকারকে দিতে হবে বলে মন্তব্য করেছেন তাঁর স্ত্রী তাহসিনা রুশদী। আজ শুক্রবার সিলেটের বিশ্বনাথ উপজেলা বিএনপির দ্বিবার্ষিক সম্মেলনে জেলা বিএনপির সদস্য তাহসিনা রুশদী এ মন্তব্য করেন।
সম্মেলনে প্রধান অতিথির বক্তব্যে ইলিয়াস আলীর স্ত্রী বলেন, ‘ইলিয়াস গুম হওয়ার কারণ জনগণ জানতে চায়। সরকারকে এর জবাব দিতে হবে। কোন অপরাধের কারণে প্রায় আড়াই বছর ধরে তাঁকে (ইলিয়াস) গুম নামক কারাগারে বন্দী করে রাখা হয়েছে, তা–ও জনগণ জানতে চায়।’তাহসিনা রুশদী আরও বলেন, এ দেশে আর গণতন্ত্র নেই। বিএনপির মিছিল-সমাবেশে সরকার তার লাঠিয়ালদের দিয়ে হামলা করাচ্ছে। একের পর এক মিথ্যা মামলা দিয়ে নেতা-কর্মীদের হয়রানি করছে। ইলিয়াস-পত্নী বলেন, ‘আমি নেতা হতে নয়, বিচার দিতে এসেছি। ইলিয়াস আলীর শক্তির উৎস জনগণ। তাই সবাইকে আজ ঐক্যবদ্ধ আন্দোলনের মধ্য দিয়ে জনতার নেতা ইলিয়াস আলীকে ফিরিয়ে আনতে হবে।’সম্মেলনে বিশেষ অতিথির বক্তব্য দেন জেলা বিএনপির যুগ্ম আহ্বায়ক দিলদার হোসেন, আবদুল গফফার, আলী আহমদ, এমরান আহমদ চৌধুরী, মহিলা দলের সভাপতি পাপিয়া চৌধুরী, কানাইঘাট বিএনপির সভাপতি মামুনুর রশীদ, উপজেলা বিএনপির আহ্বায়ক জালাল উদ্দিন ও সদস্য কবির হোসেন চেয়ারম্যান।কেন্দ্রীয় বিএনপির সাংগঠনিক সম্পাদক ইলিয়াস আলী নিখোঁজের পর এই প্রথম বিশ্বনাথ উপজেলার সম্মেলন হলো। উপজেলা সদরের অটোরিকশা স্ট্যান্ডে সম্মেলনে প্রধান অতিথি ছিলেন তাহসিনা রুশদী। সম্মেলনের উদ্বোধন করেন জেলা বিএনপির আহ্বায়ক নুরুল হক এবং সভাপতিত্ব করেন সদস্য ও উপজেলা পরিষদের চেয়ারম্যান সুহেল আহমদ চৌধুরী।
