
তিন বাহিনীর পদমর্যাদায় সমতা আনার দাবি জানিয়েছে বিমানবাহিনী। এ ছাড়া প্রতিরক্ষা মন্ত্রণালয়ের গুরুত্বপূর্ণ পদে বিমানবাহিনীর কর্মকর্তাদের নিয়োগ দেওয়ার কথাও বলেছে তারা।
আজ বুধবার ঘাঁটি বাশারে আয়োজিত দরবার অনুষ্ঠানে প্রধানমন্ত্রী শেখ হাসিনার কাছে বিমানবাহিনীর কর্মকর্তারা এসব দাবি তোলেন।
বিমানবাহিনীর একজন কর্মকর্তা প্রধানমন্ত্রীকে বলেন, তিন বাহিনীর মধ্যে সমতা আনা প্রয়োজন।
তিন বাহিনীর প্রধানের মধ্যে কেবলমাত্র সেনাবাহিনীর প্রধান জেনারেল পদমর্যাদার এবং নৌ ও বিমানবাহিনীর প্রধান লেফটেন্যান্ট জেনারেলের সমান পদমর্যাদার। পদমর্যাদায় সমতার দাবি তোলার পাশাপাশি বিমানবাহিনীর কর্মকর্তারা ‘উচ্চ উড্ডয়ন’ ঝুঁকিভাতা, প্রতিরক্ষা সার্ভিস ভাতা ও অবসর প্রস্তুতিমূলক ছুটি ছয় মাস থেকে এক বছর করার দাবি করেছেন। বিমানবাহিনীর কর্মকর্তারা বিমানবন্দরের নিরাপত্তা নিশ্চিত করতে স্বতন্ত্র ‘এয়ার রেজিমেন্ট’ গঠন ও সিলেটে একটি বিমানঘাঁটি স্থাপনে উদ্যোগ নেওয়ার অনুরোধ জানিয়েছেন।
জবাবে প্রধানমন্ত্রী শেখ হাসিনা রসিকতা করে বলেন, ‘যেখানে যাই সবাই খালি ভাতা বাড়ানোর কথা বলে, বেতন বাড়ানোর কথা কেউ বলে না।’ তিনি বলেন, তাঁর সরকার বিমানবাহিনীর উন্নয়নে সাধ্যমতো কাজ করেছে। আবার ক্ষমতায় এলে উন্নয়নের ধারাবাহিকতা রক্ষা করা হবে। তিনি বিমানবাহিনীকে যেকোনো হুমকি মোকাবিলায় সব সময় প্রস্তুত থাকার নির্দেশ দিয়েছেন। শেখ হাসিনা বিমানবাহিনীর সদস্যদের ঊর্ধ্বতন নেতাদের প্রতি আস্থা, পারস্পরিক বিশ্বাস ও সহমর্মিতা নিয়ে কাজ করার আহ্বান জানান। 
প্রধানমন্ত্রী বলেন, বর্তমান সরকার ক্ষমতায় আসার পর চীন থেকে ১৬টি যুদ্ধবিমান, রাশিয়া থেকে তিনটি হেলিকপ্টার কিনেছে। এ ছাড়া ভূমি থেকে আকাশে নিক্ষেপণযোগ্য ক্ষেপণাস্ত্র, পরিবহন বিমান কেনা হয়েছে। আরও ৩৬টি বিমান ও সাতটি কপ্টার কেনার প্রক্রিয়া শেষ হয়েছে। এ ছাড়া ডুবো যুদ্ধজাহাজ কেনার বিষয়টি প্রক্রিয়াধীন আছে।
ঘাঁটি বাশারে আয়োজিত দরবারে বিমানবাহিনীর প্রধান এয়ার ভাইস মার্শাল ইনামুল বারী, প্রতিরক্ষা উপদেষ্টা তারিক আহমেদ সিদ্দিক, সশস্ত্র বাহিনী বিভাগের প্রিন্সিপাল স্টাফ অফিসার আবু বেলাল মো. শফিউল হকসহ বিমানবাহিনীর প্রায় পাঁচ হাজার সদস্য উপস্থিত ছিলেন।
