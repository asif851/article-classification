
মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ চুমকি বলেছেন, নারীরাও অনেক সময় স্বেচ্ছায় পুরুষের ওপর নির্ভরশীল হতে চায়। নির্ভরশীল হয়ে কখনো সমান অধিকার পাওয়া যায় না। নারীদের মানসিকতার বদলও জরুরি।
আজ রোববার রাজধানীর সিরডাপ মিলনায়তনে মহিলা ও শিশুবিষয়ক মন্ত্রণালয় আয়োজিত আন্তর্জাতিক নারী নির্যাতন প্রতিরোধ পক্ষ উপলক্ষে ১৬ দিনব্যাপী কার্যক্রমের উদ্বোধনের সময় প্রধান অতিথির বক্তব্যে প্রতিমন্ত্রী এ কথা বলেন।
প্রতিমন্ত্রী বলেন, অনেক শিক্ষিত মেয়েও বিয়ের সময় শিক্ষা-দীক্ষায়, চাকরিক্ষেত্রে তাঁর চেয়ে উচ্চপর্যায়ে আছে সে ধরনের পুরুষকে বিয়ে করে। এমনকি ছেলের উচ্চতা কম হলেও অনেক মেয়ে বিয়ে করতে চায় না। এ ধরনের মানসিকতা, নারী যে পুরুষের নিয়ন্ত্রণে থাকতে চায়, পরোক্ষভাবে তা-ই প্রকাশ করে। নারীদের এ ধরনের দৃষ্টিভঙ্গি থেকে সরে আসতে হবে।  প্রতিমন্ত্রী বলেন, প্রযুক্তির প্রসারের কারণে নির্যাতনের ধরনও পাল্টেছে। মহিলা ও শিশুবিষয়ক মন্ত্রণালয়ের হেল্প লাইনের (১০৯) সেবা যাতে সবার কাছে পৌঁছাতে পারে, তার ব্যবস্থা নিতে মন্ত্রণালয়ের কর্মকর্তাদের নির্দেশ দেন তিনি।
মহিলা ও শিশুবিষয়ক মন্ত্রণালয়ের সচিব নাছিমা বেগমের সভাপতিত্বে এ অনুষ্ঠানে জাতিসংঘের বিভিন্ন সংস্থার প্রতিনিধিরা উপস্থিত ছিলেন। এতে স্বাগত বক্তব্য দেন মন্ত্রণালয়ের নারী নির্যাতন প্রতিরোধকল্পে মাল্টিসেক্টরাল প্রকল্পের প্রকল্প পরিচালক আবুল হোসেন।
১৯৯৯ সালে জাতিসংঘ ২৫ নভেম্বর দিনটিকে আন্তর্জাতিক নারী নির্যাতন প্রতিরোধ দিবস হিসেবে ঘোষণা করে। বাংলাদেশসহ বিশ্বের বিভিন্ন দেশে ২৫ নভেম্বর থেকে ১০ ডিসেম্বর পর্যন্ত নারীর প্রতি সহিংসতা রোধে ১৬ দিনের কর্মসূচি পালন করা হয়। ‘নারী আজ অগ্রসর, চায় সমতা জীবনভর’ প্রতিপাদ্য নিয়ে বাংলাদেশে সরকারি ও বেসরকারি পর্যায়ে বিভিন্ন কর্মসূচি পালিত হচ্ছে। বিজ্ঞপ্তি।
