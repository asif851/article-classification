
জামালপুরের সরিষাবাড়ী উপজেলার ডোয়াইল ইউনিয়নের ২ নম্বর ওয়ার্ড আওয়ামী লীগের সভাপতি হানিফ উদ্দিন (৫০) আজ শুক্রবার রাত সাড়ে সাতটার দিকে দুর্বৃত্তদের গুলিতে নিহত হয়েছেন। এ সময় আরও চার ব্যক্তি গুলিবিদ্ধ হন। সরিষাবাড়ী থানার পরিদর্শক (তদন্ত) তাওহীদুর রহমান বিষয়টি নিশ্চিত করেছেন।
আওয়ামী লীগের স্থানীয় নেতা-কর্মী, প্রত্যক্ষদর্শী ও নিহতের পরিবার সূত্রে জানা গেছে, হানিফ আজ দুপুরের দিকে হাটবাড়ী এলাকার নিজ বাড়ি থেকে বের হন। সন্ধ্যার দিকে কুটিরহাট এলাকায় একটি চায়ের দোকানে বসে ছিলেন। এ সময় দুর্বৃত্তরা দুটি মোটরসাইকেলে করে এসে হানিফকে লক্ষ্য করে গুলি ছুড়ে পালিয়ে যায়। এ সময় হাটবাড়ী গ্রামের মোজাফফর হোসেন, জামাল মন্ডল, আবদুল হক ও হেলাল উদ্দিন গুলিবিদ্ধ হন। মোজাফফর হোসেনকে ময়মনসিংহ মেডিকেল হাসপাতালে পাঠানো হয়েছে। অন্যদের স্থানীয় উপজেলা স্বাস্থ্য কমপ্লেক্সে ভর্তি করা হয়েছে।নিহত হানিফের বড় ছেলে রুবেল মিয়া অভিযোগ করেন, তাঁর বাবাকে জেএমবির জঙ্গিরা গুলি করে হত্যা করেছে। ডোয়াইল ইউনিয়ন আওয়ামী লীগের সাধারণ সম্পাদক অজয় কুমার ভৌমিকও একই অভিযোগ করেছেন।সরিষাবাড়ী থানার ভারপ্রাপ্ত কর্মকর্তা (ওসি) বিল্লাল উদ্দিন জানান, লাশ উদ্ধার করে থানায় আনা হয়েছে। পরিবারের সদস্যরা আসার পর মামলার ব্যাপারে সিদ্ধান্ত নেওয়া হবে।
