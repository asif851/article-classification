
ভারতের রাষ্ট্রীয় টেলিভিশন দূরদর্শনের মাধ্যমে দেশটিতে বাংলাদেশের রাষ্ট্রীয় সম্প্রচার সংস্থা বিটিভির অনুষ্ঠান প্রচারের ব্যবস্থা নেওয়া হচ্ছে বলে জানিয়েছেন তথ্যমন্ত্রী হাসানুল হক ইনু। আজ বুধবার জাতীয় পার্টির সালমা ইসলামের এক প্রশ্নের জবাবে মন্ত্রী এ কথা বলেন।মন্ত্রী আরও বলেন, ভারতের প্রধানমন্ত্রী নরেন্দ্র মোদির বাংলাদেশ সফরের সময় দূরদর্শনের একটি চ্যানেলে ডিটিএইচ প্রযুক্তির মাধ্যমে বিটিভির অনুষ্ঠান প্রচারের বিষয়ে তাঁর সম্মতি পাওয়া যায়। সে অনুযায়ী দূরদর্শন ও বিটিভির মধ্যে একটি সমঝোতা স্মারক সইয়ের প্রক্রিয়া চলমান রয়েছে। বাংলাদেশের টিভি চ্যানেলের বিষয়ে ভারতীয় দর্শকদের যথেষ্ট আগ্রহ রয়েছে। তবে ডাউনলিংক ফি বেশি হওয়ায় ভারতীয় কেবল অপারেটররা এ বিষয়ে আগ্রহী হচ্ছেন না। এ ছাড়া বাংলাদেশসহ সার্কভুক্ত দেশগুলোর টিভি চ্যানেলগুলো যাতে সহজে ভারতে সম্প্রচার করা যায়, সে জন্য পররাষ্ট্র মন্ত্রণালয়ের মাধ্যমে বিষয়টি সার্ক ফোরামে উত্থাপনের উদ্যোগ নেওয়া হচ্ছে।
পীর ফজলুর রহমানের প্রশ্নের জবাবে তথ্যমন্ত্রী বলেন, সরকারিভাবে প্রকৃত সাংবাদিকদের তালিকা করার উদ্যোগ নেওয়া হয়েছে। নতুন গঠিত সাংবাদিক কল্যাণ ট্রাস্টের মাধ্যমে প্রকৃত সাংবাদিকদের নাম তালিকাভুক্ত করার উদ্যোগ গ্রহণ করা হয়েছে।রেজাউল হক চৌধুরীর প্রশ্নের জবাবে তথ্যমন্ত্রী ইনু বলেন, বর্তমানে অনলাইনভিত্তিক পত্রিকার পূর্ণাঙ্গ পরিসংখ্যান তথ্য মন্ত্রণালয়ে নেই। তথ্য মন্ত্রণালয় অনলাইন গণমাধ্যম নীতিমালা প্রণয়নের উদ্যোগ গ্রহণ করেছে। নীতিমালাটি প্রণীত হলে সব অনলাইনভিত্তিক গণমাধ্যমকে নিবন্ধনের আওতায় আনা হবে।নিজাম উদ্দিন হাজারীর প্রশ্নের জবাবে হাসানুল হক বলেন, তথ্য মন্ত্রণালয়ে এখন পর্যন্ত ১ হাজার ৯২৫টি অনলাইন পত্রিকা, অনলাইন টিভি ও অনলাইন রেডিওর নিবন্ধনের জন্য আবেদন পাওয়া গেছে।প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বিকেল সাড়ে চারটার পর সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
