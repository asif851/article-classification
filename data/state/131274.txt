
সিলেটের বিয়ানীবাজারের শেওলা শুল্ক স্টেশন দিয়ে গতকাল বৃহস্পতিবার ভারত থেকে দুটি গাড়ি বাংলাদেশে অনুপ্রবেশ করেছে। সেখানে দায়িত্বরত বর্ডার গার্ড বাংলাদেশের (বিজিবি) সদস্যরা গাড়ি দুটি থামাতে পারেননি। কেউ কেউ ধারণা করছেন, শুল্ক ফাঁকি দেওয়ার জন্য গাড়ি দুটির মালিকেরা এই কাজ করেছেন। কয়েকজন বলছেন, এগুলোতে অস্ত্রের চালান এসে থাকতে পারে।শেওলা শুল্ক স্টেশন সূত্রে জানা গেছে, সকাল নয়টার একটু পর ভারত থেকে আসা দুটি পাজেরো জিপ সীমান্তের শেওলা তল্লাশি চৌকির প্রবেশ ফটকের বাঁশের খুঁটির ডান পাশের ফাঁকা জায়গা দিয়ে ঢুকে পড়ে। এই সময় বড়গ্রাম বিজিবি ক্যাম্পের সদস্যরা ওই ফটক পাহারা দিচ্ছিলেন। তাঁরা গাড়ি দুটি থামাতে ব্যর্থ হয়ে বিষয়টি দুবাগ বাজারের লোকজনকে জানান। দুবাগ বাজার এলাকার সড়কে অটোরিকশা দিয়ে প্রতিবন্ধকতা সৃষ্টির চেষ্টা করা হয়। তাতেও গাড়ি দুটি থামানো যায়নি। ভারতের সুতারকান্দি শুল্ক স্টেশনে খোঁজ নিয়ে জানা গেছে, সকাল নয়টার দিকে গাড়ি দুটির আরোহীরা শুল্ক দিয়ে ছাড়পত্র নিয়েছেন।এই ঘটনায় বিয়ানীবাজার পৌর শহরে নানা গুঞ্জন চলছে। কলেজ রোডের ব্যবসায়ী চুন্নু মিয়া বলেন, ‘আর কুন্তা নায় হারিছ চৌধুরী, ইলিয়াছ আলী, আর দিনার দেশে আইছে।’নাম প্রকাশে অনিচ্ছুক শেওলা স্থলবন্দরের এক সিঅ্যান্ডএফ এজেন্ট জানান, গাড়ি দুটির মূল্য চার কোটি টাকার ওপরে। এর শুল্ক কমপক্ষে ৪০ লাখ টাকা হবে।বিয়ানীবাজার থানার ভারপ্রাপ্ত কর্মকর্তা (ওসি) এ কে এম ফজলুল হক জানান, এ ব্যাপারে বাংলাদেশের সব থানায় খবর পাঠানো হয়েছে। ভারত থেকে পাওয়া তথ্য অনুযায়ী, XL75OAG ও LG52ZRO নম্বরের গাড়ি দুটি লন্ডন থেকে ভারত হয়ে বাংলাদেশে অনুপ্রবেশ করেছে।বিজিবির শ্রীমঙ্গল সেক্টরের অধিনায়ক কর্নেল সালাউদ্দিন জানান, বিজিবির সদস্যরা বুঝতে পারেননি যে তাঁরা এভাবে পালাবে। আর গাড়িতে লোকজন থাকায় পেছন থেকে গুলি করা যায়নি।ঘটনা তদন্তে বিয়ানীবাজার উপজেলা নির্বাহী কর্মকর্তা শহিদুল ইসলাম চৌধুরী ভারতের সুতারকান্দী তল্লাশি চৌকিতে যান। তিনি জানান, সুতারকান্দী শুল্ক কার্যালয় থেকে প্রাপ্ত তথ্যমতে, গাড়ি দুটিতে মোট তিনজন লোক ছিলেন। তাঁরা সিলেটের আঞ্চলিক ভাষায় কথা বলেন। এই তিনজনের নাম আছকর আলী, আন্তর আলী ও কাবুল মিয়া। ভারতীয় কর্তৃপক্ষ নিশ্চিত করেছে, গাড়িতে অস্ত্র বা মূল্যবান কোনো দ্রব্য ছিল না। সম্ভবত শুল্ক ফাঁকি দেওয়ার জন্যই তাঁরা এ ঘটনা ঘটিয়েছে।
 
