
চিকিৎসায় অবহেলার অভিযোগে সিলেটের বেসরকারি একটি হাসপাতালের রেজিস্ট্রার, চিকিৎসকসহ চারজনের বিরুদ্ধে সমন জারি করেছেন আদালত। সিলেটের সাংবাদিক বদরুর রহমানের ছেলের ডান হাতের একটি আঙুল অস্ত্রোপচার করে কেটে ফেলার ঘটনায় চিকিৎসায় অবহেলার অভিযোগ তুলে সিলেটের উইমেন্স মেডিকেল কলেজ হাসপাতালের কর্তব্যরত চিকিৎসকসহ সংশ্লিষ্ট ব্যক্তিদের বিরুদ্ধে আদালতে মামলা করেন তিনি। গতকাল মঙ্গলবার সিলেট মহানগর হাকিম আদালতে মামলার শুনানি শেষে সমন জারি করা হয়। বাদীপক্ষের আইনজীবী মুহাম্মদ তাজ উদ্দিন বলেন, ভুল চিকিৎসায় শিশুর অঙ্গহানি হয়েছে—এ অভিযোগের পরিপ্রেক্ষিতে হাসপাতালের অর্থোপেডিকস ও সার্জারি বিভাগের চিকিৎসক ও রেজিস্ট্রার জাবের আহমদ, চিকিৎসক তানভির আহমদ চৌধুরী, শিক্ষানবিশ চিকিৎসক শাফিনাজ মোস্তফা ও জরুরি বিভাগে চিকিৎসকের সহকারী ব্রাদার তারেকের বিরুদ্ধে ৩৮৪/৩৬ ধারায় অভিযোগ আমলে নিয়ে আদালত সমন জারি করেন। 
