
ফেসবুকে বঙ্গবন্ধু শেখ মুজিবুর রহমানকে হেয় প্রতিপন্ন এবং প্রধানমন্ত্রী শেখ হাসিনাকে হেয় প্রতিপন্ন করে হত্যার হুমকি দেওয়ার মামলায় চৌধুরী ইরাদ আহমেদ সিদ্দিকীর চার দিনের রিমান্ড মঞ্জুর করেছেন আদালত। আজ বৃহস্পতিবার ঢাকার মহানগর হাকিম মো. খুরশিদ আলম এ রিমান্ড মঞ্জুর করেন।
এর আগে তথ্য ও যোগাযোগপ্রযুক্তি আইনে রাজধানীর কোতোয়ালি থানায় করা মামলার তদন্ত কর্মকর্তা ঢাকা মহানগর পুলিশের (ডিএমপি) কাউন্টার টেররিজম ও ট্রান্স ন্যাশনাল ক্রাইম ইউনিটের পরিদর্শক শওকত আলী সরকার চৌধুরী ইরাদ আহমেদ সিদ্দিকীকে আদালতে হাজির করেন। একই সঙ্গে ঘটনার রহস্য উদ্‌ঘাটনের জন্য ইরাদ আহমেদকে সাত দিনের রিমান্ডে নেওয়ার আবেদন করেন।
রিমান্ড আবেদনে উল্লেখ করা হয়েছে, বুধবার দিবাগত ভোররাত ৪টা ৫০ মিনিটের দিকে বিদেশে যাওয়ার সময় হজরত শাহজালাল আন্তর্জাতিক বিমানবন্দর থেকে আসামি চৌধুরী ইরাদ আহমেদ সিদ্দিকীকে গ্রেপ্তার করা হয়। আসামি নিজের ফেসবুক আইডির মাধ্যমে বঙ্গবন্ধু শেখ মুজিবুর রহমান ও প্রধানমন্ত্রী শেখ হাসিনাকে ব্যঙ্গচিত্রের মাধ্যমে কটূক্তি করেন। একই সঙ্গে শেখ হাসিনাকে হত্যার হুমকিও দেন বলে এজাহারে উল্লেখ রয়েছে।
রিমান্ড আবেদনে আরও উল্লেখ করা হয়েছে, আসামি বছরের অধিকাংশ সময় বিদেশে থাকেন। নিজের নামে ফেসবুক আইডি থেকে ইন্টারনেটের মাধ্যমে এসব প্রচার ও প্রকাশের বিষয়ে আসামি স্বীকার করলেও তাঁর আইডিতে লগইন করে ভালোভাবে খোঁজ নেওয়া প্রয়োজন। তথ্যপ্রযুক্তি আইনের সাক্ষ্য-প্রমাণ ইন্টারনেটভিত্তিক—মামলার স্বার্থে যা দ্রুত সংগ্রহ করা দরকার। ঘটনার জন্য তাই আসামিকে রিমান্ডে নেওয়া প্রয়োজন। শুনানি শেষে আদালত আসামির চার দিনের রিমান্ড মঞ্জুর করেন।
গত বছরের সেপ্টেম্বরে জগন্নাথ বিশ্ববিদ্যালয় শাখা ছাত্রলীগের যুগ্ম সাধারণ সম্পাদক তরিকুল ইসলাম বাদী হয়ে ইরাদ আহমেদের বিরুদ্ধে তথ্যপ্রযুক্তি আইনে এ মামলাটি করেন।
মামলার তদন্তকারী কর্মকর্তা শওকত আলী সরকার আদালতকে জানিয়েছেন, চৌধুরী ইরাদ আহমেদ সিদ্দিকীর বিরুদ্ধে গাজীপুর, চট্টগ্রাম, ঝালকাঠি ও কুড়িগ্রামে চারটি মামলা আদালতে বিচারাধীন রয়েছে।
৪৫ বছর বয়সী চৌধুরী ইরাদ আহমেদ সিদ্দিকী বিএনপির সাবেক নেতা তানভীর আহমেদ সিদ্দিকীর ছেলে। গ্রেপ্তারের সময় তাঁর কাছ থেকে সিম, মোবাইল, ম্যাক বুক ও ল্যাপটপ উদ্ধার করা হয় এবং ফেসবুক আইডিগুলো জব্দ করা হয়।
