
দুর্নীতির মামলায় ত্রাণমন্ত্রী মোফাজ্জল হোসেন চৌধুরী মায়াকে খালাস দিয়ে হাইকোর্ট যে রায় দিয়েছিলেন তা বাতিল করেছেন সুপ্রিম কোর্টের আপিল বিভাগ। মামলাটি পুনর্বিচারের জন্য হাইকোর্ট বিভাগে পাঠানো হয়েছে। প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের তিন সদস্যের বেঞ্চ আজ রোববার এ আদেশ দেন।আদালতে মোফাজ্জল হোসেনের পক্ষে ছিলেন আইনজীবী বাসেত মজুমদার। দুর্নীতি দমন কমিশনের (দুদক) পক্ষে ছিলেন আইনজীবী খুরশিদ আলম খান। খুরশিদ আলম খান প্রথম আলোকে বলেন, হাইকোর্ট বিভাগের খালাসের রায় বাতিল করে মামলাটি পুনরায় শুনানির জন্য হাইকোর্টে পাঠিয়েছেন আপিল বিভাগ। ফলে আপিল বিচারাধীন থাকল।২০০৭ সালে অবৈধভাবে সম্পদ অর্জনের অভিযোগে মায়ার বিরুদ্ধে মামলা করে দুদক। এতে অভিযোগ করা হয়, মায়া প্রায় ২৯ লাখ টাকার সম্পদ অবৈধভাবে অর্জন করেছেন। ২০০৮ সালে ঢাকার একটি বিশেষ আদালত মায়াকে ১৩ বছরের কারাদণ্ডাদেশ ও জরিমানা করেন। ওই রায়ের বিরুদ্ধে হাইকোর্টে আপিল করেন মায়া। ২০১০ সালে হাইকোর্টের একটি বেঞ্চ মায়ার আপিল মঞ্জুর করে তাঁকে সাজা থেকে খালাস দেন।
পরে দুদক লিভ টু আপিল করেন। আজ আপিল বিভাগ তা মঞ্জুর করেন।
