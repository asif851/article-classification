
ঢাকাসহ বিভিন্ন স্থানে দলের ২০তম জাতীয় সম্মেলন উপলক্ষে টাঙানো সব পোস্টার, ব্যানার, বিলবোর্ড ১৪ ডিসেম্বরের মধ্যে নামিয়ে ফেলতে নির্দেশ দিয়েছে আওয়ামী লীগ। আজ রোববার দুপুরে আওয়ামী লীগ সভানেত্রীর ধানমন্ডির রাজনৈতিক কার্যালয়ে এক সংবাদ সম্মেলনে দলটির যুগ্ম সাধারণ সম্পাদক জাহাঙ্গীর কবির নানক দলের পক্ষে এ নির্দেশনা দেন।
জাহাঙ্গীর কবির নানক বলেন, শহীদ বুদ্ধিজীবী ও বিজয় দিবসে উপলক্ষে কেউ পোস্টার, বিলবোর্ড লাগালে সেখানে বঙ্গবন্ধু শেখ মুজিবুর রহমান ও প্রধানমন্ত্রী শেখ হাসিনার ছবি ছাড়া আর কারও ছবি ব্যবহার করা যাবে না।
সংবাদ সম্মেলনে শহীদ বুদ্ধিজীবী ও বিজয় দিবসে উপলক্ষে চার দিনের কর্মসূচি ঘোষণা করা হয়। এর মধ্যে রয়েছে ১৪ ডিসেম্বর দিবসটির প্রথম প্রহরে আওয়ামী লীগের দলীয় কার্যালয়সহ সারা দেশে কালো পতাকা ও দলীয় পতাকা উত্তোলন, ৭টা ১৫ মিনিটে মিরপুর বুদ্ধিজীবী কবরস্থানে শ্রদ্ধা নিবেদন, ৭টা ৪৫ মিনিটে বঙ্গবন্ধুর প্রতিকৃতিতে ফুল দিয়ে শ্রদ্ধা, ৯টা ৩০ মিনিটে রায়বাজার বদ্ধভূমিতে শ্রদ্ধা নিবেদন। বিকেল ৩টায় রাজধানীর কৃষিবিদ মিলনায়তনে আলোচনা সভা। সভায় সভাপতিত্ব করবেন প্রধানমন্ত্রী শেখ হাসিনা।
১৬ ডিসেম্বরের প্রথম প্রহরে আওয়ামী লীগের দলীয় কার্যালয়সহ সারা দেশে জাতীয় পতাকা ও দলীয় পতাকা উত্তোলন, সকাল সাড়ে ছয়টায় সাভার স্মৃতিসৌধে শ্রদ্ধা নিবেদন, সকাল ৮টায় জাতির পিতা বঙ্গবন্ধুর প্রতিকৃতিতে ফুলেল শ্রদ্ধা, সকাল ১০টায় গোপালগঞ্জের বঙ্গবন্ধুর সমাধিসৌধে পুষ্পস্তবক অর্পণ।
১৭ ডিসেম্বর বিকেলে কৃষিবিদ মিলনায়তনে আলোচনা সভা। সভায় সভাপতিত্ব করবেন প্রধানমন্ত্রী শেখ হাসিনা। ১৮ ডিসেম্বর সন্ধ্যায় রবীন্দ্র সরোবরে সাংস্কৃতিক অনুষ্ঠান।
এদিকে কর্মসূচি চূড়ান্ত করার আগে আওয়ামী লীগ কেন্দ্রীয় কার্যনির্বাহী সংসদের সঙ্গে দলটির ঢাকা মহানগর উত্তর ও দক্ষিণের সভাপতি, সাধারণ সম্পাদক, সহযোগী ও ভ্রাতৃপ্রতিম সংগঠনের সভাপতি, সাধারণ সম্পাদকদের এক যৌথসভা অনুষ্ঠিত হয়। সভায় সভাপতিত্ব করেন আওয়ামী লীগের সাধারণ সম্পাদক ওবায়দুল কাদের।
