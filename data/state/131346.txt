

বিএনপির মহাসচিব মির্জা ফখরুল ইসলাম আলমগীর বলেছেন, নির্বাচন কমিশন গঠনে নিরপেক্ষ সার্চ কমিটি না হলে মানুষ তা কখনো গ্রহণ করবে না। 
আজ বৃহস্পতিবার সকালে বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের ৮১তম জন্মবার্ষিকী উপলক্ষে তাঁর কবরে ফুল দিয়ে শ্রদ্ধা জানানোর পর মির্জা ফখরুল ইসলাম সাংবাদিকদের এ কথা বলেন। এক প্রশ্নের জবাবে বিএনপির মহাসচিব বলেন, ‘গণতন্ত্র কখনো ফলপ্রসূ ও কার্যকরী হবে না, যদি রাজনৈতিক দলগুলোর মধ্যে আলাপ-আলোচনা না থাকে। সেটা রাষ্ট্রপতিও বলেছেন। সে জন্য তাঁকে ধন্যবাদ জানাই। আমরা আশা করব, রাষ্ট্রপতি ইসি গঠনে কার্যকর পদক্ষেপ গ্রহণ করবেন।’ মির্জা ফখরুল ইসলাম বলেন, ‘আমরা বরাবরই ইতিবাচক রাজনীতি করি। এই ইতিবাচক রাজনীতির মধ্য দিয়েই নির্বাচন কমিশন গঠন করার জন্য বিএনপির চেয়ারপারসন খালেদা জিয়া একটি সুন্দর প্রস্তাব দিয়েছেন। এর ভিত্তিতে রাষ্ট্রপতি বিভিন্ন রাজনৈতিক দলকে ডেকেছেন, কথা বলেছেন। এখন আমরা আশা করব, রাষ্ট্রপতি সত্যিকার অর্থে একটি নিরপেক্ষ সার্চ কমিটির মাধ্যমে নিরপেক্ষ নির্বাচন কমিশন গঠন করবেন; যা সুষ্ঠুভাবে নির্বাচন পরিচালনার জন্য যোগ্য হবে।’ মির্জা ফখরুল বলেন, ‘জিয়াউর রহমান এ দেশে বহুদলীয় গণতন্ত্রের প্রবর্তক, আধুনিক বাংলাদেশের স্বপ্নদ্রষ্টা। আজ তাঁর ৮১তম জন্মবার্ষিকী। আমরা শপথ নিতে এসেছি, জিয়াউর রহমানের আদর্শ, রাজনৈতিক দর্শন, বাংলাদেশি জাতীয়তাবাদ, স্বাধীনতা-সার্বভৌমত্ব রক্ষা ও গণতন্ত্রকে ফিরিয়ে আনতে সংগ্রাম অব্যাহত রাখবে বিএনপি।’ এর আগে বিএনপির চেয়ারপারসন খালেদা জিয়ার নেতৃত্বে দলের নেতা-কর্মীরা জিয়াউর রহমানের কবরে ফুল দিয়ে শ্রদ্ধা জানান এবং ফাতেহা পাঠ করেন। এ সময় দলের স্থায়ী কমিটির সদস্য খন্দকার মোশাররফ হোসেন, নজরুল ইসলাম খান, আমীর খসরু মাহমুদ চৌধুরী প্রমুখ উপস্থিত ছিলেন।আরও পড়ুন:জিয়ার কবরে খালেদার ফুল
