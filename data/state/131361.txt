
নর্থ সাউথ বিশ্ববিদ্যালয়ের অধ্যাপক গিয়াস উদ্দীন আহসান, তাঁর ফ্ল্যাটের তত্ত্বাবধায়ক মাহবুবুর রহমান ও ভাগনে আলম চৌধুরীকে রিমান্ড শেষে আজ মঙ্গলবার কারাগারে পাঠানো হয়েছে। ঢাকার মহানগর হাকিম নূর নাহার ইয়াসমিন এ আদেশ দেন।
গুলশানের হলি আর্টিজান রেস্তোরাঁয় হামলার সঙ্গে জড়িত জঙ্গিদের বাসা ভাড়া দেওয়ার অভিযোগে তাঁদের গ্রেপ্তার করা হয়।
আজ বিকেলে এ তিনজনকে আদালতে হাজির করা হয়। তবে মামলার তদন্ত কর্মকর্তা নতুন করে রিমান্ড আবেদন করেননি। বলেন, রিমান্ডে আসামিদের দেওয়া তথ্য যাচাই-বাছাই করা হচ্ছে। তাই তাঁদের এখন কারাগারে আটক রাখা প্রয়োজন। তবে এ সময় আসামিদের জামিনের আবেদন করা হলেও আদালত তা বাতিল ​করে দেন।
একই অভিযোগে শেওড়াপাড়া থেকে গ্রেপ্তার হন সাবেক শিক্ষক নুরুল ইসলাম। রিমান্ডের চতুর্থ দিনে অসুস্থ হয়ে পড়ায় তাঁকে আগেই ঢাকা কেন্দ্রীয় কারাগারে পাঠানো হয়।
পুলিশের কাউন্টার টেররিজম বিভাগের তদন্ত-সংশ্লিষ্ট একজন কর্মকর্তা নাম প্রকাশ না করার শর্তে গতকাল প্রথম আলোকে বলেন, ‘জিজ্ঞাসাবাদে দুই বাড়িওয়ালাই জেনেশুনে জঙ্গিদের বাসা ভাড়া দেওয়ার কথা অস্বীকার করেছেন।’
