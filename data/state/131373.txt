
নড়াইলের একটি এতিমখানা ও মাদ্রাসায় ‘খাদ্যে বিষক্রিয়া’য় মারা যাওয়া তিনটি শিশুর ময়নাতদন্ত গত শুক্রবার জেলা সদর হাসপাতালে সম্পন্ন হয়েছে। ওই দিনই পরিবারের সদস্যদের কাছে লাশ হস্তান্তর করা হয়েছে।এদিকে তিন শিশুর মৃত্যুর তিন দিন পার হলেও ঘটনা তদন্তে কোনো কমিটি গঠন করা হয়নি। পুলিশ জানিয়েছে, অসুস্থ ছাত্রদের মধ্যে ১১ জন এখনো খুলনা মেডিকেল কলেজ হাসপাতালে চিকিৎসাধীন।গত বুধবার রাতের খাবার খাওয়ার পর কলোড়া ইউনিয়নের আগদিয়া-শিমুলিয়া জামিয়াতুস সুন্নাহ মোহাম্মদিয়া কওমি মাদ্রাসা ও এতিমখানার এক শিক্ষক ও ১৭ ছাত্র অসুস্থ হয়ে পড়ে। হাসপাতালে নেওয়ার পথে তিন শিশুর মৃত্যু হয়।জানতে চাইলে অতিরিক্ত জেলা প্রশাসক মোহম্মদ ছিদ্দিকুর রহমান গতকাল শনিবার বলেন, মাদ্রাসা থেকে সব ধরনের আলামত সংগ্রহ করা হয়েছে। স্বাস্থ্য বিভাগ ও পুলিশ বিভাগ ঘটনা তদন্ত করছে। ময়নাতদন্ত প্রতিবেদন পাওয়া গেলে তদন্ত কমিটি গঠন করা হবে। জেলা প্রশাসনের পক্ষ থেকে মারা যাওয়া তিনটি শিশুর পরিবারকে ২০ হাজার টাকা করে আর্থিক সহায়তা দেওয়া হবে। অসুস্থ শিশুদের চিকিৎসাসেবা প্রদানেও সহায়তা করা হবে।ঘটনাস্থল পরিদর্শন করে নড়াইল সদর উপজেলা স্বাস্থ্য ও পরিবার পরিকল্পনা কর্মকর্তা সঞ্জিত কুমার সাহা বলেন, মাদ্রাসার রান্নাঘর অত্যন্ত নোংরা। সেখানে রান্নার বিভিন্ন উপকরণও নোংরা অবস্থায় রাখা হয়েছে। ওই পরিবেশে যেকোনো অবস্থায় খাদ্যে বিষক্রিয়া হতে পারে। তাঁর ধারণা, খাবারে টিকটিকি অথবা অন্য কোনো প্রাণীর বিষ্ঠা মিশে থাকতে পারে। ময়নাতদন্ত প্রতিবেদন পেলে বিষয়টি সম্পর্কে পরিষ্কার হওয়া যাবে।
