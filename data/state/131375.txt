
স্বাস্থ্যমন্ত্রী মোহাম্মদ নাসিম বলেছেন, সংবিধানে নিরপেক্ষ সরকার বলে কিছু নেই। এ দেশে আর কোনো দিন অনির্বাচিত সরকারের অধীনে নির্বাচন হবে না। বিএনপির দাবি অযৌক্তিক। তাই দলটির উচিত, চক্রান্ত আর ষড়যন্ত্রের পথ পরিহার করে সুষ্ঠু নির্বাচনের পথে ফিরে আসা। 
নাসিম আরও বলেন, কোনো দল নির্বাচনে এল কি এল না, তা দেখার সুযোগ নেই। এ দেশের মানুষ আর হরতালের নামে অরাজকতা ও অশান্তি চায় না। মন্ত্রী আজ শুক্রবার বিকেলে সিরাজগঞ্জ সার্কিট হাউসে জেলা পর্যায়ের কর্মকর্তাদের সঙ্গে মতবিনিময় সভায় সাংবাদিকদের উদ্দেশে এ কথাগুলো বলেন। নির্বাচনে বিজয়ের জন্য হেফাজতের সঙ্গে সরকারের সখ্য বিষয়ে সাংবাদিকদের প্রশ্নের জবাবে নাসিম বলেন, আওয়ামী লীগ তার দলীয় নীতি ও আদর্শ নিয়ে জনগণের জন্য কাজ করে যাচ্ছে এবং যাবে। হেফাজতের সঙ্গে আওয়ামী লীগের নীতি ও আদর্শের কোনো মিল নেই। বরং বিএনপি হেফাজতকে কাজে লাগিয়ে ষড়যন্ত্রের পথে পা দিয়েছিল। সিরাজগঞ্জের জেলা প্রশাসক কামরুন নাহার সিদ্দীকার সভাপতিত্বে সভায় অন্যদের মধ্যে বক্তব্য দেন পুলিশ সুপার মিরাজ উদ্দিন আহমেদ, চেম্বার অব কমার্স অ্যান্ড ইন্ডাস্ট্রির প্রেসিডেন্ট আবু ইউসুফ, পৌর মেয়র সৈয়দ আবদুর রউফ প্রমুখ।সভায় সব দপ্তরের প্রধান, তাঁদের উন্নয়নমূলক কর্মকাণ্ড তুলে ধরেন। অতিরিক্ত জেলা প্রশাসক (রাজস্ব) শামীম আলম অনুষ্ঠানটি সঞ্চালনা করেন। মন্ত্রী এর আগে কাজীপুরে আরআইএম ডিগ্রি কলেজের এবং সীমান্ত বাজারে আইএইচটি ভবনের নির্মাণকাজ পরিদর্শন করেন।শেখ হাসিনাকে উন্নয়নের নেত্রী উল্লেখ করে মন্ত্রী আরও বলেন, সারা বিশ্ব বাংলাদেশের উন্নয়নে প্রশংসা করেছে। ছিটমহল উদ্ধার, পদ্মা সেতু নির্মাণ, বিদ্যুৎ উৎপাদনসহ সব ক্ষেত্রেই উন্নয়নের মডেল এখন বাংলাদেশ।
