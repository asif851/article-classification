
ব্রাহ্মণবাড়িয়ার সরাইলে গোসলের সময় এক স্কুলছাত্রীর (১৫) নগ্ন ছবি গোপনে তুলে সামাজিক যোগাযোগমাধ্যম ফেসবুকে পোস্ট করার অভিযোগে মনির হোসেন (৩৩) নামের এক ব্যক্তিকে পুলিশ গ্রেপ্তার করেছে। গতকাল বুধবার দিবাগত রাতে পুলিশ মনিরকে গ্রেপ্তার করে।
পুলিশ ও স্থানীয় সূত্রে জানা গেছে, মনির পাঁচ-ছয় মাস ধরে দশম শ্রেণির এক ছাত্রীকে স্কুলে আসা-যাওয়ার পথে উত্ত্যক্ত করে আসছিলেন। তাঁর প্রেমের প্রস্তাবে রাজি না হওয়ায় ওই ছাত্রীকে দেখে নেওয়ার হুমকি দেন মনির। তাঁর অত্যাচারে গত ফেব্রুয়ারি মাস থেকে ওই ছাত্রীর স্কুলে যাওয়া বন্ধ হয়ে যায়। মেয়েটির পরিবার তাকে তার নানাবাড়িতে পাঠিয়ে দেয়। রাতের বেলায় একাধিকবার মনির মেয়েটির নানাবাড়িতে ঢুকে পড়েন। এ নিয়ে গ্রামে একাধিকবার সালিস বৈঠকও হয়েছে।
কিছুদিন পর ওই ছাত্রী তার বাড়িতে ফিরে আসে। এরপর মনির ওই ছাত্রীর প্রতিবেশী এক নারীর সঙ্গে সখ্য গড়ে তোলেন। পরে নারীর সহায়তায় তিনি গোপনে ওই ছাত্রীর গোসলের স্থির ও ভিডিও চিত্র ধারণ করেন। কয়েক দিন আগে এসব নগ্ন ছবি প্রিন্ট করে ওই ছাত্রীর বাড়িতে এবং প্রতিবেশীদের বাড়িতে ছড়িয়ে ছিটিয়ে ফেলে রাখেন মনির। একই সঙ্গে ফেসবুকে এসব ছবি ও ভিডিও চিত্র ছেড়ে দেন তিনি।
বাধ্য হয়ে ওই ছাত্রীর বড় ভাই ১৫ মে বিষয়টি উপজেলা নির্বাহী কর্মকর্তা (ইউএনও) উম্মে ইসরাতকে লিখিতভাবে জানান। ইউএনও ১৬ মে এ ব্যাপারে প্রয়োজনীয় ব্যবস্থা নেওয়ার জন্য সরাইল থানার ভারপ্রাপ্ত কর্মকর্তাকে (ওসি) নির্দেশ দেন। এরপর সরাইল থানার পুলিশ বুধবার দিবাগত রাতে মনিরকে গ্রেপ্তার করে। মনির গ্রেপ্তার হওয়ার পর তাঁর সহযোগী ওই নারী পালিয়ে যান। আজ বৃহস্পতিবার বিকেলে ওই ছাত্রী বাদী হয়ে মনিরকে আসামি করে সরাইল থানায় তথ্য ও যোগাযোগপ্রযুক্তি আইনে একটি মামলা করেন।থানাহাজতে থাকাকালে মনির হোসেন সাংবাদিকদের কাছে এ অভিযোগ অস্বীকার করেন। ওসি রুপক কুমার সাহা প্রথম আলোকে বলেন, এ ঘটনার তদন্ত চলছে। মনিরকে কাল শুক্রবার আদালতে পাঠানো হবে।
