
বিএনপির চেয়ারপারসন খালেদা জিয়া বলেছেন, তাঁর প্রধানমন্ত্রী হওয়ার কোনো ‘শখ’ নেই। তিনি শুধু জনগণের জন্য কাজ করতে চান।আজ শনিবার বিকেলে নাটোর এনএস কলেজ মাঠে বিএনপি নেতৃত্বাধীন ২০-দলীয় জোটের জনসভায় খালেদা জিয়া এ কথা বলেন।সরকারের নানা কর্মকাণ্ডের সমালোচনা করে খালেদা জিয়া বলেন, ‘আমার কিছু চাই না, প্রধানমন্ত্রী হওয়ার কোনো শখ আমার নাই। জনগণের জন্য, দেশের জন্য কাজ করতে চাই।’প্রধানমন্ত্রী শেখ হাসিনাকে ‘নব্য হিটলার’ আখ্যা দিয়ে খালেদা জিয়া বলেন, ‘তাদেরকে স্বৈরাচার বলতে চাই না, বলতে চাই নব্য হিটলার জন্মগ্রহণ করেছে। হিটলারি কায়দায় তারা সারা দেশে গুম, খুন করছে; যা মর্জি চালিয়ে যাচ্ছে।’বিএনপির চেয়ারপারসন আরও বলেন, জনগণকে সঙ্গে নিয়ে এই ‘হিটলার’কে বিদায় করা হবে। তিনি নেতা-কর্মীদের আন্দোলনের জন্য প্রস্তুত থাকার আহ্বান জানিয়ে বলেন, সময়মতো আন্দোলনের ডাক দেওয়া হবে।
লাগাতার হরতালের হুমকি জামায়াতেরসভায় নিজামীর ফাঁসির রায়ের কথা উল্লেখ করে জামায়াতে ইসলামীর নায়েবে আমির মুজিবুর রহমান বলেন, আর এ ধরনের একটি রায় হলে আগামী বৃহস্পতিবার পর্যন্ত হরতাল চলবে। তিনি অভিযোগ করেন, নির্যাতনের কারণেই গোলাম আযমের মৃত্যু হয়েছে।
জনসভায় সভাপতিত্ব করেন নাটোর জেলা বিএনপির সভাপতি রহুল কুদ্দুস তালুকদার। এর আগে বেলা সাড়ে তিনটার দিকে খালেদা জিয়া জনসভা মঞ্চে পৌঁছান। খালেদা জিয়ার সফর উপলক্ষে জনসভা স্থলসহ সারা শহর বর্ণাঢ্য সাজে সাজানো হয়েছে। শতাধিক তোরণ ও আলোকসজ্জায় শহরে উৎসবের আমেজ তৈরি হয়েছে। জোটের শরিকদের পক্ষ থেকেও তাঁর সম্মানে তোরণ নির্মাণ করা হয়েছে।
