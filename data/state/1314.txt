
রাজধানীর সুপ্রিম কোর্ট থেকে গতকাল বুধবার দুপুরে আসাদুল্লাহ (২৭) নামের কুরিয়ার সার্ভিসের এক কর্মীকে আটক করা হয়েছে। ওই কর্মীর বিলি করতে আসা একটি চিঠিতে নিষিদ্ধ ঘোষিত জঙ্গি সংগঠন হিযবুত তাহ্রীরের প্রচারপত্র ছিল।পুলিশের রমনা অঞ্চলের জ্যেষ্ঠ সহকারী কমিশনার এস এম শিবলী নোমান প্রথম আলোকে বলেন, আটক যুবক হিযবুত তাহ্রীরের সদস্য নন। গতকাল দুপুর ১২টার দিকে সুন্দরবন কুরিয়ার সার্ভিসের মতিঝিল শাখার কর্মী আসাদুল্লাহ সুপ্রিম কোর্টে চিঠি বিলি করতে আসেন। একপর্যায়ে সুপ্রিম কোর্টের এক কর্মী খাম খুলে দেখেন এতে হিযবুত তাহ্রীরের প্রচারপত্র।
