
চলতি মাসে অনুষ্ঠেয় আইসিসি টি-টোয়েন্টি বিশ্বকাপ ও লাখো কণ্ঠে জাতীয় সংগীত অনুষ্ঠান বাস্তবায়নের জন্য ১০০ কোটি টাকা চাঁদা তুলছে সরকার। এই চাঁদা তোলার কথা সাংবাদিকদের কাছে অকপটে স্বীকার করেছেন অর্থমন্ত্রী আবুল মাল আবদুল মুহিত।সচিবালয়ে গতকাল রোববার সরকারি ক্রয়-সংক্রান্ত মন্ত্রিসভা কমিটির বৈঠকের পর অর্থমন্ত্রী সাংবাদিকদের সঙ্গে এ বিষয়ে কথা বলেন। অর্থনৈতিক সম্পর্ক বিভাগের অতিরিক্ত সচিব সফিকুল আজম এ সময় উপস্থিত ছিলেন।অর্থমন্ত্রী জানান, টি-টোয়েন্টি বিশ্বকাপ ও লাখো কণ্ঠে জাতীয় সংগীত গাওয়া উপলক্ষে তাঁর লক্ষ্যমাত্রা ১০০ কোটি টাকার তহবিল সংগ্রহ করা। এর মধ্যে টি-টোয়েন্টির জন্য বাজেট বরাদ্দ ছিল ৩৫ কোটি টাকা, যার প্রায় পুরোটাই ব্যয় হয়ে গেছে। আর জাতীয় সংগীত গাওয়ার বিষয়ে বাজেটে কোনো বরাদ্দ ছিল না।অর্থমন্ত্রী বলেন, ‘আপনারা তো জানেন, আমি মাঝে মাঝেই চাঁদাটাদা তুলি। গতবার এক বৈঠকেই ৬০ কোটি টাকা তুলেছিলাম। এবার মানুষ বেশি, ব্যয়ও বেশি। এবার তাই বিভিন্ন খাতের লোকদের সঙ্গে বৈঠক করলাম। চতুর্থ বৈঠক শেষ করলাম আজ।’দেশি-বিদেশি ব্যাংক ও আর্থিক প্রতিষ্ঠান, মোবাইল অপারেটর কোম্পানি, বিদ্যুৎ উৎপাদক কোম্পানি এবং বেসরকারি বড় বড় ব্যবসায়িক গোষ্ঠীর কাছ থেকে এবার অর্থ সংগ্রহের লক্ষ্যমাত্রার কথা জানান অর্থমন্ত্রী।অর্থ মন্ত্রণালয় সূত্র জানায়, গত শনিবার সচিবালয়ে বিভিন্ন ব্যবসায়িক গোষ্ঠীর সঙ্গে এ বিষয়ে বৈঠক করেছেন অর্থমন্ত্রী। গতকাল রোববার করেছেন মোবাইল অপারেটর কোম্পানিগুলোর সঙ্গে। তারও আগে ব্যাংক ও আর্থিক প্রতিষ্ঠানগুলোর সঙ্গে বৈঠক শেষ করেছেন।মুহিত বলেন, ‘বসুন্ধরা, স্কয়ার, এইচএসবিসি এক কোটি টাকা করে দেবে বলেছে। আর বিদ্যুৎ উৎপাদন করে অনেকে ভালোই ব্যবসা-ট্যাবসা করেছেন। তাঁদের কাছে কিছু টাকা চাওয়া যেতেই পারে।’অর্থমন্ত্রী বলেন, ‘এবার অংশগ্রহণকারী (চাঁদাদানকারী) বাড়বে। প্রায় দ্বিগুণ হবে। প্রধানমন্ত্রীকেও আমি এ কথা জানিয়েছি। আগেরবার যাঁদের দুই, তিন বা পাঁচ কোটি টাকা দিতে হয়েছে, এবার দিতে হবে তাঁদের এক থেকে দেড় কোটি টাকা।’অর্থ মন্ত্রণালয় সূত্রে জানা গেছে, বেসরকারি খাত থেকে ১০০ কোটি টাকা সংগ্রহের লক্ষ্যমাত্রার মধ্যে রয়েছে ব্যাংক ও আর্থিক প্রতিষ্ঠান খাত থেকে ৫০ কোটি টাকা, প্রথম শ্রেণীর ব্যবসায়ী ও ব্যবসায়িক গোষ্ঠীর কাছে থেকে ২০ কোটি টাকা, বিদ্যুৎ ও জ্বালানি খাতের উদ্যোক্তাদের কাছ থেকে ১৫ কোটি টাকা এবং মোবাইল অপারেটরদের কাছ থেকে ১৫ কোটি টাকা।
 
