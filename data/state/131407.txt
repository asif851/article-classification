
দেশের বিভিন্ন স্থানে কয়েক দিন ধরে বিদ্যুতের যাওয়া-আসাকে লোডশেডিং বলতে রাজি নন বিদ্যুৎ প্রতিমন্ত্রী নসরুল হামিদ। তাঁর মতে, এটি ‘বিদ্যুৎবিভ্রাট’। বিদ্যুৎ বিতরণের সরবরাহ লাইনের সমস্যার কারণে এমনটা হচ্ছে বলে তিনি মন্তব্য করেন।আজ বৃহস্পতিবার রাজধানীর বিদ্যুৎ ভবনে এক কর্মশালা শেষে সাংবাদিকদের সঙ্গে আলোচনা করার সময় প্রতিমন্ত্রী এ কথা বলেন।নসরুল হামিদ বলেন, সরবরাহ করার মতো বিদ্যুৎ না থাকলে বা কোনো কারণে সরবরাহ লাইন বন্ধ রাখা হলে সেটিকে লোডশেডিং বলে। এখন এই সমস্যার কারণে বিদ্যুৎ যাওয়া-আসা করছে না। সঞ্চালন ও বিতরণব্যবস্থার সমস্যার কারণে এমনটা হচ্ছে।কারণ ব্যাখ্যা করে নসরুল হামিদ বলেন, বিদ্যুতের চাহিদা বেড়েছে। কিন্তু এই পরিমাণে বিদ্যুৎ সঞ্চালন ও বিতরণ করার মতো সামর্থ্য তৈরি হয়নি। ফলে বিভিন্ন জায়গায় সরবরাহ লাইন বন্ধ হচ্ছে। এই সমস্যা নিরসনে বিভিন্ন উদ্যোগ ও প্রকল্প নেওয়া হয়েছে। তবে এগুলো কিছুটা সময়সাপেক্ষ কাজ। ২০২০ সালের মধ্যে সরকার নিরবচ্ছিন্নভাবে বিদ্যুৎ সরবরাহ করতে চায় বলেও তিনি জানান।চট্টগ্রামের বাঁশখালী উপজেলায় কয়লাভিত্তিক বিদ্যুৎকেন্দ্র নির্মাণে জমি অধিগ্রহণকে কেন্দ্র করে কয়েক দিন আগে হতাহতের ঘটনা নিয়ে প্রতিমন্ত্রী বলেন, এটি সরকারের কোনো বিষয় নয়। একটি বেসরকারি প্রতিষ্ঠান ওই বিদ্যুৎকেন্দ্র করছে। তারা সেখানে জমি অধিগ্রহণ করেছে। এখন তারা যদি মনে করে, হতাহতের ঘটনার পরিপ্রেক্ষিতে বিদ্যুৎকেন্দ্রের স্থান পরিবর্তন করবে, সে ক্ষেত্রে সরকার কোনো আপত্তি করবে না। আবার বাঁশখালীতে করতে চাইলেও সরকারের আপত্তি থাকবে না। তবে হতাহতের ঘটনা তদন্ত সাপেক্ষে সরকার প্রয়োজনীয় ব্যবস্থা নেবে। স্থানীয় প্রশাসন এর মধ্যে একটি তদন্ত কমিটি করে দোষী ব্যক্তিদের চিহ্নিত করার কাজ শুরু করেছে।
আরও জানতে পড়ুন তেজগাঁও-মিরপুরে বিদ্যুতের বারবার আসা-যাওয়া, দুর্ভোগ
