
নারায়ণগঞ্জের সিদ্ধিরগঞ্জে যুবলীগ নেতা তোফায়েল হোসেনের ওপর হামলার অভিযোগে নারায়ণগঞ্জ সিটি করপোরেশনের তিন নম্বর ওয়ার্ডের কাউন্সিলর শাহজালাল বাদলসহ ১৯ জনের বিরুদ্ধে মামলা হয়েছে। আজ বুধবার সকালে তোফায়েলের বোন মেরিনা আক্তার বাদী হয়ে মামলাটি করেন। মামলার পর পুলিশ লিটন ও আকাশ নাম এজাহারভুক্ত দুজনকে গ্রেপ্তার করেছে।
আসামি শাহজালাল বাদল নারায়ণগঞ্জে সাত খুন মামলার আসামি নূর হোসেনের আপন ভাতিজা। এ ছাড়া নূর হোসেনের আপন দুই ভাইও এ মামলার আসামি।
আধিপত্য বিস্তারকে কেন্দ্র করে গত সোমবার রাত ১০টার দিকে কাউন্সিলর শাহজালালের কর্মীদের সঙ্গে স্থানীয় ওয়ার্ড যুবলীগ সাধারণ সম্পাদক তোফায়েলের কর্মীদের সংঘর্ষ হয়। এতে গুরুতর আহত তোফায়েল এখন ঢাকা মেডিকেল কলেজ হাসপাতালে চিকিৎ​সাধীন। সিদ্ধিরগঞ্জ থানার ভারপ্রাপ্ত কর্মকর্তা (ওসি) শরাফত উল্লাহ প্রথম আলোকে বলেন, মামলার দুই আসামিকে গ্রেপ্তার করা হয়েছে। বাকিদের গ্রেপ্তারের চেষ্টা চলছে।
