

ঢাকা থেকে দেশের বিভিন্ন গন্তব্যে যানবাহন চলাচল শুরু হয়েছে। ঢাকার ভেতরে কিছু বাস চলতে দেখা গেছে।
বেলা দুইটার দিকে নৌমন্ত্রী শাজাহান খান মালিক ও চালকদের যানবাহন চালানোর অনুরোধ করেন। এরপর বেলা পৌনে চারটার দিকে মহাখালী থেকে বিভিন্ন গন্তব্যে বাস ছাড়তে দেখা যায়। গাবতলী থেকেও বাস-ট্রাক ছাড়া শুরু হয়েছে।  জানতে চাইলে বাংলাদেশ সড়ক পরিবহন সমিতির মহাসচিব খন্দকার এনায়েত উল্যাহ প্রথম আলোকে বলেন, ‘আমরা সব টার্মিনালে গাড়ি চালু করার সিদ্ধান্ত জানিয়ে দিয়েছি। মালিকদের আমরা নির্দেশ দিয়েছি যাতে শ্রমিকেরা গাড়ি চাইলে তাঁরা দিয়ে দেন।’
মহাখালী বাস টার্মিনাল সড়ক পরিবহন মালিক সমিতির কার্যকরী সভাপতি তারেক মাহমুদ প্রথম আলো বলেন, মহাখালী টার্মিনাল থেকে বাস চলাচল শুরু হয়েছে।
মহাখালী বাস টার্মিনাল থেকে প্রতিদিন ৬০০ থেকে ৭০০ গাড়ি বৃহত্তর ময়মনসিংহ, উত্তরবঙ্গের বেশ কিছু জেলা এবং সিলেট ও চট্টগ্রামের উদ্দেশে ছেড়ে যায়। এর আগে বেলা আড়াইটা পর্যন্ত মহাখালী বাস টার্মিনালের সব কটি কাউন্টার বন্ধ ছিল। কাউন্টারের কর্মী ও অন্য শ্রমিকদের যাত্রী ছাউনিতে বসে টিভি দেখতে দেখা গেছে।  গাড়ি চালানো শুরু করেছেন ট্রাকচালকেরা। এর পরপরই এ সিদ্ধান্তের কথা জানান বাংলাদেশ আন্তজেলা ট্রাক চালক ইউনিয়নের সভাপতি তাজুল ইসলাম। বিকেলে তিনি প্রথম আলোকে বলেন, এখন থেকে ট্রাক চলাচল শুরু হয়েছে। আজ সন্ধ্যা থেকে পুরোপুরি ট্রাক চলবে।
এদিকে গাবতলী আন্তজেলা বাস টার্মিনাল থেকে বাস ছাড়তে শুরু করেছে বলে খবর পাওয়া গেছে।
দারুস সালাম ট্রাফিক জোনের সহকারী কমিশনার খায়রুল আমিন প্রথম আলো বলেন, দূরপাল্লার বাস ছাড়ার কথা পরিবহনগুলোর পক্ষ থেকে জানানো হয়েছে। ঢাকার ভেতরে গণপরিবহনগুলো চলতে শুরু করেছে।
দক্ষিণবঙ্গগামী সাতক্ষীরা এক্সপ্রেসের ব্যবস্থাপক বোরহান উদ্দিন প্রথম আলোকে বলেন, ‘আমরা টিকিট বিক্রি ও বুকিং নেওয়া শুরু করেছি। বিকেল থেকে বাসগুলো গন্তব্যে যাত্রা শুরু করেছে।’
