
নীলফামারীর সৈয়দপুর পৌরসভার মেয়র আমজাদ হোসেন সরকারকে সাময়িক বরখাস্ত করা হয়েছে। রাষ্ট্রপতির আদেশক্রমে স্থানীয় সরকার মন্ত্রণালয়ের উপসচিব (পৌর-১) মো. খলিলুর রহমান স্বাক্ষরিত এ-সংক্রান্ত এক প্রজ্ঞাপন জারি করা হয়।গত বুধবার সন্ধ্যায় ওই প্রজ্ঞাপনের অনুলিপি নীলফামারী জেলা প্রশাসকের দপ্তরে পৌঁছেছে।আমজাদ হোসেন সরকার সৈয়দপুর রাজনৈতিক জেলা বিএনপির সাধারণ সম্পাদক ও সাবেক সাংসদ।জেলা প্রশাসক কার্যালয় সূত্রে জানা যায়, সৈয়দপুরের আদর্শ বালিকা বিদ্যালয় ও কলেজের অধ্যক্ষ তহফা বেগমকে আত্মহত্যায় প্ররোচনার অভিযোগে মেয়র আমজাদ হোসেন সরকারের বিরুদ্ধে ২০০৯ সালের ৩ নভেম্বর সৈয়দপুর থানায় একটি মামলা হয়। মামলাটির অভিযোগপত্র ইতিমধ্যে আদালতে গৃহীত হয়েছে।প্রজ্ঞাপনে বলা হয়, অভিযোগপত্র আদালত কর্তৃক গৃহীত হওয়ায় সৈয়দপুর পৌরসভার মেয়রের ক্ষমতা প্রয়োগ পৌরসভা তথা জনস্বার্থের পরিপন্থী। সরকার এ কারণেই তাঁকে সাময়িক বরখাস্তের সিদ্ধান্ত নিয়েছে। আমজাদ হোসেন সরকারের সঙ্গে যোগাযোগের চেষ্টা করলে জানা যায়, তিনি ঢাকায় আছেন। মুঠোফোনেও তাঁকে পাওয়া যায়নি।
