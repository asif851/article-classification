
মেহেরপুরের মুজিবনগর উপজেলার সোনাপুর সীমান্ত থেকে গতকাল শনিবার রূপচাঁদ শেখ (৩৫) নামের এক কৃষককে ধরে নিয়ে গেছে ভারতীয় সীমান্তরক্ষী বাহিনীর (বিএসএফ) সদস্যরা। একই দিন কুষ্টিয়ার দৌলতপুর সীমান্ত থেকে ছয় ভারতীয়কে আটক করেছে বর্ডার গার্ড বাংলাদেশের (বিজিবি) সদস্যরা।সোনাপুর সীমান্তে বিএসএফের হাতে আটক রূপচাঁদ ওই গ্রামের ফকির শেখের ছেলে।বিজিবির চুয়াডাঙ্গা ব্যাটালিয়নের পরিচালক লেফটেন্যান্ট কর্নেল আমির মজিদ মুঠোফোনে প্রথম আলোকে বলেন, সীমান্তে কাঁটাতারের বেড়াসংলগ্ন জমিতে গতকাল ভোরে সেচ দিতে যান রূপচাঁদ। এ সময় ভারতের নদীয়া জেলার জিন্দা বিএসএফ ক্যাম্পের টহলরত সদস্যরা তাঁকে আটক করেন। মুজিবনগর বিজিবি ক্যাম্প থেকে সকালে পতাকা বৈঠকের আহ্বান জানিয়ে বিএসএফকে চিঠি দেওয়া হয়েছে। বিএসএফ জানিয়েছে, রূপচাঁদকে পুলিশের কাছে হস্তান্তর করা হয়েছে।দৌলতপুরে বিজিবি ও এলাকাবাসী সূত্রে জানা গেছে, উপজেলার চল্লিশপাড়া এলাকায় জিরো লাইনে গতকাল সকালে ছয় ভারতীয়কে আটক করেন টহলরত চিলমারী বিজিবি ক্যাম্পের সদস্যরা। বিজিবির পক্ষ থেকে জানানো হয়েছে, আটক ব্যক্তিদের জিজ্ঞাসাবাদ করে জানা গেছে, তাঁরা দীর্ঘদিন ধরে গরু ব্যবসার সঙ্গে জড়িত।
