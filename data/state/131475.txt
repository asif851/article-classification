
জিয়া অরফানেজ ট্রাস্ট দুর্নীতি মামলায় আগামী ৫ জানুয়ারি আসামিদের আত্মপক্ষ সমর্থনের তারিখ ধার্য করা হয়েছে। এদিন আদালতে হাজির না হলে বিএনপির চেয়ারপারসন খালেদা জিয়ার জামিন বাতিল করা হবে বলে জানিয়েছেন আদালত।আজ বৃহস্পতিবার এই মামলার জেরার কার্যক্রম শেষে আসামিদের আত্মপক্ষ সমর্থনের তারিখ ধার্য করেন ঢাকার বিশেষ জজ আদালত-৩-এর বিচারক আবু আহমেদ জমাদার।পরে খালেদা জিয়ার আইনজীবী জয়নাল আবেদীন বলেন, মামলার জেরার কার্যক্রম শেষে আগামী ৫ জানুয়ারি আসামিদের আত্মপক্ষ সমর্থনের তারিখ রেখেছেন আদালত। সেদিন খালেদা জিয়াকে আদালতে হাজির থাকতে বলা হয়েছে। তিনি হাজির না হলে তাঁর জামিন বাতিল করা হবে বলে জানিয়েছেন আদালত।
পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত বিশেষ জজ আদালত-৩-এর অস্থায়ী এজলাসে জিয়া অরফানেজ ট্রাস্ট দুর্নীতি মামলার বিচার চলছে। একই আদালতে জিয়া চ্যারিটেবল ট্রাস্ট দুর্নীতি মামলার বিচারকাজও চলছে।
