
প্রধান বিচারপতি সুরেন্দ্র কুমার সিনহা বলেছেন, ‘আমি দৃঢ়তার সঙ্গে ঘোষণা করছি, বাংলাদেশের বিচার বিভাগ সম্পূর্ণ স্বাধীন। বর্তমানে বিচার বিভাগের ওপর নির্বাহী বিভাগের কোনো চাপ নেই। আইনের দৃষ্টিতে বিচার প্রার্থীরা সবাই সমান।’আজ বৃহস্পতিবার দুপুরে বাগেরহাট জেলা আইনজীবী সমিতি ভবনে আইনজীবীদের দেওয়া সংবর্ধনা অনুষ্ঠানে প্রধান অতিথির বক্তব্যে প্রধান বিচারপতি এ কথা বলেন।প্রধান বিচারপতি বলেন, একটি দেশের, একটি জাতির কতটুকু উন্নতি হলো তার পরিমাপ করা হয় সেই দেশে আইনের শাসন কতটা নিশ্চিত তার ওপর। যে দেশে আইনের শাসন নেই, সেই দেশ অর্থনৈতিকভাবে যতই স্বাবলম্বী হোক, রাষ্ট্রের মর্যাদা পাবে না।মামলার জট কমাতে আইনজীবীদের সহযোগিতা করার আহ্বান জানিয়ে প্রধান বিচারপতি আরও বলেন, চলমান সংস্কার প্রক্রিয়ায় বিচার বিভাগের প্রতি জনগণের আস্থা ফিরে আসবে।বাগেরহাট জেলা আইনজীবী সমিতির সভাপতি এ কে এম আবদুল হাই এই সংবর্ধনা অনুষ্ঠানে সভাপতিত্ব করেন।
