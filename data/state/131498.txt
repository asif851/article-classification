
রাজবাড়ীর পাংশা উপজেলার কসবামাজাইল ইউনিয়নে এক গৃহবধূকে (২০) ধর্ষণ করা হয়েছে বলে অভিযোগ পাওয়া গেছে। এ ঘটনায় গতকাল রোববার গৃহবধূর স্বামী পাংশা থানায় তিনজনকে আসামি করে মামলা করেছেন।গৃহবধূর স্বামী বলেন, বুধবার মাটি কাটার কাজে তিনি বাড়ির বাইরে ছিলেন। রাত ১১টার দিকে প্রতিবেশী নান্নু, মুফতি ও ইমরান তাঁর স্ত্রীকে জোর করে তুলে নিয়ে যায়। এরপর একটি লিচুবাগানে নিয়ে গণধর্ষণ করে। একপর্যায়ে স্ত্রী অচেতন হয়ে পড়লে তাঁকে রেখে তারা পালিয়ে যায়। পরদিন বৃহস্পতিবার তাঁকে উদ্ধার করে পাংশা উপজেলা স্বাস্থ্য কমপ্লেক্সে ভর্তি করা হয়।পাংশা উপজেলা স্বাস্থ্য কমপ্লেক্সের ওয়ান স্টপ ক্রাইসিস সেন্টারের কর্মকর্তা ইমন আরেফিন জানান, ডাক্তারি পরীক্ষার জন্য গৃহবধূকে ফরিদপুর মেডিকেল কলেজ হাসপাতালে পাঠানো হয়েছে।পাংশা থানার ভারপ্রাপ্ত কর্মকর্তা (ওসি) আবুল বাসার মিয়া জানান, ধর্ষণের ঘটনায় গৃহবধূর স্বামী তিনজনকে আসামি করে নারী ও শিশু নির্যাতন দমন আইনে মামলা করেছেন। আসামিদের গ্রেপ্তারের চেষ্টা চলছে।
