
অবরোধ চলাকালে আজ সোমবার রাতে ঢাকা, নারায়ণগঞ্জ ও চট্টগ্রামে ১০টি গাড়িতে আগুন দিয়েছে দুর্বৃত্তরা। রাত ৮টা থেকে সাড়ে ১০টার মধ্যে এসব গাড়িতে আগুন দেওয়া হয়।রাত নয়টার কিছুক্ষণ আগে রাজধানীর মিরপুর ১১ নম্বরের কবরস্থানের সামনের সড়কে যাত্রীবাহী একটি বাসে আগুন দেয় দুর্বৃত্তরা। পরে ফায়ার সার্ভিসের কর্মীরা আগুন নিয়ন্ত্রণে আনেন। আগুনে গাড়িটি পুড়ে গেলেও এতে হতাহতের খবর পাওয়া যায়নি।পুলিশের পল্লবী জোনের সহকারী কমিশনার (এসি) কামাল হোসেন ঘটনার সত্যতা নিশ্চিত করেছেন।ফায়ার সার্ভিসের নিয়ন্ত্রণকক্ষে দায়িত্বরত কর্মকর্তা আনজুম রশিদ জানান, রাত ৯টা ৫ মিনিটে সাভারে দুটি ট্রাকে আগুন দেওয়ার ঘটনা ঘটে। খবর পেয়ে ফায়ার সার্ভিসের কর্মীরা ঘটনাস্থলে গিয়ে আগুন নিয়ন্ত্রণে আনেন।রাত ১০টার দিকে কার​ওয়ান বাজারের সার্ক ফোয়ারার কাছে যাত্রীবাহী একটি বাসে এবং সাড়ে ১০টার দিকে পান্থপথে বসুন্ধরা সিটির সামনে একটি ট্যাক্সি ক্যাবে আগুন লাগানোর ঘটনা ঘটে।আমাদের নারায়ণগঞ্জ প্রতিনিধি জানান, রাত আটটার দিকে নারায়ণগঞ্জ শহরের বঙ্গবন্ধু সড়কে দুটি যাত্রীবাহী বাস ও দুটি কাভার্ড ভ্যানে আগুন দেয় দুর্বৃত্তরা। এতে অন্তত ১০ জন আহত হয়েছেন।নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) মঞ্জুর কাদের ঘটনার সত্যতা নিশ্চিত করে জানান, দুর্বৃত্তদের গ্রেপ্তারের চেষ্টা চলছে।এ দিকে রাত আটটার দিকে চট্টগ্রম নগরের নাসিরাবাদ সরকারি বালক উচ্চবিদ্যালয়ের সামনে ঝুটবাহী একটি ট্রাকে দুর্বৃত্তরা আগুন দেয়।
