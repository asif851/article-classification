
বগুড়ার শিবগঞ্জে গতকাল শনিবার এক শিক্ষককে মারপিট করার অভিযোগে এসএসসির তিন পরীক্ষার্থীকে জরিমানা করেছেন ভ্রাম্যমাণ আদালত।পরীক্ষার্থীরা হলো উপজেলার চাঁদনীয়া গ্রামের মুকুল মিয়া, জিল্লুর রহমান ও বানাইল গ্রামের সৈকত আহমেদ। তারা সবাই শিবগঞ্জ পাইলট উচ্চবিদ্যালয়ের ছাত্র।শিক্ষকেরা জানান, শিবগঞ্জ বালিকা উচ্চবিদ্যালয় পরীক্ষা কেন্দ্রের ২৯ নম্বর কক্ষে গত শুক্রবার গণিত পরীক্ষা চলার সময় ওই তিন পরীক্ষার্থী একে অপরের উত্তরপত্র দেখাদেখি করছিল। বিষয়টি উপজেলা মাধ্যমিক শিক্ষা কর্মকর্তার নজরে এলে তিনি তাদের উত্তরপত্র নিয়ে ওই কক্ষের দায়িত্বে থাকা শিক্ষক সাজেদুল ইসলামকে দেন। এরপর শিক্ষা কর্মকর্তা চলে গেলে তারা এসে শিক্ষককে উত্তরপত্র দিতে বলে। শিক্ষক না দিলে পরীক্ষা শেষে ওই তিনজন কেন্দ্রের বাইরে অপেক্ষা করতে থাকে। শিক্ষক কেন্দ্র থেকে বের হওয়া মাত্র তাঁকে মারপিট করে ওই শিক্ষার্থীরা।পরে শিক্ষক সাজেদুল ইসলাম ইউএনওর কাছে লিখিত অভিযোগ করেন। এ ঘটনায় গতকাল পরীক্ষা শেষে পুলিশ ওই তিনজনকে আটক করে থানায় নিয়ে আসে।মাধ্যমিক শিক্ষা কর্মকর্তা আব্দুল মমিন মন্ডল বলেন, বিকেলে তাদের ভ্রাম্যমাণ আদালতে নেওয়া হলে আদালতের বিচারক ইউএনও রবিউল ইসলাম প্রত্যেকের তিন হাজার টাকা করে জরিমানা করেন।
