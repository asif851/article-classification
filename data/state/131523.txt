
কলকাতাসহ পুরো পশ্চিমবঙ্গে আগামীকাল রোববার উদ্‌যাপিত হবে বাংলা নববর্ষ ১৪২৫। বাংলাদেশে নতুন দিনপঞ্জি চালু হওয়ার পর থেকে নববর্ষ উদ্‌যাপিত হয়ে আসছে কলকাতার নববর্ষ উদ্‌যাপনের কখনো এক দিন আগে; আবার কখনো একই দিনে। তবে কলকাতায় বাংলাদেশ উপহাইকমিশনে শনিবার দিনটি সাড়ম্বরে উদ্‌যাপিত হয়।
এদিকে শনিবারই বাংলাদেশের অন্যতম শিল্পপ্রতিষ্ঠান প্রাণের উদ্যোগে কলকাতায় শুরু হয়েছে দুই দিনের ‘প্রাণের বৈশাখ’ উৎসব। এতে থাকছে প্রাণের নানা পণ্যের এক মেলা। আরও আছে আরএফএলের প্লাস্টিক পণ্যের মেলা। সব মিলিয়ে নানা পণ্যের ২২টি স্টল রয়েছে এ উৎসবে।
শনিবার সকালে প্রভাতি অনুষ্ঠানের মাধ্যমে দিনটির সূচনা হয় কলকাতায় বাংলাদেশ উপহাইকমিশনে। বিকেলে উপহাইকমিশনের উদ্যোগে বের হয় মঙ্গল শোভাযাত্রা। বিভিন্ন মুখোশ, ব্যানার, ফেস্টুন এবং চিরায়ত বাংলার নানা প্রতীক নিয়ে অনুষ্ঠিত হয় এই শোভাযাত্রা। বঙ্গবন্ধু শেখ মুজিবুর রহমান সরণির বাংলাদেশ গ্রন্থাগার থেকে শুরু হয় এই মঙ্গল শোভাযাত্রা। শেষ হয় উপহাইকমিশনে। এতে যোগ দেন উপহাইকমিশনের কর্মকর্তাসহ কলকাতার বিশিষ্টজনেরা।
এরপরই বাংলাদেশের উপহাইকমিশন চত্বরে শুরু হয় বাংলা নববর্ষ উদ্‌যাপন উৎসব। এতে অতিথিদের স্বাগত জানান কলকাতায় নিযুক্ত বাংলাদেশের উপহাইকমিশনার তৌফিক হাসান। অনুষ্ঠানে কলকাতার বিভিন্ন দেশের কূটনীতিকসহ বিভিন্ন পেশার বিশিষ্টজনেরা উপস্থিত ছিলেন। অতিথিদের নানা খাবার দিয়ে আপ্যায়িত করা হয়। এ ছাড়া উপহাইকমিশন চত্বরে ছিল নাগরদোলা, ব্রিটিশ আমলের বায়োস্কোপও দেখানোর ব্যবস্থা ইত্যাদি। বহু মানুষ সেই বায়োস্কোপে ছবি দেখেন। শনিবার বিকেল থেকে রাত অবধি চলে নানা সাংস্কৃতিক অনুষ্ঠান। ছিল পুতুলনাচ, বাউলসংগীত, নৃত্য, সংগীতানুষ্ঠান ও আবৃত্তি। আকর্ষণের কেন্দ্রে ছিল রায়বেশে নাচ।
কলকাতায় বাংলা নববর্ষ উদ্‌যাপন আগামীকালআগামীকাল কলকাতাসহ ভারতের বাংলাভাষী রাজ্য ও অঞ্চলে উদ্‌যাপিত হবে বাংলা নববর্ষ ১৪২৫। এ উপলক্ষে এবারও কলকাতায় বের হবে মঙ্গল শোভাযাত্রা। কলকাতায় গত বছর থেকে শুরু হয়েছে এই মঙ্গল শোভাযাত্রা। চলতি বছর কলকাতায় মঙ্গল শোভাযাত্রার আয়োজন করেছে ‘বাংলা নববর্ষ উদ্‌যাপন পরিষদ’। মঙ্গল শোভাযাত্রা চলবে গাঙ্গুলি বাগান থেকে যাদবপুর বিশ্ববিদ্যালয় পর্যন্ত। পাশাপাশি আরেকটি মঙ্গল শোভাযাত্রা বের হবে দক্ষিণ কলকাতার সুকান্ত সেতু থেকে, শেষ হবে ঢাকুরিয়ায়।
রোববারের মঙ্গল শোভাযাত্রায় থাকবে বিষ্ণুপুর ও বিক্রমপুরের ঘোড়া। দুই বাংলার শিল্পীদের তৈরি মুখোশ, হাতি, ঘোড়া, প্যাঁচা, কালীঘাটের পটচিত্র, পাখা, কুলা ইত্যাদি। থাকবে রাস্তাজুড়ে আলপনা।
এ ছাড়া এদিন আরও একটি মঙ্গল শোভাযাত্রা বের করবে কলকাতার ভাষা ও চেতনা সমিতি। এই মঙ্গল শোভাযাত্রা শুরু হবে কলকাতার জাদুঘরের সামনে থেকে। শেষ হবে রবীন্দ্র সদনে। এতে যোগ দেবেন কলকাতার বিশিষ্টজনেরা। এরপর কলকাতার একাডেমি অব ফাইন আর্টসের সামনে শুরু হবে নববর্ষের অনুষ্ঠান। এতে যোগ দেবেন বাংলাদেশ, আসাম, ত্রিপুরাসহ কলকাতার শিল্পীরা। এ ছাড়া বহরমপুর ও হুগলির উত্তরপাড়ায়ও বের হবে মঙ্গল শোভাযাত্রা।
