
সিরাজগঞ্জের চৌহালী উপজেলার শাহজানী গ্রামে গতকাল বৃহস্পতিবার বিদ্যুৎস্পৃষ্ট হয়ে রফিকুল ইসলাম (৩৮) নামের এক কাঠমিস্ত্রির মৃত্যু হয়েছে। এ ঘটনায় আবু তালেব নামে আরও একজন আহত হয়েছেন। রফিকুল উপজেলার ঘোরজান ইউনিয়নের খাস ধলাই গ্রামের নায়েব আলী শেখের ছেলে। এলাকার কয়েকজন বাসিন্দা ও পুলিশ সূত্রে জানা গেছে, শাহজানী গ্রামের আবু তালেবের বাড়িতে ঘর মেরামতের কাজ করছিলেন রফিকুল। তাঁকে সহযোগিতা করছিলেন আবু তালেব। বৈদ্যুতিক তারের সঙ্গে গতকাল বেলা একটার দিকে আকস্মিকভাবে জড়িয়ে বিদ্যুৎস্পৃষ্ট হন রফিকুল। পরে তাঁকে উদ্ধার করে চৌহালী উপজেলা স্বাস্থ্য কমপ্লেক্সে নেওয়া হয়। সেখানে চিকিৎসাধীন অবস্থায় তাঁর মৃত্যু হয়। এ ছাড়া আহত আবু তালেব হাসপাতালে চিকিৎসাধীন রয়েছেন। চৌহালী থানার ওসি আকরাম হোসেন বলেন, কোনো অভিযোগ না থাকায় রফিকুলের লাশ স্বজনদের কাছে হস্তান্তর করা হয়েছে।
