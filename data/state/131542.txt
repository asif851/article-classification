
রোহিঙ্গা ইস্যুতে বাংলাদেশকে পুরোপুরি সমর্থন দেওয়ার কথা জানিয়েছেন ভারতের পররাষ্ট্রমন্ত্রী সুষমা স্বরাজ। আজ বৃহস্পতিবার রাতে টেলিফোনে গণভবনে প্রধানমন্ত্রী শেখ হাসিনাকে তিনি এ কথা জানান। 
প্রধানমন্ত্রীর উপ প্রেসসচিব নজরুল ইসলাম বার্তা সংস্থা বাসসকে এ কথা জানান।
ফোনে শেখ হাসিনাকে সুষমা স্বরাজ বলেন, ‘মিয়ানমার যেন তাদের শরণার্থীদের ফিরিয়ে নেয়, এ জন্য ভারতের পক্ষ থেকে মিয়ানমারকে দ্বিপক্ষীয় ও বহুপক্ষীয় চাপ দেওয়া হচ্ছে। রোহিঙ্গা সমস্যা শুধু বাংলাদেশের জন্য একটি ইস্যু নয় বরং এটি একটি আঞ্চলিক থেকে বৈশ্বিক বিষয় হয়ে উঠেছে।’ প্রধানমন্ত্রী শেখ হাসিনা ভারতের পররাষ্ট্রমন্ত্রীকে বলেন, শুধু মানবিক কারণে বাংলাদেশ রোহিঙ্গাদের আশ্রয় দিয়েছে। মিয়ানমারকে রোহিঙ্গাদের নিজ নাগরিক হিসেবে স্বীকার করতে হবে।
এর আগে দুপুরে চট্টগ্রামে রোহিঙ্গাদের জন্য ৫৩ টন ত্রাণ সামগ্রী হস্তান্তর করে বাংলাদেশে নিযুক্ত ভারতের হাইকমিশনার হর্ষবর্ধন শ্রিংলা। ওই সময় তিনি রোহিঙ্গা সংকট মোকাবিলায় বাংলাদেশের পাশে থাকার বার্তা দিয়েছিলেন।
সন্ত্রাসী হামলার অভিযোগ ২৫ আগস্ট রাখাইনে মিয়ানমারের সেনা সদস্যরা নির্যাতন, হত্যা ও নিপীড়ন শুরু করে। প্রায় চার লাখের মতো রোহিঙ্গা এরই মধ্যে শরণার্থী হয়ে বাংলাদেশে এসেছে।
এই নতুন ও পুরোনো মিলিয়ে আট লাখের বেশি শরণার্থীকে নাগরিক হিসেবে স্বীকার করে তাদের ফেরত নিতে মিয়ানমারের প্রতি আহ্বান জানিয়ে আসছে বাংলাদেশ। বিষয়টি আগামী সপ্তাহে জাতিসংঘের সাধারণ অধিবেশনেও তুলে ধরবেন প্রধানমন্ত্রী শেখ হাসিনা।
