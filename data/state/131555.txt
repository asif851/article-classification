
গোপালগঞ্জে সুপ্রিয়া গাইন (১৯) নামে এক কলেজছাত্রীর ঝুলন্ত লাশ উদ্ধার করেছে পুলিশ। এ ব্যাপারে কোটালীপাড়া থানায় হত্যা মামলা হয়েছে। পুলিশ এজাহারভুক্ত দুই তরুণকে গ্রেপ্তার করেছে।
সুপ্রিয়া গাইন কোটালীপাড়া উপজেলার কান্দি ইউনিয়নের ভেন্নাবাড়ি গ্রামের বিশ্বেশ্বর গাইনের মেয়ে। তিনি স্থানীয় ধারা বাসাইল শেখ হাসিনা আদর্শ মহাবিদ্যালয়ে একাদশ শ্রেণিতে পড়তেন।
সুপ্রিয়া গাইনের পরিবার ও এলাকাবাসী সূত্রে জানা গেছে, আজ রোববার সকালে ভেন্নাবাড়ি গ্রামে ওই ছাত্রীর বাড়ির কাছে মাছের ঘেরের পাশে একটি গাছে গলায় রশি দিয়ে ঝুলন্ত অবস্থায় পাওয়া যায়। খবর পেয়ে পুলিশ মৃতদেহ উদ্ধার করে ময়নাতদন্তের জন্য গোপালগঞ্জ জেনারেল হাসপাতালে পাঠায়।
ওই ছাত্রীর মা নয়ন গাইন বাদী হয়ে ছয়জনের নাম উল্লেখ করে আজ দুপুরে কোটালীপাড়া থানায় হত্যা মামলা করেছেন। পুলিশ এজাহারভুক্ত দুই আসামি ভেন্নাবাড়ি গ্রামের হরসিক বল্লভ (২০) ও জয়দেব বল্লভকে (২১) গ্রেপ্তার করে।
কোটালীপাড়া থানার ভারপ্রাপ্ত কর্মকর্তা (ওসি) মো. কামরুল ফারুক বলেন, গ্রেপ্তার দুই তরুণকে সোমবার জেলার মুখ্য বিচারিক হাকিমের আদালতে হাজির করা হবে।
