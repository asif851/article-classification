
একাত্তরে মানবতাবিরোধী অপরাধে জামায়াতের সহকারী সেক্রেটারি আবদুল কাদের মোল্লার ফাঁসির রায় পুনর্বিবেচনার (রিভিউ) আবেদন আজ বৃহস্পতিবার খারিজ হওয়ার পর এ বিষয়ে আর কোনো কথা বলেননি স্বরাষ্ট্র প্রতিমন্ত্রী শামসুল হক টুকু।গত ১০ ডিসেম্বর সন্ধ্যা সাড়ে সাতটায় স্বরাষ্ট্র প্রতিমন্ত্রী শামসুল হক টুকু ও আইন প্রতিমন্ত্রী কামরুল ইসলাম সংবাদ ব্রিফিং করে কাদের মোল্লার ফাঁসির রায় কার্যকরের আনুষ্ঠানিক ঘোষণা দেন। ব্রিফিংয়ে জানানো হয়, (গত) রাত ১২টা এক মিনিটে মৃত্যুদণ্ড কার্যকর করা হবে। সে অনুযায়ী সবকিছু প্রস্তুত করা হয়। দেশে এই প্রথম কোনো ব্যক্তির ফাঁসির রায় কার্যকর করার ক্ষণ আনুষ্ঠানিকভাবে প্রকাশ করা হয়।এ ঘোষণার পরপরই কাদের মোল্লার আইনজীবীরা সুপ্রিম কোর্টের আপিল বিভাগের চেম্বার বিচারপতি সৈয়দ মাহমুদ হোসেনের বাসায় হাজির হন। তাঁরা দণ্ড স্থগিতের আবেদন করেন। রাত সাড়ে ১০টার দিকে চেম্বার বিচারপতি পরদিন বুধবার সকাল সাড়ে ১০টা পর্যন্ত ফাঁসির কার্যক্রম স্থগিত রাখার আদেশ দেন।কাদের মোল্লার ফাঁসির রায় কার্যকর করার ক্ষণ আনুষ্ঠানিকভাবে প্রকাশ ও পরে তাঁর ফাঁসির কার্যক্রম স্থগিতের ঘটনায় ওই দুই প্রতিমন্ত্রী নিজ দলসহ বিভিন্ন মহল থেকে সমালোচিত হন।কাদের মোল্লার ফাঁসির রায় পুনর্বিবেচনার (রিভিউ) আবেদন আজ খারিজ করেছেন আদালত। প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির পূর্ণাঙ্গ বেঞ্চ আজ দুপুর ১২টা ছয় মিনিটে এ আদেশ দেন। ফলে কাদের মোল্লার মৃত্যুদণ্ড কার্যকরে আইনগত আর কোনো বাধা নেই বলে জানিয়েছেন অ্যাটর্নি জেনারেল মাহবুবে আলম।
আদালতের এ আদেশের পর আজ স্বরাষ্ট্র মন্ত্রণালয়ে এক সভা শেষে সাংবাদিকেরা স্বরাষ্ট্র প্রতিমন্ত্রী শামসুল হক টুকুর কাছে কাদের মোল্লার ফাঁসি কার্যকর করার বিষয়ে জানতে চান।
এ সময় স্বরাষ্ট্র প্রতিমন্ত্রী সাংবাদিকদের প্রশ্নের উত্তর এড়িয়ে যান। তিনি বলেন, ‘আজ যে বিষয়ে সভা করছি, সে বিষয়েই কথা বলব।’
বড়দিন উদযাপন ও থার্টি ফার্স্ট নাইট উদযাপনকে কেন্দ্র করে আইনশৃঙ্খলা পরিস্থিতি নিয়ে আজ স্বরাষ্ট্র মন্ত্রণালয়ে সভা হয়।
কাদের মোল্লার মৃত্যুদণ্ড কার্যকর করার বিষয়ে সাংবাদিকদের প্রশ্নের উত্তর এড়িয়ে শামসুল হক টুকু বলেন, ‘আইনশৃঙ্খলা স্বাভাবিক রাখার চেষ্টা চলছে। মানুষ স্বাভাবিকভাবে চলাচল করতে পারছে।’
