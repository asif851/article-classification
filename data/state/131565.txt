
বাংলা একাডেমির বিপরীতে সোহরাওয়ার্দী উদ্যানের মূল গেট দিয়ে ঢুকে বাঁয়ে হাঁটি। একটু এগিয়ে মিলল সুন্দর, বর্ণিল একটি স্টল—প্রথমা প্রকাশন। ১০২ থেকে ১০৫ নম্বরের প্রথমা প্রকাশনের স্টলে তখন ছিল দারুণ ভিড়।এই ভিড়ের মাঝে একজন প্রৌঢ় জানতে চাইলেন, একাত্তরের চিঠি আছে? প্রশ্নটা শুনে তাকালাম। এখনো একাত্তরের চিঠি খুঁজছেন পাঠক! ২০০৯ সালে প্রকাশিত হয়েছিল বইটি।প্রথমার স্টলের একজন বিক্রয় প্রতিনিধি জানালেন, এই বইটি প্রকাশের মধ্য দিয়ে প্রতিষ্ঠানটির যাত্রা শুরু হয়। পুরোনো বইয়ের মধ্যে একাত্তরের চিঠির বিক্রিই তুলনামূলক বেশি। রণাঙ্গন থেকে লেখা মুক্তিযোদ্ধাদের চিঠির সংকলনের ২৫তম মুদ্রণ শেষ হয়েছে। এ পর্যন্ত ছাপা হয়েছে ১ লাখ ১৭ হাজার ২৫০ কপি। ২৬তম মুদ্রণ আসছে এবারের একুশে বইমেলায়। এবারও এই বইটির চাহিদা প্রচুর।এ ছাড়া নতুন বইয়ের মধ্যে প্রথমার স্টলে বেশি বিক্রি হচ্ছে মহিউদ্দিন আহমদের আওয়ামী লীগ: উত্থানপর্ব ১৯৪৮-১৯৭০, আকবর আলি খানের অবাক বাংলাদেশ: বিচিত্র ছলনাজালে রাজনীতি, মতিউর রহমান ও মনজুরুল হকের চে: বন্দুকের পাশে কবিতা, ড. কামাল হোসেনের মুক্তিযুদ্ধ কেন অনিবার্য ছিল এবং ড. মাহবুবুল হকেরখটকা বানান অভিধান।
