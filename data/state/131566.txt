
বিশ্বকাপ ক্রিকেটে ইংল্যান্ডকে হারিয়ে কোয়ার্টার ফাইনালে উঠেছে বাংলাদেশ। আজ মঙ্গলবার কলকাতার বিভিন্ন সংবাদপত্র ফলাও করে খবরটি প্রকাশ করেছে। বাংলাদেশের খেলোয়াড়দের প্রশংসায় পঞ্চমুখ ছিল সংবাদপত্রগুলো।
কলকাতার প্রভাবশালী বাংলা দৈনিক ‘আনন্দবাজার পত্রিকা’ প্রথম পাতায় খবরটি প্রকাশ করেছে। শিরোনাম করেছে ‘বাংলাদেশের বৃটিশ বধ’। একই সঙ্গে আরও কয়েকটি খবর ছেপেছে ক্রীড়া পাতায়। ছেপেছে ‘বাইক থেকে মিছিল, রাজপথের রং লাল সবুজ’। ‘এই সময়’ পত্রিকার প্রথম পাতার প্রথম কলামে বাংলাদেশের জয়ের খবর ছাপা হয়েছে। শিরোনাম ছিল ‘ইংরেজদের ছিটকে দিল ১১ বাঙালি, সতর্ক থাকতে হবে ভারতকে’। পাশাপাশি ক্রীড়া পাতায় আরও খবর ছাপা হয়েছে ওই পত্রিকায়।
‘আজকাল’ পত্রিকার শিরোনাম ছিল ‘ব্রিটিশ সিংহদের হারাল বাংলার বাঘের দল’। খবরটি ছাপা হয়েছে প্রথম পাতায় পাঁচ কলামজুড়ে। ছবি তো আছেই। আরও ছেপেছে মাহমুদউল্লাহকে নিয়ে একটি বিশেষ খবর। সেটির শিরোনাম ছিল ‘৯৫-এ নার্ভাস লাগছিল: মাহমুদউল্লাহ’। ‘বর্তমান’ পত্রিকার শিরোনাম ছিল ‘বিশ্বকাপে দেশের হয়ে প্রথম সেঞ্চুরি মাহমুদউল্লাহর, ইল্যান্ডকে হারিয়ে শেষ আটে বাংলাদেশ’। দৈনিক ‘সংবাদ প্রতিদিন’ শিরোনাম করেছে ‘এগারো বাঙালির বৃটিশ জয়’। দৈনিক ‘এবেলা’ পুরোপাতাজুড়ে খবরটি ছেপেছে। পাতাজুড়ে ছবিও দিয়েছে। শিরোনাম ‘বাংলার বিক্রম’।
ইংরেজি দৈনিক ‘দ্য টাইমস অব ইন্ডিয়া’ শিরোনাম করেছে ‘ওয়াল্ড হিয়ার্স টাইগার্স রোর’। ছয় কলামজুড়ে ছিল সে খবর। সঙ্গে ছবি। ছেপেছে আরও কয়েকটি খবর। ডেইলি টেলিগ্রাফ শিরোনাম করেছে ‘ডেডিকেট উইন টু দ্য ফ্রিডম ফাইটার্স’। ক্রীড়া পাতায় আট কলামজুড়ে খবর ছেপেছে তারা। সঙ্গে সাত কলামজুড়ে ছবি। একই পাতায় সাত কলামজুড়ে আরেকটি খবরও ছেপেছে। শিরোনাম ছিল ‘হোয়াট এ উইন: মাহমুদউল্লাহ’। সঙ্গে মাহমুদউল্লাহর ছবি।
