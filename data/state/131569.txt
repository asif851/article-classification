
টঙ্গীর গাজীপুরার সাতাইশ এলাকায় বাংলালিংক ভয়েস মার্কেটিংয়ের আহমেদ মোস্তফা (৩২) নামের একজন কর্মকর্তাকে গুলি করে হত্যা করেছে দুর্বৃত্তরা। আজ বৃহস্পতিবার বেলা একটার দিকে এ ঘটনা ঘটে।
মোস্তফা প্রতিদিনের মতো বাংলালিংকের ফ্লেক্সিলোডের টাকা সংগ্রহ করতে সেখানে গিয়েছিলেন। তিনি বাংলালিংক ভয়েস মার্কেটিংয়ের রিটেইলার বিপণন কর্মকর্তা ছিলেন। তাঁর গ্রামের বাড়ি বরিশাল।
প্রত্যক্ষদর্শী ও হাসপাতাল সূত্রে জানা যায়, আজ সকাল নয়টার দিকে মোস্তফা টঙ্গীর সেনাকল্যাণ ভবনে থাকা বাংলালিংক ভয়েস মার্কেটিংয়ের স্থানীয় কার্যালয় থেকে ফ্লেক্সিলোডের টাকা সংগ্রহের উদ্দেশে বের হন। বেলা একটায় টাকা সংগ্রহ করতে সাতাইশ এলাকায় মাসকো কারখানার সামনে গেলে সেখানে দুর্বৃত্তরা তাঁকে গুলি করে টাকা নিয়ে পালিয়ে যায়। তাঁর মাথার ডান দিকে গুলি লাগে। ঘটনার পর আশপাশের লোকজন তাঁকে টঙ্গী সরকারি হাসপাতালে নিয়ে যায়।
হাসপাতালের জরুরি বিভাগের চিকিত্সক শিহাব জানান, অতিরিক্ত রক্তক্ষরণে হাসপাতালে নেওয়ার কিছুক্ষণের মধ্যে মোস্তফা মারা যান।
টঙ্গীতে থাকা বাংলালিংক ভয়েস মার্কেটিং কার্যালয়ের ব্যবস্থাপক জাফর আহমেদ জানান, টাকা ছিনতাইয়ের উদ্দেশ্যে এ ঘটনা ঘটে থাকতে পারে। ইতিমধ্যে মোস্তফার পরিবারকে বিষয়টি জানানো হয়েছে।
 
