
কক্সবাজারের টেকনাফ উপজেলার সেন্ট মার্টিন থেকে আড়াই বস্তা ইয়াবা জব্দ করেছে কোস্টগার্ড। আজ শনিবার সকাল সাড়ে ছয়টার দিকে সেন্ট মার্টিনের পশ্চিমপাড়ার ঝাউবাগানের মাটি খুঁড়ে বস্তাগুলো জব্দ করা হয়। বস্তাগুলোয় পাঁচ লাখ ইয়াবা ছিল।
কোস্টগার্ড টেকনাফ স্টেশনের কমান্ডার ও অভিযান পরিচালনাকারী কর্মকর্তা লেফটেন্যান্ট ফয়জুল ইসলাম মণ্ডল প্রথম আলোকে এ তথ্য নিশ্চিত করেছেন।
ফয়জুল ইসলাম মণ্ডল বলেন, আজ সকালে গোপন তথ্যের ভিত্তিতে কোস্টগার্ড টেকনাফ স্টেশনের একটি বিশেষ দল অভিযান চালায়। এ সময় কোস্টগার্ড সদস্যেদের উপস্থিতি টের পেয়ে পাচারকারীরা পালিয়ে যায়। পরে পশ্চিমপাড়ার ঝাউবাগানের মাটি খুঁড়ে আড়াই বস্তা ইয়াবা পাওয়া যায়। বস্তাগুলোয় পাঁচ লাখ ইয়াবা ছিল, যার বাজারমূল্য ২৫ কোটি টাকা।
লেফটেন্যান্ট ফয়জুল ইসলাম মণ্ডল জানান, এ ঘটনায় কোনো পাচারকারীদের আটক করা সম্ভব হয়নি। জব্দ হওয়া ইয়াবা থানায় জমা দেওয়া হচ্ছে। পাচারকারীদের শনাক্ত করে মামলা করার প্রক্রিয়া চলছে।
 
