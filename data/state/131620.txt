
যুক্তরাষ্ট্রের পররাষ্ট্র দপ্তরের আন্তর্জাতিক সাহসী নারী পুরস্কার (ইন্টারন্যাশনাল উইমেন অব কারেজ অ্যাওয়ার্ড) পেয়েছেন আইনজীবী সারা হোসেন। তাঁর পাশাপাশি বিভিন্ন দেশের আরও ১৩ জন সাহসী নারী এই পুরস্কার পেয়েছেন। মার্কিন পররাষ্ট্রমন্ত্রী জন কেরি আজ মঙ্গলবার পররাষ্ট্র দপ্তরে তাঁদের এই পুরস্কার তুলে দেবেন।শান্তি, ন্যায়বিচার, মানবাধিকার, লৈঙ্গিক সমতা এবং নারীর ক্ষমতায়নে বিশেষ ভূমিকা রাখার স্বীকৃতি হিসেবে নারীদের সাহসিকতার জন্য পুরস্কৃত করে থাকে মার্কিন পররাষ্ট্র দপ্তর। ২০০৭ সালে চালু হওয়ার পর থেকে এ পর্যন্ত ৬০টি দেশের ১০০ জন সাহসী নারী এ পুরস্কার পেয়েছেন।খ্যাতিমান আইনজীবী ড. কামাল হোসেনের মেয়ে সারা হোসেন একজন মানবাধিকার আইনজীবী। দেশের সুবিধাবঞ্চিত এবং প্রান্তিক জনগোষ্ঠীর পক্ষে তিনি দেশের সর্বোচ্চ আদালতে আইনি লড়াই করেন। তিনি বাংলাদেশ লিগ্যাল এইড অ্যান্ড সার্ভিসেস ট্রাস্টের (ব্লাস্ট) সম্মানীয় নির্বাহী পরিচালক। নারীর প্রতি সহিংসতা প্রতিরোধে আইনের খসড়া প্রণয়নে গুরুত্বপূর্ণ ভূমিকা পালন করেন তিনি। ২০১০ সালে তা আইনে পরিণত হয়।সারা হোসেন ফতোয়া এবং নারীদের প্রতি অসম্মানজনক শাস্তির বিপক্ষে আইনি লড়াই করেছেন বিভিন্ন গুরুত্বপূর্ণ মামলায়। পাশাপাশি ধর্ষণ ও যৌন হয়রানি প্রমাণের জন্য বিতর্কিত পরীক্ষাপদ্ধতির বিরুদ্ধেও আইনি লড়াই করেছেন তিনি।
