
নারায়ণগঞ্জের ধলেশ্বরী নদীতে তিনটি যাত্রীবাহী লঞ্চ থেকে ৫০ মণ জাটকা জব্দ করেছে কোস্টগার্ড। গতকাল বুধবার ভোরে উদ্ধার করা ওই জাটকার আনুমানিক মূল্য ছয় লাখ টাকা। পাগলা স্টেশন কমান্ডার সাব-লেফটেন্যান্ট হাসানুর রহমানের তত্ত্বাবধানে এ অভিযান চালানো হয়। ‘ফারহান-৪’, ‘মিতালী-৬’ ও ‘শরিয়তপুর-৩’ লঞ্চ থেকে মালিকবিহীন অবস্থায় এ মাছ উদ্ধার করা হয়। পরে মুন্সিগঞ্জ মৎস্য কর্মকর্তা জাটকাগুলো বিভিন্ন এতিমখানায় বিতরণ করেন বলে কোস্টগার্ডের সংবাদ বিজ্ঞপ্তিতে জানানো হয়। 
