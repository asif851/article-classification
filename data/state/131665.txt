
বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের ভাই আহমেদ কামাল (৬৮) মারা গেছেন (ইন্না লিল্লাহি ওয়া ইন্না ইলাইহি রাজিউন)। বৃহস্পতিবার বিকেল ৪টার দিকে তিনি রাজধানীর সবুজবাগে নিজ বাসায় মারা যান।বিএনপি চেয়ারপারসনের প্রেস উইংয়ের কর্মকর্তা শায়রুল কবীর খান প্রথম আলোকে এ কথা জানান। আহমেদ কামাল ডায়াবেটিস, উচ্চ রক্তচাপসহ বিভিন্ন অসুখে ভুগছিলেন।আহমেদ কামালের মৃত্যুতে বিএনপি চেয়ারপারসন খালেদা জিয়া ও মহাসচিব মির্জা ফখরুল ইসলাম আলমগীর শোক জানিয়েছেন।পাঁচ ভাইয়ের মধ্যে আহমেদ কামাল ছিলেন সবচেয়ে ছোট। বাকি চার ভাই আগেই মারা গেছেন।আহমেদ কামাল বাংলাদেশ পর্যটন করপোরেশনের পরিচালক ছিলেন। ওই পদে থেকে তিনি অবসরে যান। ব্যক্তিগত জীবনে তিনি ছিলেন অবিবাহিত। সবুজবাগের বাসায় তিনি একাই থাকতেন।
২০১৬ সালে জিয়াউর রহমানের মৃত্যুবার্ষিকীতে আলোচনা সভা ও মিলাদ মাহফিলের আয়োজন করে হঠাৎ জনসমক্ষে আসেন তিনি। তিনি নতুন দল গঠন করছেন এমন আলোচনাও ওঠে রাজনৈতিক অঙ্গনে।
শুক্রবার জুমার নামাজের পর বায়তুল মোকাররম জাতীয় মসজিদে তাঁর জানাজা অনুষ্ঠিত হবে। এরপর তাঁর মরদেহ গ্রামের বাড়ি বগুড়ার গাবতলী নেওয়া হবে। তাঁর ইচ্ছানুযায়ী সেখানে পারিবারিক কবরস্থানে দাফন করা হবে।
