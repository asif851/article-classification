
ব্রাহ্মণবাড়িয়ার বাঞ্ছারামপুর উপজেলা যুবদলের প্রচার সম্পাদক মো. নজরুল ইসলাম (৩০) ও আন্তজেলা জাল টাকা চক্রের হোতা মো. ইউনুছ মিয়াকে (৩৩) জাল টাকাসহ গ্রেপ্তার করেছে পুলিশ।
গতকাল বৃহস্পতিবার বিকেল চারটায় উপজেলা সদরের স্টিল ব্রিজসংলগ্ন সিএনজি স্টেশনে বাঞ্ছারামপুর থানার উপপরিদর্শক (এসআই) মো. জাকির হোসেনের নেতৃত্বে একদল পুলিশ অভিযান চালায়। এ সময় নজরুলের কাছ থেকে এক হাজার টাকা মূল্যের ৮৮টি জাল নোট উদ্ধার করা হয়। নজরুলের স্বীকারোক্তি অনুযায়ী বিকেল সাড়ে পাঁচটার দিকে উপজেলার পূর্বহাটি গ্রামে ইউনুছ মিয়ার বাড়িতে অভিযান চালায় পুলিশ।
ইউনুছের কাছ থেকে ৫০০ টাকা মূল্যের সাতটি জাল নোট ও টাকা চকচকে করার সরঞ্জাম উদ্ধার করা হয়। নজরুলের বাড়ি উপজেলা সদরের দুর্গারামপুর গ্রামে।
বাঞ্ছারামপুর থানার ভারপ্রাপ্ত কর্মকর্তা মো. আলাউদ্দিন বলেন, এ ঘটনায় মামলার প্রস্তুতি চলছে।
