
হজরত শাহজালাল আন্তর্জাতিক বিমানবন্দর থেকে ছয়টি স্বর্ণের বার ও ২ হাজার ১৯৬ কার্টন সিগারেট জব্দ করেছে শুল্ক কর্তৃপক্ষের একটি দল। গত বৃহস্পতিবার রাত আড়াইটা থেকে শুক্রবার ভোর পর্যন্ত অভিযান চালিয়ে তিনটি ফ্লাইট থেকে এগুলো জব্দ করা হয়। ঢাকা কাস্টমসের সহকারী কমিশনার রেজাউল করিম প্রথম আলোকে বলেন, দিবাগত রাত একটার দিকে কাতার এয়ারওয়েজের একটি ফ্লাইটে প্রথমে ১ হাজার ৫৬৬ কার্টন সিগারেট আসে। এসব সিগারেট বেনসন হ্যাজেস, ইজি ও ডানহিল ব্র্যান্ডের। রাত আড়াইটার দিকে পণ্য বেল্টের ৩২টি ছোট-বড় ব্যাগে ভর্তি এই সিগারেটগুলো জব্দ করা হয়। তিনি বলেন, ভোর ৫টায় মালয়েশিয়া থেকে আসা একটি ফ্লাইট থেকে ১৬০ কার্টন ব্লাক ব্র্যান্ডের সিগারেট জব্দ করা হয়। একই ফ্লাইটে আসা দুই যাত্রীর কাছ থেকে ছয়টি স্বর্ণের বারও (প্রতিটি বার ১১৬ গ্রাম ওজন) জব্দ ও তাঁদের আটক করা হয়। এ ছাড়া ৫টা ১০ মিনিটে কাতার এয়ারওয়েজের আরেকটি ফ্লাইট থেকে ৪৭০ কার্টন সিগারেট জব্দ করা হয় বলেও জানান তিনি।
