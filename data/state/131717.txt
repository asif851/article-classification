
ঝিনাইদহে গতকাল বুধবার বিক্ষোভ মিছিল ও সমাবেশ করেছে স্বেচ্ছাসেবক দল। কর্মসূচি থেকে বিএনপির চেয়ারপারসন খালেদা জিয়ার বিরুদ্ধে মামলায় আদালতে অভিযোগপত্র দেওয়ার প্রতিবাদ ও স্বেচ্ছাসেবক দলের কেন্দ্রীয় সভাপতি হাবিবুন-নবী খানের (সোহেল) মুক্তির দাবি জানানো হয়।শহরের কেপি বসু সড়কে অবস্থিত দলীয় কার্যালয় থেকে বেলা ১১টার দিকে বিক্ষোভ মিছিল বের করেন স্বেচ্ছাসেবক দলের নেতা-কর্মীরা। পরে একই স্থানে তাঁরা সংক্ষিপ্ত সমাবেশ করেন। সমাবেশে বক্তৃতা করেন জেলা স্বেচ্ছাসেবক দলের সভাপতি সাজেদুর রহমান, নেতা শফি উদ্দিন বিশ্বাস প্রমুখ।বক্তারা অবিলম্বে দলীয় প্রধান খালেদা জিয়ার নামে দায়ের হওয়া ‘মিথ্যা’ মামলায় দেওয়া অভিযোগপত্র প্রত্যাহারের দাবি জানান। পাশাপাশি কেন্দ্রীয় স্বেচ্ছাসেবক দলের কারাবন্দী সভাপতি হাবিবুন-নবী খানের নিঃশর্ত মুক্তি দেওয়ার দাবি করেন তাঁরা।
 
