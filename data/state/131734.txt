
রাজধানীর অদূরে সাভারের উলাইল এলাকায় আজ বৃহস্পতিবার রাতে চলন্ত বাসে ককটেল হামলা চালিয়েছে দুর্বৃত্তরা। এতে বাসের তিন যাত্রী দগ্ধ হয়েছেন।
দগ্ধ ব্যক্তিরা হলেন, মো. ইসমাইল, মো. হাসমত ও রেজাউল করিম। তাঁদের সাভারের এনাম মেডিকেল কলেজ হাসপাতালে ভর্তি করা হয়েছে। এঁদের মধ্যে ইসমাইল ও হাসমতের মুখসহ শরীরের ১৫-২০ শতাংশ পুড়ে গেছে। রেজাউল করিমের মুখে সামান্য পুড়ে গেছে।
পুলিশ ও বাসের একাধিক যাত্রী জানান, রাত সাড়ে আটটার দিকে গাবতলী থেকে ফরিদপুরের আলফাডাঙ্গার উদ্দেশে জাকের পরিবহনের একটি বাস ছেড়ে আসে। বাসটি উলাইল এলাকায় পৌঁছালে এটি লক্ষ্য করে পেট্রলবোমা নিক্ষেপ করে দুর্বৃত্তরা। পেট্রলবোমাটি বাসের জানালার গ্লাস ভেঙে ভেতরে পড়ে বাসে মধ্যে আগুন ধরে যায়। সঙ্গে সঙ্গে চালক বাসটি থামান। পরে যাত্রীরা বাসের জানালা ভেঙে ভেতর থেকে বের হয়ে আসেন।সাভার মডেল থানার পরিদর্শক (তদন্ত) আজহারুল ইসলাম ঘটনার সত্যতা নিশ্চিত করে জানান, দগ্ধ ব্যক্তিদের এনাম মেডিকেল কলেজ হাসপাতালে পাঠানো হয়েছে।
