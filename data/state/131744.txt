
গাজীপুরে আন্তনগর উপকূল এক্সপ্রেস ট্রেনে চলন্ত অবস্থায় আগুন লাগার ঘটনা ঘটে। এ সময় আতঙ্কিত হয়ে ট্রেন থেকে লাফিয়ে পড়ে নারী ও শিশুসহ অর্ধশতাধিক যাত্রী আহত হয়েছেন। ট্রেনটি নোয়াখালী যাচ্ছিল। আজ বৃহস্পতিবার বিকেল পাঁচটার পরপর গাজীপুরের কালীগঞ্জে আউটার সিগন্যাল এলাকায় এ ঘটনা ঘটে।
ট্রেনের চার-পাঁচজন যাত্রী বলেন, ঢাকা থেকে ছেড়ে আসা উপকূল এক্সপ্রেস ট্রেনটি গাজীপুরের কালীগঞ্জ আড়িখোলা স্টেশনের আউটার সিগন্যাল দড়িপাড়া এলাকায় পৌঁছানোর পর ট্রেনের ‘খ’ ও ‘গ’ বগির মাঝখানে হঠাৎ আগুন লেগে ধোঁয়ার সৃষ্টি হয়। এতে পুরো ট্রেনটি ধোঁয়ায় আচ্ছন্ন হয়ে পড়ে। এ সময় ট্রেনের গতি কম ছিল। তাই আতঙ্কিত যাত্রীরা ট্রেন থেকে লাফিয়ে পড়তে থাকেন। একপর্যায়ে ট্রেনটি আড়িখোলা স্টেশনের আউটার সিগন্যালের কাছে এসে থেমে যায়।
স্থানীয় লোকজন জানান, ট্রেনের গতি কম থাকায় লাফিয়ে পড়া যাত্রীরা গুরুতর আহত হননি।
কালীগঞ্জ ফায়ার সার্ভিসের স্টেশন কর্মকর্তা আবদুস সাত্তার বলেন, ট্রেনে আগুন লাগার খবর পেয়ে ঘটনাস্থলে গিয়ে আধা ঘণ্টা চেষ্টার পর আগুন নেভানো হয়।
কালীগঞ্জ রেলস্টেশনের মাস্টার দিলীপ চন্দ্র দাস বলেন, দুটি বগির মাঝখানের সংযোগে প্লাস্টিকের পাইপে আগুন ধরে যায়। এতে ট্রেনটি দড়িপাড়া এলাকায় এসে থেমে যায়। তবে আগুন লাগার কারণ জানা যায়নি। বিকেল সাড়ে পাঁচটার দিকে ট্রেনটি নোয়াখালীর উদ্দেশে ছেড়ে যায়।
