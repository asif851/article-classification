
বিশ্বের সবচেয়ে প্রভাবশালী অর্থনীতিবিদ, ব্যবসা চিন্তাবিদদের এক নতুন তালিকায় স্থান পেয়েছেন শান্তিতে নোবেলজয়ী অধ্যাপক ড. মুহাম্মদ ইউনূস। তালিকায় স্থান পাওয়া ১৫ জন অর্থনীতিবিদের মধ্যে তাঁর অবস্থান ১১তম। মার্কিন দৈনিক ‘দ্য ওয়াল স্ট্রিট জার্নাল’ এই তালিকা তৈরি করেছে। তালিকায় প্রথমে আছেন অর্থনীতি বিশারদ পল ক্রুগম্যান। লেখক ও পরামর্শদাতা গ্যারি হ্যামেলকে পেছনে ফেলে তিনি শীর্ষ স্থান দখল করেন। তালিকায় স্থান পাওয়া অন্য ব্যক্তিরা হলেন অর্থনীতিতে নোবেলজয়ী জোসেফ স্টিগলিজ, মাইক্রোসফটের সাবেক চেয়ারম্যান বিল গেটস, মাইকেল পর্টার, থমাস ফ্রিডম্যান, এরিক স্মিট, রিচার্ড ব্র্যানসন, ম্যালকম গ্ল্যাডওয়েল, রবার্ট রিক, জ্যাক ওয়েলচ, মুহাম্মদ ইউনূস, নিয়েল ফার্গুসন, মাইকেল ডেল, হাওয়ার্ড গার্ডনার ও জিমি ওয়েলস।
গুগল অনুসন্ধানে (সার্চ) অবস্থান, গণমাধ্যমে পাওয়া প্রচারণা ও প্রাতিষ্ঠানিক কৃতিত্বের ভিত্তিতে পত্রিকাটি এই তালিকা তৈরি করেছে। হার্ভার্ড বিজনেস স্কুলের রিসার্স লাইব্রেরিয়ান জেফ্রে ক্রোনিনকে নিয়ে এ বছরের ওই তালিকা সংকলন করেন ব্যবসন কলেজের ব্যবস্থাপনার অধ্যাপক ও ‘হোয়াটস দ্য বিগ আইডিয়া?’ বইয়ের লেখক টম ড্যাভেনপোর্ট। ড্যাভেনপোর্ট বলেন, ‘নতুন এ তালিকা তারকা অর্থনীতিবিদেরা দখল করেছেন।’
তালিকায় প্রভাবশালী ব্যবসায়ীদের তুলনায় অর্থনীতি বিশারদদের প্রাধান্য থাকা প্রসঙ্গে তিনি বলেন, ‘(বিশ্ব) অর্থনৈতিক মন্দার কারণে ব্যবসায়ী ও ভোক্তা উভয়ের কাছেই অর্থনৈতিক অন্তর্দৃষ্টি বা জ্ঞান গুরুত্বপূর্ণ হয়ে উঠেছে।’
