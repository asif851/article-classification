
রোহিঙ্গাদের ফেরত পাঠাতে মিয়ানমারের সঙ্গে সই করা বাংলাদেশের সমঝোতা স্মারক নিয়ে হতাশার কথা জানিয়েছেন বিএনপির মহাসচিব মির্জা ফখরুল ইসলাম আলমগীর। তিনি বলেছেন, মিয়ানমারে সেনাবাহিনীর বর্বরতা বন্ধ না করে এখনই রোহিঙ্গাদের ফেরত পাঠানো হলে তা হবে ‘নরকে ঠেলে দেওয়ার মতো’ ব্যাপার।
আজ শুক্রবার দুপুরে নয়াপল্টনে বিএনপির কেন্দ্রীয় কার্যালয়ের সামনে সাংবাদিকদের প্রশ্নের জবাবে মির্জা ফখরুল এ কথা বলেন। অবশ্য ফখরুল এও বলেছেন, ‘সমঝোতার বিষয়গুলো সম্পর্কে আমরা জানি না। এটি এখনো জনসম্মুখে আনা হয়নি।’ তিনি মিয়ানমারের সঙ্গে সই করা সমঝোতা স্মারক প্রকাশের দাবি জানান।
বিএনপির এই নেতা বলেন, চুক্তির ফলে রোহিঙ্গারা ফিরে যেতে আস্থা পাবে কি না, তাদের নিরাপত্তা থাকবে কি না, গণহত্যার শিকার হবে কি না—এ বিষয়গুলো সম্পর্কে জানা দরকার। কিন্তু এখনো এগুলো সম্পর্কে কিছু জানানো হয়নি। তিনি বলেন, এখনো মিয়ানমারের সেনাবাহিনী সেখানে নির্যাতন করছে। এখন যদি রোহিঙ্গাদের ফেরত পাঠানো হয়, তাহলে সেটা নরকে ঠেলে দেওয়ার মতো ব্যাপার হবে।
গত বৃহস্পতিবার নেপিডোতে বাংলাদেশের পররাষ্ট্রমন্ত্রী আবুল হাসান মাহমুদ আলী এবং মিয়ানমারের স্টেট কাউন্সেলরের দপ্তরের মন্ত্রী একটি সমঝোতায় সই করেন। এরপর পররাষ্ট্র মন্ত্রণালয় থেকে জানানো হয়েছে, আগামী দুই মাসের মধ্যে রোহিঙ্গাদের ফেরত পাঠানো শুরু হবে।
মির্জা ফখরুল গতকাল বৃহস্পতিবার সংসদে দেওয়া প্রধানমন্ত্রী শেখ হাসিনার বক্তব্যের সমালোচনা করেন। তিনি বলেন, প্রধানমন্ত্রীর বক্তব্যে প্রমাণ হয় যে গুম হচ্ছে এবং সরকার এই গুমের সঙ্গে জড়িত। এটাই প্রধানমন্ত্রী স্বীকার করে নিয়েছেন। তিনি বলেন, আইনশৃঙ্খলা বাহিনীকে দিয়ে প্রতিপক্ষকে গুম করে ফেলা হচ্ছে।
বিদ্যুতের দাম বাড়ানো প্রসঙ্গে মির্জা ফখরুল বলেন, সরকার তাদের পছন্দের কিছু ব্যবসায়ীকে লুটপাটের সুযোগ করে দিতে আবারও বিদ্যুতের দাম বাড়িয়েছে।
আহমেদ কামালের জানাজা
দুপুরে জুমার নামাজের পর বায়তুল মোকাররম জাতীয় মসজিদে বিএনপির প্রতিষ্ঠাতা জিয়াউর রহমানের ছোট ভাই আহমেদ কামালের জানাজা অনুষ্ঠিত হয়েছে। এতে মির্জা ফখরলসহ বিএনপির অনেক নেতা অংশ নেন। সেখান থেকে লাশ বগুড়ার গাবতলীতে মরহুমের নিজের গ্রামের বাড়িতে নেওয়া হয়।
আহমেদ কামাল গতকাল বৃহস্পতিবার রাজধানীর সবুজবাগে নিজ বাড়িতে মারা যান।
