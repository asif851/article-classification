
ব্রাহ্মণবাড়িয়ার আশুগঞ্জ উপজেলায় দুই পক্ষের সংঘর্ষে অন্তত ১৫ জন আহত হয়েছেন। গত শনিবার রাতে উপজেলার আড়াইসিধা এলাকায় এ ঘটনা ঘটে। পুলিশ সূত্রে জানা গেছে, কয়েক দিন আগে জুয়া খেলাকে কেন্দ্র করে আড়াইসিধা গ্রামের ইউসুফ মিয়ার ছেলে কামরুল ইসলামের সঙ্গে আবদুল ওয়াহাব মিয়ার ছেলে জুনাঈদ মিয়ার কথা-কাটাকাটি হয়। বিষয়টি কামরুলের পরিবারকে জানালেও এর কোনো প্রতিকার পাননি জুনাঈদ। গত শনিবার রাত ১০টায় কামরুল পুনরায় জুনাঈদের বাড়ির লোকজনকে গালিগালাজ করেন। এ ঘটনাকে কেন্দ্র করে কামরুলের সঙ্গে জুনাঈদের বাড়ির লোকজনের কথা-কাটাকাটি হয়। পরে কামরুলের ভাই নাদিম ও তাঁদের বাড়ির লোকজন জুনাঈদের বাড়িতে হামলা চালান। জুনাঈদের বাড়ির লোকজনও পাল্টা হামলা চালান।
