
গত বৃহস্পতিবার রাতে কালবৈশাখীর কবলে পড়ে মাদারীপুরের শিবচরে মাওয়া-কাওরাকান্দি নৌপথের ডুবোচরে চারটি ফেরি আটকা পড়ে। পরে তিনটি ফেরি উদ্ধার হলেও গতকাল শুক্রবার সন্ধ্যা সাতটা পর্যন্ত রানীগঞ্জ নামের একটি ফেরি উদ্ধার হয়নি। ফেরিটি ১৫টি যানবাহন নিয়ে আটকে আছে।কাওরাকান্দি বিআইডব্লিউটিএ, বিআইডব্লিউটসিসহ একাধিক সূত্র জানায়, বৃহস্পতিবার রাত ১২টার দিক ঝড় শুরু হলে পদ্মার কাঁঠালবাড়ী ও হাজরা এলাকায় ডাম্ব ফেরি রানীগঞ্জ এবং রো রো ফেরি বীরশ্রেষ্ঠ রুহুল আমিন, কেতকী ও টাপলো শতাধিক যানবাহন নিয়ে আটকা পড়ে। ঝড়ের সময় প্রায় দুই ঘণ্টা ফেরি চলাচল বিঘ্নিত হয়। দুটি জাহাজ দিয়ে তিন ঘণ্টা চেষ্টা চালিয়ে রাত তিনটার দিকে রো রো ফেরি বীরশ্রেষ্ঠ রুহুল আমিন, গতকাল সকাল আটটায় কেতকী ও নয়টায় টাপলো উদ্ধার করা হয়।বিআইডব্লিউটিএর কাওরাকান্দি ফেরিঘাটের ব্যবস্থাপক আবদুস সালাম মিয়া জানান, তিনটি ফেরি উদ্ধার করা গেলেও গতকাল সন্ধ্যা পর্যন্ত ডাম্ব ফেরি রানীগঞ্জ উদ্ধার করা সম্ভব হয়নি।
