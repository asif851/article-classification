
রাজশাহীর বাগমারা উপজেলায় এক স্কুলছাত্রীর গোসলের দৃশ্য মুঠোফোনে ধারণ করে তা ছড়িয়ে দেওয়ার অভিযোগ উঠেছে। এ ঘটনায় মামলা করা হলে অভিযুক্ত ব্যক্তির পরিবার নানা ধরনের হুমকি দিচ্ছে বলে জানিয়েছেন ভুক্তভোগী পরিবারের সদস্যরা।
মামলার বাদী ও ছাত্রীর মা গতকাল বৃহস্পতিবার স্থানীয় প্রেসক্লাবে এসে সাংবাদিকদের কাছে এ অভিযোগ করেন।
 ওই ছাত্রীর মা বলেন, তাঁদের বাড়ির কাজচলছে। কোনো একদিন স্থানীয় এক ব্যক্তি গোসলখানার ইটের ফাঁক দিয়ে তাঁর মেয়ের গোসলের দৃশ্য ধারণ করেন। পরে তাঁর মেয়েকে ভিডিও দেখিয়ে তাঁকে নানা অনৈতিক প্রস্তাব দেন ওই ব্যক্তি। তাঁর মেয়েটি আপত্তি জানালে অভিযুক্ত ব্যক্তি ৫০ হাজার টাকা দাবি করেন। টাকা না দিলে তা ভিডিও ছড়িয়ে দেওয়ার হুমকি দেওয়া হয়। পরে বিষয়টি ওই ছাত্রী পরিবারের লোকজনকে জানায়। তাঁরা বিষয়টি থানায় জানালে ১৫ জানুয়ারি পুলিশ ওই ব্যক্তিকে আটক করে। পরে তাঁর কাছে থাকা মুঠোফোন থেকে ভিডিও উদ্ধার করা হয়। এ ঘটনায় ওই দিনই তিনি (ছাত্রীর মা) বাদী হয়ে তাঁর বিরুদ্ধে থানায় পর্নোগ্রাফি আইনে একটি মামলা করেন। পরে তাঁকে আদালতের মাধ্যমে কারাগারে পাঠানো হয়।
ওই ছাত্রীর মা আরও বলেন, মামলা করার পর থেকে অভিযুক্ত ব্যক্তির চাচারা তাঁদের নানা হুমকি দিচ্ছেন। মামলা তুলে না নিলে আরও ক্ষতি করা হবে। তাঁর স্বামী (ছাত্রীর বাবা) এলাকায় থাকেন না। তিনি মেয়েকে নিয়ে গ্রামের বাড়িতে থাকেন। এখন তিনি নিরাপত্তাহীনতায় ভুগছেন।
তবে অভিযুক্ত ব্যক্তির স্বজনেরা বলেছেন, তাঁদের বিরুদ্ধে মিথ্যা অভিযোগ করা হয়েছে।
বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ বলেন, অভিযোগের সত্যতা পাওয়ার পর ব্যবস্থা নেওয়া হয়েছে। হুমকির বিষয়টি তিনি জানেন না। তবে খোঁজ নিয়ে ব্যবস্থা নেবেন।
