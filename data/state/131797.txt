
আগামীকাল তৃতীয় ধাপের ইউনিয়ন পরিষদের নির্বাচন। তাই অন্য সব এলাকার মতো ময়মনসিংহের নান্দাইলের সরিষা ইউনিয়নের কাছিমপুর সরকারি প্রাথমিক বিদ্যালয়র ভোটকেন্দ্রে চলছিল প্রস্তুতি। নিরাপত্তার দায়িত্বে অন্যদের সঙ্গে ওই বিদ্যালয়ে গেলেন আনসার কর্মী নাজমা। একপর্যায়ে অসুস্থ হয়ে পড়লে অন্য নারী সহকর্মীরা তাঁকে একটি বুথে নিয়ে যান। সেখানেই এক কন্যা সন্তানের জন্ম দেন তিনি।আজ শুক্রবার রাত সোয়া নয়টার দিকে ময়মনসিংহের ঈশ্বরগঞ্জ উপজেলার একটি ভোটকেন্দ্রে এ ঘটনা ঘটে। নির্বাচনের উৎসব ছাপিয়ে এখন এলাকা জুড়ে ছড়িয়ে পড়েছে এ ‘নতুন অতিথি’ আগমনের খবর।স্থানীয় লোকজন বলেন, নাজমা উপজেলার আঠারোবাড়ি ইউনিয়নের মৃগালী গ্রামের হারুন অর রশিদের স্ত্রী। কাছিমপুর সরকারি প্রাথমিক বিদ্যালয়টি সরিষা ইউনিয়নের এক নম্বর ওয়ার্ডে অবস্থিত। শুক্রবার দুপুর দুইটার দিকে ঈশ্বরগঞ্জ উপজেলা সদর থেকে নির্বাচনী সরঞ্জাম নিয়ে অন্যান্য কর্মীদের সঙ্গে নাজমা ওই ভোটকেন্দ্রে যান। তিনি ছিলেন অন্তঃসত্ত্বা। প্রসব বেদনা উঠার পর তাঁকে ভোটকেন্দ্রের একটি বুথে নিয়ে যাওয়া হয়। পরে কাপড় ঘেরাও দিয়ে সন্তান প্রসব করানো হয়।ভোটকেন্দ্রের প্রিসাইডিং কর্মকর্তা সাইফুল ইসলাম ঘটনার সত্যতা নিশ্চিত করেছেন।
