
কারাবন্দী দলীয় চেয়ারপারসন খালেদা জিয়ার মুক্তির দাবিতে বিএনপির পূর্বঘোষিত মানববন্ধন করেছে। ঢাকার নয়াপল্টনে বিএনপির কেন্দ্রীয় কার্যালয়ের সামনে এই মানববন্ধনে দলটির কেন্দ্রীয় নেতারা বক্তব্য দেন।
আজ বুধবার বেলা ১১টায় মানববন্ধন করার ঘোষণা ছিল। সকাল সাড়ে ১০টা থেকেই বিএনপি ও এর অঙ্গ–সংগঠনের নেতা-কর্মীরা দলীয় কার্যালয়ের সামনে জড়ো হতে থাকেন। তাই ঘোষিত সময়ের আগেই মানববন্ধন শুরু হয়ে যায়।
বিএনপির এই মানববন্ধন যেখানে হয়, এর আশপাশে মোতায়েন করা হয় প্রচুর পুলিশ। বিএনপির কার্যালয়ের সামনের রাস্তার অর্ধেকটা জুড়ে দাঁড়িয়ে যান দলটির নেতা-কর্মীরা। বাকি সড়ক দিয়ে যানবাহন চলে।
কেন্দ্রীয় নেতাদের মধ্যে বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খোন্দকার মোশাররফ হোসেন, আমীর খসরু মাহমুদ চৌধুরী, ভাইস চেয়ারম্যান আবদুল্লাহ আল নোমান, এম জাহিদ হোসেন, আাহমদ আজম খান প্রমুখ মানববন্ধনে অংশ নেন।
