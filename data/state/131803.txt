
•১৬ শিক্ষার্থীর প্রবেশ পত্রে ছিল অন্য বিদ্যালয়ের নাম •৫৩ শিক্ষার্থী প্রবেশ পত্র পায়নি •ওই শিক্ষার্থীদের মধ্যে ৫৩ জনের বোর্ডে নিবন্ধনই নেই
ময়মনসিংহের গফরগাঁও উপজেলায় এক শিক্ষকসহ দুজনের প্রতারণার ঘটনায় গতকাল বৃহস্পতিবার এসএসসি পরীক্ষা দিতে পারেনি ৬৯ জন শিক্ষার্থী। এর মধ্যে ৫৩ শিক্ষার্থী প্রবেশপত্র না পাওয়ায় ও ১৬ শিক্ষার্থীর প্রবেশপত্রে অন্য বিদ্যালয়ের নাম থাকায় তারা পরীক্ষা দিতে পারেনি।
উপজেলা প্রশাসন ও স্থানীয় সূত্রে জানা যায়, রৌহা নিম্নমাধ্যমিক বিদ্যালয় থেকে এসএসপি পরীক্ষা দেওয়ার অনুমতি নেই। বিদ্যালয়টি নিম্নমাধ্যমিক পর্যায়ের। তবে কয়েক বছর ধরে ওই বিদ্যালয়ের প্রধান শিক্ষক মারুফ আহমেদ নানা কৌশল করে উচ্চ আদালতের রায় নিয়ে শিক্ষার্থীদের এসএসসি পরীক্ষা দেওয়ার সুযোগ করে দিচ্ছিলেন। চলতি বছর মারুফ আহমেদ নিজের বিদ্যালয় ও আশপাশের আরও একাধিক নিম্নমাধ্যমিক বিদ্যালয়ের৫৩ জন শিক্ষার্থীর কাছ থেকে ফরমপূরণ বাবদ টাকা নেন। তিনি শিক্ষার্থী ও অভিভাবকদের বলেন, পরীক্ষার আগে ফরমপূরণ করা প্রত্যেকেই প্রবেশপত্র পাবে। গত বুধবার পর্যন্ত ওই সব শিক্ষার্থী প্রবেশপত্র না পেলে বিষয়টি জানাজানি হয়। পরে ইউএনও শামীম রহমান ঢাকা শিক্ষা বোর্ডে খোঁজ নিয়ে জানতে পারেন ওই সব শিক্ষার্থীর নামে বোর্ডে নিবন্ধন নেই।
এদিকে গতকাল গফরগাঁওয়েরগয়েশপুর উচ্চবিদ্যালয় কেন্দ্রে পরীক্ষা দিতে আসা ১৬ জন শিক্ষার্থীর প্রবেশপত্রে গাজীপুরের টঙ্গীর একটি বিদ্যালয়ের নাম থাকায় তারা পরীক্ষায় অংশ নিতে পারেনি।পরেপরীক্ষাকেন্দ্রের সামনে তাঁরা হট্টগোল করলে পাইথলের ইউপি চেয়ারম্যান আক্তারুজ্জামান ঘটনাস্থলে যান। তিনি শিক্ষার্থীদের বরাত দিয়ে প্রথম আলোকে বলেন, ওই ১৬ জন শিক্ষার্থী গাজীপুরের টঙ্গী থেকে একজন প্রতারকের মাধ্যমে এখানে পরীক্ষা দিতে আসে। গয়েশপুর কেন্দ্রের বৈধ পরীক্ষার্থী না হওয়ায় তাদের প্রবেশ করতে দেওয়া হয়নি। পরে তারা কেন্দ্রের সামনে হট্টগোল করতে শুরু করলে আমি ইউএনও ও গফরগাঁওয়ের পাগলা থানার ওসি বিষয়টি জানাই।’
ইউএনও শামীম প্রথম আলোকে বলেন, ‘মারুফ আহমেদের সঙ্গে যোগাযোগের চেষ্টা করে তাঁকে আমরা পাইনি। তাঁর ফোন গতকাল থেকে বন্ধ পাওয়া যাচ্ছে। তাঁর বিরুদ্ধে আইনগত ব্যবস্থা নেওয়া হবে।’ তবে ইউএনও টঙ্গী থেকে আসা ওই শিক্ষার্থীরা কার প্রতারণার শিকার হয়েছে তা জানাতে পারেননি।
গফরগাঁও থানার ওসি আবদুল আহাদ খান বলেন, মারুফ আহমেদের নামে শিক্ষার্থীদের অভিভাবকেরা মামলা করবেন। তিনি পলাতক রয়েছেন। আর টঙ্গী থেকে আসা ওই ১৬ শিক্ষার্থী সম্পর্কে পাগলা থানার ওসি মোখলেছুর রহমান বলেন, ওই শিক্ষার্থীরা অজ্ঞাত এক প্রতারকের মাধ্যমে টঙ্গী থেকে এসেছিল। তারা গয়েশপুর কেন্দ্রের পরীক্ষার্থী না।
