
বাংলাদেশের আকাশে আজ বুধবার ১৪৩৮ হিজরি সনের রবিউল আউয়াল মাসের চাঁদ দেখা যায়নি। আগামীকাল ১ ডিসেম্বর সফর মাসের ৩০ দিন পূর্ণ হবে। ২ ডিসেম্বর শুক্রবার থেকে রবিউল আউয়াল মাস গণনা শুরু হবে। ফলে আগামী ১৩ ডিসেম্বর মঙ্গলবার সারা দেশে পবিত্র ঈদে মিলাদুন্নবী (সা.) ১২ রবিউল আউয়াল পালিত হবে। 
আজ বুধবার সন্ধ্যায় ইসলামিক ফাউন্ডেশন বায়তুল মোকাররম সভাকক্ষে জাতীয় চাঁদ দেখা কমিটির সভায় এ সিদ্ধান্ত হয়।
সভায় সভাপতিত্ব করেন ধর্ম মন্ত্রণালয়য়ের যুগ্ম সচিব জাকির আহমেদ। সভায় প্রধান তথ্য কর্মকর্তা এ কে এম শামীম চৌধুরী, তথ্য মন্ত্রণালয়ের যুগ্ম সচিব মোহাম্মদ নুরুল ইসলাম, মন্ত্রিপরিষদ বিভাগের যুগ্ম সচিব মো. সাইদুর রহমান, বাংলাদেশ টেলিভিশনের পরিচালক (প্রশাসন) মো. শাখাওয়াত হোসেন, বাংলাদেশ আবহাওয়া অধিদপ্তরের উপপরিচালক মো. আবদুর রহমান, স্পারসোর সিএসও মো. শাহ আলম, ওয়াকফ প্রশাসক ফয়েজ আহমেদ ভূঁইয়া, বায়তুল মোকাররম জাতীয় মসজিদের মুফতি এহসানুল হক, চকবাজার শাহি জামে মসজিদের খতিব মুফতি শেখ নাঈম রেজওয়ান, লালবাগ শাহি জামে মসজিদের খতিব আবু রায়হান প্রমুখ উপস্থিত ছিলেন।
সভায় ১৪৩৮ হিজরি সনের রবিউল আউয়াল মাসের চাঁদ দেখা সম্পর্কে সব জেলা প্রশাসন, ইসলামিক ফাউন্ডেশনের প্রধান কার্যালয়, বিভাগীয় ও জেলা কার্যালয়, বাংলাদেশ আবহাওয়া অধিদপ্তর এবং মহাকাশ গবেষণা ও দূর অনুধাবন প্রতিষ্ঠান থেকে প্রাপ্ত তথ্য পর্যালোচনা করা হয়।
