
খুলনা বিভাগীয় গণগ্রন্থাগার প্রাঙ্গণে মাসব্যাপী একুশে বইমেলায় চারদিনের ব্যবধানে আবারও ককটেল হামলা চালিয়েছে দুর্বৃত্তরা। এতে করে পুলিশের দুই সদস্য আহত হয়েছেন। আজ বুধবার রাত সাড়ে আটটার পর হামলার এ ঘটনা ঘটে।
খুলনা মেট্রোপলিটন পুলিশের উপকমিশনার (উত্তর) এস এম ফজলুর রহমান প্রথম আলোকে বলেন, গ্রন্থাগারের সামনের রাস্তা দিয়ে মোটরসাইকেলে করে যাওয়ার সময় কে বা কারা মেলার ফটকে কর্তব্যরত পুলিশকে লক্ষ্য করে ককটেলটি নিক্ষেপ করে। এতে করে নায়েক দিলীপ কুমার দাস (৪৮) এবং কনস্টেবল শিমুল (৩২) আহত হন। তাঁদের দুইজনের পায়েই ককটেলের স্প্লিন্টার বিদ্ধ হয়েছে। এর মধ্যে শিমুলের আঘাতের অবস্থা গুরুতর। তাঁদের দুইজনকেই খুলনা মেডিকেল কলেজ হাসপাতালে ভর্তি করা হয়েছে। ককটেলটি বিস্ফোরণের সময় সেখানে উপস্থিত মানুষের মধ্যে আতঙ্ক ছড়িয়ে পড়ে।ঘটনার পর মহানগর পুলিশের উর্ধ্বতন কর্মকর্তারা বিস্ফোরণস্থল পরিদর্শন ও আলামত সংগ্রহ করেছেন। এ ঘটনায় কাউকে আটক করা যায়নি।
এর আগে গত শনিবার রাতে মেলা প্রাঙ্গণে পুলিশের উপস্থিতিতেই ককটেল হামলার ঘটনা ঘটে। সে ঘটনায় হুমায়ূন কবীর (৪৫) নামের এক দর্শনার্থী আহত হন।
