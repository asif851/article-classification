
রাজধানীর মিরপুর থানা এলাকার একটি বাসা থেকে আজ শুক্রবার রাতে সাইফুল ইসলাম (৩২) নামে এক ব্যক্তির লাশ উদ্ধার করেছে পুলিশ। একই কক্ষ থেকে খাটের সঙ্গে বাঁধা অবস্থায় তাঁর স্ত্রী চম্পাকে জীবিত উদ্ধার করা হয়েছে। পুলিশের ধারণা, পারিবারিক কলহের জেরে স্ত্রীকে বেঁধে আত্মহত্যা করেছেন সাইফুল। মিরপুর থানার উপপরিদর্শক (এসআই) আসিফ ইকবাল প্রথম আলোকে বলেন, খবর পেয়ে মিরপুর থানার মণিপুর এলাকা থেকে সাইফুলের লাশটি উদ্ধার করা হয়। লাশটি ফ্যানের সঙ্গে গলায় লুঙ্গি পেঁচানো অবস্থায় ঝুলন্ত ছিল। আর তাঁর স্ত্রী চম্পার হাত, বুক ও কোমর খাটের সঙ্গে বিভিন্ন ধরনের কাপড় দিয়ে বাঁধা ছিল। এসআই আসিফ জানান, মণিপুরে চার কক্ষের বাসায় সাইফুল ও তাঁর স্ত্রী চম্পা ছাড়াও চম্পার বোন ও বোনের জামাই থাকেন। সাইফুলদের সাত মাসের এক সন্তান আছে। আজ সন্ধ্যার দিকে চম্পার বোনের ছেলেকে এক গৃহশিক্ষক পড়াচ্ছিলেন। তখনই এ ঘটনা ঘটে। গৃহশিক্ষকের বরাত দিয়ে এসআই জানান, সাইফুলের কক্ষে তাঁরা স্বামী-স্ত্রী ছাড়া কেউ ছিলেন না। হঠাৎ কক্ষের ভেতরে চিৎকার-চেঁচামেচির শব্দ পান গৃহশিক্ষক। এর মধ্যে চম্পা চিৎকার করে বলছিলেন, ‘ফাঁস দিতেছে, ফাঁস দিতেছে।’ গৃহশিক্ষক তড়িঘড়ি করে গিয়ে দেখেন, ভেতর থেকে দরজা বন্ধ। পরে দরজা ভেঙে তিনি দেখেন, খাটের সঙ্গে বাঁধা চম্পা আর সাইফুল সিলিং ফ্যানের সঙ্গে ঝুলছেন। পরে পুলিশে খবর দেওয়া হয়। এসআই আসিফ বলেন, লাশ উদ্ধার করে ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠানো হয়েছে। সাইফুল একটি হাসপাতালে চাকরি করতেন। ঘটনার পর তাঁর স্ত্রী চম্পা কিছুই বলতে পারছেন না। ধারণা করা হচ্ছে, পারিবারিক কলহের জেরে স্ত্রীকে বেঁধে সাইফুল আত্মহত্যা করেছেন। তার পরও ময়নাতদন্তের প্রতিবেদন পাওয়ার পর বিস্তারিত জানা যাবে। 
