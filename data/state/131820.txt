
বাণিজ্যমন্ত্রী তোফায়েল আহমেদের এক বক্তব্যের প্রতিবাদ জানিয়ে বিএনপি বলেছে, স্বৈরাচারী এরশাদের জাতীয় পার্টির (জাপা) সঙ্গে বিএনপির কোনো আদর্শগত ঐক্য বা নির্বাচনী সমঝোতার লেশও নেই। অতীতেও ছিল না। বরং আওয়ামী লীগই বারবার ‘ধিক্কৃত স্বৈরাচারের’ কাঁধে ভর করে ক্ষমতায় গিয়েছে।
আজ শনিবার এক বিবৃতিতে বিএনপির যুগ্ম মহাসচিব সালাহউদ্দিন আহমেদ এসব কথা বলেন। গতকাল শুক্রবার এক অনুষ্ঠানে বাণিজ্যমন্ত্রী তোফায়েল আহমেদ বলেছিলেন, হয়তোবা উপজেলা নির্বাচনে জাতীয় পার্টিও বিএনপির সঙ্গে ছিল।|বাণিজ্যমন্ত্রীর এই বক্তব্যকে ‘মিথ্যার বেসাতি ও ভাঁওতাবাজি’ বলে দাবি করেন সালাহউদ্দিন। ১৯৮৬ ও ২০১৪ সালের নির্বাচনের প্রসঙ্গ টেনে তিনি বলেন, ‘দুই স্বৈরাচার ও জাতীয় বেইমানের সখ্য বরাবরই ছিল। এখন এই দুই জাতীয় বেইমান একত্র হয়ে উপজেলা নির্বাচন নিয়ে ষড়যন্ত্রের মহড়া দিচ্ছে। কিন্তু জনগণের প্রবল প্রতিরোধের মুখে তাদের সকল ষড়যন্ত্র ব্যর্থ হতে বাধ্য।’সালাহউদ্দিনের দাবি, উপজেলা পরিষদ নির্বাচন সুষ্ঠু ও অবাধ হলে বিএনপি ও ১৯-দলীয় জোট-সমর্থিত প্রার্থীরা শতকরা ৯৫ ভাগ উপজেলায় জয়লাভ করত।
