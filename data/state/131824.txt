
বাংলাদেশে অনুপ্রবেশের অভিযোগে ভারতীয় সীমান্তরক্ষী বাহিনীর (বিএসএফ) তিন সদস্যকে আটক করেছেন বর্ডার গার্ড বাংলাদেশের (বিজিবি) সদস্যরা।
আজ সোমবার ভোররাতে রাজশাহী শহরের পার্শ্ববর্তী হাজির বাথান এলাকা থেকে চরমাঝারদিয়াড় সীমান্ত ফাঁড়ির বিজিবি সদস্যরা তাঁদের আটক করেন।
বিএসএফের আটক করা সদস্যরা হলেন এসআই হরনাথ সিং, কনস্টেবল রাকেশ কুমার ও সন্তোষ কুমার। তাঁরা ভারতের হাড়ডাঙা ক্যাম্পে কর্মরত। তাঁদের দাবি, ঘন কুয়াশার কারণে তাঁরা পথ ভুলে বাংলাদেশে ঢুকে পড়েছেন।
চরমাঝারদিয়াড় সীমান্ত ফাঁড়ির সুবেদার আবু তালেব বলেন, হাজির বাথান সীমান্ত এলাকায় ভারতের কাঁটাতারের বেড়া নেই। আজ ভোরে ওই পথে বিএসএফের সদস্যরা গরু ব্যবসায়ীদের ধাওয়া দিতে দিতে শূন্যরেখা থেকে বাংলাদেশের ভেতরে প্রায় এক কিলোমিটার এলাকায় ঢুকে পড়েন। এ সময় স্থানীয় লোকজন খবর দিলে বিজিবি সদস্যরা ঘটনাস্থলে গিয়ে তাঁদের আটক করেন। বিএসএফের আরও কয়েকজন সদস্য পালিয়ে ভারতে ফিরে গেছেন। আটক তিনজনকে চরমাঝাড়দিয়াড় সীমান্ত ফাঁড়িতে রাখা হয়েছে। তাঁদের কাছে থেকে অস্ত্র, গুলি, হাতবোমা, লাইট ও সিগন্যাল সেট জব্দ করা হয়েছে। পতাকা বৈঠকের মাধ্যমে তাঁদের ফেরত পাঠানো হবে।  বিজিবির ১ ব্যাটালিয়নের অধিনায়ক লে. কর্নেল ইফতেখার শামীম আল মাসুদ বলেন, পদ্মা নদীর ভাঙনে সীমান্ত পিলারগুলো বিলীন হয়ে গেছে। এ ছাড়া কুয়াশাও ছিল। বিএসএফের সদস্যরা পথ ভুলে বাংলাদেশে ঢুকে পড়েন। পরে তাঁদের আটক করে বিষয়টি বিএসএফের ৮৪ ব্যাটালিয়নের কমান্ডারকে অবহিত করা হয়েছে। পতাকা বৈঠকের মাধ্যমে তাঁদের ফেরত দেওয়া হবে।
