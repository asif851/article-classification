
ঢাকা কলেজকে পাবলিক বিশ্ববিদ্যালয় হিসেবে প্রতিষ্ঠার দাবিতে আজ শনিবার সকালে মানববন্ধন ও সমাবেশ করেছেন কলেজের শিক্ষার্থীরা। 
বেলা ১১টা থেকে দুপুর সাড়ে ১২টা পর্যন্ত ঢাকা কলেজের মূল ফটক থেকে শহীদ মিনার পর্যন্ত রাস্তার দুই পাশে ওই মানববন্ধন হয়। এতে  প্রায় এক হাজার শিক্ষার্থী অংশ নেন।
শিক্ষার্থীরা ‘ঢাকা কলেজকে পাবলিক বিশ্ববিদ্যালয়ে রূপান্তর করো’, ‘উচ্চশিক্ষার সূচনাস্থলকে তার পূর্ণাঙ্গ মর্যাদা দাও’ এবং ‘রক্ত নাও বিশ্ববিদ্যালয় দাও’—এসব প্ল্যাকার্ড নিয়ে মানববন্ধন করেন। শিক্ষার্থীরা এ সময়  ‘এক দফা এক দাবি, ঢাকা কলেজ ভার্সিটি’ স্লোগান দেয়।
মানববন্ধন শেষে শিক্ষার্থীরা মিছিল করে প্রশাসনিক ভবনের সামনে বাস্কেটবল মাঠে গিয়ে সমাবেশ করে। সেখানে ঐক্য পরিষদ গঠন করে তাঁরা সপ্তাহব্যাপী কর্মসূচি ঘোষণা করেন। এসব কর্মসূচির মধ্যে রয়েছে—কাল বেলা ১১টায় কলেজের মূল ফটকের সামনে মানববন্ধন, সোমবার এলাকার সাংসদের কাছে স্মারকলিপি, মঙ্গলবার বিক্ষোভ মিছিল, বুধবার শিক্ষামন্ত্রীকে স্মারকলিপি এবং বৃহস্পতিবার গণস্বাক্ষর সংগ্রহ।
