
গাজীপুরের টঙ্গীতে দশম শ্রেণির ছাত্রীর হাত ধরে এক ছাত্রের হাঁটার ভিডিওচিত্র সামাজিক যোগাযোগের মাধ্যম ফেসবুকে ছাড়ার অভিযোগে তিন ছাত্রকে গ্রেপ্তার করেছে পুলিশ। এ ঘটনায় টঙ্গী থানায় তথ্যপ্রযুক্তি আইনে মামলা হয়েছে।এজাহারের বিবরণ অনুযায়ী, টঙ্গীর একটি উচ্চবিদ্যালয়ের দশম শ্রেণির তিন ছাত্রী গত ২৬ এপ্রিল পরীক্ষা শেষে বিদ্যালয় থেকে বাসায় ফিরছিল। বিদ্যালয় ফটকের বাইরে এদের একজন এক ছেলে সহপাঠীর হাত ধরে ঘনিষ্ঠভাবে হেঁটে যাচ্ছিল। বাকি দুজনের একজনের হাত ধরে এগিয়ে যাচ্ছিল অপর এক ছাত্র। এ সময় মুঠোফোনের ক্যামেরায় এ দৃশ্যের ভিডিওচিত্র ধারণ করে এলাকার আরেক ছাত্র। পরে ওই তিন ছাত্রের একজন এই ভিডিও চিত্র ফেসবুকে উঠিয়ে (আপলোড) কয়েক ঘণ্টা পর সরিয়ে নেয়। পরদিন বিদ্যালয়ে সংশ্লিষ্ট ছাত্রীদের অভিভাবক ও স্থানীয় ওয়ার্ড কাউন্সিলরের উপস্থিতিতে ওই ছাত্রদের বেত্রাঘাতের শাস্তি দিয়ে বিষয়টি মীমাংসা করা হয়।ঘটনার প্রায় ১৫ দিন পর গত বৃহস্পতিবার স্থানীয় ৪৭ নম্বর ওয়ার্ড ছাত্রলীগের সভাপতি শাখাওয়াত হোসেন আলোচিত ভিডিওটি ফেসবুকে ওঠালে এলাকায় আলোড়ন সৃষ্টি হয়। এ ঘটনায় সংশ্লিষ্ট ছাত্রীর বাবা সাত ছাত্রের বিরুদ্ধে গত বৃহস্পতিবার রাতে টঙ্গী মডেল থানায় মামলা করেন। পুলিশ রাতেই অভিযান চালিয়ে এই বিদ্যালয়ের দশম শ্রেণির দুজন ও আরেকটি প্রতিষ্ঠানের দশম শ্রেণির একজন ছাত্রকে গ্রেপ্তার করে। তবে ছাত্রলীগ নেতাকে মামলায় আসামি করা হয়নি।
