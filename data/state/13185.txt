
ঢাকার আশুলিয়ার জামগড়া এলাকার একটি বাসায় ড্রামের ভেতর থেকে উদ্ধার হওয়া ৩৮ টুকরা করা লাশের পরিচয় মিলেছে। হত্যাকাণ্ডে জড়িত সন্দেহে পুলিশ ঝিনাইদহ থেকে এক ব্যক্তিকে গ্রেপ্তার করেছে। লাশটি ছিল ঝিনাইদহ সদর উপজেলার নইহাটি গ্রামের তক্কেল মণ্ডলের মেয়ে তাসলিমা আক্তারের। 
আশুলিয়া থানার পুলিশ ওই নারীর পরিবার সূত্রে জানা গেছে, কয়েক বছর আগে একই উপজেলার বাগডাঙ্গা গ্রামের মজিবর রহমানের সঙ্গে তাসলিমার বিয়ে হয়। বিয়ের কয়েক মাস পর তাঁরা আশুলিয়ায় চলে আসেন। তাসলিমা একটি পোশাক কারখানায় চাকরি করতেন। মজিবর কাজ করতেন একটি দরজির দোকানে। বিয়ের কিছুদিন পর তাঁদের মধ্যে কলহ দেখা দিলে তাঁরা পৃথক স্থানে বসবাস করতে থাকেন। আশুলিয়া থানার পরিদর্শক (অপারেশন) জাহিদুল ইসলাম বলেন, মজিবর রহমান গত ৩০ আগস্ট জামগড়া এলাকায় প্রবাসী মাসুদ মিয়ার বাসার একটি কক্ষ ভাড়া নেন। এক দিন পর তিনি ওই বাসায় মালামাল রেখে তালা দিয়ে চলে যান। পরে ওই ঘর থেকে দুর্গন্ধ বের হলে প্রতিবেশীরা আশুলিয়া থানায় অভিযোগ দেন। পুলিশ ঘটনাস্থলে গিয়ে কক্ষের দরজা ভেঙে একটি প্লাস্টিকের ড্রামের ভেতর থেকে ৩৮ টুকরা অর্ধগলিত লাশ উদ্ধার করে। আশুলিয়া থানার ভারপ্রাপ্ত কর্মকর্তা (ওসি) আবদুল আউয়াল বলেন, ঘটনার পর থেকে পাওয়া বিভিন্ন তথ্যের ভিত্তিতে গত শুক্রবার রাতে ঝিনাইদহ থেকে মুকুল নামের এক ব্যক্তিকে আটক করা হয়েছে। তাঁর কাছ থেকে তাসলিমার পরিচয়ের বিষয়ে নিশ্চিত হওয়া যায়। তিনি তাসলিমার স্বামী মজিবর রহমানের বন্ধু। নতুন বাসায় মালামাল আনার দিন মজিবরের সঙ্গে তিনিও ছিলেন। ওসি আবদুল আউয়াল বলেন, ঘটনার পর থেকে মজিবর রহমান পলাতক। এতে সন্দেহ করা হচ্ছে, দাম্পত্য কলহের জের ধরে মজিবর তাসলিমাকে খুন করে লাশ ড্রামে ভরে নতুন বাসায় রেখে গা ঢাকা দিয়েছেন।
