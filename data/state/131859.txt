
ঢাকা বিশ্ববিদ্যালয়ের কলা ও সামাজিক বিজ্ঞান অনুষদে আগামীকাল মঙ্গলবার ধর্মঘট ডেকেছে প্রগতিশীল ছাত্রজোট। টেলিভিশন ও চলচ্চিত্র অধ্যয়ন বিভাগসহ সব বিভাগের বর্ধিত ফি বাতিলের দাবিতে এ ধর্মঘট আহ্বান করা হয়।গতকাল রোববার ঢাকা বিশ্ববিদ্যালয়ের মধুর ক্যানটিনে সংবাদ সম্মেলনে জোটের ঢাকা বিশ্ববিদ্যালয় শাখার নেতারা এ ধর্মঘট আহ্বান করেন। সংবাদ সম্মেলনে লিখিত বক্তব্য পড়েন সমাজতান্ত্রিক ছাত্র ফ্রন্ট (মবিনুল হায়দার) ঢাকা বিশ্ববিদ্যালয় শাখার সভাপতি রাশেদ শাহরিয়ার। এর আগে ক্যাম্পাসে তাঁরা বিক্ষোভ মিছিল করেন। একই দাবিতে আজ সোমবার সন্ধ্যায় মশাল মিছিল করার ঘোষণা দিয়েছেন নেতারা। সংবাদ সম্মেলনে ঢাকা বিশ্ববিদ্যালয় শাখা ছাত্র ইউনিয়নের সভাপতি মারুফ বিল্লাহ, সমাজতান্ত্রিক ছাত্র ফ্রন্টের (খালেকুজ্জামান) সভাপতি প্রীতিলতা প্রমুখ উপস্থিত ছিলেন।
