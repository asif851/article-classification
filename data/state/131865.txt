
লালমনিরহাটের হাতীবান্ধা উপজেলার সিঙ্গিমারী ইউনিয়নের সিঙ্গিমারী গ্রামে অভিযান চালিয়ে একটি বাল্যবিবাহ বন্ধ করে দিয়েছে হাতীবান্ধা উপজেলা প্রশাসন। অভিযানের খবর পেয়ে বরপক্ষের লোকজন পালিয়ে গেলেও মেয়ের বাবা সামসুল হককে (৪০) আটক করেন ভ্রাম্যমাণ আদালত। গত রোববার রাতে এ অভিযান চালানো হয়।হাতীবান্ধা থানা সূত্রে জানা যায়, উপজেলার সিঙ্গিমারী ইউনিয়নের সিঙ্গিমারী গ্রামে হাতীবান্ধা উপজেলা নির্বাহী কর্মকর্তা (ইউএনও) ও নির্বাহী হাকিম মাহবুবুর রহমানের নেতৃত্বে ভ্রাম্যমাণ আদালত অভিযানটি পরিচালনা করেন। এ সময় বরপক্ষ বিয়ের আসর ছেড়ে পালায়। পরে রাতেই আটক সামসুল হককে ইউএনওর কার্যালয়ে ভ্রাম্যমাণ আদালতে হাজির করে পুলিশ। আদালত সামসুল হককে ১৫ দিনের বিনাশ্রম কারাদণ্ড দেন। গতকাল সোমবার সকালে দণ্ডপ্রাপ্ত ব্যক্তিকে লালমনিরহাট কারাগারে পাঠানো হয়।থানার ওসি আবদুল মতিন প্রধান ঘটনার সত্যতা নিশ্চিত করে বলেন, সামসুল হক তাঁর দশম শ্রেণিতে পড়ুয়া মেয়ের বিয়ের অায়োজন করেছিলেন। খবর পেয়ে থানা-পুলিশকে সঙ্গে নিয়ে ইউএনও তা বন্ধ করে দেন।
