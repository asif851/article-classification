
রাজধানীর শাহ আলী মাজারসংলগ্ন পুকুর থেকে গতকাল মঙ্গলবার সকালে রুমা (৭) নামের এক শিশুর লাশ উদ্ধার করেছে পুলিশ। লাশ ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে।
স্থানীয় বাসিন্দাদের বরাত দিয়ে শাহ আলী থানার উপপরিদর্শক (এসআই) সুমন সরকার সাংবাদিকদের বলেন, শাহ আলী মাজারসংলগ্ন এলাকায় পরিবারের সঙ্গে থাকত রুমা। সকাল ছয়টার দিকে সে হাত-মুখ পরিষ্কর করার জন্য পুকুরে গিয়ে পা পিছলে পড়ে পানিতে তলিয়ে যায়। অনেকক্ষণ না ফেরায় তার মা কুলসুম বেগম তাকে খোঁজাখুঁজি শুরু করেন। এর মধ্যে রুমার লাশ পুকুরে ভেসে ওঠে। পরে পুলিশে খবর দেওয়া হয়। পুলিশ গিয়ে লাশ উদ্ধার করে।
এসআই আরও জানান, প্রাথমিক তদন্তে এটি দুর্ঘটনাজনিত মৃত্যু বলেই জানা গেছে। তবে মৃত্যুর কারণ ও ধরন সম্পর্কে আরও নিশ্চিত হওয়ার জন্য লাশের ময়নাতদন্ত করা হয়েছে। ময়নাতদন্তের প্রতিবেদন পাওয়ার পর বিস্তারিত জানা যাবে।
