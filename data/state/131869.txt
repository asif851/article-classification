
বুদ্ধিজীবী হত্যাকারী পলাতক আলবদর নেতা চৌধুরী মুঈনুদ্দীনকে প্রত্যর্পণের জন্য বাংলাদেশ অনুরোধ জানালে যুক্তরাজ্য সে দেশের বিদ্যমান আইন (এক্সট্রাডিশন অ্যাক্ট, ২০০৩) অনুযায়ী বিবেচনা করবে। তবে ওই আইন অনুযায়ী মৃত্যুদণ্ডপ্রাপ্ত ব্যক্তিকে স্বদেশে পাঠানোর আদেশ দেয় না যুক্তরাজ্য সরকার।
ঢাকায় যুক্তরাজ্য হাইকমিশনের মুখপাত্র আজ রোববার এক বিবৃতিতে এ তথ্য জানান।
যুক্তরাজ্যের মুখপাত্র বলেন, ‘যুক্তরাজ্য ইতিমধ্যেই একাত্তরে গণহত্যার দায়ে অভিযুক্তদের বিচার-প্রক্রিয়ায় বাংলাদেশের প্রয়াসে সমর্থনের বিষয়টি স্পষ্ট করেছে। ইউরোপীয় ইউনিয়নের (ইইউ) অন্য অংশীদারদের মতো আমরাও যেকোনো পরিস্থিতিতে মৃত্যুদণ্ডের বিরোধীতা করি।’ 
বুদ্ধিজীবী হত্যার ৪২ বছর পর আন্তর্জাতিক অপরাধ ট্রাইব্যুনাল আলবদর নেতা চৌধুরী মুঈনুদ্দীন ও আশরাফুজ্জামান খানকে মৃত্যুদণ্ড দিয়েছেন।  
প্রসঙ্গত, যুক্তরাজ্যে পালিয়ে থাকা চৌধুরী মুঈনুদ্দীন ও যুক্তরাষ্ট্রে পালিয়ে থাকা আশরাফুজ্জামানকে বাংলাদেশে ফিরিয়ে আনতে সরকার ইতিমধ্যে ইন্টারপোলের সহায়তা চেয়েছে।
