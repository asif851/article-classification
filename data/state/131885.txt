
কিশোরগঞ্জ শহরের সতাল এলাকায় সড়ক দুর্ঘটনায় লুৎফুর রহমান মোহাম্মদ ফয়সাল (৩৬) নামের সহকারী প্রাথমিক শিক্ষা কর্মকর্তা (এটিও) মারা গেছেন। গতকাল মঙ্গলবার রাত আটটার দিকে রাজধানীর ঢাকা মেট্রোপলিটন হাসপাতালে চিকিৎসাধীন অবস্থায় মারা যান তিনি। এর আগে সকালে তিনি কিশোরগঞ্জ-চামড়া সড়কে দুর্ঘটনায় আহত হন।নিহত লুৎফুর রহমান জেলার করিমগঞ্জ উপজেলার এটিও এবং তাড়াইল উপজেলার ধলা ইউনিয়নের বাসিন্দা ছিলেন। তাঁর মৃত্যুর প্রতিবাদে শিক্ষা কর্মকর্তা ও বিভিন্ন শিক্ষাপ্রতিষ্ঠানের শিক্ষকেরা করিমগঞ্জ উপজেলা নির্বাহী কর্মকর্তার (ইউএনও) কার্যালয়ের সামনে আজ বেলা ১১টার দিকে মানববন্ধন কর্মসূচির ডাক দিয়েছেন। ইউএনও আছমা আরা বেগম বলেন, গতকাল সকাল পৌনে নয়টার দিকে মোটরসাইকেলে করে কিশোরগঞ্জ শহরের বাসা থেকে করিমগঞ্জ অফিসে যাওয়ার পথে সদরের সতাল এলাকায় সিএনজিচালিত অটোরিকশার ধাক্কায় গুরুতর আহত হন লুৎফর। তাঁকে উদ্ধার করে প্রথমে কিশোরগঞ্জ ২৫০ শয্যা জেনারেল হাসপাতালে নিলে সেখানে দায়িত্বরত চিকিৎসা কর্মকর্তা তাঁকে ঢাকায় নিয়ে যাওয়ার পরামর্শ দেন। রাতে ঢাকা মেট্রোপলিটন হাসপাতালে চিকিৎসাধীন অবস্থায় তিনি মারা যান। করিমগঞ্জ থানার ভারপ্রাপ্ত কর্মকর্তা (ওসি) জাকির রাব্বানী জানান, এ বিষয়ে মামলা করার প্রস্তুতি চলছে।
