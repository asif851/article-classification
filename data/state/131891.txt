
চট্টগ্রামের বাঁশখালীতে বিদ্যুৎ​কেন্দ্র স্থাপন নিয়ে গুলিতে চারজনের প্রাণহানি এবং ঢাকায় জগন্নাথ বিশ্ববিদ্যালয়ের ছাত্র নাজিম উদ্দিন সামাদ হত্যাকাণ্ড নিয়ে কথা বলতে চান না বলে মন্তব্য করেছেন স্বরাষ্ট্রমন্ত্রী আসাদুজ্জামান খান কামাল।
আজ শনিবার চট্টগ্রামের বোয়ালখালীতে ফায়ার সার্ভিস স্টেশন উদ্বোধন করতে যান স্বরাষ্ট্রমন্ত্রী। উদ্বোধনের আগে স্থানীয় সাংসদ মাঈনুদ্দিন খান বাদলের বাসভবনে সাংবাদিকদের সঙ্গে তিনি কথা বলেন।
বাঁশখালীতে গুলিতে চারজনের প্রাণহানির ঘটনা বিষয়ে জানতে চাইলে স্বরাষ্ট্রমন্ত্রী বলেন, ‘এ প্রসঙ্গে কথা বলতে চাই না আমি। এই বিষয়ে সিদ্ধান্ত দেবেন বিদ্যুৎমন্ত্রী। আর প্রধানমন্ত্রীর যদি কিছু বলার থাকে, তিনি বলবেন। এখানে পক্ষ-বিপক্ষের লোক রয়েছে বলে শুনেছি। বাঁশখালীতে অত্যাধুনিক বিদ্যুৎ​কেন্দ্র হতে যাচ্ছিল। এটা নিয়ে জটিলতা দেখা দিয়েছে। পক্ষেও বলছে, বিপক্ষেও বলছে।’
আসাদুজ্জামান খান কামাল এ বিষয়ে আরও বলেন, ‘এই গোলাগুলি কে করেছে, কার প্ররোচনায়, কার মাধ্যমে, কার ইঙ্গিতে হয়েছে, কার কী স্বার্থ ​ছিল—আমি মনে করি এগুলো তদন্তের আগে বলা উচিত নয়। কারও প্ররোচনায় হয়ে থাকলে, কেউ আইনের ঊর্ধ্বে নয়। যে-ই প্ররোচনা দিক, পেছন থেকে পানি ঘোলা করার চেষ্টা করুক, নিরাপত্তা বাহিনী সঠিকভাবে তাদের চিহ্নিত করবে। আমরা অবশ্যই ব্যবস্থা নেব।’
বাঁশখালীতে বিদ্যুৎ​কেন্দ্র স্থাপনের সিদ্ধান্ত আজকের মধ্যে বাতিল করা না হলে আগামীকাল রোববার উপজেলা কার্যালয় ঘেরাও করার ঘোষণা দিয়েছিলেন আন্দোলনকারী স্থানীয়রা। এ প্রসঙ্গে সাংবাদিকেরা জানতে চাইলে স্বরাষ্ট্রমন্ত্রী বলেন, ‘শান্তিপূর্ণ কর্মসূচিতে বাধা দেব না। যদি শান্তিপূর্ণ কর্মসূচির নামে অরাজকতা সৃষ্টি হয়, যদি জানমালের নিরাপত্তার বিঘ্ন ঘটে; জানমালের নিরাপত্তা নিশ্চিত করার জন্য প্রোটেকশন দেব।’
জগন্নাথ বিশ্ববিদ্যালয়ের ছাত্র নাজিম হত্যাকাণ্ডের দায় স্বীকার করেছে আল-কায়েদা। এ ব্যাপারে স্বরাষ্ট্রমন্ত্রীর দৃষ্টি আকর্ষণ করা হলে তিনি বলেন, ‘তদন্তের আগে এ বিষয়ে কিছু বলতে চাই না। অনেকে দায় স্বীকার করে। আবার আমাদের তদন্তে অন্য কিছু বের হয়ে আসে। কে হত্যা করেছে, কেন হত্যা করেছে, কিছু বলতে চাই না। আমি শুধু এটুকু বলতে চাই, যত হত্যাকাণ্ড সব হত্যাকাণ্ডের রহস্য উদ্‌ঘাটন করেছে বাংলাদেশ নিরাপত্তা বাহিনী এবং বাহিনীর সঙ্গে সম্পৃক্ত গোয়েন্দারা। চিহ্নিত করা হয়েছে। প্রায় সবগুলো বিচারাধীন রয়েছে। কাজেই খুন করে কেউ পার পাবে না।’
