
পূর্বশত্রুতার জেরে এক তরুণের ডান হাত কনুই থেকে কেটে ফেলার অভিযোগ উঠেছে। বৃহস্পতিবার সকাল সাতটার দিকে বোয়ালমারী উপজেলার দাঁদপুর ইউনিয়নের বাজিতপুর গ্রামে এ ঘটনা ঘটে।
আহত তরুণের নাম সাহেদুল শেখ (২২)। তিনি দাঁদপুর ইউনিয়নের মোবারকদিয়া গ্রামের কৃষক মানিক শেখের ছেলে। সাহেদুল পেশায় একজন রাজমিস্ত্রি।
পুলিশ, এলাকাবাসী ও পরিবার সূত্রে জানা গেছে, এলাকায় আধিপত্য বিস্তার ও জমি নিয়ে মানিক শেখের সঙ্গে প্রতিবেশী দুলু শেখের ছেলেদের বিরোধ চলছিল। এ বিরোধের জেরে মানিক শেখের ছেলে সাহেদুলের ওপর হামলার ঘটনা ঘটেছে। সাহেদুলের ভাই জাহিদ শেখ অভিযোগ করে বলেন, বৃহস্পতিবার সকালে সাহেদুল বিভিন্ন জায়গায় কাজে নিয়োজিত নির্মাণশ্রমিকদের নির্দেশনা দিয়ে হেঁটে বাড়ি ফিরছিলেন। বাজিতপুর গ্রামের দাউদ সরদারের বাড়ির কাছে তিনি পৌঁছালে, পূর্বশত্রুতার জের ধরে দুলু শেখের ছেলে আক্কাস শেখ, জুলহাস শেখ, তাঁদের চাচাতো ভাই ফারুক শেখসহ ১৫-১৬ জন সাহেদুলকে আটকান। এরপর তাঁরা ধারালো অস্ত্র দিয়ে সাহেদুলের ডান হাত কনুই থেকে কেটে আলাদা করেন। পরে এলাকাবাসী সাহেদুলকে রক্তাক্ত অবস্থায় উদ্ধার করেন। তাঁকে ফরিদপুর মেডিকেল কলেজ হাসপাতালের অর্থোপেডিক বিভাগ পরিচালিত ট্রমা সেন্টারে ভর্তি করা হয়।
পুলিশ ও এলাকাবাসী সূত্রে জানা গেছে, বিরোধের জের ধরে ২০১৬ সালে দুলু শেখের ছেলে আলী শেখকে ধারালো অস্ত্র দিয়ে কুপিয়ে জখম করেছিলেন সাহেদুল। এরপর সাহেদুলকে আসামি করে আলী শেখ বাদী হয়ে মামলা করেছিলেন।
দাঁদপুর ইউনিয়ন পরিষদের (ইউপি) চেয়ারম্যান মো. মোশাররফ হোসেন প্রথম আলোকে বলেন, যে ছেলেটির হাত কেটে ফেলা হয়েছে, সে আগে আরেকজনকে কুপিয়ে পঙ্গু করে। এর জেরেই এটি ঘটেছে।
বোয়ালমারী থানার ভারপ্রাপ্ত কর্মকর্তা (ওসি) মিজানুর রহমান প্রথম আলোকে বলেন, বিরোধের জেরে এ ঘটনা ঘটেছে। গ্রামে পুলিশ মোতায়েন করা হয়েছে। এ ব্যাপারে মামলার প্রস্তুতি চলছে।
