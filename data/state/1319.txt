
চট্টগ্রামের চন্দনাইশ থেকে গত বুধবার রাতে ৮৫ হাজার ইয়াবা বড়ি উদ্ধার করা হয়েছে।পুলিশ জানায়, গত বুধবার রাতে চট্টগ্রাম-কক্সবাজার মহাসড়কের গাছবাড়িয়া কলেজ ফটকের উত্তর পাশে সড়ক ও জনপথ বিভাগের (সওজ) কার্যালয়ের সামনে চট্টগ্রামের অতিরিক্ত পুলিশ সুপার (দক্ষিণ) হাবিবুর রহমান ও পটিয়া সার্কেলের সহকারী পুলিশ সুপার (এএসপি) শামীম হোসেনের নেতৃত্বে তল্লাশি চৌকি বসানো হয়। এ সময় চট্টগ্রামমুখী একটি মোটরসাইকেলে দুই আরোহীর মাঝখানে একটি প্লাস্টিকের বস্তা দেখে পুলিশের সন্দেহ হয়। পরে পুলিশ মোটরসাইকেলটিকে থামার সংকেত দেয়। এ সময় মোটরসাইকেল আরোহীরা বস্তাটি সড়কের পাশে ফেলে দ্রুতগতিতে গাড়ি চালিয়ে পালিয়ে যান। বস্তাটি খুলে ৮৫ হাজার ইয়াবা বড়ি পাওয়া যায়।চন্দনাইশ থানার ওসি গাজী সাখাওয়াত হোসেন জানান, এ ঘটনায় গতকাল থানায় মামলা হয়েছে।
