
মানবতাবিরোধী অপরাধে ফাঁসির দণ্ডপ্রাপ্ত বিএনপি নেতা সালাউদ্দিন কাদের চৌধুরী ও জামায়াতে ইসলামী সেক্রেটারি জেনারেল আলী আহসান মোহাম্মাদ মুজাহিদের প্রাণভিক্ষার আবেদন নাকচ করেছেন রাষ্ট্রপতি মো. আবদুল হামিদ। স্বরাষ্ট্র ও আইন মন্ত্রণালয়ের উচ্চপর্যায়ের সূত্র প্রথম আলোকে এ তথ্যের সত্যতা নিশ্চিত করেছে। সাকা ও মুজাহিদ রাষ্ট্রপতির কাছে প্রাণভিক্ষার আবেদন করার পর আজ শনিবার সন্ধ্যায় স্বরাষ্ট্র মন্ত্রণালয় থেকে আবেদন দুটি আইন মন্ত্রণালয়ে পাঠানো হয়। পরে তা বঙ্গভবনে রাষ্ট্রপতির কাছে পাঠানো হয়। এর আগে সাকা ও মুজাহিদের প্রাণভিক্ষার বিষয়ে ভিন্ন ভিন্ন বক্তব্য পাওয়া যায়। এ বিষয়ে আইনমন্ত্রী আনিসুল হক প্রথম আলোকে বলেন, কারা কর্তৃপক্ষ আমাকে জানিয়েছে, দুজনই প্রাণভিক্ষার আবেদন করেছেন। তাঁরা প্রাণভিক্ষার আবেদন ছাড়া আর কিছু পাঠাতে পারেন না। একমাত্র প্রাণভিক্ষার আবেদন করার সুযোগই তাঁদের আছে। এতে কী লেখা আছে, সেটা দেখার বিষয় তাদের নয়।
