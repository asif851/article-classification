
মৌলভীবাজারের জুড়ী উপজেলায় গত বৃহস্পতিবার হরিণ শিকারের চেষ্টার সময় আগ্নেয়াস্ত্রসহ দুই ব্যক্তিকে আটক করে পুলিশে সোপর্দ করেছেন বন বিভাগ। এ ঘটনায় থানায় মামলা হয়েছে।গ্রেপ্তার ব্যক্তিরা হলেন কুলাউড়া উপজেলার কর্মধা ইউনিয়নের ফটিগুলি গ্রামের আবদুর রউফ (৫৫) ও হাছন আলী (৪৫)।মামলার এজাহার ও বন বিভাগ সূত্রে জানা গেছে, রউফ ও হাছন বৃহস্পতিবার সন্ধ্যা ছয়টার দিকে জুড়ীর রাঘনা বিটের সংরক্ষিত ধলাইছড়া বাঁশমহালে হরিণ শিকারের চেষ্টা চালান। টের পেয়ে বন বিভাগের টহল দল সেখানে অভিযান চালিয়ে তাঁদের ধাওয়া করে আটক করে। এ সময় তাঁদের সঙ্গে একটি একনলা বন্দুক ও পাঁচটি তাজা গুলি পাওয়া যায়। ওই দিন রাতেই তাঁদের পুলিশের কাছে সোপর্দ করা হয়। এ ঘটনায় গতকাল শুক্রবার সকালে রাঘনা বিটের বিট কর্মকর্তা নজরুল ইসলাম বাদী হয়ে ওই দুজনের বিরুদ্ধে অস্ত্র আইনে মামলা করেছেন।
