
চট্টগ্রাম উন্নয়ন কর্তৃপক্ষ এলাকায় মহাপরিকল্পনার (মাস্টার প্ল্যান) আওতাভুক্ত জমি বিধি অনুযায়ী ব্যবহার না করলে সর্বোচ্চ ১০ লাখ টাকা জরিমানা হবে।
আজ সোমবার মন্ত্রিসভার নিয়মিত বৈঠকে চট্টগ্রাম উন্নয়ন কর্তৃপক্ষ আইন ২০১৬-এর নীতিগত অনুমোদন দেওয়া হয়েছে। আইনে এ কথা বলা হয়েছে। প্রধানমন্ত্রী শেখ হাসিনা বৈঠকে সভাপতিত্ব করেন।
চট্টগ্রাম উন্নয়ন কর্তৃপক্ষ আইনে বলা হয়েছে, চট্টগ্রাম উন্নয়ন কর্তৃপক্ষের পদে থেকে কেউ কর্তৃপক্ষের সঙ্গে ব্যবসা করতে পারবেন না। তা করলে সাজা হিসেবে সর্বনিম্ন দুই বছরে কারাদণ্ড ও সর্বোচ্চ ১০ লাখ টাকা জরিমানা হবে।
চট্টগ্রাম উন্নয়ন কর্তৃপক্ষের সীমানাপ্রাচীর বা পিলার কেউ বেআইনিভাবে অপসারণ করলে পাঁচ লাখ টাকা জরিমানা হবে। আগে এই জরিমানার পরিমাণ ছিল ২০০ টাকা।
আজকের বৈঠকে হাউজিং অ্যান্ড বিল্ডিং রিসার্চ ইনস্টিটিউট আইন এবং বাংলাদেশ ভেটেরিনারি আইন ২০১৬-এর খসড়া নীতিগত অনুমোদন দেওয়া হয়েছে।
বৈঠকে ক্ষমতাসীন দলের সাংসদ মনজুরুল ইসলাম (লিটন) এবং বিচারপতি মোহাম্মদ বজলুর রহমানের মৃত্যুতে শোক প্রকাশ করা হয়।
বৈঠক শেষে মন্ত্রিপরিষদ সচিব মোহাম্মদ শফিউল আলম সাংবাদিকদের ব্রিফ করেন।
