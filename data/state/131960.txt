
বিশ্বের ক্ষমতাধর ১০০ নারীর তালিকায় স্থান পেয়েছেন প্রধানমন্ত্রী শেখ হাসিনা। যুক্তরাষ্ট্রভিত্তিক ফোর্বস সাময়িকীর করা এ তালিকায় শেখ হাসিনার স্থান ৩৬তম। এ তালিকায় গত বছর তিনি ছিলেন ৫৯তম অবস্থানে। এতে ক্ষমতাধর ১০০ নারীর তালিকা দেওয়ার পাশাপাশি বিশ্বের রাজনীতিতে সবচেয়ে ক্ষমতাধর ২৬ নারীর তালিকা তুলে ধরা হয়। এর মধ্যে শেখ হাসিনার অবস্থান ১৫তম। আজ সোমবার নতুন তালিকা প্রকাশ করেছে ফোর্বস।ক্ষমতাধর শত নারীর তালিকায় রাষ্ট্র বা সরকারপ্রধান আছেন ১১ জন। এর মধ্যে রানি এলিজাবেথও রয়েছেন।১০০ জনের তালিকায় ফার্স্ট লেডি থেকে শুরু করে আছেন আন্তর্জাতিক আর্থিক প্রতিষ্ঠান ও বিভিন্ন শিল্পপ্রতিষ্ঠানের শীর্ষ কর্মকর্তারা। বিনোদন জগতের ব্যক্তিরাও বাদ পড়েননি তালিকা থেকে।ক্ষমতাধর শত নারীর তালিকায় প্রথম স্থানে আছেন জার্মানির চ্যান্সেলর আঙ্গেলা ম্যার্কেল। তিনি এ তালিকায় ছয় বছর ধরে শীর্ষস্থান ধরে রেখেছেন। দ্বিতীয় অবস্থানে আছেন যুক্তরাষ্ট্রের সাবেক পররাষ্ট্রমন্ত্রী এবং দেশটির আসন্ন প্রেসিডেন্ট নির্বাচনে ডেমোক্রেটিক পার্টির মনোনয়নপ্রত্যাশী হিলারি ক্লিনটন। যুক্তরাষ্ট্রেরই ফেডারেল রিজার্ভের প্রধান জেনেট ইয়েলেন আছেন তৃতীয় অবস্থানে।তালিকায় চতুর্থ অবস্থানে আছেন প্রযুক্তিপ্রতিষ্ঠান মাইক্রোসফটের প্রধান বিল গেটসের স্ত্রী মেলিন্ডা গেটস। জেনারেল মটরসের প্রধান নির্বাহী কর্মকর্তা মেরি টেরেসা বাররা পঞ্চম এবং আন্তর্জাতিক মুদ্রা তহবিলের (আইএমএফ) প্রধান ক্রিস্টিনা ল্যাগার্দে আছেন ষষ্ঠ অবস্থানে।
মার্কিন প্রেসিডেন্ট বারাক ওবামার স্ত্রী মিশেল ওবামা আছেন ক্ষমতাধর শত নারীর তালিকার ত্রয়োদশ অবস্থানে।
