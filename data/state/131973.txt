
সিরাজগঞ্জের তাড়াশ উপজেলায় হঠাৎ করে ডায়রিয়া রোগের প্রকোপ বেড়ে গেছে। এই রোগে আক্রান্ত হয়ে গত এক সপ্তাহে তাড়াশ উপজেলা স্বাস্থ্য কমপ্লেক্সে শিশু, বৃদ্ধসহ অন্তত ৫০ রোগী ভর্তি হয়ে চিকিৎসা নিয়েছে।
স্বাস্থ্য কমপ্লেক্সের রোগী ভর্তি রেজিস্টারের প্রাপ্ত তথ্যমতে, গত এক সপ্তাহে তাড়াশ উপজেলা স্বাস্থ্য কমপ্লেক্সে উপজেলার বিভিন্ন গ্রামের ৩ থেকে ৫২ বছর বয়সী অন্তত ৫০ জন শিশু ও বৃদ্ধ ভর্তি হয়ে ডায়রিয়া রোগের চিকিৎসা নিয়েছেন।
এদিকে রোগীর স্বজন আলমগীর হোসেন ও মনিরা বেগম অভিযোগ করেন, শুধু খাওয়ার স্যালাইনে রোগী সুস্থ না হওয়ায় চিকিৎসক আইভি স্যালাইন কেনার জন্য লিখে দিয়েছেন। অথচ এই আইভি স্যালাইন হাসপাতাল থেকে সরবরাহ করা হচ্ছে না। তা ছাড়া, চিকিৎসকও ঠিকমতো পাওয়া যায় না।
কর্তব্যরত চিকিৎসক সজীব রায় বলেন, বর্তমানে মাত্র তিনজন চিকিৎসক দিয়ে চিকিৎসাসেবা চলছে। চিকিৎসকস্বল্পতায় গত ছয় দিন তিনি একাই ইনডোরে ২৪ ঘণ্টা দায়িত্ব পালন করছেন।
স্বাস্থ্য কমপ্লেক্সের স্বাস্থ্য ও পরিবার পরিকল্পনা কর্মকর্তা সবিজুর রহমান চিকিৎসক সংকটের কথা স্বীকার করে বলেন, বদলিজনিত কারণে কিছু সমস্যা হয়েছে। আগামী এক সপ্তাহের মধ্যে ঠিক হয়ে যাবে। হঠাৎ করে শীত বাড়ায় ডায়রিয়া রোগের প্রাদুর্ভাবও বেড়েছে। 
