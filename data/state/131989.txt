
গোপালগঞ্জের মৌলভীপাড়ায় স্কুলপড়ুয়া দুই কিশোরীর রহস্যজনক মৃত্যু হয়েছে। তারা সম্পর্কে খালা-ভাগনি। গত শনিবার রাতে পরিবারের লোকজন গোপালগঞ্জ জেনারেল হাসপাতালে নিয়ে এলে চিকিৎসক তাদের মৃত ঘোষণা করেন।
মারা যাওয়া দুই কিশোরী হলো নড়াইল জেলার নড়াগাতী থানার মঙ্গলপুর গ্রামের বাসিন্দা সৌদিপ্রবাসী শহিদুল জামান মল্লিকের মেয়ে চৈত্রী আফরিন তমা (১৫) ও গোপালগঞ্জ সদর উপজেলার চর বরফা গ্রামের জাকির মোল্লার মেয়ে জাকিয়া সুলাতানা শ্রাবণী (১৪)। তারা শহরের গোপালগঞ্জ উচ্চ বালিকা বিদ্যালয়ের নবম ও অষ্টম শ্রেণির ছাত্রী। তমা সম্পর্কে শ্রাবণীর খালা। তারা দুজন একসঙ্গে স্কুলে যাতায়াত করত।
জাকিয়া সুলতানার খালা ফাতেমা খানম জানান, শনিবার বেলা সাড়ে তিনটার দিকে বিদ্যালয়ের ক্লাস শেষে জাকিয়া ও চৈত্রী বাড়িতে আসে। তারপর তারা রুমের মধ্যে গিয়ে দরজা বন্ধ করে দেয়। এরপর তাদের আর সাড়াশব্দ পাওয়া যায়নি।
সদর থানার ওসি সেলিম রেজা বলেন, ‘পরিবারের সদস্যরা জানান, তারা আত্মহত্যা করেছে। তবে ময়নাতদন্তের পর সঠিক তথ্য জানা যাবে।’
 
