
ভিকারুননিসা নূন স্কুলের বসুন্ধরা শাখার এক ছাত্রীকে ধর্ষণের অভিযোগে শিক্ষক পরিমল জয়ধরের বিরুদ্ধে করা মামলার রায়ের তারিখ ২৫ নভেম্বর ধার্য করেছেন আদালত। আজ মঙ্গলবার ঢাকার নারী ও শিশু নির্যাতন দমন ট্রাইব্যুনাল-৪ এর বিচারক সালাউদ্দিন আহম্মেদ এ তারিখ ধার্য করেন। খবর ইউএনবির। খবরে জানানো হয়, আজ এ মামলায় যুক্তিতর্ক উপস্থাপনের দিন ধার্য ছিল। রাষ্ট্র ও আসামিপক্ষে যুক্তিতর্ক উপস্থাপন শেষে আদালত এ তারিখ ধার্য করেন। এ মামলার একমাত্র আসামি পরিমল জয়ধর। শুনানির জন্য তাকে কারাগার থেকে আদালতে হাজির করা হয়। এ মামলায় ৪০ জন সাক্ষীর মধ্যে ২৮ জনকে আদালতে উপস্থাপন করা হয়েছে। বিশেষ সরকারি কৌঁসুলি ফোরকান মিয়া বলেন, আমরা পরিমলের বিরুদ্ধে আনা অভিযোগের প্রমাণ করেছি। এ মামলায় আমরা তাঁর সাজা দাবি করেছি। তবে আসামি পক্ষের আইনজীবী মাহফুজ মিয়া আদালতে বলেন, সরকারি পক্ষ পরিমলের বিরুদ্ধে অভিযোগ প্রমাণে ব্যর্থ হয়েছেন। তিনি বলেন, তাঁরা ন্যায়বিচার পাবেন। ২০১১ সালের ২৮ মে ভিকারুননিসা নূন স্কুলের বসুন্ধরা শাখার পাশে একতলা ভবনের একটি কক্ষে ওই স্কুলের দশম শ্রেণির এক ছাত্রীকে নির্যাতন করা হয়। এ ঘটনায় ওই বছরের ৫ জুলাই ওই ছাত্রীর বাবা রাজধানীর বাড্ডা থানায় নারী ও শিশু নির্যাতন দমন আইনে মামলা করেন। মামলায় পরিমল জয়ধর, ভিকারুননিসার অধ্যক্ষ হোসনে আরা ও বসুন্ধরা শাখার প্রধান লুৎফুর রহমানকে আসামি করা হয়। ৭ জুলাই ঢাকার কেরানীগঞ্জ থেকে পুলিশ পরিমলকে গ্রেপ্তার করে। গ্রেপ্তারের চার দিন পর ১১ জুলাই পরিমল আদালতে জবানবন্দি দেন। ঢাকার মহানগর গোয়েন্দা (ডিবি) পুলিশ তদন্ত শেষে ২০১১ সালের ১১ আগস্ট পরিমলের বিরুদ্ধে অভিযোগপত্র দেয়। ওই অভিযোগপত্রে হোসেনে আরা ও লুৎফুর রহমানকে মামলা দায় থেকে অব্যাহতি দেওয়া হয়।
