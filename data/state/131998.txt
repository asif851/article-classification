
রাজবাড়ীর পাংশা উপজেলায় স্কুলছাত্রী ধর্ষণ মামলায় সুমন দেওয়ান (২১) নামের এক আসামিকে গ্রেপ্তার করা হয়েছে। গত মঙ্গলবার দুপুরে পার্শ্ববর্তী কালুখালী উপজেলার রতনদিয়া ইউনিয়নের টেংরাপাড়া বাজার এলাকা থেকে পুলিশ তাঁকে গ্রেপ্তার করে।গতকাল তাঁকে আদালতের মাধ্যমে কারাগারে পাঠানো হয়েছে। সুমন মৌরাট ইউনিয়নের ধুলিয়াট গ্রামের মালেক দেওয়ানের ছেলে এবং পাংশা কলেজের একাদশ শ্রেণীর ছাত্র।পাংশা থানার ভারপ্রাপ্ত কর্মকর্তা (ওসি) আমিনুর রহমান বলেন, মামলার পর থেকে আসামিরা আত্মগোপনে রয়েছে। গোপন সংবাদের ভিত্তিতে মঙ্গলবার বেলা দুইটার দিকে টেংরাপাড়া বাজার এলাকা থেকে সুমনকে গ্রেপ্তার করা হয়। অন্য আসামিদের গ্রেপ্তারের চেষ্টা চলছে।গত ১৫ ডিসেম্বর সন্ধ্যায় নবম শ্রেণীর ওই ছাত্রী আত্মীয়ের বাড়ি থেকে ফেরার পথে ধুলিয়াট চরপাড়া মাঠ এলাকায় পৌঁছালে তিনজন তাঁকে ধর্ষণ করে। ঘটনার পরের দিন ছাত্রীর এক আত্মীয় বাদী হয়ে ধুলিয়াট গ্রামের আবদুল খালেক দেওয়ানের ছেলে রাজু দেওয়ানকে প্রধান আসামি করে পাঁচজনের বিরুদ্ধে পাংশা থানায় মামলা করেন।
