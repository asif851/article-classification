
ঢাকা বিশ্ববিদ্যালয়ে দ্বিতীয়বার ভর্তি পরীক্ষার সুযোগ চেয়ে করা রিট খারিজ করে হাইকোর্টের দেয়া আদেশের বিরুদ্ধে আপিলের শুনানির জন্য ১৬ আগস্ট তারিখ ধার্য করা হয়েছে। আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বে চার সদস্যর বেঞ্চ এ দিন ধার্য করেন।
বেঞ্চের বাকি সদস্যরা হলেন বিচারপতি নাজমুন আরা সুলতানা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী। আবেদনের পক্ষে আইনজীবী সুব্রত চৌধুরী ও ঢাকা বিশ্ববিদ্যালয়ের পক্ষে আইনজীবী এএফএম মেসবাহ উদ্দিন উপস্থিত ছিলেন।
আইনজীবী সুব্রত চৌধুরী সাংবাদিকদের বলেন, ২০১৪ সালের শিক্ষার্থীদের দ্বিতীয়বার ভর্তি পরীক্ষার সুযোগ চেয়ে করা আবেদনের ওপর আপিলের শুনানির জন্য আদালত ১৬ আগস্ট দিন ধার্য করেছেন।
গত ৮ জুলাই দ্বিতীয়বার ভর্তি পরীক্ষায় অংশ নেয়ার সুযোগ চেয়ে শিক্ষার্থীদের করা রিট আবেদন খারিজ করেন হাইকোর্ট। ঢাকা বিশ্ববিদ্যালয়ে দ্বিতীয়বার ভর্তি পরীক্ষা দিতে ইচ্ছুক—এমন ২৬ জন শিক্ষার্থীর অভিভাবকের করা রিট আবেদনের প্রাথমিক শুনানি শেষে গত ১৬ মার্চ হাইকোর্ট রুল দেন।
উচ্চ মাধ্যমিক পরীক্ষায় উত্তীর্ণ শিক্ষার্থীরা এত দিন টানা দুইবার ঢাকা বিশ্ববিদ্যালয়ে ভর্তি পরীক্ষায় অংশ নেওয়ার সুযোগ পেত। তবে গত বছর তা সীমিত করে বিশ্ববিদ্যালয় কর্তৃপক্ষ জানায়, ২০১৫-১৬ শিক্ষাবর্ষ থেকে ঢাকা বিশ্ববিদ্যালয়ে ভর্তি পরীক্ষায় অংশ নিতে পারবে শুধু ওই বছর উচ্চ মাধ্যমিকে উত্তীর্ণরা। অর্থাৎ, চলতি বছর থেকে এ সিদ্ধান্ত কার্যকর হওয়ার কথা। এ সিদ্ধান্তের পেছনে বিশ্ববিদ্যালয়ের যুক্তি হলো, দ্বিতীয়বার ভর্তি পরীক্ষা দেওয়ার সুযোগ থাকার ফলে প্রতিবছর বিশ্ববিদ্যালয়ের প্রায় অর্ধেক আসন শূন্য হয়ে যায়। এটা জাতীয় ক্ষতি। ২০১৩-১৪ শিক্ষাবর্ষে স্নাতক প্রথম বর্ষে প্রায় সাড়ে ছয় হাজার আসনে শিক্ষার্থী ভর্তি করা হয়েছিল, যার প্রায় অর্ধেকই পরের বছর শূন্য হয়ে গেছে।
