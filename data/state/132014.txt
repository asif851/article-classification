
গাইবান্ধা সদর উপজেলার দুর্গম চরাঞ্চলের বিভিন্ন এলাকায় জঙ্গি আস্তানার খোঁজে অভিযান চালাচ্ছে আইনশৃঙ্খলা রক্ষাকারী বাহিনী।
আজ বুধবার ভোর থেকে সদর উপজেলার কামারজানি ও মোল্লারচরের চরাঞ্চলে এই বিশেষ অভিযান শুরু হয়।
অভিযানে নেতৃত্ব দিচ্ছেন গাইবান্ধার অতিরিক্ত পুলিশ সুপার মো. মইনুল হক।
কাউন্টার টেররিজম ইউনিট, ডিবি, থানা ও জেলা পুলিশের সমন্বয়ে শতাধিক সদস্যের একটি দল এই অভিযানে অংশ নিয়েছে।
গাইবান্ধা সদর থানার ভারপ্রাপ্ত কর্মকর্তা (ওসি) মেহেদী হাসান সকাল নয়টার দিকে মুঠোফোনে প্রথম আলোকে বলেন, চরাঞ্চলে জঙ্গি আস্তানার খোঁজে অভিযান চালানো হচ্ছে। এ ছাড়া নৌ-ডাকাত গ্রেপ্তারেও অভিযান চলছে।
মেহেদী হাসান আরও বলেন, পুলিশের ঊর্ধ্বতন কর্তৃপক্ষের নির্দেশে ইতিমধ্যে চরাঞ্চলের কিছু এলাকা চিহ্নিত করা হয়েছে। এসব এলাকা ঘিরেই অভিযান চালানো হচ্ছে।
অভিযান চলাকালে সকাল নয়টা পর্যন্ত কোনো জঙ্গি আস্তানার সন্ধান পায়নি আইনশৃঙ্খলা রক্ষাকারী বাহিনী। এ ছাড়া ডাকাতও ধরা যায়নি।  গত বছর আইনশৃঙ্খলা রক্ষাকারী বাহিনী গাইবান্ধা সদর, ফুলছড়ি ও সাঘাটা উপজেলার দুর্গম চরাঞ্চলের বিভিন্ন এলাকায় কয়েক দফায় অভিযান চালায়। ওই অভিযানে পরিত্যক্ত দু-তিনটি দেশীয় অস্ত্র ছাড়া উল্লেখযোগ্য কিছু উদ্ধার হয়নি।
