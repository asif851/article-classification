
ঢাকা মহানগর পুলিশ (ডিএমপি) কমিশনার মো. আছাদুজ্জামান মিয়া বলেন, আগামী ১৫ মার্চের মধ্যে রাজধানীর বাড়ির মালিক, ভাড়াটেসহ নগরবাসীর সব তথ্য সরবরাহ করা ফরমে পূরণ করে থানায় জমা দিতে হবে। জঙ্গি ও সন্ত্রাসবাদ দমনে এসব তথ্য হালনাগাদ করে একটি ডেটাবেজে রাখা হবে। নিরাপদ ঢাকা গড়তে নগরবাসীর সহায়তা চান তিনি।আজ সোমবার মিন্টো রোডে ডিএমপির মিডিয়া সেন্টারে এক সংবাদ ব্রিফিংয়ে এসব কথা বলেন মো. আছাদুজ্জামান মিয়া।ডিএমপি কমিশনার বলেন, রাজধানীর সব বাসায় ফরম পাঠানো হয়েছে। যারা এখনো ফরম পাননি, তাঁরা থানায় যোগাযোগ করে ফরম সংগ্রহ করবেন। নগরবাসীর এসব তথ্য সুরক্ষিত থাকবে। এ জন্য নগরবাসীর দুর্ভোগ হবে না বলে তিনি আশ্বস্ত করেন। ডিএমপি কমিশনার মো. আছাদুজ্জামান মিয়া বলেন, পুলিশের সেবা জনগণের কাছে পৌঁছে দেওয়া, একটি গতিশীল ও কার্যকর এবং পুলিশের কার্যক্রমের সঙ্গে জনগণের সম্পৃক্ততা বৃদ্ধির লক্ষ্যে ডিএমপির বিট পুলিশিং কার্যক্রম শুরু হয়েছে। প্রতিটি থানায় তিন থেকে সর্বোচ্চ নয়টি বিট রয়েছে। যার সর্বমোট সংখ্যা হচ্ছে ২৮৭টি। বিট পুলিশিংয়ের মাধ্যমে ডিএমপির কার্যক্রমে গতিশীলতা পাবে। এর মাধ্যমে অপরাধ নিয়ন্ত্রণে থাকবে বলেও তিনি আশা করেন।
ডিএমপি কমিশনার মো. আছাদুজ্জামান মিয়া বলেন, রাজধানীর বিভিন্ন বাসা থেকে জঙ্গি আটক, জঙ্গি আস্তানার সন্ধান ও বোমা তৈরির সরঞ্জাম পাওয়ায় বিট পুলিশিংয়ের মাধ্যমে বাড়ির মালিক, ভাড়াটেসহ নগরবাসীর তথ্য সংগ্রহ করা হচ্ছে। ফরমের মাধ্যমে এসব তথ্য সংগ্রহ করা হচ্ছে। তিনি এসব তথ্য দেওয়ার জন্য নগরবাসীর কাছে অনুরোধ জানান। আগামী ১৫ মার্চের মধ্যে সব তথ্য সংগ্রহ করা হবে।
