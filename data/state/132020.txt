
গাইবান্ধার গোবিন্দগঞ্জে ৬ নভেম্বরের ঘটনায় পুলিশের করা মামলায় ২৩ জন সাঁওতালসহ ৩৩ জনকে আট সপ্তাহের আগাম জামিন দিয়েছেন হাইকোর্ট। বিচারপতি এম এনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ তাঁদের জামিন আবেদনের পরিপ্রেক্ষিতে এ আদেশ দেন।
৬ নভেম্বর গাইবান্ধার গোবিন্দগঞ্জ থানায় পুলিশ ৪২ জনের নাম উল্লেখসহ অজ্ঞাতনামা ৩০০ থেকে ৪০০ ব্যক্তির নামে এ মামলাটি করে। এ মামলায় তাঁরা আজ হাইকোর্টে হাজির হয়ে আগাম জামিনের আবেদন জানান। আদালতে তাঁদের পক্ষে শুনানিতে ছিলেন আইনজীবী এ এম আমিন উদ্দিন ও আবু ওবায়েদুর রহমান। রাষ্ট্রপক্ষে ছিলেন সহকারী অ্যাটর্নি জেনারেল মো. শহীদুল ইসলাম খান।৬ নভেম্বর গোবিন্দগঞ্জে রংপুর চিনিকলের জমিতে আখ কাটা নিয়ে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষ হয়। এতে তিন সাঁওতাল নিহত এবং পুলিশসহ উভয় পক্ষের অন্তত ২০ জন আহত হন।
