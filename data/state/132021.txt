
আওয়ামী লীগ ও মন্ত্রিসভা থেকে অপসারিত আবদুল লতিফ সিদ্দিকীকে নিয়ে ‘নাটক’ ও ‘প্রহসন’ করা হচ্ছে বলে মন্তব্য করেছেন বিএনপির নেতারা। তাঁদের দাবি, সরকারের সমর্থনে লতিফ সিদ্দিকী দেশে ফিরেছেন। এখন তাঁকে নিয়ে ‘নাটক’ তৈরি করে ‘জনবিচ্ছিন্ন’ সরকার জনগণের মধ্যে ধোঁয়াশা সৃষ্টি করতে চায়।
আজ সোমবার বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ও দলের যুগ্ম মহাসচিব রুহুল কবির রিজভী আলাদা অনুষ্ঠানে এসব মন্তব্য করেন।
সকালে ঢাকা সফররত সুইডেনের উন্নয়নবিষয়ক মন্ত্রী ইসাবেল্লা লোপিনের সঙ্গে বৈঠকের পর সাংবাদিকদের এক প্রশ্নের জবাবে মির্জা ফখরুল বলেন, সরকারের সমর্থনের কারণে গ্রেপ্তারি পরোয়ানা থাকার পরও আবদুল লতিফ সিদ্দিকী নির্বিঘ্নে বিমানবন্দর থেকে বের হয়ে গেছেন।
গুলশানে সুইডিশ রাষ্ট্রদূতের কার্যালয়ে ইসাবেল্লা লোপিনের সঙ্গে মির্জা ফখরুলের নেতৃত্বে বিএনপির একটি প্রতিনিধিদল পৌনে এক ঘণ্টা বৈঠক করে। পরে ফখরুল সাংবাদিকদের বলেন, বৈঠকে দুই পক্ষ একটি বিষয়ে একমত হয়েছে যে, গণতন্ত্র ছাড়া উন্নয়ন সম্ভব না। তাই গণতন্ত্র রক্ষা করতে হবে।বৈঠকে বিএনপির চেয়ারপারসনের উপদেষ্টা রিয়াজ রহমান, ইনাম আহাম্মেদ চৌধুরী ও সাবিহ উদ্দিন আহমেদও ছিলেন।
বিকেলে নয়াপল্টনে দলীয় কার্যালয়ে আয়োজিত সংবাদ সম্মেলনে রুহুল কবির রিজভী সাংবাদিকদের প্রশ্নের জবাবে বলেন, ‘লতিফ সিদ্দিকীর নিউইয়র্কে দেওয়া বক্তব্যে যে জীবনদর্শন ফুটে উঠেছে, তা আওয়ামী লীগেরই জীবনদর্শন। ফলে তাঁকে নিয়ে যা হচ্ছে, এটা নাটক, প্রহসন। কারণ আমরা গণমাধ্যমে দেখলাম তিনি (লতিফ) বিমানবন্দরে এসে গোয়েন্দা সংস্থার সঙ্গে কথা বলে সযত্নে বের হয়ে গেছেন।’
