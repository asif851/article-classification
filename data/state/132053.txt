
ফরিদপুরের সদরপুরে ফেসবুকে আপত্তিকর ছবি পোস্ট করার অভিযোগে বিষ্ণু মালো (২২) নামের এক তরুণকে গ্রেপ্তার করেছে পুলিশ। ওই তরুণকে গতকাল বৃহস্পতিবার আটক করা হয়েছিল। আজ শুক্রবার তাঁকে কারাগারে পাঠানো হয়েছে।
বিষ্ণু মালো সদরপুর উপজেলার হাটকৃষ্ণপুর বাজারে কম্পিউটার সার্ভিসিং ও মুঠোফোনে গান ভরার ব্যবসা করেন। ওই বাজারে তাঁর দোকান আছে। তিনি মালোপাড়া এলাকার ক্ষীরোদ চন্দ্র মালোর ছেলে।
বিষ্ণু কুমার মালো নামের একটি ফেসবুক আইডি থেকে পোস্ট করা ছবি দেখে সেটিকে ধর্ম অবমাননাকর উল্লেখ করে এলাকাবাসী। তারা ওই ছবির জন্য ব্যবসায়ী বিষ্ণুকে দায়ী করে। পরে প্রায় দুই শ ব্যক্তি গতকাল সকালে বিষ্ণুর দোকানে হামলা চালিয়ে ভাঙচুর করে। হামলাকারীরা ওই বাজার-সংলগ্ন মালোপাড়ায় গিয়ে বিষ্ণুর বাড়িতেও ব্যাপক ভাঙচুর চালায়। এ ঘটনার পর বেলা দেড়টার দিকে পুলিশ বিষ্ণুকে আটক করে। আইনশৃঙ্খলা রক্ষায় হাটকৃষ্ণপুর বাজারসহ আশপাশের এলাকায় বৃহস্পতিবার বেলা তিনটা থেকে শুক্রবার সন্ধ্যা ছয়টা পর্যন্ত ১৪৪ ধারা জারি করে প্রশাসন।
গ্রেপ্তার হওয়ার আগে বিষ্ণু মালো প্রথম আলোকে বলেন, বিষ্ণু কুমার মালো নামের আইডিটি তাঁর নয়। তাঁর নিজের আইডির নাম রাহুলবিষ্ণু—এই আইডি তিনি নিজের মোবাইল নম্বর ব্যবহার করে খুলেছেন।
সদরপুর থানা সূত্রে জানা গেছে, বিষ্ণুকে একমাত্র আসামি করে গতকাল রাতে তথ্যপ্রযুক্তি আইনের ৫৭ ধারায় সদরপুর থানায় মামলা করেন হাট কৃষ্ণপুর ইউনিয়নের যাত্রাবাড়ী গ্রামের ইসারত মুন্সী (৪০)। ইসারত মুন্সী এজাহারে বিষ্ণু কুমার মালো নামের ফেসবুক আইডি থেকে ওই ছবি পোস্ট করা হয়েছে বলে উল্লেখ করেছেন।
ভাঙ্গা সার্কেলের অতিরিক্ত পুলিশ সুপার গাজী রবিউল ইসলাম আজ দুপুরে প্রথম আলোকে বলেন, তথ্যপ্রযুক্তি আইনে দায়ের করা ওই মামলাটি গ্রহণ করার জন্য ঢাকায় পুলিশ প্রধানের কার্যালয়ের অনুমতি নেওয়া হয়েছে। বিষ্ণু দাবি করেছেন, বিষ্ণু কুমার মালো নামের আইডি তাঁর নয়। ওই আইডিটি বিষ্ণু, নাকি অন্য কেউ ব্যবহার করত, তা শনাক্তের জন্য ঢাকায় পুলিশের অপরাধ তদন্ত বিভাগের (সিআইডি) প্রধান কার্যালয়ে পাঠানো হয়েছে। ওই প্রতিবেদন পাওয়ার পর আইডিটি যে ব্যবহার করে, তার বিরুদ্ধে আইনগত ব্যবস্থা নেওয়া হবে।
সদরপুর থানার ভারপ্রাপ্ত কর্মকর্তা (ওসি) হারুন অর রশিদ বলেন, গতকাল রাতে করা মামলায় বিষ্ণুকে গ্রেপ্তার দেখানো হয়েছে। আজ তাঁকে আদালতের মাধ্যমে জেলহাজতে পাঠানো হয়েছে।
স্থানীয় উপজেলা নির্বাহী কর্মকর্তা (ইউএনও) পূরবী গোলদার বলেন, শান্তি-শৃঙ্খলা বজায় রাখার জন্য গতকাল রাতে ওই এলাকার বিশিষ্ট ব্যক্তিদের নিয়ে জরুরি সভা হয়েছে। পরিস্থিতি এখন শান্ত আছে। আজ সন্ধ্যায় ১৪৪ ধারা প্রত্যাহার করা হয়েছে।
