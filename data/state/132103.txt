
খাদ্যে ভেজাল ও ক্ষতিকর রাসায়নিক মেশালে সর্বোচ্চ পাঁচ বছরের কারাদণ্ড ও ১০ লাখ টাকা জরিমানার বিধান রেখে ‘নিরাপদ খাদ্য বিল, ২০১৩’ গতকাল সোমবার জাতীয় সংসদে পাস হয়েছে। এ ছাড়া পাস হয়েছে ‘মাল্টি লেভেল মার্কেটিং (নিয়ন্ত্রণ) বিল, ২০১৩’।খাদ্যমন্ত্রী আব্দুর রাজ্জাক নিরাপদ খাদ্য বিল সংসদে উত্থাপন করলে তা কণ্ঠভোটে পাস হয়। বিলে ‘বাংলাদেশ নিরাপদ খাদ্য কর্তৃপক্ষ’ নামে একটি সংস্থা গঠনের বিধান রাখা হয়েছে, যার কাজ হবে খাদ্যপণ্যের গুণগত মান নিশ্চিত করা এবং নিম্নমানের পণ্য বিক্রি বন্ধের উদ্যোগ নেওয়া। এ ছাড়া খাদ্য ব্যবস্থাপনার সঙ্গে সংশ্লিষ্ট ব্যক্তিদের সমন্বয়ে ‘জাতীয় খাদ্য ব্যবস্থাপনা উপদেষ্টা পরিষদ’ গঠনেরও বিধান রাখা হয়েছে। পরিষদের সভাপতি হবেন খাদ্যমন্ত্রী।বিলে খাদ্য নিয়ে মিথ্যা বিজ্ঞাপন দিলে এক বছর কারাদণ্ড, নিবন্ধন ছাড়া বিপণন করলে তিন বছর এবং ছোঁয়াচে ব্যাধিতে আক্রান্ত কাউকে দিয়ে খাদ্য বিক্রি করলে দুই বছরের কারাদণ্ডের বিধান রাখা হয়েছে। হোটেল-রেস্তোরাঁয় সরবরাহ করা নিম্নমানের খাবার গ্রহণের কারণে কারও স্বাস্থ্যহানি ঘটলে সরবরাহকারীকে তিন বছরের কারাদণ্ড ভোগ করতে হবে বলে বিলে বলা হয়েছে। এর অধীন অপরাধগুলো ‘মোবাইল কোর্ট আইন, ২০০৯’-এর আওতায় বিচার করা যাবে।এমএলএম বিল পাস: বহু স্তর বিপণন (এমএলএম) ব্যবসার কার্যক্রমকে আইনি কাঠামোয় আনতে ‘মাল্টি লেভেল মার্কেটিং (নিয়ন্ত্রণ) বিল, ২০১৩’ সংসদে উত্থাপন করেন বাণিজ্যমন্ত্রী গোলাম মোহাম্মদ কাদের। পরে কণ্ঠভোটে পাস হয়।বিলে লাইসেন্স ছাড়া এমএলএম ব্যবসা নিষিদ্ধ করা হয়েছে। এতে বলা হয়েছে, লাইসেন্সের মেয়াদ হবে এক বছর, যা পরে নবায়ন করা যাবে। এই লাইসেন্স কোনোভাবেই হস্তান্তর করা যাবে না। লাইসেন্সের শর্ত বা আইন ভাঙলে লাইসেন্স স্থগিতের পাশাপাশি জেল-জরিমানার বিধান রাখা হয়েছে। বিলে প্রতারণা বা প্রলুব্ধমূলক যেকোনো ধরনের বিজ্ঞাপন নিষিদ্ধ করা হয়েছে। এতে সব অপরাধ অজামিনযোগ্য ও আমলযোগ্য করা হয়েছে। অপরাধের সর্বোচ্চ শাস্তি ১০ বছরের কারাদণ্ড ও ৫০ লাখ টাকা জরিমানা।বিল পাসের পর সংসদের অধিবেশন আজ মঙ্গলবার বিকেল পাঁচটা পর্যন্ত মুলতবি করা হয়েছে।
