
আইসক্রিমের নকল মোড়ক তৈরির কারখানায় অভিযান চালিয়ে জরিমানা ও একজনকে কারাদণ্ডাদেশ দিয়েছেন ভ্রাম্যমাণ আদালত। রাজধানীর বংশালে গতকাল মঙ্গলবার এই অভিযান পরিচালনা করে বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই), ঢাকা জেলা প্রশাসন ও ঢাকা মেট্রোপলিটন পুলিশ। অভিযানে বংশালের মেসার্স ফ্রুটস প্রিন্টিং অ্যান্ড প্যাকেজিংকে অবৈধভাবে আইসক্রিমের মোড়ক তৈরির অপরাধে ৯০ হাজার টাকা জরিমানা করা হয়। এ ছাড়া প্রতিষ্ঠানের ব্যবস্থাপক মো. মোশাররফ হোসেনকে ১৫ দিনের কারাদণ্ডাদেশ দেওয়া হয়।জেলা প্রশাসনের নির্বাহী হাকিম শামীম বানু এই অভিযান পরিচালনা করেন। তাঁর সঙ্গে ছিলেন বিএসটিআইয়ের ফিল্ড অফিসার গোবিন্দ কুমার ঘোষ। বিজ্ঞপ্তি।
