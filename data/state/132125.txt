
অর্থনীতিবিদ ও ইউএনডিপির পরিচালক ড. সেলিম জাহান বলেছেন, গণতান্ত্রিক মন ও পরিবেশ একটি দেশের উন্নয়নের জন্য বড় ভূমিকা রাখে। তিনি বলেছেন, উন্নয়নের জন্য বিভিন্ন শর্ত ও পর্যায় রয়েছে। সক্ষমতা ও সুযোগ সৃষ্টি এবং এদের মধ্যকার ভারসাম্য রক্ষাসহ বিভিন্ন বিষয় উন্নয়নের ধারণার সঙ্গে সম্পৃক্ত।
স্টেট ইউনিভার্সিটি অব বাংলাদেশের (এসইউবি) জার্নালিজম, কমিউনিকেশন অ্যান্ড মিডিয়া স্টাডিজ (জেসিএমএস) বিভাগের উদ্যোগে সেন্টার ফর ক্রিটিক্যাল থিংকিংয়ের আয়োজনে ‘মানব উন্নয়ন : বাংলাদেশ পরিপ্রেক্ষিত’ শীর্ষক এক সেমিনারে এ কথা বলেন তিনি।
আজ বৃহস্পতিবার সকালে রাজধানীর কলাবাগানে ইয়াকুব সেন্টারে এসইউবির অডিটোরিয়াম ‘স্কলারস ইন’ শীর্ষক সেমিনারে সভাপতিত্ব করেন কলামিস্ট ও সাংবাদিক সৈয়দ আবুল মকসুদ। উপস্থিত ছিলেন এসইউবির ট্রাস্টি বোর্ডের প্রেসিডেন্ট এ এম শামীম।
সেলিম জাহান বলেন, এককভাবে উন্নয়ন সম্ভব নয়। বরং সব ব্যক্তি ও প্রতিষ্ঠানের সমবেত প্রতিষ্ঠার মাধ্যমে একটি দেশের উন্নয়ন সম্ভব। আর মানব উন্নয়নের জন্য দরকার স্বাধীনতা, সক্ষমতা ও সুযোগ সৃষ্টি। মানুষের বাছাই ও চয়নের স্বাধীনতা ও সক্ষমতা থাকতে হবে। শিক্ষা, প্রশিক্ষণ, কর্মসংস্থানসহ বিভিন্ন বিষয়ের মাধ্যমে সক্ষমতা বৃদ্ধি ও সুযোগ সৃষ্টি করতে হবে। আবার নিজের সুযোগ সৃষ্টি করার মাধ্যমে অন্যের সুযোগ নষ্ট যাবে না—সেদিকেও খেয়াল রাখতে হবে। অন্যকেও জায়গা করে দিতে হবে।
স্বাগত বক্তব্যে এ এম শামীম বলেন, বাংলাদেশের এত জনসংখ্যাকে বোঝা না ভেবে শক্তি ভাবা প্রয়োজন। সবাইকে জনশক্তিতে রূপান্তর করতে হবে। আর সবার সম্মিলিত প্রচেষ্টার মাধ্যমে দেশের উন্নয়ন সম্ভব।
সভাপতির বক্তব্যে সৈয়দ আবুল মকসুদ বলেন, মানব উন্নয়ন মানে শহরে বড় বড় দালান নির্মাণ নয়, বরং মানুষের শঙ্কাহীন জীবনযাপনই উন্নয়ন। মানব উন্নয়নের জন্য দক্ষ, দূরদৃষ্টিসম্পন্ন ও মানবিক মূল্যবোধসম্পন্ন হতে হবে।
অনুষ্ঠানে এসইউবির উপাচার্য সাইদ সালাম, সহ–উপাচার্য আনোয়ারুল কবীর, এসইউবির উপদেষ্টা এস এম ফায়েজ, ট্রেজারার এম শাহজাহান, ভারপ্রাপ্ত রেজিস্ট্রার নৌজিয়া ইয়াসমিন, শামসুল ওয়ারেস উপস্থিত ছিলেন। বিজ্ঞপ্তি
