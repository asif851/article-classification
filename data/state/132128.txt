
আনুষ্ঠানিকভাবে শুরু হয়েছে সিটি ব্যাংক-প্রথম আলো বিজ্ঞান জয়োৎসব। সারা দেশে বিজ্ঞানকে জনপ্রিয় করে তুলতে এ উৎসবে থাকবে বিজ্ঞান নিয়ে নানা আয়োজন। আজ মঙ্গলবার রাজধানীর সিটি ব্যাংক সেন্টারে আনুষ্ঠানিকভাবে এ উৎসবের লোগো উন্মোচন করে জয়োৎসবের উদ্বোধন ঘোষণা করেন শিক্ষামন্ত্রী নুরুল ইসলাম নাহিদ।
এ সময়ে শিক্ষামন্ত্রী বলেন, ধীরে ধীরে আবারও বিজ্ঞান শিক্ষা বাড়ছে। শিক্ষার ক্ষেত্রে বিজ্ঞান খুবই জরুরি। বিজ্ঞানকে জনপ্রিয় করে তুলতে এ ধরনের উদ্যোগ বেশ উপকারী। এ সময়ে তিনি শিক্ষা বিস্তার, গণিতকে জনপ্রিয় করা, ভাষা প্রতিযোগ, আই জিনিয়াসের মাধ্যমে শিক্ষার্থীদের নিয়ে নানা কার্যক্রমের উদ্যোগ নেওয়ায় প্রথম আলোর প্রশংসা করে বলেন, প্রথম আলোর এ ধরনের উদ্যোগ শিক্ষাকে এগিয়ে নেয়ার ক্ষেত্রে দারুণ সহায়তা করছে।অনুষ্ঠানের শুরুতে স্বাগত বক্তব্যে সিটি ব্যাংক লিমিটেডের ব্যবস্থাপনা পরিচালক ও প্রধান নির্বাহী কর্মকর্তা সোহেল আর কে হুসেইন বলেন, বিজ্ঞানকে জনপ্রিয় করার এমন একটি উদ্যোগের সঙ্গে থাকতে পেরে তাঁরা খুশি। তাঁরা আশা করছেন এ কার্যক্রমের মাধ্যমে সারা দেশে বিজ্ঞানের দারুণ এক জয়োৎসব হবে।প্রথম আলোর সম্পাদক মতিউর রহমান বলেন, দীর্ঘদিন ধরে প্রথম আলো এমন একটি আয়োজনের প্রস্তুতি নিয়েছে। তিনি বলেন, প্রথম আলো গণিত অলিম্পিয়াড, ভাষা প্রতিযোগ, বিতর্ক প্রতিযোগিতার আয়োজন করে থাকে যার মাধ্যমে নতুন প্রজন্মের মধ্যে গণিত, বিতর্ক ও ভাষার প্রতি আগ্রহ তৈরি হচ্ছে। তিনি আন্তর্জাতিক গণিত অলিম্পিয়াডে বাংলাদেশের খুদে গণিতবিদদের সাফল্যের কথা তুলে ধরে জানান বর্তমানে বিশ্বের প্রথম সারির বিশ্ববিদ্যালয় এমআইটি, হার্ভার্ড, স্ট্যানফোর্ড বা কেমব্রিজে বাংলাদেশের শিক্ষার্থীরা পদচারণ করছে।অনুষ্ঠানে আমেরিকায় বসবাসরত বাংলাদেশের খুদে শিক্ষার্থী তাহবিদ পুলকের ভিডিও বার্তা দেখানো হয়। তাহবিদ ২০১৩ এ ২০১৪ সালে বিশ্বের অন্যতম বনেদি বিজ্ঞান মেলা ইন্টেল বিজ্ঞান মেলায় চূড়ান্ত পর্বে যোগ দিয়েছে। অনুষ্ঠানে বক্তব্য দেন জ্যেষ্ঠ জ্যোতির্বিজ্ঞানী এ আর খান, বিজ্ঞানী রেজাউর রহমান, ঢাকা বিশ্ববিদ্যালয়ের বায়োকেমিস্ট্রি ও মলিকিউলার বায়োলজি বিভাগের অধ্যাপক জেবা ইসলাম সিরাজ।এই আয়োজনে দেশের খুদে বিজ্ঞানীদের সঙ্গে নোবেল বিজয়ী বিজ্ঞানীদের একটি নেটওয়ার্ক গড়ে তোলা হবে। ২০০৬ সালে পদার্থবিজ্ঞানে নোবেল পুরস্কার বিজয়ী বিজ্ঞানী জন সি মাহের তাঁর ভিডিও বক্তব্যে বাংলাদেশের শিশু-কিশোরদের এই আনন্দ আয়োজনে অংশ নিতে আহ্বান জানান। তিনি বলেন, আবিষ্কার আর উদ্ভাবনের চেয়ে বড় আনন্দ আর কিছুতে নেই।এ বিজ্ঞান জয়োৎসবে থাকছে আঞ্চলিক বিজ্ঞান প্রকল্প প্রতিযোগিতা, বিজ্ঞান কুইজ এবং দুই দিনের জাতীয় প্রতিযোগিতা। সারা দেশের ১৫টি স্থানে অনুষ্ঠিত হবে আঞ্চলিক উৎসব। একজন বিজ্ঞান ফেলোর বছরব্যাপী কার্যক্রমের আওতায় এ জয়োৎসবে গণ-গবেষণা, বিজ্ঞান জনপ্রিয়করণ, পাইলট শিক্ষণ ইত্যাদি বিষয়ে কার্যক্রম পরিচালিত হবে। পুরো জয়োৎসবের অংশ হিসেবে আরও থাকবে একজন নোবেলজয়ী বিজ্ঞানীর বাংলাদেশ সফর। সফরের সময় তিনি বিজ্ঞান বিষয়ক পাবলিক বক্তৃতা, তরুণ বিজ্ঞানীদের একটি সমাবেশ অংশ নেবেন। এ ছাড়া বিজ্ঞান প্রকল্পে বিজয়ী খুদে বিজ্ঞানীরা তাঁর সঙ্গে নৈশভোজের সুযোগ পাবে। এ আয়োজনের বিস্তারিত জানা যাবে প্রথম আলো পত্রিকায়। এ ছাড়া জয়োৎসবের ফেসবুক পেজের ঠিকানা www. facebook. com/CarnivalofScience।অনুষ্ঠান শেষে সবাইকে ধন্যবাদ জ্ঞাপন করেন সিটি ব্যাংকের উপ-ব্যবস্থাপনা পরিচালক মাশরুর আরেফিন। উদ্বোধনী অনুষ্ঠান সঞ্চালনা করেন প্রথম আলোর যুব কর্মসূচি এবং বিজ্ঞান জয়োৎসবের সমন্বয়ক মুনির হাসান।
