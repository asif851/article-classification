
নরসিংদীর রায়পুরা উপজেলার নীলক্ষা ইউনিয়ন পরিষদের (ইউপি) বর্তমান ও সাবেক চেয়ারম্যানের সমর্থকদের মধ্যে ফের সংঘর্ষের আশঙ্কায় অনির্দিষ্টকালের জন্য ১৪৪ ধারা জারি করা হয়েছে। আজ শুক্রবার রাত আটটায় জেলা প্রশাসন এ আদেশ জারি করে।
উপজেলা প্রশাসন সূত্রে জানা গেছে, আধিপত্য বিস্তার নিয়ে গত সোমবার ওই ইউপির চেয়ারম্যান তাজুল ইসলাম ও সাবেক চেয়ারম্যান আবদুল হক সরকারের সমর্থকদের মধ্যে সংঘর্ষে চারজন নিহত হন। এরপর আইনশৃঙ্খলা রক্ষাকারী বাহিনী এলাকাটি নিয়ন্ত্রণে নেয়। তারপর কোথাও কোনো অপ্রীতিকর ঘটনা ঘটেনি। তবে আজ বিকেল থেকে পক্ষ দুটি আবার সংঘর্ষের প্রস্তুতি নিতে থাকে। তাই অপ্রীতিকর পরিস্থিতি ঠেকাতে জেলা প্রশাসন ১৪৪ ধারা জারি করেছে।
উপজেলা নির্বাহী কর্মকর্তা (ইউএনও) আবদুল মতিন বলেন, পরিস্থিতি স্বাভাবিক না হওয়া পর্যন্ত এ আদেশ বহাল থাকবে। এ আদেশ বহাল থাকাকালে এলাকায় একসঙ্গে চারজনের বেশি লোক চলাফেরা করা যাবে না।
এলাকাবাসী সূত্রে জানা গেছে, তাজুল ইউনিয়ন আওয়ামী লীগের সাধারণ সম্পাদক আর আবদুল হক উপজেলা আওয়ামী লীগের সাবেক সাংগঠনিক সম্পাদক। সর্বশেষ ইউপি নির্বাচনে তাজুল ও আবদুল হক দুজনই চেয়ারম্যান পদে আওয়ামী লীগ থেকে দলীয় মনোনয়ন চান। শেষ পর্যন্ত তাজুল দলীয় প্রার্থী হয়ে বিজয়ী হন। নির্বাচনের পর থেকে দুই পক্ষের মধ্যে উত্তেজনা বৃদ্ধি পায়। এ অবস্থায় ১০ নভেম্বর থেকে পক্ষ দুটির মধ্যে সংঘর্ষ শুরু হয়।
সোমবারের সংঘর্ষে আবদুল হকের পক্ষের শাহজাহান মিয়া, মানিক মিয়া, মামুন মিয়া ও খোকন মিয়া নিহত হন। ওই চারজনের মধ্যে শাহজাহান মিয়া টেঁটাবিদ্ধ হয়ে এবং বাকিরা মারা যান গুলিতে। এ ঘটনায় পুলিশ বাদী হয়ে এখন পর্যন্ত তিনটি মামলা করলেও নিহত ব্যক্তিদের স্বজনেরা মামলা করেননি। পুলিশের করা মামলায় দুই হাজার গ্রামবাসীকে আসামি করা হয়। এখন পর্যন্ত গ্রেপ্তার করা হয়েছে ১৬ জনকে।
