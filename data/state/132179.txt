
এবারের এসএসসি পরীক্ষায় জেলার স্কুলগুলোর মধ্যে সবচেয়ে বেশি জিপিএ-৫ পেয়েছে খুলনা জিলা স্কুল। এ বছর স্কুলটি থেকে ৪০৩ জন পরীক্ষার্থী অংশ নিয়ে ৪০০ জন উত্তীর্ণ হয়েছে। জিপিএ-৫ পেয়েছে ২৬৪ জন। এর আগে ২০১৫ সালের এসএসসি পরীক্ষায় স্কুলটি থেকে ২০১ জন জিপিএ-৫ পেয়েছিল।জিপিএ-৫ প্রাপ্তির মধ্যে দ্বিতীয় অবস্থানে রয়েছে খুলনার সরকারি করোনেশন মাধ্যমিক বালিকা বিদ্যালয়। বিদ্যালয় থেকে এ বছর ২৯৩ জন শিক্ষার্থী অংশ নিয়ে সবাই পাস করেছে। জিপিএ-৫ পেয়েছে ২১০ জন।এ ব্যাপারে খুলনা জিলা স্কুলের প্রধান শিক্ষক আরিফুল ইসলাম বলেন, ‘বোর্ড সেরা বিদ্যালয়ের তালিকা করা থেকে বিরত হয়েছে। তা না হলে আমরাই যশোর বোর্ডে শীর্ষে থাকতাম।’করোনেশন মাধ্যমিক বালিকা বিদ্যালয়ের প্রধান শিক্ষক লায়লা আরজুমান বলেন, ‘আমার বিদ্যালয়ে পাসের হার শতভাগ। আর জিপিএ-৫ প্রাপ্তির হার ৭১ দশমিক শূন্য ৭ শতাংশ। জিলা স্কুলে জিপিএ-৫ প্রাপ্তির হার ৬৫ শতাংশ। তালিকা না করলেও করোনেশন স্কুলের শিক্ষার্থীরাই সেরা।’অন্যান্যবারের মতো এবারও ভালো ফল করেছে ফুলতলার মিলিটারি পাবলিক স্কুল অ্যান্ড কলেজ। বিদ্যালয় থেকে ৯৮ জন শিক্ষার্থী অংশ নিয়ে ৮৬ জন জিপিএ-৫ পেয়েছে। পাসের হার শতভাগ। কয়েক বছর ধরে এই স্কুলটি যশোর বোর্ডে দ্বিতীয় অবস্থানে ছিল।এদিকে খুলনা বিভাগের পাসের হারে খুলনা জেলা দ্বিতীয় অবস্থানে রয়েছে। জেলার ৩৮১টি শিক্ষাপ্রতিষ্ঠান থেকে ২৩ হাজার ৭২৫ জন পরীক্ষায় অংশ নিয়ে পাস করেছে ২২ হাজার ৮৩ জন। এর মধ্যে মেয়ে ১১ হাজার ৫৪ জন এবং ছেলে ১১ হাজার ২৯। পাসের হার ৯৩ দশমিক শূন্য ৮ শতাংশ।এ ছাড়া ৯২ দশমিক ৪২ শতাংশ পাসের হার নিয়ে নড়াইল জেলা খুলনা বিভাগে তৃতীয় এবং ৯২ দশমিক ১৪ শতাংশ পাসের হার নিয়ে যশোর জেলা চতুর্থ অবস্থানে রয়েছে।পাসের হারে বোর্ডে কুষ্টিয়া জেলা পঞ্চম, ঝিনাইদহ ষষ্ঠ, মেহেরপুর সপ্তম, বাগেরহাট অষ্টম, চুয়াডাঙ্গা নবম ও মাগুরা দশম অবস্থানে রয়েছে।বিভাগের শীর্ষে থাকা সাতক্ষীরা জেলার ২৯৫টি শিক্ষাপ্রতিষ্ঠান থেকে এ বছর ১৫ হাজার ৮৬৪ জন শিক্ষার্থী অংশ নেয়। এর মধ্যে পাস করেছে ১৫ হাজার ১৩ জন। পাসের হার ৯৪ দশমিক ৬৪ শতাংশ।
