
রাজধানীর পরিবাগে ঢাকার ২১ নম্বর ওয়ার্ডে ‘জনতার মুখোমুখি জনপ্রতিনিধি’ শীর্ষক এক অনুষ্ঠানে বক্তব্য দিচ্ছিলেন ঢাকা দক্ষিণ সিটি করপোরেশনের মেয়র সাঈদ খোকন। ওয়ার্ডের বাসিন্দারা বিভিন্ন ভোগান্তি নিয়ে অভিযোগ তুলছিলেন মেয়রের কাছে। তাৎক্ষণিকভাবে সমাধানও দিচ্ছিলেন তিনি। হঠাৎ নাগরিকের ভোগান্তির সমাধান দিতে দিতে বিড়ম্বনায় পড়লেন মেয়র নিজেই। মুহূর্তের মধ্যে মঞ্চ ভেঙে পড়ে গেলেন মেয়রসহ ৫০ জন অতিথি। 
জনপ্রতিনিধি নির্বাচিত হওয়ার পর প্রত্যেক মাসে একটি করে ওয়ার্ডে এ ধরনের অনুষ্ঠানের মাধ্যমে নাগরিকের সমস্যার কথা শোনেন মেয়র খোকন। আজ বৃহস্পতিবার বেলা ১১টায় পরিবাগে ঢাকার ২১ নম্বর ওয়ার্ড কাউন্সিল এ অনুষ্ঠানের আয়োজন করে। অনুষ্ঠানে উপস্থিত ছিলেন স্থানীয় লোকজন। তৈরি করা হয় বেশ বড়সড় একটি মঞ্চ। ওয়ার্ড কাউন্সিলরের লোকজনেরাই এই মঞ্চটি তৈরি করেন।
যথাসময়ে প্রধান অতিথি মেয়র সাঈদ খোকন মঞ্চে ওঠেন। চলছিল আলোচনা, শুনছিলেন অভিযোগ। হঠাৎ করে হুড়মুড় করে ভেঙে পড়ে মঞ্চ। পড়ে যান সবাই।
ওয়ার্ড কাউন্সিলর এম এ হামিদ খান বলেন, ‘এটি একটি অনাকাঙ্ক্ষিত ঘটনা। ওয়ার্ড কাউন্সিলর হিসেবে আমার জন্য এটা লজ্জাজনক। তবে কেউ আহত হননি।’
এ ঘটনার পর দ্রুত অনুষ্ঠানের সমাপ্তি ঘোষণা করা হয়। মেয়র তাঁর কার্যালয়ে চলে যান।
