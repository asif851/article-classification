
বড়পুকুরিয়া কয়লাখনি দুর্নীতি মামলার বিষয়ে বিএনপির চেয়ারপারসন খালেদা জিয়ার করা লিভ টু আপিল খারিজ করে দিয়েছেন আপিল বিভাগ। এর ফলে মামলার কার্যক্রম চলতে আইনগত কোনো বাধা নেই বলে জানিয়েছেন দুর্নীতি দমন কমিশনের (দুদক) আইনজীবী।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগ আজ রোববার এ আদেশ দেন।
আদালতে খালেদা জিয়ার পক্ষে ছিলেন আইনজীবী এ জে মোহাম্মদ আলী ও মাহবুব উদ্দিন খোকন। আর দুদকের পক্ষ ছিলেন খুরশীদ আলম খান।
কয়লাখনি দুর্নীতি মামলা চলবে বলে হাইকোর্টের দেওয়া আদেশের বিরুদ্ধে খালেদা জিয়ার করা লিভ টু আপিলের শুনানি ২২ মে শেষ হয়। ওই দিন এ বিষয়ে আদেশের জন্য আজকের দিন ধার্য করেছিলেন আপিল বিভাগ।
২০১৫ সালের ১৭ সেপ্টেম্বর বড়পুকুরিয়া কয়লাখনি দুর্নীতি মামলা বাতিল চেয়ে খালেদা জিয়ার করা আবেদন খারিজ করে দেন হাইকোর্ট। পরে এই আদেশের বিরুদ্ধে আপিল বিভাগে লিভ টু আপিল করেন তিনি।
২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে দুর্নীতি মামলাটি করে দুদক। ওই বছর ৫ অক্টোবর ১৬ জনের বিরুদ্ধে অভিযোগপত্র দেয় দুদক। খালেদা জিয়া মামলাটি বাতিলের আবেদন করলে ২০০৮ সালের ১৬ অক্টোবর হাইকোর্ট মামলার কার্যক্রম স্থগিত করে। মামলাটি কেন বাতিল করা হবে না, তা জানতে চেয়ে রুলও দেওয়া হয়। হাইকোর্টের ওই আদেশ আপিল বিভাগেও বহাল থাকায় আটকে যায় বিচার। তবে দুদক আবার মামলাটি সচল করার উদ্যোগ নেয়।
