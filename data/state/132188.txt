
খুলনার কয়রা সদর ইউনিয়নের ৪ নম্বর কয়রা গ্রামে নিজ বাড়ির পাশে মাদ্রাসার শিক্ষক আবদুল হাইয়ের (৫৮) গলাকাটা লাশ পাওয়া গেছে। আজ বৃহস্পতিবার সকাল সাতটার দিকে এলাকাবাসী লাশটি পড়ে থাকতে দেখে।
নিহত আবদুল হাই কয়রা সিদ্দিকীয়া মাদ্রাসায় শিক্ষকতা করতেন।
কয়রা থানার ভারপ্রাপ্ত কর্মকর্তা (ওসি) এনামুল হকের ভাষ্য, আবদুল হাইয়ের দুই স্ত্রী। তিনি ছোট বউয়ের সঙ্গে আলাদা থাকতেন। তাঁর বাড়ির পেছনের পুকুরপাড় থেকে গলাকাটা লাশটি উদ্ধার করা হয়েছে। পাশেই রক্তমাখা একটি বঁটি পাওয়া গেছে। পরিবারের সদস্যদের কাছ থেকে জানা গেছে, তিনি ফজরের নামাজের পর বাইরে বেরিয়েছিলেন।
ওসি আরও জানান, পরিবারের সদস্যরা দাবি করছেন, আবদুল হাই আত্মহত্যা করেছেন। পারিবারিক ও জমিজমা নিয়ে দ্বন্দ্বের কারণে কয়েক দিন আগেও তিনি একবার আত্মহত্যার চেষ্টা করেন। ঘটনাটি তদন্ত করা হচ্ছে।
লাশ ময়নাতদন্তের জন্য খুলনা মেডিকেল কলেজ হাসপাতালে পাঠানোর প্রক্রিয়া চলছে বলে জানিয়েছে পুলিশ।
