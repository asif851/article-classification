
পৌর কর্মকর্তা-কর্মচারীদের বেতন-ভাতা ও পেনশনসহ সকল সরকারি সুযোগ-সুবিধা রাষ্ট্রীয় কোষাগার (রাজস্ব খাত) থেকে প্রদানের দাবি করেছে চাঁপাইনবাবগঞ্জের চার পৌরসভার কর্মকর্তা-কর্মচারীরা। এ দাবিতে আজ বুধবার সন্ধ্যা সাড়ে ছয়টার দিকে চাঁপাইনবাবগঞ্জ শহরের ক্লাব সুপার মার্কেটের সামনে মোমবাতি প্রজ্বলন ও অবস্থান ধর্মঘট কর্মসূচি পালন করেছে শিবগঞ্জ, নাচোল, গোমস্তাপুর উপজেলার রহনপুর ও চাঁপাইনবাবগঞ্জ পৌরসভার কর্মকর্তা-কর্মচারীরা। 
বাংলাদেশ পৌরসভা সার্ভিস অ্যাসোসিয়েশনের আহ্বানে এ কর্মসূচির আয়োজন করে পৌরসভা সার্ভিস অ্যাসোসিয়েশন, চাঁপাইনবাবগঞ্জ জেলা শাখা। চাঁপাইনবাবগঞ্জ পৌরসভার সচিব মামুন উর রশিদের সভাপতিত্বে কর্মসূচিতে বক্তব্য দেন চাঁপাইনবাবগঞ্জ পৌরসভা সার্ভিস অ্যাসোসিয়েশনের সহসভাপতি আব্দুল মুকিত, সাংগঠনিক সম্পাদক আব্দুল আজিজ খান, সদস্য জহির উদ্দিন, মুজিবুর রহমান, দিলীপ কুমার প্রমুখ। বক্তারা ভবিষ্যৎ নিরাপত্তায় জনসেবায় নিয়োজিত পৌর কর্মকর্তা-কর্মচারীদের দীর্ঘদিনের একদফা দাবি মেনে নিতে সরকারের প্রতি আহ্বান জানান।
