
বান্দরবানের থানচি উপজেলার বড়মদক এলাকায় আজ বুধবার বর্ডার গার্ড বাংলাদেশের (বিজিবি) সদস্যদের সঙ্গে মিয়ানমারের সন্ত্রাসীদের গোলাগুলির ঘটনায় এক বিজিবি সদস্য আহত হয়েছেন। তাঁর নাম জাকির হোসেন।
বিজিবির জনসংযোগ কর্মকর্তা মোহসীন রেজা প্রথম আলোকে এ তথ্যের সত্যতা নিশ্চিত করেছেন।
বিজিবি সূত্রের বরাত দিয়ে বার্তা সংস্থা ইউএনবির খবরে জানানো হয়, সকাল সাড়ে নয়টার দিকে মিয়ানমারের বিদ্রোহী গোষ্ঠী আরাকান লিবারেশন পার্টির সদস্যরা বিজিবির একটি টহল দলকে লক্ষ্য করে গুলি ছোড়ে। এতে বিজিবির বড়কদম বিওপির নায়েক জাকির হোসেন আহত হন। এ সময় বিজিবি পাল্টা গুলি ছুড়লে দুই পক্ষের মধ্যে গোলাগুলি চলে।
বাংলাদেশ সেনাবাহিনীর আলীকদম সেনানিবাস থেকে একটি দল ও বিজিবির বলিপাড়া ব্যাটালিয়নের একটি দলের দুটি হেলিকপ্টারে করে ঘটনাস্থলে যাওয়ার খবর পাওয়া গেছে।
