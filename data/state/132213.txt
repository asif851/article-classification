
তথ্যমন্ত্রী হাসানুল হক ইনুকে বঙ্গবন্ধু হত্যার সময়ে তাঁর ভূমিকা ‘স্পষ্ট করতে’ বলেছে বিএনপি। অন্যথায় সরকারের মন্ত্রিসভা থেকে তাঁর পদত্যাগ করা উচিত বলেও মন্তব্য করেছে দলটি।আজ সোমবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে বিএনপির মুখপাত্র আসাদুজ্জামান রিপন এ কথা বলেন। বিএনপির চেয়ারপারসন খালেদা জিয়ার একটি বক্তব্য নিয়ে তথ্যমন্ত্রীর প্রতিক্রিয়ার জবাবে এ সংবাদ সম্মেলন করা হয়।বিএনপির মুখপাত্র বলেন, ‘শেখ হাসিনা তাঁর মন্ত্রিসভায় এমন লোকদের নিয়োগ দিয়েছেন, যারা তাঁর পিতার চামড়া দিয়ে ডুগডুগি বাজাতে চেয়েছিল। এই ইনুরাই শেখ মুজিবের সরকারকে উৎখাত করতে সশস্ত্র সংগ্রাম করেছে। এ দেশে সন্ত্রাসের রাজনীতি শুরু করেছে। আজ তাঁরা গণতন্ত্রের কথা বলে, এটা জাতির জন্য উপহাস।’বঙ্গবন্ধু হত্যার ক্ষেত্র তৈরির জন্য জাসদকে দায়ী করে রোববার আওয়ামী লীগের সভাপতিমণ্ডলীর সদস্য শেখ ফজলুল করিম সেলিমের দেওয়া বক্তব্যের কথা উল্লেখ করে আসাদুজ্জামান বলেন, হাসানুল হক ইনুকে ওই সময়ে তাঁর ভূমিকা স্পষ্ট করতে হবে। অন্যথায় সরকারের মন্ত্রিসভা থেকে তাঁর পদত্যাগ করা উচিত।আসাদুজ্জামান রিপন বলেন, সন্ত্রাস ও হত্যার মধ্য দিয়ে যাঁদের রাজনীতি শুরু, তাঁদের কাছ থেকে যদি গণতন্ত্র শিখতে হয়; তার চেয়ে দুর্ভাগ্য জাতির জন্য আর কিছু নেই। তিনি বলেন, দুদিন আগে বিএনপির চেয়ারপারসন দেশের অবরুদ্ধ গণতন্ত্রের বন্ধ কপাট খুলে দিতে সরকারের প্রতি আহ্বান জানিয়েছেন। সরকারের একজন মন্ত্রী নিজের মন্ত্রিত্ব টিকিয়ে রাখতে চেয়ারপারসনের বক্তব্য খণ্ডন করে তাঁর স্বভাবসুলভ কটু কথা বলেছেন।
রিপন বলেন, ‘নিজেকে প্রচারে রাখতে ও প্রধানমন্ত্রীর দৃষ্টি আকর্ষণের জন্যই ইনুর মতো মন্ত্রীরা এসব কথা বলেন।’সংবাদ সম্মেলনে আরও উপস্থিত ছিলেন বিএনপি চেয়ারপারসনের উপদেষ্টা মেজর জেনারেল (অব.) মাহমুদুল হাসান, এএসএম আবদুল হালিম, দলের আইন বিষয়ক সম্পাদক জিয়াউর রহমান খান, কেন্দ্রীয় নেতা আবদুল লতিফ জনি, শামীমুর রহমান, আবদুস সালাম আজাদ প্রমুখ।
