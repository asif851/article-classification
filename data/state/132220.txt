
ফ্যাশন ডিজাইন কাউন্সিল অব বাংলাদেশ (এফডিসিবি) ৯ ও ১০ ডিসেম্বর রাজধানীর র্যাডিসন ব্লু হোটেলে দুই দিনের খাদি উৎসবের আয়োজন করেছে। ‘ট্রেসেমি নিবেদিত খাদি দ্য ফিউচার ফেব্রিক শো’ নামের এই আয়োজন এবার দ্বিতীয়বারের মতো অনুষ্ঠিত হচ্ছে। গতকাল বৃহস্পতিবার ঢাকায় এক সংবাদ সম্মেলনে এ তথ্য জানানো হয়। সম্মেলনে এফডিসিবির সভাপতি মাহিন খান বলেন, ‘খাদির সঙ্গে আমাদের সংস্কৃতি, সামাজিক অবস্থান ও দেশপ্রেমের অনুভূতি জড়িত রয়েছে। তাই আমাদের উদ্দেশ্য হচ্ছে, প্রত্যন্ত অঞ্চলে খাদি উৎপাদনে আধুনিক বিপণন ও বহির্বিশ্বের সংযোগ স্থাপন করা।’ ফ্যাশন ডিজাইনার এমদাদ হকের সঞ্চলনায় সংবাদ সম্মেলনে বক্তৃতা করেন এই আয়োজনের সহযোগী প্রতিষ্ঠানের কর্মকর্তারা। ইউনিলিভার বাংলাদেশের প্রোডাক্ট গ্রুপ ব্যবস্থাপক মো. শাদমান সাদেকীন বলেন, এই উদ্যোগ খাদিকে আরও আধুনিকভাবে মানুষের কাছে পৌঁছে দেবে।সংবাদ সম্মেলনে জানানো হয়, এবারের উৎসবের অনুপ্রেরণায় থাকছে বাংলাদেশের ঐতিহ্যবাহী স্থাপনা। যার মধ্যে কান্তজির মন্দির, বালিয়াটি প্যালেস, চাঁপাইনবাবগঞ্জের সোনামসজিদ, ঢাকার তারা মসজিদ, টাঙ্গাইলের আতিয়া জামে মসজিদ, পানাম নগর ইত্যাদি।এই উৎসবের ফ্যাশন শোতে ১৭ জন দেশি এবং ৭ জন বিদেশি ফ্যাশন ডিজাইনারের অংশ নেওয়ার কথা রয়েছে। উৎসবের পর এফডিসিবির আয়োজনে ১২ ও ১৩ ডিসেম্বর গুলশানের গার্ডেনিয়া মিলনায়তনে চলবে খাদি পণ্যের উন্মুক্ত প্রদর্শনী। এতে বিক্রয়ও করা হবে খাদি পণ্য। ফ্যাশনের ধারাবাহিকতা ও বহির্বিশ্বের সঙ্গে বাংলাদেশের ফ্যাশনকে তুলে ধরা এবং ডিজিটাল পৃথিবীর সঙ্গে ফ্যাশনকে সম্পৃক্ত করাই এ আয়োজনের অন্যতম উদ্দেশ্য বলে জানানো হয় এতে। খাদি দ্য ফিউচার ফেব্রিক শো আয়োজনে সহযোগিতা করছে সংস্কৃতি মন্ত্রণালয় ও বেঙ্গল গ্রুপ।
