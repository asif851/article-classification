
খাগড়াছড়ি সদর উপজেলার গুগড়াছড়ি এলাকায় খাগড়াছড়ি-রাঙামাটি সড়ক সংস্কারের সময় রোলারের ধাক্কায় গতকাল শনিবার সকালে এক শ্রমিকের মৃত্যু হয়েছে। নিহত শ্রমিক আলী আকবর (৩০) মহালছড়ি উপজেলার জয়সেনপাড়া গুচ্ছগ্রামের বাসিন্দা।পুলিশ সূত্র জানায়, আলী আকবর শ্রমিক হলেও রোলার চালকের সহকারী হিসেবে কাজ করতেন। গতকাল সকালে রোলারের চালক গাড়িতে চাবি রেখে চা খেতে যান। এ সময় আলী আকবর রোলারটি চালানোর চেষ্টা করেন। একপর্যায়ে রোলারটি নিয়ন্ত্রণ করতে না পেরে তিনি নেমে রোলারের সামনে ইট দিয়ে থামানোর চেষ্টা করেন। এ সময় রোলারের ধাক্কায় তিনি গুরুতর আহত হন। অন্য শ্রমিকেরা তাঁকে উদ্ধার করে খাগড়াছড়ি সদর হাসপাতালে নিয়ে যান। সেখানেই তিনি মারা যান।খাগড়াছড়ি সদর থানার এসআই বেলাল হোসেন জানান, এ ঘটনায় থানায় অপমৃত্যুর মামলা হয়েছে।
