
মস্তিষ্কের রক্তক্ষরণের কারণে প্রায় ছয় মাস ধরে বিছানায় নাটোরের বাগাতিপাড়া উপজেলার খন্দকার মালঞ্চি গ্রামের বছির উদ্দিন (৮৫)। এরপর থেকে তাঁর স্ত্রী হাসিনা বেগম অন্যের বাড়িতে টুকিটাকি কাজ এবং একটি গরু ও কিছু হাঁস-মুরগি পালন করে যা রোজগার করেন, তাই দিয়েই কোনো রকমে চলে স্বামী-স্ত্রীর সংসার।
গ্রামে বহুদিন থেকে বিদ্যুৎ থাকলেও টাকার অভাবে বাড়িতে সংযোগ নিতে পারেননি ওই দম্পতি। বাড়িতে বিদ্যুৎ-সংযোগ পাওয়া তাঁদের কাছে ছিল স্বপ্নের ব্যাপার। সম্প্রতি সরকারের শতভাগ বিদ্যুতায়ন কার্যক্রমের আওতায় স্বপ্ন পূরণ হয় তাঁদের। বিনা খরচে গত বছরের ৩১ অক্টোবর তাঁদের বাড়িতে বিদ্যুৎ-সংযোগ দেওয়া হয়। সংযোগ নেওয়ার পর থেকেই ওই বিদ্যুৎ তাঁরা কেবল তিনটি বিদ্যুৎ-সাশ্রয়ী বাল্ব জ্বালানোর কাজে ব্যবহার করেন। প্রায় দেড় মাস পরে ডিসেম্বর মাসে তাঁদের প্রথম বিল আসে ৮১৫ ইউনিট—যার মূল্য ৬ হাজার ২৪৪ টাকা।
এই বিল পাওয়ার পর স্বপ্নের বিদ্যুৎ এখন পরিবারটির কাছে দুঃস্বপ্ন হয়ে দেখা দিয়েছে। ওই বিদ্যুৎ বিল পরিশোধ করা দরিদ্র এই পরিবারটির পক্ষে অসম্ভব। এ ব্যাপারে হাসিনা বেগম পল্লী বিদ্যুতের স্থানীয় কার্যালয়ে অভিযোগ দিয়েছেন। কিন্তু কোনো সুরাহা হয়নি।
হাসিনা বেগম বলেন, প্রথম যেদিন মিটার লাগানো হয়, সেদিনই মিটারে অনেক বেশি বিদ্যুৎ ব্যবহার দেখানো হয়েছিল। এ ব্যাপারে তিনি আপত্তিও জানিয়েছিলেন। কিন্তু সংশ্লিষ্ট ব্যক্তিরা তাতে কর্ণপাত করেননি। এ কারণে সামান্য বিদ্যুৎ ব্যবহারের পরও অস্বাভাবিক বিল এসেছে। এই বিল পাওয়ার পর থেকে তাঁর রক্তচাপ বেড়ে গেছে বলে জানান হাসিনা বেগম।
এ ব্যাপারে নাটোর পল্লী বিদ্যুৎ সমিতি-১-এর সহকারী মহাব্যবস্থাপক (অর্থ) সারওয়ার হাওলাদারের কাছে জানতে চাইলে তিনি পরে কথা বলবেন বলে জানান। তবে পরে আর তিনি জানাননি। একাধিকবার যোগাযোগ করা হলেও তিনি ফোন ধরেননি।
