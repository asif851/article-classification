
নারী চিকিৎসক শামারুখ মেহজাবিন হত্যার সুষ্ঠু তদন্ত ও বিচারের দাবিতে যশোর শহরের গাড়িখানা সড়কে মানববন্ধন ও সমাবেশ হয়েছে। বাংলাদেশ মহিলা পরিষদ যশোর জেলা শাখা আয়োজিত এ কর্মসূচিতে শহরের ১৮টি সামাজিক ও সাংস্কৃতিক সংগঠনের পাঁচ শতাধিক মানুষ অংশ নেয়। আজ বৃহস্পতিবার বিকেলে এ মানববন্ধন হয়েছে।
সমাবেশে নিহত শামারুখ মেহজাবিনের বাবা নূরুল ইসলাম বলেন, ময়নাতদন্ত প্রতিবেদন পাল্টে ফেলার আশঙ্কাই সত্য হলো। প্রভাবশালীদের চাপের মুখে নারকীয় হত্যাকাণ্ডকে আত্মহত্যা আখ্যা দিয়ে ঢাকার চিকিৎসকেরা ময়নাতদন্ত প্রতিবেদন দিয়েছেন।
শামারুখের মৃত্যু ‘আত্মহত্যাজনিত’, বাবার প্রত্যাখ্যান
নূরুল ইসলাম বলেন, ‘ওই ময়নাতদন্ত প্রতিবেদন আমরা জানি না। যে কারণে মামলার সুষ্ঠু বিচারের স্বার্থে নতুন করে লাশের ময়নাতদন্ত করার জন্য গত ২৪ নভেম্বর ঢাকার মুখ্য মহানগর হাকিম আদালতে আবেদন করেছিলাম। আদালত পরদিন শুনানি শেষে লাশ উত্তোলন করে ১৮ ডিসেম্বরের মধ্যে নতুন ময়নাতদন্ত প্রতিবেদন দাখিলের জন্য যশোরের জেলা প্রশাসককে নির্দেশ দিয়েছেন।’রায়ের নথির একটি কপি তাঁর হাতে রয়েছে দাবি করে নূরুল ইসলাম জানান, ওই নথির কপিতে বলা আছে, জেলা প্রশাসক একজন নির্বাহী ম্যাজিস্ট্রেট নিয়োগ দিয়ে সিভিল সার্জনের উপস্থিতিতে লাশ উত্তোলন করবেন।
আবার ময়নাতদন্তের আদেশ
এ ব্যাপারে জানতে জেলা প্রশাসকের দাপ্তরিক মোবাইলে যোগাযোগ করলে অতিরিক্ত জেলা প্রশাসক (সার্বিক) সাবিনা ইয়াসমিন প্রথম আলোকে বলেন, ‘আদালতের রায়ের কপি এখনো আমাদের হাতে আসেনি।’যশোর-৫ আসনের আওয়ামী লীগের সাবেক সাংসদ খান টিপু সুলতানের রাজধানীর ধানমন্ডির বাসা থেকে সম্প্রতি শামারুখের লাশ উদ্ধার করা হয়েছে। শামারুখ খান টিপুর পুত্রবধূ। এ ঘটনায় শামারুখের বাবার করা হত্যা মামলায় স্বামী হুমায়ুন সুলতান কারাগারে আটক আছেন। শ্বশুর খান টিপু ও শাশুড়ি জেসমিন আরা বেগম জামিনে আছেন।
