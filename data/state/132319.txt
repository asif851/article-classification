
পিরোজপুরের নেছারাবাদ উপজেলায় সপ্তম শ্রেণির এক স্কুলছাত্রীকে অপহরণের অভিযোগে মামলা হয়েছে। গত রোববার রাতে জলাবাড়ি ইউনিয়ন পরিষদের (ইউপি) ৮ নম্বর ওয়ার্ডের সদস্যসহ ছয়জনের বিরুদ্ধে নেছারাবাদ থানায় এ মামলা করা হয়। ইউপি সদস্য নকিতুল্লাহ সরদারকে গ্রেপ্তার করেছে পুলিশ।
পুলিশ ও এজাহার সূত্রে জানা গেছে, মেয়েটি জলাবাড়ি ইউনিয়নে নানাবাড়িতে থেকে স্থানীয় একটি বিদ্যালয়ে পড়াশোনা করে। হাফিজুর রহমান নামের এক বখাটে মেয়েটিকে উত্ত্যক্ত করত। বিষয়টি হাফিজুরের বাবা ও বিদ্যালয়ের শিক্ষকদের জানানো হয়। এর জেরে গত শনিবার রাত সাড়ে ১১টার দিকে হাফিজুর ও ইউপি সদস্য নকিতুল্লাহসহ ১০–১২ জন লোক মেয়েটির নানাবাড়িতে যান। এ সময় হাফিজুর মেয়েটিকে জোর করে ঘর থেকে বের করে তুলে নিয়ে যায়। গত রোববার বিকেলে পুলিশ হাফিজুরের বাড়ি থেকে মেয়েটিকে উদ্ধার করে। গতকাল বিকেলে মেয়েটিকে পিরোজপুর জ্যেষ্ঠ বিচারিক হাকিমের আদালতে হাজির করা হয়।  
এ ব্যাপারে জানতে চাইলে নেছারাবাদ থানার ওসি মনিরুল ইসলাম গতকাল সোমবার প্রথম আলোকে বলেন, স্কুলছাত্রীকে অপহরণে সহযোগিতা করার অভিযোগে নকিতুল্লাহকে গ্রেপ্তার করা হয়েছে। এ ঘটনায় জড়িত ব্যক্তিদের গ্রেপ্তারে পুলিশ তৎপর রয়েছে।
 
