
মিথ্যা বিজ্ঞাপন দিয়ে প্রতারণাসহ পাঁচটি অপরাধে যশোর সদর উপজেলার শাহাপুর গ্রামের একটি সার কারখানাকে দুই লাখ টাকা জরিমানা করেছেন ভ্রাম্যমাণ আদালত। গতকাল মঙ্গলবার জেলা প্রশাসনের নির্বাহী হাকিম আনিসুর রহমান এ আদালত পরিচালনা করেন।কারখানাটির নাম সুফলা এগ্রো কেমিক্যাল ইন্ডাস্ট্রি। সেখানে অভিযানকালে উপস্থিত ছিলেন ভোক্তা অধিকার সংরক্ষণ অধিদপ্তর যশোরের সহকারী পরিচালক সোহেল শেখ। এতে র্যা ব-৬-এর সদস্যরা সহায়তা করেন।আদালত-সংশ্লিষ্ট সূত্র জানায়, সকাল নয়টার দিকে ভ্রাম্যমাণ আদালত সার তৈরির কারখানাটিতে উপস্থিত হন। এ সময় আদালত তদন্ত করে দেখেন, ‘আমেরিকান সুপার জিংক’ লেখা-সংবলিত প্যাকেটে নিজেদের কারখানার উৎপাদিত দস্তা সার প্যাকেটজাত করা। প্যাকেটের গায়ে উৎপাদন ও প্যাকেটজাতকরণের তারিখ লেখা নেই। দুই বছরের স্থলে মেয়াদ উত্তীর্ণের তারিখ দেওয়া আছে পাঁচ বছর। কারখানাটির ব্র্যান্ড নামের অনুমতিপত্র ও রসায়নবিদ নেই। পরিবেশ অধিদপ্তরের কাছ থেকে নেওয়া ছাড়পত্রের মেয়াদ অনেক আগেই শেষ হয়েছে। এসব কারণে কারখানাটিকে জরিমানা করা হয়।
