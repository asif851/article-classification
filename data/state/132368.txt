
মাদারীপুরে জেলা জাতীয় পার্টির সভাপতির বাড়িতে এক নারীকে আটকে গণধর্ষণ করার অভিযোগে যুবলীগের এক সদস্যসহ তিনজনকে গ্রেপ্তার করেছে পুলিশ। আজ মঙ্গলবার সন্ধ্যায় এ ঘটনা ঘটে।
যুবলীগের ওই সদস্যের নাম আকতার হাওলাদার। তাঁর দুই সহযোগী হলেন আনু ভূইয়া ও আজাদ। ধর্ষণের শিকার হওয়া নারী তাঁদের বিরুদ্ধে মামলা করেছেন।ওই নারী মাদারীপুর থানায় আসামি ও পুলিশের উপস্থিতিতে সাংবাদিকদের বলেন, বিমা কোম্পানিতে চাকরি দেওয়ার কথা বলে যুবলীগের জেলা কমিটির সদস্য আকতার হাওলাদার মাদারীপুর সদরের বিসিক শিল্পনগরে অবস্থিত একটি বাড়িতে তাঁকে ডেকে নিয়ে যান। জেলা জাতীয় পার্টির সভাপতি জাকারিয়া অপু ওই বাড়ির মালিক।ওই নারী বলেন, সেখানে যাওয়ার পর আকতার হাওলাদার, আনু ভূইয়া ও আজাদ পালাক্রমে তাঁকে ধর্ষণ করেন।ওই নারী বলেন, ধর্ষণ শেষে তিনি বাথরুমে গিয়ে তাঁর ভাইকে ফোন করে ঘটনা জানালে তাঁর ভাই পুলিশকে জানায়। পরে পুলিশ আসে।
জাপা নেতা জাকারিয়া অপু প্রথম আলো ডটকমকে মুঠোফোনে বলেন, তাঁর মেয়েজামাই যুক্তরাষ্ট্র যাচ্ছেন বলে তিনি আজ সকালে আনু ভূইয়াকে বাসা দেখভালের জন্য বাড়ির চাবি দিয়ে যান। তিনি এ ঘটনার ব্যাপারে কিছুই জানতেন না বলে দাবি করেন।মাদারীপুরের সহকারী পুলিশ সুপার (সার্কেল) আবুবকর সিদ্দিক বলেন, ‘ঘটনার খবর পেয়েই আমার নেতৃত্বে পুলিশ বাড়িটি ঘেরাও করে ধর্ষকদের মধ্যে আকতার হাওলাদার, আনু ভূইয়া ও আজাদকে মদ ও কনডমসহ গ্রেপ্তার করে।’ তিনি আরও জানান, ধর্ষণের শিকার হওয়া ওই নারীকে পুলিশ হেফাজতে নেওয়া হয়েছে।মাদারীপুর থানার ওসি (তদন্ত) সুভাষ কুমার পাল বলেন, এ ঘটনায় মামলা হয়েছে। পাশাপাশি ঘটনার শিকার নারীকে স্বাস্থ্য পরীক্ষার জন্য পাঠানো হয়েছে।মাদারীপুর জেলা যুবলীগের সভাপতি পাভেলুর রহমান বলেন, অভিযুক্ত আকতার হাওলাদার যুবলীগের সদস্য। তিনি পাঁচখোলা ইউনিয়ন পরিষদের চেয়ারম্যান পদপ্রার্থী ছিলেন।পাভেলুর বলেন, ‘ঘটনাটি শুনেছি। যদি দোষ প্রমাণিত হয় তাহলে আকতার হাওলাদারের ব্যাপারে দলীয়ভাবে সিদ্ধান্ত নেওয়া হবে।’
