
সাম্প্রতিক নৌ দুর্ঘটনাগুলোর দায় স্বীকার করে নৌপরিবহনমন্ত্রী শাজাহান খানের পদত্যাগ দাবি করেছে কয়েকটি সংগঠন। একই সঙ্গে এ লঞ্চডুবির কারণ উদঘাটনে উচ্চপর্যায়ের বিশেষজ্ঞ কমিটি গঠনের দাবি জানানো হয়।
আজ রাজধানীর পুরানা পল্টনের মুক্তি ভবনে ‘পদ্মায় এমভি মোস্তফা লঞ্চডুবির দায়ভার কার? ’ শীর্ষক এক সভার আয়োজন করে নৌ, সড়ক ও রেলপথ রক্ষা জাতীয় কমিটিসহ চারটি সংগঠন। সেখানেই বক্তারা এ দাবি জানান। আয়োজক অন্য তিনটি সংগঠন হলো সিটিজেনস রাইটস মুভমেন্ট, গ্রিন ক্লাব অব বাংলাদেশ ও বাংলাদেশ যাত্রী অধিকার সংরক্ষণ পরিষদ।
বক্তারা বলেন, ‘লঞ্চডুবিতে প্রাণহানি “রাষ্ট্রীয় হত্যাকাণ্ড”। সবকিছু দেখভাল করার দায়িত্ব সরকারের, কিন্তু তারা বারবার তাদের দায়িত্ব পালনে ব্যর্থ হয়েছে। আমাদের দেশে দায়মুক্তির সংস্কৃতি তৈরি হয়েছে। এত নৌ দুর্ঘটনার দায় নিয়ে শাজাহান খানের অবিলম্বে পদত্যাগ করা প্রয়োজন। সুষ্ঠু গণতান্ত্রিক দেশ হলে মন্ত্রী আরও আগেই পদত্যাগ করতেন। ’
সভায় লিখিত বক্তব্য পড়েন নৌ, সড়ক ও রেলপথ রক্ষা জাতীয় কমিটির আহ্বায়ক আশীষ কুমার দে। লিখিত বক্তব্যে বলা হয়, গত ১০ মাসে সংঘটিত ১৩ টি নৌ দুর্ঘটনায় নৌপরিবহন মন্ত্রণালয় ও সমুদ্র পরিবহন অধিদপ্তর ১৭ টি কমিটি গঠন করে। এমভি মোস্তফার বাইরে গঠিত ১৫ কমিটির আটটি তাদের প্রতিবেদন জমা দেয়নি। আর তদন্তের শেষ পর্যায়ে বাতিল করা হয় একটি কমিটি।
লিখিত বক্তব্যে দাবি করা হয়, এমভি মোস্তফা দুর্ঘটনায় গঠিত তদন্ত কমিটি অসম্পূর্ণ, প্রশ্নবিদ্ধ ও পক্ষপাতদুষ্ট।
সভায় বক্তব্য দেন বাংলাদেশের কমিউনিস্ট পার্টির (সিপিবি) সাবেক সভাপতি মনজুরুল আহসান খান, সিপিবির কেন্দ্রীয় নেতা রুহিন হোসেন, জল পরিবেশ ইনস্টিটিউটের চেয়ারম্যান ম. ইনামুল হক প্রমুখ।
