
দৈনিক নয়া দিগন্ত পত্রিকার ঢাকার নবাবগঞ্জ উপজেলা সংবাদদাতা ফারুক আহমেঞ্চদকে (৩৫) কুপিয়ে হত্যাচেষ্টার প্রতিবাদে গতকাল সোমবার দুপুরে মিছিল ও সমাবেশ করেছেন দোহার নবাবগঞ্জের সাংবাদিকেরা।
উপজেলার গালিমপুর বাজারে গত শনিবার রাত আটটায় কম্পিউটার ব্যবসাপ্রতিষ্ঠানে ঢুকে সন্ত্রাসীরা ফারুকের মাথা ও শরীরের বিভিন্ন স্থানে কুপিয়ে জখম করে এবং ডান হাতের কবজির রগ কেটে দেয়। ফারুক বর্তমানে ঢাকার পঙ্গু হাসপাতালে চিকিৎসাধীন। এ ঘটনায় ফারুকের বড় ভাই সিরাজ আহমেদ রোববার রাতে নবাবগঞ্জ থানায় মামলা করেছেন। মামলায় সন্ত্রাসী ফিরোজ, রবিউল, শামীম বাবুসহ ১০ জনকে আসামি করা হয়েছে।
ফারুকের ওপর হামলাকারী সন্ত্রাসীদের গ্রেপ্তার ও বিচারের দাবিতে গতকাল নবাবগঞ্জ প্রেসক্লাব থেকে সংবাদকর্মীরা প্রতিবাদ মিছিল নিয়ে থানা মোড় ঘুরে উপজেলার প্রধান ফটক অবরোধ করে সমাবেশ করেন। এতে দোহার ও নবাবগঞ্জ উপজেলার সাংবাদিকেরা অংশ নেন।
সমাবেশে বক্তারা ফারুকসহ দেশের সব নির্যাতিত সাংবাদিকের বিচার দাবি করেন। ৪৮ ঘণ্টার মধ্যে ফারুকের ওপর হামলাকারীদের গ্রেপ্তার করতে সময়সীমা বেঁধে দেন। এ সময় বক্তৃতা করেন মো. ইব্রাহীম খলিল, জহিরুল ইসলাম, আজহারুল হক, নাসিরউদ্দিন, মাহবুবুর রহমান, সিরাজ আহমেদ প্রমুখ। প্রতিবাদ সমাবেশে সাংবাদিক ছাড়াও জনপ্রতিনিধি, রাজনৈতিক কর্মী ও বিভিন্ন শ্রেণী-পেশার মানুষ সংহতি জানান।
নবাবগঞ্জ থানার ওসি মাসুদ করিম জানান, পুলিশের একাধিক দল আসামিদের গ্রেপ্তারে অভিযান অব্যাহত রেখেছে।
