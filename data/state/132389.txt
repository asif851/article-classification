
দেশের বিভিন্ন স্থানে যান-নৈরাজ্য গতকাল বুধবারও অব্যাহত ছিল। অটোরিকশাসহ তিন চাকার ধীরগতির যান মহাসড়কে চলতে না দেওয়ায় পাঁচ দিন ধরে এই নৈরাজ্য চলছে। গতকাল তিনটি জেলায় বিক্ষোভ মিছিল ও মানববন্ধন করেন তিন চাকার যানের মালিক ও শ্রমিকেরা। তাঁরা মহাসড়কে তিন চাকার যান চলাচল বন্ধের সরকারি সিদ্ধান্ত অবিলম্বে প্রত্যাহারের দাবি জানান।পাবনা: দুপুর সাড়ে ১২টার দিকে জেলার বিভিন্ন উপজেলা থেকে চালক, মালিক ও শ্রমিকেরা শহরের আবদুল হামিদ সড়কে অটোরিকশাস্ট্যান্ডে সমবেত হন। পরে সেখান থেকে তাঁরা বিক্ষোভ মিছিল বের করেন। মিছিলটি শহরের প্রধান প্রধান সড়ক প্রদক্ষিণ করে পাবনা জেলা প্রশাসকের কার্যালয়ের সামনে শেষ হয়।নড়াইল: তিন চাকার গাড়ি চালানোর দাবিতে দুপুরে কয়েক হাজার শ্রমিক শহরে বিক্ষোভ মিছিল ও সমাবেশ করেন। মিছিলটি শহর প্রদক্ষিণ শেষে শিল্পকলা একাডেমী চত্বরে সমাবেশ করে।দাউদকান্দি (কুমিল্লা): কুমিল্লার তিতাস উপজেলার দড়িকান্দি গ্রামের কাছে অবরোধের সময় গাড়ি ভাঙচুর ও অগ্নিসংযোগের ঘটনায় মামলা হয়েছে। সোমবার রাতে তিতাস থানার এসআই সফিকুর রহমান ভুঁইয়া বাদী হয়ে মামলাটি দায়ের করেন।
