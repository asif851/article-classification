
কক্সবাজারের টেকনাফে আবারও রোহিঙ্গাবোঝাই নৌকাডুবি হয়েছে। আজ বুধবার ভোররাত চারটার দিকে টেকনাফের শাহপরীর দ্বীপ পশ্চিমপাড়র সাগরে এ ঘটনা ঘটে। 
এতে নারী-পুরুষ–শিশুসহ ৩৫ জন রক্ষা পেয়েছেন। তাঁদের উদ্ধার করে শাহপরীর দ্বীপ ডাঙরপাড়া সরকারি প্রাথমিক বিদ্যালয়ে রাখা হয়েছে। খবর পেয়ে শাহপরীর দ্বীপ কোস্টগার্ড উদ্ধার অভিযানে নেমেছে। সাবরাং ইউনিয়ন পরিষদের (ইউপি) সদস্য রেজাউল করিম বলেন, মিয়ানমার থেকে পালিয়ে আসা একটি নৌকা টেকনাফের শাহপরীর দ্বীপ পশ্চিমপাড় সৈকতে ভেড়ানোর একটু আগে নৌকাটি উল্টে যায়। এ সময় অনেকে সাঁতরে এবং পরস্পরের সহযোগিতায় ৩৫ জন উদ্ধার পান। ধারণা করা হচ্ছে, কয়েকজন নিখোঁজ থাকতে পারেন। টেকনাফ মডেল থানার ভারপ্রাপ্ত কর্মকর্তা (ওসি) মাইন উদ্দিন খান প্রথম আলোকে বলেন, ‘স্থানীয় ইউপি সদস্যের মাধ্যমে ঘটনাটি শুনেছি। গত ২৯ আগস্ট থেকে আজ ২৫ অক্টোবর পর্যন্ত ছোট–বড় ২৬টি রোহিঙ্গাবোঝাই নৌকাডুবির ঘটনা ঘটেছে। এর মধ্যে ১৮৭ জনের লাশ উদ্ধার করা হয়েছে। ১৮৬ জন রোহিঙ্গা ছিলেন। আজকের ঘটনায় এখন পর্যন্ত কোনো লাশ উদ্ধার করা হয়নি।
