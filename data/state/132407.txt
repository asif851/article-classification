
বরিশাল জেনারেল হাসপাতালে চিকিৎসক-সংকট চরম আকার ধারণ করেছে। বিশেষজ্ঞ চিকিৎসক না থানায় দীর্ঘদিন ধরে প্রসূতি ও সার্জারি বিভাগে অস্ত্রোপচার বন্ধ রয়েছে। আবাসিক চিকিৎসা কর্মকর্তা, মেডিসিন, প্যাথলজি, অ্যানেসথেশিয়া ও জরুরি বিভাগের চিকিৎসকসহ ১৬টি পদ শূন্য রয়েছে। জনবল-সংকটের কারণে চিকিৎসাসেবা ব্যাহত হচ্ছে।হাসপাতাল সূত্র জানায়, চিকিৎসকের ৩০টি পদের মধ্যে বর্তমানে কর্মরত আছেন ১৪ জন। বিশেষজ্ঞ চিকিৎসকসহ ১৬টি পদ শূন্য রয়েছে। এ ছাড়া তৃতীয় ও চতুর্থ শ্রেণীর কর্মচারীদের ৩৬ পদের ১২টি শূন্য রয়েছে। পদ পূরণের জন্য একাধিকবার স্বাস্থ্য অধিদপ্তরে আবেদন করা হলেও সংকট কাটেনি।আবাসিক চিকিৎসা কর্মকর্তা, মেডিসিন, প্রসূতি, অবেদনবিদ ও সহকারী অবেদনবিদের একটি করে পদ শূন্য রয়েছে। দুজন সহকারী রেজিস্ট্রার, তিনজন জরুরি বিভাগের চিকিৎসক, দুজন সার্জারি চিকিৎসক, একজন প্যাথলজি চিকিৎসকসহ জরুরি চিকিৎসা কর্মকর্তার তিনটি পদ শূন্য রয়েছে।হাসপাতালের দায়িত্বপ্রাপ্ত আবাসিক চিকিৎসা কর্মকর্তা দেলোয়ার হোসেন বলেন, গুরুত্বপূর্ণ চিকিৎসকদের পদ শূন্য থাকায় চিকিৎসাসেবা দেওয়া অনেক ক্ষেত্রে সম্ভব হচ্ছে না। সার্জারি ও প্রসূতি বিভাগের বিশেষজ্ঞ চিকিৎসক নেই।হাসপাতালের পরিচালক ফেরদৌস আলম বলেন, স্বাস্থ্য অধিদপ্তরকে একাধিকবার চিঠি দেওয়া হয়েছে। শিগগিরই সমস্যার সমাধান হবে।
