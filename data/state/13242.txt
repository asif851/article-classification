
চট্টগ্রামের রাঙ্গুনিয়ায় ইছামতী নদী থেকে এক নারীর খণ্ডিত ধড় উদ্ধার করেছে পুলিশ। আজ শনিবার সকালে উপজেলার রাজানগর ইউনিয়নের ঠান্ডাছড়ি এলাকা থেকে ধড়টি উদ্ধার করা হয়।
স্থানীয় লোকজন সূত্রে জানা গেছে, তাঁরা শুক্রবার রাতে লাশটি ভাসতে দেখে পুলিশে খবর দেন। লাশের মাথা ও কোমরের নিচের অংশ নেই।
রাঙ্গুনিয়া থানার ভারপ্রাপ্ত কর্মকর্তা (ওসি) ইমতিয়াজ মো. আহসানুল কাদের ভূঞা প্রথম আলোকে বলেন, ‘লাশটি নদীর স্রোতে এখানে ভেসে এসেছে। ধারণা করা হচ্ছে, দুই-তিন দিন আগে ওই নারীকে মেরে টুকরো করে নদীতে ফেলে দেওয়া হয়েছে। লাশের গলা থেকে কোমর পর্যন্ত অংশ পাওয়া গেছে। ময়নাতদন্তের জন্য লাশ চট্টগ্রাম মেডিকেল কলেজ হাসপাতালের মর্গে পাঠানো হয়েছে।
 
 
