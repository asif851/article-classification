
মোবাইল ফোনে বাড়িতে ডেকে নিয়ে এক তরুণীকে ধর্ষণের অভিযোগ পাওয়া গেছে। রাজবাড়ীর বালিয়াকান্দিতে এ ঘটনা ঘটেছে। বৃহস্পতিবার দুপুরে এ ঘটনায় বালিয়াকান্দি থানায় মামলা করা হয়েছে। ধর্ষণে সহায়তা করার অভিযোগে এক নারীকে গ্রেপ্তার করেছে পুলিশ।
ভুক্তভোগী ওই তরুণী (২০) প্রথম আলোকে বলেন, তাঁর বাড়ি চট্টগ্রামে। মোবাইল ফোনে ভুল নম্বরে কল করার সূত্র ধরে এক তরুণের সঙ্গে তাঁর পরিচয় হয়েছিল। পারভেজ নামের ওই তরুণের বাড়ি ফরিদপুর জেলার মধুখালী উপজেলার ঢুমাইন গ্রামে। একপর্যায়ে তাঁদের মধ্যে বন্ধুত্ব হয় এবং ঘনিষ্ঠতা বাড়ে। পারভেজ বিয়ে করার কথা বলে ওই তরুণীকে বাড়ি থেকে চলে আসতে বলেন। গত সোমবার ফরিদপুরের কামারখালী সেতু এলাকায় বাস থেকে নামেন তিনি। পারভেজ তাঁকে বালিয়াকান্দির একটি গ্রামে নিয়ে যান। সেখানে পারভেজের পরিচিত একজনের বাড়িতে ওঠেন তাঁরা।
তরুণী জানান, ওই বাড়ির লোকজনের সহায়তায় তাঁকে ঘরে আটকে রেখে তিন দিন ধরে ধর্ষণ করা হয়। এতে পারভেজসহ আরও কয়েকজন জড়িত ছিল। গতকাল বুধবার বিকেলে তাঁকে মোটরসাইকেলে করে নিয়ে যাওয়ার সময় স্থানীয় লোকজন বিষয়টি টের পান। একপর্যায়ে পারভেজ পালিয়ে যান। পরে স্থানীয় থানায় মামলা করেন তিনি।
পুলিশ সূত্রে জানা গেছে, বৃহস্পতিবার ওই তরুণী চারজনের নাম উল্লেখ করে বালিয়াকান্দি থানায় মামলা করেছেন।
বালিয়াকান্দি থানার ভারপ্রাপ্ত কর্মকর্তা (ওসি) হাসিনা বেগম প্রথম আলোকে বলেন, মামলা দায়েরের পর ওই বাড়ির মালিকের স্ত্রীকে গ্রেপ্তার করা হয়েছে। তরুণীর স্বাস্থ্য পরীক্ষার জন্য রাজবাড়ী সদর হাসপাতালে পাঠানোর প্রস্তুতি চলছে। অন্য আসামিদের গ্রেপ্তারের চেষ্টা চলছে।
