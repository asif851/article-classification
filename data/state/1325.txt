
মগবাজার-মৌচাক উড়ালসড়কের (ফ্লাইওভার) তেজগাঁও সাতরাস্তা-হলি ফ্যামিলি অংশের উদ্বোধন হবে আজ বুধবার। প্রধানমন্ত্রী শেখ হাসিনা সকাল সাড়ে ১০টায় ২ দশমিক ১১ কিলোমিটার দৈর্ঘ্যের এই অংশের আনুষ্ঠানিক উদ্বোধন করবেন।উড়ালসড়কের এই অংশটি ভারতের সিমপ্লেক্স ও বাংলাদেশের নাভানা যৌথভাবে নির্মাণ করেছে। এতে খরচ হয়েছে ২১৩ কোটি টাকা। উড়ালসড়ক বাস্তবায়নকারী কর্তৃপক্ষ স্থানীয় সরকার প্রকৌশল বিভাগ (এলজিইডি) জানিয়েছে, উড়ালসড়কের বাকি অংশ বাংলামোটর-মৌচাক চলতি বছরের জুনে এবং রামপুরা-মৌচাক হয়ে শান্তিনগর ও রাজারবাগ অংশ ডিসেম্বরে চালু হবে।আজ উদ্বোধনের পর উড়ালসড়কের এই অংশটি চালু হলে সাতরাস্তা থেকে যানবাহন খুব অল্প সময়ে রমনা প্রান্তে যাওয়া-আসা করতে পারবে।ঢাকা মহানগর পুলিশের উপকমিশনার (ট্রাফিক-দক্ষিণ) খান মোহাম্মদ রেজোয়ান প্রথম আলোকে বলেন, উড়ালসড়ক চালুর ফলে মগবাজার রেলক্রসিং এড়িয়ে এক টানে মগবাজার পার হওয়া যাবে। আগে যদি সাতরাস্তা থেকে রমনা আসতে এক ঘণ্টা সময় লাগত, এখন লাগবে পাঁচ মিনিট।তবে উড়ালসড়কের নিচের সড়ক, বিশেষ করে সিদ্ধেশ্বরী, মগবাজার চৌরাস্তা এলাকায় যানবাহন নিয়ন্ত্রণ কঠিন হবে বলে মনে করছে ট্রাফিক বিভাগ। উড়ালসড়ক চালুর আগেই গতকাল মঙ্গলবার বেইলি রোড থেকে রমনা থানার দিকে আসার রাস্তাটি বন্ধ করে দেওয়া হয়। এতে এলাকায় তীব্র যানজটের সৃষ্টি হয়। গাড়িগুলোকে সিদ্ধেশ্বরীর দিক দিয়ে যাওয়ার ব্যবস্থা করা হয়। তবে রমনার দিক থেকে ভিকারুননিসা নূন স্কুল অ্যান্ড কলেজের পাশ দিয়ে বেইলি রোডে যাওয়ার রাস্তা চালু রাখা হয়। ওই সড়কটি একমুখী যাতায়াতের আওতায় আনা হবে বলে জানায় ট্রাফিক বিভাগ। অন্যদিকে বেইলি রোড থেকে সোজা পথে অফিসার্স ক্লাবের দিকে যাওয়ার রাস্তাটি উভয়মুখী করা হবে। এত দিন সড়কটি একমুখী ছিল।উড়ালসড়ক উদ্বোধন উপলক্ষে যানবাহনের চাপ মোকাবিলায় ব্যাপক প্রস্তুতি নিয়েছে তেজগাঁও শিল্পাঞ্চল ট্রাফিক জোন। বিজয় সরণি ওভারপাসের পূর্ব মাথায় (লাভ রোড), তিব্বত ও ফিনিক্স রোডে গাড়ি গণনার মাধ্যমে গতকাল গাড়ির গতিপ্রকৃতি নির্ণয় করা হয়। ট্রাফিক বিভাগ জানায়, বিজয় সরণি ওভারপাস থেকে আসা গাড়ি তিন দিকে যায়। সবচেয়ে বেশি যায় ক্রসিং পার হয়ে সাতরাস্তার দিকে। তিব্বত ক্রসিংয়ে একই দিক থেকে ডানে, বামে ইউটার্ন ও সোজা যায় অনেক গাড়ি। যেকোনো একটি দিকে ঘোরা বন্ধ করার বিষয়টিও পরীক্ষা করা হচ্ছে।লাভ রোডে তিন দিকে ঘোরার জন্য সড়কটি দুই লেনে বিভক্ত করা হয়েছে। তিব্বতের সামনেও সড়ক দুই লেনে বিভক্ত করা হয়েছে। ফিনিক্স ক্রসিং থেকে মহাখালী ও নিকেতনে যাওয়ার আলাদা লেন তৈরি করা হয়েছে।
