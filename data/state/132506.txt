
জাতীয় সংসদ নির্বাচন সামনে রেখে মনোনয়নপত্র জমা দিতে যাওয়ার সময় কক্সবাজারের সাংসদ আবদুর রহমান বদির গাড়িবহরে হামলা চালিয়েছে অবরোধকারীরা। এ সময় বদি দুটি ফাঁকা গুলি ছুড়ে নিজেকে রক্ষা করেন এবং পুলিশ প্রহরায় নিজ বাড়িতে ফিরে আসেন।আজ সোমবার দুপুর ১২টার দিকে রামু উপজেলার খুনিয়াপালং এলাকায় কক্সবাজার-টেকনাফ সড়কে এ ঘটনা ঘটে।পুলিশ, প্রত্যক্ষদর্শী ও আওয়ামী লীগের নেতারা  বলেন, দুপুর ১২টার দিকে সাংসদ বদি কক্সবাজার-৪ (উখিয়া-টেকনাফ) আসনে মনোনয়নপত্র জমা দেওয়ার জন্য শহর থেকে উখিয়ার দিকে রওনা হন। সঙ্গে তিনটি গাড়িতে ছিলেন দলীয় নেতা-কর্মীরা। গাড়িবহরটি কক্সবাজার-টেকনাফ সড়কের রামু মরিচ্যা লালব্রিজ এলাকায় গেলে অবরোধকারীরা গতিরোধ করে এবং গাড়িবহর লক্ষ্য করে ইটপাটকেল ছোড়ে। এ সময় বদি নিজের গাড়ি থেকে নেমে অবরোধকারীদের লক্ষ্য করে দুটি ফাঁকা গুলি ছোড়েন।এরপর পুলিশ তাঁকে উখিয়া সদরে নিয়ে যান।উখিয়া উপজেলা আওয়ামী লীগের সভাপতি আদিল উদ্দিন চৌধুরী ঘটনার সত্যতা নিশ্চিত করে বলেন, সাংসদ বদি অক্ষত রয়েছেন। তিনি বেলা একটা ২২ মিনিটে উখিয়ায় নিজের মনোনয়নপত্র জমা দিয়ে টেকনাফের দিকে রওনা দিয়েছেন এবং আড়াইটার দিকে টেকনাফ পৌঁছেন। সাংসদ বদি বলেন, তাঁকে হত্যা করার জন্য বিএনপি-জামায়াতের সন্ত্রাসীরা হামলা চালিয়েছিল। উখিয়া উপজেলা বিএনপির সাধারণ সম্পাদক সরওয়ার জাহান চৌধুরী এ সময় তাঁকে লক্ষ্য করে দুটি গুলি করে পালিয়ে যান।এ প্রসঙ্গে জানার জন্য একাধিকবার চেষ্টা করেও সরওয়ার জাহান চৌধুরীকে পাওয়া যায়নি। তাঁর বড় ভাই ও জেলা বিএনপির সভাপতি শাহজাহান চৌধুরীর মুঠোফোনটিও বন্ধ রয়েছে।কক্সবাজারের পুলিশ সুপার মো. আজাদ মিয়া প্রথম আলো ডটকমকে বলেন, টেকনাফ সড়কের লালব্রিজ এলাকায় পৌঁছলে অবরোধকারী সাংসদ আবদুর রহমান বদির গাড়িবহরে ইটপাটকেল নিক্ষেপ করে। এ সময় সাংসদ বদি গাড়ি থেকে নেমে দুটি ফাঁকা গুলি ছোড়েন। তাঁর বন্দুকটি লাইসেন্সকৃত।
