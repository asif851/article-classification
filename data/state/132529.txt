
রাজশাহী বিশ্ববিদ্যালয়ের সদ্য সাবেক উপাচার্য, সহ-উপাচার্যসহ বিশ্ববিদ্যালয় প্রশাসনের কয়েকজন কর্মকর্তার বিরুদ্ধে জারি করা হাইকোর্টের রিটের জবাব দিতে প্রস্তুতিমূলক বৈঠক ডাকা হয়েছিল। বৈঠকস্থলের গেটে তালা দিয়ে তা বানচাল করে দিলেন বিশ্ববিদ্যালয় শাখা ছাত্রলীগের সাবেক ও বর্তমান নেতা-কর্মীরা।গতকাল সোমবার বিকেল সাড়ে চারটার দিকে বিশ্ববিদ্যালয় প্রশাসন ভবন অবরোধ করে নেতা-কর্মীরা এ বৈঠক বানচাল করে দেন।বিশ্ববিদ্যালয় রেজিস্ট্রার দপ্তর সূত্রে জানা যায়, ঢাকায় রাজশাহী বিশ্ববিদ্যালয়ের অতিথি ভবনের জন্য জমি কেনায় অনিয়মের অভিযোগে উপাচার্য, সহ-উপাচার্য, রেজিস্ট্রার, কোষাধ্যক্ষসহ ক্রয় কমিটির সাত সদস্যের বিরুদ্ধে কেন তদন্তের নির্দেশ জারি করা হবে না, জানতে চেয়ে ১৪ মার্চ রুল জারি করেন হাইকোর্ট। এর জবাব দিতে বিশ্ববিদ্যালয়ের আইন শাখার সঙ্গে বৈঠক আহ্বান করেন রেজিস্ট্রার অধ্যাপক মু. এন্তাজুল হক। এ খবরে বিশ্ববিদ্যালয়ের প্রশাসন ভবনের সামনে অবস্থান নেন বিশ্ববিদ্যালয় শাখা ছাত্রলীগের সাবেক সভাপতি রাশেদুল ইসলামসহ ১৫-২০ জন নেতা-কর্মী। তাঁদের বাধায় পরে সভা বানচাল হয়ে যায়।রেজিস্ট্রার এন্তাজুল হক বলেন, ‘আমার কার্যালয়েই সভা ডাকা হয়েছিল, কিন্তু জায়গা কম হওয়ায় সম্মেলনকক্ষে বসতে চেয়েছিলাম। আমি ভেতরে ছিলাম। কিন্তু গেটে তালা দেওয়ায় অন্যরা ভেতরে ঢুকতে পারেননি। তাঁরা ফিরে গেছেন।’ছাত্রলীগের নেতা রাশেদুল ইসলাম প্রথম আলোকে বলেন, বিশ্ববিদ্যালয়ের সদ্য সাবেক প্রশাসনের অনেক অবৈধ কাজ রয়েছে। সেগুলোকে বৈধ করার প্রক্রিয়া শুরু করতে তাঁরা (শিক্ষকেরা) সহ-উপাচার্যের কার্যালয়ে বসতে যাচ্ছিলেন। এসব ঠেকাতে তিনি গেটে দাঁড়িয়ে বাধা দিয়েছেন। তবে গেটে তালা দেওয়ার কথা অস্বীকার করে তিনি বলেন, ‘গেটের সামনে দাঁড়ালেই হয়। তালা দেওয়া লাগে না।’
 
