
সংখ্যালঘুদের নিরাপত্তা দেওয়ার বিষয়ে একমত হয়েছেন আওয়ামী লীগ ও বিএনপির নেতা-কর্মীরা। তাঁরা সব ধরনের সহিংসতা পরিহার করে শান্তিপূর্ণভাবে বসবাসের ঘোষণাও দিয়েছেন।আজ বৃহস্পতিবার বিকেলে গাইবান্ধা সদর উপজেলার কুপতলা ইউনিয়নের বেড়াডাঙ্গা বাজার চত্বরে কুপতলা ইউনিয়নের সাবেক চেয়ারম্যান মজিবর রহমানের সভাপতিত্বে এক সভায় দুই দলের মধ্যে বৈঠক অনুষ্ঠিত হয়। বৈঠকে দুই দলের মধ্যে এই সমঝোতা হয়।আওয়ামী লীগ কুপতলা ইউনিয়নের ৬ নম্বর ওয়ার্ড (বেড়াডাঙ্গা) কমিটির সাধারণ সম্পাদক জিয়াদ আলী বলেন, এলাকায় সম্প্রীতি বজায় রাখতে স্থানীয় আওয়ামী লীগ ও বিএনপির নেতা এবং এলাকার সব স্তরের মানুষের উপস্থিতিতে আমরা দুই দলের নেতা-কর্মীরা একমত হয়েছি।বিএনপি কুপতলা ইউনিয়নের ৬ নম্বর ওয়ার্ড (বেড়াডাঙ্গা) কমিটির সভাপতি ফয়জার রহমান বলেন, যেকোনো রাজনৈতিক কর্মসূচিতে তাঁরা সহিংসতা এড়িয়ে চলবেন। বিএনপি কুপতলা ইউনিয়নের ৬ নম্বর ওয়ার্ড (বেড়াডাঙ্গা) কমিটির সাধারণ সম্পাদক শামছুল আলম বলেন, ‘এলাকার সংখ্যালঘু সম্প্রদায়কে আমরা আশ্বস্ত করতে চাই যে, ভবিষ্যতে এ ধরনের ঘটনার পুনরাবৃত্তি হবে না।’গাইবান্ধা সদর উপজেলা নির্বাহী কর্মকর্তা (ইউএনও) মামুনুর রশিদ সংখ্যালঘুদের নিরাপত্তায় স্থানীয় আওয়ামী লীগ ও বিএনপি নেতা-কর্মীরা একমত হওয়ার কথা নিশ্চিত করেছেন।৬ জানুয়ারি রাত নয়টার দিকে ওই গ্রামের নরেশ চন্দ্র ও ননী গোপালের পাঁচটি ব্যবসাপ্রতিষ্ঠান ও তাঁদের ঘরবাড়িতে ভাঙচুর চালায় দুর্বৃত্তরা
