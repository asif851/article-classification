
রাজধানীর পুরান ঢাকার হোসনি দালান এলাকায় তাজিয়া মিছিলের প্রস্তুতির সময় বোমা হামলার ঘটনায় করা মামলায় গ্রেপ্তার জাহিদ হাসান রানা ওরফে মুসয়াব ও আরমান আদালতে স্বীকারোক্তিমূলক জবানবন্দি দিয়েছেন। আজ শুক্রবার মামলার নথি থেকে এ কথা জানা যায়।
মামলার নথিতে উল্লেখ রয়েছে, গত সোমবার জাহিদ হাসান ও মঙ্গলবার আরমান এ হামলার ঘটনার সঙ্গে জড়িত থাকার কথা স্বীকার করে আদালতে স্বীকারোক্তিমূলক জবানবন্দি দেয়। ঢাকার মহানগর হাকিম ওয়ায়েজ কুরুনী খান চৌধুরী এই জবানবন্দি রেকর্ড করেন। এ নিয়ে এ মামলায় গ্রেপ্তার তিন আসামি আদালতে স্বীকারোক্তিমূলক জবানবন্দি দিলেন। জাহিদ হাসান ও আরমানের আগে কবির হোসেন নামের এক আসামি আদালতে স্বীকারোক্তিমূলক জবানবন্দি দেন।মামলার তদন্তকারী কর্মকর্তা ঢাকা মহানগর গোয়েন্দা পুলিশের (ডিবি) পরিদর্শক শফিউদ্দিন শেখ গত মঙ্গলবার আদালতে প্রতিবেদন জমা দিয়ে বলেন, জাহিদ হাসান ও আরমান চকবাজারের হোসনি দালানে শিয়া সম্প্রদায়ের তাজিয়া মিছিলের প্রস্তুতির সময় বোমার বিস্ফোরণ ঘটিয়ে নিরীহ জনগণকে হত্যা ও আহত করে।জাহিদ হাসান, আরমান ও কবির হোসেন ছাড়াও এখন পর্যন্ত এ মামলায় আরও চারজন গ্রেপ্তার করা হয়েছে। তাঁরা সবাই কারাগারে আছেন। ওই চারজন হলেন: চান মিয়া, ওমর ফারুক, আহসান উল্লাহ মাহমুদ ও মো. শাহজালাল।গত ২৪ অক্টোবর ওই বোমা হামলার ঘটনায় চকবাজার থানার উপপরিদর্শক মো. জালাল উদ্দিন সন্ত্রাসবিরোধী আইনে এ মামলাটি দায়ের করেন।
