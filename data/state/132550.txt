
মিয়ানরমারের রাখাইন থেকে প্রাণ বাঁচাতে পালিয়ে আসা রোহিঙ্গাদের পরিস্থিতি সম্পর্কে জানতে ও বুঝতে ইউএনএইচসিআরের শুভেচ্ছাদূত কেট ব্ল্যানচেট ১৭ মার্চ বাংলাদেশে আসছেন। চার দিনের এ সফরের সময় অস্কার ও গোল্ডেন গ্লোব বিজয়ী অষ্ট্রেলিয়ান অভিনেত্রী কক্সবাজার যাবেন।
পররাষ্ট্র মন্ত্রণালয়ের এক জ্যেষ্ঠ কর্মকর্তা গত শুক্রবার প্রথম আলোকে এ তথ্য জানান।  এর আগে জাতিসংঘের শরণার্থী সংস্থার (ইউএনএইচসিআর) শুভেচ্ছাদূত হিসেবে জাপানের গায়ক ও অভিনেতা মিয়াভি রোহিঙ্গাদের দেখতে কক্সবাজার সফর করেন। এছাড়া জাতিসংঘ উন্নয়ন কর্মসূচির (ইউএনডিপি) শুভেচ্ছাদূত হিসেবে কক্সবাজার ঘুরে গেছেন ‘বন্ড গার্ল’ হিসেবে খ্যাত মিশেল ইয়ো।  ২০১৬ সালের মে মাসে কেট ব্ল্যানচেটকে ইউএনএইচসিআরের শুভেচ্ছাদূত ঘোষণা করা হয়। সিরিয়ার সংঘাতের কারণে বাস্তুচ্যুত হয়ে পড়া শরণার্থী ও রাষ্ট্রহীন লোকজনের বিষয়ে তথ্যানুসন্ধানী মিশনে লেবানন ও জর্ডান সফর করেন কেট ব্ল্যানচেট।
