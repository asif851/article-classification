
কুমিল্লা জেলার মনোহরগঞ্জ উপজেলায় বাস ও সিএনজিচালিত অটোরিকশার মুখোমুখি সংঘর্ষে তিনজন নিহত হয়েছেন। আজ মঙ্গলবার সকালে উপজেলার নাথেরপেটুয়া ইউনিয়নের হাতিমারা এলাকায় এ ঘটনা ঘটে। নিহত ব্যক্তিরা হলেন নোয়াখালীর সেনবাগ উপজেলার কাবিলপুর গ্রামের নুরজাহান বেগম (৫৫) ও আলেয়া বেগম (৪০) এবং সিএনজিচালিত অটোরিকশাচালক সেনবাগের কাবিলপুর গ্রামের আবুল কালাম (৪০)। পুলিশ জানায়, আজ সকাল আটটার দিকে কুমিল্লার লাকসামগামী সিএনজিচালিত অটোরিকশার সঙ্গে চাঁপাইনবাবগঞ্জ থেকে নোয়াখালীগামী সানি-জনি নামের একটি যাত্রীবাহী বাসের সঙ্গে মুখোমুখি সংঘর্ষ হয়। এতে ওই তিনজন মারা যান। পরে পুলিশ লাশ উদ্ধার করে কুমিল্লা মেডিকেল কলেজের মর্গে পাঠায়। মনোহরগঞ্জ থানার ভারপ্রাপ্ত কর্মকর্তা (ওসি) বিপুল ভট্ট ঘটনার সত্যতা নিশ্চিত করেছেন।
