
ভারতের স্বার্থে সরকার সুন্দরবনের পাশে রামপালে কয়লাভিত্তিক বিদ্যুৎকেন্দ্র নির্মাণ করতে যাচ্ছে বলে অভিযোগ করেছেন গণতান্ত্রিক বাম মোর্চার নেতারা।  আজ মঙ্গলবার রাজধানীর তোপখানা রোডের কমরেড নির্মল সেন মিলনায়তনে এক সংবাদ সম্মেলনে এ অভিযোগ করা হয়।
লিখিত বক্তব্যে গণতান্ত্রিক বাম মোর্চার সমন্বয়ক ও বিপ্লবী ওয়ার্কার্স পার্টির সাধারণ সম্পাদক সাইফুল হক বলেন, ইউনেসকোসহ আন্তর্জাতিক সম্প্রদায়ের মতামত উপেক্ষা করে সরকার রামপালে কয়লাভিত্তিক বিদ্যুৎকেন্দ্র নির্মাণের সর্বনাশা তৎপরতায় যুক্ত হয়েছে। এটি সুন্দরবনসহ দেশের দক্ষিণাঞ্চলের জন্য ভয়াবহ বিপর্যয় ডেকে আনবে। সরকার এটা করছে ভারতকে সন্তুষ্ট করতে, ক্ষমতায় নির্বিঘ্নভাবে থাকতে।
সাইফুল হক বলেন, সরকারের প্রতি ভারতের সমর্থনের বিনিময়ে বাংলাদেশের বর্তমান ও ভবিষ্যৎকে দেশবাসী কোনোভাবেই ধ্বংস হতে দিতে পারে না।
বাম মোর্চার নেতা শুভ্রাংশু চক্রবর্তী অভিযোগ করেন, রামপাল বিদ্যুৎ প্রকল্প বন্ধের দাবিতে সুন্দরবন অভিমুখে তাদের রোডমার্চে পথে পথে বাধা দেওয়া হয়েছে। ১৬-১৮ অক্টোবরের ওই রোডমার্চে পুলিশের পাশাপাশি আওয়ামী লীগের নেতা-কর্মীরা হামলা করেছে।
শুভ্রাংশু চক্রবর্তী বলেন, গত ৪০-৫০ বছরের রাজনৈতিক জীবনে সরকারের এমন বর্বরতা দেখেননি তিনি।
সংবাদ সম্মেলনে বাম মোর্চার নেতা মোশাররফ হোসেন, মোশরেফা মিশু, জোনায়েদ সাকি, হামিদুল হক প্রমুখ উপস্থিত ছিলেন। 
