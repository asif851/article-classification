
নেত্রকোনার মদনে নিখোঁজের চার দিন পর কেন্দুয়ায় নদীর পাড় থেকে গলিত অবস্থায় এক শিশুর লাশ উদ্ধার করেছে পুলিশ। শিশুটির নাম সাগর মিয়া (১২)। সে মদন উপজেলার তালুকখানা গ্রামের খাইরুল ইসলামের ছেলে। গত শনিবার রাত নয়টার দিকে কেন্দুয়া থানা-পুলিশ বানিয়াগাতি গ্রামের কাছে বন্নি নদের চরে একটি ধানখেত থেকে শিশুটির লাশ উদ্ধার করে।গতকাল রোববার সন্ধ্যায় নেত্রকোনা আধুনিক সদর হাসপাতালের মর্গে ময়নাতদন্ত শেষে পরিবারের কাছে লাশ হস্তান্তর করা হয়।এলাকার কয়েকজন বাসিন্দা ও পুলিশ সূত্রে জানা গেছে, সাগর গত বুধবার সন্ধ্যায় কিছু টাকা নিয়ে নিখোঁজ হয়। পরিবারের লোকজন বিভিন্ন স্থানে খোঁজাখুঁজি করেও তার সন্ধান পায়নি। শনিবার সন্ধ্যায় কেন্দুয়া উপজেলার বানিয়াগাতি গ্রামের এক কৃষক তাঁর জমিতে সেচ দিয়ে বাড়ি ফেরার পথে ওই চরের একটি খেতে শিশুটির লাশ দেখতে পান। পরে স্থানীয় লোকজন থানায় খবর দিলে পুলিশ রাত নয়টার দিকে লাশটি উদ্ধার করে।
