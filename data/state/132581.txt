
পররাষ্ট্রমন্ত্রী আবুল হাসান মাহমুদ আলী বলেছেন, রোহিঙ্গা প্রশ্নে আন্তর্জাতিক সম্প্রদায় আমাদের পাশে আছে। এমনকি আসিয়ান জোটের কয়েকটি দেশও বিষয়টি সুরাহার জন্য মিয়ানমারের প্রতি আহ্বান জানিয়েছে। মিয়ানমার এই জোটের সদস্য।সোমবার জাতীয় সংসদের প্রশ্নোত্তর পর্বে সরকারি দলের সাংসদ আ খ ম জাহাঙ্গীর হোসাইনের সম্পূরক প্রশ্নের জবাবে পররাষ্ট্রমন্ত্রী আবুল হাসান মাহমুদ আলী এ কথা বলেন।পররাষ্ট্রমন্ত্রী বলেন, আগামী ১০ থেকে ১২ ডিসেম্বর ঢাকায় গ্লোবাল ফোরাম অন মাইগ্রেশন অ্যান্ড ডেভেলপমেন্ট সম্মেলন অনুষ্ঠিত হবে। সেখানে রোহিঙ্গা সমস্যা নিয়ে আলোচনা হবে। আশা করা যায়, এই সম্মেলন সমস্যার সমাধানে সাহায্য করবে। মন্ত্রী আরও বলেন, আমরা বিভিন্ন পর্যায়ে সমস্যা সমাধানের চেষ্টা করে যাচ্ছি। বিষয়টি নিয়ে অং সান সু চির সঙ্গে আমার কথা হয়েছে। তাঁর বক্তব্য আশাব্যঞ্জক। তবে তাঁর দেশের ভেতরেও সমস্যা আছে। এটা সবাই জানেন। সব মিলিয়ে বিষয়টি সংবেদনশীল পর্যায়ে আছে।
সাংসদ আ ফ ম বাহাউদ্দিন নাছিমের এক প্রশ্নের জবাবে পররাষ্ট্রমন্ত্রী বলেন, জাতিসংঘ শান্তিরক্ষা মিশনে অস্ত্রশস্ত্র ও সরঞ্জাম ভাড়া দিয়ে বাংলাদেশ ১৬ বছরে ৬ হাজার ৮৫৬ কোটি ৮ লাখ ৭৬ হাজার ৭৮৬ টাকা আয় করেছে। ২০০১ থেকে চলতি বছরের আগস্ট পর্যন্ত প্রতিবছর গড়ে আয় হয়েছে ৪৩৭ কোটি ৫২ লাখ ৯৫ হাজার ২৬৪ টাকা। মন্ত্রী বলেন, ২০০১ সালে আয় ছিল ১৬ কোটি ৩৩ লাখ ৮০ হাজার ৫৮৫ টাকা। ২০১৫ সালে আয় হয়েছে ৬৪৪ কোটি ২৬ লাখ ৮৫ হাজার ৩৮৮ টাকা। এ বছর প্রথম ৮ মাসে আয় হয়েছে ৫৬৬ কোটি ৩৯ লাখ ৮৯ হাজার ৯০৩ টাকা। ২০১২ সালে সর্বোচ্চ ৭৭৯ কোটি ৬৭ লাখ ৯৯ হাজার আয় হয়েছে।
নুরুন্নবী চৌধুরীর প্রশ্নের জবাবে পররাষ্ট্রমন্ত্রী বলেন, বিদেশে অধিকাংশ দেশে বাংলাদেশ দূতাবাসের নিজস্ব কোনো ভবন নেই। তবে চীনের বেইজিং, বেলজিয়ামের ব্রাসেলস, ভারতের দিল্লি ও কোলকাতা, যুক্তরাজ্যের লন্ডন, যুক্তরাষ্ট্রের ওয়াশিংটন ও নিউইয়র্ক, দক্ষিণ আফ্রিকার প্রিটোরিয়া ও জাপানের টোকিওতে বাংলাদেশ দূতাবাসের নিজস্ব ভবন রয়েছে।
নুরুল ইসলাম ওমরের প্রশ্নের জবাবে পররাষ্ট্রমন্ত্রী বলেন, বিভিন্ন অপরাধের সঙ্গে জড়িত হয়ে বিদেশের বিভিন্ন কারাগারে ৯ হাজার ৯৬৭ জন বাংলাদেশি আটক আছে। এর মধ্যে সর্বোচ্চ ২ হাজার ৬৯৭ জন ভারতে এবং মালয়েশিয়ায় ২ হাজার ৪৬৯ জন আটক আছে।
ভারতীয় ভিসা সহজ করা বিষয়ে আবদুস শহীদের সম্পূরক প্রশ্নের জবাবে মাহমুদ আলী বলেন, বাংলাদেশিদের জন্য ভারতীয় ভিসা আগের তুলনায় উন্নত ও সহজতর হয়েছে। তবে এটি আরও সহজ করার জন্য ভারতের সঙ্গে আলোচনা অব্যাহত রয়েছে।
প্রশ্নোত্তর পর্বের আগে বিকেল চারটায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
