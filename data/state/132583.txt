
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বিএনপিকে নির্বাচনে আনতে ক্ষমতাসীন দল কোনো চেষ্টা করবে না। বিএনপির নির্বাচনে আসা বা না-আসা সম্পূর্ণ তাদের ব্যাপার।
আজ মঙ্গলবার রাজধানীর বঙ্গবন্ধু অ্যাভিনিউয়ে আওয়ামী লীগের কার্যালয়ের সামনে দলটির সহযোগী সংগঠন শ্রমিক লীগের শোভাযাত্রার আগে সংক্ষিপ্ত সমাবেশে ওবায়দুল কাদের এসব কথা বলেন। মহান মে দিবস উপলক্ষে এই শোভাযাত্রার আয়োজন করা হয়।
সড়ক পরিবহন ও সেতুমন্ত্রী বলেন, শুধু বিএনপি নয়, অন্য কোনো দলকেই নির্বাচনে আনার দায়িত্ব আওয়ামী লীগের নয়। সে ধরনের চেষ্টাও আওয়ামী লীগ করবে না।
ওবায়দুল কাদের বলেন, আগামী জাতীয় সংসদ নির্বাচন প্রতিদ্বন্দ্বিতাপূর্ণ হোক, তা আওয়ামী লীগ চায়। সে জন্য এই নির্বাচনে বিএনপি আসুক, সেটাও তারা চায়।
নির্বাচন কমিশনার রফিকুল ইসলাম গতকাল সোমবার বলেছেন, আগামী অক্টোবরের মধ্যে একাদশ জাতীয় সংসদ নির্বাচনের তফসিল ঘোষণা করা হতে পারে। এই প্রসঙ্গ উল্লেখ করে আওয়ামী লীগের সাধারণ সম্পাদক বলেন, তফসিল হলেই নির্বাচনী ট্রেন চলা শুরু করবে। ট্রেন ধরে গন্তব্যে পৌঁছানো প্রতিটি রাজনৈতিক দলের কৌশল। এখানে একটি দল আরেকটিকে জোর করে বা বুঝিয়ে আনার কোনো সুযোগ নেই। এটা প্রতিটি দলের অভ্যন্তরীণ সিদ্ধান্তের ব্যাপার।
তত্ত্বাবধায়ক সরকারব্যবস্থা সংবিধানে নেই উল্লেখ করে ওবায়দুল কাদের বলেন, নির্বাচনকালে বর্তমান প্রধানমন্ত্রীই সরকারপ্রধান থাকবেন। নির্বাচন কমিশন নির্বাচন পরিচালনা করবে। তাদের সহায়তা করবে সরকার।
সমাবেশে শ্রমিকদের সতর্কতার সঙ্গে কাজ করার আহ্বান জানান ওবায়দুল কাদের। তিনি বলেন, যাতে কেউ দুর্ঘটনায় না পড়ে, সে জন্য নিরাপত্তার বিষয়টি শ্রমিকদেরও দেখতে হবে। দুর্ঘটনা এড়াতে গণপরিবহন শ্রমিকদের সতর্ক থাকার অনুরোধ জানান সড়ক পরিবহনমন্ত্রী।
