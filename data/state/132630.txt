
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, নির্বাচন কমিশন গঠন আইনের খসড়ার কাজ শুরু হয়েছে। এটা দ্রুত শেষ হবে, পরে তা সংসদে উত্থাপন করা হবে।
গতকাল রোববার সন্ধ্যায় আওয়ামী লীগের সভানেত্রীর ধানমন্ডির রাজনৈতিক কার্যালয়ে সাংবাদিকদের প্রশ্নের জবাবে হানিফ এ কথা বলেন। নির্বাচন কমিশন গঠন নিয়ে রাজনৈতিক দলগুলোর সঙ্গে রাষ্ট্রপতির সংলাপের প্রসঙ্গে তিনি বলেন, ‘ইতিমধ্যে আমরা রাষ্ট্রপতির এ উদ্যোগকে স্বাগত জানিয়েছি। আশা করি অবাধ, সুষ্ঠু ও নিরপেক্ষ নির্বাচনের জন্য তিনি একটি শক্তিশালী নির্বাচন কমিশন গঠন করবেন।’
রাষ্ট্রপতিকে দেওয়া বিএনপির ১৩ দফা প্রস্তাব সম্পর্কে হানিফ বলেন, বিএনপির এই প্রস্তাব আদৌ ফলদায়ক কিছু হবে বলে তিনি মনে করেন না। আর সব দলের ঐকমত্যের ভিত্তিতে নির্বাচন কমিশন গঠন দুরূহ কাজ। আগামী ফেব্রুয়ারির মধ্যে নির্বাচন কমিশন গঠন করতে হবে। সব দলের ঐকমত্য চাইলে ২০১৮ সালের মধ্যেও নির্বাচন কমিশন গঠন সম্ভব হবে না।
 
