
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর অভিযোগ করেছেন, গতকাল মঙ্গলবার রাত থেকে বিএনপির চেয়ারপারসন খালেদা জিয়ার গুলশানস্থ বাসভবন এবং রাজনৈতিক কার্যালয় পুলিশ দিয়ে অবরুদ্ধ করে রাখা হয়েছে। আজ বুধবার রাতে এক বিবৃতিতে তিনি এই অভিযোগ করেন।ফখরুল অভিযোগ করেন, নেতাকর্মীদের চেয়ারপারসনের কার্যালয়ে ঢুকতে ও বের হতে বাধা দেওয়া হচ্ছে  এবং তাঁদের গ্রেপ্তার করা হচ্ছে। তিনি এর তীব্র নিন্দা জানান।বিএনপির ভারপ্রাপ্ত মহাসচিব বলেন, আওয়ামী লীগ সরকার তাদের অপকর্ম এবং ব্যর্থতা ঢাকার জন্য বিরোধী দলের নেতা-কর্মীদের ওপর জুলুম নির্যাতনের মাত্রা বাড়িয়ে দিয়েছে। বিএনপি চেয়ারপারসন ঘোষিত ‘মার্চ ফর ডেমোক্রেসি’ কর্মসূচিকে বানচাল করতে তারা মরিয়া হয়ে উঠেছে। এরই অংশ হিসেবে গতরাত থেকে বিএনপি চেয়ারপারসনের বাসভবন ও কার্যালয় অবরুদ্ধ করে রাখা হয়েছে। ফখরুল বলেন, ‘সরকার নিজেদের পায়ের নিচের মাটি সরে গেছে অনুধাবন করতে পেরেই গণতন্ত্রের গলা টিপে ধরেছে। এভাবে একটা রাষ্ট্র চলতে পারে না, চলতে দেয়া যায় না।’মির্জা ফখরুল বিএনপি চেয়ারপারসনের বাসভবনসহ তাঁর রাজনৈতিক কার্যালয় ও বিএনপি’র সদর দফতর থেকে পুলিশী অবরোধ তুলে নিয়ে রাজনৈতিক দলগুলোর গণতান্ত্রিক অধিকারের প্রতি শ্রদ্ধাশীল হওয়ার জন্য সরকারে প্রতি আহবান জানান।
