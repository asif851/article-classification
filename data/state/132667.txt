
অবশেষে সাতকানিয়ার টিঅ্যান্ডটি সড়কে ঝুঁকিপূর্ণভাবে ছয় মাস ধরে ঝুলে থাকা বিপজ্জনক বৈদ্যুতিক খুঁটি প্রতিস্থাপন করেছে বিদ্যুৎ উন্নয়ন বোর্ডের আবাসিক বিদ্যুৎ সরবরাহকেন্দ্র। গত ২৪ সেপ্টেম্বর সাতকানিয়া বিদ্যুৎ সরবরাহকেন্দ্রের আবাসিক প্রকৌশলীর উপস্থিতিতে ঝুলে থাকা খুঁটিটি প্রতিস্থাপন করা হয়। ফলে, টিঅ্যান্ডটি সড়কের নুরানি তালিমুল কোরআন মাদ্রাসার পাশ দিয়ে চলাচলকারী লোকজনের মনে স্বস্তি ফিরে এসেছে।উল্লেখ্য, গত ২৫ আগস্ট প্রথম আলোর ক্রোড়পত্র আলোকিত চট্টগ্রামে ‘পাঁচ মাস ধরে ঝুলে আছে বিদ্যুতের খুঁটি’ শিরোনামে প্রতিবেদন প্রকাশের পর এমন পদক্ষেপ নেওয়া হলো।এই সড়ক দিয়ে প্রতিদিন যাতায়াত করে সাতকানিয়া আলিয়া মাদ্রাসার দাখিল শ্রেণীর ছাত্রী সুমাইয়া জান্নাত। সে বলে, ‘খুঁটিটি প্রতিস্থাপন করায় এখন নির্ভয়ে ওই রাস্তা দিয়ে চলাচল করতে পারছি।’ছিটুয়াপাড়ার বাসিন্দা মো. রফিকুল ইসলাম (৪২) বলেন, ‘ঝুলে থাকা বিদ্যুৎ পরিবাহী তারের নিচ দিয়ে চলাচল করার সময় মনে হতো, যেকোনো সময় গায়ের ওপর ছিঁড়ে পড়বে। এখন আতঙ্কমুক্ত হলাম।’এ প্রসঙ্গে সাতকানিয়া বিদ্যুৎ সরবরাহকেন্দ্রের আবাসিক প্রকৌশলী মো. গোলাম সরওয়ার বলেন, ‘আসলে ঝুলে থাকা খুঁটিটি আমাদের নজরে পড়েনি। প্রথম আলোর মাধ্যমেই বিষয়টি আমরা জেনেছি। তাই খুঁটিটি নতুন করে প্রতিস্থাপন করা হয়েছে।’উল্লেখ্য, ছয় মাস আগে ঝড়ে টিঅ্যান্ডটি সড়কের পাশে বৈদ্যুতিক খুঁটি ভেঙে বিপজ্জনকভাবে ঝুলে পড়ে। এতে স্থানীয় লোকজন ও বিভিন্ন শিক্ষাপ্রতিষ্ঠানের শিক্ষার্থীদের মধ্যে আতঙ্ক দেখা দেয়।
