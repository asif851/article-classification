
জয়পুরহাটের পাঁচবিবি উপজেলার খাসবাগুড়ি এলাকার কাছে মালবাহী ট্রেনের ছাদ থেকে পড়ে চারজন নিহত হওয়ার খবর পাওয়া গেছে। এ ঘটনায় ১৫ জন আহত হয়েছেন। আজ বৃহস্পতিবার বিকেলে এ দুর্ঘটনা ঘটে।রেলওয়ের সূত্র ও আহত লোকজন জানান, বগুড়ার শান্তাহার থেকে দিনাজপুরের পার্বতীপুরগামী একটি মালবাহী ট্রেন পাঁচবিবি উপজেলার খাসবাগুড়ি চাটয় পৌঁছালে পেছনের ৪-৫টি বগি খুলে যায়। কিছু দূর গিয়ে মালগাড়িটি বন্ধ হয়ে দাঁড়িয়ে যায়। এ সময় খুলে যাওয়া বগিগুলো পেছন থেকে ইঞ্জিনসহ বাকি বগিগুলোকে ধাক্কা মারে। এতে বগির ছাদে থাকা কয়েকজন ছিটকে নিচে পড়ে যায়। এ ঘটনায় চারজনের মৃত্যুর খবর পাওয়া গেছে।প্রথম আলোর প্রতিনিধি চারজনের মরদেহ দেখেছেন। তিনি ঘটনাস্থলে একটি এবং জেলা স্বাস্থ্য কমপ্লেক্সে তিনজনের মরদেহ দেখেছেন। তবে তাঁদের পরিচয় পাওয়া যায়নি।এ ব্যাপারে জানতে চাইলে সন্ধ্যা ছয়টার দিকে পাঁচবিবি থানার ভারপ্রাপ্ত কর্মকর্তা (ওসি) আবু হেনা মোস্তফা কামাল প্রথম আলোকে বলেন, এ ঘটনায় কতজন নিহত হয়েছে, তা এখন জানানো সম্ভব নয়।
