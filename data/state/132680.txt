
বিদ্যুতের দাম বাড়ানোর প্রতিবাদে সিপিবি, বাসদ, গণতান্ত্রিক বাম মোর্চাসহ কয়েকটি বাম দলের ডাকা হরতালে সমর্থন দিয়েছে বিএনপি। কাল বৃহস্পতিবার ঢাকাসহ সারা দেশে বাম দলগুলো আধা বেলা হরতাল পালন করবে।
বিএনপির জ্যেষ্ঠ যুগ্ম মহাসচিব রুহুল কবির রিজভীর বরাত দিয়ে বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে এ তথ্য জানিয়েছেন।
বিএনপি মনে করে, দেশে এখন চাল–ডালসহ নিত্যপ্রয়োজনীয় দ্রব্যের প্রায় সবকিছুর দাম ঊর্ধ্বমুখী। মানুষ কষ্টে আছে। এর আগেও একবার বিদ্যুতের দাম বাড়ানো হয়েছে। এখন আবারও বাড়ানোর এ সিদ্ধান্তে জনজীবনে বিরূপ প্রভাব পড়বে। মানুষের জীবন দুর্বিষহ হয়ে উঠবে। তাই জনস্বার্থে এই গুরুত্বপূর্ণ ইস্যুতে বাম দলগুলোর ডাকা হরতালে বিএনপি নৈতিকভাবে পুরোপুরি সমর্থন দিচ্ছে।
গত বৃহস্পতিবার বিদ্যুতের দাম আবার বাড়ানোর ঘোষণা দেয় বাংলাদেশ এনার্জি রেগুলেটরি কমিশন (বিইআরসি)। প্রতি ইউনিট বিদ্যুতের দাম গড়ে ৩৫ পয়সা বা ৫ দশমিক ৩ শতাংশ বাড়ানোর ঘোষণা দেওয়া হয়। আগামী ডিসেম্বর থেকে নতুন এ হার কার্যকর হবে।
আওয়ামী লীগ ক্ষমতায় আসার পর ২০১০ সালের ১ মার্চ থেকে এ পর্যন্ত মোট আটবার বিদ্যুতের দাম বাড়ানো হলো।
