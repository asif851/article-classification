
গাইবান্ধার সুন্দরগঞ্জ উপজেলার কঞ্চিবাড়ী ইউনিয়নে গতকাল রোববার পাচারের অভিযোগে খাদ্যবান্ধব কর্মসূচির ২৩০ বস্তা চাল জব্দ করেছে পুলিশ। এ সময় চাল বহনকারী একটি ট্রাক্টরও আটক করা হয়।পুলিশ ও স্থানীয় সূত্রে জানা যায়, খাদ্যবান্ধব কর্মসূচির অধীন কঞ্চিবাড়ী ইউনিয়নে ৮৮০ জন সুবিধাভোগী রয়েছে। নভেম্বর মাসের জন্য ২৬ দশমিক ৪০ মেট্রিক টন চাল উত্তোলন করেন সংশ্লিষ্ট ডিলার এমিল সাদেকিন। তিনি ১০ টাকা কেজি দরে কিছু পরিমাণ চাল বিক্রি করেন। তবে ২৩০ বস্তা চাল তাঁর নিজস্ব গুদামে মজুত করে রাখেন। সুযোগ বুঝে গতকাল বিকেলে ট্রাক্টরে করে ওই চাল পাচার করার চেষ্টা করেন তিনি। তবে সন্দেহ হওয়ায় এলাকাবাসী ভারপ্রাপ্ত উপজেলা নির্বাহী কর্মকর্তা (ইউএনও) হাবিবুল আলমকে খবর দেয়। পরে উপজেলা খাদ্য নিয়ন্ত্রক আবদুল জলিল মণ্ডল ঘটনাস্থলে যান। সন্ধ্যায় চাল জব্দ করে সুন্দরগঞ্জ থানা-পুলিশের হেফাজতে নেওয়া হয়।ইউএনও হাবিবুল আলম বলেন, ঘটনাটি তদন্ত করে দেখা হচ্ছে। দোষী প্রমাণিত হলে ওই ডিলারের বিরুদ্ধে আইনগত ব্যবস্থা নেওয়া হবে।
