
ব্রাহ্মণবাড়িয়ার পৌর এলাকার ছয়বাড়িয়ায় দুই পক্ষের সংঘর্ষে শতাধিক লোক আহত হয়েছে। আজ বেলা ১১টার দিকে গোকর্ণ ও ছয়বাড়িয়া মহল্লার দুই অটোরিকশার চালকের মধ্যে হাতাহাতির জের ধরে এ সংঘর্ষ হয়।
এলাকাবাসী ও পুলিশ জানায়, শহরের কালীবাড়ি মোড়ে অটোরিকশায় যাত্রী ওঠানো নিয়ে ছয়বাড়িয়া গ্রামের চালক নায়েব মিয়া (৩২) ও গোকর্ণ গ্রামের চালক মোর্শেদ মিয়ার (৩৫) মধ্যে কথা-কাটাকাটি ও পরে হাতাহাতি হয়। মোর্শেদ মুঠোফোনে এ খবর গোকর্ণ গ্রামে জানানোর পর গোকর্ণ ও পার্শ্ববর্তী আমিনপুর গ্রামের বাসিন্দারা টেঁটা, বল্লম, রামদাসহ দেশীয় অস্ত্রশস্ত্র নিয়ে ছয়বাড়িয়া গ্রামে অতর্কিত হামলা চালায়। এ সময় উভয় গ্রামের বাসিন্দারা সংঘর্ষে জড়িয়ে পড়ে।
খবর পেয়ে সদর থানার পুলিশ ঘটনাস্থলে পৌঁছে তাদের থামানোর চেষ্টা করলে তারা উল্টো পুলিশকে লক্ষ্য করে হামলা চালায়। সংঘর্ষে টেঁটার আঘাতে রাসেল মিয়া ও জলিল মিয়া নামের দুই পুলিশ কনস্টেবল গুরুতর আহত হন। এ ছাড়া ইটপাটকেলের আঘাতে সদর সার্কেলের সহকারী পুলিশ সুপার শাহ আলম বকাউল, সদর থানার ভারপ্রাপ্ত কর্মকর্তা (ওসি) মো. আবদুর রব ও শহর উপরিদর্শক (টিএসআই) মো. বেলাল হোসেন আহত হন। পরিস্থিতি নিয়ন্ত্রণে পুলিশ এ সময় ব্যাপক রাবার বুলেট ও কাঁদানে গ্যাসের শেল  ছোড়ে।
ব্রাহ্মণবাড়িয়ার পুলিশ সুপার মো. মনিরুজ্জামান জানান, বর্তমানে পরিস্থিতি শান্ত রয়েছে।
