
ওয়ার্ল্ড অ্যাসোসিয়েশন অব নিউজপেপারস অ্যান্ড নিউজ পাবলিশার্স (ওয়ান-ইফরা) ও গুগল আয়োজিত সাউথ এশিয়ান ডিজিটাল মিডিয়া অ্যাওয়ার্ডস-২০১৭-এর আসরে দ্য ডেইলি স্টার সেরা ডিজিটাল অ্যাডভার্টাইজিং ক্যাম্পেইন ও সেরা সোশ্যাল মিডিয়া অ্যানগেজমেন্ট শাখায় স্বর্ণপদক পেয়েছে।
গত বুধবার ভারতের চেন্নাইয়ের আইটিসি গ্র্যান্ড চোলায় ডেইলি স্টার-এর হেড অব মার্কেটিং তাজদিন হাসান ও ডিজিটাল মার্কেটিং ম্যানেজার শুভাশীষ রায় পত্রিকাটির পক্ষে এই পুরস্কার গ্রহণ করেন।
ওয়ান-ইরফা সাংবাদিকতাবিষয়ক একটি আন্তর্জাতিক সংস্থা। বিশ্বের ৩ হাজার সংবাদমাধ্যম ও প্রযুক্তিভিত্তিক উদ্যোক্তা এবং ১২০টি দেশের প্রায় ১৮ হাজার প্রকাশনা প্রতিষ্ঠানের প্রতিনিধিত্বকারী ৮০টি প্রকাশনাবিষয়ক সংগঠন সংস্থাটির সঙ্গে যুক্ত। ওয়ান-ইরফা ডিজিটাল মিডিয়া অ্যাওয়ার্ড সংবাদমাধ্যমের সঙ্গে গণমানুষকে যুক্ত করার ক্ষেত্রে যাঁরা অসাধারণ অবদান রেখে চলেছেন, তাঁদের জন্য পৃথিবীর অন্যতম মর্যাদাপূর্ণ পুরস্কার।
দক্ষিণ এশিয়া, এশিয়া, মধ্যপ্রাচ্য, আফ্রিকা, ইউরোপ ও ল্যাটিন আমেরিকা অঞ্চলভেদে এই পুরস্কার দেওয়া হয়। এ বছরের আসরে মোট ১০টি বিভাগে সাউথ এশিয়ান ডিজিটাল মিডিয়া অ্যাওয়ার্ড প্রদান করা হয়েছে।
বিশ্ব মা দিবস উপলক্ষে ডেইলি স্টার কর্তৃক পরিচালিত সোশ্যাল মিডিয়াভিত্তিক ‘মায়ের ডাকা নাম’ ক্যাম্পেইনের জন্য সেরা সোশ্যাল মিডিয়া অ্যানগেজমেন্ট শাখায় পুরস্কার দেওয়া হয়। এই ক্যাম্পেইনে যৌথ আয়োজক হিসেবে ছিল সিবিএল মাঞ্চি। বিশ্ববিদ্যালয়ভিত্তিক বাংলাদেশে তৈরি পণ্যের রপ্তানিবিষয়ক উদ্ভাবন প্রতিযোগিতা ‘রাইজ হাই বাংলাদেশ’-এর জন্য সেরা ডিজিটাল অ্যাডভার্টাইজিং ক্যাম্পেইন বিভাগে পুরস্কার লাভ করে দ্য ডেইলি স্টার। এই প্রতিযোগিতার যৌথ আয়োজক হিসেবে আছে ক্রাউন সিমেন্ট। বিজ্ঞপ্তি।
