
আজ শুক্রবার ৩৬তম বিসিএসের প্রাথমিক বাছাই পরীক্ষা। সকাল সাড়ে নয়টায় পরীক্ষা শুরু হয়ে শেষ হবে বেলা সাড়ে ১১টায়। সরকারি কর্মকমিশনের (পিএসসি) নির্দেশনায় বলা হয়েছে, পরীক্ষায় অংশ নিতে পরীক্ষার্থীদের নিজ নিজ কেন্দ্রে সকাল আটটা ২০ মিনিট থেকে আটটা ৫৫ মিনিটের মধ্যে আসনে গিয়ে বসতে হবে। নয়টায় উত্তরপত্র দেওয়া হবে। সাড়ে নয়টায় দেওয়া হবে প্রশ্নপত্র। বেলা সাড়ে ১১টায় পরীক্ষা শেষ হবে।
এবার হলে পরীক্ষার্থীদের হাতঘড়ি, পকেট ঘড়ি, ইলেকট্রনিক ঘড়ির ব্যবহার নিষিদ্ধ করেছে পিএসসি। সময় জানার জন্য পরীক্ষার হলে প্রয়োজনীয়সংখ্যক দেয়াল ঘড়ি থাকবে।
নিয়োগের জন্য দেওয়া বিজ্ঞপ্তির শর্তানুযায়ী, ৩৬তম বিসিএসের বাছাই পরীক্ষায় মুঠোফোন, ইলেকট্রনিক যোগাযোগযন্ত্র, ক্যালকুলেটর, বইপুস্তক ও ব্যাগসহ পরীক্ষার হলে প্রবেশ শাস্তিযোগ্য অপরাধ।
পরীক্ষার হলে কোনো পরীক্ষার্থীর কাছে এসব পাওয়া গেলে তা বাজেয়াপ্ত করাসহ প্রার্থীর প্রার্থিতা বাতিল করা হবে। একই সঙ্গে পিএসসির ভবিষ্যৎ নিয়োগ পরীক্ষার জন্যও ওই প্রার্থীকে অযোগ্য ঘোষণা করা হবে।
পিএসসির প্রকাশ করা আসনবিন্যাস অনুসারে, ঢাকাসহ বিভাগীয় শহরগুলোতে ১৬১টি কেন্দ্রে এই পরীক্ষা হবে। পরীক্ষায় দুই লাখের বেশি পরীক্ষার্থী অংশ নিচ্ছেন। এই বিসিএসের মাধ্যমে দুই হাজারের বেশি কর্মকর্তাকে বিভিন্ন ক্যাডারে নিয়োগ করা হবে।
