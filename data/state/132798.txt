
জিয়া অরফানেজ ট্রাস্ট দুর্নীতি মামলায় খালেদা জিয়াকে দেওয়া সাজা কেন বাড়ানো হবে না, তা জানতে চেয়ে রুল দিয়েছেন হাইকোর্ট।
খালেদা জিয়া এবং ঢাকা জেলা প্রশাসককে চার সপ্তাহের মধ্যে রুলের জবাব দিতে বলা হয়েছে।  বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ দুদকের করা এক আবেদনের গ্রহণযোগ্যতার শুনানি নিয়ে এ রুল দেন। সাজার মেয়াদ বৃদ্ধি চেয়ে দুদক ওই রিভিশন আবেদনটি করে যার গ্রহণযোগ্যতার ওপর আজ শুনানি নিয়ে আদালত রুল দেন।
আদালত বলেছেন, শুনানিতে গুরুত্বপূর্ণ প্রশ্ন এসেছে যে, দুদক আইনের সাজার রায়ের বিরুদ্ধে সংক্ষুব্ধ হয়ে এ ধরনের রিভিশন বা আপিল দুদক করতে পারে কি না, এ বিষয়টি ব্যাখ্যার দাবি রাখে। তাই রিভিশন আবেদনে রুল দেওয়া হচ্ছে। অপর দুটি আপিলের (খালেদা জিয়া ও সাবেক সাংসদ কাজী সালিমুল হক ওরফে কাজী কামাল) সঙ্গে এর শুনানি হবে।
আদালতে দুদকের পক্ষে শুনানি করেন আইনজীবী খুরশীদ আলম খান। খালেদা জিয়ার পক্ষে প্রথমে জয়নুল আবেদীন এরপর এজে মোহাম্মদ আলী ও পরে মওদুদ আহমদ শুনানিতে অংশ নেন।
৮ ফেব্রুয়ারি জিয়া অরফানেজ ট্রাস্ট দুর্নীতি মামলার রায়ে খালেদা জিয়াকে পাঁচ বছরের কারাদণ্ড দেন আদালত। এরপর থেকে তিনি নাজিমুদ্দিন রোডের পুরোনো কেন্দ্রীয় কারাগারে আছেন।
প্রায় সাত সপ্তাহ পর আজ বুধবার প্রথম জিয়া চ্যারিটেবল ট্রাস্ট দুর্নীতি মামলায় আদালতে হাজিরা দিতে কারাগার থেকে তিনি বাইরে আসতে পারেন বলে ধারণা করা হয়েছিল। তবে ‘অনিবার্য কারণে’ তাঁকে আদালতে নেওয়া হয়নি। জিয়া অরফানেজ ট্রাস্ট দুর্নীতি মামলায় যে আদালত তাঁকে দণ্ডিত করেছেন, সেই আদালতেই জিয়া চ্যারিটেবল ট্রাস্ট দুর্নীতি মামলার বিচার চলছে।
 
