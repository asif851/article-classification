
জাতিসংঘের শিশু সহায়তা তহবিল ইউনিসেফের নির্বাহী বোর্ডের সদস্য নির্বাচিত হয়েছে বাংলাদেশ। আগামী তিন বছরের জন্য বাংলাদেশেকে এই পদে নির্বাচিত করা হয়। গতকাল বৃহস্পতিবার পররাষ্ট্র মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে এ তথ্য জানানো হয়।বিজ্ঞপ্তিতে জানানো হয়, নিউইয়র্কে জাতিসংঘের সদর দপ্তরে ইউনিসেফের সদস্যরাষ্ট্রগুলোর মধ্যে ভোটাভুটির মাধ্যমে বাংলাদেশ এই পদে নির্বাচিত হয়। জাতিসংঘে নিযুক্ত বাংলাদেশের রাষ্ট্রদূত ও স্থায়ী প্রতিনিধি আবদুল মোমেন বাংলাদেশেকে ভোট দেওয়ায় সংশ্লিষ্ট দেশগুলোর প্রতি কৃতজ্ঞতা প্রকাশ করেন। তিনি বলেন, আওয়ামী লীগ সরকারের আমলে বাংলাদেশ নারী ও শিশু বিষয়ে দারুণ অগ্রগতি অর্জন করায় এই অর্জন সম্ভব হলো।ইউনিসেফের নির্বাহী বোর্ডের সদস্য নির্বাচিত হওয়ার মাধ্যমে বাংলাদেশ জাতিসংঘের ৪০টিরও বেশি বিভিন্ন কমিটিতে সদস্য হওয়ার কৃতিত্ব অর্জন করল।
