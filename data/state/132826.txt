
আইইএলটিএস স্বীকৃতি দেয় এমন দেশগুলোতে উচ্চশিক্ষা নিতে শিক্ষাবৃত্তি দেবে ব্রিটিশ কাউন্সিল। এ উপলক্ষে সংস্থাটি ‘ব্রিটিশ কাউন্সিল আইইএলটিএস স্কলারশিপস ২০১৫’ শীর্ষক কার্যক্রম শুরু করেছে ।গতকাল ব্রিটিশ কাউন্সিলের এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে বলা হয়, আইইএলটিএস স্বীকৃতি দেয়—দেশের বাইরে এমন শিক্ষাপ্রতিষ্ঠানগুলোতে যেসব শিক্ষার্থী স্নাতক অথবা স্নাতকোত্তর করার পরিকল্পনা করছেন, তাঁদের মধ্য থেকে পাঁচজন শিক্ষার্থীর প্রত্যেককে তিন লাখ টাকা করে শিক্ষাবৃত্তি দেওয়া হবে। নির্বাচিত শিক্ষার্থীরা শিক্ষাব্যয় হিসেবে তাঁদের নিজ শিক্ষাপ্রতিষ্ঠানের মাধ্যমে এই বৃত্তি পাবেন। উচ্চশিক্ষার জন্য অস্ট্রেলিয়া, যুক্তরাষ্ট্র, যুক্তরাজ্যসহ অন্যান্য দেশে বাংলাদেশের যেসব শিক্ষার্থী আবেদন করছেন, তাঁদের এই শিক্ষাবৃত্তির জন্য আবেদন করার আহ্বান জানানো হয়েছে। আবেদনের যোগ্যতা, বিস্তারিত তথ্যসহ আবেদনপত্র ব্রিটিশ কাউন্সিলের ওয়েবসাইট (www.britishcouncil.org.bd) থেকে ডাউনলোড করা যাবে।
