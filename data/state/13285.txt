
বাংলাদেশে চলমান রাজনৈতিক সংকট নিরসনে প্রধান দুই দলের সংলাপপ্রক্রিয়া খুব ধীরে এগোচ্ছে। কারণ, একপক্ষ অন্যপক্ষের অবস্থান ঠিক বুঝে উঠতে পারছে না। এর পরও তারা পরস্পরের কাছাকাছি পৌঁছার চেষ্টা করছে।আজ বুধবার সকালে আমেরিকান সেন্টারে আয়োজিত এক সংবাদ সম্মেলনে ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনা এ মন্তব্য করেছেন।সংলাপ নিয়ে প্রধান দুই দলের অবস্থান সম্পর্কে জানতে চাইলে মার্কিন রাষ্ট্রদূত বলেন, বিদ্যমান পরিস্থিতিতে সংলাপের অগ্রগতি-প্রক্রিয়া সঠিক পথে এগোলেও তার গতি শ্লথ। কাজেই এ ধরনের পরিস্থিতিতে অগ্রগতিটা সহজ নয়।সংলাপের ব্যাপারে বিদেশিদের মধ্যস্থতা প্রসঙ্গে মজীনা বলেন, সংলাপের মাধ্যমে বাংলাদেশকেই সমাধানের পথ খুঁজে নিতে হবে। বাইরের কারও মধ্যস্থতায় নয়। তবে সবার অংশগ্রহণে অবাধ ও সুষ্ঠু নির্বাচনের পরিবেশ সৃষ্টির জন্য বন্ধু হিসেবে বাংলাদেশকে সহায়তায় আগ্রহী যুক্তরাষ্ট্র।মজীনা বলেন, ২০০৬-০৭-এর পরিস্থিতি ও ২০১৩ সালের পরিস্থিতি এক নয়। তা ছাড়া মানুষ অভিজ্ঞতা থেকে শিক্ষা নেয়। কাজেই এ ক্ষেত্রে তৃতীয় পক্ষের মধ্যস্থতার দরকার নেই।
মার্কিন রাষ্ট্রদূত সাংবাদিকদের জানান, যুক্তরাষ্ট্রে ৫০টি অঙ্গরাজ্যের সবগুলোতে শ্রমিকদের ট্রেড ইউনিয়নের অধিকার রয়েছে।
ঢাকায় অনুষ্ঠেয় দুই দেশের যৌথ অংশীদারত্ব সংলাপের প্রাসঙ্গিক বিষয় সাংবাদিকদের কাছ তুলে ধরেন মজীনা।
