
দশম জাতীয় সংসদ নির্বাচন সামনে রেখে মহাজোট থেকে জাতীয় পার্টি (জাপা) বেরিয়ে যাওয়ার ঘোষণা দিলেও দলটির সঙ্গে আসন ভাগাভাগি নিয়ে আওয়ামী লীগের সমঝোতায় পৌঁছাতে আলোচনা চলছে। মোট কত আসন জাপাকে ছেড়ে দেওয়া হবে এবং কী কৌশলে হবে, তা ঠিক করতে দুই দলের নীতিনির্ধারণী পর্যায়ে এই আলোচনা হচ্ছে। এ ছাড়া ১৪ দলের সঙ্গেও আওয়ামী লীগের আসন ভাগাভাগি হবে।
আওয়ামী লীগ ও জাপার মধ্যে আসনভিত্তিক সমঝোতার বিষয়ে দুই দলের কেউই প্রকাশ্যে কিছু বলছেন না। তবে জাপার চেয়ারম্যান এইচ এম এরশাদের সঙ্গে সমঝোতা করেই আওয়ামী লীগের মনোনয়ন চূড়ান্ত করা হচ্ছে বলে উভয় দলের উচ্চপর্যায়ের একাধিক সূত্র প্রথম আলোকে নিশ্চিত করেছে।
গত সংসদ নির্বাচনে মহাজোটের শরিক দল হিসেবে জাপাকে ৫০টি আসন ছেড়ে দিয়েছিল আওয়ামী লীগ। অবশ্য ৫০টির মধ্যে সাত-আটটি আসনে নৌকা প্রতীক নিয়ে আওয়ামী লীগের প্রার্থীও নির্বাচন করেছিলেন। বাকি আসনগুলোতে নৌকা প্রতীকধারী কোনো প্রার্থী ছিলেন না। ওই নির্বাচনে জাপা ৩০টি আসনে বিজয়ী হয়েছিল। এই ৩০ আসনসহ জাপাকে গত নির্বাচনের চেয়ে আরও বেশি আসন দেওয়ার সিদ্ধান্ত আছে বলে আওয়ামী লীগের উচ্চপর্যায়ের সূত্র থেকে জানা গেছে।
দল দুটির নীতিনির্ধারনী সূত্রে জানা যায়, আওয়ামী লীগের কাছে জাপা ৬০ থেকে ৭০টি আসন চেয়েছে। এ নিয়ে দুই দলের মধ্যে গোপনে আলোচনা চলছে। এরমধ্যে গত নির্বাচনে যেসব আসনে বিএনপির প্রার্থীরা বিজয়ী হয়েছিলেন, সেসব আসনে জাপাকে ছাড় দেওয়া হতে পারে। গতকাল শুক্রবার ৩০০ আসনে আওয়ামী লীগের প্রার্থী ঘোষণা করা হয়েছে। এরশাদের সঙ্গে সমঝোতার পর সংশ্লিষ্ট আসন থেকে আওয়ামী লীগ দলীয় প্রার্থীদের প্রত্যাহার করে নিতে পারে। যেহেতু প্রধান বিরোধী দল বিএনপি নির্বাচন বর্জন করছে এবং জাপা মহাজোট থেকে বেরিয়ে আলাদা নির্বাচনের ঘোষণা দিয়েছে, তাই আসন ভাগাভাগির ধরন বা কৌশল কী হবে, তা নিয়ে আলোচনা চলছে।
অবশ্য আসন নিয়ে গোপন সমঝোতার লক্ষ্যে আলোচনার কথা অস্বীকার করেছেন জাপার সভাপতিমণ্ডলীর সদস্য ও প্রধানমন্ত্রীর উপদেষ্টা জিয়াউদ্দিন আহমেদ। তিনি দাবি করেন, জাপা মহাজোট থেকে বেরিয়ে নির্বাচন করছে, তাই আওয়ামী লীগের সঙ্গে কোনো সমঝোতা হচ্ছে না।
 
