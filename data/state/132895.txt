
বিএনপির চেয়ারপারসন খালেদা জিয়ার বিরুদ্ধে দুর্নীতির চার মামলায় করা আবেদন শুনানির জন্য হাইকোর্টের আরেকটি বেঞ্চে পাঠিয়েছেন প্রধান বিচারপতি সুরেন্দ্র কুমার সিনহা। বিচারপতি মো. নুরুজ্জামান ও বিচারপতি জাফর আহমেদের সমন্বয়ে গঠিত হাইকোর্ট বেঞ্চে এ চারটি মামলা শুনানির জন্য কার্যতালিকায় উঠেছে।
দুর্নীতি দমন কমিশনের আইনজীবী খুরশীদ আলম খান সাংবাদিকদের বলেন, খালেদা জিয়ার বিরুদ্ধে বড়পুকুরিয়া খনি দুর্নীতি মামলা, গ্যাটকোর দুটি দুর্নীতি মামলা ও নাইকো দুর্নীতির একটি মামলা-এই চারটি মামলার নথি প্রধান বিচারপতির কাছে পাঠানো হয়েছিল। প্রধান বিচারপতি এ চারটি মামলাই হাইকোর্টের আরেকটি বেঞ্চে বিচারের জন্য পাঠিয়ে দিয়েছেন।
বড়পুকুরিয়া কয়লাখনিতে উৎপাদন, ব্যবস্থাপনা, রক্ষণাবেক্ষণের জন্য ঠিকাদার নিয়োগে দুর্নীতির অভিযোগে ২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে শাহবাগ থানায় দুদকের সহকারী পরিচালক মো. শামসুল আলম মামলা করেন। মামলাটি বাতিল চেয়‌ে হাইকো‌র্টে আবেদন করেন খালেদা জিয়া। শুনানির পর ২০০৮ সালের ১৬ অক্টোবর হাইকো‌র্টের একটি দ্বৈত বেঞ্চ রুল ও মামলার কার্যক্রমে স্থগিতাদেশ দেন। মামলাটি কেন বাতিল ঘোষণা করা হবে না, রুলে তা জানতে চাওয়া হয়। রুল শুনানির জন্য আবেদন করে দুদক।
চট্টগ্রাম বন্দরের কনটেইনার হ্যান্ডলিংয়ের কাজ গ্যাটকো কোম্পানিকে পাইয়ে দিয়ে সরকারের এক হাজার কোটি টাকা ক্ষতির অভিযোগে সাবেক প্রধানমন্ত্রী খালেদা জিয়াসহ ১৩ জনকে আসামি করে মামলা করে দুদক। ২০০৭ সালের ২ সেপ্টেম্বর উপপরিচালক গোলাম শাহরিয়ার চৌধুরী রাজধানীর তেজগাঁও থানায় মামলাটি করেন। পরে উপপরিচালক জহিরুল হুদা তদন্ত করে চারদলীয় জোট সরকারের সাবেক নয়জন মন্ত্রীসহ ২৫ জনকে আসামি করে ২০০৮ সালের ১৩ মে আদালতে অভিযোগপত্র জমা দেন। মামলার আসামিদের মধ্যে সাবেক মন্ত্রী সাইফুর রহমান, আবদুল মান্নান ভূঁইয়া ও আকবর হোসেন মারা যাওয়ায় তাঁদের নাম আসামি তালিকা থেকে বাদ দেওয়া হয়েছে। জানা গেছে, খালেদা জিয়ার পক্ষে এক আবেদনের পরিপ্রেক্ষিতে আদালত মামলায় তাঁর অংশটুকুর বিচারিক কার্যক্রম স্থগিত ঘোষণা করেছেন। এ স্থগিতাদেশ বাতিল চেয়ে আদালতে আবেদন করেছে দুদক।
এ ছাড়া টেংরাটিলা, ফেনী ও কামতা গ্যাসক্ষেত্রকে ‘প্রান্তিক’ (যে ক্ষেত্র থেকে বাণিজ্যিকভাবে গ্যাস উত্তোলনের সম্ভাবনা শেষ হয়ে গেছে) দেখিয়ে সরকার সেখান থেকে গ্যাস তোলার জন্য ১৯৯৯ সালে নাইকো-বাপেক্স যৌথ উদ্যোগের সঙ্গে চুক্তি করে। ওই চুক্তির অধীনে নাইকোর অদক্ষ কূপ খনন প্রক্রিয়ার কারণে ২০০৫ সালে দুবার (৭ জানুয়ারি ও ২৪ জুন) সুনামগঞ্জের টেংরাটিলা গ্যাসক্ষেত্রে বিস্ফোরণ ঘটে। এতে ওই গ্যাসক্ষেত্র ও আশপাশের এলাকায় পরিবেশের ব্যাপক ক্ষতি হয়। তত্ত্বাবধায়ক সরকারের আমলে বিষয়টিকে কেন্দ্র করে খালেদা জিয়াসহ অনেকের বিরুদ্ধে দুর্নীতির মামলা হয়েছিল।
আরও পড়ুন.....খালেদা জিয়ার আবেদন প্রধান বিচারপতির কাছে
