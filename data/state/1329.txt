
খুলনায় দুই চোখ হারানো শাহ জালাল ওরফে শাহ জামাল অভিযোগ করেছেন, পুলিশ তাঁকে নগরের বিশ্বরোড থেকে তুলে নিয়ে গিয়ে স্ক্রু ড্রাইভার দিয়ে খুঁচিয়ে খুঁচিয়ে দুই চোখ তুলে ফেলে। পরিবারের নিরাপত্তা ও ন্যায়বিচারের দাবিতে গত রোববার দুপুরে খুলনা প্রেসক্লাবে সংবাদ সম্মেলন করে এই অভিযোগ করেন তিনি।
সংবাদ সম্মেলনে বলা হয়, গত ১৮ জুলাই রাতে ছিনতাইয়ের অভিযোগে আটক করার পরের দিন সকালে খুলনা মেডিকেল কলেজ হাসপাতালে দুই চোখ নষ্ট অবস্থায় শাহ জালালকে দেখে তাঁর পরিবার। তিনি এখন খুলনা নগরের নয়াবাটি বস্তি কলোনিতে শ্বশুরবাড়িতে থাকছেন। শাহ জালালের বাড়ি পিরোজপুরের কাউখালীতে। তিনি সবজি ব্যবসায়ী।
সংবাদ সম্মেলনে শাহ জালাল বলেন, চোখ তুলে নেওয়ার ঘটনায় খালিশপুর থানার ভারপ্রাপ্ত কর্মকর্তা (ওসি) নাসিম খানসহ পুলিশের ১৩ সদস্য জড়িত। তিনি তাঁদের দৃষ্টান্তমূলক শাস্তির দাবি করেন। তিনি অভিযোগ করেন, মামলা প্রত্যাহারের জন্য পুলিশ তাঁকে ও তাঁর পরিবারের সদস্যদের হুমকি দিচ্ছে। বর্তমানে তাঁরা নিরাপত্তাহীনতায় ভুগছেন।
সংবাদ সম্মেলনে শাহ জালালের পক্ষে লিখিত বক্তব্য পাঠ করেন আইন ও সালিশ কেন্দ্রের আইনজীবী মিনা মিজানুর রহমান। লিখিত বক্তব্যে বলা হয়, ঘটনার পরদিন পুলিশ এক নারীকে দিয়ে শাহ জালালের বিরুদ্ধে মিথ্যা ছিনতাই মামলা করায়। ওই মামলায় তিনি জামিনে রয়েছেন।
অভিযোগের ব্যাপারে খালিশপুর থানার ওসি নাসিম খান বলেন, শাহ জালাল মূলত একজন ছিনতাইকারী। বিভিন্ন থানায় তাঁর বিরুদ্ধে অনেক মামলা আছে। ওই দিন ছিনতাই করার সময় জনতা তাঁকে ধরে পিটুনি দিয়ে চোখ তুলে দিয়ে পুলিশের হাতে সোপর্দ করে।
চোখ তুলে নেওয়ার অভিযোগে শাহ জালালের মা রেনু বেগম গত ৭ সেপ্টেম্বর খালিশপুর থানার ওসিসহ ১৩ জনের বিরুদ্ধে মহানগর হাকিম আদালতে মামলা করেন। আদালত মামলাটি তদন্ত করে পুলিশকে ১৮ অক্টোবরের মধ্যে প্রতিবেদন দাখিলের নির্দেশ দিয়েছেন।
