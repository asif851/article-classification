
গত কয়েক দিনে দেশের বিভিন্ন স্থানে সংখ্যালঘু সম্প্রদায়ের ওপর এবং ধর্মীয় উপাসনালয়ে সংঘটিত বর্বরোচিত হামলা, অগ্নিসংযোগ ও নির্যাতনের ঘটনায় গভীর উদ্বেগ প্রকাশ করেছে ট্রান্সপারেন্সি ইন্টারন্যাশনাল বাংলাদেশ (টিআইবি)। এ ধরনের হামলা বন্ধে প্রশাসনিক পদক্ষেপ গ্রহণ, ঘটনার তদন্ত এবং দোষী ব্যক্তিদের শাস্তির দাবি জানিয়েছে ওই সংস্থাটি। গতকাল শুক্রবার এক বিবৃতিতে এ দাবি জানানো হয়। এতে বলা হয়, সাম্প্রতিক সময়ে পাবনার সাঁথিয়া উপজেলার বনগ্রাম, লালমনিরহাটের মহেন্দ্রনগর ইউনিয়নের মাঝিপাড়া গ্রাম, কালীগঞ্জ ও পাটগ্রাম উপজেলা, খাগড়াছড়ির মহালছড়ি, ফরিদপুরের বোয়ালমারী উপজেলার ভাটদী বাজার এবং রাজশাহী মহানগরসহ কয়েকটি স্থানে হামলার ঘটনাগুলো পরিকল্পিত ও উদ্দেশ্যমূলক। প্রশাসন, আইন প্রয়োগকারী সংস্থা ও সর্বোপরি রাজনৈতিকভাবে এখনই পদক্ষেপ গ্রহণ না করলে এ ঘটনা আরও ভয়াবহ রূপ ধারণ করতে পারে।টিআইবির নির্বাহী পরিচালক ড. ইফতেখারুজ্জামান বলেন, ‘সংখ্যালঘু সম্প্রদায়ের ওপর এবং তাদের ধর্মীয় স্থাপনায় আক্রমণের এজাতীয় ঘটনা বাংলাদেশের স্বাধীনতা, তথা মুক্তিযুদ্ধের চেতনার পরিপন্থী। সাম্প্রদায়িক সম্প্রীতি ও ধর্ম-জাতিনির্বিশেষে সব নাগরিকের সম-অধিকারে অঙ্গীকারবদ্ধ বাংলাদেশে এজাতীয় আক্রমণ কোনোভাবেই গ্রহণযোগ্য নয়।’ তিনি বলেন, ‘আগামী নির্বাচনকে সামনে রেখে ভয়ভীতি প্রদর্শন এবং অসুস্থ ও ধ্বংসাত্মক রাজনৈতিক উদ্দেশ্যে এ ধরনের আক্রমণ হচ্ছে।’ বিজ্ঞপ্তি।
