
ঢাকা বিশ্ববিদ্যালয়ের মনোবিজ্ঞান বিভাগের একজন শিক্ষককে ‘নৈতিক স্খলনের দায়ে’ অনির্দিষ্টকালের জন্য অব্যাহতি দিয়েছে বিভাগের একাডেমিক কমিটি। শিক্ষকের জন্য বরাদ্দ করা কক্ষ থেকে তাঁর নামফলক খুলে কক্ষটি সিলগালা করে দেওয়া হয়েছে।
গতকাল বৃহস্পতিবার এই সিদ্ধান্ত নেওয়া হয়। এই শিক্ষকের কক্ষ থেকেই তালাবদ্ধ অবস্থায় এক নারী শিক্ষককে গত শনিবার উদ্ধার করা হয়েছিল।
পরদিন শিক্ষকের স্ত্রী অভিযোগ করেন, এক বছর ধরে এই দুজনের মধ্যে অবৈধ সম্পর্ক চলছে। এর আগেও একবার এই দুজনকে একসঙ্গে একই কক্ষে পাওয়া গিয়েছিল। তখন বিভাগের অন্য শিক্ষকদের সহায়তায় বিষয়টি সমাধানের চেষ্টা করা হয়। ওই শিক্ষক তখন স্ত্রীর কাছে সময় চেয়েছিলেন। স্ত্রী তাঁদের সন্তানের কথা ভেবে শিক্ষককে ক্ষমা করে দিয়েছিলেন।
এরপর গতকাল মনোবিজ্ঞান বিভাগের একাডেমিক কমিটির সভায় নৈতিক স্খলনের দায়ে ওই শিক্ষককে শিক্ষা কার্যক্রম থেকে অনির্দিষ্টকালের জন্য অব্যাহতি দেওয়া হয়। পাশাপাশি এই শিক্ষকের বিরুদ্ধে বিশ্ববিদ্যালয় থেকেও ব্যবস্থা নেওয়ার সুপারিশ জানিয়ে উপাচার্যকে চিঠি দেওয়া হয়েছে। বিভাগের চেয়ারম্যান অধ্যাপক নাসরিন ওয়াদুদ সাংবাদিকদের এই তথ্যের সত্যতা নিশ্চিত করেন।
 
