
বিএনপির নেতৃত্বাধীন ১৮ দলের ৭২ ঘণ্টা অবরোধের শেষ দিন ও জামায়াতের ডাকা হরতালে গতকাল সোমবার পিরোজপুরের মঠবাড়িয়া এবং যশোরের অভয়নগরে আওয়ামী লীগ ও অবরোধকারীদের মধ্যে সংঘর্ষে পুলিশসহ ৩১ জন আহত হয়েছে। মঠবাড়িয়া ও অভয়নগরে আটটি মোটরসাইকেল ও তিনটি দোকান ভাঙচুর করা হয়েছে। ফরিদপুরে একটি মিনিবাসে আগুন দেওয়া হয়েছে। সাতক্ষীরায় টায়ারে আগুন জ্বালিয়ে সড়ক অবরোধ করা হয়েছে। খুলনা, যশোর ও অভয়নগরে ১২টি ককটেলের বিস্ফোরণ ঘটানো হয়েছে। সহিংসতা চালানোর অভিযোগে গতকাল মঠবাড়িয়া, ফরিদপুরের মধুখালী থেকে ২৫ জনকে আটক করেছে পুলিশ।গত রোববার রাতে নড়াইলে জেলা প্রশাসকের (ডিসি) বাসভবনে ও জেলা আওয়ামী লীগের সভাপতির বাড়িতে বোমা হামলা চালানো হয়েছে। ফরিদপুরে দুটি ট্রাক এবং রাজবাড়ীতে একটি যাত্রীবাহী বাসে আগুন দিয়েছেন অবরোধকারীরা। একই রাতে চুয়াডাঙ্গায় রেলপথে পাহারা দেওয়ার সময় দুই আনসার সদস্যকে কুপিয়ে জখম করা হয়েছে। আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:মঠবাড়িয়া (পিরোজপুর): বেলা ১১টার দিকে তুষখালী সড়কের পৌর আওয়ামী লীগের কার্যালয়ের সামনে বিএনপি ও জামায়াতের নেতা-কর্মীদের সঙ্গে আওয়ামী লীগের নেতা-কর্মীদের সঙ্গে সংঘর্ষ শুরু হয়। সংঘর্ষে উপজেলা আওয়ামী লীগের সভাপতি ও পৌর মেয়র রফিউদ্দিন আহমেদ, টিকিকাটা ইউনিয়ন বিএনপির সভাপতি হেমায়েত উদ্দিনসহ উভয় দলের ২০ জন আহত হন। পরিস্থিতি নিয়ন্ত্রণে আনতে গিয়ে মঠবাড়িয়া থানার এএসআই মুরতাজুল ইসলামসহ পুলিশের পাঁচ সদস্য আহত হন। এই ঘটনায় পুলিশ সাপলেজা ইউনিয়ন বিএনপির সভাপতি হাবিবুর রহমানসহ ২০ জনকে আটক করেছে। আওয়ামী লীগ উপজেলা বিএনপির কার্যালয়সহ সাতটি মোটরসাইকেল ভাঙচুর করেছে বলে অভিযোগ পাওয়া গেছে।ফরিদপুর: সন্ধ্যায় ফরিদপুর শহরের ভাঙ্গা রাস্তার মোড়ে একটি মিনিবাসে আগুন দিয়েছেন অবরোধকারীরা। বেলা দেড়টার দিকে ঢাকা-খুলনা মহাসড়কের মধুখালী উপজেলার বোয়ালিয়া এলাকায় পিকেটিং করার সময় কৃষ্ণনগর ইউনিয়ন যুবদলের আহ্বায়ক মুকুল হোসেনসহ পাঁচজনকে আটক করেছে পুলিশ। রোববার রাত ১২টার দিকে ঢাকা-খুলনা মহাসড়কে সদরের চণ্ডীপুর এলাকায় একটি ট্রাকে আগুন দেওয়া হয়। রাত আড়াইটার দিকে ফরিদপুর সদরের পেয়ারপুর এলাকায় বরিশাল সিটি করপোরেশনের একটি ট্রাকে অগ্নিসংযোগ করা হয়।নড়াইল: রোববার রাত সাড়ে ১০টার দিকে একটি মোটরসাইকেলে করে তিনজন দুর্বৃত্ত এসে জেলা প্রশাসকের বাসভবনের ভেতরের রাস্তায় একটি বোমা ছুড়ে চলে যায়। একই সময় দুর্বৃত্তরা জেলা পরিষদের প্রশাসক ও জেলা আওয়ামী লীগের সভাপতি সুবাস বোসের বাড়িতে বোমার বিস্ফোরণ ঘটায়। সদর থানার ওসি রফিকুল ইসলাম ঘটনার সত্যতা নিশ্চিত করেছেন।যশোর: সকাল সাতটার দিকে শহরের চিত্রা মোড় এলাকায় জেলা আওয়ামী লীগের কার্যালয়ের সামনে দুটি ককটেলের বিস্ফোরণ ঘটানো হয়েছে।অভয়নগর (যশোর): সকালে রাজঘাটে জামায়াত-শিবিরের কর্মীরা হরতালের সমর্থনে মিছিল বের করলে আওয়ামী লীগের কর্মীরা বাধা দেন। এতে উভয় পক্ষের মধ্যে সংঘর্ষ শুরু হয়। কিছুক্ষণ পর পুলিশ ঘটনাস্থলে পৌঁছালে তারা আটটি ককটেলের বিস্ফোরণ ঘটায় এবং একটি মোটরসাইকেল ও তিনটি দোকান ভাঙচুর করে।খুলনা: সকাল আটটার দিকে নগরের সুন্দরবন কলেজের সামনে ছাত্রদলের নেতা-কর্মীরা দুটি ককটেলের বিস্ফোরণ ঘটান।সাতক্ষীরা: সকালে শহরের সাতক্ষীরা-যশোর সড়কের কদমতলা এলাকায় টায়ার জ্বালিয়ে ও গাছের গুঁড়ি ফেলে সড়ক যোগাযোগ বিচ্ছিন্ন করে দেন অবরোধকারীরা।চুয়াডাঙ্গা: রোববার দিবাগত রাত ১২টার দিকে জীবননগর উপজেলার উথলীতে রেলপথে নাশকতা প্রতিরোধের দায়িত্বে থাকা তিন আনসার সদস্যকে কুপিয়ে জখম করেছে দুর্বৃত্তরা।
 
