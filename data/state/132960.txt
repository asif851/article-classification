
বাংলাদেশিদের জন্য ভিসা সহজ করা হবে বলে আশ্বস্ত করেছে ভারত। আজ মঙ্গলবার সকালে বাংলাদেশ-ভারত স্বরাষ্ট্রসচিব পর্যায়ের বৈঠকে ভারতের পক্ষ থেকে এই আশ্বাস দেওয়া হয়।
বৈঠকে বাংলাদেশের পক্ষে নেতৃত্ব দেন স্বরাষ্ট্র মন্ত্রণালয়ের জ্যেষ্ঠ সচিব মোজাম্মেল হক। আর ভারতের পক্ষে নেতৃত্ব দেন দেশটির স্বরাষ্ট্রসচিব রাজীব মহর্ষি।বৈঠকের পর স্বরাষ্ট্রসচিব মোজাম্মেল হক প্রথম আলোকে বলেন, বৈঠকে গতানুগতিক এজেন্ডার বাইরে বাংলাদেশের নাগরিকদের জন্য ভারতের ভিসা সহজ করার বিষয়টি গুরুত্ব দিয়ে আলোচনা করা হয়েছে। বাংলাদেশের পক্ষ থেকে তাঁদের কাছে ভারতের ভিসা পাওয়ার জটিলতা ও ভোগান্তির বিষয়গুলো তুলে ধরা হয়েছে। জবাবে দেশটির স্বরাষ্ট্রসচিব বলেছেন, ভিসা-প্রক্রিয়া সহজীকরণ করা হবে।তিনি বলেন, বৈঠকে সীমান্তে হত্যা শূন্যে নামিয়ে আনতে ভারতের প্রতি আহ্বান জানানো হয়েছে। এ ব্যাপারে ভারত দুই দেশের নাগরিকদেরই আন্তর্জাতিক সীমান্তে নিয়মনীতি মেনে চলতে আহ্বান জানিয়েছেন। সচিব বলেন, এ বছরের মার্চ থেকে এখন পর্যন্ত বাংলাদেশের ২৬ জন নাগরিক সীমান্তে হত্যার শিকার হয়েছেন। অন্যদিকে চোরাচালানসহ নানা কারণে ভারতের ৮ জন নাগরিক মারা গেছেন। তবে সচিব বলেছেন, বিজিবির গুলিতে কেউ নিহত হয়েছেন এমন তথ্য তাঁর কাছে নেই।ভারতের কারাগারে থাকা বন্দীদের ফিরিয়ে আনার বিষয়ে জানতে চাইলে মোজাম্মেল হক প্রথম আলোকে বলেন, দুই দেশের কাছে যেসব সন্ত্রাসী, দাগি অপরাধী আছে তাদের নিজ নিজ দেশে ফিরিয়ে নেওয়ার ব্যাপারে আলোচনা হয়েছে। তবে নির্দিষ্ট কারও সম্পর্কে আলোচনা হয়নি। বৈঠকে আইএস, সন্ত্রাসবাদ ও জঙ্গিবাদ নিয়ে আলোচনা হয়েছে। এদের দমনে দুই দেশ একসঙ্গে কাজ করার ব্যাপারে সম্মত হয়েছে।স্বরাষ্ট্রসচিব মোজাম্মেল হক বলেন, এটি ১৭তম বৈঠক। তবে অতীতের যেকোনো বৈঠকের চেয়ে এটি অনেক বেশি ফলপ্রসূ। ইতিমধ্যে দুই দেশের অনেক অনিষ্পন্ন ইস্যু নিষ্পত্তি হয়েছে। বাকিগুলো দ্রুত নিষ্পত্তির ব্যাপারে আলোচনায় দুই দেশই একমত পোষণ করেছে।বৈঠকে বাংলাদেশের পক্ষে আরও ছিলেন সীমান্ত রক্ষী বাহিনীর (বিজিবি) মহাপরিচালক আজিজ আহমেদ, পুলিশের মহাপরিদর্শক (আইজিপি) শহীদুল হক প্রমুখ। ভারতের স্বরাষ্ট্রসচিব ছাড়াও মন্ত্রণালয়ের আরও ১৬ জন কর্মকর্তা উপস্থিত ছিলেন।
