
পূর্ব সুন্দরবনের শ্যালা নদীতে ডুবে যাওয়া তেলবাহী জাহাজের চালক (মাস্টার) মোখলেসুর রহমানের (৫০) লাশ উদ্ধার করা হয়েছে।জাহাজডুবির পাঁচ দিন পর আজ রোববার সকালে সুন্দরবন পূর্ব বিভাগের চাঁদপাই রেঞ্জের শ্যালা নদীর জয়মনির বাদামতলা এলাকা থেকে লাশটি উদ্ধার করা হয়।মোখলেসুরের বাড়ি বরিশালের বাকেরগঞ্জ উপজেলার লক্ষ্মীপাশা গ্রামে। তাঁর বাবার নাম উজ্জত আলী। শ্যালা নদীতে ডুবে যাওয়া তেলবাহী ওটি সাউদার্ন স্টার-৭ জাহাজের চালক ছিলেন তিনি।তেলবাহী জাহাজটির মালিকানা প্রতিষ্ঠান মেসার্স হারুন অ্যান্ড কোম্পানির ব্যবস্থাপক গিয়াস উদ্দিন বলেন, আজ ভোর ছয়টার দিকে স্থানীয় জেলেরা লাশটি ভাসতে দেখে বন বিভাগকে খবর দেন। পরে গ্রামবাসী, জেলে ও বন বিভাগের কর্মীরা ঘটনাস্থলে গিয়ে লাশটি উদ্ধার করেন।চাঁদপাইরেঞ্জ স্টেশনের স্টেশন কর্মকর্তা আবুল কালাম আজাদ বলেন, মোখলেসুরের লাশ উদ্ধার করে চাঁদপাইরেঞ্জ স্টেশন কার্যালয়ের সামনে রাখা হয়েছে।চাঁদপাই নৌপুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মো. নজরুল ইসলাম বলেন, ময়নাতদন্তের জন্য মোখলেসুরের লাশ বাগেরহাট সদর হাসপাতালে পাঠানো হবে।৯ ডিসেম্বর শ্যালা নদীতে নোঙর করা ওটি সাউদার্ন স্টার-৭ নামের তেলবাহী জাহাজটি অপর একটি মালবাহী জাহাজের ধাক্কায় ডুবে যায়। ডুবে যাওয়ার পর চালক নিখোঁজ হন। অপর ছয় কর্মচারী সাঁতরে তীরে ওঠেন।
