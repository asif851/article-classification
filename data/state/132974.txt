
পরিবেশ আইনবিদ সৈয়দা রিজওয়ানা হাসানের স্বামী আবু বকর সিদ্দিক অপহরণের ঘটনায় গভীর উদ্বেগ প্রকাশ করেছেন বিশিষ্ট নাগরিকেরাসহ বিভিন্ন দল ও সংগঠন। সবাই অবিলম্বে আবু বকরকে সুস্থ অবস্থায় উদ্ধার ও অপহরণকারী চক্রকে গ্রেপ্তারের দাবি জানিয়েছেন।গতকাল বৃহস্পতিবার পৃথক বিবৃতিতে উদ্বেগ প্রকাশ করে এ দাবি জানানো হয়।গণফোরামের সভাপতি ড. কামাল হোসেন ও সাধারণ সম্পাদক মোস্তফা মহসীন যৌথ বিবৃতিতে বলেন, ‘আবু বকর অপহরণের ঘটনায় আমরা গভীর উদ্বিগ্ন। সারা দেশে যেভাবে গুম-খুনের ঘটনা চলছে, তাতে জনগণের উৎকণ্ঠা বেড়েই চলেছে।’পৃথক বিবৃতিতে জাতীয় পার্টির (জাপা) চেয়ারম্যান এইচ এম এরশাদ বলেন, এ ঘটনায় জনমনে সংশয় ও আতঙ্কের সৃষ্টি হচ্ছে। তিনি আবু বকর সিদ্দিককে সুস্থ অবস্থায় খুঁজে বের করে পরিবারের কাছে হস্তান্তর এবং এর সঙ্গে জড়িত ব্যক্তিদের দৃষ্টান্তমূলক শাস্তি দিতে সরকারের কাছে দাবি জানান।বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ) যৌথ বিবৃতিতে বলেছে, আবু বকর অপহরণের দায় সরকার এড়াতে পারে না।আবু বকরকে দ্রুত সুস্থভাবে উদ্ধারের জন্য সব ধরনের প্রশাসনিক শক্তি প্রয়োগ করার জন্য সরকার ও প্রশাসনের প্রতি জোর দাবি জানান সুশাসনের জন্য নাগরিকের (সুজন) সভাপতি এম হাফিজ উদ্দিন খান ও সম্পাদক বদিউল আলম মজুমদার, বাংলাদেশ মহিলা পরিষদের সভাপতি আয়শা খানম ও সাধারণ সম্পাদক মালেকা বানু, আইন ও সালিশ কেন্দ্রের নির্বাহী পরিচালক সুলতানা কামাল, জাতীয় মুক্তি কাউন্সিলের সভাপতি বদরুদ্দীন উমর, বাংলাদেশ জাতীয় মহিলা আইনজীবী সমিতি, মানুষের জন্য ফাউন্ডেশন, গণতান্ত্রিক বাম মোর্চা ও শ্রমিক নিরাপত্তা ফোরাম।সমাবেশ: আবু বকরকে অপহরণের প্রতিবাদে ও তাঁকে দ্রুত উদ্ধারের দাবিতে গতকাল জাতীয় প্রেসক্লাবের সামনে সমাবেশের আয়োজন করে ‘লেখক-শিল্পী-সংস্কৃতিকর্মী-শিক্ষক-শিক্ষার্থী-রাজনৈতিক কর্মী-পেশাজীবীবৃন্দ’। সমাবেশে সংহতি জানান অধ্যাপক আহমেদ কামাল, অধ্যাপক আনু মুহাম্মদ, ইংরেজি দৈনিক নিউ এজ-এর সম্পাদক নুরুল কবির প্রমুখ।
