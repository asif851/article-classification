

বিএনপির স্থায়ী কমিটির সদস্য মাহবুবুর রহমান বলেছেন, ঈদুল আজহার পর বিএনপির আন্দোলনে নতুন মাত্রা যোগ হবে।আজ মঙ্গলবার রাজধানীর শেরেবাংলা নগরে বিএনপির প্রতিষ্ঠাতা জিয়াউর রহমানের কবরে শ্রদ্ধা জানানোর পর মাহবুব সাংবাদিকদের এ কথা বলেন।এর আগে জাতীয়তাবাদী মুক্তিযোদ্ধা দলের প্রতিষ্ঠাবার্ষিকী উপলক্ষে সংগঠনের নেতা-কর্মীদের নিয়ে জিয়াউর রহমানের কবরে শ্রদ্ধা জানান বিএনপির এই নেতা।মাহবুবুর রহমান বলেন, বিএনপি আন্দোলনের মধ্যেই আছে। বিএনপির আন্দোলন অহিংস আন্দোলন। পাশাপাশি দলকে সংগঠিত করার কাজও চলছে।বর্তমান সংসদ অকার্যকর—দাবি করে এ সংসদ ভেঙে দিয়ে আলোচনার ভিত্তিতে দ্রুত একটি গ্রহণযোগ্য নির্বাচন দেওয়ার দাবি জানান মাহবুব। তিনি বলেন, বর্তমান সংসদ জনগণকে প্রতিনিধিত্ব করে না। ‘প্রহসনের’ নির্বাচনে ১৫৪ জন বিনা প্রতিদ্বন্দ্বিতায় নির্বাচিত হয়েছেন। এ সংসদে যাঁরা সাংসদ, তাঁরা ‘ভুয়া’।
