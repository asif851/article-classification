
নবম জাতীয় সংসদের আটটি সংসদীয় স্থায়ী কমিটি পুনর্গঠন করা হয়েছে। স্পিকার শিরীন শারমিন চৌধুরীর সভাপতিত্বে অনুষ্ঠিত অধিবেশনে আজ মঙ্গলবার শুরুতে এই কমিটি পুনর্গঠন করা হয়। সংসদ নেতা ও প্রধানমন্ত্রী শেখ হাসিনা এ সময় অধিবেশনে উপস্থিত ছিলেন।
পুনর্গঠিত কমিটিগুলো হলো পিটিশন কমিটি, বিশেষ অধিকার-সম্পর্কিত স্থায়ী কমিটি, কার্যপ্রণালি বিধি-সম্পর্কিত স্থায়ী কমিটি, মহিলা ও শিশুবিষয়ক মন্ত্রণালয়-সম্পর্কিত স্থায়ী কমিটি, পররাষ্ট্র মন্ত্রণালয়-সম্পর্কিত স্থায়ী কমিটি, স্বাস্থ্য ও পরিবারকল্যাণ মন্ত্রণালয়-সম্পর্কিত স্থায়ী কমিটি, বাণিজ্য মন্ত্রণালয়-সম্পর্কিত স্থায়ী কমিটি এবং তথ্য ও যোগাযোগ মন্ত্রণালয়-সম্পর্কিত স্থায়ী কমিটি। 
স্পিকার পদ থেকে আবদুল হামিদ দেশের রাষ্ট্রপতি নির্বাচিত হয়েছেন। এর ফলে কমিটি পুনর্গঠনের ক্ষেত্রে পদাধিকার বলে স্পিকার আবদুল হামিদ যেসব কমিটির সভাপতি ছিলেন, সেগুলোতে নতুন স্পিকার শিরীন শারমিন চৌধুরী সভাপতি হয়েছেন। মন্ত্রণালয়-সম্পর্কিত সংসদীয় কমিটির ক্ষেত্রেও নতুন মন্ত্রী নিয়োগ হওয়ায় মূলত এগুলো পুনর্গঠন করা হয়েছে।
স্পিকার শিরীন শারমিন চৌধুরী নিজে একটি এবং বাকিগুলো সংসদ নেতা শেখ হাসিনার পক্ষে প্রধান হুইপ আব্দুস শহীদ পুনর্গঠনের প্রস্তাব করেন। পরে এগুলো কণ্ঠভোটে পাস হয়।
পিটিশন কমিটিতে পদাধিকার বলে স্পিকার শিরীন শারমিন চৌধুরী সভাপতি এবং আলী আশরাফ ও বেনজীর আহমেদকে সদস্য করা হয়েছে। বিশেষ অধিকার কমিটির শূন্য আসনে প্রধান হুইপ আব্দুস শহীদকে অন্তর্ভুক্ত করা হয়েছে। এই কমিটির সভাপতিও পদাধিকার বলে স্পিকার।
কার্যপ্রণালি বিধি কমিটিতে সরকারি দলের জ্যেষ্ঠ সদস্য আমীর হোসেন আমুকে অন্তর্ভুক্ত করা হয়েছে। এই কমিটির সাবেক সদস্য শিরীন শারমিন চৌধুরী স্পিকার হিসেবে সভাপতি হয়েছেন।
তথ্য ও যোগাযোগ প্রযুক্তি মন্ত্রণালয়ে নেত্রকোনার সাংসদ ওয়ারেসাত হোসেন বেলাল ও ইসরাফিল আলমকে অন্তর্ভুক্ত করা হয়েছে। সংরক্ষিত আসনের সাংসদ ফজিলাতুন নেসা ইন্দিরাকে সভাপতি করে মহিলা ও শিশুবিষয়ক মন্ত্রণালয়-সম্পর্কিত সংসদীয় কমিটি পুনর্গঠন করা হয়েছে। এই কমিটির সাবেক সভাপতি মেহের আফরোজ প্রতিমন্ত্রী হওয়ায় কমিটি পুনর্গঠন করা হয়। পররাষ্ট্র মন্ত্রণালয়-সম্পর্কিত সংসদীয় কমিটির সদস্য হিসেবে নসরুল হামিদ ও জাহিদ মালেককে অন্তর্ভুক্ত করা হয়েছে। বাণিজ্য মন্ত্রণালয়-সম্পর্কিত সংসদীয় স্থায়ী কমিটিতে সদস্য হিসেবে আলী আসগরকে এবং স্বাস্থ্য ও পরিবারকল্যাণ মন্ত্রণালয়-সম্পর্কিত সংসদীয় কমিটিতে আমানুর রহমানকে অন্তর্ভুক্ত করা হয়েছে।
