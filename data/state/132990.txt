
রাষ্ট্রপতি আবদুল হামিদ নির্বাচন কমিশন (ইসি) পুনর্গঠনের জন্য শিগগিরই পাঁচ সদস্যবিশিষ্ট সার্চ কমিটি গঠন করবেন।
পরিচয় প্রকাশে অনিচ্ছুক বঙ্গভবনের এক কর্মকর্তা বার্তা সংস্থা ইউএনবিকে বলেন, রাষ্ট্রপতি দ্রুত সার্চ কমিটি গঠন করবেন। ওই কমিটি প্রধান নির্বাচন কমিশনার (সিইসি) এবং নির্বাচন কমিশনারদের (ইসি) নাম রাষ্ট্রপতির কাছে সুপারিশ করবে।
ওই কর্মকর্তা জানান, ১৮ জানুয়ারি ইসি পুনর্গঠনে বিভিন্ন রাজনৈতিক দলের সঙ্গে রাষ্ট্রপতির সংলাপ শেষ হবে। এই সংলাপ শেষ হওয়ার পরই দ্রুত সার্চ কমিটি গঠন করা হবে।
ক্ষমতাসীন আওয়ামী লীগ, বিএনপি, জাতীয় পার্টিসহ ২৩টি রাজনৈতিক দল আলাদাভাবে রাষ্ট্রপতির সঙ্গে ইসি পুনর্গঠন নিয়ে আলোচনা করেছে। ১৬ থেকে ১৮ জানুয়ারির মধ্যে সংলাপে অংশ নিতে আটটির বেশি রাজনৈতিক দলকে আমন্ত্রণ জানানো হয়েছে। রাষ্ট্রপতির সঙ্গে সংলাপের সময় বেশির ভাগ রাজনৈতিক দল সিইসি ও ইসি নিয়োগ করতে একটি আইন পাসের প্রস্তাব করেছিল। কিন্তু এবার এ প্রস্তাব বাস্তবায়নের সম্ভাবনা কম বলে মনে করা হচ্ছে।
প্রয়াত রাষ্ট্রপতি জিল্লুর রহমান ২০১২ সালে ২৪টি রাজনৈতিক দলের সঙ্গে সংলাপের পর চার সদস্যবিশিষ্ট সার্চ কমিটি গঠন করেন। সেই ধারাবাহিকতায় রাষ্ট্রপতি আবদুল হামিদও সার্চ কমিটি গঠন করতে যাচ্ছেন।
রাষ্ট্রপতি আবদুল হামিদ নির্বাচন কমিশন গঠন বিষয়ে গত ১৮ ডিসেম্বর রাজনৈতিক দলগুলোর সঙ্গে আলোচনা শুরু করেন। বর্তমান নির্বাচন কমিশনের মেয়াদ এই ফেব্রুয়ারিতে শেষ হচ্ছে।
