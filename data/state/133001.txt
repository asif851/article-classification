
রাজধানীর শ্যামপুর থানা আওয়ামী লীগের সহসভাপতি মোহাম্মদ উল্লাহ ও তাঁর গাড়িচালক হারুন অর রশিদ হত্যা মামলায় ছয়জনকে মৃত্যুদণ্ড ও দুজনকে যাবজ্জীবন কারাদণ্ড দেওয়া হয়েছে।
আজ মঙ্গলবার ঢাকার অতিরিক্ত মহানগর দায়রা জজ আদালত-৪–এর বিচারক জাহিদুল কবির এ রায় ঘোষণা করেন। একই মামলায় খালাস পেয়েছেন চার আসামি।
ফাঁসির দণ্ডপ্রাপ্ত আসামিরা হলেন রায়হান খোকন, জাকির হোসেন, মো. জাভেদ, আরিফ হোসেন, জুম্মন ও হীরা। এঁদের মধ্যে রায়হান ও হীরা পলাতক। অন্যরা কারাগারে। যাবজ্জীবন কারাদণ্ডপ্রাপ্ত আসামিরা হলেন শরিফুল ইসলাম ও আমির হোসেন। খালাস পাওয়া চারজন হলেন শাহ আলম, শফিকুল আলম, ইমন ও মিলন।
আদালতের সরকারী কৌঁসুলি সাইফুল ইসলাম প্রথম আলোকে বলেন, নৃশংসভাবে মোহাম্মদ উল্লাহ ও তাঁর গাড়িচালক হারুনকে খুন করে দুর্বৃত্তরা। রাষ্ট্রপক্ষ সন্দেহাতীতভাবে প্রমাণ করতে সক্ষম হওয়ায় ছয়জনকে ফাঁসি ও দুজনকে যাবজ্জীবন কারাদণ্ড দিয়েছেন আদালত।
২০১১ সালের ২৩ ফেব্রুয়ারি রাজধানী কদমতলী থানার কাকলী ক্লাবের কাছে আওয়ামী লীগ নেতা মোহাম্মদ উল্লাহ ও তাঁর গাড়ির চালক হারুনুর রশিদ সন্ত্রাসীদের গুলিতে নিহত হন। প্রত্যক্ষদর্শীরা তখন জানিয়েছিলেন, মোহাম্মদ উল্লাহ তাঁর ছোট মেয়ের বিয়ের কার্ড বিলি করে ৮৮ নম্বর ওয়ার্ডের দিকে যাচ্ছিলেন। তাঁর গাড়ি কাকলী ক্লাবের কাছে এলে ছয়জন সশস্ত্র সন্ত্রাসী গাড়ি থামিয়ে গুলি করে। সন্ত্রাসীরা প্রথমে গাড়িচালক হারুনুর রশিদের চোয়ালে গুলি করে। এরপর তারা মোহাম্মদ উল্লাহকে গুলি করে ক্লাবের গলি দিয়ে পালিয়ে যায়। গুরুতর আহত অবস্থায় দুজনকে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসকেরা তাঁদের মৃত ঘোষণা করেন। ছয়জন সন্ত্রাসীর মধ্যে তিনজন ছিল মুখোশ পরা।
ঘটনার পরের দিনই নিহত মোহাম্মদ উল্লার স্ত্রী কোহিনূর বেগম কদমতলী থানায় হত্যা মামলা করেন। পুলিশ তদন্ত শেষে ওই বছরের ৩১ অক্টোবর ১২ জনের বিরুদ্ধে অভিযোগপত্র দেয়। ২০১২ সালে ১৭ সেপ্টেম্বর অভিযোগ গঠনের মধ্য দিয়ে বিচার শুরু হয়।
মোহাম্মদ উল্লাহ খুন হওয়ার পর আওয়ামী লীগ নেতা সাবেক সাংসদ সানজিদা খানম বলেছিলেন, মোহাম্মদ উল্লাহ আসন্ন সিটি করপোরেশন নির্বাচনে কমিশনার পদে নির্বাচন করতে চাচ্ছিলেন। এ জন্য অনেকে তাঁকে হুমকি দিচ্ছিল বলে তিনি তাঁকে জানিয়েছিলেন।আরও পড়ুন...শ্যামপুরে আওয়ামী লীগ নেতা খুনপরিকল্পনা হয় বিদেশে, খুন করে ভাড়াটে খুনি
 
