
হবিগঞ্জের বাহুবলে চার শিশুকে হত্যার ​রেশ কাটতে না কাটতে আবারও চার শিশুকে খোঁজে পাওয়া যাচ্ছে না। তারা একটি মাদ্রাসার শিক্ষার্থী। গতকাল শুক্রবার বিকেল থেকে তারা নিখোঁজ।
নিখোঁজ ছাত্ররা হলো হবিগঞ্জ সদর উপজেলার দরিয়াপুর গ্রামের আবদুল আওয়ালের ছেলে শাহনুর (১১), জেলার নবীগঞ্জ উপজেলার সুজাপুর গ্রামের মো. আবদুল্লাহর ছেলে নয়ন (১২), বাহুবল উপজেলার চারগাঁও গ্রামের আহমেদ রশিদ মিয়ার ছেলে রাশিদ (১৩) ও একই উপজেলার আব্দানারায়ণপুর গ্রামের আবদুল আহাদের ছেলে ইমতিয়া (১২)। তারা হবিগঞ্জ সদর উপজেলার বাছিরগঞ্জ পূর্ব নোওয়াগাও হাফিজিয়া মাদ্রাসার শিক্ষার্থী।
শায়েস্তাগঞ্জ থানার ভারপ্রাপ্ত কর্মকর্তা (ওসি) ইয়াছিনুল হক প্রাথমিকভাবে বলেন, এ শিক্ষার্থীরা গত শুক্রবার বিকেলে মাদ্রাসা থেকে নিজেদের কাজে বের হয়। এরপর আর ফেরেনি। স্থানীয় লোকজন ও কমি​উনিটি পুলিশ আজ বিষয়টি থানায় জানায়। এরপর থেকে সম্ভাব্য বিভিন্ন স্থানে তাদের খোঁজ করা হচ্ছে।
নিখোঁজ শাহনুরের বাবা আবদুল আওয়াল প্রথম আলোকে মোবাইলে জানান, গতকাল বিকেলে তিনি ওই চার শিশুকে এক সঙ্গে শায়েস্তাগঞ্জ শহরে দেখেছেন। এ সময় শিশুরা জানায়, তারা পাঞ্জাবি তৈরি করতে স্থানীয় এক টেইলার্সে যাচ্ছে।
গত ১২ ফেব্রুয়ারি বাহুবল উপজেলায় চার শিশু নিখোঁজ হয়। পাঁচ দিন পর বালুচাপা অবস্থায় তাদের লাশ পাওয়া যায়।
