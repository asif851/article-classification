
ফেনী সদর উপজেলার বালিগাঁও ইউনিয়নের মধুয়্যাই এলাকায় গতকাল মঙ্গলবার রাতে জয়নাল আবদীন (৪৫) নামে যুবলীগের এক নেতাকে গুলি করে হত্যা করেছে দুর্বৃত্তরা।নিহত জয়নাল আবদীন বালিগাঁও ইউনিয়ন পরিষদের (ইউপি) সাবেক সদস্য। তাঁর বাড়ি মধুয়্যাই গ্রামে। তিনি ইউনিয়ন যুবলীগের সাবেক সহসভাপতি।পুলিশ ও স্থানীয় সূত্র জানায়, গতকাল রাত সাড়ে নয়টার দিকে জয়নাল আবদীন ফেনী শহর থেকে ফেনী-কুটিরহাট সড়ক হয়ে মোটরসাইকেলযোগে মধুয়্যাই গ্রামের বাড়িতে যাচ্ছিলেন। বাড়ির অদূরে এ্যাক্কার দোকান এলাকায় আগে থেকে ওত পেতে থাকা দুর্বৃত্তরা তাঁকে লক্ষ্য করে গুলি করে। এতে তিনি মাটিতে লুটিয়ে পড়েন। এ সময় স্থানীয় লোকজনকে এগিয়ে আসতে দেখে দুর্বৃত্তরা পালিয়ে যায়। এলাকাবাসী গুরুতর আহত জয়নালকে উদ্ধার করে ফেনী সদর হাসপাতালে নিয়ে যান। হাসপাতালের জরুরি বিভাগে চিকিৎসাধীন অবস্থায় তিনি মারা যান।ফেনী সদর হাসপাতালের আবাসিক চিকিৎসা কর্মকর্তা (আরএমও) অসীম কুমার সাহা জানান, ময়নাতদন্তের জন্য জয়নাল আবদীনের লাশ হাসপাতালের মর্গে রাখা হয়েছে।ফেনী সদর মডেল থানার পরিদর্শক (তদন্ত) মো. শাহীনুজ্জামান দুর্বৃত্তদের গুলিতে জয়নাল আবদীনের মৃত্যুর সত্যতা নিশ্চিত করে বলেন, পুলিশ ঘটনাস্থল পরিদর্শন করেছে। দুর্বৃত্তদের গ্রেপ্তারের চেষ্টা চলছে।জেলা যুবলীগের সাধারণ সম্পাদক শুসেন চন্দ্র শীল হত্যাকাণ্ডের তীব্র নিন্দা জানিয়েছেন।
