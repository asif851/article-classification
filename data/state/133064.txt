
সব ক্ষেত্রে অবিলম্বে বাংলা ভাষা ব্যবহারে কার্যকর পদক্ষেপ গ্রহণে কেন নির্দেশ দেওয়া হবে না—তা জানতে চেয়ে রুল দিয়েছেন হাইকোর্ট।
আজ সোমবার বিচারপতি কাজী রেজা-উল হক ও বিচারপতি এ বি এম আলতাফ হোসেন সমন্বয়ে গঠিত হাইকোর্ট বেঞ্চ এক রিটের প্রাথমিক শুনানির পর এ রুল দেন।
একই সঙ্গে ইলেকট্রনিক মিডিয়া, গাড়ির নম্বরপ্লেট, সাইনবোর্ড, ব্যক্তিগত নামফলক এক মাসের মধ্যে বাংলায় লিখতে সংশ্লিষ্টদের প্রতি নির্দেশ দিয়েছেন আদালত। নির্দেশনা বাস্তবায়নের অগ্রগতি প্রতিবেদন ১ এপ্রিল আদালতে দাখিল করতে বিবাদীদের বলা হয়েছে।
মন্ত্রিপরিষদসচিব, আইনসচিব, স্বরাষ্ট্রসচিব ও সংস্কৃতিসচিবকে দুই সপ্তাহের মধ্যে রুলের জবাব দিতে বলা হয়েছে।
আদালতে রিটের পক্ষে শুনানি করেন আইনজীবী ইউনূস আলী আকন্দ। রাষ্ট্রপক্ষে ছিলেন ডেপুটি অ্যাটর্নি জেনারেল বিশ্বজিত রায়। আদেশের বিষয়টি জানিয়ে তিনি প্রথম আলোকে বলেন, ইংরেজিতে থাকা ইলেকট্রনিক মিডিয়ার বিজ্ঞাপন, গাড়ির নম্বরপ্লেট, সাইনবোর্ড, ব্যক্তিগত নামফলক এক মাসের মধ্যে বাংলায় লিখতে সংশ্লিষ্টদের প্রতি নির্দেশ দিয়েছেন আদালত। এ বিষয়ে বিবাদীদের ১ এপ্রিলের মধ্যে প্রতিবেদন জমা দিতে বলা হয়েছে।
সব ক্ষেত্রে বাংলা ভাষা ব্যবহারে কার্যকর ব্যবস্থা প্রবর্তনের নির্দেশনা চেয়ে গতকাল রোববার বাংলায় লেখা একটি রিট আবেদন করা হয়। সুপ্রিম কোর্টের আইনজীবী ইউনূস আলী আকন্দ রিটটি করেন।
 
