
​​বিএনপির নেতৃত্বাধীন জোটের প্রধান শরিক জামায়াতে ইসলামীর আমির ও বিএনপি-জামায়াত জোট সরকারের মন্ত্রী মতিউর রহমান নিজামীর ফাঁসির দণ্ড কার্যকর নিয়ে কোনো প্রতিক্রিয়া দেবে না বিএনপি। একাত্তরে মানবতাবিরোধী অপরাধের বিচার নিয়ে বরাবরের মতোই নিশ্চুপ থাকবে দলটি। তবে বিএনপির নীতি নির্ধারক পর্যায়ের কয়েকজন নেতা বলেছেন, বিচারিক প্রক্রিয়া না মানার কোনো কারণ নেই।
গতকাল মঙ্গলবার রাত ১২টা ১০ মিনিটে একাত্তরের মানবতাবিরোধী মতিউর রহমান নিজামীর ফাঁসি কার্যকর হয়। কিন্তু এ নিয়ে প্রতিক্রিয়া দেখানো তো দূরে থাক, গণমাধ্যমের প্রশ্ন এড়াতে বিএনপির আজ বুধবারের কর্মসূচি পর্যন্ত বাতিল করা হয়েছে।
আজ সকাল সাড়ে ১০টায় বিএনপি কেন্দ্রীয় কার্যালয়ে দলটির সংবাদ সম্মেলন করার পূর্বনির্ধারিত কর্মসূচি ছিল। এতে বিএনপির মহাসচিব মির্জা ফখরুল ইসলাম আলমগীরের বক্তব্য দেওয়ার কথা ছিল। কিন্তু গতকাল রাতে নিজামীর ফাঁসি কার্যকরের পর মুঠোফোনের খুদে বার্তায় এই কর্মসূচি বাতিল করার কথা জানানো হয়। এ ছাড়া মির্জা ফখরুলের সকালে ফটো জার্নালিস্ট মিলনায়তনে একটি কর্মসূচিতে যোগ দেওয়ার কথা থাকলেও সেটিও বাতিল করা হয়। তবে কর্মসূচি বাতিলের কোনো কারণ উল্লেখ করা হয়নি। খুদেবার্তায় বলা হয়েছে, বিশেষ কারণে সংবাদ সম্মেলন বাতিল করা হয়েছে। আর আলোচনা সভায় বিশেষ কারণে মির্জা ফখরুল যাবেন না। আজ সকালে বিএনপির দপ্তরের কয়েকজন নেতা ও কর্মকর্তার সঙ্গে যোগাযোগ করে কর্মসূচি বাতিলের কারণ জানতে চাওয়া হলে কেউই কোনো উত্তর দিতে চাননি। রায়ের ব্যাপারে প্রতিক্রিয়া জানতে তিনজন স্থায়ী কমিটির সদস্য, দুজন উপদেষ্টা, যুগ্ম মহাসচিব ও একজন ভাইস চেয়ারম্যানের সঙ্গে ফোনে কথা বললেও তাঁরা কোনো প্রতিক্রিয়া দেবেন না বলে জানান। দল কিছু বললে সেটিই প্রতিক্রিয়া হবে।
তবে স্থায়ী কমিটির সদস্য সাবেক সেনা প্রধান মাহবুবুর রহমান প্রথম আলোকে বলেন, ‘দলের প্রতিক্রিয়া কি হবে, সেটি দলের ব্যাপার। তবে আমার ব্যক্তিগত মত অবশ্যই আছে। মানবতাবিরোধী অপরাধে মতিউর রহমান নিজামীর ফাঁসির দণ্ড কার্যকর হয়েছে। এই দণ্ড আদালতের রায়ের মাধ্যমে এসেছে। আমি আদালতের রায়ের প্রতি শ্রদ্ধাশীল।’
বিএনপির একটি সূত্র বলেছে, রায় নিয়ে প্রতিক্রিয়া না দেখানোর ব্যাপারে তাদের দলের অবস্থান আগের মতোই আছে। অর্থাৎ, পক্ষে বা বিপক্ষে কোনো মন্তব্য বিএনপি করবে না।
