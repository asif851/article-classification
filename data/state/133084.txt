
বাগেরহাটে রামপাল নদ থেকে ভাসমান অবস্থায় অজ্ঞাতনামা এক যুবকের মরদেহ উদ্ধার করেছে পুলিশ। গতকাল শুক্রবার রাতে ঘষিয়াখালী নৌ চ্যানেলের রামপাল কলেজের সামনের নদ থেকে পুলিশ ওই মরদেহ উদ্ধার করে।
রামপাল থানার ভারপ্রাপ্ত কর্মকর্তা (ওসি) বেলায়েত হোসেন বলেন, স্থানীয় মাঝি ও জেলেরা গতকাল রাতে নদে একটি মরদেহ ভাসতে দেখে পুলিশে খবর দেন। পুলিশ মরদেহটি উদ্ধার করে। তার মাথায় আঘাতের চিহ্ন রয়েছে। অন্তত দুদিন আগে ওই যুবকের মৃত্যু হয়েছে।
ওসি জানান, লাশ উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠানো হয়েছে। দুর্বৃত্তরা দূরে কোথাও হত্যা করে মরদেহ নদে ভাসিয়ে দিয়েছে বলে পুলিশ ধারণা করছে। ওই যুবকের বয়স পঁচিশ থেকে ত্রিশের মধ্যে। গায়ের রং শ্যামলা। যুবকের গায়ে নীল ও সাদা চেক শার্ট রয়েছে।
 
