
বঙ্গোপসাগরে সৃষ্ট নিম্নচাপের প্রভাব কেটে গেছে। তিন দিনের বৃষ্টির মেঘও সরে যাচ্ছে। এখন শীত পড়তে শুরু করবে।
আবহাওয়া অধিদপ্তর জানিয়েছে, নিম্নচাপটি আরও দুর্বল হয়ে লঘুচাপে পরিণত হয়ে উত্তর বঙ্গোপসাগর ও বাংলাদেশের উপকূলীয় এলাকায় অবস্থান করছে। এর প্রভাবে গতকাল সোমবারও দেশের অনেক স্থানে বৃষ্টি হয়েছে। সারা দেশের আকাশ গতকালও ছিল মেঘাচ্ছন্ন। আজ মঙ্গলবার দেশের অধিকাংশ স্থানে এই অবস্থার পরিবর্তন হবে। এসব স্থানে আজ রোদের দেখা পাওয়া যাবে।
তবে বরিশাল, চট্টগ্রাম ও সিলেট বিভাগের অনেক জায়গায় এবং ঢাকা, ময়মনসিংহ ও খুলনা বিভাগের কোনো জায়গায় আজও কিছু হালকা বৃষ্টি হতে পারে। দেশের অনেক স্থানে আজও আকাশ অস্থায়ীভাবে মেঘলা থাকবে। এরই মধ্যে শীত পড়তে শুরু করবে।
আবহাওয়া অধিদপ্তরের পরিচালক সামছুদ্দীন আহমেদ বলেন, নিম্নচাপের কারণে তাপমাত্রা কিছুটা বেড়ে গিয়েছিল। এখন থেকে সর্বনিম্ন তাপমাত্রা কমতে থাকবে এবং ১০ ডিগ্রি সেলসিয়াস পর্যন্ত নেমে আসতে পারে।
গতকাল সকালে দেশের সর্বনিম্ন তাপমাত্রা ছিল পঞ্চগড়ের তেঁতুলিয়ায়, ১২ দশমিক ৮ ডিগ্রি সেলসিয়াস। তবে রাজধানী ঢাকায় তা ছিল ২১ দশমিক ৩ ডিগ্রি।
লঘুচাপের প্রভাব কমে যাওয়ায় দেশের সমুদ্রবন্দর এবং নৌবন্দরগুলোর সতর্কসংকেত নামিয়ে ফেলতে বলেছে আবহাওয়া অধিদপ্তর।
