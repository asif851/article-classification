
চট্টগ্রাম উন্নয়ন কর্তৃপক্ষের (সিডিএ) চেয়ারম্যান পদে আবদুচ ছালামের মেয়াদ আরও দুই বছর বাড়ানো হয়েছে। টানা ষষ্ঠবারের মতো তাঁকে এ পদে নিয়োগ দিয়েছে সরকার। আজ সোমবার রাষ্ট্রপতির আদেশক্রমে জনপ্রশাসন মন্ত্রণালয় এ-সংক্রান্ত একটি প্রজ্ঞাপন জারি করেছে।
মন্ত্রণালয়ের উপসচিব আফসারী খানম স্বাক্ষরিত প্রজ্ঞাপনে বলা হয়েছে, সিডিএ চেয়ারম্যান পদে চুক্তিভিত্তিক নিয়োজিত আবদুচ ছালামের চুক্তির মেয়াদ আগের চুক্তির ধারাবাহিকতায় ২৩ এপ্রিল অথবা যোগদানের তারিখ থেকে পরবর্তী দুই বছরের জন্য বৃদ্ধি করা হলো।
সিডিএ চেয়ারম্যান আবদুচ ছালাম মোবাইলে সোমবার সন্ধ্যায় প্রথম আলোকে জানান, তিনি বিকেলে গৃহায়ণ ও গণপূর্ত মন্ত্রণালয়ে যোগদানের আনুষ্ঠানিকতা সম্পন্ন করেছেন।
সিডিএ সূত্র জানায়, আবদুচ ছালাম পাঁচ দফায় আট বছর সিডিএর চেয়ারম্যানের দায়িত্ব পালন করেছেন। ২০০৯ সালের ২৩ এপ্রিল প্রথম মেয়াদে দুই বছরের জন্য আবদুচ ছালামকে চেয়ারম্যান পদে নিয়োগ দেয় সরকার। তিনি ওই বছরের ২৮ এপ্রিল চেয়ারম্যানের দায়িত্ব নেন। ২০১১ সালের ২৬ এপ্রিল দ্বিতীয় মেয়াদে দুই বছর, ২০১৩ সালের ১৯ মার্চ তৃতীয় মেয়াদে এক বছর, ২০১৪ সালের ২২ এপ্রিল চতুর্থ মেয়াদে এক বছর এবং ২০১৫ সালের ১৬ এপ্রিল পঞ্চম মেয়াদে দুই বছরের জন্য চেয়ারম্যানের দায়িত্ব দেওয়া হয়েছিল আবদুচ ছালামকে।
