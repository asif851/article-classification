
তফসিল ঘোষণা হওয়ায় নির্বাচন নিয়ে সব ধরনের অনিশ্চয়তা দূর হয়ে গেছে বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। আজ রাতে হানিফ তাঁর নিজ বাসভবনে আয়োজিত সংবাদ সম্মেলনে এ মন্তব্য করেন। হানিফ বলেন, ‘নির্বাচন নিয়ে একটি অনিশ্চিয়তা তৈরি হয়েছিল। নির্বাচন হবে কি হবে না তা নিয়ে অনেকের মনে সংশয় ছিল। তফসিল ঘোষণার মধ্য দিয়ে বিভ্রান্তি দূর হয়েছে।’ প্রধান বিরোধী দল নির্বাচনে না আসলে তা গ্রহণযোগ্য হবে কি না, এমন প্রশ্নের জবাবে হানিফ বলেন, ‘একটি নির্বাচনে দেশের সব দল অংশগ্রহণ করে না। আসল বিষয় হচ্ছে জনগণ নির্বাচন নিয়ে কী ভাবছেন। আপনারা লক্ষ্য করেছেন দেশের জনগণ নির্বাচন নিয়ে উত্সাহী হয়ে উঠেছে। তাই অবাধ সুষ্টু নির্বাচনই আমাদের মূল লক্ষ্য।’ অন্যান্য দলের সঙ্গে কি দেশের প্রধান বিরোধী দলের তুলনা চলে— এমন প্রশ্নের জবাবে হানিফ বলেন, ‘বিএনপিকে নির্বাচনে আনার সব রকম চেষ্টা আমাদের পক্ষ থেকে করা হয়েছে। প্রধানমন্ত্রীর টেলিফোন, মির্জা ফখরুলকে তাগাদা দেওয়া এগুলো দেশের মানুষ প্রত্যক্ষ করেছে।’ মাহবুব উল আলম হানিফ বলেন, ‘আমরা বিগত সময়ে দেশের সবগুলো নির্বাচন সুষ্ঠুভাবে সম্পন্ন করতে পেরেছি। তাই আগামী সংসদ নির্বাচন নিয়ে মানুষের মধ্যে আস্থার পরিবেশ তৈরি হয়েছে। বিএনপিকে বলব, দেশের মানুষের প্রতি শ্রদ্ধা জানিয়ে নির্বাচনে আসুন। জনগণ যাদের ভোট দেবে তারাই সরকার গঠন করবে।’ তিনি বলেন, ‘জামায়াতের প্ররোচণায় নির্বাচন থেকে দূরে থাকবেন না। স্বাধীনতাবিরোধী এ শক্তি নির্বাচন চায় না। তাদের রাহুমুক্ত হয়ে জনগণের কাতারে আসুন।’
