
পুলিশ নারায়ণগঞ্জে সাত খুনের ঘটনায় দায়ের করা মামলার প্রধান আসামি নূর হোসেনের সহযোগী রফিকুল ইসলাম রতনকে গ্রেপ্তার করেছে। পুলিশ আজ সোমবার সন্ধ্যায় তাঁকে গ্রেপ্তারের বিষয়টি নিশ্চিত করেছে। খবর বাসসের।
নূর হোসেনের পরিবহন ব্যবসা দেখাশুনা করতেন রফিকুল ইসলাম। তাঁর কাছ থেকে নূর হোসেনের অবস্থান সম্পর্কে অনেক কিছু জানা যাবে বলে পুলিশ ধারণা করছে।গত ২৭ এপ্রিল দুপুরে ঢাকা-নারায়ণগঞ্জ লিংক রোড থেকে অপহূত হন নারায়ণগঞ্জ সিটি করপোরেশনের কাউন্সিলর নজরুল ইসলাম, জ্যেষ্ঠ আইনজীবী চন্দন সরকারসহ সাতজন৷ এর তিন দিন পর ৩০ এপ্রিল শীতলক্ষ্যায় একে একে ভেসে ওঠে ছয়জনের মরদেহ৷ পরদিন আরেকটি লাশ ভেসে ওঠে। এ ঘটনায় নারায়ণগঞ্জ সিটি করপোরেশনের ৪ নম্বর ওয়ার্ডের কাউন্সিলর নূর হোসেনকে প্রধান আসামি করে মামলা করে নজরুলের পরিবার৷ ৪ মে নজরুলের শ্বশুর শহীদুল ইসলাম ওরফে শহীদ চেয়ারম্যান সাংবাদিকদের কাছে অভিযোগ করেন, ছয় কোটি টাকার বিনিময়ে র্যাবের তিন কর্মকর্তা ওই সাতজনকে অপহরণ ও খুন করেছেন৷
