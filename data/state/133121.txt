
পুরান ঢাকার লক্ষ্মীবাজার এলাকায় গতকাল বুধবার রাতে দুর্বৃত্তরা নাজিমউদ্দিন (২৬) নামের জগন্নাথ বিশ্ববিদ্যালয়ের এক ছাত্রকে কুপিয়ে ও গুলি করে হত্যা করেছে। তিনি জগন্নাথ বিশ্ববিদ্যালয়ের আইন বিভাগের স্নাতকোত্তর শ্রেণির সান্ধ্যকালীন কোর্সে পড়তেন।
পুলিশ ও স্থানীয় সূত্রে জানা গেছে, গতকাল রাত নয়টার দিকে লক্ষ্মীবাজারের ঋষিকেশ দাস রোডের একটি সরু গলিতে কয়েকজন দুর্বৃত্ত নাজিমউদ্দিনের পথরোধ করে। এ সময় নাজিমউদ্দিনের সঙ্গে দুর্বৃত্তদের কথা-কাটাকাটি হয়। একপর্যায়ে দুর্বৃত্তরা চাপাতি দিয়ে তাঁর মাথায় কোপ দেয়। এ সময় তিনি মাটিতে পড়ে গেলে দুর্বৃত্তরা নাজিমউদ্দিনের মাথায় গুলি করে পালিয়ে যায়। রক্তাক্ত অবস্থায় স্থানীয়রা তাঁকে পুরান ঢাকার স্যার সলিমুল্লাহ মেডিকেল কলেজ ও মিটফোর্ড হাসপাতালে নিয়ে গেলে কর্তব্যরত চিকিৎসক নাজিমউদ্দিনকে মৃত ঘোষণা করেন।খবর পেয়ে নাজিমের কয়েকজন বন্ধু মিটফোর্ড হাসপাতালে ছুটে যান। তাঁরা পুলিশকে জানিয়েছেন, নাজিমউদ্দিন দুই মাস আগে জগন্নাথ বিশ্ববিদ্যালয়ের সান্ধ্যকালীন কোর্সে ভর্তি হন। সেখানে ক্লাস শেষে তিনি গেন্ডারিয়ার মেসে ফিরছিলেন। তাঁর বাড়ি সিলেটের বিয়ানীবাজারে।পুলিশের ওয়ারি বিভাগের উপকমিশনার সৈয়দ নূরুল ইসলাম প্রথম আলোকে বলেন, ধারণা করা হচ্ছে এটি পরিকল্পিত হত্যাকাণ্ড। ব্যক্তিগত শত্রুতার জের ধরে এ হত্যাকাণ্ড ঘটতে পারে।
