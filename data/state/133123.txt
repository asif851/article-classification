
চট্টগ্রামের রাঙ্গুনিয়া থানায় দায়ের করা একটি বিস্ফোরক মামলায় উত্তর জেলা বিএনপির সভাপতি গিয়াস উদ্দিন কাদের চৌধুরী জামিন পেয়েছেন। মানবতাবিরোধী অপরাধের মামলার আসামি বিএনপির নেতা সালাউদ্দিন কাদের চৌধুরীর ছোট ভাই তিনি।
আজ সোমবার সকালে জেলা ও দায়রা জজ এম এ মোস্তফার আদালতে আত্মসমর্পণ করে জামিনের আবেদন করেন গিয়াস কাদের চৌধুরী। আদালত তা মঞ্জুর করেন।
বাদীর আইনজীবী মোরশেদুর রহমান চৌধুরী প্রথম আলো ডটকমকে বলেন, ‘রাঙ্গুনিয়া থানার একটি বিস্ফোরক মামলায় উচ্চ-আদালত থেকে জামিনে ছিলেন গিয়াস কাদের চৌধুরী। মেয়াদ শেষ হওয়ায় আজ আদালতে হাজির হয়ে জামিনের আবেদন করেন তিনি। মামলার মূল নথি না থাকায় শুনানি না করে আগামী ২০ নভেম্বর পর্যন্ত জামিন মঞ্জুর করেন আদালত। এ সময় রাষ্ট্রপক্ষের কৌঁসুলি আবুল হাশেম জামিনের বিরোধিতা করেন।
মানবতাবিরোধী অপরাধের বিচারের দাবিতে গত ৫ আগস্ট রাঙ্গুনিয়ার একটি মানববন্ধনে বিস্ফোরণের ঘটনা ঘটে। এ ঘটনায় পুলিশ বাদী হয়ে গিয়াস কাদের চৌধুরীসহ বিএনপির নেতা-কর্মীদের আসামি করে মামলা দায়ের করে।
