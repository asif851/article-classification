
চট্টগ্রাম নগরের জলাবদ্ধতা নিরসন ও কর্ণফুলী নদীর দূষণ রোধকল্পে টাস্কফোর্সের খনন কার্যক্রমের উদ্বোধন করেছেন নৌপরিবহনমন্ত্রী শাজাহান খান। এ উপলক্ষে আজ শনিবার সকালে চট্টগ্রামের চাক্তাই ও রাজাখালী খালের মোহনার মধ্যবর্তী মাঠে অনুষ্ঠানের আয়োজন করে চট্টগ্রাম বন্দর কর্তৃপক্ষ।
কার্যক্রমের অংশ হিসেবে সম্প্রতি চট্টগ্রাম বন্দর কর্তৃপক্ষের কেনা ‘ওয়াটার মাস্টার-ক্ল্যাসিক ফোর’ নামের খননযন্ত্র দিয়ে নগরের রাজাখালী খালের মোহনার কিছু অংশ খনন করা হয়।
অনুষ্ঠানে নৌপরিবহনমন্ত্রী শাজাহান খান বলেন, ‘মন্ত্রিসভায় দায়িত্ব নেওয়ার পর নদী ও নদীর তীরবর্তী জায়গা উদ্ধার করতে প্রথমে উদ্যোগে নিয়েছিলাম। বুড়িগঙ্গা দিয়ে শুরু করেছি, এখন কর্ণফুলী করছি। কর্ণফুলীকে বুড়িগঙ্গা হতে দেওয়া যাবে না। চট্টগ্রামের জলাবদ্ধতা নিরসনের জন্য খালগুলো পুনরুদ্ধার করব। এসব খাল খনন করা হলে শহরের জলাবদ্ধতা দূর হবে। আজকের দিনটি চট্টগ্রামবাসীর জন্য একটি ঐতিহাসিক দিন।’
চট্টগ্রাম বন্দর রক্ষা পরিষদের আন্দোলন প্রসঙ্গে নৌপরিবহনমন্ত্রী বলেন, যাঁরা বলছেন চট্টগ্রাম বন্দর মাফিয়াদের খপ্পরে পড়েছে, তাঁরা সত্যি কথা বলছেন না। তিনি বলেন, ‘আমাদের শ্রদ্ধেয় মহিউদ্দিন চৌধুরী চট্টগ্রাম বন্দর রক্ষায় ১০ দফা দাবি দিয়েছিলেন। আমরা তাঁর সঙ্গে বসেছিলাম। তিনি আলোচনায় দাবিগুলোর ব্যাপারে কোনো জবাব দিতে পারেননি। এবারও তিনি ১০ দফা দাবি দিয়েছেন। ওঁর দাবিগুলো অযৌক্তিক।’
অনুষ্ঠানে চট্টগ্রাম সিটি করপোরেশনের মেয়র মন্‌জুর আলম বলেন, ‘জলাবদ্ধতা চট্টগ্রাম নগরের বিরাট সমস্যা। এটি নিয়ে আমরা রাজনীতি করি। কথা বলি। কিন্তু স্ব স্ব অবস্থান থেকে কে কী দায়িত্ব পালন করেছি, তা কেউ বলে না।’
জাতীয় নদী রক্ষা কমিশনের চেয়ারম্যান আতাহারুল ইসলাম বলেন, জলাবদ্ধতা দূর করতে ও জনদুর্ভোগ সহনীয় করতে সবাইকে সমন্বয়ের মাধ্যমে কাজ করতে হবে। নদীর নাব্যতা রক্ষা ও দখলমুক্ত করা সবার দায়িত্ব।
অনুষ্ঠানে সভাপতিত্ব করেন চট্টগ্রাম বন্দর চেয়ারম্যান রিয়ার অ্যাডমিরাল নিজামউদ্দিন আহমেদ। বক্তব্য দেন চট্টগ্রাম-১৪ আসনের সাংসদ নজরুল ইসলাম চৌধুরী, চট্টগ্রাম নগর আওয়ামী লীগের সাধারণ সম্পাদক আ জ ম নাছির উদ্দিন প্রমুখ।
