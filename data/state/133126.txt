
রাষ্ট্রপতি আবদুল হামিদ বলেছেন, বাংলাদেশ সারা বিশ্বে সাম্প্রদায়িক সম্প্রীতির একটি অনন্য প্রতীক। বাংলাদেশে প্রতিটি সামাজিক ও ধর্মীয় উৎসব সবার উৎসবে পরিণত হয়। কারণ, ধর্মমত-নির্বিশেষে সব মানুষ এতে যোগ দেয়। রাষ্ট্রপতি গত শনিবার সকালে বঙ্গভবনে মুসলমানদের সবচেয়ে বড় ধর্মীয় উৎসব ঈদুল ফিতর উপলক্ষে আয়োজিত এক সংবর্ধনা অনুষ্ঠানে সাংবাদিকদের সঙ্গে আলাপকালে এ কথা বলেন। খবর বাসসের।রাষ্ট্রপতি আবদুল হামিদ ও তাঁর পত্নী রাশিদা খানম উচ্চপদস্থ সরকারি কর্মকর্তা, মহানগরের গণ্যমান্য ব্যক্তিরা এবং কূটনীতিকদের জন্য এ সংবর্ধনার আয়োজন করেন। স্পিকার শিরীন শারমিন চৌধুরী, প্রধান বিচারপতি এস কে সিনহা, মন্ত্রীরা, প্রধানমন্ত্রীর উপদেষ্টারা ও প্রতিমন্ত্রীরা, চিফ হুইপ অন্যান্যের মধ্যে সংবর্ধনা অনুষ্ঠানে যোগ দেন।এ ছাড়া সুপ্রিম কোর্টের বিচারকেরা, প্রধান নির্বাচন কমিশনার, সাংসদরা, বিভিন্ন রাজনৈতিক দলের নেতারা, কেবিনেট সচিব, তিন বাহিনীর প্রধানেরা, সচিবেরা, সম্পাদকেরা, শিক্ষাবিদেরা, সিনিয়র সাংবাদিকেরা, ব্যবসায়ী প্রতিনিধিরা, ধর্মীয় ব্যক্তিত্ব, শিল্পী এবং উচ্চপদস্থ বেসামরিক ও সামরিক কর্মকর্তারা সংবর্ধনা অনুষ্ঠানে যোগ দেন।কূটনৈতিক কোরের ডিন, বাংলাদেশে নিযুক্ত বিভিন্ন দেশের রাষ্ট্রদূত ও হাইকমিশনাররা এবং বিভিন্ন আন্তর্জাতিক সংস্থার প্রধানেরা সংবর্ধনা অনুষ্ঠানে যোগ দেন।
