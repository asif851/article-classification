
গ্রীষ্মের খরতাপে ওষ্ঠাগত প্রাণ। দাবদাহে চট্টগ্রামে ডায়রিয়ার প্রাদুর্ভাব দেখা দিয়েছে। ডায়রিয়া হাসপাতাল হিসেবে পরিচিত ফৌজদারহাট সংক্রমণ ব্যাধি হাসপাতালে গতকাল বুধবার শয্যাসংখ্যার দ্বিগুণের বেশি ৫২ জন ডায়রিয়া রোগী ছিল। এই হাসপাতালের শয্যাসংখ্যা ২০টি। নগরের অন্যান্য হাসপাতালেও ডায়রিয়া রোগী বেড়েছে।আমবাগান আবহাওয়া দপ্তর সূত্রে জানা গেছে, গতকাল বুধবার চট্টগ্রাম ও আশপাশের এলাকায় সর্বোচ্চ তাপমাত্রা ছিল ৩৭ দশমিক ৮ ডিগ্রি সেলসিয়াস। এর আগের দিন মঙ্গলবার তাপমাত্রা ছিল রেকর্ড ৪০ দশমিক ৬ ডিগ্রি সেলসিয়াস।সরেজমিনে দেখা গেছে, ফৌজদারহাট সংক্রমণ ব্যাধি হাসপাতালের মেঝেতেও রাখা হয় ডায়রিয়ায় আক্রান্ত রোগী। শিশু থেকে শুরু করে সব বয়সের রোগী এখানে রয়েছে। হাসপাতালের নিয়ন্ত্রক সংস্থা বাংলাদেশ ইনস্টিটিউট অব ট্রপিক্যাল অ্যান্ড ইনফেকশাস ডিজিজেসের (বিআইটিআইডি) পরিচালক ডা. মো. আবু তৈয়ব বলেন, প্রতিদিন ডায়রিয়া রোগী ভর্তি হচ্ছে। কেউ এক দিন আবার কাউকে বেশি দিন চিকিৎসা নিতে হচ্ছে। অস্বাভাবিক গরমের কারণে রোগীর সংখ্যা বেড়েছে।চট্টগ্রাম মা ও শিশু জেনারেল হাসপাতালে প্রতিদিন গড়ে ডায়রিয়া রোগী থাকছে ৮০ থেকে ৯০ জন। অথচ এখানে ডায়রিয়ার জন্য শয্যা বরাদ্দ রয়েছে মাত্র ৫৮টি। গত মঙ্গলবার এখানে মোট ১১৫ জন শিশু ভর্তি হয়। তার মধ্যে ডায়রিয়া আক্রান্ত শিশু ছিল ৩৫ জন। হাসপাতালের রেজিস্টার আবু ছৈয়দ চৌধুরী বলেন, ‘ডায়রিয়া বিভাগে জায়গাসংকুলান না হওয়ায় অন্যান্য ওয়ার্ডেও ডায়রিয়া রোগী রাখার ব্যবস্থা করেছি।’চট্টগ্রাম মেডিকেল কলেজ (চমেক) হাসপাতাল এবং চট্টগ্রাম জেনারেল হাসপাতালেও ডায়রিয়া রোগী বেড়েছে বলে হাসপাতাল সূত্রে জানা গেছে। হাসপাতালের পাশাপাশি চিকিৎসকদের ব্যক্তিগত চেম্বারেও ডায়রিয়া রোগী বেড়েছে বলে জানান চমেক শিশুস্বাস্থ্য বিভাগের সহযোগী অধ্যাপক নাসির উদ্দিন মাহমুদ।করণীয়: ডায়রিয়া হলে খাবার স্যালাইন খাওয়ানোর পাশাপাশি দ্রুত চিকিৎসকের পরামর্শ নিতে বলেছেন পুষ্টিবিদ ড. এস কে রায়। তিনি বলেন, গরমে খাবার তাড়াতাড়ি ব্যাকটেরিয়ায় আক্রান্ত হয়ে নষ্ট হচ্ছে। তরল খাবার আরও তাড়াতাড়ি নষ্ট হচ্ছে। এটা শরীরে গিয়ে সংক্রমণ করছে। তাই হাত ভালো করে ধুইয়ে খাবার খাওয়াতে হবে। এ ছাড়া বাসি খাবার খাওয়া থেকে বিরত থাকতে হবে।বিশুদ্ধ পানি পানের পাশাপাশি রাস্তাঘাটের ধুলো-ময়লাযুক্ত খাবার গ্রহণ না করার পরামর্শ দিয়েছেন বিশেষজ্ঞরা।
