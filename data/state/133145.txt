
ঢাকার সাভার পৌর এলাকার সবুজবাগে গত বুধবার রাতে সন্ত্রাসীদের ধারাল অস্ত্রের আঘাতে মিন্টু চন্দ্র ধর (৩৩) নামের এক যুবক খুন হয়েছেন। তিনি পৌর এলাকার ভাটপাড়ার চিত্ত রঞ্জন ধরের ছোট ছেলে।
ঘটনার পর চিত্ত রঞ্জন ধর বাদী হয়ে গতকাল বৃহস্পতিবার সাভার থানায় হত্যা মামলা করেছেন। মামলায় সবুজবাগের সারোয়ার হোসেন ভান্ডারী (৫০) ও তাঁর ছেলে সুমন ভান্ডারী (২৭), রিপন ভান্ডারী (২৪), স্বপন ভান্ডারী (২০) এবং ওই এলাকার মেহেদী হাসান (৪৫) নামের আরেকজনকে আসামি করা হয়েছে। মামলা করার পর পুলিশ মেহেদী হাসানকে তাঁর বাসা থেকে গ্রেপ্তার করে।
মামলার এজাহারে অভিযোগ করা হয়, বুধবার রাত ১০টার দিকে স্বপন ভাটপাড়ার রিপন ঘোষের (১৮) কাছে টাকা দাবি করেন। টাকা না দেওয়ায় স্বপন তাঁকে মারধর করেন। বিষয়টি জানার পর রিপন ও বাবুল নামের এক বন্ধুকে নিয়ে রিপনের সহযোগী মিন্টু ওই দিন রাত সাড়ে ১০টার দিকে সবুজবাগ এলাকায় স্বপনদের বাসার কাছে যান। এ সময় স্বপন তাঁর ভাই সুমন ও রিপনসহ বাবা সারোয়ার ও প্রতিবেশী মেহেদী হাসান মিলে মিন্টু ও বাবুলকে এলোপাতাড়ি কোপাতে থাকেন। একপর্যায়ে মিন্টু মাটিতে লুটিয়ে পড়লে তাঁরা পালিয়ে যান। ঘটনার পর স্থানীয় লোকজনের সহায়তায় স্বজনেরা মিন্টুকে ঢাকা মেডিকেল কলেজ হাসপাতালে নেওয়ার পথে তিনি মারা যান। বাবুলকে স্থানীয় একটি হাসপাতালে ভর্তি করা হয়েছে।
তবে স্থানীয় একাধিক সূত্রের ভাষ্য, সারোয়ারের তিন ছেলে ইয়াবা ও হেরোইনের ব্যবসায় জড়িত। মাদকদ্রব্যের ব্যবসাকে কেন্দ্র করে মিন্টুর সঙ্গে তাঁদের সখ্য গড়ে ওঠে। তাদের ধারণা, মাদকদ্রব্যের ব্যবসার অর্থের ভাগবাটোয়ারা নিয়ে বিরোধ থেকে তাঁরা মিন্টুকে হত্যা করেন।
মিন্টুর বাবা চিত্ত রঞ্জন ধর প্রথম আলো ডটকমকে বলেন, ‘কী কারণে আমার ছেলেকে হত্যা করা হয়েছে, তা নিশ্চিত করে আমি বলতে পারব না।’
পুলিশ হেফাজতে থাকা মেহেদি হাসান এ ঘটনার সঙ্গে জড়িত থাকার অভিযোগ অস্বীকার করেছেন। তিনি বলেন, ‘আমি জমির ব্যবসা করি। ব্যবসায়িক কারণে কোনো পক্ষ আমার ওপর নাখোশ ছিল। এর জের ধরে আমাকে ফাঁসানো হয়েছে।’
সাভার মডেল থানার ভারপ্রাপ্ত কর্মকর্তা (ওসি) মোস্তফা কামাল বলেন, আক্রোশের কারণেই মিন্টুকে হত্যা করা হয়েছে বলে প্রাথমিক তদন্তে জানা গেছে। এ হত্যাকাণ্ডের সঙ্গে সুমন, রিপন ও স্বপনের প্রত্যক্ষভাবে জড়িত থাকার প্রমাণ পাওয়া গেছে।
