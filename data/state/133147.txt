
নওগাঁয় ট্রাক ও যাত্রাবাহী ইজিবাইকের মুখোমুখি সংঘর্ষে পিতা-পুত্রসহ পাঁচজন নিহত হয়েছেন। এ ঘটনায় আহত হয়েছেন আরও চারজন। বুধবার বিকেলে সদর উপজেলার নওগাঁ-রাজশাহী মহাসড়কের ডাক্তারের মোড় নামক স্থানে এ দুর্ঘটনা ঘটে।
নিহতরা হলেন নওগাঁ সদর উপজেলার জলিল মোল্লার ছেলে শহীদুল ইসলাম (২৫), সদর উপজেলার কুমুরিয়া গ্রামের স্বপন পাটোয়ারির ছেলে আদিল রহমান (৪২), মান্দা উপজেলার মৈনম ইউনিয়নের দুর্গাপুর গ্রামের আজিজার রহমানের ছেলে হাসান (২৫), একই উপজেলার গনেশপুর ইউনিয়নের সুতিহাট গোবিন্দপুর গ্রামের ইছাহাক মোল্লা (৭০) ও তাঁর ছেলে আজিজুল ইসলাম (২৫)। নিহত আদিল রহমান ইজিবাইকের চালক।
প্রত্যক্ষদর্শী ও পুলিশ সূত্রে জানা যায়, বুধবার বিকেল সাড়ে পাঁচটার দিকে নওগাঁ থেকে যাত্রীবাহী একটি ইজিবাইক মান্দার উপজেলার সুতিহাট যাচ্ছিল। এ সময় নওগাঁ-রাজশাহী মহাসড়কের ডাক্তারের মোড় এলাকার স্টার অটো চাউল কলের কাছে বিপরীত দিক থেকে আসা একটি ট্রাকের সঙ্গে ইজিবাইকের মুখোমুখি সংঘর্ষ হয়। সংঘর্ষে ইজিবাইকটি দুমড়ে-মুচড়ে যায়। এতে ঘটনাস্থলেই ইজিবাইকের চারজন যাত্রী মারা যান। নওগাঁ সদর হাসপাতালে নেওয়ার পথে আরও একজন মারা যান। এ ঘটনায় মোসলেম উদ্দীন (৩৫), শামসুর রহমান (৪০), জাহিদুল ইসলাম (৩৫) ও খালেক মীর (৩৪) নামে আরও চার যাত্রী আহত হন। আহতের নওগাঁ সদর হাসপাতালে ভর্তি করা হয়েছে।
নওগাঁ সদর থানার ভারপ্রাপ্ত কর্মকর্তা (ওসি) জাকিরুল ইসলাম এ ঘটনায় একটি মামলা দায়েরের প্রস্তুতি চলছে। ট্রাকের চালক ও চালকের সহযোগী পালিয়েছে।
