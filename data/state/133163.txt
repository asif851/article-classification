
সামাজিক ও আর্থিকভাবে পিছিয়ে পড়া প্রান্তিক জনগোষ্ঠীর শিশু ও কিশোর-কিশোরীদের সাংস্কৃতিক প্রতিযোগিতা ‘তারায় তারায় দীপশিখা’ সম্পন্ন হলো গত শুক্রবার ধানমন্ডির রবীন্দ্রসরোবর প্রাঙ্গণে।ব্র্যাক ও চ্যানেল আই আয়োজিত এ অনুষ্ঠানে অংশ নেন ব্র্যাক শিক্ষা কর্মসূচির সব প্রকল্পের শিক্ষার্থী ও সদস্যরা। সারা দেশের প্রত্যন্ত অঞ্চলের প্রায় ২০ লাখ শিশু-কিশোর নাচ, গান, আবৃত্তি ও ছবি আঁকার এ প্রতিযোগিতায় অংশ নেন। পঞ্চমবারের মতো আয়োজিত এ অনুষ্ঠানে উপস্থিত ছিলেন প্রাথমিক ও গণশিক্ষামন্ত্রী মোস্তাফিজুর রহমান। আরও উপস্থিত ছিলেন শিক্ষাসচিব মো. সোহরাব হোসাইন, ব্র্যাকের নির্বাহী পরিচালক মুহাম্মাদ মুসা, চ্যানেল আইয়ের ব্যবস্থাপনা পরিচালক ফরিদুর রেজা সাগর প্রমুখ। বিচারক হিসেবে উপস্থিত ছিলেন গানে নকিব খান ও ফাতেমাতুজজোহোরা; নাচে সাজু আহমেদ ও তামান্না রহমান; আবৃত্তিতে আশরাফুল আলম ও ঝর্ণা সরকার এবং ছবি আঁকায় আনিসুজ্জামান ও গুলশান হোসেন। রবীন্দ্রসরোবর প্রাঙ্গণে উপস্থিত দর্শকেরা এ অনুষ্ঠান উপভোগ করেন। ১৭ ফেব্রুয়ারি থেকে সন্ধ্যা ৭টা ৫০ মিনিটে প্রতি বুধবার ১২টি পর্বে চ্যানেল আই এ অনুষ্ঠান প্রচার করবে। বিজ্ঞপ্তি।
