
বাংলাদেশ ছাত্রলীগের প্রতিষ্ঠাবার্ষিকীর শোভাযাত্রার জন্য রাজধানীতে সৃষ্ট যানজটে জনদুর্ভোগ হওয়ায় দুঃখ প্রকাশ করেছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। তিনি বলেছেন, ‘আমি দুঃখ প্রকাশ করছি। ভবিষ্যতে এ ধরনের কর্মসূচি পালনের ক্ষেত্রে যাতে জনভোগান্তি না হয়, সেদিকে লক্ষ রেখে বিকল্প পন্থা অবলম্বনের চিন্তাভাবনা করা হবে।’আজ বৃহস্পতিবার সন্ধ্যায় রাজধানীর আজিমপুর গার্লস স্কুল অ্যান্ড কলেজ মিলনায়তনে ঢাকা মহানগর দক্ষিণ আওয়ামী লীগের কর্মিসভায় ওবায়দুল কাদের এসব কথা বলেন। ১০ জানুয়ারি বঙ্গবন্ধুর স্বদেশ প্রত্যাবর্তন দিবসের জনসভা সফল করতে এই কর্মিসভা করা হয়।ছাত্রলীগের ৬৯তম প্রতিষ্ঠাবার্ষিকী উপলক্ষে গতকাল বুধবার দুপুরে ঢাকা বিশ্ববিদ্যালয় থেকে শাহবাগ-মৎস্য ভবন-প্রেসক্লাব-পল্টন-বঙ্গবন্ধু অ্যাভিনিউ পর্যন্ত শোভাযাত্রা করা হয়। ওই শোভাযাত্রায় অংশ নিতে সকাল থেকে ছাত্রলীগের নেতা-কর্মীরা রাজধানীর বিভিন্নস্থান থেকে বাসে করে ঢাকা বিশ্ববিদ্যালয় এলাকায় জড়ো হতে থাকেন। এতে রাজধানীজুড়ে ব্যাপক যানজটের সৃষ্টি হয়। যানজটে জনদুর্ভোগের কারণে আজ সড়ক পরিবহন ও সেতুমন্ত্রী দুঃখ প্রকাশ করলেন।বিএনপিকে উদ্দেশ করে ওবায়দুল কাদের বলেন, ‘বিএনপি নির্বাচনে না এলে দেশের গণতন্ত্র থেমে থাকবে না। তারা মুখে গণতন্ত্রের কথা বললেও ভেতরে-ভেতরে সংঘাতে উসকানি দিচ্ছে। দেশকে অস্থিতিশীল করার চক্রান্ত করছে।’ কাদের বলেন, ‘১৯৮১ সালের চেয়ে ২০১৭ সালের শেখ হাসিনা বহুগুণ শক্তিশালী। শেখ হাসিনার বিরুদ্ধে ষড়যন্ত্র করলে জনগণকে সঙ্গে নিয়ে ষড়যন্ত্রের বিষদাঁত আমরা ভেঙে দেব।’ তিনি বলেন, ৫ জানুয়ারি নির্বাচনে অংশ না নিয়ে বিএনপি যে ভুল করেছে, এখন তার খেসারত দিচ্ছে।কর্মিসভায় সভাপতিত্ব করেন ঢাকা মহানগর দক্ষিণ আওয়ামী লীগের সভাপতি আবুল হাসনাত। বক্তব্য দেন মহানগর দক্ষিণের সাধারণ সম্পাদক শাহে আলম মুরাদসহ মহানগর নেতারা।
আরও পড়ুন
দুর্বিষহ যানজটে নাকাল নগরবাসী
