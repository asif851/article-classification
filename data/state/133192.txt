
কক্সবাজারের টেকনাফ ও উখিয়া সীমান্ত দিয়ে অনুপ্রবেশের চেষ্টাকালে ১৪৫ জন রোহিঙ্গাকে মিয়ানমারে ফেরত পাঠিয়েছে বর্ডার গার্ড বাংলাদেশ (বিজিবি)।
গতকাল সোমবার রাত আটটা থেকে আজ মঙ্গলবার সকাল সাতটার মধ্যে এই রোহিঙ্গারা সীমান্তের বিভিন্ন পয়েন্ট দিয়ে স্থল ও জলপথে অনুপ্রবেশের চেষ্টা করে।
বিজিবি সূত্র জানায়, টেকনাফের নাফ নদীর ঝিমংখালী, হ্নীলা ও লেদা পয়েন্ট দিয়ে আটটি নৌকায় করে মোট ৯৬ জন রোহিঙ্গা অনুপ্রবেশের চেষ্টা করে। উখিয়ার স্থলপথের বিভিন্ন পয়েন্ট দিয়ে ৪৯ জন রোহিঙ্গা অনুপ্রবেশের চেষ্টা চালায়।
টেকনাফ ২ বিজিবির উপ-অধিনায়ক মেজর আবু রাসেল ছিদ্দিকী প্রথম আলোকে বলেন, রোহিঙ্গাবোঝাই আটটি নৌকা নাফ নদী পেরিয়ে বাংলাদেশে অনুপ্রবেশের চেষ্টা করে। বিজিবির বাধায় নৌকাগুলো মিয়ানমারে ফেরত যেতে বাধ্য হয়।
উখিয়ার সীমান্তের দায়িত্বে থাকা কক্সবাজার ৩৪ বিজিবির অধিনায়ক লে. কর্নেল ইমরান উল্লাহ সরকার প্রথম আলোকে বলেন, উখিয়া সীমান্তের স্থলপথের বিভিন্ন পয়েন্ট দিয়ে ৪৯ জন রোহিঙ্গা অনুপ্রবেশের চেষ্টা করে। বিজিবির বাধার মুখে তাঁরা মিয়ানমারে ফেরত যেতে বাধ্য হয়।
সহিংস সেনা অভিযানের মুখে মিয়ানমারের রাখাইন রাজ্য থেকে রোহিঙ্গারা পালাচ্ছে।
