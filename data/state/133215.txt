
অগ্নিকাণ্ডে ক্ষতিগ্রস্ত নারায়ণগঞ্জের সোনারগাঁ উপজেলায় অবস্থিত বেসরকারি খাতের ৪৫০ মেগাওয়াট ক্ষমতাসম্পন্ন মেঘনা ঘাট বিদ্যুৎকেন্দ্র চালু হতে সময় লাগবে। গতকাল মঙ্গলবার দুপুরে কেন্দ্রটি পরিদর্শন করেন প্রধানমন্ত্রীর জ্বালানিবিষয়ক উপদেষ্টা তৌফিক-ই-ইলাহী চৌধুরী।
এ সময় অন্যান্যের মধ্যে উপস্থিত ছিলেন বিদ্যুৎসচিব মনোয়ার ইসলাম, এনার্জি রেগুলেটরি কমিশনের চেয়ারম্যান এ আর খান, সোনারগাঁ উপজেলা নির্বাহী কর্মকর্তা মো. মাহমুদ হাসানসহ বিদ্যুৎ ও জ্বালানি মন্ত্রণালয়ের কর্মকর্তারা।
তৌফিক-ই-ইলাহী চৌধুরী বিদ্যুৎকেন্দ্রে অগ্নিকাণ্ডে কী পরিমাণ ক্ষয়ক্ষতি হয়েছে, তা নির্ণয় করার জন্য নির্দেশ দেন এবং কী কারণে অগ্নিকাণ্ডের ঘটনা ঘটেছে, তা চিহ্নিত করে প্রতিবেদন দাখিলের জন্য সংশ্লিষ্ট কর্তৃপক্ষকে নির্দেশ দেন।
বিদ্যুৎসচিব মনোয়ার ইসলাম  বলেন, আগুনে কেন্দ্রটির একটি জেনারেটর বেশি ক্ষতিগ্রস্ত হয়েছে। কেন্দ্রটি পুরোপুরি চালু হতে সময় লাগবে।
বিদ্যুৎ উন্নয়ন বোর্ড জানায়,  ধারণা করা হচ্ছে, অতিরিক্ত তাপের কারণে সোমবার সন্ধ্যায় ৪৫০ মেগাওয়াট উৎপাদন ক্ষমতাসম্পন্ন মেঘনা পাওয়ার প্ল্যান্টে অগ্নিকাণ্ডের ঘটনা ঘটে। এর পর থেকে ওই কেন্দ্র থেকে জাতীয় গ্রিডে বিদ্যুৎ সরবরাহ বন্ধ হয়ে যায়।
