
বিএনপি অভিযোগ করেছে, এখনো খালেদা জিয়ার গুলশান কার্যালয়ে ইন্টারনেট, টেলিফোন, কেব্‌ল নেটওয়ার্ক ব্যবস্থা পুনঃস্থাপন করা হয়নি। দলটি বলেছে, এসব সেবা দ্রুত পুনঃস্থাপন না করা হলে অবিরাম হরতাল-অবরোধ কর্মসূচি দেওয়া হবে।
আজ রোববার বিএনপির পক্ষ থেকে দলটির যুগ্ম মহাসচিব সালাহ উদ্দিন আহমেদ এক বিবৃতিতে এই হুমকি দেন।
‘গণতন্ত্র হত্যাকারী আওয়ামী শক্তিকে বিতাড়নের এই সংগ্রামে দেশবাসীকে সাময়িক ত্যাগ স্বীকারের’ আহ্বান জানিয়ে সালাহ উদ্দিন আহমেদ বিবৃতিতে বলেন, ‘এখন পর্যন্ত খালেদা জিয়ার গুলশান কার্যালয়ে ইন্টারনেট, টেলিফোন, কেব্‌ল নেটওয়ার্কসহ সব বৈদ্যুতিক যোগাযোগব্যবস্থা পুনঃস্থাপন করা হয়নি। অবিলম্বে এ সমস্ত সংযোগ পুনঃস্থাপন না করা হলে দেশবাসীকে সঙ্গে নিয়ে অবিরাম হরতাল ও অবরোধ অব্যাহত রাখা হবে। দেশব্যাপী চলমান ৭২ ঘণ্টার শা‌ন্তিপূর্ণ হরতাল ও অবরোধ কর্মসূচিকে সফল করার জন্য সংগ্রামী দেশবাসীকে বিনীত আহ্বান জানাচ্ছি। অবৈধ সরকারের পদত্যাগ এবং অবাধ ও সুষ্ঠু নির্বাচনের ব্যবস্থা না হওয়া পর্যন্ত দেশবাসীকে সঙ্গে নিয়ে অবিরাম সংগ্রাম অব্যাহত থাকবে।’বিবৃতিতে সালাহ উদ্দিন আহমেদ বলেন, ‘দেশ এখন গণতন্ত্রের পরিবর্তে শেখ হাসিনার মনোতন্ত্র এবং ইচ্ছাতন্ত্রে প্রবেশ করেছে। ইচ্ছামতো গুলি করে আন্দোলনকারীদের হত্যার লাইসেন্স দেওয়া হয়েছে দলীয়কৃত আইনশৃঙ্খলা রক্ষাকারী বাহিনীকে এবং দায়িত্ব কাঁধে নিয়েছেন প্রধানমন্ত্রী নিজে। জাতিসংঘের মানবাধিকার কমিশন, যুক্তরাষ্ট্র, যুক্তরাজ্য, ইইউসহ পৃথিবীর তাবৎ উন্নত রাষ্ট্র, মানবাধিকার সংস্থা ও সংগঠনসমূহের উদ্বিগ্নতা সত্ত্বেও অবৈধ সরকার প্রতিনিয়ত ক্রসফায়ারের মাধ্যমে বিরোধী রাজনৈতিক নেতা-কর্মীদের পাইকারি হারে হত্যা করছে।’
