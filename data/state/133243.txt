
মানবতাবিরোধী অপরাধের মামলায় যশোরের সাবেক সাংসদ মো. সাখাওয়াত হোসেনসহ নয়জনের বিরুদ্ধে অভিযোগ আমলে নিয়েছেন আন্তর্জাতিক অপরাধ ট্রাইব্যুনাল ১। এই মামলায় অন্য তিন আসামিকে অব্যাহতি দিয়েছেন ট্রাইব্যুনাল।
আজ মঙ্গলবার বিচারপতি এম ইনায়েতুর রহিমের নেতৃত্বে তিন সদস্যের ট্রাইব্যুনাল এ আদেশ দেন।
মামলার আসামিরা হলেন মো. সাখাওয়াত হোসেন, বিল্লাল হোসেন, মো. আকরাম হোসেন, ওজিহার মোড়ল, মো. ইব্রাহিম হোসেন, শেখ মো. মজিবুর রহমান, মো. আব্দুল আজিজ সরদার, আজিজ সরদার, কাজী ওহিদুল ইসলাম, লুৎফর মোড়ল, আব্দুল খালেক মোড়ল ও মশিয়ার রহমান।
আসামিদের মধ্যে ওজিহার মোড়ল, মো. আকরাম হোসেন ও মশিয়ার রহমানকে অভিযোগ থেকে অব্যাহতি দিয়েছেন ট্রাইব্যুনাল। বাকি নয়জনের বিরুদ্ধে অভিযোগ আমলে নিয়ে ৩০ সেপ্টেম্বর এই মামলার পরবর্তী দিন ধার্য করেছেন ট্রাইব্যুনাল।
যশোরের কেশবপুর আসনের সাংসদ সাখাওয়াত হোসেনকে গত বছরের ২৯ অক্টোবর এই মামলায় গ্রেপ্তার করা হয়। এ ছাড়া বাকি আসামিদের মধ্যে কয়েকজনকে গত ১২ মে গ্রেপ্তার করা হয়। কয়েকজন এখনো পলাতক।
