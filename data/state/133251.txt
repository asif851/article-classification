
ব্রাহ্মণবাড়িয়ার কসবা উপজেলার কায়েমপুর ইউনিয়নের কামালপুর গ্রামের একটি বাড়িতে আটকে রেখে এক নারীকে (২২) ধর্ষণের অভিযোগ পাওয়া গেছে। এই ঘটনায় জড়িত থাকার অভিযোগে পুলিশ গত সোমবার এক তরুণকে গ্রেপ্তার করেছে।এ ঘটনায় গত রোববার ওই নারী বাদী হয়ে পাঁচজনের বিরুদ্ধে ধর্ষণের অভিযোগে নারী ও শিশু নির্যাতন দমন আইনে কসবা থানায় মামলা করেছেন।মামলার এজাহার সূত্রে জানা গেছে, কিছুদিন আগে কসবা উপজেলার ওই নারীর সঙ্গে গ্রেপ্তার হওয়া ওই তরুণের মুঠোফোনে পরিচয় হয়। বিভিন্ন সময় ওই তরুণ তাঁকে ফোন করে বিয়ের প্রস্তাব দেন।রোববার বিশ্ব ভালোবাসা দিবসে দেখা করতে এলে ওই তরুণ তাঁকে বেড়ানোর কথা বলে চারজনের সহায়তায় কামালপুর গ্রামের একটি পরিত্যক্ত বাড়িতে নিয়ে যান। সেখানে আটকে রেখে ওই তরুণ তাঁকে ধর্ষণ করেন। এ সময় তাঁর চিৎকারে স্থানীয় লোকজন এগিয়ে এলে ওই তরুণ ও তাঁর সহযোগীরা পালিয়ে যান। পরে স্থানীয় লোকজন ওই নারীকে উদ্ধার করে ব্রাহ্মণবাড়িয়া সদর হাসপাতালে ভর্তি করেন। গতকাল মঙ্গলবার ওই হাসপাতালে তাঁর ডাক্তারি পরীক্ষা হয়েছে।
