
রাজধানীর ওয়ারী থানাধীন টিপু সুলতান রোডের একটি বাসায় গ্যাসের পাইপে বিস্ফোরণে তিনজন গুরুতর দগ্ধ হয়েছেন। তাদের সবাইকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। গতকাল বৃহস্পতিবার মধ্যরাতের দিকে এ দুর্ঘটনা ঘটে।
দগ্ধ ব্যক্তিরা হলেন আলমগীর হোসেন (৬০), তাঁর স্ত্রী হোসনে আরা বেগম (৪২) ও তাঁদের মেয়ে শারমিন আলম (২১)।
হাসপাতাল সূত্রে জানা গেছে, আগুনে গৃহকর্তা আলমগীরের শরীরের ৯৫ শতাংশ, হোসনে আরার ৪০ শতাংশ ও শারমিনের ৩০ শতাংশ পুড়ে গেছে।
হাসপাতালের বার্ন ইউনিটের আবাসিক সার্জন পার্থ শংকর পালের ভাষ্য, আলমগীরের অবস্থা খুবই গুরুতর। আর হোসনে আরা ও শারমিনের অবস্থাও শঙ্কামুক্ত নয়।  দগ্ধ আলমগীরের শ্যালক আবদুল সাত্তার বলেন, রাত ১২টার দিকে রান্না করার সময় হঠাৎ করে গ্যাসের পাইপে বিস্ফোরণ ঘটে। এতে আলমগীর, হোসনে আরা ও শারমিন দগ্ধ হন। পরে রাত পৌনে একটার দিকে তিনি তাঁদের হাসপাতালে নিয়ে আসেন।
ঢাকা মেডিকেল কলেজ হাসপাতাল-১ এর পুলিশ ক্যাম্পের ভারপ্রাপ্ত কর্মকর্তা পরিদর্শক মোজাম্মেল হক আগুনে দগ্ধ হয়ে হাসপাতালে একই পরিবারের তিনজনের ভর্তির বিষয়টি নিশ্চিত করেছেন।
