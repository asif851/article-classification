
রাজধানীর মোহাম্মদপুরের নূরজাহান সড়কে দুই পাশের গাছ কেটে ফুটপাত ও নালার কাজ করা হচ্ছে। এলাকাবাসীর অভিযোগ, আগে থেকেই এখানে নালা ছিল। নতুন করে গাছ কেটে নালা বা ফুটপাত তৈরির দরকার ছিল না।ঢাকা উত্তর সিটি করপোরেশন (ডিএনসিসি) ৩১ নম্বর ওয়ার্ডের নূরজাহান সড়কের বিভিন্ন লেনে গত বছরের ডিসেম্বরে নালা ও ফুটপাত সংস্কারের কাজ শুরু করে। কাজের অংশ হিসেবে বাড়ির সামনের গাছগুলো কেটে ফেলা হয়।গতকাল সোমবার নূরজাহান সড়কের এন গলিতে দেখা যায়, দুই পাশে যত গাছ ছিল, সব কাটা হয়েছে। এর মধ্যে এক পাশে ফুটপাত বানানো হয়েছে। অন্য পাশে চলছে নালা তৈরির কাজ। গতকাল বৃষ্টি থাকায় কাজ বন্ধ ছিল। স্থানীয় বাসিন্দা আহসান হাবিব বলেন, যে পাশে ফুটপাত বানানো হয়েছে, সেখানে নালার জন্য কাটতে গিয়ে দেখা যায় আগে থেকেই নালা ছিল। এখন অপর পাশেও কাটছে। তিনি আরও বলেন, ফুটপাত বানানো হলেই এখানে ব্যবসা শুরু হয়ে যাবে।নাম প্রকাশ না করার শর্তে নূরজাহান সড়কের অপর এক বাসিন্দা বলেন, পাকিস্তান আমলে এখানে আবাসিক এলাকা তৈরি হয়। প্রতিটি বাড়ির পেছনেই নিষ্কাশন ও নালার জন্য প্রায় ১৫ ফুট জায়গা আছে। জলাবদ্ধতাও নেই। মানুষ ওই সময়েই এখানে প্রচুর গাছ লাগায়। অনেক গাছের বয়স ৩০ বছরের বেশি ছিল। নতুন করে গাছ কেটে নালার প্রয়োজন ছিল না। যেভাবে কেটেছে, তাতে নতুন করে এখানে আর কোনো গাছ লাগানো যাবে না। কাজ শুরুর সময়ে স্থানীয় লোকজন কোনো আপত্তি জানিয়েছিলেন কি না—জানতে চাইলে তিনি বলেন, সরকারি কাজ বলে কেউ কিছু বলছেন না।৩১ নম্বর ওয়ার্ডের কাউন্সিলর শফিকুল ইসলাম প্রথম আলোকে বলেন, ‘আগের ড্রেন থাকলেও মানুষ ময়লা ফেলে তা বন্ধ করে রাখছে। ওই ড্রেনই আবার চালু করা হবে। তার ওপরে যে গাছ পড়েছে, তা-ই কাটা হচ্ছে।’ এ ব্যাপারে ডিএনসিসির অতিরিক্ত প্রধান প্রকৌশলী সৈয়দ কুদরতউল্লাহ বলেন, এগুলোর ব্যাপারে খোঁজ নিয়ে তিনি বলতে পারবেন।
