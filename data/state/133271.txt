

রাজধানীর আজিমপুর এলাকায় র‍্যাব সদস্যদের সঙ্গে ‘অস্ত্রধারীদের’ গুলিবিনিময়ের ঘটনা ঘটেছে। এতে দুজন আহত হয়েছে। র‍্যাবের দাবি, আহত দুজন ‘ছিনতাইকারী’ দলের সদস্য। আজ মঙ্গলবার বেলা সাড়ে তিনটার দিকে আজিমপুর এলাকার একটি মার্কেটের সামনে এ ঘটনা ঘটে।
র‍্যাব-১০-এর পরিচালক পুলিশের অতিরিক্ত উপমহাপরিদর্শক শাহাবুদ্দীন খান প্রথম আলোকে বলেন, একটি ছিনতাইকারী দলের কিছু সদস্য দুটি ব্যক্তিগত গাড়ি নিয়ে আজিমপুরের একটি মার্কেটের সামনে ছিল। গাড়ি দুটিতে গোয়েন্দা পুলিশের স্টিকার লাগানো ছিল। র‍্যাব সদস্যরা তা দেখে তাদের চ্যালেঞ্জ করেন। একপর্যায়ে তারা র‍্যাবের ওপর গুলি চালায়। র‍্যাবও পাল্টা গুলি ছুড়লে দুজন আহত হয়। আহত দুজনের কাছ থেকে দুটি পিস্তল ও গুলি উদ্ধার করা হয়েছে। বাকি সদস্যরা একটি গাড়ি নিয়ে পালিয়ে গেছে। আহত দুজনকে ঢাকা মেডিকেল কলেজ হাসপাতালে ভর্তি করা হয়েছে। দুজনই আশঙ্কামুক্ত।

এর আগে ১৩ জুলাই সন্ধ্যায় রাজধানীর লালবাগের ঢাকেশ্বরী মন্দিরের সামনের সড়কে র‍্যাবের সঙ্গে ‘বন্দুকযুদ্ধে’ দুজন আহত হন। আহত দুজনের মধ্য একজন হাসপাতালে মারা যান। তাঁদের কাছ থেকে দুটি বিদেশি পিস্তল ও ছিনতাইয়ে ব্যবহৃত একটি গাড়ি উদ্ধার করা হয়।
