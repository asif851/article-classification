
গাইবান্ধার ফুলছড়ি উপজেলার ফজলুপুর ইউনিয়নের দক্ষিণ খাটিয়ামারি গ্রামের দুটি বাড়ি থেকে গত মঙ্গলবার ১০ টাকা কেজির ৯ মেট্রিক টনের বেশি চাল জব্দ করেছে পুলিশ। ঘটনার পর থেকে ইউনিয়নের ডিলার পলাতক।এলাকার কয়েকজন বাসিন্দা ও পুলিশ সূত্রে জানা গেছে, ফজলুপুর ইউনিয়নের ডিলার ও ওই ইউনিয়ন আওয়ামী লীগের ৯ নম্বর ওয়ার্ড শাখার সাধারণ সম্পাদক আজাহার আলী পাচারের জন্য দক্ষিণ খাটিয়ামারি গ্রামের মোকারম মৃধার বাড়িতে ১৫৯ বস্তা ও শাহ আলম মিয়ার বাড়িতে ২৪ বস্তা চাল মজুত রাখেন। বিষয়টি জানতে পেরে সোমবার রাত ১১টার দিকে স্থানীয় জনগণ চালের বস্তাগুলো আটক করে উপজেলা প্রশাসনকে জানান। বিষয়টি টের পেয়ে মোকারম মৃধা ও শাহ আলম মিয়া কৌশলে বাড়ি থেকে পালিয়ে যান। পরে গত মঙ্গলবার দুপুরে উপজেলা নির্বাহী কর্মকর্তা (ইউএনও) আবদুল হালিম পুলিশসহ ঘটনাস্থলে গিয়ে ওই ১৮৩ বস্তা চাল জব্দ করেন। এসব বস্তায় ৯ মেট্রিক টন ১৫০ কেজি চাল রয়েছে। পরে জব্দ করা চাল স্থানীয় ইউনিয়ন পরিষদের (ইউপি) সদস্যের জিম্মায় রাখা হয়। এ ঘটনায় উপজেলা খাদ্য কর্মকর্তা রিয়াদুল হক বাদী হয়ে ওই দিন (মঙ্গলবার) রাতে ডিলার আজাহার আলী, দুই বাড়ির মালিকসহ ছয়জনকে আসামি করে থানায় মামলা করেন।এ ব্যাপারে ফজলুপুর ইউপির চেয়ারম্যান জয়নাল আবেদীন বলেন, ‘রাতে চালগুলো যাতে অন্যত্র সরাতে না পারে সে জন্য স্থানীয় লোকজন ওই দুই বাড়ি পাহারা দেন।’ এ বিষয়ে জানতে ডিলার আজাহার আলীর সঙ্গে মুঠোফোনে যোগাযোগের চেষ্টা করা হয়। কিন্তু মুঠোফোন বন্ধ থাকায় এ বিষয়ে তাঁর বক্তব্য নেওয়া সম্ভব হয়নি।চাল জব্দের সত্যতা নিশ্চিত করেছেন ফুলছড়ি থানার ভারপ্রাপ্ত কর্মকর্তা (ওসি) আবদুল খালেক।এ ব্যাপারে ইউএনও আবদুল হালিম গতকাল বুধবার দুপুরে মুঠোফোনে প্রথম আলোকে বলেন, ঘটনাটি তদন্ত করে দেখা হচ্ছে। অভিযোগ প্রমাণিত হলে আজাহারের ডিলারশিপ বাতিল করা হবে।
