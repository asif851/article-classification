
গাজীপুরে টঙ্গীর দুটি স্থান থেকে গতকাল শুক্রবার অজ্ঞাতনামা দুই তরুণের লাশ উদ্ধার করেছে পুলিশ। এর মধ্যে আউচপাড়া এলাকার একটি ফ্ল্যাটের শৌচাগারে হাত-পা বাঁধা ও গলা কাটা অবস্থায় এক তরুণের (২৩) লাশ ছিল। অন্য তরুণের (২৫) গলিত লাশ পাওয়া যায় তিস্তার গেট তালতলা এলাকার একটি ডোবায়।আউচপাড়ায় লাশ পাওয়ার ঘটনায় জিজ্ঞাসাবাদের জন্য বাড়ির মালিক নেয়ামত উল্লাহকে আটক করেছে পুলিশ। নেয়ামত বাংলাদেশ জামায়াতে ইসলামীর কর্মী হিসেবে পরিচিত। এর আগে ২৩ জুলাই তাঁর বাড়ির তৃতীয় তলার পূর্ব পাশের ফ্ল্যাটের বাসিন্দা বেসরকারি উত্তরা ইউনিভার্সিটির বিবিএর ছাত্র আবদুর রহমান ওরফে রিয়াদ অপহূত হন। কয়েক দিন পর জামালপুরে তাঁর লাশ পাওয়া যায়। গত মাসে ওই বাড়ির বিভিন্ন ফ্ল্যাট থেকে জামায়াত-শিবিরের ১০ কর্মীকে নাশকতার পরিকল্পনার অভিযোগে গ্রেপ্তার করে পুলিশ।আটকের আগে বাড়ির মালিক নেয়ামত উল্লাহ সাংবাদিকদের জানান, ১ সেপ্টেম্বর তাঁর বাড়ির ছয়তলার পূর্বদিকের ফ্ল্যাটের একটি কক্ষ তিন তরুণ ভাড়া নেন। তাঁদের একজনের নাম মামুন। মামুনের বাড়ি পাবনা। অপর দুজনের পরিচয় তিনি জানেন না। কক্ষ ভাড়া নেওয়ার সময় তাঁরা উত্তরার একটি বেসরকারি বিশ্ববিদ্যালয়ের ছাত্র বলে পরিচয় দেন। ৩ সেপ্টেম্বর দুপুরে দুই যুবক মামার অসুস্থতার কথা বলে কক্ষে তালা লাগিয়ে গ্রামের বাড়ি চলে যান। গতকাল সন্ধ্যায় ওই ফ্ল্যাটের পাশের কক্ষের ভাড়াটে আবদুর রহিম তালাবদ্ধ কক্ষ থেকে দুর্গন্ধ আসার খবর তাঁকে জানান। পরে তিনি কক্ষের তালা ভেঙে ভেতরে ঢুকে শৌচাগারে এক তরুণের হাত-পা বাঁধা ও গলা কাটা লাশ দেখতে পান।খবর পেয়ে রাত নয়টার দিকে লাশ উদ্ধার করে পুলিশ। ঘটনাস্থলে যান টঙ্গী বিএনপি ও জামায়াতে ইসলামীর নেতারা।টঙ্গী মডেল থানার উপপরিদর্শক (এসআই) আবদুল আজিজ জানান, ওই তরুণকে হাত-পা বেঁধে ও গলা কেটে হত্যা করা হয়েছে। মুখমণ্ডল পলিথিন দিয়ে পেঁচিয়ে গলার কাছে সুতা দিয়ে বাঁধা ছিল। হত্যাকাণ্ডের ব্যাপারে জিজ্ঞাসাবাদের জন্য বাড়ির মালিক জামায়াত কর্মী নেয়ামত উল্লাহকে আটক করা হয়েছে।ডোবায় গলিত লাশ: টঙ্গী মডেল থানার পুলিশ জানায়, বিকেল সাড়ে চারটার দিকে তিস্তার গেট তালতলা এলাকায় ঢাকা-চট্টগ্রাম ও ঢাকা-ময়মনসিংহ দুই রেললাইনের মধ্যের ডোবায় ঘাস কাটতে গিয়ে এক ব্যক্তি ভাসমান অবস্থায় একটি লাশ দেখতে পান। খবর পেয়ে পুলিশ ওই ডোবা থেকে এক তরুণের গলিত লাশ উদ্ধার করে ময়নাতদন্তের জন্য হাসপাতাল মর্গে পাঠায়। নিহত ব্যক্তির নাম-পরিচয় জানা যায়নি। তাঁর পরনে ছিল চেক শার্ট ও লুঙ্গি। পুলিশের ধারণা, আট-দশ দিন আগে দুর্বৃত্তরা এ তরুণকে হত্যা করে ডোবায় ফেলে গেছে।
