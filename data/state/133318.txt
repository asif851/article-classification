
শ্রমিক দিবসের সমাবেশের অনুমতি না পেয়ে ১ মে সকালে শোভাযাত্রা করার ঘোষণা দিয়েছে বিএনপির সহযোগী সংগঠন জাতীয়তাবাদী শ্রমিক দল।
আজ রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এই ঘোষণা দেওয়া হয়।
শ্রমিক দলের সাধারণ সম্পাদক নুরুল ইসলাম খান বলেন, পুলিশের অনুমতি না পাওয়ায় মে দিবস উপলক্ষে বিকল্প হিসেবে তাঁরা ২ অথবা ৩ মে সমাবেশ করতে চেয়েছিলেন। কিন্তু পুলিশ তাঁদের জানিয়েছে, ৫ মের আগে সমাবেশের অনুমতি দেওয়া সম্ভব না।
সমাবেশের অনুমতি না দেওয়ার সিদ্ধান্তের নিন্দা জানায় বিএনপি ও শ্রমিক দল।
সংবাদ সম্মেলনে বলা হয়, সমাবেশের অনুমতি না দিয়ে শ্রমিকশ্রেণির কণ্ঠ স্তব্ধ করতে চায় সরকার।
সমাবেশের অনুমতি না পাওয়ায় ১ মে সকালে শোভাযাত্রা করার ঘোষণা দেওয়া হয় সংবাদ সম্মেলনে।
সংবাদ সম্মেলনে বক্তব্য রাখেন বিএনপির জ্যেষ্ঠ যুগ্ম মহাসচিব রুহুল কবির রিজভী ও শ্রমিক দলের সভাপতি আনোয়ার হোসেন।
সাধারণত ১ মে রাজধানীতে শ্রমিক দলের আয়োজনে সমাবেশ করে বিএনপি। সমাবেশে প্রধান অতিথি হিসেবে বিএনপির চেয়ারপারসন খালেদা জিয়া উপস্থিত থাকেন।
বরাবরের মতো এবারও শ্রমিক দিবসের সমাবেশের প্রস্তুতি নেওয়া হয়েছিল। রাজধানীর সোহরাওয়ার্দী উদ্যানে সমাবেশ করতে অনুমতি চেয়েছিল বিএনপি। কিন্তু ১ মে সমাবেশের অনুমতি পায়নি দলটি। তাই তারা ২ অথবা ৩ মে সমাবেশের জন্য অনুমতি চেয়েছিল। এখন বিএনপি বলছে, ৫ মের আগে সমাবেশের অনুমতি দেওয়া সম্ভব নয় বলে তাদের জানিয়েছে পুলিশ।
 
