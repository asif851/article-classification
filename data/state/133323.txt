
ঢাকায় গত সাত দিনে গরম কমেছে ৩ ডিগ্রি। তাপপ্রবাহ খানিকটা কমে গেছে। টানা দুই সপ্তাহ পর দেশের বেশির ভাগ স্থানে তাপমাত্রা ৩৬ ডিগ্রি সেলসিয়াসের নিচে নেমে এসেছে। এখানে সামান্য বৃষ্টি হয়েছে বলে জানিয়েছে আবহাওয়া অধিদপ্তর। 
তাপপ্রবাহের দাপট কমে আসায় ঢাকায় গতকাল সোমবার সর্বোচ্চ তাপমাত্রা ছিল ৩৩ দশমিক ৮ ডিগ্রি সেলসিয়াস। ১৩ এপ্রিল ঢাকায় তাপমাত্রা ছিল ৩৬ দশমিক ৮ ডিগ্রি। তীব্র দাবদাহে পুড়তে থাকা চুয়াডাঙ্গায় তাপমাত্রা ছিল ৩৫ দশমিক ৫ ডিগ্রি। গতকাল দেশের সর্বোচ্চ তাপমাত্রা ছিল যশোরে—৩৭ দশমিক ৬ ডিগ্রি সেলসিয়াস। পাশের জেলা সাতক্ষীরায় ছিল ৩৬ দশমিক ২ এবং খুলনায় ছিল ৩৬ দশমিক ৩ ডিগ্রি সেলসিয়াস।আবহাওয়া অধিদপ্তর জানায়, গতকাল সকাল নয়টা থেকে আজ মঙ্গলবার সকাল নয়টা পর্যন্ত ২৪ ঘণ্টায় ঢাকা ছাড়াও সামান্য বৃষ্টি হয়েছে কুতুবদিয়া ও পটুয়াখালীতে। এ সময় সবচেয়ে বেশি বৃষ্টি হয়েছে রংপুরে—১৪ মিলিমিটার। আজকের আবহাওয়ার পূর্বাভাসে জানানো হয়, সিলেট বিভাগের অনেক জায়গায় এবং ঢাকা, রংপুর ও চট্টগ্রাম বিভাগের দু-এক জায়গায় দমকা, ঝোড়ো হাওয়াসহ বৃষ্টি অথবা বজ্রবৃষ্টি হতে পারে। তবে যশোর, খুলনা ও সাতক্ষীরার ওপর দিয়ে বয়ে যাওয়া তাপপ্রবাহ আরও কয়েক দিন অব্যাহত থাকতে পারে। আবহাওয়া অধিদপ্তরের পরিচালক সামছুদ্দিন আহমেদ প্রথম আলোকে বলেন, ঢাকায় অল্পস্বল্প বৃষ্টি হলেও গত কয়েক দিনে সিলেটে প্রচুর বৃষ্টি হয়েছে। অন্য কিছু কিছু জায়গায় সামান্য বৃষ্টি হয়েছে। এর প্রভাবে তাপমাত্রা কিছুটা কমেছে। এ মাসের ২৫ থেকে ২৬ তারিখ পর্যন্ত আবহাওয়া একটু মেঘ, একটু গরম, এ রকম থাকবে। এপ্রিলের শেষ বা মে মাসের প্রথম সপ্তাহে আবার তাপপ্রবাহ বয়ে যেতে পারে। এপ্রিলে কিছুটা বৃষ্টিও হতে পারে।
