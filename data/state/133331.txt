
শবে কদরের পরদিন আগামী ৪ জুলাই সরকারি ছুটি ঘোষণা করা হয়েছে। প্রধানমন্ত্রী শেখ হাসিনা নির্বাহী ক্ষমতাবলে এই ছুটি ঘোষণা করেছেন। তবে ৪ জুলাইয়ের পরিবর্তে ১৬ জুলাই (শনিবার) অফিস করতে হবে। এর ফলে এবারের ঈদে টানা নয় দিনের ছুটির সুযোগ পাচ্ছেন সরকারি চাকুরেরা।
জনপ্রশাসন মন্ত্রণালয়ের জ্যেষ্ঠ সচিব কামাল আবদুল নাসের চৌধুরী আজ বুধবার প্রথম আলোকে বলেন, মানুষ যাতে নির্বিঘ্নে বাড়ি যেতে পারে এবং আনন্দমুখর পরিবেশে ঈদের ছুটি কাটাতে পারেন, সে জন্য প্রধানমন্ত্রী শেখ হাসিনার নির্দেশে এই সিদ্ধান্ত হয়েছে।
 
সাধারণত ঈদের ছুটি তিন দিন। চাঁদ দেখা সাপেক্ষে ৬ বা ৭ জুলাই বাংলাদেশে ঈদুল ফিতর উদ্‌যাপিত হতে পারে। এ জন্য ৬ জুলাই ঈদ ধরে ৫, ৬ ও ৭ জুলাই ঈদের ছুটি নির্ধারিত আছে। এর আগে ৩ জুলাই শবে কদরের ছুটি। এর সঙ্গে এখন ৪ জুলাইয়ের ছুটি যোগ হলো। ঈদের হিসেবে শুধু শবে কদরের ছুটির পরের দিন ৪ জুলাই অফিস খোলা ছিল।
এখন দেখা যাচ্ছে, ঈদের আগে সরকারি চাকরিজীবীদের শেষ অফিস ৩০ জুন। ১ ও ২ জুলাই (শুক্র ও শনিবার) সাপ্তাহিক ছুটি। ঈদের ছুটির পরের দু্ই দিন আবার সাপ্তাহিক (শুক্র-শনিবার) ছুটি। অর্থাৎ ১ থেকে ৯ জুলাই পর্যন্ত নয় দিন ছুটি কাটিয়ে ১০ জুলাই অফিস করবেন সরকারি চাকুরেরা।
