
ঝিনাইদহের কালীগঞ্জে পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছে। পুলিশের ভাষ্য, নিহত ব্যক্তি ডাকাত ছিল।
আজ শুক্রবার ভোররাতে বারোবাজার নামক স্থানে ঝিনাইদহ-যশোর মহাসড়কে কথিত এই বন্দুকযুদ্ধ হয়।
নিহত ব্যক্তির নাম-পরিচয় জানাতে পারেনি পুলিশ। তাঁর বয়স আনুমানিক ৩৫ বছর।
পুলিশের ভাষ্য, ঘটনাস্থল থেকে বেশ কিছু অস্ত্রশস্ত্র উদ্ধার করা হয়েছে। এ ঘটনায় পুলিশের দুই সদস্য আহত হয়েছেন।
ঝিনাইদহের অতিরিক্ত পুলিশ সুপার আজবাহার আলী শেখ দাবি করেন, একদল লোক মহাসড়কের ওপর গাছ ফেলে ডাকাতির চেষ্টা করছে বলে খবর পাওয়া যায়। ভোররাতে কালীগঞ্জ থানার টহল পুলিশ মহাসড়কে চলাচলকারী একটি ট্রাক চালকের মাধ্যমে জানতে পারেন টহল পুলিশের একটি দল ঘটনাস্থলে যায়। ডাকাতেরা পুলিশকে লক্ষ্য করে বোমা ছোড়ে। পুলিশ গুলি ছোড়ে। দুই পক্ষের মধ্যে মিনিট দশেক বন্দুকযুদ্ধ হয়। একপর্যায়ে ডাকাতেরা পালিয়ে যায়। ঘটনাস্থলে একজনের গুলিবিদ্ধ লাশ পাওয়া যায়। পরে একটি শাটারগান, একটি বোমা, পাঁচটি ককটেলসহ আরও বেশ কিছু জিনিসপত্র উদ্ধার করা হয়েছে।
পুলিশ বলছে, বন্দুকযুদ্ধে তাদের দুই সদস্য আহত হয়েছেন। তাঁরা স্থানীয় হাসপাতালে চিকিৎসা নিয়েছেন। নিহত ব্যক্তির লাশের ময়নাতদন্ত করা হবে।
