
ঈদুল আজহাকে সামনে রেখে ১৫ সেপ্টেম্বর থেকে শুরু হচ্ছে ট্রেনের অগ্রিম টিকিট বিক্রি। চলবে ১৯ সেপ্টেম্বর পর্যন্ত। আর ২৩ থেকে ২৭ সেপ্টেম্বর পর্যন্ত বিক্রি হবে ফিরতি টিকিট।
রেল মন্ত্রণালয়ের জনসংযোগ কর্মকর্তা শরিফুল আলম আজ বৃহস্পতিবার প্রথম আলোকে এ কথা বলেছেন।
অগ্রিম টিকিট বিক্রির প্রথম দিন ১৫ সেপ্টেম্বর দেওয়া হবে ২০ তারিখের টিকিট, ১৬ সেপ্টেম্বর ২১ তারিখের, ১৭ সেপ্টেম্বর ২২ তারিখের, ১৮ সেপ্টেম্বর ২৩ তারিখের এবং ১৯ সেপ্টেম্বর দেওয়া হবে ২৪ তারিখের টিকিট।
এ ছাড়া অগ্রিম ফিরতি টিকিট বিক্রির প্রথম দিন ২৩ সেপ্টেম্বর দেওয়া হবে ২৭ তারিখের টিকিট, ২৪ সেপ্টেম্বর ২৮ তারিখের, ২৫ সেপ্টেম্বর ২৯ তারিখের, ২৬ সেপ্টেম্বর ৩০ তারিখের এবং ২৭ সেপ্টেম্বর দেওয়া হবে ১ অক্টোবর তারিখের টিকিট।
প্রতিবারের মতো এবারও প্রতিদিন সকাল নয়টা থেকে অগ্রিম টিকিট বিক্রি শুরু হবে। একজন সর্বোচ্চ চারটি টিকিট কিনতে পারবেন। বিক্রি করা আগাম টিকিট ফেরত দেওয়া যাবে না।
