
ব্রাহ্মণবাড়িয়ায় অবৈধ গ্যাসলাইনের প্রায় ২০০ ফুট অপসারণ এবং সাতটি অবৈধ গ্যাস-সংযোগ বিচ্ছিন্ন করেছেন ভ্রাম্যমাণ আদালত। গতকাল বুধবার দুপুরে সদর উপজেলার শালগাঁও কালিসীমা গ্রামে ওই অভিযান পরিচালিত হয়।জেলা প্রশাসনের নেজারত ডেপুটি কালেক্টর (এনডিসি) ও ভ্রাম্যমাণ আদালতের নির্বাহী হাকিম সাব্বির আহমেদ এই অভিযান পরিচালনা করেন।ভ্রাম্যমাণ আদালত-সংশ্লিষ্ট সূত্রে জানা গেছে, শালগাঁও কালিসীমা গ্রামে গ্যাসের অবৈধ সংযোগ আছে—এমন তথ্যের ভিত্তিতে জেলা প্রশাসন গতকাল দুপুরে অভিযান চালায়। এ সময় গ্যাসের প্রায় ২০০ ফুট অবৈধ পাইপলাইন অপসারণ এবং সাতটি অবৈধ সংযোগ বিচ্ছিন্ন করা হয়। এ সময় অবৈধভাবে গ্যাস ব্যবহারের দায়ে ভ্রাম্যমাণ আদালত শালগাঁও কালিসীমা গ্রামের সোহেল মিয়াকে পাঁচ হাজার টাকা ও রাজা মিয়াকে তিন হাজার টাকা জরিমানা করেন। এ ছাড়া গ্যাস-সংযোগের কাজে ব্যবহৃত একটি জেনারেটরসহ কিছু যন্ত্রপাতি জব্দ করা হয়।অভিযানে বাখরাবাদ গ্যাস ডিস্ট্রিবিউশন কোম্পানি লিমিটেডের ব্যবস্থাপক (সেবা) প্রকৌশলী আবু জাফর, ব্যবস্থাপক (বিক্রয়) মনিরুল হক, সহকারী প্রকৌশলী ইকবাল হোসেন উপস্থিত ছিলেন।এনডিসি ও আদালতের নির্বাহী হাকিম সাব্বির আহমেদ বলেন, অবৈধ গ্যাস-সংযোগবিরোধী অভিযান অব্যাহত থাকবে।
