
প্রধানমন্ত্রী শেখ হাসিনার হাতে বেশি সময় নেই বলে মন্তব্য করেছেন বিএনপির স্থায়ী কমিটির সদস্য এম কে আনোয়ার। প্রধানমন্ত্রীকে উদ্দেশ করে তিনি বলেন, ‘বেশি সময় আপনার হাতে নেই। মানুষ চায় নির্দলীয় সরকারের অধীনে নির্বাচন। মানুষ ভোট দিলে আবার ক্ষমতায় আসবেন। দখলদারি বেশিদিন চলতে পারে না।’
আজ মঙ্গলবার জাতীয় প্রেসক্লাবে এক আলোচনা সভায় আনোয়ার এসব কথা বলেন। বিএনপির প্রতিষ্ঠাতা জিয়াউর রহমানের মৃত্যুবার্ষিকী উপলক্ষে স্বেচ্ছাসেবক দল এই আলোচনা সভার আয়োজন করে।
অনুষ্ঠানের ব্যানারে জিয়াউর রহমানকে দেশের ‘প্রথম নির্বাচিত রাষ্ট্রপতি’ হিসেবে উল্লেখ করা হয়। এর আগে গত ২৯ মে বিএনপির আলোচনা সভার ব্যানারে জিয়াউর রহমানকে ‘দেশের প্রথম রাষ্ট্রপতি’ হিসেবে উল্লেখ করা হয়েছিল।
আজকের আলোচনা সভায় এম কে আনোয়ার প্রধানমন্ত্রীর উদ্দেশে বলেন, ‘দম্ভ-অহংকারের পরিণতি ভালো নয়। জনগণ কী চায় তা বোঝার চেষ্টা করুন। না হলে পাকিস্তানিদের যেভাবে বাংলাদেশের মানুষ সরিয়ে দিয়েছে বর্তমান প্রধানমন্ত্রীকেও সেভাবে সরিয়ে দেবে।’
