
মাগুরা সদর উপজেলার মঘিরঢাল এলাকায় মাগুরা-যশোর সড়কে আজ শনিবার রাতে ট্রাকে পেট্রলবোমা নিক্ষেপ করেছে দুর্বৃত্তরা। এতে ট্রাকের চালকসহ নয়জন দগ্ধ হয়েছেন। দগ্ধ ব্যক্তিরা হলেন মাগুরা সদর উপজেলার মালিকগ্রামের নাজমুল হোসেন (২৫), ইলিয়াস হোসেন (৩৫), রওশন আলী (৪০), মো. মতিন (৩০), ফারুক আহমেদ (৪০), শাকিল হোসেন (৩০), আরব আলী (২৫), ইয়াদুল ইসলাম (৩৮) ও ট্রাকের চালক কামারখালীর ইমরান আলী (৫০)। তাঁদের মাগুরা সদর হাসপাতালে ভর্তি করা হয়। সেখান থেকে আটজনকে ঢাকা মেডিকেল কলেজ হাসপাতালে পাঠানো হয়েছে।প্রত্যক্ষদর্শী ও পুলিশ জানায়, মাগুরা সদর থেকে বালু বোঝাই ট্রাকটি শালিখা উপজেলার ভাটইখালি গ্রামে যায়। সেখানে বালু নামিয়ে শহরে ফেরার পথে সন্ধ্যা সাড়ে সাতটার দিকে দুর্বৃত্তরা ট্রাকটিতে দুটি পেট্রলবোমা নিক্ষেপ করে। এতে মুহূর্তেই ট্রাকে আগুন ধরে যায়। এতে চালকসহ নয়জন দগ্ধ হন। চিৎকার শুনে আশপাশের লোকজন তাঁদের মাগুরা সদর হাসপাতালে নিয়ে যান।
মাগুরা সদর হাসপাতালের অর্থোপেডিক বিভাগের কনসালট্যান্ট চিত্তরঞ্জন বিশ্বাস প্রথম আলোকে বলেন, পেট্রলবোমায় দগ্ধ ব্যক্তিদের শরীরের ৮০-৯০ শতাংশ পুড়ে গেছে। তাঁদের অবস্থা আশঙ্কাজনক। আরব আলী ছাড়া অন্য আটজনকে ঢাকা মেডিকেল কলেজ হাসপাতালে পাঠানো হয়েছে। মাগুরা সদর থানার উপপরিদর্শক (এসআই) আনোয়ার হোসেন জানান, সন্ধ্যা সাড়ে সাতটার দিকে দুর্বৃত্তরা ওই ট্রাকে পেট্রলবোমা নিক্ষেপ করে। মাগুরার সহকারী পুলিশ সুপার (সার্কেল) সুদর্শন রায় ঘটনার সত্যতা নিশ্চিত করে বলেন, ‘এই মুহূর্তে আমরা দগ্ধ ব্যক্তিদের চিকিৎসা নিয়ে ব্যস্ত আছি।’
