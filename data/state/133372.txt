
মাইক্রোবাস থেকে এক ব্যক্তির লাশ মহাসড়কের পাশে ফেলে পালিয়েছে দুর্বৃত্তরা। আজ শুক্রবার সকাল আটটার দিকে গাজীপুরের কালিয়াকৈর উপজেলার চন্দ্রা এলাকায় ঢাকা-টাঙ্গাইল মহাসড়কে এ ঘটনা ঘটে। পরে পরিবারের মাধ্যমে নিহত ব্যক্তির পরিচয় সম্পর্কে নিশ্চিত হয় পুলিশ।
মৃত ব্যক্তির নাম সাইদুল ইসলাম (৪০)। বাবার নাম অসিম উদ্দিন। বাড়ি রংপুর সদরের উত্তর খলিয়া গ্রামে।
কালিয়াকৈরের চন্দ্রা পল্লী বিদ্যুৎ এলাকার পোশাক তৈরির একটি কারখানায় কাজ করতেন সাইদুল।
কালিয়াকৈর থানার উপপরিদর্শক (এসআই) ওসমান গনি বলেন, সাইদুলকে কারা-কেন-কীভাবে হত্যা করে লাশ ফেলে পালিয়েছে, তাৎক্ষণিকভাবে তা জানা যায়নি।
প্রত্যক্ষদর্শী ও পুলিশের ভাষ্য, সকাল আটটার দিকে চন্দ্রা ফরেস্ট অফিসের সামনের মহাসড়কের উত্তর পাশে একটি মাইক্রোবাস এসে থামে। এক ব্যক্তির নিথর দেহ ফেলে মাইক্রোবাসটি দ্রুত গাজীপুরের দিকে চলে যায়। আশপাশের লোকজন ঘটনাস্থলে ছুটে যান। নিথর অবস্থায় পড়ে থাকা ব্যক্তিকে তাঁরা উদ্ধার করে হাইওয়ে পুলিশের কাছে নিয়ে যান। ওই ব্যক্তিকে কালিয়াকৈর উপজেলা স্বাস্থ্য কমপ্লেক্সে নেয় পুলিশ। পরীক্ষা শেষে কর্তব্যরত চিকিৎসা কর্মকর্তা তাঁকে মৃত ঘোষণা করেন।
উপজেলা স্বাস্থ্য কমপ্লেক্সের জরুরি বিভাগের চিকিৎসক ইয়াছমিন আক্তার প্রথম আলোকে বলেন, ওই ব্যক্তিকে মৃত অবস্থায় হাসপাতালে আনা হয়। তাঁর মুখে রক্তের দাগ দেখা গেছে। শরীরের বিভিন্ন স্থানে আঘাতের চিহ্ন রয়েছে।
নিহত ব্যক্তির সঙ্গে থাকা মুঠোফোনের সূত্র ধরে স্বজনদের খবর দেয় পুলিশ। ভাই বাহারুল ইসলাম এসে লাশ শনাক্ত করেন।
বাহারুল ইসলাম প্রথম আলোকে বলেন, গতকাল বৃহস্পতিবার সাইদুলের বেতন হয়। বেতনের টাকা তুলতে আজ ভোরে চন্দ্রা এলাকার একটি এটিএম বুথে যান তিনি। এরপর তাঁর সঙ্গে আর যোগাযোগ হয়নি। সকাল সাড়ে নয়টার দিকে সাইদুলের মৃত্যুর খবর দেয় পুলিশ।
কালিয়াকৈর থানা-পুলিশ জানায়, নিহত ব্যক্তির লাশের ময়নাতদন্ত হবে। এ জন্য তাঁর লাশ গাজীপুর শহীদ তাজউদ্দীন আহমদ মেডিকেল কলেজের মর্গে পাঠানো হয়েছে।
