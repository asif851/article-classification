
ভারতের কাছে গ্যাস বিক্রির মুচলেকা দিয়ে ২০০১ সালে খালেদা জিয়া ক্ষমতায় এসেছিল এবং ওই নির্বাচনে আওয়ামী লীগকে হারাতে ভারতীয় গোয়েন্দা সংস্থা ‘র’ ও যুক্তরাষ্ট্র একজোট হয়েছিল বলে প্রধানমন্ত্রী শেখ হাসিনার দেওয়া বক্তব্যকে ‘দায়িত্বজ্ঞানহীন’ বলেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, দেশের মানুষ মনে করে ভারত ও ‘র’ (রিসার্চ অ্যান্ড অ্যানালাইসিস উইং) সবচেয়ে বড় ভূমিকা পালন করেছে ২০১৪ সালের নির্বাচনে।গতকাল সোমবার নয়াপল্টনে বিএনপির কেন্দ্রীয় কার্যালয়ে দলের সভা শেষে মির্জা ফখরুল ইসলাম আলমগীর এসব কথা বলেন। তিনি বলেন, ‘২০১৪ সালের নির্বাচনের সময় ভারতের পররাষ্ট্রসচিব বাংলাদেশে আসলেন, সব জায়গায় দৌড়ালেন। এরশাদ সাহেবের কাছেও গেলেন, তাঁকে নির্বাচনে নিয়ে গেলেন। আমরা কি এটাই ধারণা করব, ‘মানুষ এটাই মনে করবে, ২০১৪ সালের নির্বাচনে ‘র’ সবচেয়ে বড় ভূমিকা পালন করেছে, ভারত বড় ভূমিকা পালন করছে।’প্রধানমন্ত্রী শেখ হাসিনা গত শনিবার যুব মহিলা লীগের সম্মেলনে ২০০১ সালের নির্বাচনে ‘র’ ও যুক্তরাষ্ট্রের ভূমিকা নিয়ে বক্তব্য দিয়েছিলেন। তিনি এ-ও বলেছিলেন, তখন ‘র’-এর প্রতিনিধি ও যুক্তরাষ্ট্রের দূতাবাসের লোক ‘হাওয়া’ ভবনে বসে থাকতেন।শেখ হাসিনার এ বক্তব্যের জবাবে বিএনপির মহাসচিব বলেন, ‘প্রধানমন্ত্রীর বাসভবনেই নাকি বাইরের লোকজন, “তাঁরা” বসে থাকেন। কারা বসে থাকেন, তা আমরা জানি না। এটা পাবলিক পারসেপশন। যদি তা-ই হয়, এ ব্যাপারে তাঁর (প্রধানমন্ত্রীর) ব্যাখ্যা দেওয়া উচিত।’মির্জা ফখরুল বলেন, ‘প্রধানমন্ত্রী একজন দায়িত্বশীল ব্যক্তি। তাঁকে সবকিছু চিন্তা করে কথা বলা দরকার। কিন্তু দুর্ভাগ্যজনকভাবে প্রধানমন্ত্রীর বক্তব্যে আমরা সেই দায়িত্বশীলতার পরিচয় দেখতে পাই না। তাঁর রাজনৈতিক স্বার্থে অবলীলায় মিথ্যাচার করার ফলে জাতি ঐক্যবদ্ধ হওয়ার পরিবর্তে আরও বিভক্ত হয়।’
