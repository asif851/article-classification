
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, সৈয়দ আশরাফুল ইসলামকে জনপ্রশাসন মন্ত্রণালয়ের মন্ত্রী বানিয়ে রাজনীতিতে আবারও প্রজ্ঞার পরিচয় দিয়েছেন প্রধানমন্ত্রী শেখ হাসিনা। তিনি বলেন, ‘আমার রাজনীতির জীবনে সর্বোচ্চ নির্বাহী ক্ষমতায় যাঁরা ছিলেন তাদের মধ্যে শেখ হাসিনার মতো শক্তিশালী ও প্রজ্ঞাবান দেখিনি।’আজ শুক্রবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউটে নৌকা সমর্থক গোষ্ঠী আয়োজিত ‘চলমান রাজনীতি’ শীর্ষক এক আলোচনা সভায় প্রধান অতিথি হিসেবে বক্তব্য রাখেন তিনি। খবর বাসসের।সৈয়দ আশরাফুল ইসলামকে দপ্তর দেওয়ায় প্রধানমন্ত্রী শেখ হাসিনাকে অভিনন্দন জানান সুরঞ্জিত। তিনি আরও বলেন, আশরাফকে জনপ্রশাসন মন্ত্রণালয়ের মন্ত্রী বানানোয় প্রধানমন্ত্রী শেখ হাসিনাকে দেশের মানুষ প্রশংসার চোখে দেখছেন। এরই মধ্য দিয়ে প্রধানমন্ত্রী শেখ হাসিনা রাজনীতিতে আরেকবার প্রজ্ঞার পরিচয় দিলেন।সৌদি আরবে আটক শিশু রাজন হত্যাকারী কামরুলকে দ্রুত দেশে ফিরিয়ে আনার বিষয়টি নিশ্চিত করতে আইনশৃঙ্খলা বাহিনীর প্রতি আহ্বান জানিয়ে আওয়ামী লীগের এই নেতা বলেন, এ ঘটনা মর্মান্তিক। হত্যাকারীকে দৃষ্টান্তমূলক শাস্তি দিতে হবে।
