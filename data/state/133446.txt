
বরিশালের হিজলা উপজেলার ধুলখোলা ইউনিয়নের মেঘনা নদীতে বালুবাহী বাল্কহেডে ডাকাতির অভিযোগে পাঁচজনকে আটক করে পুলিশে দিয়েছেন স্থানীয় লোকজন। এ সময় ডাকাতদের ব্যবহার করা ট্রলার ও ১০টি রামদা জব্দ করা হয়। উপজেলার গৌরবদী ইউনিয়ন পরিষদের (ইউপি) চেয়ারম্যান নজরুল ইসলাম বলেন, গত বৃহস্পতিবার রাত আটটার দিকে ট্রলারে করে এসে তিনটি বালুবাহী বাল্কহেডে ডাকাতেরা হানা দেয়। নৌযানটির কর্মচারীদের মারধর করে ডাকাতেরা তাঁদের কাছ থেকে ১০ হাজার টাকা লুট করে। পরে বাল্কহেডের শ্রমিকেরা বিষয়টি মুঠোফোনে স্থানীয় লোকজনকে জানালে গৌরবদী থেকে স্পিডবোট নিয়ে ডাকাতদের ধাওয়া করা হয়। একপর্যায়ে তাদের আটক করে গণধোলাই দিয়ে ইউনিয়ন পরিষদে আনা হয়। হিজলা থানার ওসি এম আর শওকত আনোয়ার জানান, খবর পেয়ে পাঁচ ডাকাতকে আটক করে থানায় আনা হয়েছে।
