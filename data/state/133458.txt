
দশম জাতীয় সংসদের ২০তম অধিবেশন শুরু হয়েছে। আজ রোববার বিকেল পাঁচটায় স্পিকার শিরীন শারমিন চৌধুরীর সভাপতিত্বে অধিবেশন শুরু হয়। অধিবেশন চলবে ১২ এপ্রিল পর্যন্ত।
অধিবেশনের শুরুতে স্পিকার বাংলাদেশ স্বল্পোন্নত দেশ থেকে উন্নয়নশীল দেশে উন্নীত হওয়ার যোগ্যতা অর্জন করায় প্রধানমন্ত্রী শেখ হাসিনাকে অভিনন্দন জানান।
অধিবেশন শুরুর পর স্পিকার শিরীন শারমিন চৌধুরী চলতি অধিবেশনের সভাপতিমণ্ডলী মনোনয়ন দেন। সংসদের চলমান অধিবেশনে সভাপতিমণ্ডলীর সদস্যরা হলেন আবদুর রাজ্জাক, আবদুল কুদ্দুস, আবদুল মজিদ খান, জিয়াউল হক মৃধা ও নাভানা আক্তার। স্পিকার, ডেপুটি স্পিকারের অনুপস্থিতিতে সভাপতিমণ্ডলীর সদস্যদের মধ্যে অগ্রবর্তীজন সংসদ পরিচালনা করবেন।
বৈঠকের শুরুতে সাবেক সংসদ সদস্য এম মতিউর রহমান, আমান উল্লাহ খান, মোহাম্মদ ইউসুফ, সরফুদ্দিন আহমেদ, আবদুর রব চৌধুরী, মো. মোজাহার আলী প্রধান, এ কে এম খায়রুজ্জামান ও খন্দকার মফিজুর রহমানের মৃত্যুতে শোকপ্রস্তাব উপস্থাপন করা হয়।
এ ছাড়া তত্ত্বাবধায়ক সরকারের সাবেক উপদেষ্টা ধীরাজ কুমার নাথ, মুক্তিযোদ্ধা ও ভাস্কর ফেরদৌসী প্রিয়ভাষিণী, আওয়ামী লীগের সাধারণ সম্পাদক ওবায়দুল কাদেরের মা বেগম ফজিলাতুল নেসা, পরিকল্পনামন্ত্রী আ হ ম মুস্তফা কামালের মা সায়েরা খাতুন, চট্টগ্রাম মহানগর আওয়ামী লীগের প্রতিষ্ঠাতা সাধারণ সম্পাদক মো. ছৈয়দুর রহমান, কথাসাহিত্যিক শওকত আলী, ভাষাসৈনিক গাজী শহীদুল্লাহ, মুক্তিযোদ্ধা কাঁকন বিবি, বঙ্গবন্ধু শেখ মুজিব মেডিকেল বিশ্ববিদ্যালয়ের সহ-উপাচার্য এ এস এম জাকারিয়া স্বপন এবং কণ্ঠশিল্পী শাম্মী আখতারের মৃত্যুতে শোক প্রকাশ করা হয়।
এ ছাড়া নেপালে বিমান দুর্ঘটনায় নিহত, মালিতে জাতিসংঘ শান্তিরক্ষা বাহিনীতে নিয়োজিত বাংলাদেশি সেনাসদস্য, রাশিয়ার শপিং মলে অগ্নিকাণ্ডে এবং দেশ-বিদেশের বিভিন্ন স্থানে দুর্ঘটনায় নিহত ব্যক্তিদের স্মরণে শোক করা হয়।
পরে মৃত ব্যক্তিদের আত্মার মাগফিরাত কামনা করে দোয়া এবং এক মিনিট নীরবতা পালন ও মোনাজাত করা হয়।
সংসদের চলতি অধিবেশন ১২ এপ্রিল পর্যন্ত চালানোর সিদ্ধান্ত নেয় সংসদের কার্য উপদেষ্টা কমিটি। অধিবেশন শুরুর আগে স্পিকার শিরীন শারমিন চৌধুরীর সভাপতিত্বে কমিটির বৈঠকে এ সিদ্ধান্ত হয়। প্রতিদিন বিকেল পাঁচটা থেকে সংসদের বৈঠক বসবে। প্রয়োজনে অধিবেশনের সময়সীমা স্পিকার বাড়াতে বা কমাতে পারবেন।
