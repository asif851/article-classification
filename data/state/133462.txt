
সিলেটের কোম্পানীগঞ্জ উপজেলার ভোলাগঞ্জ পাথরকোয়ারিতে ‘বোমা মেশিনের’ গর্তে মাটিচাপায় একজন পাথরশ্রমিক নিহত হয়েছেন। গতকাল সোমবার দুপুর সাড়ে ১২টার দিকে এ ঘটনা ঘটে। নিহত পাথরশ্রমিকের নাম সালেহ আহমদ (২৫)। তাঁর বাড়ি কোম্পানীগঞ্জের ইসলামপুরে। খবর পেয়ে পুলিশ লাশ উদ্ধার করে ময়নাতদন্তের জন্য সিলেট ওসমানী মেডিকেল কলেজ হাসপাতাল মর্গে পাঠিয়েছে।
পাথরকোয়ারি সূত্রে জানা গেছে, ভোলাগঞ্জের ফয়জুর রহমান ও আলাউদ্দিন নামের দুজন পাথর ব্যবসায়ী কোয়ারিতে পরিবেশ অধিদপ্তর থেকে নিষিদ্ধ ‘বোমা মেশিন’ স্থাপন করতে গভীর গর্ত করেন। গতকাল সকাল থেকে ওই গর্তে কাজ করছিলেন একদল শ্রমিক। গর্তের পাড় ধসে পড়লে তাতে চাপা পড়েন সালেহ। প্রায় আধা ঘণ্টার চেষ্টায় সালেহকে মাটিচাপা থেকে মৃত অবস্থায় উদ্ধার করা হয়।
কোম্পানীগঞ্জ থানার ভারপ্রাপ্ত কর্মকর্তা (ওসি) দেলওয়ার হোসেন জানান, খবর পেয়ে পুলিশ ঘটনাস্থলে গিয়ে মাটির নিচ থেকে সালেহ আহমদের লাশ উদ্ধারের সত্যতা পেয়েছে। গর্তটি বোমা মেশিনের কি না, বিষয়টি খতিয়ে দেখা হচ্ছে।
