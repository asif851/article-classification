
ঢাকা মহানগর (উত্তর) গোয়েন্দা পুলিশের সাবেক উপকমিশনার মোল্যা নজরুল ইসলামের বিরুদ্ধে ঘুষ লেনদেনের অভিযোগ অনুসন্ধান করার সিদ্ধান্ত নিয়েছে দুর্নীতি দমন কমিশন (দুদক)।
আজ রোববার এ বিষয়ে অনুসন্ধান করার জন্য দুদকের উপপরিচালক নাসিম আনোয়ারকে দায়িত্ব দিয়েছে দুদক কর্তৃপক্ষ।
ঘুষ লেনদেন সম্পর্কে নড়াইল এলাকার সাংসদ কবিরুল হক স্বরাষ্ট্র মন্ত্রণালয়ে লিখিত অভিযোগে করেছেন। এতে বলা হয়, গত ৬ এপ্রিল রাতে ব্যবসায়ী আবিদুল ইসলামকে গুলশানের বাসা থেকে বিনা কারণে ধরে নিয়ে যায় গোয়েন্দা পুলিশ।পরে এক কোটি টাকা ঘুষ নিয়ে তাঁকে ছেড়ে দেয়।বিভিন্ন গোয়েন্দা সংস্থাসহ দুদকে পাঠানো অভিযোগপত্রের ওপর ভিত্তি করেই এ অনুসন্ধানের সিদ্ধান্ত নেওয়া হয়েছে বলে দুদক সূত্র জানায়।
অভিযোগের বরাত দিয়ে সূত্র জানায়, ভুক্তভোগী ব্যবসায়ী সৈয়দ আবিদুল ইসলাম নড়াইলের ভদ্রবিলা ইউনিয়নের আওয়ামী লীগের নেতা। ডিবির উপপরিদর্শক (এসআই) আবুল হাসনাত ইউনাইটেড কমার্শিয়াল ব্যাংক ও ব্র্যাক ব্যাংকের শান্তি নগর শাখা থেকে ঘুষের টাকা তোলেন। এক কোটি টাকা ঘুষ নেওয়ার পর আবিদকে গত ৭ এপ্রিল ডিবি কার্যালয় থেকে ছেড়ে দেওয়া হয়। ব্যাংকের ক্লোজ সার্কিট ক্যামেরায় (সিসি) ভিডিও ফুটেজ দেখার বিষয়ে অভিযোগপত্রে উল্লেখ করা হয়েছে। অভিযোগপত্রের সঙ্গে ব্যাংক হিসাব ও এসআই হাসনাতের সঙ্গে কথোপকথনের অডিও রেকর্ডও দুদকের হাতে রয়েছে।
ঠিকাদার ব্যবসায়ী আবিদুলের পাশাপাশি আরও তিন ব্যক্তির কাছ থেকে ৮০, ৬৭ ও ৪০ লাখ টাকা ঘুষ নেওয়ার অভিযোগও রয়েছে মোল্যা নজরুলের বিরুদ্ধে।
