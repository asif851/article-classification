
২০১৫ সালের এসএসসি পরীক্ষার ফরম পূরণে শিক্ষার্থীদের কাছ থেকে বেশি টাকা নেওয়ার বিষয়ে কোনো জবাব না দেওয়ায় ১ হাজার ২০৯টি শিক্ষাপ্রতিষ্ঠানকে কারণ দর্শানোর নোটিশ দেওয়া হয়েছে। ৩০ দিনের মধ্যে সন্তোষজনক জবাব না দিলে ওই সব প্রতিষ্ঠানের পরিচালনা কমিটি বাতিল করা হবে।আজ রোববার এ বিষয়ে শিক্ষা মন্ত্রণালয়ে আয়োজিত সংবাদ সম্মেলনে শিক্ষামন্ত্রী নুরুল ইসলাম নাহিদ এ কথা বলেন।মন্ত্রী জানান, সারা দেশে মোট ৩ হাজার ৩৮টি শিক্ষাপ্রতিষ্ঠানের বিরুদ্ধে এসএসসি পরীক্ষার ফরম পূরণে বেশি টাকা নেওয়ার অভিযোগ উঠেছিল। গত ৩ ফেব্রুয়ারি সেসব প্রতিষ্ঠানকে ৭ কর্মদিবসের মধ্যে সব বাড়তি টাকা ফেরত দিতে নির্দেশ দেওয়া হয়েছিল। তখন বলা হয়েছিল, না হলে এদের বিরুদ্ধে ব্যবস্থা নেওয়া হবে। এরপর নির্ধারিত সময়ের মধ্যে ৮৩০টি শিক্ষাপ্রতিষ্ঠান অতিরিক্ত অর্থ ফেরত দিয়েছে বলে জানিয়েছে। আর ৯৯৯টি শিক্ষাপ্রতিষ্ঠান জানিয়েছে, তারা বোর্ড নির্ধারিত ফির অতিরিক্ত আদায় করেনি। এসব তথ্য এখন পরীক্ষা করা হচ্ছে।
মন্ত্রী বলেন, যারাই আইন-কানুন অমান্য করবে, তাদের বিরুদ্ধে অবশ্যই ব্যবস্থা নেওয়া হবে।
আরেক প্রশ্নের উত্তরে মন্ত্রী বলেন, ২০১৬ সালে ফরম পূরণেরও তথ্য নেওয়া হচ্ছে। এ বছরও কেউ ​বেশি নিয়ে থাকলে ব্যবস্থা নেওয়া হবে।
এদিকে শিক্ষাপ্রতিষ্ঠানগুলোতে শিক্ষার্থীদের কাছ থেকে মাসিক বেতন বেশি নেওয়ার বিষয়ে মন্ত্রী বলেন, এ বিষয়ে মাধ্যমিক ও উচ্চশিক্ষা অধিদপ্তর প্রতিবেদন দিয়েছে। এ ছাড়া সরকারের আরেকটি মাধ্যমে এ বিষয়ে তথ্য সংগ্রহ করা হয়েছে। সেগুলো এখন যাচাই-বাছাই করা হচ্ছে। সেই অনুযায়ী পরে ব্যবস্থা নেওয়া হবে।
মন্ত্রী বলেন, সব প্রতিষ্ঠানই তাদের চোখে সমান। কোনোটা বেশি শক্তিশালী, কোনোটা কম—সেটা তাঁরা মনে করেন না। আইন সবার জন্য সমানভাবে প্রয়োগ হবে।
আরও পড়ুন:
এখন কারণ দর্শানোর নোটিশ দেওয়া হচ্ছে স্কুলগুলোকে
