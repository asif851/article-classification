
নিহত ছাত্রদল নেতা জাকির হোসেন মিলনের জানাজায় অংশ নিয়ে বিএনপি মহাসচিব মির্জা ফখরুল ইসলাম আলমগীর বলেছেন, দেশ বধ্যভূমিতে পরিণত হয়েছে।
আজ মঙ্গলবার বাদ জোহর রাজধানীর নয়াপল্টনে দলের কেন্দ্রীয় কার্যালয়ে জাকিরের জানাজা অনুষ্ঠিত হয়। জানাজার আগে মহাসচিব ও স্থায়ী কমিটির সদস্য মির্জা আব্বাস কান্নাজড়িত কণ্ঠে বক্তব্য দিয়েছেন। মির্জা ফখরুল বলেন, ‘মিলন (জাকির) শহীদ হয়ে গেল। আরেকটি নাম যোগ হলো শহীদদের তালিকায়। যারা এই ফ্যাসিস্ট আওয়ামী লীগ সরকারের অন্যায়, অত্যাচার, নির্যাতন নিপীড়নের বিরুদ্ধে আওয়াজ তুলেছে, তাদের মধ্যে মিলন ছিল অন্যতম। আজকে সারা বাংলাদেশ বধ্যভূমিতে পরিণত হয়েছে।’
তিনি বলেন, ‘তাঁর জানাজার দাঁড়িয়ে এই দোয়া করি, আল্লাহ, এই দুঃশাসন থেকে জাতিকে মুক্তি দিন। মুক্তি দিন আমাদের সন্তানদের। মুক্তি দিন আমাদের ভবিষ্যৎ প্রজন্মকে।’
বিএনপি মহাসচিব বলেন, গণতন্ত্রের জন্য, খালেদা জিয়ার মুক্তির জন্য ও এই দেশকে মুক্ত করার জন্য যাঁরা লড়াই করছেন প্রাণ দিচ্ছেন, তাঁদের প্রতি তিনি স্যালুট জানান। গণতান্ত্রিকভাবে জনগণকে সঙ্গে নিয়ে অপশক্তির বিরুদ্ধে তাঁদের সংগ্রামকে অব্যাহত রেখে বিজয় অর্জনের কথা বলেন।
মির্জা আব্বাস ক্ষোভ প্রকাশ করে বলেন, ‘আমরা কোন দেশে বসবাস করছি। আমরা ছোটবেলায় আফ্রিকান অসভ্যদের কথা পড়েছি। আমরা কি সেই পর্যায়েও নেই? তার চেয়ে নিচের পর্যায়ে চলে গেছি আমরা। এই বাংলাদেশে আমাদের অবস্থান কি রোহিঙ্গাদের চেয়ে খারাপ হয়ে গেল নাকি?’
বিএনপির এই নীতিনির্ধারক বলেন, হাইকোর্টের নির্দেশ আছে যে সাদাপোশাকে কাউকে গ্রেপ্তার করা যাবে না। সেই নির্দেশ অমান্য করা হচ্ছে। আইনশৃঙ্খলা রক্ষাকারী বাহিনীকে আওয়ামী সরকারের রক্ষক বলেন। জানাজাকে কেন্দ্র করে দুপুর ১২টা থেকেই নয়াপল্টন দলীয় কার্যালয়ের সামনে জড়ো হতে থাকেন নেতা-কর্মীরা। জানাজা শেষে জাকিরের কফিনে ফুল দিয়ে শ্রদ্ধা নিবেদন করা হয়। জানাজা চলাকালে নয়াপল্টন এলাকায় বিপুলসংখ্যক আইনশৃঙ্খলা বাহিনীর সদস্যদের উপস্থিতি ছিল।
ছাত্রদল কেন্দ্রীয় সংসদের ভারপ্রাপ্ত সভাপতি মামুনুর রশিদ মামুন জানান, জাকিরকে গাজীপুর জেলার পুবাইল থানার মাজুখান এলাকার মরকুন কবরস্থানে তাঁর বাবার পাশে দাফন করা হবে।
