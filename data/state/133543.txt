
রংপুরে আক্তারুজ্জামান বাবু (৩০) নামের এক পত্রিকা বিক্রেতাকে ধারালো অস্ত্র দিয়ে জবাই করে হত্যা করা হয়েছে। বুধবার দিবাগত রাত সাড়ে ১২টার দিকে পুলিশ তাঁর লাশ উদ্ধার করে। তাঁর বাবার নাম মনির উদ্দিন। রংপুরের বাহার কাছনা জুম্মাটারী এলাকায় তিনি বসবাস করতেন।
জানতে চাইলে রংপুর কোতোয়ালি থানার পরিদর্শক (তদন্ত) আজিজুল ইসলাম প্রথম আলোকে বলেন, রংপুর শহরের বাহার কাছনা জুম্মাটারী এলাকার একটি পুকুরপাড় থেকে আক্তারুজ্জামানের লাশ রাতে উদ্ধার করা হয়। গলায় ধারালো অস্ত্রের আঘাত রয়েছে। মাথায়ও অস্ত্রের আঘা​তের চিহ্ন দেখা গেছে। ময়নাতদন্তের জন্য নিহতের লাশ রংপুর মেডিকেল কলেজ হাসপাতালের মর্গে পাঠানো হয়েছে।
রংপুর পত্রিকা হকার সমিতির সাবেক সাধারণ সম্পাদক শাহাদাত হোসেন প্রথম আলোকে বলেন, বারো বছর ধরে আক্তারুজ্জামান রংপুর শহরে পত্রিকা বিক্রি করে আসছেন। তাঁর জানামতে, তাঁর কোনো শত্রু ছিল না। স্থানীয় লোকজন বলছেন, গতকাল বুধবার বিকেল থেকে হকার আক্তারুজ্জামান নিখোঁজ ছিলেন। সন্ধ্যার পরও খোঁজ না মিললে তাঁর পরিবারের সদস্যরা তাঁকে বিভিন্ন জায়গায় খুঁজতে থাকে। একপর্যায়ে বিষয়টি কোতোয়ালি থানা-পুলিশকে জানানো হয়। রাতে এলাকাবাসী বাহার কাছনা জুম্মাটারী এলাকার পুকুরপাড়ে একটি মৃতদেহ পড়ে থাকতে দেখেন। খবর পেয়ে পুলিশ সেখান থেকে তাঁর লাশ উদ্ধার করে।
পুলিশ কর্মকর্তা আজিজুল বলছেন, হকার আক্তারুজ্জামানকে কে বা কারা হত্যা করেছে তা এখনো জানা সম্ভব হয়নি। তদন্ত চলছে। খুনের সঙ্গে জড়িত সকলকে গ্রেপ্তার করে বিচারের মুখো​মুখি করা হবে।
