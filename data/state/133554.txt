
নোয়াখালীতে প্রধানমন্ত্রী শেখ হাসিনাসহ কয়েকজন মন্ত্রীর ব্যঙ্গচিত্র ফেসবুকে ছড়িয়ে দেওয়ার অপরাধে সৌদিপ্রবাসী স্বামী ও স্ত্রীকে গ্রেপ্তার করেছে পুলিশ। গত বুধবার রাতে সদর উপজেলার নোয়ান্নই ইউনিয়নের রামকৃষ্ণপুর গ্রামে অভিযান চালিয়ে তাঁদের গ্রেপ্তার করা হয়।গ্রেপ্তার হওয়া ব্যক্তিরা হলেন রামকৃষ্ণপুর গ্রামের এনায়েত উল্লার ছেলে নাছির উদ্দিন (২৬) ও তাঁর স্ত্রী সীমা আক্তার (২০)।পুলিশ সূত্রে জানা গেছে, নাছির বেশ কিছুদিন ধরে তাঁর ফেসবুকে প্রধানমন্ত্রীসহ কয়েকজন মন্ত্রীর ব্যঙ্গচিত্র পোস্ট ও শেয়ার করছিলেন। খবর পেয়ে গত বুধবার রাত ১০টার দিকে তাঁদের গ্রামের বাড়িতে অভিযান চালিয়ে নাছিরকে গ্রেপ্তার করে পুলিশ। এ সময় নাছির একই ধরনের ব্যঙ্গচিত্র তাঁর স্ত্রীর মুঠোফোনেও আছে বলে জানান। পরে তাঁর স্ত্রী সীমার মুঠোফোন পরীক্ষা করে এর সত্যতা পাওয়া যায়। এ সময় তাঁকেও গ্রেপ্তার করা হয়। এ ছাড়া তাঁদের ব্যবহৃত মুঠোফোনও জব্দ করা হয়। সুধারাম থানার ভারপ্রাপ্ত কর্মকর্তা (ওসি) আনোয়ার হোসেন প্রথম আলোকে জানান, গ্রেপ্তারের পর নাছির ও সীমার বিরুদ্ধে বুধবার রাতেই মামলা হয়েছে। গতকাল বৃহস্পতিবার ওই দম্পতিকে মুখ্য বিচারিক হাকিমের আদালতে হাজির করা হয়। আদালত তাঁদের জামিন নামঞ্জুর করে কারাগারে পাঠানোর নির্দেশ দেন।
