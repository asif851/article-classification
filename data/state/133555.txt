
আগামী জাতীয় সংসদ নির্বাচন প্রতিদ্বন্দ্বিতাপূর্ণ হবে বলে মনে করছেন আওয়ামী লীগের সাধারণ সম্পাদক ওবায়দুল কাদের। নির্বাচনে বিজয় নিশ্চিত করতে সবাইকে ঐক্যবদ্ধ হওয়ার তাগিদ দিয়েছেন তিনি।গতকাল রোববার বিকেলে আওয়ামী লীগের সভাপতি শেখ হাসিনার ধানমন্ডির রাজনৈতিক কার্যালয়ে চুয়াডাঙ্গা ও কুষ্টিয়া জেলার দলীয় নেতাদের সঙ্গে বৈঠকে ওবায়দুল কাদের এই তাগিদ দেন। বৈঠকে উপস্থিত নেতারা এই তথ্য জানিয়েছেন।দলের কোন্দল নিরসনে গতকাল থেকে জেলা নেতাদের ডেকে বৈঠক শুরু করেছেন ওবায়দুল কাদের। রাতে তিনি কুমিল্লা দক্ষিণ জেলার সভাপতি ও পরিকল্পনামন্ত্রী আ হ ম মুস্তফা কামাল এবং সাধারণ সম্পাদক রেলমন্ত্রী মুজিবুল হককে নিয়ে বৈঠক করেন। বৈঠকে ৩০ এপ্রিল কুমিল্লা দক্ষিণ জেলার প্রতিনিধি সম্মেলন করার বিষয়ে আলোচনা হয়।বৈঠক সূত্র বলেছে, কুষ্টিয়া ও চুয়াডাঙ্গার নেতাদের জেলার প্রতিটি ওয়ার্ড, ইউনিয়ন ও থানা পর্যায়ের সম্মেলন সম্পন্ন করার নির্দেশনা দেওয়া হয়। এ সময় জেলা নেতাদের কেউ কেউ একে অপরের বিরুদ্ধে বক্তব্য দেন। একপর্যায়ে ওবায়দুল কাদের বলেন, দলীয় প্রধান শেখ হাসিনা সবাইকে নিয়ে একসঙ্গে চলার নির্দেশ দিয়েছেন। ছোটখাটো ভুল-বোঝাবুঝি দূর করে ফেলতে হবে।বৈঠকে আওয়ামী লীগের কেন্দ্রীয় নেতাদের মধ্যে উপস্থিত ছিলেন যুগ্ম সাধারণ সম্পাদক মাহবুব উল আলম হানিফ, দপ্তর সম্পাদক আবদুস সোবহান গোলাপ, সাংগঠনিক সম্পাদক আবু সাঈদ আল মাহমুদ, উপদপ্তর সম্পাদক বিপ্লব বড়ুয়া প্রমুখ।
 
