
নেপালে ইউএস-বাংলার উড়োজাহাজ বিধ্বস্তের ঘটনায় এখনো তদন্ত প্রতিবেদন প্রকাশিত না হওয়ায় অসন্তোষ প্রকাশ করেছে জাতীয় সংসদের বেসামরিক বিমান পরিবহন ও পর্যটন মন্ত্রণালয় সম্পর্কিত সংসদীয় স্থায়ী কমিটি। আজ বুধবার সংসদ ভবনে কমিটির বৈঠকে এ অসন্তোষের কথা জানিয়ে দ্রুত প্রতিবেদন দেওয়ার সুপারিশ করা হয়।
১২ মার্চ নেপালের ত্রিভুবন আন্তর্জাতিক বিমানবন্দরে অবতরণের সময় বিধ্বস্ত হয় বাংলাদেশি ইউএস-বাংলার একটি উড়োজাহাজ। এতে ৫০ জন আরোহীর মৃত্যু হয়। ওই রাতেই ঘটনা তদন্তে ছয় সদস্যের কমিটি গঠন করে নেপাল সরকার। নেপাল পর্যটন মন্ত্রণালয়ের যুগ্ম সচিব ও তদন্ত দলের সদস্য বুদ্ধি সাগর প্রথম আলোকে বলেছিলেন, তাঁরা মনে করছেন, দুর্ঘটনার কারণ জানতে এবং তদন্ত শেষ করতে ছয় মাস লাগবে।
বুধবার সংসদ ভবনে সংসদীয় কমিটির বৈঠকে ওই দুর্ঘটনা আলোচনায় আসে। বৈঠক শেষে কমিটির সভাপতি মুহাম্মদ ফারুক খান প্রথম আলোকে বলেন, নেপালে দুর্ঘটনার ১৫ দিনের বেশি হয়ে গেছে। এখন আধুনিক যুগ, তদন্তে এত বেশি সময় লাগার কথা নয়। তাঁরা অসন্তোষ প্রকাশ করেছেন। তাঁরা মনে করেন, প্রতিবেদন দিতে যত বেশি সময় লাগবে, তত বেশি গুজব ছড়াবে।
ফারুক খান বলেন, সরকারি বেসরকারি সংস্থাগুলো উড়োজাহাজের যান্ত্রিক এবং পাইলটদের বিষয়ে যথাযথ নিয়ম শতভাগ অনুসরণ করছে কি না, তা নিয়মিত পর্যবেক্ষণ করতে এবং কেউ অনুসরণ না করলে কঠোর ব্যবস্থা নেওয়ার জন্য তাঁরা বেসামরিক বিমান চলাচল কর্তৃপক্ষকে বলেছেন।
সংসদ সচিবালয়ের এক সংবাদ বিজ্ঞপ্তিতে বলা হয়, বিমান বাংলাদেশ এয়ারলাইনসের লাগেজ হ্যান্ডেলিং, টিকিটিং এবং টেকনিক্যাল সমস্যা সমাধানে প্রয়োজনীয় যন্ত্রপাতি সরবরাহ নিশ্চিত করতে কমিটি সুপারিশ করে। তা ছাড়া এ বছর হজ পালনকারীদের বিমানের টিকিট সময়মতো সরবরাহ করার সুপারিশ করা হয়।
বৈঠকে অন্যদের মধ্যে কমিটির সদস্য বেসামরিক বিমান পরিবহন ও পর্যটনমন্ত্রী এ কে এম শাহজাহান কামাল, মো. আলী আশরাফ, মো. নজরুল ইসলাম চৌধুরী, কামরুল আশরাফ খান ও সাবিহা নাহার বেগম অংশ নেন।
