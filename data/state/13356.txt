
জামালপুরের সরিষাবাড়ীতে আজ শনিবার সকাল থেকে অনির্দিষ্টকালের জন্য অবরোধ চলছে। এতে সরিষাবাড়ী থেকে সব ধরনের দূরপাল্লার যানবাহন চলাচল বন্ধ রয়েছে। জামালপুর জেলা পরিষদের চেয়ারম্যান পদে জেলা আওয়ামী লীগের সাধারণ সম্পাদক ফারুখ আহমেদ চৌধুরীকে মনোনয়ন না দেওয়ায় তাঁর পক্ষের নেতা-কর্মীরা এ অবরোধের ডাক দেন।
ঘটনার প্রত্যক্ষদর্শী ব্যক্তিরা বলেন, সকাল ১০টায় যমুনা সার কারখানা এলাকায় তিনটি ইজিবাইক ভাঙচুর করেন অবরোধকারীরা। উপজেলার ভাটারা এলাকায় বাধা সৃষ্টি করে গুরুত্বপূর্ণ সড়কে আগুন জ্বালানো হয়। এতে সকাল থেকে পুরো উপজেলায় আতঙ্ক ছড়িয়ে পড়ে। যমুনা সার কারখানা থেকে ট্রাকযোগে সার পরিবহন বন্ধ রয়েছে।
পেগোলদীঘা ইউনিয়ন আওয়ামী লীগের ভারপ্রাপ্ত সভাপতি ফজলুল হক বলেন, জেলা আওয়ামী লীগের সাধারণ সম্পাদককে মনোনয়ন না দেওয়ায় উপজেলায় বিভিন্ন ইউনিয়নের নেতা-কর্মীরা ক্ষুব্ধ।
যমুনা সার কারখানা কোম্পানি লিমিটেডের উপব্যবস্থাপক গোকুল চন্দ্র শাহ বলেন, সকাল থেকে কারখানার ১৯ জেলার সার পরিবহন বন্ধ রয়েছে।
সরিষাবাড়ী থানার পরিদর্শক (তদন্ত) তাওহীদুর রহমান বলেন, উপজেলার কিছু স্থানে বিক্ষিপ্ত কিছু ঘটনা ঘটেছে। দ্রুত সমস্যা নিরসনের চেষ্টা চলছে।
এ ব্যাপারে কথা বলার জন্য মোবাইল ফোনে যোগাযোগের চেষ্টা করে জেলা আওয়ামী লীগের সাধারণ সম্পাদক ফারুখ আহমেদ চৌধুরীকে পাওয়া যায়নি।
জামালপুর জেলা পরিষদ নির্বাচনে গতকাল শক্রবার রাতে আওয়ামী লীগের প্রার্থী হিসেবে মনোনয়ন পেয়েছেন জেলা আওয়ামী লীগের সহসভাপতি জাহিদ আনোয়ার।
