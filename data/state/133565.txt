
চট্টগ্রামের মিরসরাইয়ে আম ভাগাভাগির ঘটনাকে কেন্দ্র করে ছেলের লাথিতে বাবা খুন হওয়ার অভিযোগ উঠেছে। গত সোমবার সন্ধ্যায় উপজেলার খৈয়াছড়া ইউনিয়নের পূর্ব পোলমোগরা গ্রামে এই ঘটনা ঘটে। নিহত ব্যক্তির নাম শফিউল আলম (৭৫)। তিনি খৈয়াছড়া ইউনিয়ন পরিষদের সাবেক সদস্য। এ ঘটনায় গতকাল মঙ্গলবার নিহত শফিউল আলমের বড় ছেলে মামলা করেছেন। হত্যার অভিযোগে পুলিশ তাঁর ছোট ছেলে মো. দিলদার আলিকে (২৮) গ্রেপ্তার করেছে।মামলার বাদী নিহত শফিউল আলমের বড় ছেলে মোহাম্মদ আলি প্রথম আলোকে বলেন, সোমবার সন্ধ্যায় আম ভাগাভাগিকে কেন্দ্র করে তাঁর ছোট ভাইয়ের সঙ্গে বাবার বাগ্বিতণ্ডা হয়। একপর্যায়ে ছোট ভাই বাবাকে লাথি মারলে তিনি গুরুতর আহত হন। দ্রুত তাঁকে স্থানীয় একটি বেসরকারি হাসপাতালে নিয়ে যাওয়া হলে চিকিৎসক মৃত ঘোষণা করেন। মিরসরাই থানার পরিদর্শক (তদন্ত) জাকির হোসেন বলেন, খৈয়াছড়া ইউনিয়নের সাবেক ইউপি সদস্য শফিউল আলমের খুন হওয়ার ঘটনায় তাঁর বড় ছেলে বাদী হয়ে মামলা করেছেন। এ ঘটনার সঙ্গে জড়িত থাকার অভিযোগে ছোট ছেলে দিলদার আলিকে গ্রেপ্তার করা হয়েছে।
