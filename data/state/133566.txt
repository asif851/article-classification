
দৌলতদিয়া-পাটুরিয়া নৌপথে ফেরি চলাচল আবারও শুরু হয়েছে। আজ রোববার সকাল সাড়ে নয়টার দিকে এ নৌপথটিতে ফেরি চলাচল শুরু হয়। প্রায় সাড়ে নয় ঘণ্টা বন্ধ থাকার পর সকাল সাড়ে সাতটার দিকে প্রথমে ফেরি চলাচল শুরু হয়। কিন্তু কুয়াশার কারণে সাড়ে আটটার দিকে ফেরি চলাচল পুনরায় বন্ধ হয়ে যায়।
দৌলতদিয়া ঘাটে বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) ব্যবস্থাপক শফিকুল ইসলাম বলেন, সকাল সাড়ে নয়টা থেকে আবারও ফেরি চলাচল শুরু হয়েছে। এর আগে গতকাল শনিবার রাত ১০টার দিকে কুয়াশার কারণে নৌপথটিতে নৌযান চলাচল বন্ধ রাখা হয়। আজ সকাল সাড়ে সাতটার দিকে ঘণ্টা খানেকের জন্য ফেরি চলাচল শুরু হয়। কিন্তু নদীতে ঘন কুয়াশার কারণে সাড়ে আটটার দিকে ফেরি চলাচল পুনরায় বন্ধ হয়ে যায়।
