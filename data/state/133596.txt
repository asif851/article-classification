
ঢাকা দক্ষিণ সিটি করপোরেশনের নবনির্বাচিত মেয়র সাঈদ খোকন বলেছেন, ‘আমার হাতে প্রতিদ্বন্দ্বী সবাই নিরাপদ থাকবে বলে কথা দিচ্ছি। দলমত-নির্বিশেষে সবাইকে নিয়ে ঢাকাকে আধুনিক নগরী হিসেবে গড়ে তুলব।’আজ বুধবার রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে এক জনাকীর্ণ সংবাদ সম্মেলনে সাঈদ খোকন এসব কথা বলেন। শপথের পরপরই ‘ঢাকা ডায়ালগে’র ব্যবস্থা করবেন বলেও জানান তিনি।সংবাদ সম্মেলনে সাঈদ খোকন বলেন, ‘এই নির্বাচনে একটা সৌহার্দ্যপূর্ণ দৃষ্টান্ত স্থাপন হয়েছে। আমার বাসাকে নিরাপদ মনে করে প্রতিদ্বন্দ্বী প্রার্থীর স্ত্রী গিয়েছেন, নামাজ পড়েছেন। আমার পরিবারের পক্ষ থেকে তাঁকে আপ্যায়ন করা হয়েছে। আমি কথা দিচ্ছি আমার প্রতিদ্বন্দ্বী সব পর্যায়ের নেতা-কর্মী আমার হাতে নিরাপদ থাকবে। মেয়র হিসেবে ক্ষমতার অপব্যবহার করব না। সর্বস্তরের নাগরিকদের নিয়ে ঢাকা ডায়ালগ করব। এরপরেই তাঁদের মতামতের ভিত্তিতে কাজ শুরু করব।’সাংবাদিকদের এক প্রশ্নের জবাবে ঢাকা শহরের যানজট নিরসন তাঁর প্রথম কাজ বলে জানান নব নির্বাচিত এই মেয়র।নির্বাচনে জালভোট ও অনিয়মের বিষয়ে সাংবাদিকদের এক প্রশ্নের জবাবে সাঈদ খোকন বলেন, ‘এ ধরনের দু-চারটা ঘটনা ঘটেছে। বৃহত্তর পরিসরে তা খুবই সামান্য ঘটনা।’
সংবাদ সম্মেলনে আরও উপস্থিত ছিলেন, খাদ্যমন্ত্রী কামরুল ইসলাম, সাঈদ খোকনের নির্বাচনী প্রচারণার প্রধান সমন্বয়ক আবদুর রাজ্জাক, সাংসদ ফজলে নূর তাপস, হাজী মো. সেলিম, নাহিম রাজ্জাক, নজরুল ইসলাম বাবু, মৃণাল কান্তি দাস প্রমুখ।
