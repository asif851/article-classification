

লালদীঘি ময়দানে আজ শুক্রবার বিকেলে এ বি এম মহিউদ্দিন চৌধুরীর জানাজায় লাখো মানুষের ঢল নামে। এ সময় আশপাশের সড়ক বিশেষ করে আন্দরকিল্লাহ থেকে জেল সড়ক, কেসি দে সড়ক, কোতোয়ালি মোড় পর্যন্ত ছিল মানুষ আর মানুষ। জানাজা শেষে চশমাহিলের পারিবারিক কবরস্থানে মহিউদ্দিন চৌধুরীকে রাষ্ট্রীয় মর্যাদায় দাফন করা হয়।
জাতি-ধর্ম-দলমত নির্বিশেষে বিভিন্ন পেশার মানুষ মহিউদ্দিন চৌধুরীকে শেষ শ্রদ্ধা জানাতে লালাদীঘি ময়দানে হাজির হন। ওই ময়দানসহ আশপাশের সড়কে ছিল মানুষ আর মানুষ। বিকেল ৩টা ৪০ মিনিটে মরদেহবাহী গাড়িটি লালদীঘি ময়দানে পৌঁছায়। এর আগে বিকেল তিনটায় দারুল ফজল মার্কেটে আওয়ামী লীগের দলীয় কার্যালয়ের সামনে গাড়িটি কিছুক্ষণ দাঁড় করানো হয়। জানাজাস্থলে লাল-সবুজ পতাকায় মোড়ানো মহিউদ্দিন চৌধুরীর মরদেহ গাড়ি থেকে নামানোর পর একজন নির্বাহী ম্যাজিস্ট্রেটের নেতৃত্বে পুলিশের একটি দল গার্ড অব অনার প্রদান করে। এরপর বিকেল সোয়া ৪টায় জানাজা অনুষ্ঠিত হয়।

জানাজায় আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের, বৈদেশিক কর্মসংস্থানমন্ত্রী নুরুল ইসলাম বিএসসি, পানিসম্পদমন্ত্রী আনিসুল ইসলাম মাহমুদ, ভূমি প্রতিমন্ত্রী সাইফুজ্জামান চৌধুরী, সাংসদ হাছান মাহমুদ, আওয়ামী লীগের কার্যনির্বাহী সদস্য সাংসদ আবুল হাসানাত আবদুল্লাহ, সাংসদ এ বি এম ফজলে করিম চৌধুরী, যুবলীগের চেয়ারম্যান ওমর ফারুক চৌধুরী, বিএনপির ভাইস চেয়ারম্যান আবদুল্লাহ আল নোমান, চেয়ারপারসনের উপদেষ্টা গোলাম আকবর খোন্দকার, নগর বিএনপির সভাপতি শাহাদাত হোসেন প্রমুখ অংশ নেন।

পরে চশমাহিলের পারিবারিক কবরস্থানে মহিউদ্দিন চৌধুরীকে রাষ্ট্রীয় মর্যাদায় দাফন করা হয়। গতকাল বৃহস্পতিবার দিবাগত রাত তিনটার দিকে নগরের ম্যাক্স হাসপাতালে চিকিৎসাধীন অবস্থায় মহিউদ্দিন চৌধুরী মৃত্যুবরণ করেন।
তিন দিনের শোকমহিউদ্দিন চৌধুরীর মৃত্যুতে তিন দিনের শোক পালনের ঘোষণা দিয়েছে চট্টগ্রাম সিটি করপোরেশন। আজ শুক্রবার সিটি করপোরেশন এ সিদ্ধান্ত নেয়। সিটি করপোরেশনের জনসংযোগ কর্মকর্তা আবদুর রহিম প্রথম আলোকে জানান, সাবেক মেয়র এ বি এম মহিউদ্দিন চৌধুরীর মৃত্যুতে শুক্রবার, রোববার ও সোমবার তিন দিন শোক কর্মসূচি পালনের সিদ্ধান্ত নিয়েছে করপোরেশন। শনিবার বিজয় দিবস থাকায় এ দিন শোক কর্মসূচি দেওয়া হয়নি। শোক কর্মসূচি পালনের সময় নগর ভবন, আঞ্চলিক কার্যালয়, ওয়ার্ড কার্যালয়, সিটি করপোরেশন পরিচালিত শিক্ষাপ্রতিষ্ঠান ও স্বাস্থ্যকেন্দ্রে কালো পতাকা উত্তোলন করা হবে। এ ছাড়া সিটি করপোরেশনের পতাকা এই তিন দিন অর্ধনমিত থাকবে। আর এই সময়ে সিটি করপোরেশনের কর্মকর্তা-কর্মচারী সাবেক মেয়রের স্মরণে কালোব্যাজ ধারণ করবেন।
সাবেক মেয়রের স্মরণে সিটি করপোরেশনের উদ্যোগে নাগরিক শোকসভার আয়োজন করা হবে বলে জানান আবদুর রহিম।
উল্লেখ্য, মহিউদ্দিন চৌধুরী চট্টগ্রাম সিটি করপোরেশনের প্রথম নির্বাচিত মেয়র ছিলেন। তিনি টানা তিনবার মেয়র নির্বাচিত হয়েছিলেন।
