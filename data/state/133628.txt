
খাগড়াছড়ির দীঘিনালায় ছয় বছর বয়সী এক ছেলেশিশুকে যৌন নিপীড়নের অভিযোগে এক ব্যক্তিকে গ্রেপ্তার করেছে পুলিশ। তাঁর নাম মো. ছিদ্দিক মিয়া (৬৫)। গতকাল বুধবার উপজেলার মধ্য বোয়ালখালী এলাকা থেকে তাঁকে গ্রেপ্তার করা হয়।
মামলার এজাহার ও শিশুটি বাবার সঙ্গে কথা বলে জানা যায়, অভিযুক্ত ছিদ্দিক মিয়া উপজেলার মধ্য বোয়ালখালী অনাথ আশ্রমের পশ্চিম এলাকার বাসিন্দা। ৬ সেপ্টেম্বর শিশুটিকে চানাচুর ও আমড়া খাওয়ানোর কথা বলে ফুসলিয়ে তাঁর ঘরে নিয়ে যৌন নিপীড়ন করেন করেন। পরে শিশুটি কাঁদতে কাঁদতে বাড়ি ফিরলে তার মা ঘটনাটি জানতে পারেন। ওই দিনই শিশুটিকে প্রথমে উপজেলা স্বাস্থ্য কমপ্লেক্সে ও পরে খাগড়াছড়ি জেলা সদর হাসপাতালে নেওয়া হয়। ৯ সেপ্টেম্বর পর্যন্ত শিশুটিকে হাসপাতালে চিকিৎসা করানো হয়। খাগড়াছড়ি সদর হাসপাতালের দেওয়া রোগীর ছাড়পত্রে শিশুটিকে যৌন নিপীড়নের বিষয়টি উল্লেখ রয়েছে।
এরপর গতকাল সকালে থানায় শিশুটির বাবা মামলা করার পর পুলিশ ছিদ্দিক মিয়াকে গ্রেপ্তার করে। দীঘিনালা থানায় গ্রেপ্তারকৃত ছিদ্দিক পুলিশের উপস্থিতিতে প্রথম আলোকে বলেন, ‘আমার ভুল হয়েছে, অন্যায় হয়েছে।’
দীঘিনালা থানার ভারপ্রাপ্ত কর্মকর্তা (ওসি) সামসুদ্দীন ভূঁইয়া প্রথম আলোকে বলেন, গ্রেপ্তার ব্যক্তিকে আদালতে পাঠানো হবে। শিশুটিকে স্বাস্থ্য পরীক্ষার জন্য খাগড়াছড়ি সদর হাসপাতালে পাঠানো হবে।’
