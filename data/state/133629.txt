
রামপালে কয়লাভিত্তিক তাপবিদ্যুৎ প্রকল্পে স্থিতাবস্থা বজায় রাখার নির্দেশনা চেয়ে করা রিট আবেদন শুনতে বিব্রত বোধ করেছেন দ্বৈত বেঞ্চের এক বিচারপতি। গতকাল বুধবার বিচারপতি নাঈমা হায়দার ও বিচারপতি জাফর আহমেদের সমন্বয়ে গঠিত হাইকোর্ট বেঞ্চে বিষয়টি শুনানির জন্য ছিল। তালিকা অনুসারে বিষয়টি আসলে বেঞ্চের বিচারপতি জাফর আহমেদ শুনতে বিব্রত বোধ করেন।পরে ডেপুটি অ্যাটর্নি জেনারেল মোখলেছুর রহমান প্রথম আলোকে বলেন, যথাযথ বেঞ্চে শুনানির জন্য আদেশ দিতে বিষয়টি প্রধান বিচারপতির কাছে পাঠিয়ে দিয়েছেন আদালত। রিটের পক্ষে ছিলেন আইনজীবী মনজিল মোরসেদ।ওই প্রকল্পে স্থিতাবস্থা বজায় রাখার নির্দেশনা চেয়ে গত রোববার চার আইনজীবী রিট আবেদনটি করেন। এতে ওই বিদ্যুৎকেন্দ্রের আশপাশের পরিবেশ ও বসবাসরতদের জীবনে এর পরিবেশগত প্রভাব মূল্যায়নে দেশীয় ও আন্তর্জাতিক পরিবেশবিদ ও জীববৈচিত্র্য বিশেষজ্ঞদের সমন্বয়ে একটি কমিটি গঠনের কেন নির্দেশ দেওয়া হবে না—এ মর্মে রুল চাওয়া হয়েছে। কমিটির সুপারিশ অনুসারে পরিবেশবান্ধব যেকোনো এলাকায় বিদ্যুৎকেন্দ্র স্থাপনে বিবাদীদের প্রতি কেন নির্দেশ দেওয়া হবে না, এ বিষয়েও রুল চাওয়া হয়।
