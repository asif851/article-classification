
রাজধানী ঢাকা ও চট্টগ্রাম থেকে ১২০০ কেজি বিস্ফোরক তৈরির উপাদান উদ্ধারের দাবি করেছে ঢাকা মহানগর গোয়েন্দা পুলিশ (ডিবি)। এ ঘটনায় চারজনকে আটক করা হয়েছে।
আটক ব্যক্তিরা হলেন, আওয়াল, আলম, শরীফ ও সাইদুল ইসলাম। ডিবির যুগ্ম কমিশনার মনিরুল ইসলাম আজ সোমবার দুপুরে এ নিয়ে সাংবাদিকদের ব্রিফিং করেন। তাঁর ভাষ্য, আওয়ালকে ঢাকার লালবাগে বিস্ফোরকদ্রব্য বিক্রির সময় হাতেনাতে ধরা হয়। পরে লালবাগ ও চকবাজার থেকে তার দুই সহযোগী আলম ও শরীফকে আটক করা হয়।
মনিরুল ইসলাম আরও বলেন, প্রাথমিক জিজ্ঞাসাবাদে আটক ব্যক্তিরা বলেন, সাইদুল ইসলাম নামে চট্টগ্রামের এক ব্যক্তির কাছ থেকে তাঁরা এই বিস্ফোরকদ্রব্য সংগ্রহ করেছেন। পরে মহানগর ডিবির একটি দল চট্টগ্রামের সদরঘাট থানা এলাকায় অভিযান চালিয়ে সাইদুলকে আটক করে। তাঁর ফ্ল্যাটের খাটের নিচ থেকে প্রায় ১১০০ কেজি বিস্ফোরক তৈরির উপাদান উদ্ধার করা হয়।
এসব বিস্ফোরক উপাদানের উৎস তদন্ত করে দেখা হচ্ছে বলে জানান মনিরুল ইসলাম।
আরও জানতে পড়ুনচট্টগ্রাম থেকে ১১০০ কেজি বিস্ফোরক উদ্ধার!
