
প্রতিষ্ঠার ৩৮ বছর পেরিয়ে গেলেও পর্যাপ্ত সংস্কার ও আধুনিকায়ন হয়নি চট্টগ্রাম জেলা শিল্পকলা একাডেমী মিলনায়তনের। মিলনায়তনটিতে নেই শীতাতপনিয়ন্ত্রণ যন্ত্র ও জেনারেটরের ব্যবস্থা। সংকট রয়েছে শব্দনিয়ন্ত্রণ ও আলোকসরঞ্জামের।মিলনায়তনটির আধুনিকায়নের জন্য এর ব্যবহারকারী ও চট্টগ্রামের সংস্কৃতিকর্মীরা দীর্ঘদিন ধরে দাবি জানিয়ে আসছেন।চট্টগ্রাম বিশ্ববিদ্যালয়ের নাট্যকলা বিভাগের খণ্ডকালীন শিক্ষক ও গণায়ন নাট্যসম্প্রদায়ের দলপ্রধান ম. সাইফুল ইসলাম চৌধুরী প্রথম আলোকে বলেন, ‘নাটকের প্রদর্শনী করতে গেছি, আর লোডশেডিংয়ের বিড়ম্বনায় পড়তে হয়নি, এমন কোনো দিন যায়নি। হয়তো দেখা গেছে নাটক শুরু হয়েছে, পাঁচ মিনিট পরেই লোডশেডিং। দর্শকও অন্ধকারে বসে রইল, আমরা দৌড়াদৌড়ি শুরু করলাম পিডিবি অফিসে ফোন করার জন্য। আবার গরমের সময় দেখা গেল, ফ্যানের প্রচণ্ড শব্দে দর্শকেরা নাটকের সংলাপ ঠিকমতো শুনতে পারছেন না।’ বছরের পর বছর এ নিয়ে সাংস্কৃতিক কর্মীরা দাবি জানিয়েও প্রতিকার পাচ্ছে না বলে তিনি অভিযোগ করেন।জেলা শিল্পকলা একাডেমী কার্যালয় সূত্রে জানা যায়, ১৯৭৭ সালে তৎকালীন জেলা প্রশাসক আবদুল হাইয়ের পৃষ্ঠপোষকতায় নগরের এম এম আলী রোডে ৩০০ আসনবিশিষ্ট শিল্পকলা একাডেমী মিলনায়তনটি প্রতিষ্ঠিত হয়। এরপর ৩৮ বছরে মাত্র একবার এর সংস্কার করা হয়েছে। ২০০৯ সালে সংস্কার করার সময় মিলনায়তনে ২৩টি স্পটলাইটসহ নিজস্ব আলোক ও শব্দব্যবস্থা সংযোজন করা হয়। মঞ্চের পাটাতন ও শৌচাগারেরও কিছু সংস্কারকাজ করা হয়। তবে সেগুলো প্রয়োজনের তুলনায় অপর্যাপ্ত।একাডেমী সূত্রে জানা গেছে, নিজস্ব জেনারেটর না থাকায় অনুষ্ঠান চলাকালে লোডশেডিংয়ে বিড়ম্বনায় পড়তে হয় মিলনায়তন ব্যবহারকারীদের। বাইরে থেকে আলোক ও শব্দ সরঞ্জাম ভাড়া করে আনতে হয়। শীতাতপনিয়ন্ত্রণ যন্ত্র না থাকায় গরমের সময় ভোগান্তিতে পড়তে হয় দর্শক-আয়োজকদের। এ ছাড়া মোটর পাম্প না থাকায় পানির সংকট প্রকট। মিলনায়তনের গ্রিনরুমটিও সংকীর্ণ। শিল্পকলা একাডেমীর সমস্যা নিয়ে গণপূর্ত বিভাগের করা এক প্রতিবেদনেও এসব সমস্যার কথা উল্লেখ করা হয়েছে।এ ব্যাপারে জেলা শিল্পকলা একাডেমীর সাংস্কৃতিক কর্মকর্তা মোসলেম উদ্দিন সিকদার জানান, মিলনায়তনসহ এই একাডেমীর নানা সমস্যা নিয়ে দীর্ঘদিন ঊর্ধ্বতন কর্তৃপক্ষ বরাবর চিঠি দেওয়া হয়েছে। সংস্কারকাজের জন্য গণপূর্ত বিভাগ এক কোটি ৫৫ লাখ টাকা বরাদ্দ চেয়েছে। শিগগির সংস্কারকাজ শুরু হবে।
