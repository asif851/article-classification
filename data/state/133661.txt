
মাগুরার মহম্মদপুর উপজেলার বালিদিয়া ইউনিয়নের চরবড়রিয়া গ্রামে স্থানীয় আওয়ামী লীগের দুই নেতার সমর্থকদের মধ্যে সংঘর্ষের ঘটনা ঘটেছে। এতে অন্তত ২০টি বাড়িঘরে হামলা, ভাঙচুর ও লুটপাটের অভিযোগ উঠেছে। এ সময় পুলিশসহ ১৫ জন আহত হয়েছেন। আহত ব্যক্তিদের মধ্যে পাঁচজনকে মহম্মদপুর ও মাগুরা হাসপাতালে ভর্তি করা হয়েছে। অন্যদের প্রাথমিক চিকিৎসা দেওয়া হয়েছে। পরিস্থিতি নিয়ন্ত্রণে আনতে ৩৭টি গুলি ছুড়েছে পুলিশ। উত্তেজনা কমাতে এলাকায় পুলিশ মোতায়েন করা হয়েছে।
পুলিশ ও স্থানীয় লোকজন সূত্রে জানা গেছে, এলাকায় আধিপত্য বিস্তার নিয়ে বালিদিয়া ইউনিয়ন পরিষদের (ইউপি) সাবেক চেয়ারম্যান মফিজুর রহমানের সঙ্গে একই ইউনিয়নের বর্তমান চেয়ারম্যান পান্নু মোল্লার নিয়ে দীর্ঘদিন ধরে বিরোধ চলছে। মফিজুর রহমান জেলা আওয়ামী লীগের সদস্য ও ইউনিয়ন আওয়ামী লীগের সাধারণ সম্পাদক এবং পান্নু মোল্লা আওয়ামী লীগের কর্মী। আজ রোববার সকালে মফিজুর রহমানের কয়েকজন সমর্থক পান্নু মোল্লার সমর্থকের ওপর হামলা চালায়। হামলার খবর ছড়িয়ে পড়লে পাল্টা হামলার ঘটনা ঘটে। পুলিশ ৩৭টি গুলি ছুড়ে পরিস্থিতি নিয়ন্ত্রণ করে।
সরেজমিনে চরবড়রিয়া গ্রামে গিয়ে দেখা গেছে, গ্রামের অধিকাংশ বাড়ি ঘরগুলো ভাঙাচোরা। সর্বত্র গৃহস্থালির ভাঙা মালপত্র ছড়িয়ে ছিটিয়ে আছে।
চরবড়রিয়া সরকারি প্রাথমিক বিদ্যালয়ের প্রধান শিক্ষক হাফিজার রহমান বলেন, ‘আতঙ্কে শিক্ষার্থীরা স্কুলে আসেনি।’
ক্ষতিগ্রস্ত বাড়ির মালিক চরবড়রিয়া গ্রামের বাঁশি মোল্লা (৫৫) বলেন, ‘আমি কোনো রাজনীতি করি না। গ্রামে বাস করি, এটাই আমার অপরাধ। আমার ঘরবাড়ি ভেঙে সবকিছু লুট করে নিয়ে গেছে। বাকি মালপত্র ভেঙে বিনষ্ট করা হয়েছে।’
মহম্মদপুর থানার ভারপ্রাপ্ত কর্মকর্তা (ওসি) মো. তরিকুল ইসলাম বলেন, ‘দুই পক্ষই আওয়ামী লীগের। কয়েক দিন ধরেই সেখানে উত্তেজনা চলছিল। সকাল আটটা থেকে সংঘর্ষ বাধে। সংঘর্ষ ঠেকাতে গিয়ে পুলিশ সদস্যও ইটপাটকেলের আঘাতে আহত হন। কোনো পক্ষ মামলা করেনি। পুলিশের ওপর হামলা ও সরকারি কাজে বাধা দেওয়া অভিযোগে আমরা মামলার প্রস্তুতি নিচ্ছি। পরিস্থিতি নিয়ন্ত্রণে রাখতে এলাকায় পুলিশ মোতায়েন রয়েছে।’
 
