
প্রথম আলোর আয়োজনে ভিডিও চিত্র তৈরির প্রতিযোগিতা ‘বর্ণময় জীবনে’র চূড়ান্ত ফল পাওয়া গেছে। বিচারকদের দেওয়া নম্বর ও ইউটিউবে দর্শক প্রতিক্রিয়ার বিচারে সেরা তিনজনকে নির্বাচন করা হয়েছে।
‘সুমীর পক্ষীরাজ’ ভিডিওটির জন্য প্রথম হয়েছেন ইয়াসির ইউনুস। দ্বিতীয় হয়েছেন শুভ সরোয়ার। তাঁর ভিডিওটির নাম ‘বৃক্ষমানব’। আর ‘আওয়ার প্লেজ টু প্লেইজারিজম’ ভিডিওর জন্য তৃতীয় পুরস্কার জিতেছেন ইমরান খান।এ তিন বিজয়ী পুরস্কার হিসেবে পাবেন যথাক্রমে ২০ হাজার টাকা, ১৫ হাজার টাকা এবং ১০ হাজার টাকা।গত এপ্রিলে ভিডিও চিত্র তৈরির এ প্রতিযোগিতা আহ্বান করে প্রথম আলো। ৩০ মে ছিল ভিডিও চিত্র জমা দেওয়ার শেষ দিন। পাওয়া সব ভিডিও থেকে বাছাই করে ২০ জুন সাতটি ভিডিও প্রথম আলোর ইউটিউব চ্যানেলে (www.youtube.com/ProthomAlo) তোলা হয়। সেখানে ৩১ জুলাই পর্যন্ত ভিডিওগুলো কতজন দর্শক দেখেছেন, লাইক-ডিসলাইক দিয়েছেন এবং মন্তব্য করেছেন, তার ওপর ভিত্তি করে ৫০ নম্বরের মূল্যায়ন করা হয়। পাশাপাশি বিষয়, নির্মাণশৈলী, সংগীত ইত্যাদির ওপর বিচারকমণ্ডলী ৫০ নম্বরের মূল্যায়ন করেন। সর্বমোট ১০০ নম্বরের ওপর ভিত্তি করে বিজয়ী নির্বাচন করা হয়। বিজয়ী তিনটি ভিডিও দেখতে লগইন করুন প্রথম আলোর ইউটিউব চ্যানেলে অথবা নিচের লিংকে ক্লিক করুন।
সুমীর পক্ষীরাজ
বৃক্ষমানব
আওয়ার প্লেজ টু প্লেইজারিজম
