
চাঁপাইনবাবগঞ্জ পৌর এলাকার নয়া-গোলা মোড় থেকে গত বুধবার সন্ধ্যায় অপহরণের অভিযোগে চারজনকে গ্রেপ্তার করে গতকাল বৃহস্পতিবার তাঁদের কারাগারে পাঠানো হয়েছে।গ্রেপ্তার ব্যক্তিরা হলেন রাজশাহীর তানোর উপজেলার তেলোপাড়া গ্রামের প্রদীপ এককা (৪২), প্রদীপ এককার স্ত্রী সুশান্না মার্ডি (৩৬), ওয়াসিম জেন্টু (৩৭) এবং একই গ্রামের মাইক্রোবাস-চালক মেহেদী হাসান (২২)। সদর থানার ওসি সাবের রেজা আহমেদ বলেন, বুধবার সন্ধ্যা সোয়া ছয়টার দিকে শহরের নয়াগোলা মোড়ে নয়াগোলা উত্তর ভবানীপুর মহল্লার সাইফুল ইসলামের ছেলে প্রতিবন্ধী তহুরুল ইমলামকে (১৪) একটি মাইক্রোবাসে করে উঠিয়ে নেন ওই চারজন। বিষয়টি দেখতে পেয়ে স্থানীয় লোকজন ওই চারজনসহ মাইক্রোবাসটি জব্দ করে পুলিশে খবর দেন। পরে পুলিশ ঘটনাস্থলে গিয়ে মাইক্রোবাস জব্দ এবং ওই চারজনকে গ্রেপ্তার করে। প্রাথমিক জিজ্ঞাসাবাদে গ্রেপ্তার ব্যক্তিরা বলেন, তাঁরা রাজশাহী থেকে তানোর ফিরছিলেন। কিন্তু তাঁরা রাজশাহী থেকে চাঁপাইনবাবগঞ্জ হয়ে তানোর যাওয়ার কোনো সদুত্তর দিতে পারেননি। ওসি সাবের রেজা আহমেদ বলেন, এ ব্যাপারে তহুরুলের ভাই রেজাউল করিম বাদী হয়ে চারজনকে আসামি করে সদর থানায় একটি অপহরণের মামলা করেছেন। ওই চারজনকে গতকাল আদালতের মাধ্যমে কারাগারে পাঠানো হয়েছে।
 
