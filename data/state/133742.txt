
কক্সবাজারের টেকনাফ সীমান্ত দিয়ে বাংলাদেশে অনুপ্রবেশের চেষ্টাকালে ১৪১ জন রোহিঙ্গাকে বাধা দিয়েছে বর্ডার গার্ড বাংলাদেশ (বিজিবি)।
টেকনাফের তিনটি সীমান্ত পয়েন্ট দিয়ে গতকাল রোববার রাত সাড়ে নয়টা থেকে আজ সোমবার ভোররাত চারটা পর্যন্ত ওই রোহিঙ্গারা অনুপ্রবেশের চেষ্টা করেন।
টেকনাফ ২ বিজিবির পরিচালক লে. কর্নেল এস এম আরিফুল ইসলাম প্রথম আলোকে বলেন, উল্লিখিত সময়ে টেকনাফের হোয়াক্যং ইউনিয়নের তিনটি পয়েন্ট দিয়ে ১৪১ জন রোহিঙ্গা অনুপ্রবেশের চেষ্টা করলে তাদের প্রতিহত করা হয়।
সীমান্ত দিয়ে বাংলাদেশে রোহিঙ্গা অনুপ্রবেশ ঠেকাতে বিজিবি কঠোর অবস্থানে রয়েছে বলে জানান টেকনাফ ২ বিজিবির পরিচালক।
উখিয়া সীমান্ত দিয়ে বাংলাদেশে অনুপ্রবেশের সময় ৭৫ জন রোহিঙ্গা ও দুজন দালালকে আটক করে উখিয়া থানার পুলিশ। পরে আটক রোহিঙ্গাদের মিয়ানমারে ফেরত পাঠানো হয়।
উখিয়া থানার ভারপ্রাপ্ত কর্মকর্তা (ওসি) আবুল খায়ের প্রথম আলোকে বলেন, গতকাল সন্ধ্যার দিকে অনুপ্রবেশের সময় ৭৫ জন রোহিঙ্গাকে আটক করা হয়। এ সময় দুজন বাংলাদেশি দালালকে আটক করা হয়।
পুলিশ জানায়, আটক রোহিঙ্গাদের ৩৪ বিজিবি কক্সবাজারের কাছে হস্তান্তর করা হয়েছে। আর দুই দালালের বিরুদ্ধে মামলা দায়ের করে আদালতে পাঠানো হবে।
কক্সবাজার ৩৪ বিজিবির পরিচালক লে. কর্নেল মঞ্জুর হাসান প্রথম আলোকে বলেন, আটক রোহিঙ্গাদের আজ ভোররাতে মিয়ানমারে ফেরত পাঠানো হয়েছে।
