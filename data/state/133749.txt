
সম্পদের হিসাব বিবরণী জমা না দেওয়ার অভিযোগে বিএনপির সিনিয়র ভাইস চেয়ারম্যান তারেক রহমানের শাশুড়ি সৈয়দা ইকবাল মান্দ বানুর বিরুদ্ধে দুদকের করা মামলা বাতিল করে তাঁর পরিচিত ঠিকানায় নতুন নোটিশ ইস্যু করতে নির্দেশ দিয়েছেন সর্বোচ্চ আদালত। অল্প সময়ের মধ্যে যথাযথভাবে ওই নোটিশ ইস্যু করতে দুদককে আদালত নির্দেশ দিয়েছেন।
আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বেঞ্চ হাইকোর্টের আদেশের বিরুদ্ধে ইকবাল মান্দ বানুর করা লিভ টু আপিল নিষ্পত্তি করে এই আদেশ দেন।
আদালতে ইকবাল মান্দ বানুর পক্ষে শুনানি করেন, আইনজীবী এ জে মোহাম্মদ আলী। সঙ্গে ছিলেন আইনজীবী কায়সার কামাল ও জাকির হোসেন ভূঁইয়া। দুদকের পক্ষে শুনানি করেন আইনজীবী খুরশীদ আলম খান।
মামলা সূত্রে জানা যায়, দুদকের দেওয়া নোটিশের পরিপ্রেক্ষিতে সম্পদ বিবরণী জমা না দেওয়ার অভিযোগে ২০১৪ সালের ৩০ জানুয়ারি দুদক ওই মামলা করে। গেল বছরের ১৭ জানুয়ারি ওই মামলায় অভিযোগপত্র দাখিল করা হয়। তবে সম্পদের বিবরণীর নোটিশ হাতে পাননি জানিয়ে মামলার বৈধতা চ্যালেঞ্জ করে হাইকোর্টে রিট করেন ইকবাল মান্দ বানু। গত বছরের ২ ফেব্রুয়ারি উচ্চ আদালতে রিটটি খারিজ হয়। এই আদেশের বিরুদ্ধে আপিলের অনুমতি চেয়ে তিনি আপিল বিভাগে আবেদন করেন। শুনানি নিয়ে আদালত আবেদন নিষ্পত্তি করে ওই আদেশ দেন।
আইনজীবী কায়সার কামাল প্রথম আলোকে বলেন, ওই মামলায় আগামী ১৬ আগস্ট ঢাকার জ্যেষ্ঠ বিশেষ জজ আদালতে ওই মামলার অভিযোগ গঠনের ওপর শুনানির দিন ধার্য রয়েছে। আপিল বিভাগ মামলা বাতিল করে আদেশ দেওয়ায় এর কার্যকারিতা থাকছে না।
