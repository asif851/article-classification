
মাদারীপুরের শিবচর উপজেলার কুতুবপুর ইউনিয়নে দুই ব্যক্তিকে গুলি করে হত্যা করা হয়েছে। আজ মঙ্গলবার সকালে এ ঘটনা ঘটে। এলাকাবাসী ও স্থানীয় আওয়ামী লীগের নেতা-কর্মীদের ভাষ্য, দলের দুই নেতার বিরোধকে কেন্দ্র করে এই হত্যাকাণ্ড ঘটে।
নিহত ব্যক্তিরা হলেন আরশেদ মাদবর (৩৪) ও শাহজাহান দরানী (৪৫)। তাঁদের বাড়ি কুতুবপুর।নাম প্রকাশ না করে শিবচর আওয়ামী লীগের কমিটির এক সদস্যের দেওয়া ভাষ্য, এলাকার আধিপত্য বিস্তারকে কেন্দ্র করে শিবচর থানা আওয়ামী লীগের স্বাস্থ্যবিষয়ক সম্পাদক আতিক মাদবরের সঙ্গে কুতুবপুর ইউনিয়ন পরিষদের (ইউপি) সাবেক চেয়ারম্যান ইব্রাহিম সিকদারের বিরোধ চলছিল। ইব্রাহিম সিকদার আগে বিএনপির রাজনীতির সঙ্গে যুক্ত থাকলেও সম্প্রতি তিনি আওয়ামী লীগে যোগ দেন।
ওই কার্যকরী সদস্যের ভাষ্যমতে, সম্প্রতি ইব্রাহিমের সমর্থক ইদ্রিস হাওলাদার আতিকের পক্ষে যোগ দেন। এ নিয়ে ইব্রাহিম ও আতিকের সমর্থকদের মধ্যে নতুন করে উত্তেজনা সৃষ্টি হয়। আজ ইদ্রিস হাওলাদারের বাড়িতে আতিক মাদবরের পক্ষের লোকজনের দাওয়াতে যাওয়ার কথা ছিল। এ নিয়ে দুই দিন ধরে এলাকায় উত্তেজনা বিরাজ করছিল।
ঘটনার প্রত্যক্ষদর্শীদের বরাত দিয়ে শিবচর থানার উপপরিদর্শক (এসআই) এমদাদ হোসেনের দেওয়া ভাষ্য, সকালে আতিক মাদবরের ভাই যুবলীগের নেতা আরশেদ মাদবর বাড়ির পাশের শাহজাহান দরানীর দোকানে যান। তখন ইব্রাহিম সিকদারের লোকজন ঘটনাস্থলে হাজির হয়ে তাঁকে ঘেরাও করেন। আক্রমণকারীরা প্রথমে দোকানদার শাহজাহান দরানীকে গুলি করেন। এরপর আরশেদকে ধরে পাশের খেতে নিয়ে গুলি করে পাশের পুকুরে লাশ ফেলে চলে যান।
এসআই এমদাদের ভাষ্য, ঘটনার পর স্থানীয় লোকজন তাঁদের উদ্ধার করে শিবচর উপজেলা স্বাস্থ্য কমপ্লেক্সে নিয়ে যায়। কর্তব্যরত চিকিৎসা কর্মকর্তা তাঁদের মৃত ঘোষণা করেন।এসআই এমদাদ হোসেন জানান, নিহত আরশেদ ও শাহজাহানের শরীরে বেশ কিছু গুলির চিহ্ন রয়েছে। হত্যার ঘটনায় এলাকায় তীব্র উত্তেজনা বিরাজ করছে। পরিস্থিতি নিয়ন্ত্রণে ওই এলাকায় বিপুলসংখ্যক পুলিশ মোতায়েন করা হয়েছে।কুতুবপুর ইউনিয়নের (ইউপি) চেয়ারম্যান মনোয়ার ব্যাপারি বলেন, এ ঘটনার সঙ্গে যুক্ত দুই পক্ষই আওয়ামী লীগের রাজনীতির সঙ্গে জড়িত। এলাকার আধিপত্য বিস্তারকে কেন্দ্র করে এ হত্যাকাণ্ডের ঘটনা ঘটেছে।
শিবচর থানার ভারপ্রাপ্ত কর্মকর্তা (ওসি) আবদুস সাত্তার জানান, এলাকায় আধিপত্য বিস্তারকে কেন্দ্র করে হত্যাকাণ্ডের ঘটনা ঘটেছে। ময়নাতদন্তের জন্য নিহত দুজনের লাশ উদ্ধার করে মাদারীপুর সদর হাসপাতালে পাঠানো হয়েছে। এ ব্যাপারে থানায় মামলার প্রস্তুতি চলছে।
