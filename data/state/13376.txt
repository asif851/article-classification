
দুধের শিশু থেকে বিচ্ছিন্ন করে দুই মাকে ১৩ ঘণ্টা থানায় আটকে রাখার ঘটনার মাদারীপুর সদর থানার ভারপ্রাপ্ত কর্মকর্তা (ওসি) ও উপপরিদর্শককে (এসআই) অবিলম্বে প্রত্যাহার করতে পুলিশের মহাপরিদর্শককে নির্দেশ দিয়েছেন হাইকোর্ট। পাশাপাশি ঘটনা তদন্ত করে ৮ মে প্রতিবেদন দিতে বলা হয়েছে।
ওই দুই কর্মকর্তা হলেন ওসি জিয়াউল মোরশেদ ও এসআই মো. মাহতাব।
বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ আজ বুধবার এ আদেশ দেন। এর আগে ২১ মার্চ এক রিট আবেদনের প্রাথমিক শুনানি নিয়ে হাইকোর্ট ব্যাখ্যা জানাতে ওই দুই কর্মকর্তাকে ২৯ মার্চ (আজ ) আদালতে তলব করেন।
এর ধারাবাহিকতায় আজ দুই কর্মকর্তা হাজির হন। আইনজীবীর মাধ্যমে বক্তব্য দাখিল করেন। মধ্যাহ্নবিরতির পর শুনানি নিয়ে আদালত এ আদেশ দেন।
‘দারোগার ক্রোধের শিকার দুই মায়ের ১৩ ঘণ্টা ভোগান্তি’ শিরোনামে ১৪ মার্চ একটি দৈনিকে প্রতিবেদন ছাপা হয়। এটিসহ নিয়ে ১৪ ও ১৫ মার্চ বিভিন্ন গণমাধ্যমে প্রকাশিত প্রতিবেদন যুক্ত করে সুপ্রিম কোর্টের আইনজীবী রানা কাওসার সোমবার রিটটি করেন।
পরে আইনজীবী রানা কাওসার প্রথম আলোকে বলেন, ১২ মার্চ মাদারীপুরের লক্ষ্মীগঞ্জে বিরোধপূর্ণ একটি জমির তদন্তে যান এসআই মাহাতাব হোসেন। তিনি ওই জমির পাশের বাড়ির পনির হোসেনের কাছে মামলাসংক্রান্ত বিষয় জানতে চান। পনির কিছু জানেন না বলার পর এসআই মাহাতাব ক্ষিপ্ত হয়ে তাঁকে থাপ্পড় দেন। বাগ্‌বিতণ্ডার একপর্যায়ে সদর থানা থেকে তিন গাড়ি পুলিশ নিয়ে পনিরের বাড়িতে যান মাহতাব। তখন পনিরের স্ত্রী ও ভাবিকে টেনেহিঁচড়ে থানায় নিয়ে যায় পুলিশ। তখন পনিরের স্ত্রীর তিন মাসের শিশু ও ভাবিকে ১৮ মাসের শিশুকে কোল থেকে রেখে যেতে বাধ্য করে পুলিশ। রাত ১২টার দিকে ভয়ভীতি দেখিয়ে সাদা কাগজে মুচলেকা নিয়ে তাঁদের ছেড়ে দেওয়া হয়। এভাবে কাউকে নিয়ে যাওয়া ও ১৩ ঘণ্টা আটকে রাখা বেআইনি ও মানবাধিকারের লঙ্ঘন—এসব যুক্তিতে রিটটি করা হলে আদালত ওই আদেশ দেন।
