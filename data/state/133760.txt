
ফরিদপুরের মধুখালীতে ৫৯ ভরি ওজনের স্বর্ণালংকারসহ হাবিবুর রহমান (৫৩) নামের এক ব্যক্তিকে গ্রেপ্তার করেছে পুলিশ। গতকাল শুক্রবার রাত সোয়া ১২টার দিকে ঢাকা-খুলনা মহাসড়কে কামারখালী টোলপ্লাজা এলাকায় একটি বাস থেকে সোনাসহ তাঁকে গ্রেপ্তার করা হয়।
হাবিবুর রহমান সাতক্ষীরা জেলার কালীগঞ্জ উপজেলার নলতা গ্রামের বাসিন্দা। এ ব্যাপারে আজ শনিবার সকালে মধুখালী থানায় বিশেষ ক্ষমতা আইনে একটি মামলা হয়েছে। উদ্ধার করা সোনার আনুমানিক বাজার মূল্য ২৩ লাখ ৭৭ হাজার ৪৪০ টাকা।
ফরিদপুর সদর সার্কেলের অতিরিক্ত পুলিশ সুপার মো. আমিনুর রহমান বলেন, পুলিশের কাছে খবর ছিল সাতক্ষীরা থেকে ঢাকাগামী এইচ আর পরিবহনের একটি বাসে এক যাত্রীর কাছে সোনা রয়েছে। এরই ভিত্তিতে ওই বাসে তল্লাশি চালানো হয়। এ সময় হাবিবুরের হাঁটুর নিচে মোজার মধ্যে বিশেষ কায়দায় রাখা সোনার অনেকগুলো চেইন পাওয়া যায়। এগুলোর ওজন ৫৯ ভরি ৭ আনা ১ রতি ৫ পয়েন্ট (৬৯৩.৩৮ গ্রাম)।
মধুখালী থানার পরিদর্শক (তদন্ত) মো. গোলাম নবী জানান, এ ব্যাপারে মধুখালী থানার উপপরিদর্শক (এসআই) মো. মনিরুজ্জামান বাদী হয়ে ১৯৭৪ সালের বিশেষ ক্ষমতা আইনে হাবিবুর রহমানসহ অজ্ঞাতনামা ব্যক্তিদের আসামি করে মামলা করেছেন। সাত দিনের রিমান্ড চেয়ে দুপুরে তাঁকে জেলার মুখ্য বিচারিক হাকিম আদালতে পাঠানো হবে।
