
রাজধানীর উত্তর ও দক্ষিণ সিটি করপোরেশনের দুই বাড়ির মালিককে হোল্ডিং ট্যাক্স প্রদান করতে সিটি করপোরেশনের (উত্তর-দক্ষিণ) দেওয়া নোটিশের কার্যকারিতা স্থগিত করেছেন হাইকোর্ট। একই সঙ্গে সিটি করপোরেশনের দেওয়া নোটিশ কেন বাতিল করা হবে না, তা জানতে চেয়ে রুল জারি করেছেন আদালত।
দুই সিটি করপোরেশনের মেয়রসহ পাঁচজনকে বিবাদী করা হয়েছে।
রিটকারীদের আইনজীবী মো. মুক্তাদির রহমান প্রথম আলোকে বলেন, মিউনিসিপ্যাল করপোরেশন (ট্যাক্সেশন) রুলস ১৯৮৬ আইনটি ২০০৯ সালে বাতিল হয়ে যায়। পরবর্তী সময়ে স্থানীয় সরকার (সিটি করপোরেশন) আইন, ২০০৯ করা হয়। নতুন আইনে ট্যাক্স আদায়ে কোনো বিধান রাখা হয়নি। কিন্তু ঢাকার উত্তর ও দক্ষিণ সিটি করপোরেশনের দুটি বাড়ির মালিককে পুরোনো আইন অনুযায়ী নোটিশ দেওয়া হয়েছে। এ নিয়ে গত সোমবার রিট আবেদন করা হয়। শুনানি শেষে আদালত সিটি করপোরেশনের দুই বাড়ির মালিককে হোল্ডিং ট্যাক্স প্রদান করতে সিটি করপোরেশনের (উত্তর-দক্ষিণ) দেওয়া নোটিশের কার্যকারিতা স্থগিত করেছেন হাইকোর্ট।
উত্তর সিটি করপোরেশনের নাগরিক নাসিম জামান ও দক্ষিণ সিটি করপোরেশনের পারভীন হাসান আদালতে এই রিট আবেদন করেন। এর আগে গত ১৭ ও ২০ জুলাই এই দুই বাড়ির মালিককে ট্যাক্স প্রদান করতে সিটি করপোরেশনের পক্ষ থেকে তাঁদের নোটিশ দেওয়া হয়।
