
ঢাকা বিশ্ববিদ্যালয় ক্যাম্পাসে গতকাল মঙ্গলবার রাতে এক সাংবাদিককে মারধরের অভিযোগে ছাত্রলীগের চার নেতা-কর্মীকে আটক করে পুলিশে সোপর্দ করা হয়েছে।
আটককৃত নেতা-কর্মীরা হলেন ছাত্রলীগের ঢাকা বিশ্ববিদ্যালয়ের বিজয় একাত্তর হল শাখার মানবসম্পদ বিষয়ক উপসম্পাদক তোফায়েল হোসেন, সহসম্পাদক আহমেদ ফয়সাল, কর্মী আশরাফুল ইসলাম ও আনোয়ারুল কবির।
বিশ্ববিদ্যালয় সূত্র জানায়, গতকাল রাত সাড়ে নয়টার দিকে অনলাইন নিউজ পোর্টাল বিডিনিউজ২৪-এর সাংবাদিক মাসুম বিল্লাহ আরেকজন সাংবাদিকের সঙ্গে বিশ্ববিদ্যালয়ের কলা ভবনের সামনে দিয়ে যাচ্ছিলেন। এ সময় বিজয় একাত্তর হল শাখা ছাত্রলীগের নেতা-কর্মীরা দলবল নিয়ে তাঁদের পরিচয় জানতে চান।
দুই সাংবাদিক বলেন, তাঁরা ঢাকা বিশ্ববিদ্যালয়ের সাবেক শিক্ষার্থী। এই পরিচয় পাওয়ার পরও তাঁরা বহিরাগত বলে মাসুম বিল্লাহকে মারধর করেন। ওই সময় আশপাশে থাকা অন্য সাংবাদিকেরা এ ঘটনা দেখে এগিয়ে গিয়ে একজনকে ধরে ফেলেন। তাঁর সহযোগিতায় আরও তিনজনকে আটক করা হয়।
আটককৃতরা জানান, তাঁরা রাতের বেলা দলবদ্ধভাবে র‍্যাগ দিতে বের হয়েছিলেন। ক্যাম্পাসে বহিরাগত কাউকে পেলে তাঁরা র‍্যাগ দেন।
খবর পেয়ে ঢাকা বিশ্ববিদ্যালয়ের অন্য সাংবাদিক, ছাত্রলীগের বিশ্ববিদ্যালয় শাখার সভাপতি ও সাধারণ সম্পাদক এবং প্রক্টরিয়াল টিমের সদস্যরা ঘটনাস্থলে গিয়ে চার নেতা-কর্মীকে আটক করে শাহবাগ থানায় সোপর্দ করেন।
যোগাযোগ করা হলে শাহবাগ থানার ভারপ্রাপ্ত কর্মকর্তা (ওসি) আবুল হাসান প্রথম আলোকে ঘটনার সত্যতা নিশ্চিত করেন।
এ বিষয়ে জানতে চাইলে ছাত্রলীগের ঢাকা বিশ্ববিদ্যালয় শাখার সভাপতি আবিদ আল হাসান প্রথম আলোকে বলেন, এ ঘটনায় জড়িতদের বিরুদ্ধে সাংগঠনিক ব্যবস্থা নেওয়া হবে।
