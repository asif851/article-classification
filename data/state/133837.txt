
ডেসটিনির পরিচালক মো. সাজ্জাদ হোসেনকে বাসায় না পেয়ে তাঁর ঘরের দরজায় সম্পদ বিবরণী দেওয়ার জন্য নোটিশ টাঙিয়ে দিয়েছে দুর্নীতি দমন কমিশন (দুদক)। আজ সোমবার দুদকের উপপরিচালক মোজাহার আলী সরদার তাঁর বাসায় নোটিশ টাঙিয়ে দিয়ে আসেন।
ওই নোটিশে সাজ্জাদ হোসেনকে সাত কর্মদিবসের মধ্যে দুদকে স্থাবর-অস্থাবর সম্পদের হিসাব জমা দিতে বলা হয়েছে।
দুদক সূত্র জানায়, সাজ্জাদ হোসেনের বিরুদ্ধে মানি লন্ডারিং আইনে দুদকের মামলা রয়েছে। দীর্ঘদিন ধরেই তিনি পলাতক। সম্প্রতি দুদক তাঁর সম্পদ যাচাইয়ের সিদ্ধান্ত নেয়। এর পরিপ্রেক্ষিতে তাঁর বাসার ঠিকানায় নোটিশ দেয় দুদক।
মামলার অনুসন্ধান কর্মকর্তা ও উপপরিচালক মোজাহার আলী সরদার সম্পদের নোটিশ নিয়ে আজ সাজ্জাদের ৩/২ পূর্ব রামপুরার বাসায় যান। এ সময় তাঁকে বাসায় না পেয়ে এবং বাড়ির অন্য সদস্যরা নোটিশ রাখতে অস্বীকৃতি জানানোয় তাঁর দরজায় নোটিশটি টাঙিয়ে দেওয়া হয়।
মোজাহার আলী সরদার বলেন, ‘ডেসটিনির এ পরিচালক দুদকের মামলার আসামি। সম্পদ বিবরণীর নোটিশ নিয়ে আমি নিজে আজ ওনার পূর্ব রামপুরার বাসায় যাই। তাঁর পক্ষ থেকে পরিবারের অন্য সদস্যরা এটা না রাখায় দরজায় টাঙিয়ে রেখে আসি।’
