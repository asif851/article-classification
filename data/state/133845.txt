
ধর্মীয় অনুভূতিতে আঘাত হানার অভিযোগে আজ সোমবার বিকেলে অমর একুশে গ্রন্থমেলার ব-দ্বীপ প্রকাশনীর স্টলটি বন্ধ করে দিয়েছে পুলিশ। একই সঙ্গে ওই প্রকাশনীর বেশ কয়েকটি বই জব্দ করা হয়েছে।
শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক সাংবাদিকদের বলেন, বিভিন্ন সামাজিক যোগাযোগ মাধ্যম, বিশেষ করে ফেসবুক থেকে আমরা জানতে পারি, ব-দ্বীপ প্রকাশনীতে এমন বই প্রদর্শিত হচ্ছে যাতে ইসলাম ধর্মের অনুভূতিতে আঘাত করা হয়েছে। পরে অনুসন্ধানে বিতর্কিত লেখার প্রমাণ পাওয়া গেছে। ‘ইসলাম বিতর্ক’ নামের বইটিতে মহানবী হজরত মুহাম্মদ (সা.) সম্পর্কে আপত্তিকর শব্দ পাওয়া গেছে। এ কারণে বইটি জব্দ করা হয়েছে এবং মেলা পরিচালনা কমিটির সদস্যসচিব জালাল আহমেদের সঙ্গে কথা বলে স্টলটি বন্ধ করা হয়েছে। পুলিশ সূত্র জানায়, পুলিশ ওই স্টল থেকে ‘ইসলাম বিতর্ক’ বইটির ছয়টি কপি ও ধর্মীয় অনুভূতিতে আঘাত করার মতো লেখা আছে কি না, তা অনুসন্ধান করতে একই প্রকাশনীর আরও পাঁচটি বই জব্দ করেছে। এ প্রসঙ্গে মেলা পরিচালনা কমিটির সদস্যসচিব জালাল আহমেদ বলেন, ‘পুলিশ আমাদের বলেছে ব-দ্বীপ প্রকাশনীর স্টলে ধর্মীয় অনুভূতিতে আঘাত হানে এমন বই প্রদর্শিত হচ্ছে। স্টলটি নিরাপত্তার জন্য হুমকিস্বরূপ। এ কারণে প্রকাশনীটির স্টল বন্ধ করা হয়েছে।
