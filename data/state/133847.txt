



প্রথম সংবাদ সম্মেলনে নতুন আইজিপি জাবেদ পাটোয়ারী। 
আইজিপি বলেন, জঙ্গি ও মাদক হলো পুলিশের জন্য বড় চ্যালেঞ্জ।


পুলিশের নবনিযুক্ত মহাপরিদর্শক (আইজিপি) মোহাম্মদ জাবেদ পাটোয়ারী বলেছেন, পুলিশের দায়িত্ব জানমালের নিরাপত্তা নিশ্চিত করা। এই জানমালের নিরাপত্তা নিশ্চিত করতে পুলিশ সর্বোচ্চ কঠোর অবস্থানে থাকবে।
আজ বৃহস্পতিবার পুলিশ সদর দপ্তরের মিডিয়া সেন্টারে দায়িত্ব গ্রহণের পর প্রথম সংবাদ সম্মেলনে আইজিপি এসব কথা বলেন। ৮ ফেব্রুয়ারি জিয়া অরফানেজ ট্রাস্ট দুর্নীতি মামলার রায় ও চলতি বছরে জাতীয় নির্বাচনকে কেন্দ্র করে পুলিশের প্রস্তুতি নিয়ে এক প্রশ্নের জবাবে তিনি এ কথা বলেন।
আইজিপি জাবেদ পাটোয়ারী বলেন, ‘বাংলাদেশ পুলিশের অনেক অর্জন। তবে কতিপয় সদস্যের কিছু ঘটনা সামনে চলে আসে। অপেশাদার ওই সব আচরণের জন্য আমরা বিব্রত বোধ করি। ব্যক্তির অপরাধের দায় পুলিশ নেবে না। এ বিষয়ে নীতি হচ্ছে, কোনো ব্যক্তি যদি অপরাধ করে থাকে, তাহলে সে অপরাধী বলে গণ্য হবে। প্রচলিত নিয়মনীতির মধ্যে থেকে বিষয়টি দেখা হবে।’
জঙ্গি ও মাদক হলো পুলিশের জন্য বড় চ্যালেঞ্জ। গতকাল বুধবারও যখন প্রধানমন্ত্রী র‍্যাংক ব্যাচ পরিয়ে দিচ্ছিলেন, তখনো আইজিপি মাদক নির্মূলের ওপর জোর দিয়েছেন। তিনি বলেন, পুলিশের নীতি জিরো টলারেন্স। যত দিন না পর্যন্ত মাদকের চাহিদা শেষ হচ্ছে, তত দিন পর্যন্ত এটা নির্মূল করা যাবে না, নিয়ন্ত্রণ করা যাবে। এটি কেবল পুলিশের দায়িত্ব নয়, এটি সবার দায়িত্ব।
জাবেদ পাটোয়ারী সাবেক আইজিপি এ কে এম শহীদুল হকের স্থলাভিষিক্ত হয়েছেন। গতকাল ৩১ জানুয়ারি শহীদুল হকের মেয়াদ শেষ হয়।
