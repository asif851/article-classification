
চট্টগ্রাম শাহ আমানত আন্তর্জাতিক বিমানবন্দরে প্রায় তিন কেজি ওজনের ২৫টি স্বর্ণবার জব্দ করেছেন কাস্টমস কর্মকর্তারা। আজ শনিবার সন্ধ্যা সাতটায় অবৈধভাবে এসব স্বর্ণবার আনার ঘটনায় এক যাত্রীকে আটক করা হয়েছে। জব্দ করা স্বর্ণবারের মূল্য প্রায় এক কোটি ২৫ লাখ টাকা।
স্বর্ণ জব্দ হওয়ার ঘটনার বর্ণনা দিয়ে বিমানবন্দরে দায়িত্বরত কাস্টমস এর উপ-কমিশনার মিনহাজ উদ্দিন পাহলোয়ান প্রথম আলোকে বলেন, ‘ওমান এয়ারওয়েজের একটি উড়োজাহাজে করে সন্ধ্যা সাতটায় আবসার উদ্দিন নামের এক যাত্রী চট্টগ্রামে আসেন। উড়োজাহাজ থেকে নামার পর তার গতিবিধি সন্দেহজনক হলে তাঁকে ডেকে তল্লাশি করা হয়। এরপর তার হাতব্যাগ খুলে দেখা যায়, কালো কাপড়ে মোড়ানো অবস্থায় ২৫টি স্বর্ণবার রাখা আছে।’মিনহাজ উদ্দিন পাহলোয়ান জানান, আটক আবসার উদ্দিনের বাড়ি রাউজানে। তার বিরুদ্ধে পতেঙ্গা থানায় মামলা দায়েরের প্রস্তুতি চলছে।কাস্টমস কর্মকর্তারা জানান, নিয়মানুযায়ী একজন যাত্রী সর্বোচ্চ ২০০ গ্রাম ওজনের স্বর্ণ আনতে পারেন। এ জন্য শুল্ক-কর পরিশোধ করতে হয়।
