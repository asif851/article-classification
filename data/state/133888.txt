
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, বিএনপি প্রধান বিচারপতিকে নিয়ে যে ষড়যন্ত্রে লিপ্ত ছিল, তিনি ছুটিতে যাওয়ায় সেটা নস্যাৎ হয়ে গেছে। আজ বৃহস্পতিবার বিকেলে হবিগঞ্জ জেলা আওয়ামী মৎস্যজীবী লীগের ত্রিবার্ষিক সম্মেলন তিনি এ কথা বলেন।
মাহবুব আলম হানিফ আরও বলেন, প্রধান বিচারপতির ছুটি নিয়ে বিএনপি ঘোলা পানিতে মাছ শিকার করতে চায়। খালেদা জিয়া ও তাঁর ছেলে লন্ডনে বসে এখন দেশের বিরুদ্ধে ষড়যন্ত্র করে বেড়াচ্ছেন। চিকিৎসার কথা বলে তিন মাস ধরে সেখানে বসে বিভিন্ন এজেন্সির সঙ্গে গোপন বৈঠক করে চলেছেন। তাঁদের এ ষড়যন্ত্র দেশবাসী প্রতিহত করবে।
হবিগঞ্জ জেলা মৎস্যজীবী লীগের আহ্বায়ক আবদুর রহমানের সভাপতিত্বে সম্মেলনের উদ্বোধন করেন মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ। এতে প্রধান বক্তা ছিলেন আওয়ামী লীগের কেন্দ্রীয় সাংগঠনিক সম্পাদক আহমদ হোসেন। অতিথি হিসেবে উপস্থিত ছিলেন হবিগঞ্জ জেলা আওয়ামী লীগের সভাপতি ও সংসদ সদস্য মো. আবু জাহির, জেলার সাধারণ সম্পাদক ও সাংসদ আবদুল মজিদ খান ও সংরক্ষিত নারী সাংসদ আমাতুল কিবরিয়া কেয়া চৌধুরী প্রমুখ।
