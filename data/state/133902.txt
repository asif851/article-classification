
রংপুর মেডিকেল কলেজ হাসপাতালের শিক্ষানবিশ (ইন্টার্ন) চিকিৎসকদের ছাত্রাবাসে ডাকাতি ও লুটপাটের প্রতিবাদে গত রোববার সন্ধ্যা ছয়টা থেকে তাঁরা অনির্দিষ্টকালের কর্মবিরতি শুরু করেছেন।ইন্টার্নি ডক্টরস অ্যাসোসিয়েশনের সদস্যরা গতকাল সোমবার দুপুর ১২টার দিকে হাসপাতালের ভারপ্রাপ্ত পরিচালককে তাঁর কার্যালয়ে এক ঘণ্টা অবরুদ্ধ করে রাখেন। এ সময় তাঁরা তিন দফা দাবি বাস্তবায়নের দাবিতে হাসপাতালের ভেতরে কয়েক দফা মিছিল করেন। পর তাঁরা পরিচালকের কাছে একটি স্মারকলিপি দেন।সঞ্চারকলিপিতে লুট হওয়া ল্যাপটপ, টাকা ও মুঠোফোন উদ্ধার এবং ডাকাতির সঙ্গে জড়িত ব্যক্তিদের গ্রেপ্তার ও শিক্ষানবিশ চিকিৎসকদের নিরাপত্তার দাবি জানানো হয়।ইন্টার্নি ডক্টরস অ্যাসোসিয়েশনের সভাপতি রিজু আহমেদ বলেন, ডাকাতি ও লুটপাটের বিষয়টি হাসপাতাল কর্তৃপক্ষ ও পুলিশকে অবহিত করার পরও কোনো ব্যবস্থা না নেওয়ায় রোববার সন্ধ্যা ছয়টা থেকে কর্মবিরতি শুরু করা হয়েছে। হাসপাতালের ভারপ্রাপ্ত পরিচালক আবদুস সালাম বলেন, তদন্ত কমিটি গঠন করা হবে। চিকিৎসকদের বিশেষ টিম গঠন করে চিকিৎসাসেবা দেওয়া হচ্ছে।রোববার বেলা ১১টার দিকে ডা. মিলন ছাত্রাবাসে একদল বহিরাগত সন্ত্রাসী হামলা চালিয়ে আগ্নেয়াস্ত্রের মুখে শিক্ষানবিশ চিকিৎসক রিয়াদ ও আবুবকর সিদ্দিকের দুটি ল্যাপটপ, নগদ টাকা ও মুঠোফোন লুট করে নিয়ে যায়।
