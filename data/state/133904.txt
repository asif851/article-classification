
বর্জ্যবাহী স্ক্র্যাপ জাহাজ এমটি প্রডিওসার (নর্থ সি প্রডিওসার) ভাঙার ওপর আগামী ৫ অক্টোবর পর্যন্ত নিষেধাজ্ঞা দিয়েছেন হাইকোর্ট।
বিচারপতি এম. ইনায়েতুর রহিম ও বিচারপতি মো. জাহাঙ্গীর হোসেনের সমন্বয়ে গঠিত হাইকোর্টের অবকাশকালীন বেঞ্চ বাংলাদেশ পরিবেশ আইনবিদ সমিতির (বেলা) করা এক আবেদনের শুনানি নিয়ে আজ মঙ্গলবার এ আদেশ দেন।
‘নিষেধাজ্ঞা ভেঙে বর্জ্যবাহী জাহাজ কাটা হচ্ছে?’ শিরোনামে ২৪ আগস্ট প্রথম আলোয় প্রতিবেদন ছাপা হয়। এই প্রতিবেদন ও নিজস্ব মাঠ পরিদর্শন প্রতিবেদনের পরিপ্রেক্ষিতে বেলা ওই জাহাজ ভাঙা ও জাহাজের কোনো অংশ অপসারণের ওপর অন্তর্বর্তীকালীন নিষেধাজ্ঞা চেয়ে আবেদনটি করে।
আদালতে বেলার পক্ষে শুনানিতে ছিলেন আইনজীবী ফিদা এম কামাল, এ এম আমিন উদ্দিন, সৈয়দা রিজওয়ানা হাসান ও সাঈদ আহমেদ কবীর। জাহাজ মালিক পক্ষে ছিলেন আইনজীবী কামরুল হক সিদ্দিকী।
প্রচলিত আইন ও আদালতের আদেশ অমান্য করে মেসার্স জনতা স্টিল করপোরেশন (শিপব্রেকিং ইয়ার্ড) কর্তৃক এমটি প্রডিওসারকে আমদানি, সৈকতায়ন এবং ভাঙার অনুমতির বিরুদ্ধে বেলা গত জুনে হাইকোর্টে রিট আবেদন করে। প্রাথমিক শুনানি নিয়ে ৮ জুন হাইকোর্ট রুলসহ আদেশ দেন। ভাঙার জন্য আনা জাহাজটির তেজস্ক্রিয়তা বিষয়ে ১০ সপ্তাহের মধ্যে আদালতে প্রতিবেদন দাখিল করতে বাংলাদেশ পরমাণু শক্তি কমিশন, বাংলাদেশ পরমাণু শক্তি নিয়ন্ত্রণ কর্তৃপক্ষ এবং বাংলাদেশ কাস্টমসের মেগা পোর্ট ইনিশিয়েটিভকে নির্দেশ দেওয়া হয়। একই সঙ্গে এমটি প্রডিওসার নামের জাহাজের অনুকূলে দেওয়া ছাড়পত্র কেন বেআইনি ঘোষণা করা হবে না, তা রুলে জানতে চাওয়া হয়।
আইনজীবী সূত্র বলেছে, রুল থাকা অবস্থায় ওই জাহাজ ভাঙার উদ্যোগের অভিযোগে বেলা গত ২৪ আগস্ট আবেদনটি করে।
বেলার আইনজীবী সাঈদ আহমেদ কবীর প্রথম আলোকে বলেন, জাহাজ ভাঙার ওপর নিষেধাজ্ঞা চেয়ে আবেদনটি করা হয়। আদালত জাহাজ ভাঙার ওপর ৫ অক্টোবর পর্যন্ত নিষেধাজ্ঞা দিয়েছেন।
 
