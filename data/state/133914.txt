
কুষ্টিয়ার কুমারখালী উপজেলা পরিষদের চেয়ারম্যান পদে আওয়ামী লীগ-সমর্থিত প্রার্থীর লোকজন বিএনপি-সমর্থিত প্রার্থীর কর্মী-সমর্থকদের বাড়ি ও দোকানে হামলা চালিয়ে ভাঙচুর করেছেন বলে অভিযোগ পাওয়া গেছে।এতে বিএনপি-সমর্থিত প্রার্থীর কমপক্ষে ১০ জন কর্মী-সমর্থক আহত হয়েছেন। গত সোমবার রাত সাড়ে নয়টার দিকে সদকী ইউনিয়নের চাউলকুটা গ্রামে এ ঘটনা ঘটে।ক্ষতিগ্রস্ত পরিবারের সদস্যরা অভিযোগ করে বলেন, কয়েক দিন ধরে আওয়ামী লীগ-সমর্থিত চেয়ারম্যান প্রার্থী ও উপজেলা আওয়ামী লীগের সভাপতি আবদুল মান্নান খানের পক্ষে নির্বাচন করার জন্য তাঁর কর্মী-সমর্থকেরা বিএনপির সমর্থকদের হুমকি দিয়ে আসছিলেন। এতে রাজি না হওয়ায় সোমবার রাত সাড়ে নয়টার দিকে মান্নান খানের কর্মী-সমর্থকেরা বিএনপির কয়েকজন কর্মী-সমর্থকের বাড়িতে ও দোকানে হামলা চালিয়ে ভাঙচুর করেন। হামলায় কমপক্ষে ১০ জন আহত হন।বিএনপি-সমর্থিত চেয়ারম্যান প্রার্থী নুরুল ইসলাম অভিযোগ করে বলেন, ‘আওয়ামী লীগের প্রার্থীরা ভোটারদের থেকে বিচ্ছিন্ন হয়ে পড়েছে। তারা দা-কুড়াল নিয়ে হুমকি দিয়ে বেড়াচ্ছে।’আবদুল মান্নানের মুঠোফোন বন্ধ থাকায় এ বিষয়ে কথা বলা সম্ভব হয়নি। উপজেলা নির্বাহী কর্মকর্তা ও সহকারী রিটার্নিং কর্মকর্তা সাহেলা আক্তার বলেন, প্রয়োজনীয় ব্যবস্থা নিতে থানার ওসিকে নির্দেশ দেওয়া হয়েছে।
