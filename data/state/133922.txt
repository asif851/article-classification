
দেশের কলকারখানাগুলোতে শ্রম আইন লঙ্ঘনের যত ঘটনা ঘটে, তার প্রায় অর্ধেকই কর্মক্ষেত্রে নিয়োগের শর্তাবলি-সম্পর্কিত। শ্রম ও কর্মসংস্থান মন্ত্রণালয়ের অধীন কলকারখানা ও প্রতিষ্ঠান পরিদর্শন অধিদপ্তরের এক প্রতিবেদনে এ তথ্য উঠে এসেছে।‘বাংলাদেশের শ্রম পরিদর্শনব্যবস্থা: অগ্রগতি, অর্জন ও চ্যালেঞ্জ’ শীর্ষক এই প্রতিবেদনে বলা হয়, কলকারখানা ও প্রতিষ্ঠান পরিদর্শন অধিদপ্তর ২০১৪ সালে দোকানসহ ২৪ হাজার ১৯৭টি কলকারখানা পরিদর্শন করে। এর মধ্যে ২ হাজার ২৮১টি তৈরি পোশাক কারখানা। পরিদর্শনে অধিদপ্তর ৪৪ হাজার ৩৪৭টি শ্রম আইন লঙ্ঘনের ঘটনা পেয়েছে। এর মধ্যে ৪ হাজার ৭৯৫টি (১০ দশমিক ৮ ভাগ) ঘটেছে তৈরি পোশাক কারখানায়। বাকি ৩৯ হাজার ৫৫২টি অন্যান্য কলকারখানায়।প্রতিবেদনে বলা হয়েছে, শ্রম আইন লঙ্ঘনের মধ্যে ৪৪ শতাংশ হলো নিয়োগের শর্ত নিয়ে। এরপর রয়েছে সুরক্ষা ও স্বাস্থ্য-সম্পর্কিত আইন লঙ্ঘন, ২৭ শতাংশ। এ ছাড়া মাতৃত্ব সুরক্ষাবিষয়ক আইন লঙ্ঘন হয়েছে মোট ৫৮৩টি। এর মধ্যে ২২২টি পোশাক কারখানায় এমন আইন লঙ্ঘিত হয়েছে।গতকাল বৃহস্পতিবার দুপুরে সচিবালয়ে শ্রম ও কর্মসংস্থান মন্ত্রণালয়ে আনুষ্ঠানিকভাবে এ প্রতিবেদন প্রকাশ করা হয়। অনুষ্ঠানে সাংবাদিকদের প্রশ্নের জবাবে অধিদপ্তরের মহাপরিদর্শক সৈয়দ আহমেদ বলেন, মোট সংখ্যা বেশি মনে হলেও ২৪ হাজার ১৯৭টি কলকারখানায় গড়ে দুটি করে আইন লঙ্ঘনের ঘটনা ঘটেছে। এগুলোর বিরুদ্ধে নোটিশ দেওয়া হচ্ছে। এরপর মামলা করা হবে।প্রতিবেদনে বলা হয়, পরিদর্শনের ভিত্তিতে ঝুঁকিপূর্ণ ১৩৬টি পোশাক কারখানার বিষয়ে প্রতিবেদন পর্যালোচনা কমিটির কাছে পাঠানো হয়। এর মধ্যে ৩৭টি বন্ধ করে দেওয়া হয়েছে। আর ৩৬টি কারখানা আংশিক বন্ধ করা হয়েছে।২০১৪ সালে বিভিন্ন কলকারখানায় ৮৮ জন শ্রমিক মারা গেছেন বলে প্রতিবেদনে বলা হয়েছে। নিহত শ্রমিকদের মধ্যে ১৯ জন পোশাকশ্রমিক। আর আহত মোট শ্রমিক হলেন ১২ হাজার ৩৩৭ জন। এর মধ্যে ১১ হাজার ১৮১ জন পোশাকশ্রমিক। কারখানা থেকে পড়ে গিয়ে কিংবা বিভিন্ন দুর্ঘটনায় এসব হতাহতের ঘটনা ঘটে।সাভারে রানা প্লাজা ধসের পর পরিদপ্তর থেকে অধিদপ্তরে উন্নীত করা কলকারখানা ও প্রতিষ্ঠান পরিদর্শন অধিদপ্তরের বিভিন্ন কর্মকাণ্ড তুলে ধরা হয় প্রতিবেদনে। ২০১৪ সালের মার্চ পর্যন্ত হিসাব অনুযায়ী ২৩ হাজার ২১৮টি কলকারখানা এই অধিদপ্তরের অধীন নিবন্ধিত ছিল।অনুষ্ঠানে শ্রম ও কর্মসংস্থান প্রতিমন্ত্রী মুজিবুল হক বলেন, গত দুই বছরে বিভিন্ন উদ্যোগ নেওয়ার কারণে রানা প্লাজার মতো দুর্ঘটনা হওয়ার আর আশঙ্কা নেই। তিনি তৈরি পোশাকের দাম বাড়াতে বিদেশি ক্রেতাদের প্রতি আহ্বান জানিয়ে বলেন, দাম বাড়েনি, বরং গত বছর গড়ে ১ দশমিক ৮ শতাংশ দাম কমেছে। পোশাক কারখানা ও শ্রমিকদের জন্য নেওয়া বিভিন্ন উদ্যোগ তুলে ধরে তিনি বলেন, ঢাকা ও নারায়ণগঞ্জে ৩০০ শয্যার দুটি হাসপাতাল করা হচ্ছে।অনুষ্ঠানে আরও বক্তব্য দেন শ্রম ও কর্মসংস্থানসচিব মিকাইল শিপার, আন্তর্জাতিক শ্রম সংস্থার (আইএলও) এদেশীয় প্রতিনিধি শ্রীনিবাস বি রেড্ডি প্রমুখ।
