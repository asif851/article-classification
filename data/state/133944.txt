
নেত্রকোনার তিনটি উপজেলা- মোহনগঞ্জ, খালিয়াজুরী ও মদনের ৯৫টি হাওরে সপ্তাহব্যাপী সব ধরনের মাছ ধরা, বিক্রি ও ওই সব হাওরের মাছ খেতে নিষেধ করা হয়েছে। আজ শুক্রবার থেকে আগামী বৃহস্পতিবার পর্যন্ত এ নিষেধাজ্ঞা জারি করে জেলা প্রশাসনের পক্ষ থেকে সংশ্লিষ্ট এলাকায় মাইকিং করা হয়েছে।
জেলা প্রশাসন সূত্রে জানা গেছে, সম্প্রতি ভারী বৃষ্টি ও উজান থেকে নেমে আসা পাহাড়ি ঢলে নেত্রকোনার মোহনগঞ্জের ডিঙ্গাপোতা হাওর, খালিয়াজুরীতে ছোট বড় ৮৯টি হাওর ও মদন উপজেলায় গণেশের হাওর, কাতলার হাওরসহ পাঁচটি হাওরে পানি ঢুকে বোরো ফসল তলিয়ে যায়। ওই সব হাওরে ফসল নষ্ট হওয়ার পর পানি দূষিত হয়ে গত পাঁচ দিন ধরে মাছ, কাঁকড়াসহ বিভিন্ন জলজ প্রাণী মরে ভেসে উঠছে। এ নিয়ে প্রশাসন ও মৎস্য কর্মকর্তার কার্যালয়ের পক্ষ থেকে মাছ ধরা, বিক্রি ও খেতে নিষেধ করে মাইকিং করা হচ্ছে।
অতিরিক্ত জেলা প্রশাসক (রাজস্ব) শাহ আলম মুকুল প্রথম আলোকে বলেন, ধান পচে পানি দূষিত হয়ে গেছে। পানিতে অ্যামোনিয়া ও হাইড্রোজেন সালফাইড গ্যাস সৃষ্টি হয়ে মাছসহ বিভিন্ন জলজ প্রাণী মারা যাচ্ছে। তাই প্রশাসনের পক্ষ থেকে মানুষকে এ বিষয়ে সচেতন করা হচ্ছে। পানি দূষণমুক্ত করার জন্য ওষুধ দেওয়া হচ্ছে বলেও জানান তিনি।
এ বছর জেলায় এক লাখ ৮৪ হাজার ৩২০ হেক্টর জমিতে বোরো ধানের আবাদ হয়। আজ শুক্রবার বিকেল পর্যন্ত নেত্রকোনায় ৫০ হাজার ৬২০ হেক্টর জমির বোরো ধান সম্পূর্ণ তলিয়ে গেছে। এতে নষ্ট হয়েছে প্রায় ৩ লাখ মেট্রিক টন ধান। ক্ষতিগ্রস্ত হয়েছে অন্তত এক লাখ ১৬ হাজার ৯২৫টি কৃষক পরিবার।
