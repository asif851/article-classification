
বাংলাদেশে সফররত ইউরোপীয় পার্লামেন্টের মানবাধিকারবিষয়ক উপকমিটির প্রতিনিধিদলকে আওয়ামী লীগ জানিয়েছে, সন্ত্রাস ও সংলাপকে এক করা যাবে না। সংলাপের আগে সন্ত্রাস বন্ধ করতে হবে।
 আজ বৃহস্পতিবার বিকেলে রাজধানীর ধানমন্ডিতে দলের সভানেত্রীর কার্যালয়ে প্রতিনিধিদলটির সঙ্গে আওয়ামী লীগের বৈঠক অনুষ্ঠিত হয়। বৈঠক শেষে প্রধানমন্ত্রী শেখ হাসিনার পররাষ্ট্রবিষয়ক উপদেষ্টা গওহর রিজভী সাংবাদিকদের এসব কথা বলেন। তবে প্রতিনিধিদলটি বৈঠকের বিষয়ে সাংবাদিকদের সঙ্গে কথা বলতে রাজি হয়নি।
 গওহর রিজভী আরও জানান, নির্বাচন প্রসঙ্গে আওয়ামী লীগ প্রতিনিধিদলটিকে বলেছে, নির্বাচনের সময় হলে নির্বাচনপদ্ধতি এবং নির্বাচন কমিশনকে শক্তিশালী করার বিষয়ে আলোচনা করা যাবে। তবে সে আলোচনা গণতান্ত্রিক পন্থা অনুযায়ী এবং সংবিধানসম্মত হতে হবে। আর এই মুহূর্তে সন্ত্রাস ও সহিংসতা বন্ধ করা ছাড়া অন্য কিছু চিন্তা করা যাবে না বলেও প্রতিনিধিদলকে জানানো হয়।
 বৈঠকে আরও উপস্থিত ছিলেন আওয়ামী লীগের সাধারণ সম্পাদক সৈয়দ আশরাফুল ইসলাম, যুগ্ম সম্পাদক দীপু মনি, আন্তর্জাতিক সম্পাদক ফারুক খান, দপ্তর সম্পাদক আবদুস সোবহান গোলাপ, প্রধানমন্ত্রীর রাজনৈতিক উপদেষ্টা এইচ টি ইমাম, অর্থনৈতিক উপদেষ্টা মসিউর রহমান প্রমুখ।
 গত মঙ্গলবার ইউরোপীয় পার্লামেন্টের মানবাধিকারবিষয়ক উপকমিটির তিন সদস্যের প্রতিনিধিদল বাংলাদেশে আসে। প্রতিনিধিদলের নেতৃত্ব দিচ্ছেন ইউরোপীয় পার্লামেন্টের মানবাধিকারবিষয়ক উপকমিটির উপপ্রধান ক্রিশ্চিয়ান দান প্রেদা। অন্য সদস্যরা হচ্ছেন ক্যারল ক্রাসকি (পোল্যান্ড) ও ইয়োসেফ ভেইডেনহোলজার (অস্ট্রিয়া)। সেদিন সন্ধ্যায় তাঁরা বিএনপির চেয়ারপারসন খালেদা জিয়ার সঙ্গে বৈঠক করেন।
 বৈঠকে বিএনপির পক্ষ থেকে গুম-খুনের একটি তালিকা প্রতিনিধিদলকে দেওয়া হয়েছে। বিচারবহির্ভূত হত্যাকাণ্ডের বিষয়টিও গুরুত্বসহকারে তুলে ধরা হয়েছে বলে বিএনপির সূত্র জানিয়েছে।
তবে সেদিনের বৈঠকের বিষয়ে ওই প্রতিনিধিদলের পক্ষ থেকে আনুষ্ঠানিকভাবে কিছু জানানো হয়নি।
