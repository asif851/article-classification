
বিএনপির স্থায়ী কমিটির সদস্য মওদুদ আহমদ বলেছেন, নারায়ণগঞ্জে মানুষ আসলেই আওয়ামী লীগকে ভোট দিয়ে থাকলে দলটির ভয়ের কিছু নেই। তাদের উচিত এখনই নির্দলীয় সরকারের অধীনে জাতীয় নির্বাচন দেওয়া। তবে তিনি দাবি করেন, নারায়ণগঞ্জ সিটি করপোরেশন নির্বাচনে সব প্রার্থীর জন্য সমান সুযোগ ছিল না।
আজ শনিবার দুপুরে জাতীয় প্রেসক্লাবে এক আলোচনা সভায় মওদুদ আহমদ এসব কথা বলেন। নাগরিক ফোরাম নামের একটি সংগঠন ‘স্বাধীন, নিরপেক্ষ নির্বাচন কমিশন গঠনে বিএনপির প্রস্তাব: নারায়ণগঞ্জ সিটি করপোরেশন নির্বাচন’ শীর্ষক ওই আলোচনা সভার আয়োজন করে।
বিএনপির এই নেতা দাবি করেন, নারায়ণগঞ্জ সিটি করপোরেশন নির্বাচনে ক্ষমতাসীন আওয়ামী লীগের প্রার্থী সেলিনা হায়াৎ আইভী বেশি সুবিধা পেয়েছেন। কারণ, আইনশৃঙ্খলা রক্ষাকারী বাহিনী, প্রশাসন সবই তাঁদের বন্ধুপ্রতিম। সরকারের উদ্দেশে তিনি বলেন, ‘নারায়ণগঞ্জ সিটি করপোরেশন নির্বাচনে যদি সরকারকে জনগণ ভোট দিয়েই থাকে, তাহলে ভয়ের কী? প্রশাসন, আইনশৃঙ্খল রক্ষাকরী বাহিনী নিরপেক্ষ করে দিয়ে একটি তত্ত্বাবধায়ক বা নির্বাচনকালীন সহায়ক সরকার গঠন করুন। এখনই নির্বাচন দিন। যারা জিতবে, তারা দেশ পরিচালনা করবে। এটা তো সরকারের জন্য সবচেয়ে বড় সুযোগ।’
মওদুদ আহমদ বলেন, বিএনপি গণতন্ত্রে বিশ্বাস করে বলেই নিরপেক্ষ নির্বাচন কমিশন গঠনের প্রস্তাব দিয়েছে। রাষ্ট্রপতি আলোচনার যে উদ্যোগ নিয়েছেন, তা ইতিবাচক। এই আলোচনা অব্যাহত রাখা দরকার। সবার ঐকমত্যের ভিত্তিতে নিরপেক্ষ নির্বাচন কমিশন গঠন করা যায়।
বিএনপির এই নেতা অভিযোগ করেন, এখন দেশে কোনো রাজনীতি নেই। যা আছে অপরাজনীতি এবং একদলীয় রাজনীতি। বিরোধী দলকে নিশ্চিহ্ন করার সব আয়োজন করেছে সরকার। সরকার সব মূল্যবোধ ধ্বংস করে ফেলেছে। গণতন্ত্র ও রাজনৈতিক চর্চা, বিচার বিভাগের স্বাধীনতা—কোনো ক্ষেত্রেই তারা মূল্যবোধ দেখাতে পারেনি।
অন্যদের মধ্যে জাতীয় গণতান্ত্রিক পার্টির সভাপতি শফিউল আলম প্রধান, বিএনপির ভাইস চেয়ারম্যান শামসুজ্জামান প্রমুখ বক্তব্য দেন।
