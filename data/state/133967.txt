
বাগেরহাট শহরে বাড়িতে ঢুকে মুক্তিযোদ্ধাসহ দুজনকে কুপিয়ে জখম করেছে দুর্বৃত্তরা। আজ রোববার ভোররাত সাড়ে চারটার দিকে শহরের খারদ্বার এলাকায় এই হামলা হয়।
আহত মুক্তিযোদ্ধার নাম মল্লিক আবু বক্কর সিদ্দিক (৬৭)। হামলায় আহত তাঁর প্রতিবেশীর নাম সোহরাব ফকির (৪৮)। মল্লিক আবু বক্করকে প্রথমে বাগেরহাট সদর হাসপাতাল ও পরে খুলনা মেডিকেল কলেজ হাসপাতালে পাঠানো হয়েছে।
পুলিশ ঘটনাস্থল থেকে হামলায় ব্যবহৃত ধারালো একটি হাঁসুয়া উদ্ধার করেছে। তবে হামলার ঘটনায় জড়িত কাউকে গ্রেপ্তার করতে পারেনি।
আহত মুক্তিযোদ্ধার স্ত্রী শাহিদা মল্লিকের ভাষ্য, ‘ভোররাত সাড়ে চারটার দিকে মুখোশধারী সাত থেকে আটজন ঘরের পেছনের জানালার গ্রিল ভেঙে ভেতরে ঢোকে। শব্দে আমাদের ঘুম ভেঙে যায়। এ সময় ওই মুখোশধারীরা ধারাল অস্ত্র দিয়ে আমার স্বামীকে এলোপাতাড়ি কুপিয়ে রক্তাক্ত ও জখম করে। পরে ঘরের মেঝেতে ফেলে রেখে চলে যায়।’
শাহিদা আরও বলেন, ‘আমার চিৎকারে সোহরাব ফকির নামে এক প্রতিবেশী ছুটে আসেন। এ সময় হামলাকারীরা তাঁকে (সোহরাব) বাড়ির সামনে কুপিয়ে ও লোহার রড দিয়ে পিটিয়ে জখম করে চলে যায়। কারা, কী কারণে আমার স্বামীর ওপর এমন হামলা করল তা আমি বুঝতে পারছি না।’
প্রতিবেশী এনামুল কবির ও হুমায়ুন কবির বলেন, ‘মুক্তিযোদ্ধা মল্লিক আবু বক্কর সিদ্দিক গ্রাম থেকে খারদ্বার এলাকায় এসে জায়গা কিনে বাড়ি করেছেন। তাঁর দুই মেয়ে ও এক ছেলে। মেয়েদের বিয়ে দিয়েছেন আর ছেলে চাকরি নিয়ে ঢাকায় থাকেন। তিনি তাঁর স্ত্রী শাহিদাকে নিয়ে এই বাড়িতে বসবাস করেন। স্থানীয়দের সঙ্গে তাঁর কোনো বিরোধ আছে বলে শুনিনি।’
বাগেরহাট জেলা মুক্তিযোদ্ধা সংসদের কমান্ডার শাহীনুল আলম বলেন, মল্লিক আবু বক্কর সিদ্দিক তালিকাভুক্ত মুক্তিযোদ্ধা। তিনি আওয়ামী লীগের কর্মী। তাঁকে হত্যার উদ্দেশে যারা হামলা করেছে, তাদের দ্রুত গ্রেপ্তার করতে পুলিশের কাছে দাবি জানান তিনি।
বাগেরহাট মডেল থানার ভারপ্রাপ্ত কর্মকর্তা (ওসি) মাহাতাব উদ্দিন বলেন, পূর্বশত্রুতার জের ধরে দুর্বৃত্তরা মুক্তিযোদ্ধা আবু মল্লিকের ওপর হামলা করেছে বলে প্রাথমিকভাবে ধারণা করা হচ্ছে। পুলিশ ঘটনাস্থল থেকে হামলায় ব্যবহৃত ধারালো একটি হাঁসুয়া উদ্ধার করেছে। জড়িত ব্যক্তিদের ধরতে পুলিশ অভিযান চালাচ্ছে।
বাগেরহাট সদর হাসপাতালের চিকিৎসক শেখ ইমরান মোহাম্মদ বলেন, আহত মুক্তিযোদ্ধা মল্লিক আবু বক্করের মাথাসহ শরীরের বিভিন্ন স্থানে ধারালো অস্ত্রের একাধিক কোপ রয়েছে। তাঁকে উন্নত চিকিৎসার জন্য খুলনা মেডিকেল কলেজ হাসপাতালে পাঠানো হয়েছে। আহত অন্যজনকে চিকিৎসা দেওয়া হচ্ছে।
