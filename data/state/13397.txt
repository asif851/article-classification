
চুয়াডাঙ্গার আলমডাঙ্গায় র‍্যাপিড অ্যাকশন ব্যাটালিয়নের (র‍্যাব) সঙ্গে ‘বন্দুকযুদ্ধে’ এক ব্যক্তি নিহত হয়েছেন। নিহত ব্যক্তিকে চরমপন্থী সংগঠনের নেতা বলছে র‍্যাব।
গতকাল বুধবার দিবাগত রাত সোয়া একটার দিকে উপজেলার খাসকররা গ্রামে কথিত এই বন্দুকযুদ্ধ হয়।
ঘটনাস্থল থেকে একটি ওয়ান শুটার গান, তিনটি গুলি ও একটি হাঁসুয়া উদ্ধারের দাবি করেছে র‍্যাব।
নিহত ব্যক্তির নাম ওল্টু মণ্ডল (৪৩)। তাঁর বাড়ি খাসকররা ইউনিয়নের বন তিওরবিলা গ্রামে।
ওল্টু চরমপন্থী সংগঠন পূর্ব বাংলার কমিউনিস্ট পার্টির (এমএল) আঞ্চলিক প্রধান বলে র‍্যাবের দাবি।
র‍্যাবের ভাষ্য, খাসকররা এলাকায় একদল সশস্ত্র চরমপন্থী অবস্থান করছে বলে খবর পাওয়া যায়। গতকাল দিবাগত রাত সোয়া একটার দিকে র‍্যাবের একটি টহলদল ঘটনাস্থলে যায়। উপস্থিতি টের পেয়ে চরমপন্থীরা র‍্যাবকে লক্ষ্য করে গুলি ছোড়ে। র‍্যাবও পাল্টা গুলি ছোড়ে। বন্দুকযুদ্ধে এক ব্যক্তি গুলিবিদ্ধ হয়। তাঁকে উদ্ধার করে আলমডাঙ্গা উপজেলা স্বাস্থ্য কমপ্লেক্সে নেওয়া হয়। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেন। স্থানীয় লোকজন নিহত ব্যক্তিকে শনাক্ত করেছেন।
র‍্যাব-৬ ঝিনাইদহ কোম্পানির অধিনায়ক মেজর মনির আহমেদ বলেন, ওল্টু এলাকার ত্রাস ছিলেন। তাঁর বিরুদ্ধে হত্যা, সন্ত্রাস ও চাঁদাবাজির একাধিক মামলা রয়েছে।
