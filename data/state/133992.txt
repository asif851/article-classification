
গোপালগঞ্জের কাশিয়ানী উপজেলায় সাধনা বিশ্বাস (১৭) নামে এক কিশোরী বিষপান করে আত্মহত্যা করেছে। গতকাল শনিবার রাত ১১টার দিকে উপজেলার সিংগা গ্রামে এ ঘটনা ঘটে।
সাধনা এবারের এসএসসি পরীক্ষায় ফেল করেছে। এ কারণে সে আত্মহত্যা করেছে বলে ধারণা করা হচ্ছে।সিংগা কৈশাল চন্দ্র চকমোহন উচ্চ বিদ্যালয় সূত্রে জানা গেছে, সাধনার বাবার নাম বিনোদ বিশ্বাস। সাধনা এ বিদ্যালয় থেকে মানবিক বিভাগে এসএসসি পরীক্ষা দিয়েছিল। গতকালের প্রকাশিত এসএসসি ফলাফলে দেখা যায়, সাধনা গণিতে ফেল করেছে।সাধনার প্রতিবেশী গোকুল মণ্ডলের ভাষ্য, গতকাল দুপুরে স্কুলে পরীক্ষার ফল জানতে যায় সাধনা। এরপর বাড়ি ফিরে ঘরের সিলিংয়ে উঠে কীটনাশক পান করে। অনেকক্ষণ ধরে সাধনাকে দেখতে না পেয়ে স্বজনেরা খোঁজ করে। পরে রাতে স্বজনেরা তাঁকে অসুস্থ অবস্থায় সিলিংয়ে পড়ে থাকতে দেখে। এরপর স্বজনেরা তেঁতুল-পানি খাইয়ে বিষক্রিয়া বন্ধের চেষ্টা করে। কিন্তু অবস্থার অবনতি হলে রাত ১১টার দিকে গোপালগঞ্জ জেনারেল হাসপাতালে নেওয়ার পথে তার মৃত্যু হয়।উপজেলার রামদিয়া পুলিশ তদন্ত কেন্দ্রের দায়িত্বরত কর্মকর্তা উপপরিদর্শক (এসআই) রথীন্দ্রনাথ তরফদার বলেন, সাধনার লাশ ময়নাতদন্তের জন্য গোপালগঞ্জ জেনারেল হাসপাতালে পাঠানো হয়েছে। এ ব্যাপারে কাশিয়ানী থানায় একটি অপমৃত্যুর মামলা করা হয়েছে।
