
নোয়াখালী সদর উপজেলায় গতকাল বৃহস্পতিবার দিবাগত রাতে ছিনতাইকারী সন্দেহে জনতার পিটুনিতে এক যুবক নিহত হয়েছেন। আহত হয়েছেন একজন। আজ শুক্রবার ভোর সাড়ে পাঁচটার দিকে উপজেলার নোয়ান্নই ইউনিয়নের বাঁধেরহাট বাজারের পশ্চিম পাশে এ ঘটনা ঘটে।
নিহত ব্যক্তি মো. নিশানের (২৭) বাড়ি নোয়াখালীর সোনাইমুড়ী উপজেলার নাটেশ্বর গ্রামে। আহত মাঈন উদ্দিনের (৩০) বাড়ি সদর উপজেলার আন্ডারচর এলাকায়।
ঘটনার সত্যতা নিশ্চিত করে সুধারাম থানার ভারপ্রাপ্ত কর্মকর্তা (ওসি) আনোয়ার হোসেন বলেন, আহত মাঈন উদ্দিনকে উদ্ধার করে নোয়াখালী জেনারেল হাসপাতালে ভর্তি করা হয়েছে। নিশানের লাশ উদ্ধার করে ময়নাতদন্তের জন্য একই হাসপাতালের মর্গে রাখা হয়েছে। এ ঘটনায় এখনো কোনো মামলা হয়নি।
নোয়ান্নই ইউনিয়ন পরিষদের (ইউপি) চেয়ারম্যান জাকিউল ইসলামের ভাষ্য, বাঁধেরহাট বাজারের পশ্চিমে করিমপুর রাস্তার মাথায় রাতে একটি ব্যাটারিচালিত অটোরিকশার গতিরোধ করে পাঁচ-ছয়জন ব্যক্তি। এ সময় ওই ব্যক্তিরা যাত্রীদের মারধর করে মালামাল ছিনিয়ে নিতে চাইলে যাত্রীরা চিৎকার শুরু করেন। এরপর আশপাশের এলাকার লোকজন এসে ধাওয়া করে দুই ছিনতাইকারীকে ধরে পিটুনি দেন। এতে ঘটনাস্থলে একজন নিহত ও আরেকজন আহত হন।
