
রাজশাহীর বাগমারা উপজেলার হাটগাঙ্গোপাড়ায় ডোবা থেকে আবদুর রশিদ (৩০) নামের এক ব্যক্তির লাশ উদ্ধার করেছে পুলিশ। তিনি উপজেলার বুজরুককৌড় গ্রামের লোকমান আলীর ছেলে। আজ বৃহস্পতিবার দুপুরে লাশ উদ্ধার করে ময়নাতদন্তের জন্য মর্গে পাঠিয়েছে পুলিশ।
বাগমারা থানার ভারপ্রাপ্ত কর্মকর্তা (ওসি) সেলিম হোসেন জানান, ঈদের দিন সকালে স্থানীয় লোকজন হাটগাঙ্গোপাড়া এলাকার একটি ডোবায় এক ব্যক্তির লাশ দেখতে পেয়ে থানায় খবর দেয়। পুলিশ দুপুরে ঘটনাস্থলে গিয়ে লাশ উদ্ধার করে। স্থানীয় লোকজন লাশটি উপজেলার শুভডাঙ্গা ইউনিয়নের বুজরুককৌড় গ্রামের আবদুর রশিদের বলে শনাক্ত করে। লাশের শরীরে আঘাতের চিহ্ন রয়েছে। পিটিয়ে বা বৈদ্যুতিক শক দিয়ে তাঁকে খুন করে লাশ ফেলে রাখা হয়েছে বলে পুলিশ ধারণা করছে।
নিহতের বাবা লোকমান আলী জানান, তাঁর ছেলে কিছুদিন ধরে হাটগাঙ্গোপাড়ার একটি পোলট্রি খামারে শ্রমিকের কাজ করতেন। গত বুধবার রাতে তাঁর বাড়িতে ফেরার কথা থাকলেও আসেননি। পরে আজ সকালে ছেলের মৃত্যুর খবর পেয়েছেন। তবে খুনের কারণ সম্পর্কে কিছু বলতে পারেননি তিনি।
বাগমারা থানার ওসি জানান, নিহতের পরিবার থেকে এখনো মামলা হয়নি। খুনের কারণ খতিয়ে দেখা হচ্ছে।
