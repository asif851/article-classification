
এবারের প্রাথমিক শিক্ষা সমাপনী পরীক্ষায় (পিএসসি) কুমিল্লা জেলায় পাসের হার ও জিপিএ-৫ বেড়েছে। জেলায় গড় পাসের হার ৯৯ দশমিক ১৫। জিপিএ-৫ পেয়েছে নয় হাজার ১৭৮ জন। বুড়িচং ও মনোহরগঞ্জ উপজেলায় পাসের হার শতভাগ।সবচেয়ে বেশি জিপিএ-৫ পেয়েছে আদর্শ সদর উপজেলার শিক্ষার্থীরা। এখানে দুই হাজার ৭৩৪ জন শিক্ষার্থী জিপিএ-৫ পেয়েছে। জিপিএ-৫ প্রাপ্তির দিক থেকে বালিকারা এগিয়ে রয়েছে। জেলায় সর্বনিম্ন পাসের হার হোমনা উপজেলায়। গতকাল সোমবার প্রকাশিত ফলাফলে এ তথ্য পাওয়া গেছে।জেলা প্রাথমিক শিক্ষা কর্মকর্তার কার্যালয় সূত্রে জানা যায়, কুমিল্লার ১৬টি উপজেলার তিন হাজার ৪৫টি প্রাথমিক বিদ্যালয় থেকে এবার এক লাখ ১০ হাজার ৪১৯ জন শিক্ষার্থী পরীক্ষায় অংশ নেয়। পাসের হার ৯৯ দশমিক ১৫ শতাংশ। বালকদের মধ্যে পাসের হার ৯৯ দশমিক ২০ এবং বালিকাদের পাসের হার ৯৯ দশমিক ১১ শতাংশ। বালকদের মধ্যে জিপিএ-৫ পেয়েছে চার হাজার ১৮৫ আর বালিকাদের মধ্যে পেয়েছে চার হাজার ৯৯৩ জন। গত বছর জেলায় পাসের হার ছিল ৯৭ দশমিক ৯২ শতাংশ। জিপিএ-৫ পেয়েছিল তিন হাজার ৫২২ জন।নগরের মনোহরপুর আদর্শ সরকারি প্রাথমিক বিদ্যালয়ের প্রধান শিক্ষক ও বাংলাদেশ সরকারি প্রাথমিক বিদ্যালয় শিক্ষক সমিতির সাধারণ সম্পাদক সালেহা আক্তার বলেন, বিদ্যালয়গুলোতে শিক্ষা কার্যক্রমে বৈচিত্র্য আনা হয়েছে। শ্রেণীকক্ষের পড়া শ্রেণীকক্ষেই আদায় করা হয়েছে। সবার সম্মিলিত প্রচেষ্টায় এ ফল হয়েছে।
 
