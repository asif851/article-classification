
রাজধানীর যাত্রাবাড়ী এলাকায় গতকাল বুধবার বিকেলে কিতাব আলী (৫০) নামের এক ফল বিক্রেতাকে হত্যা করা হয়েছে। যাত্রাবাড়ী থানার ভারপ্রাপ্ত কর্মকর্তা (ওসি) আনিছুর রহমান রাতে প্রথম আলোকে বলেন, পুলিশ এ ঘটনায় জড়িত সন্দেহে রানা ও মিঠু নামের দুই কলা বিক্রেতাকে গ্রেপ্তার করেছে। তাঁরা হত্যার কথা স্বীকার করেছেন। যাত্রাবাড়ী থানার পুলিশ বলেছে, ফল বিক্রেতা কিতাব আলী ও তাঁর ছেলে মো. শিপন যাত্রাবাড়ীর কলাপট্টিতে থাকতেন। তিনি যাত্রাবাড়ী চৌরাস্তার ফুটপাতে ফল বিক্রি করতেন। গতকাল বিকেলে রানা ও মিঠু নামের দুই কলা বিক্রেতা কিতাব আলীকে সরিয়ে সেখানে বসতে যান। এ নিয়ে কথা-কাটাকাটির একপর্যায়ে মিঠু ও রানা তাঁকে কিল, ঘুষি, লাথি মারতে থাকেন। এ সময় তিনি সংজ্ঞা হারিয়ে মাটিতে লুটিয়ে পড়েন। বিকেল সাড়ে পাঁচটার দিকে তাঁকে ঢাকা মেডিকেল কলেজ হাসপাতালে নেওয়া হয়। এ সময় কর্তব্যরত চিকিৎসক তাঁকে মৃত ঘোষণা করেন। নিহত কিতাব আলীর ছেলে শিপন বলেন, ‘যাত্রাবাড়ী মোড়ে ফুটপাতে আমার বাবা ও আমি দেড় বছর ধরে ফলের ব্যবসা করি। আমাদের পাশেই কলা বিক্রি করেন মিঠু ও রানা। বিকেলে তাঁরা আমাদের দোকানের জায়গা দখল করার চেষ্টা করেন। আমি এর প্রতিবাদ করায় আমাকে ধাক্কা দেন তাঁরা। আমার বাবা এগিয়ে এলে তাঁরা বাবাকে কিল, ঘুষি ও লাথি মেরে আহত করেন।’নিহত কিতাব আলীর গ্রামের বাড়ি ব্রাহ্মণবাড়িয়ার নাসিরনগরে। সেখানে তাঁর স্ত্রী ও দুই ছেলে থাকেন।
