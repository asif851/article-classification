
বগুড়ার শেরপুর উপজেলা স্বাস্থ্য কমপ্লেক্সে প্রসববেদনা নিয়ে যাওয়া অন্তঃসত্ত্বা নারীকে প্রসবকক্ষ থেকে তাড়িয়ে দেওয়া ও হাসপাতাল চত্বরে খোলা আকাশের নিচে প্রসব এবং নবজাতকের মৃত্যুর অভিযোগ তদন্তে জেলা স্বাস্থ্য বিভাগের পক্ষ থেকে তিন সদস্যের কমিটি গঠন করা হয়েছে। কমিটিকে সাত দিনের মধ্যে প্রতিবেদন দিতে নির্দেশ দেওয়া হয়েছে।
বগুড়ার ডেপুটি সিভিল সার্জন এ কে এম নুরুজ্জামানকে কমিটির প্রধান করা হয়। অন্য দুই সদস্য হলেন দুপচাঁচিয়া উপজেলা স্বাস্থ্য ও পরিবার পরিকল্পনা কর্মকর্তা আবদুল ওয়াদুদ ও সারিয়াকান্দি উপজেলা স্বাস্থ্য কমপ্লেক্সের একজন গাইনি কনসালট্যান্ট।
বগুড়ার সিভিল সার্জন অর্ধেন্দু দেব আজ বৃহস্পতিবার দুপুরে তদন্ত কমিটি গঠনের তথ্যের সত্যতা নিশ্চিত করেন।
আজ প্রথম আলোয় ‘প্রসবকক্ষে জায়গা হলো না অন্তঃসত্ত্বার!’ শিরোনামে একটি প্রতিবেদন ছাপা হয়। একই বিষয়ে অন্য দৈনিকেও আলাদা শিরোনামে প্রতিবেদন ছাপা হয়। বিষয়টি নজরে এলে হাইকোর্টের একটি দ্বৈত বেঞ্চ ঘটনা তদন্ত করে ১৪ ডিসেম্বরের মধ্যে আদালতে প্রতিবেদন দাখিলের জন্য বগুড়ার জেলা প্রশাসককে নির্দেশ দেন। একই সঙ্গে শেরপুর উপজেলা স্বাস্থ্য কমপ্লেক্সের দায়িত্বরত চিকিৎসক ও নার্সকে হাইকোর্টে তলব করা হয়।অারও পড়ুন : অন্তঃসত্ত্বা নারীকে তাড়িয়ে দেওয়ার অভিযোগ তদন্তের নির্দেশ
