
কুমিল্লা উত্তর জেলা বিএনপির সভাপতি পদে মো. খোরশেদ আলম ও সাধারণ সম্পাদক পদে আক্তারুজ্জামান সরকার পুনরায় নির্বাচিত হয়েছেন। গতকাল রোববার কুমিল্লা উত্তর জেলা বিএনপির প্রতিনিধি সভা ও কাউন্সিলে ওই কমিটি গঠন করা হয়। কমিটিকে আগামী ১৫ দিনের মধ্যে পূর্ণাঙ্গ কমিটি গঠন করে কেন্দ্রে জমা দেওয়ার জন্য বলা হয়েছে।
দুপুর ১২টায় চান্দিনায় অবস্থিত কুমিল্লা উত্তর জেলা বিএনপির কার্যালয়ে ওই সভা হয়। সভায় কুমিল্লা উত্তর জেলার ১১টি শাখার প্রতিনিধিরা অংশ নেন।
সভায় প্রধান অতিথি ছিলেন বিএনপির কেন্দ্রীয় কার্যনির্বাহী কমিটির সহসভাপতি আবদুল আউয়াল মিন্টু। বিশেষ অতিথি ছিলেন কেন্দ্রীয় বিএনপির সহসাংগঠনিক সম্পাদক মোস্তাক মিয়া। বিএনপির কেন্দ্রীয় কার্যনির্বাহী কমিটির সহসভাপতি আবদুল আউয়াল মিন্টু বলেন, বিএনপি কুমিল্লা উত্তর জেলায় অত্যন্ত সংগঠিত। জনতার রায়ে বিএনপি আবার ক্ষমতায় আসবে। সরকার বিএনপিকে ধ্বংস করতে চাইলেও বাংলার আপামর মানুষের মনে বিএনপির অবস্থান রয়েছে।
সভা শেষে কুমিল্লা উত্তর জেলা বিএনপির আংশিক কমিটি ঘোষণা করেন আবদুল আউয়াল মিন্টু। এতে সভাপতি পদে খোরশেদ আলম, জ্যেষ্ঠ সহসভাপতি মনিরুল হক, সাধারণ সম্পাদক পদে আক্তারুজ্জামান সরকার, যুগ্ম সাধারণ সম্পাদক পদে রেজভিউল আহসান মুন্সী ও সাংগঠনিক সম্পাদক পদে আবুল হাসেমের নাম ঘোষণা করা হয়। সভাপতি ও সাধারণ সম্পাদক গত কমিটিতেও একই পদে ছিলেন।
 
