
বাংলা সাহিত্যের ইতিহাসবেত্তা আচার্য ড. দীনেশচন্দ্র সেনের সার্ধশততম জন্মবার্ষিকী উপলক্ষে মানিকগঞ্জে আজ বৃহস্পতিবার থেকে শুরু হচ্ছে তিন দিনব্যাপী আন্তর্জাতিক সাহিত্য ও সংস্কৃতি সম্মেলন।জেলা শহরের বিজয় মেলা মাঠে সম্মেলনের আয়োজন করেছে জেলা প্রশাসন এবং মানিকগঞ্জ সাহিত্য ও সাংস্কৃতিক পরিষদ। এতে অংশ নেবেন দেশবরেণ্য ও দেশের বাইরের সাহিত্যিক, শিক্ষক, লেখক, গবেষক, সাংবাদিক, রাজনৈতিক ও সাংস্কৃতিক ব্যক্তিত্ব।আয়োজক সূত্রে জানা গেছে, আজ বেলা তিনটায় প্রধান অতিথি হিসেবে সম্মেলনের উদ্বোধন করবেন অর্থমন্ত্রী আবুল মাল আবদুল মুহিত। প্রধান আলোচক হিসেবে গবেষক ও কলাম লেখক সৈয়দ আবুল মকসুদ উপস্থিত থাকার কথা। সন্ধ্যায় সংগীত পরিবেশন করেন কিরণ চন্দ্র রায় ও মালবিকা দাস। সম্মেলনের দ্বিতীয় দিন শুক্রবার বিকেলে প্রধান অতিথি হিসেবে উপস্থিত থাকবেন সংস্কৃতিমন্ত্রী আসাদুজ্জামান নূর। এতে দীনেশচন্দ্রের জীবন ও কর্ম নিয়ে প্রবন্ধ পাঠ করবেন কলকাতার রবীন্দ্রভারতী বিশ্ববিদ্যালয়ের সাবেক উপাচার্য অধ্যাপক পবিত্র সরকার। সন্ধ্যায় সংগীত পরিবশেন করবেন ইয়াসমিন মুশতারী ও ঝর্ণা রহমান।সম্মেলনের শেষ দিন শনিবার বিকেলে পল্লি সাহিত্যে দীনেশচন্দ্রের অবদান নিয়ে ঢাকা বিশ্ববিদ্যালয়ের অধ্যাপক আবুল কাশেম ফজলুল হক, অধ্যাপক মেজবাহ কামাল, অধ্যাপক রফিকউল্লাহ খান, বাংলা একাডেমির পরিচালক সাহিদা বেগম ও কথাসাহিত্যিক ঝর্ণা রহমানের আলোচনায় অংশ নেওয়ার কথা। এতে প্রবন্ধ পাঠ করবেন চট্টগ্রাম বিশ্ববিদ্যালয়ের অধ্যাপক মাহবুবুল হক।দীনেশচন্দ্র সেন ১৮৬৬ সালের ৩ নভেম্বর মানিকগঞ্জ পৌর এলাকার বগজুরি গ্রামে জন্মগ্রহণ করেন। তাঁর পৈতৃক নিবাস ছিল ঢাকার ধামরাই উপজেলার সুয়াপুর গ্রামে।
