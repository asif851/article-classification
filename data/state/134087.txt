
মানবতাবিরোধী অপরাধে ফাঁসি কার্যকর হওয়া জামায়াতে ইসলামীর আমির মতিউর রহমান নিজামীর জন্য আজ বুধবার দুপুরে বায়তুল মোকাররম জাতীয় মসজিদে গায়েবানা জানাজা পড়া হয়। জামায়াতে ইসলামী, ইসলামী ছাত্রশিবিরের ঢাকা মহানগর ও কেন্দ্রীয় পর্যায়ের নেতা-কর্মী, সমর্থক ও অনুসারীরা এতে অংশ নেন। জোহরের নামাজের পর এই জানাজা অনুষ্ঠিত হয়। জানাজা শেষে এতে অংশগ্রহণকারীদের বেশির ভাগ লোকজন বিজয়সূচক ‘ভি’ চিহ্ন দেখিয়ে মসজিদের উত্তর গেট দিয়ে বের হয়ে যান। এ সময় তাঁরা ‘নারায়ে তকবির, আল্লাহু আকবর’ স্লোগানও দিতে থাকেন।
গতকাল মঙ্গলবার রাতে নিজামীর ফাঁসি কার্যকর হয়। এ নিয়ে জামায়াতের চারজন নেতার ফাঁসি কার্যকর হলো।
জামায়াত ঘোষিত গায়েবানা জানাজার কারণে বায়তুল মোকাররম মসজিদের আশপাশে আইনশৃঙ্খলা রক্ষাকারী বাহিনীর বিপুলসংখ্যক সদস্য মোতায়েন করা হয়। ঢাকা মহানগর পুলিশের মতিঝিল বিভাগের উপকমিশনার আনোয়ার হোসেন প্রথম আলোকে বলেন, জামায়াতে ইসলামী মসজিদে গায়েবানা জানাজা কর্মসূচি দিয়েছে বলে তাঁরা জানতে পেরেছেন। এ কারণে আইনশৃঙ্খলা পরিস্থিতির যেন কোনো ধরনের অবনতি না হয়, সে জন্য পুলিশ মোতায়েন করা হয়েছে।
দুপুর ১২টা থেকে জামায়াত ও শিবিরের নেতা-কর্মী, সমর্থকেরা মসজিদে প্রবেশ করতে শুরু করেন। আলাপকালে ৩৬ নম্বর ওয়ার্ড জামায়াতের সভাপতি মো. ইব্রাহিম জানালেন, তিনি গায়েবানা জানাজায় অংশ নিতে এখানে এসেছেন। গতকাল রাতে ফাঁসি কার্যকরের পর কেন্দ্র থেকে এই কর্মসূচি দেওয়া হয়। এখানে আসার জন্য কেন্দ্র থেকে মহানগরের নেতাদের জানানো হয়েছে।
জামায়াতের সংবাদ বিজ্ঞপ্তিতে আজ সারা দেশে গায়েবানা জানাজা কর্মসূচি পালনের কথা বলা হয়েছে। তবে ঢাকায় কোথায় কোথায় এই কর্মসূচি হবে, সে ব্যাপারে সংবাদ বিজ্ঞপ্তিতে কিছু বলা হয়নি।
