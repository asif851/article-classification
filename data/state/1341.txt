
রাজধানীর গুলশানে আমিন জুয়েলার্সে স্বর্ণালংকার ও বিপুল পরিমাণ টাকা চুরির ঘটনা ঘটেছে। গত শনিবার রাত থেকে রোববারের মধ্যে কোনো এক সময়ে এ ঘটনা ঘটে থাকতে পারে বলে ধারণা করছে পুলিশ।
পুলিশ সূত্রে জানা গেছে, গুলশান-২ নম্বরের ডিসিসি মার্কেটের দ্বিতীয় তলায় দোকানটি অবস্থিত। গত শনিবার রাতে কাজ শেষ করে দোকান বন্ধ করেন কর্মচারীরা। সাপ্তাহিক ছুটি থাকায় রোববার আমিন জুয়েলার্সের এই শাখা বন্ধ ছিল। আজ সোমবার সকালে এসে কর্মচারীরা ক্যাশ বক্সে টাকা কম দেখতে পান। এরপর এক ক্রেতা গয়না নিতে এলে বক্স এলোমেলো অবস্থায় পাওয়া যায়। এ সময় তল্লাশি করার পর কয়েক শ ভরির গয়না কম পাওয়া যায়। এ ছাড়া ২২ লাখ টাকাও পাওয়া যাচ্ছিল না। পরে গুলশান থানা-পুলিশকে খবর দেয় মালিকপক্ষ। সন্ধ্যায় এ প্রতিবেদন লেখার সময় পুলিশের উপস্থিতিতে কী পরিমাণ গয়না চুরি হয়েছে, তা শনাক্ত করার কাজ চলছিল। দোকানটির দোতলায় সিলিং কাটা ছিল। ঘটনা সম্পর্কে জানতে আমিন জুয়েলার্সের গুলশান ২ নম্বর শাখায় ফোনে যোগাযোগ করা হয়। তাদের এক কর্মচারী ফোন ধরলেও কোনো মন্তব্য করতে রাজি হননি। গুলশান থানার উপপরিদর্শক (এসআই) দেলোয়ার হোসেন প্রথম আলোকে বলেন, তদন্ত করতে পুলিশের একটি দল ঘটনাস্থলে রয়েছে।
