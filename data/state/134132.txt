
গত সেপ্টেম্বর মাস ছিল ১৩৬ বছরের মধ্যে বিশ্বের উষ্ণতম সেপ্টেম্বর মাস। নাসার এক প্রতিবেদনে এ তথ্য জানানো হয়। এর আগে বলা হয়েছিল, এ বছরের জুন ছিল সবচেয়ে উষ্ণতম মাস। কিন্তু তা সঠিক নয়। গত ১১ মাসের মধ্যে সেপ্টেম্বর মাসকেই সবচেয়ে উষ্ণ মাস বলে ঘোষণা করেছে মার্কিন মহাকাশ গবেষণা সংস্থা নাসা।
নাসার গডার্ড ইনস্টিটিউট ফর স্পেস স্টাডিজে (জিআইএসএস) কাজ করেন—এমন বিজ্ঞানীরা বৈশ্বিক তাপমাত্রার মাসিক তথ্য নিয়ে বিশ্লেষণ করে থাকেন। এই বিশ্লেষণ প্রতিবেদন অনুযায়ী, এর আগে সবচেয়ে উষ্ণতম সেপ্টেম্বর মাস ছিল ২০১৪ সালে। সেই তুলনায় এবার তাপমাত্রা শূন্য দশমিক শূন্য শূন্য ৪ ডিগ্রি সেলসিয়াস বেড়েছে।
তাপমাত্রা বৃদ্ধির এই তফাত খুবই সামান্য। কিন্তু ১৯৫১ থেকে ১৯৮০ সাল পর্যন্ত সেপ্টেম্বর মাসগুলোতে যে তাপমাত্রা ছিল, সে তুলনায় এবার তাপমাত্রা বেড়েছে শূন্য দশমিক ৯১ ডিগ্রি সেলসিয়াস।
৬ হাজার ৩০০ ভূতাত্ত্বিক জরিপকেন্দ্র থেকে তথ্য সরবরাহ করেছে। ১৮৮০ সাল থেকে বৈশ্বিক তাপমাত্রা রেকর্ড শুরু হয়।
