
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, বয়স বেশি হওয়ায় এ কে খন্দকারের ‘মতিভ্রম’ হয়েছে। তিনি অন্যের প্ররোচনায় ভুল তথ্য দিয়ে বই লিখেছেন।আজ শনিবার দুপুরে সিরাজগঞ্জ শহীদ এম মনসুর আলী অডিটোরিয়ামে সিরাজগঞ্জ শহর আওয়ামী লীগের ত্রি-বার্ষিক সম্মেলনে প্রধান অতিথির বক্তব্যে এ কথা বলেন স্বাস্থ্যমন্ত্রী।নাসিম বলেন, স্বাধীনতার পর বঙ্গবন্ধু শেখ মুজিবুর রহমান এ কে খন্দকারকে ‘বীর উত্তম’ উপাধি দিয়ে মর্যাদা দিয়েছিলেন। কিন্তু তিনি খন্দকার মোশতাককে সমর্থন দিয়ে কলঙ্কিত হয়েছিলেন। আবার প্রধানমন্ত্রী শেখ হাসিনা তাঁকে মন্ত্রীর মর্যাদা দিয়েছিলেন। সেই এ কে খন্দকার এখন অন্যের প্ররোচনায় ভুল তথ্য দিয়ে বই লিখেছেন।প্রথমা প্রকাশন থেকে এ কে খন্দকারের ১৯৭১: ভেতর বাহির বই প্রকাশিত হওয়ার পরই আওয়ামী লীগের নেতারা এর সমালোচনা করে নানা বক্তব্য দিচ্ছেন। এই বই নিয়ে এর আগে সংসদেও সমালোচনা হয়েছে।নাসিম আরও বলেন, ‘এ কে খন্দকারের মতিভ্রম হয়েছে। বেশি বয়স হলে মানুষের ভীমরতি ধরে, তাঁর সেই ভীমরতি ধরেছে। দেশের মানুষ জানেন কার নেতৃত্বে মুক্তিযুদ্ধ হয়েছে, কোথাকার কোন এ কে খন্দকার কী বলল, তাতে কিছু আসে যায় না। কিন্তু বিএনপির নিজেদের কথা বলার কোনো ইস্যু না থাকায় তারা অন্যের ভুল উক্তি নিয়েই লাফালাফি করছে।’শহর আওয়ামী লীগের সভাপতি ইছাহাক আলীর সভাপতিত্বে সম্মেলনে বিশেষ অতিথি ছিলেন বাংলাদেশ আওয়ামী লীগের কেন্দ্রীয় কমিটির সাংগঠনিক সম্পাদক আবু সাঈদ আল মাহমুদ, সিরাজগঞ্জ-২ (সদর-কামারখন্দ) আসনের সাংসদ মো. হাবিবে মিল্লাত, জেলা আওয়ামী লীগের ভারপ্রাপ্ত সভাপতি মোস্তাফিজুর রহমান, সাধারণ সম্পাদক কে এম হোসেন আলীসহ বিভিন্ন অঙ্গ ও সহযোগী সংগঠনের নেতারা।
