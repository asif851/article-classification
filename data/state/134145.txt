
সন্ত্রাসবাদ দমন ও মানবতাবিরোধী অপরাধীদের বিচারে চীন সব সময় আওয়ামী লীগের পাশে ছিল এবং থাকবে বলে মন্তব্য করেছেন আওয়ামী লীগের সাধারণ সম্পাদক সৈয়দ আশরাফুল ইসলাম। তিনি বলেন, চীনের কমিউনিস্ট পার্টির সঙ্গে আওয়ামী লীগের সম্পর্ক আরও গভীর হয়েছে।
আজ বৃহস্পতিবার রাজধানীর একটি হোটেলে চীনের কমিউনিস্ট পার্টি ও আওয়ামী লীগের প্রতিনিধিদলের মধ্যে বৈঠক হয়। বৈঠক শেষে সাংবাদিকদের প্রশ্নের উত্তরে আওয়ামী লীগ নেতা আশরাফ এসব কথা বলেন।
আশরাফ বলেন, চীনের কমিউনিস্ট পার্টির সঙ্গে আওয়ামী লীগের সম্পর্ক পুরোনো। বর্তমানে দুই দুলের মধ্যে সম্পর্ক আরও গভীর হয়েছে। ভবিষ্যতে সম্পর্ক আরও উন্নত হবে।
আওয়ামী লীগের এই নেতা আরও বলেছেন, চীন আমাদের অত্যন্ত কাছের প্রতিবেশী। সেই হিসেবে যেভাবে চীনের সঙ্গে সরকারের সম্পর্ক জোরদার হয়েছে আওয়ামী লীগের সঙ্গেও জোরদার হয়েছে। চীনে আওয়ামী লীগের আরও প্রতিনিধিদল যাবেন। তাঁরাও আসবেন। সম্পর্ক আরও গভীর হবে।  আশরাফের নেতৃত্বে ওই প্রতিনিধিদলে ছিলেন, আওয়ামী লীগ নেতা মাহবুব উল আলম হানিফ, ফারুক খান, খালিদ মাহমুদ চৌধুরী, ফরিদুন্নাহার লাইলি, এসএম কামাল হোসেন, অসীম কুমার উকিল, বিপ্লব বড়ুয়া, মো. হামিদ প্রমুখ। আর চীনের প্রতিনিধিদলে ছিলেন, চীনের কমিউনিস্ট পার্টির আন্তর্জাতিক বিভাগের ভাইস মিনিস্টার ও স্পেশাল এনভয় মি. চ্যান জিয়ান, দলের আন্তর্জাতিক বিভাগের মহাপরিচালক ইউয়ান জেভিন, দলের আন্তর্জাতিক বিভাগের পরিচালক ইউয়ান রিডংসহ নয়জন।
