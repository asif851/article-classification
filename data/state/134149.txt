
চতুর্থ দফার উপজেলা পরিষদ নির্বাচন সুষ্ঠু হয়েছে বলে দাবি করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেন, নির্বাচন সুষ্ঠু হয়েছে বলে পিরোজপুরের জিয়ানগরে যুদ্ধাপরাধের দায়ে অভিযুক্ত দেলাওয়ার হোসাইন সাঈদীর ছেলে মাসুদ সাঈদী জয়ী হয়েছেন। সেখানে আওয়ামী লীগ-সমর্থিত প্রার্থী হেরেছেন। আওয়ামী লীগ কি পারত না সাঈদীর ছেলেকে হারাতে? তাঁর জয়ে প্রমাণ হয়েছে, নির্বাচন সুষ্ঠু হয়েছে। কোনো সহিংসতা হয়নি।
আজ সোমবার দুপুরে রাজধানীর সেগুনবাগিচার খাজা নিজামুদ্দিন মিলনায়তনে বঙ্গবন্ধু একাডেমি আয়োজিত প্রতিবাদ সভায় হাছান মাহমুদ এসব কথা বলেন।সাবেক এই মন্ত্রী বলেন, ‘বঙ্গবন্ধুর স্বাধীনতার ঘোষণা পাওয়ার পর চট্টগ্রামের আওয়ামী লীগ নেতারা সিদ্ধান্ত নিয়েছিলেন একজন সেনা কর্মকর্তাকে দিয়ে স্বাধীনতার ঘোষণা পাঠ করাবেন। তাহলে বিভিন্ন বাহিনীর মধ্যে বাঙালি অফিসাররা উজ্জীবিত হবেন। ওই সিদ্ধান্ত অনুযায়ী, জিয়া স্বাধীনতার ঘোষণা পাঠ করেছেন। স্বাধীনতার ঘোষণার ক্রেডিট যদি দিতে হয়, তাহলে সেটা জিয়া নয়, তত্কালীন চট্টগ্রামের আন্দরকিল্লা আওয়ামী লীগ অফিসের বেয়ারার নুরুল হককে দিতে হবে। কারণ, জিয়া প্রহরীবেষ্টিত হয়ে স্বাধীনতার ঘোষণা পাঠ করেছেন। আর নুরুল হক উন্মুক্ত মাইকিং করে বঙ্গবন্ধুর স্বাধীনতার ঘোষণা মানুষকে পাঠ করে শুনিয়েছিলেন।’উপজেলা নির্বাচন নিয়ে বিএনপি মিথ্যাচার করছে দাবি করে হাছান মাহমুদ বলেন, ‘আমরা প্রথমে বিদ্রোহী দমন করতে পারিনি বলে বিএনপির কিছু প্রার্থী জয়লাভ করেছেন। পরের ধাপে আমরা বিদ্রোহী দমন ও জনপ্রিয় প্রার্থীদের সমর্থন দেওয়ায় তাঁরা জয়লাভ করেছেন। এ নিয়ে এখন বিএনপি মিথ্যাচার শুরু করেছে। তাদের মিথ্যাচার গোয়েবলসকেও হার মানিয়েছে।’প্রতিবাদ সভায় আরও বক্তব্য দেন ঢাকা মহানগর আওয়ামী লীগের সহসভাপতি ফয়েজ উদ্দিন মিয়া, সাম্যবাদী দলের নেতা হারুন চৌধুরী, আওয়ামী লীগ নেতা জাকির হোসেন।

