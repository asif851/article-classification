
ফেনীর সোনাগাজী উপজেলায় গতকাল বৃহস্পতিবার রাতে ‘ডাকাত’ ধরতে গিয়ে গোলাগুলিতে চার পুলিশ সদস্য আহত হয়েছেন। এ সময় গুলিবিদ্ধ এক যুবককে আটক করা হয়। পুলিশ বলছে, আটক যুবক আন্তজেলা ডাকাত দলের সদস্য।
সোনাগাজী মডেল থানার ভারপ্রাপ্ত কর্মকর্তা (ওসি) হুমায়ুন কবির বলেন, বৃহস্পতিবার গভীর রাতে উপজেলার চর সোনাপুর গ্রামের বাদামতলি এলাকায় একদল সশস্ত্র ডাকাত অবস্থান নিয়ে ডাকাতির প্রস্তুতি নিচ্ছিল। খবর পেয়ে পুলিশ ওই এলাকায় যায়। পুলিশের উপস্থিতি টের পেয়ে ডাকাতেরা পুলিশকে লক্ষ্য করে গুলি ছুড়ে পালিয়ে যাওয়ার চেষ্টা করে। পুলিশও বেশ কয়েকটি পাল্টা গুলি চালায়। একপর্যায়ে পুলিশ ধাওয়া করে ঘটনাস্থল থেকে গুলিবিদ্ধ অবস্থায় শরীফ হোসেনকে (২৫) আটক করে। পরে ঘটনাস্থল থেকে একটি দেশীয় তৈরি এলজি, একটি পাইপগান, চারটি গুলি ও দুটি রামদা উদ্ধার করা হয়। গোলাগুলিতে চার পুলিশ সদস্য আহত হয়েছেন। তাঁদের প্রথমে সোনাগাজী উপজেলা স্বাস্থ্য কমপ্লেক্সে ও পরে ফেনী সদর হাসপাতালে স্থানান্তর করা হয়।
আটক শরীফ হোসেন পূর্ব সোনাপুর গ্রামের দুলাল হোসেনের ছেলে। আহত পুলিশ সদস্যরা হলেন সহকারী উপপরিদর্শক (এএসআই) ভূদেব সরকার, কনস্টেবল হানিফ মিয়া, আবদুল লতিফ ও সুদত্ত চাকমা।
ফেনী সদর হাসপাতালের আবাসিক চিকিৎসা কর্মকর্তা (আরএমও) অসীম কুমার সাহা প্রথম আলোকে বলেন, পুলিশ রাতে গুলিবিদ্ধ অবস্থায় শরীফ নামের একজনকে হাসপাতালে ভর্তি করায়। অবস্থা গুরুতর হলে পুলিশ হেফাজতে ভোরে তাঁকে চট্টগ্রাম মেডিকেল কলেজ হাসপাতালে পাঠানো হয়। আহত চার পুলিশ সদস্যের আঘাত সামান্য হওয়ায় তাঁদের প্রাথমিক চিকিৎসা শেষে ছেড়ে দেওয়া হয়েছে।
ওসি হুমায়ুন কবির জানান, আটক শরীফ হোসেন আন্তজেলা ডাকাত দলের সদস্য। তাঁর বিরুদ্ধে থানায় চুরি, ডাকাতি, চাঁদাবাজি ও অস্ত্র আইনে চারটি মামলা রয়েছে। ওসি বলেন, বৃহস্পতিবার রাতের ঘটনায় আটক ডাকাতসহ তাঁর সহযোগীদের বিরুদ্ধে দুটি মামলার প্রস্তুতি চলছে।
