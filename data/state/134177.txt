
তৃতীয় দফার বৈঠকে আলোচনার পরিবেশ তৈরির জন্য পরস্পরকে কিছু প্রস্তাব দিয়েছেন আওয়ামী লীগ ও বিএনপির নেতারা। এসব প্রস্তাব নিয়ে নিজ নিজ দলীয় ফোরামে আলোচনা করে পরবর্তী পদক্ষেপ নেওয়ার কথা জানিয়েছেন উভয় দলের নেতারা।গতকাল শুক্রবার ঢাকায় নিযুক্ত জাতিসংঘের আবাসিক প্রতিনিধি নিল ওয়াকারের মধ্যস্থতায় তাঁর গুলশানের বাসভবনে দুই দলের নেতাদের মধ্যে এ বৈঠক হয়। বৈঠকে অংশগ্রহণকারী উভয় দলের নেতাদের সঙ্গে কথা বলে জানা যায়, বিএনপির পক্ষ থেকে চারটি প্রস্তাব দেওয়া হয়। এগুলো হলো নির্বাচনের বর্তমান তফসিল স্থগিত, দলীয় নেতা-কর্মীদের মুক্তি, নয়াপল্টনের কার্যালয় অবমুক্ত এবং সভা-সমাবেশের ওপর নিষেধাজ্ঞা প্রত্যাহার।বিএনপির নেতারা বলেন, এই শর্তগুলো মানা হলে পরবর্তী সময়ে নির্বাচন কমিশন পুনর্গঠন, প্রশাসন নিরপেক্ষকরণ এবং অন্তর্বর্তী সরকার-ব্যবস্থা নিয়ে আলোচনা করা হবে। আর আওয়ামী লীগের নেতারা আলোচনার পরিবেশ সৃষ্টির জন্য বিএনপিকে হরতাল, অবরোধ, জ্বালাও-পোড়াও কর্মসূচি প্রত্যাহার করতে বলেছেন। এ ছাড়া সারা দেশে জামায়াতে ইসলামীর নাশকতার বিরুদ্ধে বিএনপিকে দলীয় অবস্থান নেওয়ারও প্রস্তাব দেওয়া হয়েছে।বিকেল চারটা ১০ মিনিটে বৈঠক শুরু হয়ে সন্ধ্যা ছয়টা ১০ মিনিটে শেষ হয়। বৈঠকে আওয়ামী লীগের প্রতিনিধিদলের নেতৃত্ব দেন দলীয় সাধারণ সম্পাদক সৈয়দ আশরাফুল ইসলাম। তাঁর সঙ্গে ছিলেন আমির হোসেন আমু, তোফায়েল আহমেদ ও গওহর রিজভী। মির্জা ফখরুল ইসলাম আলমগীরের নেতৃত্বে বিএনপির প্রতিনিধিদলে ছিলেন খন্দকার মোশাররফ হোসেন, মঈন খান ও শমসের মবিন চৌধুরী।  বৈঠক শেষে সৈয়দ আশরাফুল ইসলাম সাংবাদিকদের বলেন, ‘আলোচনা হয়েছে। ওনারা কিছু প্রস্তাব দিয়েছেন। আমরাও আমাদের কথা বলেছি। এখন দলের ভেতরে আলোচনা করে আমরা সিদ্ধান্ত নেব।’ পরবর্তী বৈঠক কবে হবে—জানতে চাইলে তিনি বলেন, ‘তাঁদের পয়েন্ট এবং আমাদের পয়েন্ট পর্যালোচনা করে পরবর্তী কৌশল নির্ধারণ করা হবে।’আর বিএনপির ভারপ্রাপ্ত মহাসচিব মির্জা ফখরুল বলেন, ‘সব দলের অংশগ্রহণে একটি সুষ্ঠু নির্বাচন অনুষ্ঠানের জন্য আমরা বসেছি। তৃতীয় দিনের মতো এই আলোচনা হলো। সুনির্দিষ্ট কিছু প্রস্তাব আমরা দিয়েছি। তাঁরাও তাঁদের প্রস্তাব দিয়েছেন। এখন দলীয় ফোরামে বৈঠক করে আমরা সিদ্ধান্ত নেব।’  বৈঠক শেষে বিএনপির নেতারা গুলশানে দলীয় চেয়ারপারসন খালেদা জিয়ার সঙ্গে সাক্ষাৎ করে আলোচিত বিষয়গুলো তাঁকে অবহিত করেন। একইভাবে আওয়ামী লীগের নেতাদের মধ্যে সৈয়দ আশরাফুল ইসলাম ও গওহর রিজভী গণভবনে গিয়ে প্রধানমন্ত্রীর সঙ্গে বৈঠক করেন।সংকট নিরসনে দুই দলকে সংলাপে বসতে উৎসাহ জোগাতে জাতিসংঘের মহাসচিব অস্কার ফার্নান্দেজ তারানকো ছয় দিনের সফরে ঢাকায় আসেন। তাঁর উপস্থিতিতে গত মঙ্গল ও বুধবার আওয়ামী লীগ ও বিএনপির প্রতিনিধিদলের দুই দফা বৈঠক হয়। চলমান এই সংলাপের অংশ হিসেবে গতকাল তৃতীয় দফা বৈঠকটি অনুষ্ঠিত হয়।
 
