
প্রতিবছর ঈদের সময় রাজধানী ঢাকা হয়ে যায় অনেকটাই ফাঁকা। লাখ লাখ মানুষের গ্রামের বাড়ি যাওয়ার সুযোগ নেয় দুর্বৃত্তরা। তাই সে সময় বিভিন্ন বাসা-বাড়ি, বিপণিবিতানে চুরি-ডাকাতি এমনকি হত্যার ঘটনাও ঘটে থাকে। এসব রোধে বিশেষ নিরাপত্তার ব্যবস্থা নিয়েছে ঢাকা মহানগর পুলিশ (ডিএমপি)।
ডিএমপির মুখপাত্র ও ডিবির যুগ্ম কমিশনার মনিরুল ইসলাম জানান, রাজধানী ঢাকা ঈদের ছুটির দিনগুলোতে নিরাপত্তাবলয়ে ঢাকা থাকবে। বাড়ি-ঘর যেভাবে রেখে গিয়েছিলেন, ঈদের পর সেভাবেই যেন ফেরত পান নগরবাসী, সেই ব্যবস্থাই করবেন তাঁরা।আজ রোববার দুপুরে রাজধানীর মিন্টো রোডে সংবাদ সম্মেলনে তিনি এ কথা বলেন।ডিএমপির হিসাব অনুযায়ী, এবারের ঈদুল ফিতরের ছুটিতে ৫০ লাখ মানুষ ঢাকা ছাড়বেন। তাই এই দিনগুলোয় ১০ লাখ বাসা-বাড়ি একেবারেই জনশূন্য থাকবে। এরই অংশ হিসেবে বিশেষ পরিকল্পনা গ্রহণ করা হয়েছে বলে জানান ডিবির এই মুখপাত্র।গত কয়েক বছরে নিরাপত্তাব্যবস্থার কারণে চুরির ঘটনা অনেকটাই কমে গেছে দাবি করে মনিরুল ইসলাম বলেন, ঢাকার পাড়া-মহল্লা, সোসাইটি এবং বিভিন্ন বিপণিবিতানের মালিক সমিতির সঙ্গে কথা বলে এই পরিকল্পনা নেওয়া হয়েছে। তা ছাড়া স্থানীয় থানার মাধ্যমে ফ্ল্যাট বাড়ির প্রহরীদের নিয়েও নিরাপত্তার বিষয়টি সমন্বয় করা হবে।বিপণিবিতান ও অফিস-আদালতগুলো সিসি ক্যামেরার মাধ্যমে পর্যবেক্ষণ করা হবে।তবে বাসা-বাড়ির নিরাপত্তা প্রহরীদের জানিয়ে এবং ঘরের জানালা যথাযথভাবে বন্ধ রেখে ঢাকা ছাড়ার পরামর্শ দেন তিনি।
