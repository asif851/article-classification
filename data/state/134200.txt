
ব্রাহ্মণবাড়িয়ার আশুগঞ্জ উপজেলায় দুই পক্ষের সংঘর্ষে রতন মিয়া (৩২) নামের এক যুবক নিহত ও অন্তত ২০ জন আহত হয়েছেন। গত রোববার রাতে উপজেলার দুর্গাপুর ইউনিয়নের তাজপুর গ্রামে এ ঘটনা ঘটে।রতন তাজপুর গ্রামের গাঙ্কলপাড়ার মালু মিয়ার ছেলে। এ ঘটনায় দুজনকে আটক করেছে পুলিশ।প্রত্যক্ষদর্শী ও পুলিশ সূত্রে জানা গেছে, সপ্তাহ খানেক আগে ধানখেতের নাড়া কাটা নিয়ে তাজপুর গ্রামের কাল্লারবাড়ির আহমদ আলী পাশের গাঙ্কলপাড়ার হিরা মিয়ার স্ত্রী জ্যোৎস্না বেগমকে মারধর করেন। এ ঘটনার জের ধরে রোববার রাত নয়টার দিকে কাল্লারবাড়ি ও গাঙ্কলপাড়ার লোকজন কথা-কাটাকাটি ও একপর্যায়ে সংঘর্ষে জড়িয়ে পড়েন। এ সময় উভয় পক্ষের লোকজন লাঠি, রামদা, বল্লম, টেঁটাসহ বিভিন্ন দেশীয় অস্ত্র নিয়ে একে অপরের ওপর হামলা চালান। সংঘর্ষে উভয় পক্ষের লোকজন প্রতিপক্ষের বাড়িঘরে হামলা চালান। এ সময় প্রতিপক্ষের বল্লমের আঘাতে গাঙ্কলপাড়ার রতন মিয়াসহ উভয় পক্ষের অন্তত ২০ জন আহত হন। চিকিৎসার জন্য রতনকে ঢাকায় নেওয়ার পথে তিনি মারা যান।ঘটনার সত্যতা নিশ্চিত করে আশুগঞ্জ থানার ভারপ্রাপ্ত কর্মকর্তা (ওসি) আবু জাফর জানান, এলাকায় পুলিশ মোতায়েন করা হয়েছে। এ ঘটনায় তাজপুর গ্রামের তোফাজ্জল হোসেন (৩০) ও বাছির মিয়া (৩৫) নামে দুজনকে আটক করেছে পুলিশ। রতনের মৃত্যুর ঘটনায় মামলা দায়েরের প্রস্তুতি চলছে।
