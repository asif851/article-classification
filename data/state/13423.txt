
রাত জেগে ইবাদত-বন্দেগির মধ্য দিয়ে গতকাল সোমবার পবিত্র শবে কদর পালন করেছেন ধর্মপ্রাণ মুসলমানরা। অনেকে শেষ রাতে কবরস্থানে গিয়ে প্রয়াত মা-বাবা, আত্মীয়স্বজনের কবর জিয়ারত করে তাঁদের আত্মার শান্তির জন্য দোয়া করেন।শবে কদর মুসলিম সম্প্রদায়ের কাছে অত্যন্ত মহিমান্বিত একটি রাত। এই রাতের ইবাদত হাজার রাতের ইবাদতের চেয়ে উত্তম। এ রাতেই মুসলমানদের পবিত্র ধর্মগ্রন্থ আল-কোরআন নাজিল হয় এবং এ রাতকে কেন্দ্র করে কোরআন শরিফে ‘আল-কদর’ নামে একটি সূরা অবতীর্ণ করা হয়। তাই শবে কদরের রাতটি মুসলমান সম্প্রদায় মহান আল্লাহপাকের কাছে ক্ষমা প্রার্থনা ও পুণ্য লাভের আশায় নফল নামাজ আদায়, কোরআন তিলাওয়াত, জিকির-আজকার করে অতিবাহিত করেন।এ উপলক্ষে বায়তুল মোকাররম জাতীয় মসজিদে গতকাল ওয়াজ মাহফিল, দোয়া ও বিশেষ মোনাজাত হয়। রাতে মুসল্লিরা জিকির-আজকার করেন। ফজরের নামাজের পর বিশেষ মোনাজাত পরিচালনা করেন বায়তুল মোকাররম মসজিদের পেশ ইমাম মাওলানা এহসানুল হক। মোনাজাতে তিনি দেশ ও জাতির সমৃদ্ধি কামনা করে আল্লাহর দরবারে দোয়া করেন।এ ছাড়া গতকাল তারাবির নামাজের পর সারা দেশে মসজিদে মসজিদে ওয়াজ মাহফিল ও বিশেষ মোনাজাত করা হয়। এতে বিভিন্ন শ্রেণী, পেশা ও বয়সের ধর্মপ্রাণ মুসল্লিরা অংশ নেন। পবিত্র শবে কদর উপলক্ষে আজ মঙ্গলবার সরকারি ছুটি।
