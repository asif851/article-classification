
৫ জানুয়ারি বিএনপিকে রাজধানী ঢাকাসহ কোথাও নামতে না দেওয়ার পরিকল্পনা করেছে ক্ষমতাসীন আওয়ামী লীগ। দলটির নেতারা বলছেন, অতীতে বিএনপি এই দিনে আন্দোলনের নামে সহিংসতা ও নাশকতা করেছিল। তাই এবার বিএনপিকে কোথাও নামতে দেবে না দলটি।
দলটির নাম প্রকাশে অনিচ্ছুক দুজন সম্পাদকমণ্ডলীর সদস্য বলেন, তাঁরা মনে করেন সোহরাওয়ার্দী উদ্যানে একই সময়ে দুই দলের সমাবেশ আহ্বানের কারণে সেখানে কোনো দলকেই ঢাকা মেট্রোপলিটন পুলিশ (ডিএমপি) অনুমতি দেবে না। এ জন্য আওয়ামী লীগ রাজধানীর সব কটি প্রবেশমুখসহ ১৭টি স্থানে অবস্থান কর্মসূচি নিয়েছে। সোহরাওয়ার্দী উদ্যানে অনুমতি না দিলেও বাকি জায়গাগুলোতে তাঁরা কর্মসূচি পালন করবেন। এ ছাড়া রাজধানীর শিল্পকলা একাডেমীতে ৫ জানুয়ারি অগ্নিদগ্ধদের নিয়ে আলোকচিত্র প্রদর্শনী করা হবে। তাঁরা দুজন মনে করেন, বিএনপি-জামায়াত মাঠে নামলে নাশকতা করতে পারে, এ জন্য তাদের মাঠেই নামতে দেওয়া হবে না। নাম প্রকাশ না করার শর্তে আওয়ামী লীগের একজন সভাপতিমণ্ডলীর সদস্য প্রথম আলোকে বলেন, বিএনপি-জামায়াতের অতীত রেকর্ড ভালো নয়। ২০১৪ ও ২০১৫ সালের ৫ জানুয়ারিকে কেন্দ্র করে তারা যে নাশকতা ও তাণ্ডব করেছে, তা আর করতে দেওয়া হবে না। তাদের মাঠেও নামতে দেওয়া হবে না।
কর্মসূচি পালনের বিষয়ে আওয়ামী লীগের যুগ্ম সাধারণ সম্পাদক মাহবুব উল আলম হানিফ প্রথম আলোকে বলেন, ‘৩১ ডিসেম্বর কর্মসূচি পালনের জন্য আমরা ডিএমপির কাছে আবেদন করেছি। এরপর কর্মসূচি ঘোষণা করা হয়েছে। আমাদের কর্মসূচি আমরা পালন করব। এটা পাল্টাপাল্টি কর্মসূচি নয়।’ তবে যুবলীগের সাধারণ সম্পাদক হারুনুর রশীদ ৫ জানুয়ারি বিএনপির কর্মসূচি পালনের বিষয়ে বলেন, ‘গণতন্ত্র রক্ষা দিবসকে যারা গণতন্ত্র হত্যা দিবস হিসেবে পালন করে মাঠে নামতে চায়, জনগণ তাদের প্রতিরোধ করবে।’ একই সুর ছাত্রলীগের সাধারণ সম্পাদক এস এম জাকির হোসাইনের কণ্ঠেও। তিনি প্রথম আলোকে বলেন, ‘যারা মুক্তিযুদ্ধের শহীদ ও শহীদ বুদ্ধিজীবীদের নিয়ে কটাক্ষ করে, তাদের গণতান্ত্রিক আন্দোলনের নাম নিয়ে মাঠে নামার কোনো অধিকারই নেই। জনগণের জানমাল রক্ষায় ছাত্রলীগ ৫ জানুয়ারি সকাল থেকেই মাঠে থাকবে।’ আওয়ামী লীগ রাজধানীর মিরপুর ১২ পূরবী সিনেমা হল, শ্যামপুর-জুরাইন রেলগেট, ডেমরা-যাত্রাবাড়ী মাঠ, বাড্ডা-রামপুরা পেট্রলপাম্প, ধানমন্ডি ৩২ নম্বর রোড, মিরপুর ১ নম্বর (গোলচত্বর), লালবাগ, গুলশান, সূত্রাপুর, তেজগাঁও, সবুজবাগ-খিলগাঁও, উত্তরা, কামরাঙ্গীরচর, মোহাম্মদপুর-টাউন হল, কাফরুল, গুলিস্তান-বঙ্গবন্ধু স্কয়ার ও বনানী-মহাখালী এলাকায় সকাল থেকেই অবস্থান নেবে। সংশ্লিষ্ট এলাকার ঢাকা মহানগর আওয়ামী লীগ, যুবলীগ, স্বেচ্ছাসেবক লীগ, ছাত্রলীগকে ইতিমধ্যে অবস্থান নেওয়ার নির্দেশ দেওয়া হয়েছে। আজ রোববার বিকেলে যৌথসভায় আনুষ্ঠানিকভাবে তাদের মাঠে থাকার নির্দেশ দেওয়া হবে।
জানতে চাইলে আওয়ামী লীগের প্রচার ও প্রকাশনা সম্পাদক হাছান মাহমুদ প্রথম আলোকে বলেন, ‘কেউ শান্তিপূর্ণ কর্মসূচি পালন করতে চাইলে অতীতেও আওয়ামী লীগ বাধা দেয়নি, ভবিষ্যতেও দেবে না। কিন্তু তারা অতীতে কর্মসূচি পালনের নামে জ্বালাও-পোড়াও করেছে। গত বছর ৫ জানুয়ারি এ কাজগুলো করেছে। এই দিন সরকারের দুই বছর ও নির্বাচনের দুই বছর উপলক্ষে আওয়ামী লীগ মাঠে থাকবে।’ ৫ জানুয়ারিতে আওয়ামী লীগ ও বিএনপির একই সময়ের কর্মসূচি আইনশৃঙ্খলার ব্যাঘাত ঘটবে কি না—জানতে চাইলে স্বরাষ্ট্রমন্ত্রী আসাদুজ্জামান খান প্রথম আলোকে বলেন, ‘বিষয়টি আমাদের আইনশৃঙ্খলা রক্ষাকারী বাহিনী দেখবে। তারা যদি মনে করে আইনশৃঙ্খলার অবনতি হতে পারে, তাহলে অনুমতি দেবে না। আর যদি মনে করে আইনশৃঙ্খলার অবনতি হওয়ার আশঙ্কা নেই, তাহলে অনুমতি দেবে। এখানে মন্ত্রণালয়ের কিছু বলার নেই।’ ডিএমপির কমিশনার আছাদুজ্জামান মিয়া বলেন, জননিরাপত্তা বিঘ্নিত হয়, এমন কোনো কর্মসূচির অনুমতি দেওয়া হবে না।
আরও পড়ুন:
সাংঘর্ষিক কর্মসূচির অনুমতি দেবে না ডিএমপি সোহরাওয়ার্দীতে না হলে নয়াপল্টনে বিএনপির সমাবেশ অনুমতি না পেলে বঙ্গবন্ধু অ্যাভিনিউয়ে সমাবেশ: হানিফ
