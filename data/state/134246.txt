
জাতিসংঘ উন্নয়ন কর্মসূচির (ইউএনডিপি) আবাসিক প্রতিনিধি রবার্ট ওয়াটকিন্স গতকাল বৃহস্পতিবার বান্দরবানের চিম্বুক পাহাড়ে ইউএনডিপির প্রকল্প পরিদর্শন করেছেন।চিম্বুক পাহাড়ের নোয়াপাড়া এলাকায় ইউএনডিপির অর্থায়নে ম্রোদের নিজস্ব উদ্যোগে গড়ে তোলা একটি পণ্য বিপণনকেন্দ্র দেখতে যান ইউএনডিপির আবাসিক প্রতিনিধি। এ সময় ম্রোরা তাঁকে বলেন, তিন পাড়ার লোকজন তাঁদের উৎপাদিত পণ্য এই বিপণনকেন্দ্রে মজুত করেন। বাজার যাচাই করে ভালো দামে পণ্য বিক্রি করে তাঁরা উপকৃত হচ্ছেন।ম্রোরা বলেন, চিম্বুক পাহাড়ে বসবাসকারীদের প্রধান সমস্যা পানি। টেকসই পানি সরবরাহব্যবস্থা গড়ে তোলার জন্য তাঁরা ইউএনডিপির আবাসিক প্রতিনিধির প্রতি আহ্বান জানান।এ সময় রবার্ট ওয়াটকিন্সের সঙ্গে ছিলেন তাঁর স্ত্রী মার্থা ওয়াটকিন্স, ইউএনডিপির পার্বত্য চট্টগ্রাম উন্নয়ন তহবিলের (সিএইচটিডিএফ) প্রধান প্রকল্প বাস্তবায়ন কর্মকর্তা রবার্ট স্টলম্যান ও পরামর্শক প্রসেনজিৎ চাকমা এবং ইউএনডিপির বান্দরবান দপ্তরের ব্যবস্থাপক খুশী রায় ত্রিপুরা।পার্বত্য চট্টগ্রামে ইউএনডিপির কার্যক্রম পরিদর্শন, উন্নয়ন কার্যক্রম সম্পর্কে জনপ্রতিনিধি এবং সামরিক ও বেসামরিক কর্মকর্তাদের মতামত গ্রহণ করার উদ্দেশে রবার্ট ওয়াটকিন্স তিন পার্বত্য জেলা সফরে এসেছিলেন। সফর শেষে গতকাল তিনি ঢাকার উদ্দেশে বান্দরবান ত্যাগ করেন।
