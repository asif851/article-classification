
রাজধানীর বনশ্রীতে দুই সন্তানকে তাদের মা মাহফুজা মালেক জেসমিন হত্যা করেছেন বলে দাবি র‍্যাবের। আজ বৃহস্পতিবার র‍্যাপিড অ্যাকশন ব্যাটালিয়নের (র‍্যাব) পক্ষ থেকে এমন দাবি করা হয়। এ ঘটনায় জেসমিনকে আটক করা হয়েছে।দুই শিশুর রহস্যজনক মৃত্যুর বিষয়ে তথ্য জানাতে আজ দুপুর দেড়টার দিকে সংস্থার সদর দপ্তরে সাংবাদিকদের ব্রিফিং করেন র‍্যাবের আইন ও গণমাধ্যম শাখার পরিচালক মুফতি মাহমুদ খান।র‍্যাবের এই কর্মকর্তা বলেন, হত্যার রহস্য উন্মোচনে শিশু দুটির বাবা-মা ও খালাকে জামালপুরের বাড়ি থেকে ঢাকায় নিয়ে আসা হয়। তাঁদের সাবধানে, সংবেদনশীলতার সঙ্গে জিজ্ঞাসাবাদ করা হয়।মাহমুদ খানের দাবি, জিজ্ঞাসাবাদে মা জেসমিন স্বীকার করেছেন, তিনি নিজেই তাঁর দুই সন্তানকে হত্যা করেছেন। হত্যার বিস্তারিত বিবরণও দিয়েছেন তিনি।র‍্যাবের গণমাধ্যম শাখার পরিচালকের ভাষ্য, জেসমিনের বিবরণ অনুযায়ী, তিনি প্রথমে তাঁর মেয়ে নুসরাত আমানকে (১২) এবং পরে ছেলে আলভী আমানকে (৬) একই ওড়না দিয়ে শ্বাসরোধ করে হত্যা করেছেন। হত্যার সময় মেয়ে জেগে ছিল, ছেলে ঘুমাচ্ছিল।
মাহমুদ খান বলেন, হত্যাকাণ্ডের পর এ নিয়ে গল্প ফাঁদেন জেসমিন। বিশেষ করে তিনি শিশুদের লাশের ময়নাতদন্তও চাননি।র‍্যাবের গণমাধ্যম শাখার পরিচালকের ভাষ্য, জিজ্ঞাসাবাদে জেসমিন জানিয়েছেন, তিনি তাঁর ছেলে-মেয়েদের পড়াশোনা ও ভবিষ্যৎ নিয়ে দুশ্চিন্তাগ্রস্ত ছিলেন। তাঁর ধারণা ছিল, ছেলেমেয়েরা বড় হয়ে কিছুই করতে পারবে না।রামপুরা থানা-পুলিশ জানিয়েছে, দুই শিশু হত্যার ঘটনায় আজ দুপুর একটা পর্যন্ত কোনো মামলা হয়নি। তাদের লাশের ময়নাতদন্তের প্রতিবেদন থানায় এসেছে।গত সোমবার সন্ধ্যায় বনশ্রীর বি-ব্লকের ৪ নম্বর সড়কের একটি বাসায় নুসরাত ও আলভীর রহস্যজনক মৃত্যু হয়।মৃত্যুর পর পরিবারের পক্ষ থেকে দাবি করা হয়, রেস্তোরাঁর খাবার খেয়ে তারা মারা যায়। পরদিন লাশের ময়নাতদন্তে শিশু দুটিকে শ্বাসরোধে হত্যার আলামত পান চিকিৎসক।এ ঘটনায় শিশুদের বাবা আমান উল্লাহ, মা জেসমিন ও খালা আফরোজা মালেককে গতকাল বুধবার সন্ধ্যায় জিজ্ঞাসাবাদের জন্য র‍্যাব সদর দপ্তরের নেওয়া হয়। তিনজনই জামালপুর শহরের ইকবালপুরে শিশুদের নানাবাড়িতে ছিলেন। সেখানে দুই শিশুকে দাফন করা হয়েছে।
নুসরাত ভিকারুননিসা নূন স্কুল অ্যান্ড কলেজের (প্রধান শাখা) পঞ্চম শ্রেণিতে পড়ত। হলি ক্রিসেন্ট (ইন্টারন্যাশনাল) স্কুল অ্যান্ড কলেজের নার্সারিতে পড়ত আলভী।
আরও পড়ুন..বনশ্রীতে দুই ভাইবোনের রহস্যজনক মৃত্যুবাসাতেই ভাইবোন খুন?তিন দিনে মামলাও হলো না, বাবা-মাকে জিজ্ঞাসাবাদদুই সন্তান হত্যায় মা জড়িত: র‍্যাব

