
বস্ত্র ও পাটমন্ত্রী আবদুল লতিফ সিদ্দিকী বলেছেন, তত্ত্বাবধায়ক সরকার বিষয়ে ড. মুহাম্মদ ইউনূস যে মন্তব্য করেছেন, তা রাষ্ট্রদ্রোহের শামিল। তিনি যদি দেশের প্রধানমন্ত্রী হতেন তাহলে এত দিন তাঁকে (ইউনূস) কারাগারে থাকতে হতো।আজ সোমবার জগন্নাথ বিশ্ববিদ্যালয়ের কেন্দ্রীয় মিলনায়তনে জাতীয় শোক দিবস উপলক্ষে ও ২১ আগস্ট গ্রেনেড হামলার প্রতিবাদে আয়োজিত ‘বঙ্গবন্ধুর শিক্ষাভাবনা: বর্তমান পরিপ্রেক্ষিত’ শীর্ষক সেমিনারে এসব কথা বলেন মন্ত্রী। বিশ্ববিদ্যালয়ের আওয়ামী লীগ-সমর্থক শিক্ষকদের সংগঠন নিল দল এ সেমিনারের আয়োজন করে।পাটমন্ত্রী বলেন, ড. ইউনূসের ভাগ্য ভালো, প্রধানমন্ত্রী শেখ হাসিনা তাঁর বিরুদ্ধে এখনো ‘ব্যবস্থা’ নেননি।আপন ছোট ভাই কাদের সিদ্দিকীকে ‘রাজাকার’ আখ্যায়িত করে লতিফ সিদ্দিকী বলেন, ‘তত্ত্বাবধায়ক সরকার নিয়ে কাদের সিদ্দিকী ও ড. মুহাম্মদ ইউনূস বিরোধীদের সঙ্গে তাল মেলাচ্ছেন। এতে কোনো লাভ হবে না। কারণ, আগামী জাতীয় সংসদ নির্বাচন প্রধানমন্ত্রী শেখ হাসিনার নেতৃত্বেই হবে। দেশের জনগণের পূর্ণ সমর্থন নিয়েই আবার আওয়ামী লীগ ক্ষমতায় আসবে। আর যদি বিরোধীরা তাতে বাধা দেয়, তাহলে তাদের কপালে “নুকতা” বসাতে হবে।’লতিফ সিদ্দিকী ছাত্রলীগের উদ্দেশে বলেন, ‘নিজেদের মধ্যে মারামারি করতে পারো; কিন্তু বিরোধীরা যখন হরতাল দেয়, তখন তা প্রতিহত করতে পারো না? তাই আজ থেকে যারা সংবিধান লঙ্ঘন করে দেশে হরতাল ও অবরোধ করবে, তাদের প্রতিহত করতে প্রস্তুত থাকতে হবে। কারণ, অন্যায়ের প্রতিবাদ করা মানুষের গণতান্ত্রিক অধিকার।’
পাটমন্ত্রী বলেন, ‘স্বাধীনতার পর আজ পর্যন্ত বিদেশ থেকে যে পরিমাণ গম সাহায্য পেয়েছি, তা যদি না খেয়ে জমা রাখতাম, তাহলে দেশ ১০০ ফুট উঁচুতে উঠে যেত। কিন্তু জনগণের নাম ভাঙিয়ে নেতারাই সব খেয়ে ফেলছেন।’
নীল দলের সভাপতি মোহাম্মদ সেলিমের সভাপতিত্বে বিশ্ববিদ্যালয়ের উপাচার্য মীজানুর রহমান, শিক্ষক সমিতির সভাপতি মো. আশরাফ-উল-আলম, শিক্ষক সমিতির সাধারণ সম্পাদক এ কে এম মনিরুজ্জামান, সমাজকর্ম বিভাগের শিক্ষক মো. আবুল হোসেন, বিশ্ববিদ্যালয় শাখা ছাত্রলীগের সভাপতি এফ এম শরীফুল ইসলাম এবং সাধারণ সম্পাদক এস এম সিরাজুল ইসলাম প্রমুখ সেমিনারে বক্তব্য দেন।
