
গণশুনানি হলেও বিদ্যুৎ ও গ্যাসের মূল্যবৃদ্ধির বিষয়ে এখনো কোনো সিদ্ধান্ত হয়নি। বিতরণকারী প্রতিষ্ঠানগুলোর কাছ থেকে প্রয়োজনীয় তথ্য পাওয়ার পর পরবর্তী ৯০ কর্মদিবসের মধ্যে শুনানির সিদ্ধান্ত জানানো হবে।বাংলাদেশ এনার্জি রেগুলেটরি কমিশনের সদস্য সেলিম মাহমুদ গতকাল সোমবার প্রথম আলোকে এ কথা বলেন। তিনি বলেন, গ্যাস ও বিদ্যুতের মূল্য সমন্বয়ের জন্য গণশুনানি হয়েছে। গত ২০ থেকে ২৫ জানুয়ারি বিদ্যুতের বিষয়ে এবং ২ থেকে ৫ ফেব্রুয়ারি গ্যাসের দাম বিষয়ে গণশুনানি হয়। কিন্তু কোনো সিদ্ধান্ত হয়নি। কারিগরি কমিটি সংশ্লিষ্ট ব্যক্তিদের কাছ থেকে তথ্য চেয়েছে। আইনানুযায়ী প্রয়োজনীয় তথ্য পাওয়ার পর ৯০ কর্মদিবসের মধ্যে সিদ্ধান্ত জানানো হবে।উল্লেখ্য, কিছুদিন ধরেই সরকারি পর্যায়ে গ্যাস ও বিদ্যুতের মূল্যবৃদ্ধির বিষয়ে একটি প্রক্রিয়া চলছে।
