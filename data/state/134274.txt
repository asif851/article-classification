
বাংলাদেশের অভ্যন্তরীণ রাজনীতিতে হস্তক্ষেপ করবে না যুক্তরাজ্য। তবে তারা বিশ্বাস করে আগামী সংসদ নির্বাচন অবাধ, সুষ্ঠু এবং সব রাজনৈতিক দল অংশগ্রহণ করবে।
আজ মঙ্গলবার জাতীয় প্রেসক্লাবে কূটনৈতিক প্রতিবেদকদের সংগঠন ডিক্যাব আয়োজিত ‘ডিক্যাব টকে’ এসব কথা বলেন ঢাকায় নিযুক্ত ব্রিটিশ হাইকমিশনার অ্যালিসন ব্লেক। এক প্রশ্নের জবাবে তিনি বলেন, ‘বাংলাদেশের রাজনীতি ও নির্বাচনের বিষয়ে আমি কোনো মন্তব্য করব না।’ ব্লেক বলেন, ‘এর আগে ফেব্রুয়ারি মাসে আমাদের পররাষ্ট্রমন্ত্রী বরিস জনসন বাংলাদেশ সফরে এসে প্রধানমন্ত্রী শেখ হাসিনা ও পররাষ্ট্রমন্ত্রী আবুল হাসান মাহমুদ আলীর সঙ্গে বৈঠক করেন। দুই বৈঠকেই তিনি বাংলাদেশে অবাধ ও সুষ্ঠু নির্বাচন, মুক্ত গণমাধ্যমের ওপর গুরুত্ব এবং বিরোধী দলের রাজনৈতিক অবস্থানের ওপর গুরুত্বারোপ করেন।’
অ্যালিসন ব্লেক আরও বলেন, ‘কমনওয়েলথের সদস্য হিসেবে, আন্তর্জাতিক অংশীদার, ইউরোপীয় ইউনিয়নের সঙ্গে বাংলাদেশের সব রাজনৈতিক দলের মধ্যে সংলাপের জন্য উৎসাহিত করা হবে।’
এক প্রশ্নের জবাবে অ্যালিসন ব্লেক বলেন, ‘বাংলাদেশের অভ্যন্তরীণ রাজনীতি বা আগামী নির্বাচনের বিষয়ে আমি কোনো মন্তব্য করব না। তবে আমরা বিশ্বাস করি, আগামী জাতীয় সংসদ নির্বাচন অবাধ, সুষ্ঠু এবং সব রাজনৈতিক দল অংশগ্রহণ করবে।’
অনুষ্ঠানে ডিক্যাবের সভাপতি রেজাউল করিম লোটাস এবং সাধারণ সম্পাদক মাহফুজ মিশু বক্তব্য দেন।
