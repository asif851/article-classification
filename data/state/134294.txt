

এসএসসি ও সমমানের পরীক্ষা চলাকালে হরতালসহ পরীক্ষা বাধাগ্রস্ত হয়—এমন কর্মসূচি না দিতে বিএনপির নেতৃত্বাধীন ২০-দলীয় জোটের প্রতি আহ্বান জানিয়েছেন শিক্ষামন্ত্রী নুরুল ইসলাম নাহিদ।আজ শুক্রবার সকালে রাজধানীর আজিমপুর গার্লস স্কুল অ্যান্ড কলেজে এসএসসি পরীক্ষার কেন্দ্র পরিদর্শনে গিয়ে শিক্ষামন্ত্রী এ আহ্বান জানান।পরিদর্শন শেষে শিক্ষামন্ত্রী সাংবাদিকদের বলেন, সকাল ১০টা পর্যন্ত সারা দেশে সুষ্ঠু ও শান্তিপূর্ণভাবে পরীক্ষা হচ্ছে। কোথাও কোনো অঘটনের খবর পাওয়া যায়নি।অস্বাভাবিক পরিস্থিতির মধ্যে পরীক্ষা হচ্ছে—এমনটা উল্লেখ করে মন্ত্রী বলেন, খবর পেয়েছি ছাত্রদল কোনো কোনো বিভাগীয় পর্যায়ে হরতাল ডেকেছে। আজ তো পরীক্ষা ছাড়া কোনো কিছু হওয়ার কথা নয়। সুতরাং যে ছাত্র সংগঠন ছাত্রদের পরীক্ষা বাধাগ্রস্ত করতে হরতাল ডাকে, তাদের রাজনীতি ও অবস্থাটা আপনারাই বোঝেন।প্রশ্ন ফাঁস নিয়ে কোনো বিভ্রান্তি যেন ছড়ানো না হয়, এ জন্য গণমাধ্যমের কাছে অনুরোধ জানান মন্ত্রী।এবার সারা দেশে তিন হাজার ১১৬টি কেন্দ্রে পরীক্ষা নেওয়া হচ্ছে। ১০টি শিক্ষা বোর্ডের মোট পরীক্ষার্থী ১৪ লাখ ৭৯ হাজার ২৬৬ জন।
