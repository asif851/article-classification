
লিবিয়ায় অবস্থানরত বাংলাদেশের নাগরিকদের সতর্কভাবে চলাচলের পরামর্শ দিয়েছে ত্রিপোলিতে অবস্থিত বাংলাদেশ দূতাবাস। আজ সোমবার বিকেলে দূতাবাসের ফেসবুক পেজে বাংলাদেশের নাগরিকদের এ পরামর্শ দেওয়া হয়। 
গত শুক্রবার লিবিয়ার বেনগাজি শহরে চার বাংলাদেশির প্রাণহানির পরিপ্রেক্ষিতে দূতাবাস সেখানে অবস্থানরত বাংলাদেশের নাগরিকদের বিশেষ সতর্কতা অবলম্বন করতে বলেছে। ওই ঘটনার প্রসঙ্গ টেনে দূতাবাসের ফেসবুক পেজে বলা হয়েছে, এ প্রেক্ষাপটে রাস্তাঘাটে চলাফেরার সময় কোনো চেকপয়েন্ট বা নিরাপত্তা বাহিনীর সদস্যরা কোথাও থামতে বললে নিজের পরিচয়, পাসপোর্ট, মেডিকেল ফিটনেস কার্ড ও নিয়োগকর্তার পরিচয়পত্র (বিতাকা) দেখানো এবং কোনো অবস্থাতেই ভয় পেয়ে পালানোর চেষ্টা করা থেকে বিরত থাকার জন্য দূতাবাস পরামর্শ দিচ্ছে। নিজেদের নিরাপত্তা নিশ্চিত করার স্বার্থে এবং যেকোনো অনাকাঙ্ক্ষিত পরিস্থিতি এড়াতে লিবিয়ায় প্রবাসী বাংলাদেশিদের রাস্তাঘাটে চলাফেরা সীমিত করতে পরামর্শ দেওয়া হয়। পাশাপাশি রাতে বাইরে বের না হয়ে যথাসম্ভব সাবধানতা অবলম্বন ও সতর্কভাবে চলাফেরার জন্য দূতাবাসের পক্ষ থেকে অনুরোধ করা হয়। তা ছাড়াও যে প্রবাসীরা বেনগাজিসহ যুদ্ধরত অন্যান্য এলাকায় রয়েছেন তাঁদের দূতাবাসের হটলাইন নম্বর +২১৮৯১৬৯৯৪২০৭-এ যোগাযোগ করে নিজেদের অবস্থান এবং প্রতিবন্ধকতা সম্পর্কে জানাতে অনুরোধ জানানো হয়েছে।
