
বগুড়ার শেরপুর উপজেলার ছোনকা এলাকায় অবস্থিত ‘মজুমদার প্রডাক্টস লিমিটেড’ নামের একটি শিল্পকারখানার তরল বর্জ্যে পরিশোধন না করেই ফুলজোড়-বাঙ্গালী নদীতে ফেলা হচ্ছে বলে অভিযোগ পাওয়া গেছে৷ নদীপারের বাসিন্দারা ও পরিবেশবাদী সংগঠনগুলো নদীতে বর্জ্য ফেলার প্রতিবাদ করে আসছেন৷কারখানা-সংলগ্ন এলাকায় গিয়ে দেখা গেছে, নদীর পানি কালো রং ধারণ করেছে৷ পানি থেকে দুর্গন্ধ ছড়াচ্ছে৷ স্থানীয় বাসিন্দারা জানান, রাতে দুর্গন্ধ আরও তীব্র হয়৷নদীতে বর্জ্য ফেলার প্রতিবাদে গত ২৩ মে সকালে উপজেলার চমরপাথালিয়া বাজার এলাকায় নদীর পারে মানববন্ধন করেন স্থানীয় বাসিন্দারা৷ স্থানীয় পরিবেশবাদী সংগঠন ‘মুক্ত জীবন’ এ কর্মসূচির আয়োজন করে৷ এতে স্থানীয় কয়েক শ লোক অংশ নেন৷মুক্ত জীবনের সভাপতি আবদুর রাজ্জাক প্রথম আলোকে বলেন, ওই কারখানার বিষাক্ত বর্জ্য প্রায় দেড় বছর ধরে চমরপাথালিয়া বাজারের পাশে ফুলজোড়-বাঙ্গালী নদীতে ফেলা হচ্ছে৷ এ বিষাক্ত বর্জ্যে নদীর ভাটির দিকে প্রায় ৪০ কিলোমিটার এলাকাজুড়ে পরিবেশ দূষিত হচ্ছে৷ জীববৈচিত্র্য ধ্বংস হওয়ার পাশাপাশি বিভিন্ন গ্রামের মানুষ এ নদীর পানি ব্যবহার করে নানা রোগে আক্রান্ত হচ্ছে৷ নদীর পানি সেচকাজে ব্যবহারের অনুপযোগী হয়ে পড়েছে৷ শুষ্ক মৌসুমে দুর্গন্ধের কারণে নদীর পাড় দিয়ে হাঁটাচলাও করা যায় না৷ বিষাক্ত বর্জ্য নদীতে না ফেলার জন্য ওই শিল্পকারখানার মালিককে অনুরোধ জানিয়েও কোনো লাভ হয়নি৷আবদুর রাজ্জাক অভিযোগ করেন, বেশির ভাগ সময় ওই কারখানাটির বর্জ্য পরিশোধন না করেই নদীতে ফেলা হচ্ছে৷ তবে ওই শিল্পকারখানার মালিক চিত্ত মজুমদার দাবি করেছেন, কারখানার বর্জ্য পরিশোধন করেই তা নদীতে ফেলা হচ্ছে৷উপজেলার চরমপাথালিয়া গ্রামের পল্লিচিকিৎসক হাফিজুর রহমান বলেন, ওই নদীর পানি ব্যবহারকারী স্থানীয় বাসিন্দাদের মধ্যে চর্মরোগ দেখা দিচ্ছে৷ এ রোগে শিশুরাই বেশি আক্রান্ত হচ্ছে৷ স্থানীয় সবজিচাষি কৃষক মো. ছকিমুদ্দিন বলেন, সেচকাজে ওই নদীর পানি ব্যবহার করায় ফসলের গাছ মারা যাচ্ছে৷ মৎস্যজীবী নিতাই হালদার বলেন, মাছ মারা যাওয়ায় বর্তমানে তাঁরা নদীতে কোনো মাছ পাচ্ছেন না৷ তাঁদের দিনমজুরি করে এখন জীবিকা নির্বাহ করতে হচ্ছে৷উপজেলা নির্বাহী কর্মকর্তা (ইউএনও) এ কে এম সরোয়ার জাহান বলেন, ওই কারাখানাটির বর্জ্যের কারণে নদীপারের মানুষ-জনের সমস্যা হওয়ার বিষয়টি নিয়ে উপজেলার সাধারণ কমিটির সভায় আলোচনা হয়েছে৷ বিষয়টি নিয়ে পরিবেশ অধিদপ্তরকে জানানো হয়েছে৷পরিবেশ অধিদপ্তরের বগুড়া কার্যালয়ের সহকারী পরিচালক মেজবাবুল আলম বলেন, অধিদপ্তরের ছাড়পত্র না নিয়ে এবং তরল বর্জ্য পরিশোধনাগার (ইটিপি) স্থাপন না করে পরীক্ষামূলকভাবে উৎপাদনে যাওয়ায় ছয়-সাত মাস আগে কারখানার মালিককে জরিমানা করা হয়েছিল৷ কারখানাটির বর্জ্য পরিশোধন করে যদি তা নদীতে ফেলা হয়, তাহলে সমস্যা হওয়ার কথা নয়৷ এ ব্যাপারে তাঁরা নিয়মিত মনিটরিং করবেন৷২০১২ সালের ২৫ ডিসেম্বর ওই শিল্পকারখানাটি উৎপাদনে আসে৷
