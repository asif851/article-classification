
গণিত উৎসবে যেভাবে ছাত্রছাত্রীদের অংশগ্রহণ বাড়ছে, তাদের জন্য পর্যাপ্ত জায়গার ব্যবস্থা করা এখন গণিত অলিম্পিয়াড কমিটির বড় চিন্তা হয়ে দাঁড়াচ্ছে। গত ১২ বছরে আমরা যে সাফল্য অর্জন করেছি, সেটা আয়োজক হিসেবে আমাদের জন্য অনেক গর্বের। যারা প্রথম দিকে এ উৎসবে অংশ নিয়েছিল, আজকে তারা বিশ্বের সব নামকরা বিশ্ববিদ্যালয়ে উচ্চশিক্ষায় নিয়োজিত। অনেকে পড়াশোনা শেষ করে দেশে ফিরে এসেছে। আস্তে আস্তে আমরা এই তরুণদের হাতে দায়িত্ব অর্পণ করব। আমি ২০০৩ সালে অনেক স্বপ্নের কথা বলেছিলাম। তার মধ্যে কিছু বাস্তবায়িত হয়েছে, কিছু হয়নি। তবে সর্বশেষ যে স্বপ্ন ছিল, সেটি হলো ২০৩০ সালের মধ্যে বাংলাদেশ থেকে যে কেউ বিজ্ঞানে নোবেল নিয়ে আসবে। আমি আশা করছি, তোমাদের মধ্য থেকে কেউ সেই নোবেল পাবে। সবাইকে শুভেচ্ছা।সভাপতি, বাংলাদেশ গণিত অলিম্পিয়াড কমিটি
 
