
কক্সবাজারের টেকনাফের একটি অনিবন্ধিত রোহিঙ্গাশিবির থেকে গতকাল সোমবার সন্ধ্যায় বিদেশি পাঁচ নাগরিকসহ সাতজনকে আটক করেছে বর্ডার গার্ড বাংলাদেশ (বিজিবি)। শিবিরে থাকা রোহিঙ্গাদের মধ্যে টাকা বিতরণের অভিযোগে তাঁদের আটক করা হয়েছে। তাঁদের কাছে প্রায় ১৬ লাখ টাকা পাওয়া গেছে।বিজিবি বলছে, আটক করা সাতজনের মধ্যে পাঁচজন চীনের নাগরিক। তাঁরা হলেন বাই ওয়েন (৪০), মা চাই ইউমিং (৩৮), মা ইউ ইং (৩৪), ছে লিং (২৫) ও ইয়া মিং গু (৩৭)। আটক অন্য দুজন হলেন টেকনাফ সদর ইউনিয়নের মো. শফিউল্লাহ (৪২) ও কক্সবাজারের দক্ষিণ রুমালিয়াছড়ার জামিল তাহের (৩৯)। সাতজনকে টেকনাফ থানায় সোপর্দ করা হয়েছে।টেকনাফ ২ বিজিবির অধিনায়ক লেফটেন্যান্ট কর্নেল আবুজার আল জাহিদ গতকাল রাতে মুঠোফোনে প্রথম আলোকে বলেন, গতকাল সকালে উপজেলার হ্নীলা ইউনিয়নের লেদা রোহিঙ্গাশিবিরে (অনিবন্ধিত) টাকা বিতরণের সময় চীনের পাঁচ নাগরিকসহ সাতজনকে আটক করা হয়। তাঁদের কাছ থেকে ১৫ লাখ ৮৪ হাজার ৮০৬ টাকা, ১ হাজার ৯০০ মার্কিন ডলার ও ২ হাজার ৬২৫ টাকার সমপরিমাণ চায়নিজ মুদ্রা, ৭টি মুঠোফোন, ৪টি পাসপোর্ট, ১৬টি ক্রেডিট কার্ড, ৩টি ভয়েস রেকর্ডার উদ্ধার করা হয়েছে। বিজিবির অধিনায়ক আবুজার আল জাহিদ বলেন, প্রশাসনের অনুমতি ছাড়া রোহিঙ্গাদের মাঝে টাকা বিতরণ আইনত নিষিদ্ধ। এ কারণে তাঁদের গ্রেপ্তার করা হয়।জানতে চাইলে টেকনাফ মডেল থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, বিজিরি হাতে আটক চীনের পাঁচ নাগরিকসহ সাতজনকে থানায় জিজ্ঞাসাবাদ করা হচ্ছে। কী কারণে রোহিঙ্গাদের মধ্যে টাকা বিতরণ করা হচ্ছিল, এ নিয়ে কেউ মুখ খুলছেন না। বিষয়টি ঊর্ধ্বতন কর্মকর্তাদের জানানো হয়েছে।
