
পটুয়াখালীর বাউফল উপজেলার রাজাপুর গ্রামে এক কিশোরীকে ধর্ষণের দৃশ্য মুঠোফোনে ধারণ করে তা ছড়িয়ে দেওয়ার হুমকি দিচ্ছে এক বখাটে। এ ঘটনায় রুম্মান (২২) নামের ওই বখাটের কাছে কিশোরীর পরিবার জিম্মি হয়ে পড়েছে।এ ঘটনায় ওই কিশোরীর মা গত শনিবার রাতে বাউফল থানায় মামলা করেছেন। পুলিশ ও কিশোরীর পরিবার সূত্র জানায়, ১৬ অক্টোবর দুপুরে রাজাপুর গ্রামের বখাটে রুম্মান ওই কিশোরীকে ডেকে নিয়ে ধর্ষণ করে এবং সেই দৃশ্য মুঠোফোনে ধারণ করে রাখে। পরবর্তী সময়ে বিষয়টি কাউকে না জানানোর জন্য কিশোরী ও তার পরিবারের সদস্যদের ভয়ভীতি দেখিয়ে জিম্মি করে রাখা হয়। এ ঘটনায় স্থানীয় প্রভাবশালী কয়েকজন স্থানীয়ভাবে মীমাংসা করার নামে সময়ক্ষেপণ করেন। একপর্যায়ে রুম্মান তাদের হাত করে পালিয়ে যায়।বাউফল থানার ওসি নরেশ চন্দ্র কর্মকার জানান, ডাক্তারি পরীক্ষার জন্য ওই কিশোরীকে গতকাল রোববার পটুয়াখালী জেনারেল হাসপাতালে পাঠানো হয়েছে।
