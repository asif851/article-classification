
শত শত মানুষের অংশগ্রহণে আজ শনিবার নাটোরের বাগাতিপাড়া উপজেলার সেই এক টাকার মোড়ে জাঁকজমকপূর্ণভাবে চা পান উৎসব অনুষ্ঠিত হয়েছে।
এই মোড়ে এক টাকায় চা বিক্রি করেন রজব আলী। আর এ জন্যই এ মোড়ের নাম হয়েছে ‘এক টাকার মোড়’।এই চা পান উৎসবকে প্রাণবন্ত করতে গ্রামের লোকজন আয়োজন করে লাঠিবাড়ি খেলা ও পিঠা পুলির আয়োজন। গ্রামের বিভিন্ন ঐতিহ্য তুলে ধরেন গ্রামের যুবকেরা। উৎসবে আসা সবাইকে (প্রায় দুই হাজার) এক টাকার মোড়ের রূপকার রজব আলী নিজ হাতে বিনা মূল্যে তাঁর ছয় স্বাদের চা পান করান। গ্রামবাসীর উদ্যোগে সবাইকে বিনা মূল্যে কুড়ি পিঠা ও চিতই পিঠা খাওয়ানো হয়।উপস্থিত ছিলেন স্থানীয় (নাটোর-১) আসনের সাংসদ মো. আবুল কালাম। তিনি বলেন, ‘আমার নির্বাচনী এলাকায় রজব আলীর মতো লোক বসবাস করছেন, এমনটা জেনে আমি গর্ববোধ করছি। নামমাত্র মুনাফায় তিনি চা পান করানোর মাধ্যমে গ্রামের মানুষকে একত্র করে ভ্রাতৃত্বের বন্ধনে আবদ্ধ রেখেছেন।’ সাংসদ প্রতিশ্রুতি দিয়ে বলেন, ‘এ খবর আমি জাতীয় সংসদে তুলে ধরব। সরকারি উদ্যোগে এখানে জাতীয় চা উৎসব করার উদ্যোগ নেব।’চায়ের দোকানে ব্যক্তিগত তহবিল থেকে একটি এলইডি টেলিভিশন ও সরকারি খরচে একটি সোলার ল্যাম্প স্ট্যান্ড উপহার দেন সাংসদ।বাগাতিপাড়ার উপজেলা নির্বাহী কর্মকর্তা (ইউএনও) নাসরিন বানু বলেন, ‘রজব আলী শুধু বাগাতিপাড়ার ব্র্যান্ড নন। অচিরেই তিনি জাতীয় ব্র্যান্ড হিসেবে পরিচিতি পাবেন।’উৎসবের আয়োজক মোস্তফা কামাল বলেন, ‘এখন থেকে প্রতিবছরই এ উৎসবের আয়োজন করা হবে। আমরা এ ধরনের উৎসবের মাধ্যমে গ্রামের মানুষের মাঝে বন্ধুত্ব ও ভ্রাতৃত্ব আরও মজবুত করতে চাই।’উৎসবে গ্রামের পাঁচ প্রবীণ ব্যক্তিকে এক বছরের জন্য বিনা মূল্যে চা পানের টোকেন তুলে দেওয়া হয় রজব আলীর পক্ষ থেকে। ইস্পাহানির পক্ষ থেকে আগতদের চা পান করাতে কিছু উপকরণ দিয়ে সহযোগিতা করা হয়। ব্যানার-ফেস্টুন দিয়ে রজবের চায়ের দোকান রঙিন সাজে সাজানো হয়। প্রতিটি ব্যানার-ফেস্টুনে প্রথম আলোর প্রতি কৃতজ্ঞতার কথা তুলে ধরা হয়। গত ৫ নভেম্বর প্রথম আলোয় ‘এক টাকায় চা’ শিরোনামে প্রতিবেদন প্রকাশিত হয়।
