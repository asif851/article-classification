
চট্টগ্রামের রাউজান উপজেলা প্রাণিসম্পদ বিভাগের অফিস সহকারীর ভুল চিকিৎসায় একটি গাভির মৃত্যু হয়েছে বলে অভিযোগ পাওয়া গেছে। বুধবার রাউজান উপজেলা নির্বাহী কর্মকর্তার (ইউএনও) কাছে অভিযোগটি করেন উপজেলার ডাবুয়া ইউনিয়নের মনু হাজিবাড়ির বাসিন্দা গোলাম কিবরিয়া। এ ঘটনায় গাভির ময়নাতদন্তের নির্দেশ দিয়েছেন ইউএনও। 
উপজেলা প্রাণিসম্পদ কার্যালয়ের সার্জন লেলিন দে বলেন, দ্রুত ময়নাতদন্ত করে প্রতিবেদন দিতে ইউএনও শামীম হোসেন নির্দেশ দিয়েছেন। বৃহস্পতিবার সকালে গাভিটির ময়নাতদন্ত করা হবে।
গাভিটির মালিক গোলাম কিবরিয়া জানান, প্রায় দুই লাখ টাকা দামের অস্ট্রেলিয়ান জাতের গাভিটির খাবারে অনীহা দেখা দিয়েছিল। এ ঘটনায় গাভির মালিক গোলাম কিবরিয়া উপজেলা প্রাণিসম্পদ বিভাগের অফিস সহকারী নাছির উদ্দিনকে ফোন করেন। তখন নাছির গাভিটি দেখতে গোলাম কিবরিয়ার বাড়িতে যান। পরীক্ষা-নিরীক্ষার পর গাভিটির জ্বর হয়েছে জানিয়ে ওই অফিস সহকারী গাভিটিকে ইনজেকশন দেন। কিবরিয়ার অভিযোগ, ইনজেকশন দেওয়ার পর বুধবার সকালে গাভিটি মারা যায়।
গোলাম কিবরিয়া প্রথম আলোকে বলেন, গাভিটি প্রতিদিন ২০ লিটার দুধ দিত। ওই দুধ বিক্রির টাকায় সংসার চালাতেন তিনি।
ভুল চিকিৎসায় গাভিটির মৃত্যু হয়নি দাবি করে রাউজান উপজেলা প্রাণিসম্পদ বিভাগের অফিস সহকারী নাছির উদ্দিন বলেন, ‘কালো জ্বরে গাভিটির মৃত্যু হতে পারে। আমি গাভিটিকে বাঁচানোর চেষ্টা করেছি।’
