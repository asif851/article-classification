
বিএনপির চেয়ারপারসন খালেদা জিয়াকে রাজনীতি করতে হলে জাতির কাছে ক্ষমা চাইতে হবে বলে মন্তব্য করেছেন সমাজকল্যাণমন্ত্রী সৈয়দ মহসীন আলী।
আজ সোমবার বিকেলে বিএনপি-জামায়াত-শিবিরের সহিংসতার বিরুদ্ধে মৌলভীবাজার জেলা আওয়ামী লীগের (সৈয়দ মহসীন আলীর নেতৃত্বাধীন অংশ) জনসভায় প্রধান অতিথির বক্তব্যে এসব কথা বলেন সৈয়দ মহসীন আলী।
সমাজকল্যাণমন্ত্রী বলেন, ‘খালেদা জিয়াকে বাংলার মাটিতে রাজনীতি করতে হলে জাতির কাছে ক্ষমা চাইতে হবে। শেখ হাসিনার সময়ে যাদেরকে জ্বালাও পোড়াও করেছেন, তাদের প্রতিটি পরিবারের কাছে গিয়ে ক্ষমা চাইতে হবে। ক্ষমা না চাইলে তার (খালেদা জিয়া) সঙ্গে কোনো আলাপ আলোচনার প্রয়োজন আছে বলে আমরা মনে করি না।’সৈয়দ মহসীন আলী বলেন, ‘আজ (সোমবার) সুনামগঞ্জ থেকে মৌলভীবাজার আসার সময় আমার গাড়িবহরে তিন অঙুলির ত্রিশূল মারা হয়েছে। কে মেরেছে তাদের পেয়ে গেছি।’মৌলভীবাজার সরকারি উচ্চবিদ্যালয় মাঠে আওয়ামী লীগের নেতা মোহাম্মদ ফিরোজের সভাপতিত্বে অন্যদের মধ্যে বক্তব্য দেন বাংলাদেশ আওয়ামী লীগের নির্বাচন পরিচালনা কমিটির সদস্য সৈয়দ বজলুল করিম, জেলা মহিলা আওয়ামী লীগের সভানেত্রী সৈয়দা জহুরা আলাউদ্দিন, রাজনগর উপজেলা পরিষদের চেয়ারম্যান আছকির খান, জেলা জাসদের সভাপতি আবদুল হক, জেলা ন্যাপের সাধারণ সম্পাদক চৌধুরী নীহারেন্দু হোম সজল, সদর উপজেলা আওয়ামী লীগের সভাপতি মাসুদ আহমদ প্রমুখ। পরে একটি বিক্ষোভ মিছিল মৌলভীবাজার শহর প্রদক্ষিণ করে।
