
বান্দরবানে ইংরেজি নতুন বছর উপলক্ষে জেলা শহরের আকর্ষণীয় দুটি পর্যটন স্থান-মেঘলা ও নীলাচলে পর্যটকদের সন্ধ্যায় বেড়ানোর সময় বাড়ানো হয়েছে। ১ জানুয়ারি থেকে ওই দুই স্থানে রাত আটটা পর্যন্ত পর্যটকেরা সময় কাটাতে পারবেন। আগে সন্ধ্যা পর্যন্ত সেখানে থাকার অনুমতি ছিল।
পর্যটন ব্যবসার সঙ্গে সংশ্লিষ্ট ব্যক্তিরা বলছেন, ডিসেম্বর থেকে জেলায় পর্যটন ব্যবসা কিছুটা জেগে উঠেছে। এ অবস্থা ধরে রাখার জন্য প্রশাসনের পাশাপাশি তাঁরাও পরিবহনব্যবস্থায় শৃঙ্খলা আনা, হোটেল-মোটেলে সেবার মান বাড়ানোসহ পর্যটনবান্ধব বিভিন্ন উদ্যোগ নিয়েছেন।
জেলা প্রশাসকের কার্যালয়ের পর্যটনের দায়িত্বে থাকা নেজারত ডেপুটি কালেক্টর (এনডিসি) আলী নুর খান বলেন, মাস খানেক আগেও জেলায় পর্যটকের সংখ্যা কম ছিল। পর্যটন স্পটগুলো ফাঁকা ফাঁকা অবস্থায় থাকত। এখন পর্যটকেরা দলে দলে আসতে শুরু করেছেন। হোটেল-মোটেল ও পর্যটনের জায়গাগুলোতে দেশি-বিদেশি পর্যটকের ভিড় বেড়েছে। অধিকাংশ পর্যটকই দাবি করেছেন তাঁরা জেলা শহরের দুটি আকর্ষণীয় স্থান নীলাচল ও মেঘলায় সন্ধ্যার পরেও সময় কাটাতে চান। এ জন্য এখন রাত আটটা পর্যন্ত ওই দুই স্পটে বিশেষ করে ১৮০০ ফুট উঁচু নীলাচল পাহাড়ের চূড়ায় নির্জন-নীরবতায় সময় কাটাতে সুযোগ দেওয়া হয়েছে। নিরাপত্তার কোনো সমস্যা হবে না। সার্বক্ষণিকভাবে টুরিস্ট পুলিশ ও নির্বাহী হাকিমরা থাকবেন।
ঢাকার ফার্মগেট এলাকা থেকে স্ত্রী-ছেলেমেয়ে নিয়ে বেড়াতে আসা নূরু উদ্দিন বলেছেন, বান্দরবানে সবুজ বনে পাহাড় এবং নির্মল প্রকৃতি পেয়ে তাঁরা অত্যন্ত খুশি। নীলাচলে সূর্যাস্ত দেখে রাতে কিছু সময় সেখানে কাটাবেন।
নীলাচলের কর্মচারী মহাদেব তঞ্চঙ্গ্যা বলেন, সন্ধ্যা হওয়ার সঙ্গে সঙ্গে চলে যেতে হয় বলে পর্যটকেরা অনেকে মন খারাপ করেন। এখন ভালো হয়েছে রাতেও থাকতে পারবেন। বছরের শেষের দিকে পর্যটক কিছুটা কমেছে। তবে ছেলেমেয়ের বিদ্যালয়ে ভর্তি শেষে আরও ব্যাপক সংখ্যায় পর্যটক আসবে বলে তাঁর ধারণা।   বান্দরবান হোটেল-মোটেল মালিক সমিতির যুগ্ম সম্পাদক জাকির হোসেন বলেছেন গত ১২-১৩ জুনের পাহাড়ধসের ঘটনার পর পর্যটকের সংখ্যা আশঙ্কাজনক হারে কমে যাওয়ায় পর্যটন ব্যবসায়ও ধস নামে। নভেম্বরে শেষ ও ডিসেম্বরের শুরুতে পর্যটকের ভিড় বাড়তে থাকে। এখনো পর্যটকেরা আসছেন। এ অবস্থা ধরে রাখার জন্য প্রশাসন ও পর্যটন–সংশ্লিষ্ট ব্যক্তিরা একযোগে সবকিছুকে আরও বেশি পর্যটনবান্ধব করার জন্য কাজ করে যাচ্ছে।
