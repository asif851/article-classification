
‘ফ্রেমে, প্রেমে দুই বাংলা’—এ স্লোগানকে সামনে রেখে রাজশাহী বিশ্ববিদ্যালয়ে ১৮ নভেম্বর থেকে শুরু হতে যাচ্ছে সপ্তাহব্যাপী ‘দুই বাংলার চলচ্চিত্র উৎসব-২০১৫’। উৎসবে দুই বাংলার প্রায় ২০টি চলচ্চিত্র প্রদর্শনীর পাশাপাশি অনুষ্ঠিত হবে চলচ্চিত্রবিষয়ক সেমিনার।রাজশাহী বিশ্ববিদ্যালয় চলচ্চিত্র সংসদ এবং বিশ্ববিদ্যালয়ের গণযোগাযোগ ও সাংবাদিকতা বিভাগ যৌথভাবে এ উৎসবের আয়োজন করছে। গতকাল শনিবার দুপুর ১২টায় গণযোগাযোগ ও সাংবাদিকতা বিভাগে আয়োজিত সংবাদ সম্মেলনে এ তথ্য জানানো হয়। সংবাদ সম্মেলনে লিখিত বক্তব্যে উৎসব আয়োজন কমিটির সদস্যসচিব সাজ্জাদ বকুল বলেন, ১৮ নভেম্বর সকালে গণযোগাযোগ ও সাংবাদিকতা বিভাগের সামনে এ উৎসবের উদ্বোধন করবেন চলচ্চিত্রকার বুদ্ধদেব দাশগুপ্ত ও নাসির উদ্দীন ইউসুফ। উৎসবে সাত দিনে দুই বাংলার খ্যাতিমান চলচ্চিত্রকারদের নির্মিত পূর্ণদৈর্ঘ্য, স্বল্পদৈর্ঘ্য ও প্রামাণ্য মিলিয়ে ২০টি চলচ্চিত্র প্রদর্শিত হবে। এ ছাড়া ১৯, ২০ ও ২৩ নভেম্বর চলচ্চিত্র বিষয়ে লিখিত ১০টি প্রবন্ধ নিয়ে তিনটি সেমিনার অনুষ্ঠিত হবে। বিশ্ববিদ্যালয়ের কাজী নজরুল ইসলাম মিলনায়তন ও অর্থনীতি বিভাগের গ্যালারিতে চলচ্চিত্র প্রদর্শনী এবং ডিনস কমপ্লেক্সের কনফারেন্স হলে সেমিনারগুলো অনুষ্ঠিত হবে।
