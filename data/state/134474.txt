
সংবিধানের ১১৮(১) অনুচ্ছেদ অনুসারে প্রধান নির্বাচন কমিশনার (সিইসি) ও নির্বাচন কমিশনার (ইসি) নিয়োগে একটি আইন প্রণয়ন করতে কেন নির্দেশ দেওয়া হবে না, তা জানতে চেয়ে রুল দিয়েছেন হাইকোর্ট। আজ সোমবার বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে এ রুল দেন।
মন্ত্রিপরিষদ সচিব, আইনসচিব, প্রধান নির্বাচন কশিমনার ও জাতীয় সংসদ সচিবালয়ের সচিবকে চার সপ্তাহের মধ্যে রুলের জবাব দিতে বলা হয়েছে। ইসি গঠনে আইন প্রণয়নের নির্দেশনা চেয়ে ১১ জানুয়ারি রিটটি করেন সুপ্রিম কোর্টের আইনজীবী ইউনুছ আলী আকন্দ। আদালতে রিটের পক্ষে তিনি নিজেই শুনানি করেন। রাষ্ট্রপক্ষের শুনানিতে ছিলেন ডেপুটি অ্যাটর্নি জেনারেল মোতাহার হোসেন সাজু।
পরে ইউনুছ আলী আকন্দ প্রথম আলোকে বলেন, সংবিধানের ১১৮(১) অনুচ্ছেদ অনুসারে ইসি গঠন হবে আইন সাপেক্ষে। কিন্তু ৪৫ বছর পেরিয়ে গেলেও ওই আইন হয়নি। এ কারণে আইন প্রণয়নের নির্দেশনা চেয়ে রিটটি করা হলে আদালত আজ এই রুল দেন।
১১ জানুয়ারি করা রিটে সংবিধানের ১১৮(১) অনুচ্ছেদ অনুসারে আইন সাপেক্ষে প্রধান নির্বাচন কমিশনার ও নির্বাচন কমিশনার নিয়োগের জন্য প্রয়োজনীয় আইন প্রণয়নের নির্দেশনা কেন দেওয়া হবে না, এ মর্মে রুল চাওয়া হয়। এতে মন্ত্রিপরিষদ সচিব, আইনসচিব ও নির্বাচন কমিশনকে বিবাদী করা হয়।
