
ঢাকা বিশ্ববিদ্যালয় শিক্ষক সমিতির সভাপতি-সাধারণ সম্পাদকসহ ১৫টি পদের ১৪ টিতেই আওয়ামী লীগ সমর্থক শিক্ষকদের নীল দলের প্রার্থীরা জয়ী হয়েছেন। নতুন কমিটিতেও সভাপতি হিসেবে অধ্যাপক ফরিদ উদ্দিন আহমেদ ও সাধারণ সম্পাদক পদে অধ্যাপক এ এ এম মাকসুদ কামাল থাকছেন।
ঢাকা বিশ্ববিদ্যাল​য় ক্লাবে শিক্ষকদের এই সংগঠনের নির্বাচন অনুষ্ঠিত হয়। সকাল ১০টা থেকে দুপুর দুইটা পর্যন্ত ভোটগ্রহণ হয়। বিকেলে নির্বাচন কমিশনের দায়িত্বে থাকা ইতিহাস বিভাগের অধ্যাপক শরিফ উল্লাহ ভূঁইয়া ফল ঘোষণা করেন। তিনি জানান, সমিতির এক হাজার ৯৫০ জন ভোটারের মধ্যে এক হাজার ৪৬৬ জন ভোট দিয়েছেন।নির্বাচনে বিএনপি ও জামায়াতপন্থী শিক্ষকদের সাদা প্যানেল থেকে জয়ী একমাত্র শিক্ষক হলেন সদস্য পদে আন্তর্জাতিক হলের প্রাধ্যক্ষ অধ্যাপক মো. লুৎফর রহমান। দীর্ঘদিন পর এবার সরকার সমর্থকদের বাইরে গিয়ে আলাদা প্যানেলে নির্বাচন করেছিলেন বামপন্থী শিক্ষকদের গোলাপি দলের শিক্ষকেরা। কিন্তু তাঁদের কেউই কোনো পদেই জয়ী হতে পারেননি।অন্য পদগুলোতে নির্বাচনে বিজয়ীরা হলেন সহসভাপতি উদ্ভিদবিজ্ঞান বিভাগের অধ্যাপক মো. ইমদাদুল হক, যুগ্ম সম্পাদক ইংরেজি বিভাগের সহকারী অধ্যাপক নীলিমা আকতার, কোষাধ্যক্ষ ব্যবসায় শিক্ষা অনুষদের ডিন অধ্যাপক শিবলী রুবাইয়াতুল ইসলাম, সদস্য পদে কলা অনুষদের ডিন অধ্যাপক মো. আখতারুজ্জামান, টেলিভিশন ও চলচ্চিত্র অধ্যয়ন বিভাগের চেয়ারম্যান অধ্যাপক এ জে এম শফিউল আলম ভূইয়া, অপরাধবিজ্ঞান বিভাগের চেয়ারম্যান অধ্যাপক জিয়াউর রহমান, খাদ্য ও পুষ্টিবিজ্ঞান ইনস্টিটিউটের অধ্যাপক মো. নিজামুল হক ভূঁইয়া, আইন বিভাগের অধ্যাপক মো. রহমত উল্লাহ, অণুজীব বিজ্ঞান বিভাগের অধ্যাপক সাবিতা রিজওয়ানা রহমান, রসায়ন বিভাগের অধ্যাপক মো. আফতাব আলী শেখ, গণিত বিভাগের সহযোগী অধ্যাপক চন্দ্রনাথ পোদ্দার এবং কম্পিউটার সায়েন্স অ্যান্ড ইঞ্জিনিয়ারিং বিভাগের সহযোগী অধ্যাপক লাফিফা জামাল।নির্বাচনে নীল, সাদা ও গোলাপি দলের বাইরে স্বতন্ত্র প্রার্থী হিসেবে সাধারণ সম্পাদক পদে লড়েছিলেন আইন বিভাগের সহযোগী অধ্যাপক শেখ হাফিজুর রহমান, যিনি আগে নীল দলে ছিলেন।
