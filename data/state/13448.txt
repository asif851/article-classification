
ময়মনসিংহে ফিরোজ সরকারের হত্যাকারীদের গ্রেপ্তার করে বিচারের আওতায় আনার জন্য আবারও দাবি জানিয়েছেন নিহত ব্যক্তির মা ফিরোজা বেগম। গতকাল সোমবার দুপুরে ময়মনসিংহ প্রেসক্লাবে সংবাদ সম্মেলন করে তিনি এ দাবি জানান।পুলিশ ও নিহত ব্যক্তির পরিবার সূত্রে জানা যায়, গত ৬ ফেব্রুয়ারি রাতে ময়মনসিংহ শহরতলির দিঘারকান্দা এলাকার একটি প্রভাবশালী পরিবারের দুই পক্ষের সংঘর্ষ থামাতে গিয়ে গুলিতে নিহত হন ফিরোজ। ওই পরিবারের দুই ভাই নুরুল কবীর ও হুমায়ুন কবীর ফিরোজকে লক্ষ্য করে গুলি করেন। পরের দিন ফিরোজের মা বাদী হয়ে ময়মনসিংহ কোতোয়ালি মডেল থানায় নুরুল কবীর, হুমায়ুন কবীরসহ কয়েকজনের নাম উল্লেখ করে মামলা করেন।
