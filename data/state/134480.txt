
নাটোরের বড়াইগ্রাম উপজেলার নগর ইউনিয়নের মশিন্দা গ্রামে গতকাল বৃহস্পতিবার ভোরে আগুনে পুড়ে আয়জান বেগম (৮০) নামের এক বৃদ্ধার মৃত্যু হয়েছে। এ সময় বিদ্যুৎস্পৃষ্ট হয়ে আহত হয়েছেন আয়জানের ছেলে আসাদ সরকারের স্ত্রী আজেলা বেগম (৪০)। আগুনে দুটি গরু, তিনটি ঘরসহ বাড়ির অন্য মালামাল পুড়ে গেছে।আয়জান বেগম ওই গ্রামের মৃত আজহার সরকারের স্ত্রী। মশার কয়েল থেকে আগুনের সূত্রপাত বলে বাড়ির মালিক দাবি করেছেন।ক্ষতিগ্রস্ত পরিবার সূত্রে জানা যায়, আজহার সরকার ও তাঁর পরিবারের সদস্যরা বুধবার রাতে গোয়ালঘরে মশা তাড়ানোর কয়েল জ্বালিয়ে রেখে ঘুমাতে যান। রাত তিনটার দিকে হঠাৎ গোয়ালঘরে আগুন ধরে যায়। মুহূর্তের মধ্যে আগুন বাড়ির অন্য ঘরেও ছড়িয়ে পড়ে। এ সময় বিদ্যুতের তার পুড়ে যাওয়ায় সারা বাড়ি বিদ্যুতায়িত হয়। অন্যরা ঘর থেকে তড়িঘড়ি করে বের হতে পারলেও আয়জান বেগম পুড়ে ঘরের ভেতরেই মারা যান। তাঁকে উদ্ধার করতে এগিয়ে গিয়ে তাঁর ছেলে আসাদ সরকারের স্ত্রী আজেলা বেগম বিদ্যুতায়িত হয়ে গুরুতর আহত হন। টিনের ছাউনি ও পাটখড়ির বেড়া দেওয়া তিনটি ঘর সম্পূর্ণ পুড়ে যায়। এ সময় গোয়ালঘরে থাকা দুটি গরু মারা যায় এবং ঘরের জিনিসপত্র ও কাপড়চোপড় সবকিছুই পুড়ে যায়। আশপাশের লোকজন ঘণ্টাখানেকের চেষ্টায় আগুন নিয়ন্ত্রণে আনেন। পরে আহত আজেলা বেগমকে উপজেলার বনপাড়া পাটোয়ারী জেনারেল হাসপাতালে ভর্তি করা হয়।সাংসদ আবদুল কুদ্দুস, ইউএনও ইশরাত ফারজানা, উপজেলা চেয়ারম্যান সিদ্দিকুর রহমান পাটোয়ারী, থানার ওসি শাহরিয়ার খান ঘটনাস্থল পরিদর্শন করেন। সাংসদ ক্ষতিগ্রস্ত পরিবারকে নগদ ২৯ হাজার টাকা, তিন বান্ডিল ঢেউটিন ও কিছু লুঙ্গি ও কম্বল দেন।
