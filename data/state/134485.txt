
ভোটার তালিকা থেকে মৃত ভোটারের নাম বাদ দিতে গ্রাম পুলিশের (চৌকিদার) সহযোগিতা নিচ্ছে নির্বাচন কমিশন। এ জন্য গ্রাম পুলিশদের প্রতি মৃত ভোটারের তথ্য সংগ্রহের জন্য ১০ টাকা করে সম্মানী দেওয়া হবে।
আজ রোববার নির্বাচন কমিশন সচিবালয় থেকে এ বিষয়ে জেলা ও উপজেলা নির্বাচন কর্মকর্তাদের নির্দেশনা দেওয়া হয়েছে।
কমিশন সচিবালয় সূত্র জানায়, ভোটার তালিকা হালনাগাদ কাজে সারা দেশে তথ্য সংগ্রহকারীদের অনেকেই মৃত ভোটারের তথ্য সংগ্রহে ব্যর্থ হয়েছেন। এ বিষয়ে গণমাধ্যমের কাছে অসন্তোষও প্রকাশ করেছিলেন কমিশন সচিব সিরাজুল ইসলাম। কিন্তু উন্নতমানের জাতীয় পরিচয়পত্র ছাপার আগে মৃত ভোটারদের নাম তালিকা থেকে বাদ দেওয়া জরুরি। সে জন্য কমিশন এ বিষয়ে গ্রাম পুলিশের সহযোগিতা নেওয়ার সিদ্ধান্ত নিয়েছে।কমিশন সচিবালয়ের চিঠিতে বলা হয়েছে, গ্রাম পুলিশ ইউনিয়ন ভিত্তিক মৃত ভোটারের তালিকা তৈরি করে তা ইউনিয়ন পরিষদের চেয়ারম্যানের কাছে পাঠাবেন। চেয়ারম্যান তথ্য যাচাই করে পূর্ণাঙ্গ তালিকার কপি উপজেলা নির্বাচন কর্মকর্তার কাছে পাঠাবেন।কমিশন সচিবালয়ের তথ্য অনুযায়ী, এবারের হালনাগাদে ৬ লাখ ৯১ হাজার ৬০৬ জন মৃত ভোটার শনাক্ত হয়েছে। কিন্তু দেশের ১৬ কোটি জনসংখ্যার বিপরীতে বাৎসরিক মৃত্যুর হার অনুযায়ী এ সংখ্যা ১২ থেকে ১৫ লাখ হওয়ার কথা।
