
নওগাঁর নিয়ামতপুর উপজেলায় শিক্ষা কর্মকর্তার বদলি ও নতুন কর্মকর্তার কর্মস্থলে যোগদান-সংক্রান্ত জটিলতায় মার্চ মাসের বেতন পাননি সরকারি প্রাথমিক বিদ্যালয়ের পাঁচ শতাধিক শিক্ষক।উপজেলা প্রাথমিক শিক্ষা কার্যালয় ও শিক্ষকেরা জানান, গত ১৯ মার্চ বদলির আদেশ পেয়ে নিয়ামতপুর উপজেলা প্রাথমিক শিক্ষা কর্মকর্তা দীপক কুমার গোস্বামী অন্যত্র চলে যান। এরপর নিয়ামতপুরে শিক্ষা কর্মকর্তা হিসেবে যোগদানের আদেশ পান রংপুর জেলার মিঠাপুকুর উপজেলার শিক্ষা কর্মকর্তা মাসুদুল হাসান। পরে তাঁর বদলির আদেশটি বাতিল করে প্রাথমিক শিক্ষা অধিদপ্তর। এরপর চাঁপাইনবাবগঞ্জের শিবগঞ্জ উপজেলা শিক্ষা কর্মকর্তা জ্যোতির্ময় সরকারকে নিয়ামতপুরে যোগদান করতে বলা হয়। কিন্তু রহস্যজনক কারণে তাঁর আদেশটিও স্থগিত হয়ে যায়। এরপর উপজেলা শিক্ষা কর্মকর্তার সাময়িক দায়িত্ব পান সহকারী উপজেলা শিক্ষা কর্মকর্তা মোখলেসুর রহমান। কিন্তু প্রাথমিক শিক্ষা অধিদপ্তরের জটিলতার কারণে তিনি আর্থিক লেনদেন-সংক্রান্ত দায়দায়িত্ব বুঝে পাননি। ফলে শিক্ষকদের বেতন-ভাতা ছাড় করার অনুমতিপত্রেও তাঁকে স্বাক্ষর দেওয়ার সুযোগ দেওয়া হয়নি।নাম প্রকাশে অনিচ্ছুক কয়েকজন শিক্ষক জানান, তাঁদের বেতন-ভাতার ওপর নির্ভর করেই সংসার চলে। অনেকেই লেখাপড়ার জন্য বাইরে থাকা ছেলেমেয়েদের টাকা পাঠাতে পারছেন না। অনেকে সংসারের খরচ জোগাতে অন্যের কাছে হাত পাতছেন।উপজেলার দায়িত্বপ্রাপ্ত শিক্ষা কর্মকর্তা মোখলেসুর রহমান বলেন, তিনি আর্থিক ক্ষমতা পাননি। এই দুই কারণে শিক্ষকদের বেতন-ভাতা উত্তোলনে জটিলতা দেখা দিয়েছে।জেলা প্রাথমিক শিক্ষা কর্মকর্তা আমিনুল ইসলাম বলেন, শিবগঞ্জের শিক্ষা কর্মকর্তা নিয়ামতপুরে যোগদান না করায় এ সমস্যার সৃষ্টি হয়েছে। রোববারের মধ্যে এ সমস্যার সমাধান করা হবে।
 
