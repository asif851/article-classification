
সম্মিলিত পেশাজীবী পরিষদের জাতীয় সম্মেলনে উপস্থিত হয়েছেন বিএনপির চেয়ারপারসন খালেদা জিয়া। অনুষ্ঠানের প্রধান অতিথি তিনি।রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রের (বিআইসিসি) হল অব ফেমে আজ রোববার বেলা সাড়ে তিনটায় আনুষ্ঠানিকভাবে এ সম্মেলন শুরু হয়। হলের বরাদ্দ বাতিল হওয়ার পর ১৪টি শর্তে সম্মেলন করার অনুমতি পায় আয়োজকেরা।বিকেল সোয়া চারটার সময় হল অব ফেমে উপস্থিত হন খালেদা জিয়া।সম্মেলন শুরু হওয়ার আগেই কানায় কানায় পূর্ণ হয়ে যায় মিলনায়তন। অনুষ্ঠান সঞ্চালনা করছেন পেশাজীবী পরিষদের সদস্যসচিব এ জেড এম জাহিদ হোসেন। ইতিমধ্যে সম্মিলিত পেশাজীবী পরিষদের অনেক নেতা বক্তব্য দিয়েছেন।মঞ্চে উপস্থিত রয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, এলডিপির সভাপতি অলি আহমদ, ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ, সাংবাদিক নেতা ও অনুষ্ঠানের আহ্বায়ক রুহুল আমিন গাজী, জাতীয়তাবাদী আইনজীবী ফোরামের সভাপতি ও বিএনপির স্থায়ী কমিটির সদস্য রফিকুল ইসলাম মিয়া, ঢাকা বিশ্ববিদ্যালয়ের সাদা দলের শিক্ষকদের আহ্বায়ক সদরুল আমিন, জাতীয় প্রেসক্লাবের সভাপতি কামাল উদ্দিন সবুজ, চলচ্চিত্রনির্মাতা চাষী নজরুল ইসলাম, জামায়াতে ইসলামীর নায়েবে আমির এ কে এম নাজির আহমদ, ড্যাবের সভাপতি আজিজুল হক প্রমুখ।
