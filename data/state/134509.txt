
অর্থ ও পরিকল্পনা প্রতিমন্ত্রী মোহাম্মদ আবদুল মান্নান বলেছেন, ঘোষিত নতুন বেতনকাঠামোতে টাইম স্কেল ও সিলেকশন গ্রেড পুনরায় বিবেচনা করা হচ্ছে। টেকনিক্যাল এক্সপার্টরা বেতনকাঠামো ফিক্সিংয়ের (ঠিকঠাক করা) কাজ করে যাচ্ছেন। খবর বাসসের।ফায়ার সার্ভিস ও সিভিল ডিফেন্স অধিদপ্তরের আয়োজনে গতকাল শনিবার সিলেটে আরবান কমিউনিটি স্বেচ্ছাসেবকদের জাম্বুরি অনুষ্ঠানে প্রতিমন্ত্রী এ কথা বলেন। মোহাম্মদ আবদুল মান্নান এ সময় জানান, নতুন পে-স্কেলের জিও (সরকারি আদেশ) খসড়ার কাজ চলছে। এ মাসের শেষ সপ্তাহেই তা প্রকাশ করা হবে।  বিশ্ববিদ্যালয় শিক্ষকদের বেতন ও পদমর্যাদার ‘বৈষম্যের’ বিষয়টি সরকার গুরুত্বের সঙ্গে বিবেচনা করছে বলে উল্লেখ করে প্রতিমন্ত্রী বলেন, ‘এটা তেমন কোনো সমস্যা নয়, কিছু সমন্বয়ের প্রশ্ন আছে। এটা থাকবে না। শিগগিরই এর সমাধান হবে।’  প্রতিমন্ত্রী বলেন, সারা দেশে ৬২ হাজার স্বেচ্ছাসেবক তৈরির পরিকল্পনা নিয়ে কাজ করা হচ্ছে। কিন্তু দুর্যোগের ঝুঁকিপ্রবণ এলাকা হওয়া সত্ত্বেও সিলেটে এখনো আশানুরূপ স্বেচ্ছাসেবক তৈরি করা যায়নি।
