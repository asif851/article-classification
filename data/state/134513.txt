
রাঙামাটির লংগদু উপজেলায় ইমাম হোসেন (৪০) নামের এক ইমামকে গুলি করে হত্যা করেছে আল আমিন (১৩) নামের এক কিশোর। পুলিশ আল আমিনকে আটক করেছে। গতকাল শুক্রবার বিকেল সাড়ে চারটার দিকে এ ঘটনা ঘটে।পুলিশ ও স্থানীয় সূত্র জানায়, উপজেলার বগাচতর ইউনিয়নের ৩ নম্বর হেলিপ্যাড মসজিদের ইমাম হাফেজ ইমাম হোসেনকে তাঁর প্রাক্তন ছাত্র আল আমিন দেশীয় তৈরি অস্ত্র দিয়ে গুলি করে। দ্রুত ইমাম হোসেনকে উপজেলা স্বাস্থ্য কমপ্লেক্সে আনা হয়। অতিরিক্ত রক্তক্ষরণে সেখানে তাঁর মৃত্যু ঘটে। আল আমিনকে স্থানীয় লোকজন আটক করার পর পুলিশে হস্তান্তর করে।লংগদু থানার ওসি অঞ্জন কুমার দেব বলেন, ‘কী কারণে এ হত্যাকাণ্ড ঘটেছে তা তাৎক্ষণিকভাবে জানা যায়নি। তদন্তের পর বিস্তারিত জানা যাবে।’
