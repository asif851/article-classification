
সারা দেশের অধিকাংশ এলাকায় আরও বৃষ্টি হতে পারে বলে জানিয়েছে আবহাওয়া অফিস। আজ শুক্রবার সকাল নয়টা থেকে আগামী ২৪ ঘণ্টার আবহাওয়ার পূর্বাভাসে বলা হয়েছে, দেশের সাত বিভাগের অধিকাংশ জায়গায় অস্থায়ীভাবে দমকা অথবা ঝোড়ো হাওয়াসহ বৃষ্টি অথবা বজ্রসহ বৃষ্টি হতে পারে। একই সঙ্গে দেশের কোথাও কোথাও মাঝারি ধরনের ভারী থেকে ভারী বর্ষণ হতে পারে। সারা দেশে দিন ও রাতের তাপমাত্রা সামান্য বাড়তে পারে। আজ আবহাওয়া অধিদপ্তরের এক সংবাদ বিজ্ঞপ্তিতে এ কথা বলা হয়। খবর বাসসের।আগামী ৭২ ঘণ্টার আবহাওয়া সম্পর্কে বিজ্ঞপ্তিতে বলা হয়, দক্ষিণ-পশ্চিম মৌসুমি বায়ু চট্টগ্রাম উপকূল পর্যন্ত অগ্রসর হতে পারে।আবহাওয়ার সার্বিক সারসংক্ষেপে আরও বলা হয়, গাঙ্গেয় পশ্চিমবঙ্গ এবং তত্সংলগ্ন এলাকায় অবস্থানরত গতকালের স্থল নিম্নচাপটি সামান্য উত্তর-পশ্চিমদিকে অগ্রসর হয়ে পশ্চিমবঙ্গ এবং তত্সংলগ্ন এলাকায় অবস্থান করছে। এর বর্ধিতাংশ উত্তর বঙ্গোপসাগর পর্যন্ত বিস্তৃত। এটি আরও উত্তর-পশ্চিম স্থলভাগের দিকে অগ্রসর হয়ে বৃষ্টি ঝরিয়ে ক্রমান্বয়ে দুর্বল হয়ে যেতে পারে।
