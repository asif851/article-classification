
যশোরের ঝিকরগাছা ও নওগাঁর রানীনগরে গত বৃহস্পতিবার সড়ক দুর্ঘটনায় নিহত হয়েছে এক কলেজছাত্রী ও এক স্কুলছাত্রী। ওই দিন রাতে নেত্রকোনার মদনে দুর্ঘটনায় নিহত হয়েছেন সাবেক এক নারী ইউপি সদস্য এবং জামালপুরের মেলান্দহে এক রিশকাচালক।
এ নিয়ে গত ৩৬ দিনে দেশের বিভিন্ন স্থানে সড়ক দুর্ঘটনায় নিহত হলেন ৩২৬ জন।
সংশ্লিষ্ট এলাকা থেকে প্রথম আলোর প্রতিনিধিদের পাঠানো খবর:
যশোরের ঝিকরগাছা উপজেলায় পিকআপের ধাক্কায় নিহত হয়েছে ভ্যানের আরোহী কলেজছাত্রী ময়না খাতুন (১৭)। বাঁকড়া-বাগআঁচড়া সড়কের নায়ড়া এলাকায় বৃহস্পতিবার সন্ধ্যায় এ দুর্ঘটনা ঘটে। ময়না উপজেলার উলাকোল গ্রামের সরোয়ার হোসেনের মেয়ে। সে বাগআঁচড়া গার্লস স্কুল অ্যান্ড কলেজের একাদশ শ্রেণির ছাত্রী ছিল।
নওগাঁর রানীনগরে দুটি সিএনজিচালিত অটোরিকশার মুখোমুখি সংঘর্ঘে নিহত হয়েছ আরজুফা আক্তার (১৩) নামের এক স্কুলছাত্রী। বৃহস্পতিবার দুপুরে উপজেলার কুজাইল বাজারে দুর্ঘটনায় আরজুফা গুরুতর আহত হয়। নওগাঁ সদর হাসপাতালে ভর্তির পর সন্ধ্যায় সে মারা যায়। আরজুফা ওই এলাকার ঘোষগ্রাম সাহাপাড়া এলাকার আজিজুল হকের মেয়ে। সে ওই এলাকার ঘোষগ্রাম পীর কফিলিয়া উচ্চবিদ্যালয়ের সপ্তম শ্রেণির ছাত্রী ছিল।
নেত্রকোনার মদন উপজেলায় সড়ক দুর্ঘটনায় নিহত হয়েছেন ফতেপুর ইউনিয়ন পরিষদের সাবেক সংরক্ষিত মহিলা সদস্য জোসনা আক্তার (৪৫)। বৃহস্পতিবার রাতে তিনি জেলা শহর থেকে মোটরসাইকেল ভাড়া করে বাড়ি ফিরছিলেন। রাত সাড়ে নয়টার দিকে মদন তিয়শ্রী সড়কের কাউয়ালিবিন্নি পাকা সেতুতে ওঠার সময় মোটরসাইকেল থেকে পড়ে তিনি গুরুতর আহত হন। উদ্ধার করে মদন উপজেলা স্বাস্থ্য কমপ্লেক্সে নিয়ে গেলে চিকিৎসক তাঁকে মৃত ঘোষণা করেন। তিনি ফতেপুর গ্রামের তোলাপাড়ার মো. মহিউদ্দিনের স্ত্রী।
জামালপুরের মেলান্দহ উপজেলায় বাসের ধাক্কায় আবদুল মজিদ (৪৫) নামের এক রিকশাচালকের মৃত্যু হয়েছে। বৃহস্পতিবার রাত সাড়ে ১১টার দিকে মেলান্দহ-টনকি সড়কের টনকিবাজার এলাকায় এ ঘটনা ঘটে। মজিদের বাড়ি উপজেলার কুলিয়া ইউনিয়নের তারাকান্দা গ্রামে। মেলান্দহ থানার ওসি মাজহারুল করিম বলেন, বাসচালক মিজানুর রহমানকে আটক করা হয়েছে। এ ঘটনায় থানায় একটি মামলা হয়েছে।
 
