
পিরোজপুরের নেছারাবাদ উপজেলার উরিবুনিয়া গ্রামে গত বুধবার বজ্রপাতে সেলিনা বেগম (৩৫) নামের এক গৃহবধূ মারা গেছেন। সেলিনা বেগম উরিবুনিয়া গ্রামের চান মিয়ার স্ত্রী। হাসপাতাল ও পারিবারিক সূত্রে জানা গেছে, গত বুধবার বিকেলে ঘরের বারান্দায় বসে সেলিনা বেগম তাঁর ছেলে লিমনকে ভাত খাওয়াচ্ছিলেন। তখন বৃষ্টি হচ্ছিল। হঠাৎ বজ্রপাতে সেলিনা ও তাঁর ননদ লাইজু বেগম আহত হন। সন্ধ্যায় তাঁদের নেছারাবাদ উপজেলা স্বাস্থ্য কমপ্লেক্সে নেওয়ার পর কর্তব্যরত চিকিৎসক সেলিনাকে মৃত ঘোষণা করেন। 
