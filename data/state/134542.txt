
মানহীন ও অনুমোদনহীন সাড়ে চার হাজার পানির জার ধ্বংস করেছে পণ্যের মান নিয়ন্ত্রণকারী প্রতিষ্ঠান বিএসটিআই। আজ সোমবার রাজধানীর পল্টন, মতিঝিলসহ কয়েকটি এলাকায় অভিযান চালিয়ে ১২টি প্রতিষ্ঠানের খাবার পানির জার ধ্বংস করা হয়। এ সময় স্বাস্থ্যের জন্য ক্ষতিকর পানি উৎপাদন ও বিক্রির অপরাধে পানি উৎপাদনকারী প্রতিষ্ঠানগুলোকে ১ লাখ ৩৩ হাজার টাকা জরিমানা করে ভ্রাম্যমাণ আদালত। বিএসটিআইয়ের এক বিজ্ঞপ্তিতে এ তথ্য জানানো হয়।
বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই) ও ঢাকা জেলা প্রশাসন আজকের অভিযানের নেতৃত্ব দেয়। এতে সহযোগিতা দেয় এপিবিএন এবং পল্টন থানার পুলিশ।
মৌ ড্রিংকিং ওয়াটার, মীম ফ্রেশ ড্রিংকিং ওয়াটার, এভারেস্ট ড্রিংকস অ্যান্ড ডেইরি প্রোডাক্টস লিমিটেড, উইনার ফ্রেশ ড্রিংকিং ওয়াটার, সেনসিবল বেভারেজ ইন্ডাস্ট্রিজ লিমিটেড, ফিনকোয়া ওয়াটার কোম্পানি, আরিফা এগ্রো প্রাইভেট লিমিটেড, ওয়ান ওএকে ফুড অ্যান্ড বেভারেজ, দিঘি পিওর ড্রিংকিং ওয়াটার, আল-হেরা এন্টারপ্রাইজ, নোয়াখালী ফুড অ্যান্ড বেভারেজকে জরিমানা করা হয়। অপরাধীরা তাৎক্ষণিকভাবে জরিমানার সব অর্থ পরিশোধ করেন।
ঢাকা জেলা প্রশাসনের নির্বাহী হাকিম নাজমা সিদ্দিকা বেগম আজকের অভিযানের নেতৃত্ব দেন।
