
চট্টগ্রাম নগরের হালিশহর এলাকায় গতকাল শনিবার দিবাগত রাত ১২টার দিকে এক ব্যবসায়ীকে রাস্তায় ফেলে জবাই করে হত্যা করেছে দুর্বৃত্তরা। ঘটনার পর রক্তমাখা শার্টসহ তিন ব্যক্তিকে আটক করেছে পুলিশ।|নিহত ব্যবসায়ীর নাম আবদুর রহমান খোকন (৩২)। তিনি হালিশহর বসুন্ধরা আবাসিক এলাকার বাসিন্দা। খোকন বসুন্ধরা আবাসিক এলাকার আই ব্লকে থাকতেন।এ ঘটনায় আটক ব্যক্তিরা হলেন আবুল বাশার, মোতালেব, কুরবান আলী। এঁরা সবাই ইট-বালি সরবরাহের ঠিকাদার।পুলিশ ও নিহত খোকনের পারিবারিক সূত্রে জানা গেছে, গতকাল রাতে কাজ শেষে বসুন্ধরা আবাসিক এলাকার আই ব্লকের বাসায় ফিরছিলেন খোকন। পথে দুর্বৃত্তরা তাঁকে হত্যা করে। খবর পেয়ে ঘটনাস্থলে যান পুলিশ ও খোকনের পরিবারের সদস্যরা। লাশ উদ্ধার করে চট্টগ্রাম মেডিকেল কলেজের মর্গে পাঠানো হয়েছে।ঘটনার সত্যতা নিশ্চিত করে হালিশহর থানার ভারপ্রাপ্ত কর্মকর্তা (ওসি) শাহজাহান কবির প্রথম আলোকে বলেন, ঘটনার পর তিন ব্যক্তিকে রক্তমাখা শার্টসহ আটক করা হয়েছে। ওসি শাহজাহান খানের ভাষ্য, আটক ব্যক্তিরা প্রাথমিক জিজ্ঞাসাবাদে হত্যাকাণ্ডে জড়িত থাকার কথা স্বীকার করেছেন। এ ঘটনায় মামলার প্রস্তুতি চলছে। নিহত খোকনের স্ত্রী আমেনা বেগম বাদী হয়ে মামলা করবেন।খোকনের বাবা ঈমান আলীর দাবি, ব্যবসায়িক বিরোধের জের ধরে তাঁর ছেলেকে হত্যা করা হয়েছে।
