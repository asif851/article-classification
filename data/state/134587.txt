
গ্যাটকো দুর্নীতি মামলার বৈধতা চ্যালেঞ্জ করে বিএনপি চেয়ারপারসন খালেদা জিয়ার করা দুটি রিট আবেদনের ওপর রায় ঘোষণার জন্য আগামী বুধবার দিন নির্ধারণ করেছেন হাইকোর্ট।বিচারপতি মো. নূরুজ্জামান ও বিচারপতি আবদুর রবের সমন্বয়ে গঠিত হাইকোর্ট বেঞ্চে গত ১৭ জুন খালেদা জিয়ার করা এ দুটি আবেদনের ওপর শুনানি শেষ হয়। এরপর আদালত রায় অপেক্ষমাণ রাখেন।খালেদা জিয়ার আইনজীবী রাগীব রউফ চৌধুরী গতকাল রোববার সাংবাদিকদের বলেন, আদালতের কার্যতালিকায় আবেদন দুটির ওপর রায় ঘোষণার জন্য এসেছে। ৫ আগস্ট (বুধবার) রায় ঘোষণা করা হবে।২০০৭ ও ২০০৮ সালে গ্যাটকো মামলার বৈধতা চ্যালেঞ্জ করে হাইকোর্টে পৃথক দুটি রিট আবেদন করেন খালেদা জিয়া। ২০০৮ সালের ১৫ জুলাই হাইকোর্ট এ মামলার কার্যক্রম স্থগিত করেন ও রুল দেন। চলতি বছরের শুরুর দিকে এ মামলাটি সচল করার উদ্যোগ নেয় দুর্নীতি দমন কমিশন (দুদক)।খালেদা জিয়ার বিরুদ্ধে গ্যাটকো দুর্নীতি মামলা হয় সেনা-সমর্থিত সাবেক তত্ত্বাবধায়ক সরকারের আমলে। ২০০৭ সালের ২ সেপ্টেম্বর খালেদা জিয়াসহ ১৩ জনকে আসামি করে এ মামলাটি করে দুদক। ২০০৮ সালের ১৩ মে খালেদা জিয়াসহ ২৪ জনের বিরুদ্ধে এ মামলায় অভিযোগপত্র দেওয়া হয়। অভিযোগপত্রে বলা হয়, আসামিরা পরস্পর যোগসাজশে ঠিকাদারি প্রতিষ্ঠান গ্যাটকোকে ঢাকার কমলাপুর আইসিডি ও চট্টগ্রাম বন্দরের কনটেইনার হ্যান্ডলিংয়ের কাজ পাইয়ে দিয়ে রাষ্ট্রের ১৪ কোটি ৫৬ লাখ টাকার ক্ষতি করেছেন।
