
এ বছর বাংলাদেশে সাদকাতুল ফিতরার হার একজন ব্যক্তির জন্য সর্বনিম্ন ৬০ টাকা ও সর্বোচ্চ এক হাজার ৬৫০ টাকা নির্ধারণ করা হয়েছে। গত বছর সর্বনিম্ন ফিতরার হার ছিল ৬৫ টাকা ও সর্বোচ্চ ফিতরা ছিল ২০০০ টাকা।
আজ বুধবার সকালে ইসলামিক ফাউন্ডেশন বায়তুল মোকাররম সভাকক্ষে ফিতরা নির্ধারণী সভায় এর হার নির্ধারণ করা হয়। সভায় সভাপতিত্ব করেন ইসলামিক ফাউন্ডেশন দীনী দাওয়াত ও সংস্কৃতি বিভাগের পরিচালক মাওলানা এ এম এম সিরাজুল ইসলাম। সভায় জাতীয় ফিতরা নির্ধারণ কমিটির সদস্য ও বিশেষজ্ঞরা উপস্থিত ছিলেন।ইসলামিক ফাউন্ডেশনের পাঠানো এক বিজ্ঞপ্তিতে জানানো হয়, ইসলামী শরীয়াহ মতে আটা, খেজুর, কিশমিশ, পনির ও যব ইত্যাদি পণ্যগুলোর যেকোনো একটি দ্বারা ফিতরা দেওয়া যায়। কোনো মুসলমান আটা দ্বারা ফিতরা আদায় করলে তাঁকে এক কেজি ৬৫০ গ্রামের সমপরিমাণ মূল্য আদায় করতে হবে। যার বর্তমান বাজার মূল্য ধরা হয়েছে ৬০ টাকা। এটিই সর্বনিম্ন। কেউ খেজুর দিয়ে ফিতরা আদায় করতে চাইলে তাঁকে তিন কেজি ৩০০ গ্রামের সমপরিমাণ পণ্য দিতে হবে। যার বাজারমূল্য ১৬৫০ টাকা। কিশমিশ দ্বারা আদায় করলে তিন কেজি ৩০০ গ্রাম, যার বাজারমূল্য ১২০০ টাকা। পনির দিয়ে আদায় করলে তিন কেজি ৩০০ গ্রাম, যার বাজারমূল্য ১৬০০ টাকা। যব দিয়ে আদায় করলে তিন কেজি ৩০০ গ্রাম। যার বাজারমূল্য ২০০ টাকা।সভায় এ এম এম সিরাজুল ইসলাম বলেন, যেসব পণ্যের কথা বলা হয়েছে, প্রত্যেক মুসলিম নিজ নিজ সামর্থ্য অনুযায়ী এর যেকোনো একটি পণ্য বা তার বাজারমূল্য দিয়ে সাদকাতুল ফিতর আদায় করতে পারবেন। তবে পণ্যগুলোর স্থানীয় খুচরা বাজারমূল্যের তারতম্য রয়েছে। এ ক্ষেত্রে স্থানীয় মূল্যে পরিশোধ করলেও ফিতরা আদায় হবে।
