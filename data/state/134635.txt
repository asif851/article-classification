
দিনাজপুরের নবাবগঞ্জে ‘অদম্য মেধাবী’ শরীফা খাতুনের লেখাপড়ার দায়িত্ব নিয়েছেন দিনাজপুর-৬ আসনের সাংসদ শিবলী সাদিক। সেই সঙ্গে তিনি শরীফার বাড়ি সংস্কারের জন্য নগদ ৫০ হাজার টাকা দিয়েছেন।শরীফা উপজেলার মাহমুদপুর ইউনিয়নের মৌলভীপাড়ার মৃত শরিফুল ইসলামের মেয়ে। সে এ বছর হলাইজানা এম এ ফাজিল মাদ্রাসা থেকে দাখিল পরীক্ষায় বিজ্ঞান বিভাগে জিপিএ-৫ পায়। পরে সে নবাবগঞ্জ মহিলা ডিগ্রি কলেজে ভর্তি হয়।গতকাল বুধবার দুপুরে নবাবগঞ্জ মহিলা ডিগ্রি কলেজে উপজেলার ১০টি শিক্ষাপ্রতিষ্ঠানের ডিজিটাল উপস্থিতি কার্যক্রমের উদ্বোধনী অনুষ্ঠানে প্রধান অতিথি ছিলেন সাংসদ শিবলী সাদিক। অনুষ্ঠানে সাংসদের স্ত্রী ক্লোজআপ তারকা সালমা ওই ৫০ হাজার টাকা শরীফার হাতে তুলে দেন।নবাবগঞ্জ ডিগ্রি কলেজের অধ্যক্ষ শাফিকুল ইসলাম বলেন, শরীফার বাবা টাকার অভাবে বিনা চিকিৎসায় ক্যানসারে মারা যান। পরে পাঁচ সন্তানকে নিয়ে অন্যের জমিতে মাটির দুটি ভাঙা ঘরে বসবাস শুরু করেন শরীফার মা লাইলি বেগম। লাইলি অন্যের বাড়িতে ঝিয়ের কাজ করেন। নানা প্রতিকূলতার মধ্যেও টিউশনি ও মায়ের সঙ্গে মাঝেমধ্যে খাল–বিলে মাছ ধরে বিক্রি করে দাখিলে জিপিএ-৫ পায় শরীফা। সব কথা জেনে শরীফা যে পর্যন্ত লেখাপড়া করতে চায়, তার সব খরচের দায়িত্ব নিয়েছেন সাংসদ শিবলী সাদিক।শরীফা বলে, ‘বাবার ক্যানসারে মৃত্যু আমাকে সব সময় তাড়া করে। বাবার মৃত্যুর পর বড় হয়ে চিকিৎসক হওয়ার সংকল্প নিই। তাই শত দুঃখ–কষ্টও আমার চলার পথে বাধা হতে পারেনি। বাবার মতো কেউ যেন টাকার অভাবে বিনা চিকিৎসায় মারা না যায়, সে জন্য গরিবদের বিনা পয়সায় চিকিৎসাসেবা দিতে চাই।’
