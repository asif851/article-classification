
ঠাকুরগাঁওয়ের হরিপুর উপজেলার দামোল-মালিপাড়া গ্রামে গতকাল শনিবার নামযজ্ঞ অনুষ্ঠানের প্যান্ডেলের ওপর একটি বটগাছ উপড়ে পড়ে। এ সময় পিংকি রানী (১৮) নামের এক কলেজছাত্রীর মৃত্যু হয়েছে। তিনি রানীশংকৈল ডিগ্রি কলেজের একাদশ শ্রেণির শিক্ষার্থী ছিলেন। কয়েকজন প্রত্যক্ষদর্শী ও হরিপুর থানা-পুলিশ সূত্রে জানা গেছে, দামোল-মালিপাড়া গ্রামের একটি পুরোনো বটগাছের তলায় গতকাল দুপুরে নামযজ্ঞ অনুষ্ঠান চলছিল। দুপুর সাড়ে ১২টার দিকে হঠাৎ অনুষ্ঠানের প্যান্ডেলের ওপর বটগাছের একটি অংশ উপড়ে পড়ে। এ সময় গাছের নিচে চাপা পড়ে পিংকি রানীর মৃত্যু হয়। তিনি রানীশংকৈল উপজেলার নন্দুয়ার গ্রামের রবেন চন্দ্রের মেয়ে। এ ঘটনায় আরও আটজন আহত হয়েছেন। 
