
ভিয়েতনামে পাচারের সময় হজরত শাহজালাল আন্তর্জাতিক বিমানবন্দরে ৫৫৭টি কাছিম আটক করেছে বিমানবন্দর কাস্টম কর্তৃপক্ষ। আজ রোববার দুপুর ১২টার দিকে এসব কাছিম আটক করা হয়। তবে বিকেল চারটায় এ প্রতিবেদন লেখার সময় পর্যন্ত কাউকে আটক করা যায়নি।বিমানবন্দর সূত্রে জানা গেছে, বিমানবন্দরে পাঁচটি লাগেজ স্ক্যান করার সময় এসব কাছিমের বিষয়ে জানতে পারে কাস্টম কর্তৃপক্ষ। পরে বন্যপ্রাণী অপরাধ দমন ইউনিটের কর্মকর্তাদের খবর দিলে তাঁরা বিমানবন্দরে যান।বন্য প্রাণী পরিদর্শক অসীম মল্লিক প্রথম আলোকে বলেন, এ যাবৎকালে কাছিমের সবচেয়ে বড় চালান আটক করা হলো। আটক করা কাছিমগুলো কালো চিত্রা কাছিম বলে জানান তিনি। তবে লাগেজগুলোর মালিককে শনাক্ত করতে না পারায় কাউকে আটক করা যায়নি।
