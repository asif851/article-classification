
আজ সন্ধ্যায় পোল্যান্ডের রাজধানী ওয়ারশতে জাতিসংঘ জলবায়ু পরিবর্তন সম্মেলনের উচ্চপর্যায়ের বৈঠকের উদ্বোধন হবে। বিভিন্ন দেশের মন্ত্রী পর্যায়ের ব্যক্তিরা এ ‘হাই লেভেল সেগমেন্টে’ অংশ নেবেন।বাংলাদেশ থেকে যোগ দিচ্ছেন মন্ত্রী হাছান মাহমুদ। পরিবেশবিদ ও পানিসম্পদ ব্যবস্থাপনা বিশেষজ্ঞ আইনুন নিশাতও এ অধিবেশনে থাকছেন। তিনি কপ-১৯ সম্মেলনের শুরু থেকেই বিভিন্ন দেশের প্রতিনিধিদের সঙ্গে আলোচনা ও দর-কষাকষিতে অংশ নিচ্ছেন।পরিবেশ ও বন মন্ত্রণালয়ের সচিব শফিকুল ইসলাম পাটোয়ারী বাংলাদেশ প্রতিনিধিদলের নেতৃত্বে রয়েছেন।আরও রয়েছেন অতিরিক্ত সচিব অপরূপ চৌধুরী। দলের অন্যতম সদস্য যুগ্ম সচিব নূরুল কাদির বলেন, ১১ নভেম্বর সম্মেলন শুরুর পর থেকে বিভিন্ন দেশের প্রতিনিধিদের মধ্যে আলোচনার মাধ্যমে সম্মেলনের চূড়ান্ত ঘোষণা তৈরিতে মতৈক্যে পৌঁছানোর প্রক্রিয়া এগিয়ে চলেছে। উন্নত ও উন্নয়নশীল দেশগুলোর মধ্যে বিশ্বাস ও আস্থার সেতুবন্ধ গড়ে তোলাই হচ্ছে এবারের সম্মেলনের মূল চ্যালেঞ্জ।প্রতিনিধিদলের সদস্য, জলবায়ু অর্থায়নবিষয়ক মূল নেগোসিয়েটর, নর্থ-সাউথ বিশ্ববিদ্যালয়ের অধ্যাপক মিজান খান বলেন, উন্নত বিশ্ব জলবায়ু অর্থায়নে উল্লেখযোগ্য অবদান রাখছে না। এ জন্য স্বল্পোন্নত দেশগুলো খুব হতাশ।আগে পশ্চিমা বিশ্বের উন্নত অনেক দেশ কার্বন নিঃসরণ কমিয়ে আনার বিরোধিতা করত। কিন্তু সাম্প্রতিক সময়ে ফিলিপাইনে টাইফুন হাইয়ানের সর্বগ্রাসী বিপর্যয়ে সবার চোখ কপালে উঠে গেছে। তা ছাড়া কয়েক বছর ধরে ইউরোপের বিভিন্ন দেশে বন্যা, ঝড়, অস্বাভাবিক তুষারপাত ও আমেরিকার পূর্ব উপকূলে বারবার ঘূর্ণিঝড় ও সামুদ্রিক জলোচ্ছ্বাস সব দেশকেই নতুন করে ভাবিয়ে তুলেছে। পোল্যান্ডেই তিন বছর ধরে ক্রমাগত প্রচণ্ড শীত পড়ছে। গত এপ্রিলেও এখানে তুষারপাত হয়েছে, যা আগে খুব কমই দেখা গেছে। জলবায়ু পরিবর্তনের বিষবাষ্প থেকে এখন আর কোনো দেশই মুক্ত থাকার নিশ্চয়তা পাচ্ছে না। এটা এখন সব দেশেরই মাথাব্যথার কারণ হয়ে উঠেছে।জলবায়ু বিপর্যয়ে ক্ষতিগ্রস্ত দেশগুলোর জন্য ২০১২ সাল পর্যন্ত অর্থায়নের ব্যবস্থা ছিল। এখন ২০১৩ থেকে ২০১৫ সাল পর্যন্ত প্রতিবছর যেন অন্তত ২০ বিলিয়ন ডলার করে অর্থায়নের ব্যবস্থা হয়, সে বিষয়ে সম্মেলনে সিদ্ধান্ত গ্রহণের কথা চলছে। ২০১৫ সালে প্যারিসে কপ-২১ সম্মেলনের খসড়া ঘোষণার প্রস্তুতিও চলছে। ২০২০ সালের মধ্যে এ ঘোষণা কার্যকরের পরিকল্পনা রয়েছে। ওয়ারশ সম্মেলনের এসব উদ্যোগ কার্যকর হলে ‘মা ধরণিকে’ হয়তো অপমৃত্যুর হাত থেকে বাঁচানো যেতে পারে।
 
