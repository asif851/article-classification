
খাঁচায় পোষা পাখির মিলনমেলা বসেছিল গতকাল শুক্রবার চট্টগ্রামের ডিসি হিলে। শিশু-কিশোর, তরুণ-তরুণীরা ভিড় করেছিলেন পাখি দেখতে।সবই বিদেশি পাখি। রোজেলা, বাজারিগার, লাভ বার্ড, ককাটেল, আউল ফিঞ্জ, কাকাতুয়া আরও কত কী নামের পাখি। অস্ট্রেলিয়া, আফ্রিকাসহ এশিয়ার বিভিন্ন দেশের পাখি ঘুরে ঘুরে দেখছেন দর্শনার্থীরা।রোজেলা নামের পাখির মুখটা প্যাঁচার মতো। পাখা ও গায়ের রং বর্ণিল। পাখি দেখতে দেখতে কয়েকজন কিশোর নিজেদের মুগ্ধতার কথা জানাল এভাবে, ‘অসম্ভব ভালো লাগছে। আমাদের ইচ্ছা করছে এখনই একটি পাখি কিনে নিয়ে যাই।’তবে এই আয়োজনে পাখি বিক্রির কোনো ব্যবস্থা ছিল না। ‘এক্সোটিক বার্ড বিডার্স অ্যাসোসিয়েশন অব বাংলাদেশ’ নামে একটি সংগঠন এই প্রদর্শনীর আয়োজক। বাজারিগার পাখি প্রদর্শনের ওপর একটি প্রতিযোগিতাও ছিল এখানে। সংস্থাটির সভাপতি আজিজুল হক বলেন, ‘পাখি পালন একটি শখের কাজ। কিন্তু পাখি পোষে আয় করাও সম্ভব। আমাদের অনেক সদস্য এটির ওপর সংসার চালাচ্ছেন।’প্রদর্শনীতে ছিল আমেরিকার হোয়াইট সিল্কি, ভারতের সরাইল, কক ফাইটার, রেড রাম, মেকাও কাকাতুয়া ইত্যাদি পাখি। তবে কোনো দেশি পাখি ছিল না।
