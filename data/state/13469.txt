
চট্টগ্রাম মহানগর জামায়াতে ইসলামীর আমির আ ন ম শামসুল ইসলামকে আবার কারাগারে পাঠানো হয়েছে। গতকাল বুধবার সকালে জামিনে মুক্তি পাওয়ার পর কারাফটক থেকে আটক করে আদালতের মাধ্যমে তাঁকে কারাগারে পাঠায় পুলিশ। চট্টগ্রামের লোহাগাড়া থানায় করা দুটি মামলায় শামসুল ইসলামকে গ্রেপ্তার দেখানোর জন্য গতকাল আদালতে আবেদন করে পুলিশ। শুনানি শেষে জ্যেষ্ঠ বিচারিক হাকিম মাসুদ পারভেজ তাঁকে কারাগারে পাঠানোর আদেশ দেন। লোহাগাড়া থানার ভারপ্রাপ্ত কর্মকর্তা (ওসি) মো. শাহজাহান বলেন, গত বছরের ১৩ ডিসেম্বর উপজেলার চুনতি পুলিশ ফাঁড়িতে হামলা চালান জামায়াত-শিবির কর্মীরা। এ ঘটনায় পুলিশের ওপর হামলা এবং বিস্ফোরক মামলার তদন্তে শামসুল ইসলামের জড়িত থাকার তথ্য পাওয়া গেছে। তাই এসব মামলায় তাঁকে গ্রেপ্তার দেখানোর আবেদন করা হয়েছে। দুই মামলায় ১০ দিন করে ২০ দিনের রিমান্ডেরও আবেদন করা হয়েছে। রিমান্ড আবেদনের ওপর আদালতে শুনানি হবে বৃহস্পতিবার (আজ)। চট্টগ্রাম কেন্দ্রীয় কারাগারের জ্যেষ্ঠ তত্ত্বাবধায়ক মো. ছগির মিয়া বলেন, শামসুল ইসলামের বিরুদ্ধে থাকা মামলায় জামিননামা আসায় গতকাল সকালে মুক্তি দেওয়া হয় তাঁকে। গত ১২ মে শামসুল ইসলামসহ ২১ নেতা-কর্মীকে গ্রেপ্তার করে পুলিশ। হরতালে নাশকতা সৃষ্টিসহ বিভিন্ন অভিযোগে করা মামলায় এত দিন কারাগারে ছিলেন তিনি। এসব মামলায় গতকাল তিনি জামিনে মুক্তি পান।
