
বেসরকারি টেলিভিশন চ্যানেল এটিএন নিউজের দুই সংবাদকর্মীকে পেটানোর ঘটনায় দুঃখ প্রকাশ করেছেন ঢাকা মহানগর পুলিশের (ডিএমপি) কমিশনার মো. আছাদুজ্জামান মিয়া। এ প্রসঙ্গে তিনি বলেছেন, অপরাধের মাত্রা বিবেচনা করে দোষী পুলিশ সদস্যদের বিরুদ্ধে ব্যবস্থা নেওয়া হবে।ডিএমপির ৪২ তম প্রতিষ্ঠা দিবস উপলক্ষে আজ বুধবার দুপুরে রাজধানীর শাহবাগে জনসাধারণের মাঝে শুভেচ্ছাকার্ড বিতরণের সময় সাংবাদিকদের কাছে এ কথা বলেন ডিএমপি কমিশনার।আছাদুজ্জামান বলেন, এ ঘটনায় তদন্ত প্রতিবেদনের ভিত্তিতে দোষীদের বিরুদ্ধে ব্যবস্থা নেওয়ার বিষয়ে পুলিশের ঊর্ধ্বতন কর্মকর্তাদের সঙ্গে আলোচনা করা হবে।গত বৃহস্পতিবার তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটির ডাকা হরতালের খবর সংগ্রহ করতে গিয়ে পুলিশের হামলার শিকার হন এটিএন নিউজের প্রতিবেদক কাজী ইহসান বিন দিদার ও ক্যামেরাপারসন আবদুল আলীম।
দুই সংবাদকর্মীকে পেটানোর ঘটনায় তদন্ত কমিটি গঠন করে পুলিশ। তিন সদস্যের তদন্ত কমিটির প্রতিবেদন ডিএমপি কমিশনারের কাছে জমা পড়েছে। পুলিশের রমনা বিভাগের উপকমিশনার মারুফ হাসান সরদার এই তথ্য জানিয়েছেন।
পুলিশের একটি সূত্র জানায়, তদন্ত প্রতিবেদনে পুলিশের অন্তত সাতজন কর্মকর্তা ও সদস্যের বিরুদ্ধে অভিযোগ আনা হয়েছে।
