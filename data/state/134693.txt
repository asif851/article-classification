
দিনাজপুরের পার্বতীপুরে জাকিরুল ইসলাম ওরফে জাকু (৩৫) হত্যা মামলায় দুজনকে গ্রেপ্তার করেছে পুলিশ। গতকাল সোমবার বিকেলে বড়পুকুরিয়া বাজার এলাকায় অভিযান চালিয়ে আসাদুল ওরফে ফেকু (৩৫) ও আবু মোতালেব ওরফে ভেকু সরদারকে (৫০) গ্রেপ্তার করা হয়। তাঁদের বাড়ি বড়পুকুরিয়া খনির পার্শ্ববর্তী চৌহাটি গ্রামে। তাঁদের স্বীকারোক্তি অনুযায়ী পুকুর থেকে হত্যাকাণ্ডে ব্যবহৃত বৈদ্যুতিক তারও উদ্ধার করা হয়। গত রোববার বিকেলে পুলিশ পার্বতীপুর উপজেলার হামিদপুর ইউনিয়নের বর্ণমালা স্কুল অ্যান্ড কলেজের পাশের মাঠ থেকে জাকিরুলের লাশ উদ্ধার করে। এ ঘটনায় নিহত ব্যক্তির স্ত্রী সানোয়ারা বেগম দুজনকে আসামি করে রোববার রাতে পার্বতীপুর মডেল থানায় হত্যা মামলা দায়ের করেন।
