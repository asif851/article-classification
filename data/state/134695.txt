
বিএনপির স্থায়ী কমিটির সদস্য নজরুল ইসলাম খান বলেছেন, বিএনপি সত্যিকারের গণতন্ত্রের জন্য লড়াই করছে। সে গণতন্ত্র অর্জিত না হওয়া পর্যন্ত খালেদা জিয়ার নেতৃত্বে আন্দোলন চলবে।আজ শনিবার জাতীয় প্রেসক্লাবে এক আলোচনা সভায় নজরুল ইসলাম এ কথা বলেন। বিএনপির প্রয়াত নেতা আফসার আহমদ সিদ্দিকীর মৃত্যুবার্ষিকী উপলক্ষে এই কর্মসূচির আয়োজন করা হয়।৫ জানুয়ারির নির্বাচনের সমালোচনা করে বিএনপির স্থায়ী কমিটির এই সদস্য বলেন, এখন যে গণতন্ত্র চলছে তা গ্রহণযোগ্য নয়। আওয়ামী লীগ নিজেদের দলে গোপন ভোট নিলে এই গণতন্ত্রের বিপক্ষেই বেশি ভোট পড়বে। ৫ জানুয়ারির নির্বাচনের মধ্য দিয়ে সংকট তৈরি হয়েছে দাবি করে তিনি এই সংকট উত্তরণে নির্দলীয় সরকারের অধীনে নির্বাচন দেওয়ার দাবি জানান।আলোচনা সভায় বিএনপির ভাইস চেয়ারম্যান আবদুল্লাহ আল নোমান, বিএনপির নেতা হাবিবুর রহমান, খোরশেদ মিয়া প্রমুখ বক্তব্য দেন।
