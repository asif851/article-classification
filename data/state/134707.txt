
ফরিদপুরে বিএনপির সিনিয়র ভাইস চেয়ারম্যান তারেক রহমানের বিরুদ্ধে রাষ্ট্রদ্রোহ মামলার প্রতিবাদে জেলা যুবদলের বিক্ষোভে গতকাল মঙ্গলবার বাধা দিয়েছে পুলিশ। প্রত্যক্ষদর্শীরা জানান, বেলা ১১টার দিকে শহরের প্রেসক্লাব চত্বর থেকে যুবদলের নেতা-কর্মীরা বিক্ষোভ করেন। তাঁরা মিছিল নিয়ে মুজিব সড়ক দিয়ে শহরের জনতা ব্যাংকের মোড়ের দিকে যেতে শুরু করেন। কিন্তু ১০ গজ পথ যাওয়ার সঙ্গে সঙ্গে পুলিশ মিছিলটি আটকে দেয় ও ব্যানার কেড়ে নেয়। মিছিলকারীরা সেখানেই সংক্ষিপ্ত সমাবেশ করেন। এতে বক্তব্য দেন জেলা যুবদলের সাধারণ সম্পাদক এ কে এম কিবরিয়াসহ দেলোয়ার হোসেন, রাজীব হোসেন, আলী রেজওয়ান।
