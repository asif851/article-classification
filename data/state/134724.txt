
মানবতাবিরোধী অপরাধে ফাঁসি হওয়া জামায়াতে ইসলামীর সেক্রেটারি জেনারেল আলী আহসান মোহাম্মদ মুজাহিদের দাফনের কার্যক্রম ফরিদপুরে চলছে। মুজাহিদের বাবা মাওলানা আবদুল আলী ট্রাস্ট পরিচালিত আদর্শ একাডেমি সংলগ্ন জায়গায় তাঁকে কবর দেওয়ার সিদ্ধান্ত নিয়েছে পরিবার ও জামায়াতের নেতারা।
ফরিদপুরে এ ব্যাপারে দায়িত্ব পালন করছেন জেলা জামায়াতের আমির আবদুত তাওয়াব। ঢাকা থেকে তার সঙ্গে সমন্বয় করছেন মুজাহিদের ভাই ও ফরিদপুর পৌর জামায়াতের নায়েবে আমির আলী আফজল মো. খালেচ। আবদুত তাওয়াব বলেন, একাডেমির বাইরে দক্ষিণ পাশের গেট-সংলগ্ন জায়গায় মুজাহিদকে দাফন করা হবে। মুজাহিদের পরিবার ও দলীয় নেতারা এ সিদ্ধান্ত নিয়েছেন বলে তিনি জানান। তিনি বলেন, মুজাহিদের জানাজার নামাজ পড়াবেন মুজাহিদের ভাই আলি আফজল মো. খালেচ। তবে তিনি যদি পৌঁছাতে না পারেন, তবে জামায়াতের অঞ্চল প্রধান দেলোয়ার হোসাইন জানাজার নামাজ পরিচালনা করবেন।
শনিবার দিবাগত রাত সাড়ে নয়টার দিকে আদর্শ একাডেমিতে গিয়ে দেখা গেছে, জেলা আমিরের সঙ্গে দাফনের যাবতীয় কাজ তদারকি করছেন জেলা জামায়াতের সেক্রেটারি মো. বদরুদ্দীন ও আরেক পৌর নায়েবে আমির আবু হারিচ মোল্লা।
আদর্শ একাডেমি শহরের পশ্চিম খাবাসপুর মহল্লার মুজাহিদের পৈতৃক বাড়ি থেকে আনুমানিক চার শ গজ দূরে। বর্তমানে মুজাহিদের বাড়ি ও বাড়ির আশপাশে পুলিশ ও আর্মড পুলিশ কড়া সতর্ক অবস্থায় পাহারা দিতে দেখা গেছে।
ফরিদপুরের অতিরিক্ত পুলিশ সুপার মো. কামরুজ্জামান বলেন, এ উপলক্ষে শহরে সহস্রাধিক পুলিশ ও আর্মড পুলিশ মোতায়েন করা হয়েছে।
