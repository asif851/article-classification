
শেরপুরের নালিতাবাড়ী উপজেলার নাকুগাঁও স্থলবন্দরের শ্রমিকদের কয়লা ও পাথর আমদানি কার্যক্রম চালু এবং কাজের দাবিতে অবরোধ কর্মসূচি গত বুধবার রাতে তুলে নেওয়া হয়েছে। তখনই অবরুদ্ধ দুই শুল্ক কর্মকর্তাকে মুক্ত করা হয়।বন্দর সূত্রে জানা গেছে, শ্রমিকেরা গত বুধবার বিকেল চারটার দিকে শুল্ক কর্মকর্তার কার্যালয়ের সামনের সড়ক অবরোধ করেন। এ সময় কাস্টমস সুপার আবদুল মান্নান ও সহকারী কাস্টমস কর্মকর্তা আবদুস সাত্তারকে অবরুদ্ধ করে রাখা হয়। রাতে বন্দরের আমদানি-রপ্তানিকারক সমিতির সভাপতি মুস্তাফিজুর রহমান ও সাধারণ সম্পাদক মোকছেদুর রহমান, শেরপুর কাস্টমস এক্সাইজ ও ভ্যাট বিভাগীয় দপ্তরের সহকারী কমিশনার বিল্লাল হোসেনের সঙ্গে বিষয়টি নিয়ে আলোচনা করেন। দাবি পূরণের আশ্বাস পেয়ে শ্রমিকেরা রাত ১০টার দিকে অবরোধ তুলে নেন। তখন পুলিশ ও ব্যবসায়ীদের সহযোগিতায় মুক্ত হয়ে দুই শুল্ক কর্মকর্তা উপজেলা শহরে চলে যান। সহকারী কমিশনার (এসি) বিল্লাল হোসেন বলেন, ব্যবসায়ীদের দাবির বিষয়ে ঊর্ধ্বতন কর্তৃপক্ষের সঙ্গে আলোচনা করে সিদ্ধান্ত নেওয়া হবে।
