
পানিসম্পদমন্ত্রী আনোয়ার হোসেন মঞ্জু বলেছেন, ‘অনেকে ফেসবুকের বিরোধিতা করেন। কিন্ত আমি ফেসবুকের পক্ষে। আপনার এলাকার সমস্যাগুলো কাউকে বলতে না পারলেও ফেসবুকে তুলে ধরেন। দেখবেন সমাধান হবে।’
ঢাকার নবাবগঞ্জ উপজেলার নয়নশ্রী ইউনিয়নের তাশুল্ল্যা উচ্চবিদ্যালয়ের ২৫ বছরের রজতজয়ন্তী অনুষ্ঠানে প্রধান অতিথির বক্তব্যে মন্ত্রী এসব কথা বলেন। আজ শনিবার সন্ধ্যায় এ অনুষ্ঠানের আয়োজন করা হয়। অনুষ্ঠানে পানিসম্পদমন্ত্রী বলেন, বিশ্ব ব্যাংকের প্রতিনিধিদের সঙ্গে একসময় দেখা করাও যেত না। কিন্তু দেশের উন্নয়ন দেখে এখন বিশ্ব ব্যাংকের প্রতিনিধিরা প্রধানমন্ত্রী শেখ হাসিনার সঙ্গে দেখা করতে ব্যস্ত থাকেন। এর কারণ একটা নিজ দেশের অর্থায়নে পদ্মা সেতু নির্মাণ। শেখ হাসিনা প্রধানমন্ত্রী হয়েছেন বলেই পদ্মা সেতু করা সম্ভব হচ্ছে। তা না হলে মানুষ পদ্মা সেতুর কথা ভাবতেই পারত না।
অনুষ্ঠানের উদ্বোধক প্রধানমন্ত্রী শেখ হাসিনার বেসরকারি খাতের উন্নয়নবিষয়ক উপদেষ্টা ও বেক্সিমকো গ্রুপের ভাইস চেয়ারম্যান সালমান এফ রহমান বলেন, আওয়ামী লীগের শত্রু আওয়ামী লীগ। শত্রুতা ভুলে গিয়ে নির্বাচনের বছর ২০১৮ তে ঐক্যবদ্ধ হয়ে রাজনীতি করতে হবে। উন্নয়নের কথা ঘরে ঘরে পৌঁছে দিতে হবে। মানুষের মাঝে নৌকার জোয়ার বয়ে আনতে হবে। উন্নয়নের ধারাকে অব্যাহত রাখতে আবারও ভোট দিয়ে আওয়ামী লীগকে ক্ষমতায় আনতে হবে।
বিদ্যালয় পরিচালনা পর্ষদের সভাপতি মো. পলাশ চৌধুরীর সভাপতিত্বে অনুষ্ঠানে অতিথি ছিলেন সাবেক সাংসদ খন্দকার হারুন-উর-রশিদ, আওয়ামী লীগের জাতীয় কমিটির সদস্য আব্দুল বাতেন মিয়া, ঢাকা জেলা আওয়ামী লীগ সভাপতি বেনজীর আহমেদ, সাধারণ সম্পাদক ও ঢাকা জেলা পরিষদ চেয়ারম্যান মো. মাহবুবুর রহমান প্রমুখ।
রাতে মনোজ্ঞ সাংস্কৃতিক অনুষ্ঠানে সংগীত পরিবেশন করেন ক্লোজাপ ওয়ান তারকা সালমা ও ডি রক স্টারসহ অন্য শিল্পীরা।
