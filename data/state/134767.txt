
বরিশাল ও গোয়ালন্দে কোস্টগার্ড ও মৎস্য কর্মকর্তারা অভিযান চালিয়ে প্রায় ২১ মণ জাটকা উদ্ধার করেছেন। চাঁদপুরের মতলব উত্তর উপজেলায় জাটকা বিক্রির দায়ে একজনকে কারাদণ্ড দিয়েছেন ভ্রাম্যমাণ আদালত
বরিশাল: সদর উপজেলা থেকে ২০ মণ জাটকা উদ্ধার করে কোস্টগার্ড। গত রোববার রাত একটার দিকে চরবাড়িয়া ইউনিয়নসংলগ্ন কীর্তনখোলা ও আড়িয়াল খাঁ নদের মোহনা থেকে এগুলো উদ্ধার করা হয়।
বরিশাল কোস্টগার্ডের কন্টিজেনকমান্ডার মো. মমিনুল হক জানান, গোপন তথ্যের ভিত্তিতে অভিযান চালিয়ে জাটকাভর্তি একটি ট্রলার আটক করা হয়। তবে কোস্টগার্ডের উপস্থিতি টের পেয়ে বিক্রি ও পরিবহনে জড়িত ব্যক্তিরা ট্রলার রেখে পালিয়ে যান। মেহেন্দিগঞ্জ উপজেলার ভাষানচর ইউনিয়ন থেকে তিন ব্যবসায়ী জাটকাগুলো গৌরনদীর সরিকলে নিয়ে যাচ্ছিলেন।
কোস্টগার্ড আরও জানায়, মেহেন্দিগঞ্জ উপজেলার ভাষানচর ইউনিয়ন থেকে মো. আলাউদ্দিন মিয়া, মানিক হাওলাদার ও একলাছ হোসেন নামের তিন ব্যবসায়ী জাটকাগুলো গৌরনদীর সরিকল এলাকায় নিয়ে যাচ্ছিলেন। জাটকা বরিশাল শহরত​িল তালতলীর ব্যবসায়ী ফিরোজ ও সুমনের কাছে হস্তান্তর করার কথা। পরে সেখান থেকে ঢাকায় পাঠানোর কথা ছিল।
বরিশাল জেলা মৎস্য কর্মকর্তা মো. ওয়াহিদুজ্জামান বলেন, জাটকাগুলো গতকাল সোমবার নগরের ৩৬টি এতিমখানায় বিতরণ করা হয়।
গোয়ালন্দ: রাজবাড়ীর দৌলতদিয়া ও গোয়ালন্দ বাজারে অভিযান চালিয়ে গতকাল প্রায় ৪০ কেজি জাটকা উদ্ধার করা হয়। গোয়ালন্দ উপজেলা মৎস্য কার্যালয় এ অভিযান চালায়। উপজেলা মৎস্য কর্মকর্তা শিলা রায় জানান, অভিযানের খবর পেয়ে জাটকা বিক্রেতারা পালিয়ে যান। মাছগুলো স্থানীয় মাদ্রাসার এতিমখানায় বিতরণ করা হয়।
মতলব উত্তর: উপজেলায় জাটকা বিক্রির দায়ে গতকাল জাহাঙ্গীর আলমকে (২৫) ছয় মাসের কারাদণ্ড দেওয়া হয়। মতলব উত্তর উপজেলা নির্বাহী কর্মকর্তা (ইউএনও) মোহাম্মদ মফিজুল ইসলাম এ আদালত পরিচালনা করেন। ১৫ কেজি জাটকাসহ উপজেলার কলাকান্দা গ্রামের বউবাজার থেকে জাহাঙ্গীরকে আটক করে পুলিশ।
