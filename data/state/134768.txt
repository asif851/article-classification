
প্রধানমন্ত্রী শেখ হাসিনা তিন দিনের রাষ্ট্রীয় সফরে আজ রোববার কম্বোডিয়ায় পৌঁছেছেন।
প্রধানমন্ত্রী ও তাঁর সফরসঙ্গীদের বহনকারী বাংলাদেশ বিমানের একটি ভিভিআইপি ফ্লাইট স্থানীয় সময় দুপুর সাড়ে ১২টার দিকে নমপেন আন্তর্জাতিক বিমানবন্দরে পৌঁছায়।
কম্বোডিয়ার প্রধানমন্ত্রী হুনসেনের নিযুক্ত মিনিস্টার ইন ওয়েটিং এবং কম্বোডিয়ায় বাংলাদেশের বর্তমান অ্যাক্রেডিটেড সাইদা মুনা তাসনিম বিমানবন্দরে প্রধানমন্ত্রীকে অভ্যর্থনা জানান।
বিমানবন্দরে আনুষ্ঠানিকতা শেষে শেখ হাসিনাকে একটি মোটর শোভাযাত্রাসহকারে হোটেল সোফিটেলে নিয়ে যাওয়া হয়। কম্বোডিয়া সফরকালে তিনি এই হোটেলেই থাকবেন।
প্রধানমন্ত্রী আজ বিকেলে নমপেনে স্বাধীনতা স্মৃতিসৌধে ফুল দিয়ে শ্রদ্ধা জানাবেন। তিনি কম্বোডিয়ার প্রয়াত রাজা নরোদম সিহানুকের রাজকীয় স্মৃতিতেও শ্রদ্ধা জানাবেন।
প্রধানমন্ত্রী শেখ হাসিনা কাল সোমবার কম্বোডিয়ার প্রধানমন্ত্রী হুনসেনের সঙ্গে আনুষ্ঠানিক বৈঠক করবেন। তার আগে দুই প্রধানমন্ত্রী একান্ত আলোচনায় বসবেন।
সরকারি সূত্রে জানা গেছে, বাণিজ্য, যোগাযোগ, তথ্যপ্রযুক্তিসহ বিভিন্ন খাতে সহযোগিতা বাড়াতে প্রধানমন্ত্রীর সফরের সময় বাংলাদেশ ও কম্বোডিয়ার মধ্যে ১১টি চুক্তি ও ৯টি সমঝোতা স্মারক স্বাক্ষরিত হবে।
দুই দেশ তাদের জাতির পিতার সম্মানে নিজেদের দেশের রাজধানীতে একটি গুরুত্বপূর্ণ সড়কের নামকরণের ঘোষণা দেবে।
কূটনৈতিক সূত্রে জানা গেছে, ঢাকার বারিধারা কূটনৈতিক এলাকার ‘পার্ক রোড’ রাস্তাটি কম্বোডিয়ার প্রয়াত রাজা নরোদম সিহানুকের নামে নামকরণের সিদ্ধান্ত হয়েছে। তেমনি কম্বোডিয়ার সরকার জাতির জনক বঙ্গবন্ধু শেখ মুজিবুর রহমানের নামে নমপেনের প্রধান সড়কের নামকরণ করবে।
প্রধানমন্ত্রী ৫ ডিসেম্বর বিকেলে দেশে ফিরবেন।
