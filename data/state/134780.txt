
পরিবহনসেবায় নতুন মাত্রা যোগ করতে বাংলাদেশেও যাত্রা শুরু করেছে স্মার্টফোন অ্যাপভিত্তিক সেবাদাতা প্রতিষ্ঠান উবার। এই অ্যাপ ব্যবহার করে রাজধানীর বাসিন্দারা যেকোনো স্থান থেকে ভাড়ায় গাড়ি নিতে পারবেন।উবার হচ্ছে সেবাদাতা প্রতিষ্ঠান। এটি যুক্তরাষ্ট্রের অনলাইনভিত্তিক পরিবহন সেবাদাতা নেটওয়ার্ক। সারা বিশ্বে এটি এখন বেশ জনপ্রিয় অ্যাপ। গতকাল মঙ্গলবার বেলা একটা থেকে বাংলাদেশে এ সেবা চালু করা হয়। তবে এ জন্য কোনো আনুষ্ঠানিকতা ছিল না।গুগল প্লে ও অ্যাপল স্টোরে অ্যাপটি পাওয়া যাচ্ছে। অ্যাপল স্টোর ও গুগল প্লে থেকে অ্যাপটি ফ্রি ডাউনলোড করা যাবে। মোবাইল ফোন নম্বর এবং ই-মেইল ব্যবহার করে অ্যাপটি সক্রিয় করতে হবে। এরপর গন্তব্য ঠিক করে দিলে কিছুক্ষণের মধ্যে একজন চালক পৌঁছে যাবেন। শেষে নির্ধারিত গন্তব্যে গিয়ে ভাড়া মিটিয়ে দিতে হবে। এ ছাড়া সেবাসংক্রান্ত বিষয়ে যাত্রী ও চালকের আচরণ সম্পর্কে রেটিংয়ের ব্যবস্থা রয়েছে। উবারের এক সংবাদ বিজ্ঞপ্তিতে বলা হয়, পৃথিবীর সবচেয়ে বড় ‘অন-ডিমান্ড’ পরিবহনসেবা উবারের একটি বাটন চেপে যাত্রীরা নিরাপদ ও আনন্দদায়ক ট্যাক্সি ভ্রমণ নিশ্চিত করতে পারবেন। পাশাপাশি চালক ও পার্টনারদের জন্য এ সেবা অর্থনৈতিক উন্নয়নের সুযোগ তৈরি করবে।উবারের ভারত ও দক্ষিণ এশিয়া অঞ্চলের প্রেসিডেন্ট অমিত জেইন বলেন, ‘প্রযুক্তি ব্যবহারের মাধ্যমে আমাদের শহরগুলোর যানজট ও দূষণ কমানোর পাশাপাশি যাতায়াতব্যবস্থা সহজ করার লক্ষ্যে উবার চালু করা হয়। বাংলাদেশে এ সেবার বিস্তার ঘটাতে পেরে আমরা আনন্দিত।’বাংলাদেশে মুঠোফোন অপারেটর গ্রামীণফোনের সঙ্গে যুক্ত হয়ে এ সেবা কার্যক্রম চালু করা হয়েছে। গ্রামীণফোনের প্রধান বিপণন কর্মকর্তা ইয়াসির আজমান বলেন, এ সেবা গ্রাহকের ডিজিটাল জীবনযাত্রার ক্ষেত্রে অন্যতম সংযোজন। উবারের উদ্ভাবনী সেবা মানুষের জীবনযাত্রাকে আরও সহজ করে তুলবে।এক ই-মেইল বার্তায় উবার মুখপাত্র বলেন, উবার পার্টনার হিসেবে যুক্ত হবার আগে চালক এবং তাঁদের গাড়ির কাগজপত্র যাচাই-বাছাই করা হয়েছে। উবার প্ল্যাটফর্মে যুক্ত হতে চালকদের একটি বিশেষ প্রশিক্ষণের মধ্য দিয়ে যেতে হয়েছে। রাইড বুক করার পর চালক ও আরোহীর গতিবিধিও জিপিএসের মাধ্যমে মনিটর করার ব্যবস্থা রয়েছে।তবে উবার সম্পর্কে জানতে ঢাকা মেট্রোপলিটন পুলিশের ট্রাফিক ও জনসংযোগ বিভাগে যোগাযোগ করা হলে তাঁরা বলেন, উবার বিষয়ে তাঁরা কিছু জানেন না। তাঁদের সঙ্গে এ ব্যাপারে কেউ যোগাযোগ করেনি বলে তাঁরা জানান। উল্লেখ্য, ২০১৪ সালের ডিসেম্বরে ভারতের দিল্লিতে উবার আরোহীর ধর্ষণের ঘটনায় সেখানে উবারের সেবা বন্ধ করে দেওয়া হয়। ২০১৬ সালে আবার এই সেবা চালু হয়েছে।উবারের পক্ষ থেকে জানানো হয়েছে, সারা বিশ্বে গড়ে প্রতিদিন ৫০ লাখের বেশি লোক উবার ব্যবহার করে সেবা নিচ্ছেন। বর্তমানে ৭৪টি দেশের ৪৫০টি শহরে উবার সেবা চালু রয়েছে। ২০১০ সালে উবারের যাত্রা শুরু হয়।
