
গোপীবাগের ব্রাদার্স ইউনিয়নসংলগ্ন বালুর মাঠ। পবিত্র ঈদুল আজহা উপলক্ষে সেখানে বসেছিল অস্থায়ী পশুর হাট। গতকাল মঙ্গলবার দেখা যায়, ওই মাঠসংলগ্ন বক্স কালভার্ট রোডে পশুর বর্জ্য ও খড়কুটো ছড়িয়ে-ছিটিয়ে আছে। আর বাংলাদেশ ব্যাংকের পেছনে স্তূপ হয়ে আছে পশুর বর্জ্য। তা থেকে দুর্গন্ধ ছড়াচ্ছে।
গতকাল বালুর মাঠসহ রাজধানীর ১১টি অস্থায়ী পশুর হাটে গিয়ে এই ধরনের চিত্র চোখে পড়ে।
ঢাকা দক্ষিণ সিটি করপোরেশন (ডিএসসিসি) এলাকায় পশুর হাট ছিল ১৫টি ও ঢাকা উত্তর সিটি করপোরেশন (ডিএনসিসি) এলাকায় ছিল সাতটি।
প্রায় সাড়ে তিন একর আয়তনের গোলাপবাগ মাঠেও পশুর হাট বসেছিল। গতকাল দেখা যায়, মাঠের ভেতরে পশুর বর্জ্য স্তূপ হয়ে আছে। চারটি ট্রাক ও পিকআপ দিয়ে তা পরিষ্কার করছেন পরিচ্ছন্নতাকর্মীরা। এ ছাড়া দনিয়া, রহমতগঞ্জ মাঠ, হাজারীবাগের বেড়িবাঁধ সড়ক, কামরাঙ্গীর চরের চেয়ারম্যান বাড়ির মোড় হাটে একই চিত্র দেখা গেছে।
আফতাব নগরের এক নম্বর সেক্টর হাট ও আশপাশের প্রায় সব সড়কে পশুর হাটের বর্জ্য স্তূপ হয়ে আছে। তা থেকে বাতাসে দুর্গন্ধ ছড়াচ্ছে। নাক-মুখ চেপে চলাচল করছেন পথচারীরা।
আফতাব নগরের বাসিন্দা মোশাররফ হোসেন বলেন, ঈদের পরদিন আফতাব নগরের প্রধান সড়ক থেকে পশুর বর্জ্য অপসারণ করা হয়েছিল। কিন্তু আশপাশের সড়ক ও হাটের ভেতর থেকে পশুর বর্জ্য অপসারণ করা হয়নি।
জানতে চাইলে ডিএসসিসির বর্জ্য ব্যবস্থাপনা বিভাগের অতিরিক্ত বর্জ্য ব্যবস্থাপনা কর্মকর্তা খন্দকার মিল্লাতুল ইসলাম বলেন, দুই সিটি করপোরেশনের কোনো সড়কে পশুর বর্জ্য নেই। তবে কিছু পশুর হাটের বর্জ্য রয়ে গেছে। বুধবারের পর আর কোথাও কোরবানির পশুর বর্জ্য থাকবে না।
