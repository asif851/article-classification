
মানহানি ও রাষ্ট্রদ্রোহের অভিযোগে দৈনিক আমার দেশ পত্রিকার ভারপ্রাপ্ত সম্পাদক মাহমুদুর রহমানের বিরুদ্ধে নেত্রকোনায় একটি ও রাজবাড়ীতে তিনটি মামলা হয়েছে।আজ মঙ্গলবার নেত্রকোনা অতিরিক্ত মুখ্য বিচারিক হাকিমের আদালতে একটি এবং রাজবাড়ীর এক নম্বর আমলি আদালতে একটি ও দুই নম্বর আমলি আদালতে দুটি মামলা করা হয়। আদালত সংশ্লিষ্ট থানার ভারপ্রাপ্ত কর্মকর্তাকে (ওসি) বিষয়টি তদন্ত করে প্রতিবেদন দাখিলের নির্দেশ দেন।নেত্রকোনায় দায়ের করা মামলার বাদী হলেন সদর উপজেলা আওয়ামী লীগের সাধারণ সম্পাদক ও সাবেক সরকারি কৌঁসুলি গোলাম মোহাম্মদ খান পাঠান। রাজবাড়ী এক নম্বর আমলি আদালতে করা মামলার বাদী হলেন জেলা স্বেচ্ছাসেবক লীগের সভাপতি হাফিজুর রহমান। দুই নম্বর আমলি আদালতের দায়ের করা দুই মামলার বাদীরা হলেন নুরুল ইসলাম মণ্ডল ও মিজানুর রহমান। নুরুল ইসলাম মণ্ডল গোয়ালন্দ উপজেলা আওয়ামী লীগের সাধারণ সম্পাদক ও দৌলতদিয়া ইউনিয়ন পরিষদের (ইউপি) চেয়ারম্যান। মিজানুর রহমান জেলা পরিষদের সদস্য ও কালুখালী উপজেলা আওয়ামী লীগের প্রচার ও প্রকাশনা সম্পাদক।
মামলায় অভিযোগ করা হয়, ১ ডিসেম্বর ঢাকায় জাতীয় প্রেসক্লাবে বাংলাদেশ ডেমোক্রেটিক কাউন্সিল (বিডিসি) আয়োজিত ‘গণতন্ত্র পুনরুদ্ধারে গণমাধ্যমের ভূমিকা’ শীর্ষক মতবিনিময় সভায় মাহমুদুর রহমান বাংলাদেশের স্বাধীনতা, সার্বভৌমত্ব, বর্তমান সরকার এবং শেখ রেহানার মেয়ে ব্রিটিশ পার্লামেন্ট সদস্য টিউলিপ সিদ্দিক সম্পর্কে আপত্তিকর কথা বলেন। বাদী উল্লেখ করেন, মাহমুদুর রহমানের এ ধরনের বক্তব্যের কারণে জনমনে নেতিবাচক ধারণার সৃষ্টি হয়েছে। একই সঙ্গে আওয়ামী লীগের সুনাম ও সম্মানহানি হয়েছে। পাশাপাশি রাষ্ট্রের সার্বভৌমত্বের ওপর আঘাত করা হয়েছে।
এর আগে আরও বেশ কয়েকটি জেলায় মাহমুদুর রহমানের বিরুদ্ধে একই অভিযোগে মামলা হয়।
