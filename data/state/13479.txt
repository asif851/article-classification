
সিলেটে এক সেনা কর্মকর্তাকে ছুরিকাঘাত করে গাড়ি ভাঙচুর করার অভিযোগে দ্রুত বিচার আইনে দায়ের করা মামলায় সিলেট মহানগর ছাত্রলীগের ছয়জন কর্মীকে চার বছর করে কারা ও অর্থদণ্ড দেওয়া হয়েছে। আজ বৃহস্পতিবার আদালত এ রায় দেন।
কারাদণ্ড পাওয়া ছয়জন হলেন হাসান শাহরিয়ার ওরফে রফি, সাফকাত হোসেন ওরফে শুভ, কাজি মাকসুদ আহমদ, ভানুলাল দাশ, সাইদুল ইসলাম ও সমীরণ চৌধুরী ওরফে সৌরভ। জুয়েল ও পাভেল নামের দুই ছাত্রলীগ কর্মীর বিরুদ্ধে অভিযোগ প্রমাণিত না হওয়ায় বেকসুর খালাস দেওয়া হয়।
বৃহস্পতিবার সিলেটের মুখ্য মহানগর বিচারিক হাকিম মো. সাইফুজ্জামান হিরো এ রায় দেন। দণ্ডিত ছয়জন সিলেট মহানগর ছাত্রলীগের কর্মী ছিলেন বলে নগর ছাত্রলীগের সাধারণ সম্পাদক আবদুল আলীম নিশ্চিত করেছেন।
অতিরিক্ত সরকারি কৌঁসুলি মাহফুজুর রহমান প্রথম আলোকে বলেন, ছয়জনকে চার বছর করে কারাদণ্ড ছাড়াও ১০ হাজার টাকা করে অর্থদণ্ড এবং দ্রুত বিচার আইনের ৪ (২) ধারায় দণ্ডিত ছয়জনকে আরও ২০ হাজার টাকা করে ক্ষতিপূরণ বাদীকে দেওয়ার নির্দেশ দেওয়া হয়েছে। রায় ঘোষণার সময় ছয় আসামি কাঠগড়ায় ছিলেন। এরপর ছয়জনকে জেলে পাঠানো হয়।  মামলার বিবরণ থেকে জানা গেছে, গত বছরের ৬ এপ্রিল রাতে সিলেট নগরের কেওয়াপাড়ার কাছে আক্রান্ত হন জালালাবাদ সেনানিবাসের স্কুল অব ইনফ্যান্ট্রি অ্যান্ড ট্যাকটিকসে কর্মরত মেজর মোস্তফা আনোয়ারুল আজিজ। তিনি স্ত্রীকে নিয়ে গাড়ি দিয়ে যাওয়ার সময় ছাত্রলীগের কর্মীরা গাড়ি ভাঙচুর করে অকথ্য ভাষায় গালিগালাজ করেন। একপর্যায়ে হামলাকারীরা মেজর মোস্তফাকে ছুরিকাঘাত করেন। ছুরিটি তাঁর কানের কাছে লেগে জখম হন। এ ঘটনায় তিনি নিজে বাদী হয়ে সিলেট কোতোয়ালি থানায় দ্রুত বিচার আইনে মামলা করেন। গত ২৬ এপ্রিল আট ছাত্রলীগ কর্মীকে অভিযুক্ত করে আদালতে অভিযোগপত্র দাখিল করে পুলিশ।
