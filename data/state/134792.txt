
ব্রাহ্মণবাড়িয়ার আখাউড়া উপজেলার মোগড়া ইউনিয়ন আওয়ামী লীগের সাবেক নেতা মো. মোবারক হোসেনের বিরুদ্ধে মানবতাবিরোধী অপরাধের মামলায় গতকাল বুধবার জবানবন্দি দিয়েছেন আসামিপক্ষের দ্বিতীয় সাক্ষী তাঁর ছেলে আসাদ উল্লাহ্। জবানবন্দিতে তিনি দাবি করেছেন, তাঁর বাবার শত্রুরা কোনোভাবে ফাঁসাতে না পেরে তাঁর বিরুদ্ধে যুদ্ধাপরাধের মামলা করেছেন।
বিচারপতি এম ইনায়েতুর রহিমের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-১-এ গতকাল সাফাই সাক্ষী আসাদ উল্লাহ্র জবানবন্দি নেন আসামিপক্ষের আইনজীবী তাজুল ইসলাম। এ সময় মোবারক হোসেন আসামির কাঠগড়ায় হাজির ছিলেন।
জবানবন্দিতে আসাদ উল্লাহ (৩৭) বলেন, তাঁর বাবা মোবারক হোসেন গ্রাম্য রাজনীতির শিকার। তাঁর বিরুদ্ধে উদ্দেশ্যমূলকভাবে এ মিথ্যা মামলা করা হয়েছে।
জবানবন্দি শেষে আসাদ উল্লাহকে জেরা শুরু করেন রাষ্ট্রপক্ষের কৌঁসুলি সাহিদুর রহমান। জেরা অসমাপ্ত অবস্থায় এই মামলার কার্যক্রম আজ বৃহস্পতিবার পর্যন্ত মুলতবি করা হয়েছে।
