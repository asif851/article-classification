
মীনা চরিত্র শুধু শিশুশিক্ষার প্রসার, বাল্যবিবাহ রোধ ও জেন্ডার বৈষম্য রোধে নয়। সমাজের সব জায়গায় মীনা চরিত্র দরকার বলে মনে করেন প্রাথমিক ও গণশিক্ষা মন্ত্রী মোস্তাফিজুর রহমান। তিনি বলেছেন, ‘শুধু শিক্ষামূলক নয়, মাদক, ঘুষ, দুর্নীতি ও ক্ষমতার অপব্যবহার নিয়ে মীনার মতো আরও চরিত্র সৃষ্টি করতে হবে।’
আজ শনিবার সকালে রাজধানীর আগারগাঁওয়ে এলজিইডি মিলনায়তনে ‘মীনা দিবস-২০১৫’ উপলক্ষে প্রাথমিক শিক্ষা অধিদপ্তর আয়োজিত অনুষ্ঠানে মোস্তাফিজুর রহমান এসব কথা বলেন।
শিশু শিক্ষার প্রসার ও বাল্য বিবাহ রোধে প্রতি বছর ২৪ সেপ্টেম্বর ‘মীনা দিবস’ দিবস পালন করা হয়। তবে ঈদুল আজহার ছুটি থাকায় আজ বাংলাদেশে আজকে দিবসটি পালন করা হলো। দিবসটির এবারের প্রতিপাদ্য ‘কন্যাশিশু বিয়ে দিয়ে করো নাকো ভুল, প্রত্যেকটি শিশু যেন এক একটি ফুল।’
মোস্তাফিজুর রহমান বলেন, বাংলাদেশের মেয়েরা বিভিন্ন জায়গায় ভূমিকা রাখছেন। প্রধানমন্ত্রী, স্পিকারসহ গুরুত্বপূর্ণ ক্ষেত্রে মেয়েরা এগিয়ে। কোথাও পিছিয়ে নেই মেয়েরা, বরং এগিয়ে আছে। তিনি বলেন, ফলাফলের দিকে মেয়েরা ভালো করছে। তাদের মনোনিবেশ ছেলেদের চেয়ে কম নয়। এভাবে এগোলে ২০ বছর পর দেশ কোথায় যাবে—ভেবে আশায় শিহরিত হই। শিক্ষকদের আন্দোলন না করে ধৈর্য ধরে তাদের দায়িত্ব পালনের তাগিদ দেন তিনি।শিক্ষকদের উদ্দেশে মোস্তাফিজুর বলেন, মাথা ঠান্ডা রেখে আমাদের সন্তানদের উপযুক্ত শিক্ষা দিতে পারলে আমরা অনেক দূর এগোতে পারব। শিক্ষকদের বলব, চোখ বন্ধ করে নিজেদের দায়িত্বের কথা ভাবুন। নিজেদের কাজ বাড়িয়ে দিন। গত বছর যা করেছেন, এ বছর আরও বাড়ান। তিনি বলেন, আন্দোলনের কারণে সরকার পে-স্কেল, উৎসব ভাতা দেয়নি। প্রয়োজনে সরকার করেছে। ভবিষ্যতে আরও সুযোগ-সুবিধা বাড়ানো হবে। মীনা চরিত্র স্কুলে পৌঁছে গেছে। বই পড়ানোর কাজ কিন্তু শিক্ষকদেরই করতে হবে। মনোযোগ দিয়ে আপনারা এ কাজটি করুন। আপনারা ভাবুন, গত বছর যা করেছি, এ বছর তা আরও বাড়িয়ে দেব।জাতিসংঘের শিশুবিষয়ক তহবিলের (ইউনিসেফ) প্রতিনিধি এডওয়ার্ড বেগবিদার বলেন, বাল্যবিবাহের বিরুদ্ধে বাংলাদেশে একটি সচেতনতা তৈরি করেছে মীনা। শিশুদের লেখাপড়া, বিশেষ করে মেয়েশিশুর শিক্ষায় মীনার অবদান অনেক।প্রাথমিক শিক্ষা অধিদপ্তরের মহাপরিচালক মো. আলমগীরের সভাপতিত্বে অনুষ্ঠানে অন্যদের মধ্যে বক্তব্য দেন প্রাথমিক ও গণশিক্ষা মন্ত্রণালয়ের অতিরিক্ত সচিব আবদুল জলিল। ১৯৯৮ সাল থেকে দেশব্যাপী দিবসটি পালন করে সরকারি ও বেসরকারি সংস্থা।পরে মীনা দিবস নিয়ে কেরানীগঞ্জের শিশুরা অন্তর মল্লিকের নেতৃত্বে জারি গান, মতিঝিল সরকারি প্রাথমিক বিদ্যালয়ের তাসনিয়া রহমানের নেতৃত্বে অটিজম বিষয়ে নাটিকা, ধামরাইয়ের পাঠানতলা প্রাথমিক বিদ্যালয়ের শিক্ষার্থীরা বাল্য বিয়ে নিয়ে গম্ভীরা, মাপেট শো ও পাপেট শো পরিবেশন করা হয়। জনপ্রিয় শিশু কার্টুন চরিত্র মীনা-রাজু-মিঠুও বিভিন্ন বাল্য বিয়ে নিয়ে সচেতনতা তৈরি করতে নানা পরিবেশনা করেন।
