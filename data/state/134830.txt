
বরিশাল নগরের বধ্যভূমি এলাকার দিঘি ভরাটের প্রতিবাদে মানববন্ধন ও সমাবেশ করেছে বরিশালের ২৭টি সংগঠনের জোট বরিশাল সাংস্কৃতিক সংগঠন সমন্বয় পরিষদ। গতকাল বুধবার বিকেলে নগরের অশ্বিনীকুমার হল চত্বরে এ কর্মসূচি পালন করা হয়।মুক্তিযুদ্ধের স্মৃতিবিজড়িত বধ্যভূমি সংরক্ষণ, সংলগ্ন দিঘি ভরাট বন্ধ, পরিত্যক্ত ত্রিশ গোডাউন এলাকায় আধুনিক খাদ্য সংরক্ষণাগার (সাইলো) নির্মাণের দাবিতে ওই কর্মসূচি পালিত হয়। বরিশাল সাংস্কৃতিক সংগঠন সমন্বয় পরিষদের সভাপতি শান্তি দাসের সভাপতিত্বে সমাবেশে বক্তব্য দেন মুক্তিযোদ্ধা মহিউদ্দিন মানিক বীর প্রতীক, উদীচী বরিশালের সভাপতি বিশ্বনাথ দাস মুনশী প্রমুখ।মহিউদ্দিন মানিক বলেন, কিছুসংখ্যক অসাধু আমলার ইন্ধনে ঐতিহ্যবাহী এই বধ্যভূমি ও সংলগ্ন জলাশয় ভরাট করে খাদ্যগুদাম নির্মাণের চেষ্টা চালানো হয়েছিল। বরিশালবাসী এর প্রতিবাদ করায় কাজ সাময়িকভাবে বন্ধ রাখা হয়। এ সময় স্থান পরিবর্তনের আশ্বাসও দেওয়া হয়। কিন্তু রাতের আঁধারে বৃহৎ আকারের ওই দিঘি বালু দিয়ে ভরাটকাজ শুরু করে। অনতিবিলম্বে ওই কাজ বন্ধ করা না হলে বরিশালবাসী ওখানে অবস্থান কর্মসূচি পালন করবে।
