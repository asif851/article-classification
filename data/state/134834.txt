
চোখ উপড়ে ফেলা গৃহবধূ সুখী আক্তারের স্বামী রবিউল ইসলামের ছয় দিনের রিমান্ড মঞ্জুর করেছেন আদালত। গতকাল বৃহস্পতিবার ঢাকার জ্যেষ্ঠ বিচারিক হাকিম কাজী শহীদুল ইসলামের আদালতে শুনানি শেষে তাঁর রিমান্ড মঞ্জুর করা হয়।
আদালত সূত্র জানায়, মামলার তদন্ত কর্মকর্তা সাভার মডেল থানার উপপরিদর্শক (এসআই) শাহেদ আলী রবিউলের ১০ দিনের রিমান্ডের আবেদন করেন। ওই আবেদনের পরিপ্রেক্ষিতে জিজ্ঞাসাবাদের জন্য গতকাল তাঁর ছয় দিনের রিমান্ড মঞ্জুর করেন আদালত।
যৌতুক চেয়ে না পেয়ে ১৭ জুলাই রবিউল ইসলাম ইলেকট্রিক টেস্টার দিয়ে সুখীর এক চোখ উপড়ে ফেলেন। অন্য চোখেও প্রচণ্ড আঘাত করেন। তাঁর চিৎকারে আশপাশের লোকজন ঘটনাস্থলে গিয়ে রবিউলকে আটক করেন। এরপর তাঁকে পিটুনি দিয়ে পুলিশে সোপর্দ করা হয়। 
এসআই শাহেদ আলী জানান, ১৮ জুলাই সুখীর ভাই মোহসিন বাদী হয়ে সাভার মডেল থানায় মামলা করেন। মামলায় রবিউলসহ তাঁর ভাই আক্তার হোসেন ও ইদ্রিস আলীকে আসামি করা হয়। রবিউল ছাড়া বাকিরা পলাতক। তিনি আরও বলেন, মামলা দায়েরের পর রবিউলকে আদালতে পাঠানো হয়। আদালত তাঁকে জেলহাজতে পাঠিয়ে দেন। পিটুনিতে অসুস্থ থাকায় আদালতে পাঠানোর সময় তাঁর রিমান্ড চাওয়া হয়নি। 
