
রাষ্ট্রদ্রোহ মামলায় বেসরকারি একুশে টেলিভিশনের (ইটিভি) চাকরিচ্যুত সাংবাদিক কনক সারওয়ারকে গতকাল মঙ্গলবার দুপুরে গ্রেপ্তার করেছে ঢাকা মহানগর গোয়েন্দা (ডিবি) পুলিশ। টিভি চ্যানেলটির চেয়ারম্যান আবদুস সালামও একই মামলার আসামি। তিনি বর্তমানে কারাগারে রয়েছেন।গত ৪ জানুয়ারি রাতে যুক্তরাজ্যে অনুষ্ঠিত একটি সভায় বিএনপির সিনিয়র ভাইস চেয়ারম্যান তারেক রহমানের ৫০ মিনিটের একটি বক্তব্য সরাসরি সম্প্রচার করে ইটিভি। এরপর ৬ জানুয়ারি ভোরে কারওয়ান বাজারে ইটিভির কার্যালয়ের নিচ থেকে আবদুস সালামকে ধরে নিয়ে যায় গোয়েন্দা পুলিশ। পরে তাঁকে পর্নোগ্রাফি আইনে দায়ের করা একটি মামলায় গ্রেপ্তার দেখানো হয়। এরপর স্বরাষ্ট্র মন্ত্রণালয়ের অনুমোদন সাপেক্ষে ৭ জানুয়ারি রাজধানীর তেজগাঁও থানায় উপপরিদর্শক (এসআই) বোরহান উদ্দিন বাদী হয়ে রাষ্ট্রদ্রোহের অভিযোগে একটি মামলা করেন। মামলায় বিএনপির সিনিয়র ভাইস চেয়ারম্যান তারেক রহমান, একুশে টিভির চেয়ারম্যান আবদুস সালামসহ আরও চার-পাঁচজন অজ্ঞাতনামা ব্যক্তিকে মামলার আসামি করা হয়। মামলার অভিযোগে বলা হয়, যুক্তরাজ্যে এক প্রতিবাদ সমাবেশে তারেক রহমান প্রধান বিচারপতির প্রতি অবজ্ঞা, বিডিআর বিদ্রোহ নিয়ে সেনাবাহিনীর বিরুদ্ধে উসকানিমূলক বক্তব্য ও বাংলাদেশের সার্বভৌমত্বের প্রতি হুমকি দিয়ে বক্তব্য দেন।ডিবি সূত্র জানায়, কয়েক দফা রিমান্ড শেষে আবদুস সালাম আদালতে ১৬৪ ধারায় স্বীকারোক্তিমূলক জবানবন্দি দেন। ওই জবানবন্দিতে তিনি ঘটনার সঙ্গে ইটিভির সাংবাদিক কনক সারওয়ার জড়িত আছেন বলে উল্লেখ করেন।
