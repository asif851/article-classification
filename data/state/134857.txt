
পাবনার ঈশ্বরদী উপজেলায় যুবদলের কর্মী বিশাল হোসেন হত্যা মামলার অন্যতম আসামি যুবদলের অপর এক কর্মী একরামুল হোসেন খানকে (২৫) গ্রেপ্তার করেছে পুলিশ। শহরের রহিমপুর এলাকার একটি মাদকের আস্তানা থেকে গতকাল শনিবার ভোরে ইয়াবাসহ তাঁকে গ্রেপ্তার করা হয়। গ্রেপ্তারের সময় একরামুলের পরিবারের সদস্যদের আক্রমণে আমবাগান পুলিশ ফাঁড়ির সহকারী শহর উপপরিদর্শক (টিএসআই) মতিউর রহমান ও কনস্টেবল মঞ্জুরুল ইসলাম আহত হন। তাঁদের উপজেলা স্বাস্থ্য কমপ্লেক্সে চিকিৎসা দেওয়া হয়েছে। একরামুলের বিরুদ্ধে মামলার প্রস্তুতি চলছে। 
