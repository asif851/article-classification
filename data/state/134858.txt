
দিনভর কোরবানির পশু নিয়ে তোড়জোড় শেষে ফাঁকা রাজপথে লোকজনের কিছুটা আনাগোনা বেড়েছে। বিকেলের পর থেকে বিভিন্ন দর্শনীয় স্থানে মানুষের ভিড় জমতে শুরু করে। তবে সিনেমা হল, পার্কগুলো একরকম ফাঁকাই। সব শ্রেণির মানুষই আজ কম-বেশি ঈদুল আজহা উদ্‌যাপনে শরিক হয়েছে। পশু কোরবানি থেকে শুরু করে ভাগ-বাঁটোয়ারা, মাংস সংগ্রহ করাসহ সব মিলিয়ে ব্যস্ততা ছিল সবার। তাই বিনোদনকেন্দ্রগুলো ফাঁকাই থেকেছে। হাসনা আক্তার, মরিয়ম ও তানিয়া আক্তার হাতিরঝিলের দিকে রওনা হয়েছেন। বিকেলে সোনারগাঁও মোড়ে কথা হয় পোশাকশ্রমিক এই তিন বান্ধবীর সঙ্গে। হাসনা বলেন, ‘অন্য বছর বাড়িতে যাই। কিন্তু এইবার রাস্তাঘাটের কথা শুইনা যাই নাই। হাতিরঝিলে ঘুরতে যাই।’ ছুটি এলেই শিশু পার্কে ভিড় জমে যায়। ঈদেও ব্যতিক্রম হয় না। তবে ঈদুল আজহায় সে তুলনায় ভিড় জমে না। আজ বিকেলের দিকে শাহবাগের শিশু পার্কে কয়েকটি রাইড চলছিল। বেশির ভাগই ফাঁকা। ঢাকা বিশ্ববিদ্যালয় এলাকাও ফাঁকা ছিল। ধানমন্ডি ৮ নম্বরে লেকে দুপুরের দিকে দেখা যায়, কয়েকজন প্যাডেল বোটে ঘুরছেন। বেশির ভাগই কিশোর। এদের একজন মো. মামুন বলে, তারা চারজন কেরানীগঞ্জ থেকে ঘুরতে এসেছে। নিজেদের বাড়িতে কোরবানি দেওয়া হচ্ছে না। এ ছাড়া অন্য সময় ভিড় থাকে, তাই আজকে সুযোগ পেয়ে চলে এসেছে। সন্ধ্যায় মানিক মিয়া অ্যাভিনিউয়ের সংসদ ভবনের সামনে বেশ জটলা দেখা গেল। পরিবার নিয়ে অনেকেই ঘুরতে বেরিয়েছেন। সিনেমা হলগুলোতে দর্শক কম। বলাকা সিনে ওয়ার্ল্ডে এবার একটি সিনেমা চলছে ‘অহংকার’। বলাকার হাউস ম্যানেজার মো. আকতার বলেন, ‘আজকে দর্শক কম। মাত্র দুইটা শো চলেছে। সাড়ে তিনটার শোতে লোকজন অনেক কম ছিল। তবে সাড়ে ছয়টার শোতে কিছুটা বেড়েছে।’ তিনি বলেন, আজকে দর্শক সংখ্যা সাড়ে চার শ হবে। তবে কাল থেকে দর্শক বাড়বে বলে আশা করছেন।
