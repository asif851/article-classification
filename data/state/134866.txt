
নাটোরের বড়াইগ্রাম উপজেলার বনপাড়া খ্রিষ্টানপল্লির সুনীল গোমেজ হত্যা মামলায় ১২ জঙ্গির বিরুদ্ধে আজ বুধবার আদালতে অভিযোগপত্র দাখিল করা হয়েছে। জেলা গোয়েন্দা পুলিশের পরিদর্শক আবদুল হাই অভিযোগপত্রটি দাখিল করেন।অভিযুক্ত ১২ আসামির সাতজনই ক্রসফায়ারে মারা গেছেন, বাকি পাঁচজনের চারজন পলাতক আছেন। গ্রেপ্তার আছেন একমাত্র আসামি রাজীব গান্ধী ওরফে জাহাঙ্গীর হোসেন ওরফে শান্ত ওরফে টাইগার।অভিযোগপত্র দাখিল উপলক্ষে আজ সকালে নাটোরের পুলিশ সুপার কার্যালয়ে সংবাদ সম্মেলন ডাকা হয়। পুলিশ সুপার (এসপি) বিপ্লব বিজয় তালুকদার সংবাদ সম্মেলনে বলেন, এ মামলায় গ্রেপ্তার রাজীব গান্ধী সুনীল গোমেজকে হত্যার দায় স্বীকার করে আদালতে ১৬৪ ধারায় জবানবন্দি দিয়েছেন। তাঁর জবানবন্দি ও অন্যান্য চাঞ্চল্যকর জঙ্গি হামলা ও হত্যার ঘটনায় গ্রেপ্তার হওয়া আসামিদের দেওয়া জবানবন্দি পর্যালোচনা করে সুনীল গোমেজ হত্যার রহস্য উন্মোচন করা হয়েছে।
তদন্তের কথা উল্লেখ করে এসপি বলেন, দেশে অস্থিতিশীল পরিবেশ সৃষ্টির উদ্দেশ্যে জামাআতুল মুজাহিদীন বাংলাদেশের (জেএমবি) সদস্যরা হিন্দু, বৌদ্ধ, খ্রিষ্টান, বিদেশি ও ভিন্নমতাদর্শী মুসলিম নাগরিকদের হত্যার পরিকল্পনা করে। এ পরিকল্পনার অংশ হিসেবে সুনীলকে হত্যা করা হয়।
মামলার তদন্তকারী কর্মকর্তা পুলিশের পরিদর্শক আবদুল হাই সংবাদ সম্মেলনের পর দুপুরে অভিযোগপত্রটি নাটোরের বড়াইগ্রাম আমলি আদালতে দাখিল করেন। দাখিল শেষে তিনি প্রথম আলোকে বলেন, নিবিড় অনুসন্ধান ও কারিগরি পর্যবেক্ষণ এবং রাজীব গান্ধীর দেওয়া জবানবন্দির ওপর ভিত্তি করে অভিযোগপত্র দেওয়া হয়েছে। অভিযোগপত্রে এই মামলায় গ্রেপ্তার হওয়া অন্যদের মামলার দায় থেকে অব্যাহতির সুপারিশ করা হয়েছে।
গত বছরের ৫ জুন খ্রিষ্টানপল্লির নিজ মুদি দোকানে দুর্বৃত্তরা সুনীল গোমেজকে নৃশংসভাবে কুপিয়ে হত্যা করে চলে যায়। ওই রাতেই নিহত ব্যক্তির মেয়ে স্বপ্না গোমেজ বাদী হয়ে বড়াইগ্রাম থানায় মামলা করেন।
