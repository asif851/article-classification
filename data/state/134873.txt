
ঢাকা-টাঙ্গাইল-–বঙ্গবন্ধু সেতু মহাসড়কে যানজট কমেনি। গতকাল শুক্রবারের মতো আজ শনিবারও চন্দ্রা ত্রিমোড় থেকে গাজীপুরের কালিয়াকৈর উপজেলার সূত্রাপুর পর্যন্ত যানজটের সৃষ্টি হয়েছে। টাঙ্গাইলের মির্জাপুর উপজেলার দেওহাটা থেকে চন্দ্রা পর্যন্ত যানজট চলছে।মহাসড়কে ভোর থেকে গাড়ির দীর্ঘ সারি দেখা গেছে। সকাল সাড়ে ১০টায় শেষ খবর পাওয়া পর্যন্ত জানা যায়, মহাসড়কের কালিয়াকৈর থেকে মির্জাপুর পর্যন্ত স্থবির হয়ে আছে। দুই ঘণ্টা ধরে সেখানে গাড়ি থেমে আছে। পুলিশের মহাপরিদর্শক হাসান মাহমুদ খন্দকার মুঠোফোনে যানজটে আটকে থাকা প্রথম আলোর বিশেষ প্রতিনিধি কামরুল হাসানকে জানান, কালিয়াকৈরের কাছে একটি সড়ক দুর্ঘটনা ঘটেছে। এ কারণে সেখানে যানজট বেড়েছে। দুর্ঘটনাকবলিত বাসটি দ্রুত সরানোর চেষ্টা চলছে বলে তিনি জানান।ঈদ যাত্রায় ভোগান্তি ক্লান্তি আনন্দপুলিশ ও প্রত্যক্ষদর্শীদের ভাষ্য, গাজীপুরের চন্দ্রা ত্রিমোড় থেকে কালিয়াকৈর উপজেলার সূত্রাপুর পর্যন্ত আট কিলোমিটার, চন্দ্রা মোড় থেকে কোনাবাড়ী পর্যন্ত ১০ কিলোমিটার ও চন্দ্রা মোড় থেকে নবীনগরের দিকে সাত কিলোমিটার পর্যন্ত গাড়ির দীর্ঘ সারি দেখা গেছে।বেলা দেড়টার দিকে জানা গেছে, বঙ্গবন্ধু সেতু থেকে হাটিকুমরুল এলাকা পর্যন্ত তীব্র যানজট চলছে। এলোমেলোভাবে গাড়ি চলাচল ও সড়কে বেশি ট্রাক থাকায় যানজট বাড়ছে।
কোনাবাড়ী হাইওয়ে পুলিশের পরিদর্শক শাহরিয়ার আলম সকাল সাড়ে আটটার দিকে জানান, ভোর চারটার দিকে কালিয়াকৈর বাইপাস সড়কে উড়ালসেতুর ওপর গরুবাহী একটি ট্রাক বিকল হয়ে যায়। এ কারণে চন্দ্রা ও আশপাশের এলাকায় যানজটের সৃষ্টি হয়। সকাল সাড়ে সাতটার দিকে রেকার দিয়ে পুলিশ বিকল ট্রাকটি সরিয়ে দেয়। পরে আবার যান চলাচল শুরু হয়। চন্দ্রা থেকে তিন দিকেই গাড়ির চাপ রয়েছে বলে তিনি নিশ্চিত করেছেন।
গোড়াই হাইওয়ে থানার ভারপ্রাপ্ত কর্মকর্তা (ওসি) জোবায়দুল আলম সকাল সাড়ে আটটার দিকে বলেন, গাড়ি ধীরগতিতে চলছে।
ঢাকা-টাঙ্গাইল-বঙ্গবন্ধু সেতু মহাসড়কে আগের চার দিনের মতো গতকালও ছিল সবচেয়ে দীর্ঘ যানজট।

