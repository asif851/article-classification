
সিলেটে জঙ্গি আস্তানায় সেনা অভিযানকালে জঙ্গি হামলায় আহত র‍্যাবের গোয়েন্দা শাখার প্রধান লে. কর্নেল আবুল কালাম আজাদকে উন্নত চিকিৎসার জন্য সিঙ্গাপুরে পাঠানো হবে। আজ রোববার বিকেলে এয়ার অ্যাম্বুলেন্সে করে তাঁকে সেখানে পাঠানো হবে।র‍্যাবের আইন ও গণমাধ্যম শাখার পরিচালক মুফতি মাহমুদ খান প্রথম আলোকে এ কথা জানিয়েছেন।সিলেট মহানগরের দক্ষিণ সুরমায় জঙ্গি আস্তানায় সেনা অভিযানের মধ্যে গতকাল শনিবারের জঙ্গি হামলায় লে. কর্নেল আবুল কালাম আজাদ আহত হন। এতে দুই পুলিশ কর্মকর্তাসহ ছয়জন নিহত হন। শেষ খবর পাওয়া পর্যন্ত সাংবাদিক, পুলিশ, র‍্যাব সদস্যসহ ৫০ জন আহত হয়েছেন।জঙ্গিবিরোধী ওই অভিযানের মধ্যে এই হামলার দায় স্বীকার করেছে জঙ্গিগোষ্ঠী ইসলামিক স্টেট (আইএস)। এই গোষ্ঠীর কথিত বার্তা সংস্থা ‘আমাক’ এই খবর দিয়েছে বলে জানিয়েছে অনলাইনে জঙ্গিদের কার্যক্রম পর্যবেক্ষণকারী যুক্তরাষ্ট্রভিত্তিক প্রতিষ্ঠান সাইট ইন্টেলিজেন্স গ্রুপ।আহত লে. কর্নেল আবুল কালাম আজাদকে রাতেই হেলিকপ্টারে করে ঢাকার সম্মিলিত সামরিক হাসপাতালে (সিএমএইচ) নিয়ে যাওয়া হয়। আহত ব্যক্তিদের মধ্যে আরও আছেন র‍্যাব সদর দপ্তরের মেজর আজাদ। রাতে তাঁকেও ঢাকায় আনা হয়।
আরও পড়ুন: সিলেটে হামলায় আহত ৪৩ জন হাসপাতালে
