
বিএনপির নেতৃত্বাধীন ২০-দলীয় জোটের ডাকা টানা অবরোধ, নাশকতা ও সহিংসতার বিরুদ্ধে জনমত গড়ে তুলতে আজ রোববার ঢাকাসহ সারা দেশে মানববন্ধন করবে আওয়ামী লীগের নেতৃত্বাধীন ১৪ দল।আজ বেলা তিনটা থেকে চারটা পর্যন্ত ঘণ্টাব্যাপী এই মানববন্ধন কর্মসূচি সফল করতে সব রকম প্রস্তুতি নেওয়া হয়েছে। রাজধানীতে গাবতলী থেকে শ্যামপুর পর্যন্ত মানববন্ধন করা হবে। মানববন্ধনের পথ হচ্ছে: গাবতলী থেকে শুরু হয়ে মিরপুর টেকনিক্যাল মোড়, শ্যামলী, আসাদগেট, ধানমন্ডি ২৭ নম্বর, সায়েন্স ল্যাবরেটরি, কাঁটাবন মোড়, শাহবাগ, মৎস্য ভবনের মোড়, পল্টন মোড়, জিরো পয়েন্ট, গুলিস্তান সিনেমা হলের মোড়, বঙ্গভবনের সামনের মোড়, ইত্তেফাক মোড়, সায়েদাবাদের জনপথের মোড় হয়ে যাত্রাবাড়ী-শ্যামপুর পর্যন্ত।মানববন্ধন শেষে ভাসানী স্টেডিয়ামের সামনে সংক্ষিপ্ত সমাবেশ হবে। রাজধানীর প্রতিটি স্থানে ১৪ দলের কেন্দ্রীয় নেতারা বিভিন্ন দলে বিভক্ত হয়ে মানববন্ধনের নেতৃত্ব দেবেন।এই মানববন্ধন সফল করতে গতকাল শনিবার বিকেলে রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে প্রস্তুতি সভা করেছে ১৪ দলের সহযোগী সংগঠনগুলো।
