
মুন্সিগঞ্জের সদর উপজেলার ঢাকা-মুন্সিগঞ্জ-টঙ্গিবাড়ী-লৌহজং সড়কের মুক্তারপুর সেতুর ঢালে গতকাল শনিবার দুপুরে যানবাহন থেকে চাঁদা আদায়কালে দুজনকে আটক করেছে পুলিশ। পুলিশ সূত্রে জানা গেছে, আটক ওই দুই ব্যক্তির নাম রিপন ভূঁইয়া ও রিপন মিয়া। দুজনের বাড়ি সদর উপজেলার দশকানি এলাকায়। গতকাল বেলা দুইটার দিকে একটি পিকআপ ভ্যান থেকে চাঁদা তোলার সময় অতিরিক্ত পুলিশ সুপার আবদুল হালিমের নেতৃত্বে একদল পুলিশ তাঁদের আটক করে। নাম প্রকাশ না করার শর্তে এই রুটে চলাচলকারী একাধিক যানবাহনের চালক প্রথম আলোকে বলেন, প্রতিদিন এই রুট দুই থেকে আড়াই হাজার যানবাহন চলাচল করে। স্থানীয় ট্রাক সড়ক পরিবহন সমিতির নাম ব্যবহার করে প্রায় ছয় মাস ধরে সেতুর ঢালে পণ্যবাহী ট্রাকসহ প্রতিটি যান থেকে ২০-৫০ টাকা করে চাঁদা তোলা হচ্ছিল। চালকেরা আরও অভিযোগ করেন, সেতুর টোল ও আন্তজেলা ট্রাক পরিবহন সমিতির নামে একশ্রেণির চাঁদাবাজকে দুই দফায় টাকা দিতে হয়। এ বিষয়ে গতকাল রাত নয়টার দিকে মুঠোফোনে জানতে চাইলে অতিরিক্ত পুলিশ সুপার আবদুল হালিম প্রথম আলোকে বলেন, যানবাহন থেকে চাঁদা আদায়কালে ওই দুজনকে হাতেনাতে আটক করা হয়। তাঁদের বিরুদ্ধে চাঁদাবাজির মামলা দায়েরের প্রক্রিয়া চলছে।
