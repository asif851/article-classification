
ব্রাহ্মণবাড়িয়ার আখাউড়ায় সিলেট থেকে চট্টগ্রামগামী আন্তনগর উদয়ন এক্সপ্রেস ট্রেনের একটি বগি লাইনচ্যুত হয়েছে। এতে তিনজন যাত্রী সামান্য আহত হয়েছেন।আজ রোববার ভোর পৌনে পাঁচটার দিকে আখাউড়া রেলজংশন ইয়ার্ডে এই দুর্ঘটনা ঘটে।ঘটনার পর থেকে চট্টগ্রাম-সিলেট রুটে ট্রেন চলাচল বন্ধ রয়েছে। তবে ঢাকা-সিলেট ও ঢাকা-চট্টগ্রাম রুটে ট্রেন চলাচল স্বাভাবিক আছে।আখাউড়া রেলজংশনের তত্ত্বাবধায়ক মোতালেব হোসেন বলেন, চাকার যন্ত্রাংশ ভেঙে ট্রেনটির একটি বগি লাইনচ্যুত হয়েছে। বগিটি লাইনচ্যুত হওয়ার স্থান থেকে প্রায় এক কিলোমিটার দূরে গিয়ে ট্রেনটি থামে। এতে রেললাইন ও এক লাইন থেকে অন্য লাইনে যাওয়ার প্রায় পাঁচটি পয়েন্ট ক্ষতিগ্রস্ত হয়েছে। ভেঙে গেছে সাংকেতিক ব্যবস্থাও।দুর্ঘটনায় অন্তত তিনজন যাত্রী সামান্য আহত হয়েছেন বলে প্রত্যক্ষদর্শীরা জানিয়েছেন।দুর্ঘটনার পর আখাউড়া-ঢাকা রেলপথের তিতাস কমিউটার ও আখাউড়া-সিলেট রেলপথের কুশিয়ারা এক্সপ্রেস নামের দুটি ট্রেন আখাউড়ায় আটকা পড়েছে।শেষ খবর পাওয়া পর্যন্ত দুর্ঘটনাকবলিত ট্রেনটি উদ্ধার ও রেললাইন মেরামতের কাজ চলছে।আখাউড়া রেলজংশনের তত্ত্বাবধায়ক মোতালেব হোসেন প্রথম আলোকে বলেন, ঘণ্টা খানেকের মধ্যে ট্রেন চলাচল স্বাভাবিক হবে।এদিকে আন্তনগর ট্রেনটি আখাউড়ায় আটকা পড়ায় দুর্ভোগ পোহাচ্ছেন যাত্রীরা।
