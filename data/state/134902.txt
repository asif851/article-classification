
চাঁপাইনবাবগঞ্জের শিবগঞ্জ উপজেলায় সুইট (পুরো নাম জানা যায়নি) নামের এক ছাত্রলীগের কর্মীর হাত ও পায়ের রগ কেটে দিয়েছে দুর্বৃত্তরা। স্থানীয় আওয়ামী লীগের অভিযোগ ছাত্রশিবিরের কর্মীরা এ ঘটনা ঘটিয়েছে।
আজ সোমবার সন্ধ্যা পৌনে সাতটার দিকে শিবগঞ্জ বাজারে এ ঘটনা ঘটে। সুইট একই উপজেলার বাগানটুলি গ্রামের সেতাউর রহমানের ছেলে।স্থানীয় লোকজন সুইটকে উদ্ধার করে শিবগঞ্জ উপজেলা স্বাস্থ্য কমপ্লেক্সে ভর্তি করান। পরে অবস্থার অবনতি হলে তাঁকে রাজশাহী মেডিকেল কলেজ হাসপাতালে পাঠানো হয়।আওয়ামী লীগের শিবগঞ্জ উপজেলা শাখার সাধারণ সম্পাদক শাহদাত্ হোসেন অভিযোগ করেন, জামায়াত-শিবিরের সন্ত্রাসীরাই ছাত্রলীগের কর্মীর ওপর এ হামলা চালিয়েছে।শিবগঞ্জ থানার ভারপ্রাপ্ত কর্মকর্তা (ওসি) মিজানুর রহমান ঘটনার সত্যতা নিশ্চিত করে জানান, সন্ধ্যায় শিবগঞ্জ মাছ বাজার এলাকায় দুর্বৃত্তরা সুইটের হাত ও পায়ের রগ কেটে দেয়। এ ছাড়া তাঁর মাথায় ধারালো অস্ত্রের আঘাতও আছে।
