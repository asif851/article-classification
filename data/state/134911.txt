
অনুমোদনহীন ওষুধ ও বিকল্প শিশু খাদ্য (ফুড সাপ্লিমেন্ট) বিক্রির দায়ে ওষুধের তিনটি দোকানকে (ফার্মেসি) ৩০ হাজার টাকা জরিমানা করেছেন ভ্রাম্যমাণ আদালত। আজ রোববার নগরের চটেশ্বরী সড়কে জেলা প্রশাসন ও ওষুধ প্রশাসন যৌথভাবে এই অভিযান পরিচালনা করে।
এতে নেতৃত্ব দেন জেলা প্রশাসনের নির্বাহী ম্যাজিস্ট্রেট রুহুল আমিন। সঙ্গে ছিলেন ওষুধ প্রশাসনের কর্মকর্তা ও পুলিশ সদস্য।
অভিযানে অনুমোদনহীন ওষুধ বিক্রির দায়ে জান্নাত ফার্মেসিকে ২০ হাজার টাকা, রাজু মেডিসিনকে পাঁচ হাজার টাকা এবং লিন্নাস ফার্মেসিকে পাঁচ হাজার টাকা জরিমানা করা হয়।
ম্যাজিস্ট্রেট রুহুল আমিন জানান, তিনটি দোকানে ডাক্তারি স্যাম্পল ও ফুড সাপ্লিমেন্টসহ বিভিন্ন অনুমোদনহীন ওষুধ পাওয়া যায়। এ কারণে ১৯৪০ সালের ড্রাগ আইন অনুযায়ী তাদের জরিমানা করা হয়।
এ ছাড়া তিনটি দোকান থেকে লক্ষাধিক টাকার অনুমোদনহীন ওষুধ জব্দ করা হয়েছে বলেও জানান তিনি।
