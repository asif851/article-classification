
মালয়েশিয়ার অভিবাসন বিভাগ মানব পাচার চক্রের হাত থেকে ৫৯ বাংলাদেশিকে উদ্ধার করেছে। গতকাল সোমবার ডেসা পেতালিং এলাকায় অভিযান চালিয়ে তাঁদের উদ্ধার করা হয় বলে দেশটির দ্য নিউ স্ট্রেট টাইমস পত্রিকার খবরে জানানো হয়েছে।মালয়েশিয়ার অভিবাসন বিভাগের মহাপরিচালক মুস্তাফার আলী বলেন, স্থানীয় সময় সোমবার ভোর চারটার দিকে ডেসা পেতালিংয়ের দুটি ভবনে আইন প্রয়োগকারী সংস্থার একটি দল অভিযান চালায়। এ সময় তদন্তের স্বার্থে এক বাংলাদেশিকে আটক করা হয়। ধারণা করা হচ্ছে, তিনি বাংলাদেশি কর্মীদের এখানে আনা ও এখানে তাঁদের সহযোগীদের হাতে তুলে দিতে দালাল হিসেবে কাজ করছিলেন।মুস্তাফার আলী আজ মঙ্গলবার এক বিবৃতিতে বলেন, ‘পাচারের শিকার বাংলাদেশিদের মোবাইল ফোন, পাসপোর্ট ও নগদ অর্থ ওই চক্রের লোকেরা জোর করে রেখে দিয়েছে। তাঁদের ফোনে কথা বলার সুযোগ দেওয়া হয়নি।’ মুস্তাফার আরও বলেন, কথামতো না চললে বা পালিয়ে যাওয়ার চেষ্টা করলে তাঁদের শারীরিক ক্ষতি করারও হুমকি দিত মানব পাচার চক্রের লোকজন। পাচারের শিকার বাংলাদেশিদের মালয়েশিয়ায় নেওয়ার জন্য ভালো বেতনের লোভ দেখানো হতো। মুস্তাফার আলী জানান, ওই বাংলাদেশিদের প্রতি মাসে ১৮ থেকে ২০ হাজার রিঙ্গিত বেতন দেওয়ার লোভ দেখানো হয়। তাঁদের বাংলাদেশ থেকে বিমানে করে ইন্দোনেশিয়ার জাকার্তায় নেওয়া হয়। সেখান থেকে নৌকায় করে মালয়েশিয়ায় আনে ওই পাচারকারী চক্র।
