
নারীর প্রতি সহিংসতার সবচেয়ে ভয়ংকর একটি হচ্ছে অ্যাসিড-সন্ত্রাস। অ্যাসিড-সন্ত্রাসের শিকার নারীর শুধু রূপ-সৌন্দর্য ও চেহারা নষ্ট হয় না; মানসিক, সামাজিক ও আর্থিক সংকটও তৈরি হয়।
অ্যাসিড-সহিংসতা বন্ধ করতে কঠোর আইনি উদ্যোগের পাশাপাশি আক্রান্ত নারীদের চিকিৎসা, পুনর্বাসন, ন্যায়বিচার নিশ্চিত করতে আইনি সহায়তা, দ্রুত মামলা নিষ্পত্তি, বাদী ও সাক্ষীদের নিরাপত্তা নিশ্চিত করা এবং আসামিদের দৃষ্টান্তমূলক শাস্তি নিশ্চিত করা দরকার। অ্যাসিড-সন্ত্রাসীদের সামাজিকভাবে বয়কট করতে তাদের পক্ষ নিয়ে আদালতে মামলা পরিচালনা থেকেও আইনজীবীদের বিরত থাকা প্রয়োজন।
অ্যাসিডদগ্ধ নারীদের জন্য প্রথম আলো সহায়ক তহবিলের উদ্যোগে গতকাল শনিবার বগুড়ায় অনুষ্ঠিত ‘বগুড়ায় আমরা রুখব অ্যাসিড-সন্ত্রাস’ শীর্ষক মুক্ত আলোচনায় এসব কথা বলেন বগুড়ার জেলা প্রশাসক মো. আশরাফ উদ্দিন। শহরের করতোয়া মাল্টিমিডিয়া স্কুল অ্যান্ড কলেজ মিলনায়তনে বিকেল তিনটায় অনুষ্ঠিত হয় এই সংলাপ।
অন্যদিকে অ্যাসিডদগ্ধ নারীদের সুন্দর জীবন, পুনর্বাসন, মামলার দ্রুত নিষ্পত্তি, অপরাধীদের শাস্তি নিশ্চিত করতে আইনি সহায়তার জন্য আইনজীবীদের পক্ষ থেকে মানবিক সেবা সহায়তা সেল গঠনের উদ্যোগ নেওয়া প্রয়োজন বলে মন্তব্য করেন বগুড়ার সরকারি আজিজুল হক কলেজের অধ্যক্ষ সামস্-উল-আলম। তিনি বলেন, হাত বাড়ালেই অ্যাসিড মিলছে। যত্রতত্র অ্যাসিড বিক্রি বন্ধে কঠোর আইন প্রয়োগ প্রয়োজন।
পারসোনা বিউটি কেয়ারের সিইও কানিজ আলমাস খান বলেন, অ্যাসিডদগ্ধ নারীদের সাহস, আত্মবিশ্বাস এবং দুর্বার শক্তি নিয়ে ঘুরে দাঁড়াতে হবে। মনে রাখতে হবে, রূপ-সৌন্দর্য নষ্ট হলেও জীবন শেষ হয়নি। নিজের শিক্ষা ও অভিজ্ঞতাকে কাজে লাগিয়ে ঘুরে দাঁড়াতে হবে।
বগুড়ার দৈনিক করতোয়া পত্রিকার সম্পাদক মোজাম্মেল হক বলেন, অ্যাসিড-সহিংসতার শিকার নারীদের পাশে দাঁড়ানোসহ সব সামাজিক উদ্যোগে প্রথম আলোর পাশে থাকবেন তিনি।
প্রথম আলোর সহযোগী সম্পাদক আব্দুল কাইয়ুম বলেন, প্রথম আলো অ্যাসিড-সহিংসতা বন্ধ করতে সচেতনতামূলক নানা কার্যক্রমের পাশাপাশি অ্যাসিডদগ্ধ নারীদের পুনর্বাসনে কাজ করে যাচ্ছে। তিনি বগুড়ার অ্যাসিডদগ্ধ ১১৬ জন নারীর মধ্যে ৬ জনকে শিক্ষাবৃত্তি প্রদানের ঘোষণা দেন।
মুক্ত আলোচনায় অংশ নেন বগুড়ার অতিরিক্ত জেলা প্রশাসক সুফিয়া নাজিম, অতিরিক্ত পুলিশ সুপার আবদুল জলিল, সদর উপজেলা পরিষদের চেয়ারম্যান আলী আজগর তালুকদার, বাংলাদেশ বার কাউন্সিলের সদস্য রেজাউল করিম, বগুড়া আদালতের সরকারি কৌঁসুলি আবদুল মতিন, নারী ও শিশু নির্যাতন দমন ট্রাইব্যুনাল-২-এর পিপি নরেশ মুখার্জি, বগুড়া প্রেসক্লাবের সাধারণ সম্পাদক আরিফ রেহমান, জাতীয় দলের ক্রিকেটার মুশফিকুর রহিমের বাবা মাহবুব হামিদ, সরকারি বালিকা উচ্চবিদ্যালয়ের প্রধান শিক্ষক রাবেয়া খাতুন, লাইট হাউসের প্রধান নির্বাহী হারুন অর রশিদ, প্রথম আলো ট্রাস্টের প্রধান পরিচালন কর্মকর্তা আজিজা আহমেদ প্রমুখ।
অ্যাসিডদগ্ধ নারীদের মধ্যে তাঁদের দুঃসহ জীবন-যন্ত্রণার কাহিনি শোনান রাজধানীর সরকারি তিতুমীর কলেজের সম্মান শ্রেণির ছাত্রী নুসরাত জাহান ওরফে সুইটি, রোমানা আকতার, সুরাইয়া পারভিন ও সেলিনা বেগম।
এ উদ্যোগের প্রতি সংহতি ও দগ্ধ নারীদের প্রতি সহানুভূতি জানান জাতীয় প্রমীলা ক্রিকেট দলের খেলোয়াড় খাদিজাতুল কুবরা, শারমিনসহ সাত নারী ক্রিকেটার। মুক্ত আলোচনায় সমাজের নানা শ্রেণি-পেশার মানুষ অংশ নেন।
অনুষ্ঠান শেষে অ্যাসিডদগ্ধ ছয় শিক্ষার্থীকে শিক্ষাবৃত্তির চেক দেওয়া হয় এবং ৬০ জন অ্যাসিডদগ্ধ নারীর হাতে উপহারসামগ্রী তুলে দেওয়া হয়।
 
