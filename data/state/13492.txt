
জামায়াতে ইসলামীর নায়েবে আমির এ কে এম ইউসুফের বিরুদ্ধে মানবতাবিরোধী অপরাধের মামলায় অভিযোগের বিষয়ে আসামিপক্ষের শুনানির তারিখ ২২ জুলাই পুনর্নির্ধারণ করেছেন আন্তর্জাতিক অপরাধ ট্রাইব্যুনাল-২। আজ বৃহস্পতিবার বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২ এই তারিখ নির্ধারণ করেন। আজ ওই মামলার আসামিপক্ষের শুনানির তারিখ ছিল। আসামিপক্ষের সহকারী আইনজীবী গাজী এম এইচ তামিম আজ শুনানির জন্য সময় চেয়ে ট্রাইব্যুনালে আবেদন জানান। এর পরিপ্রেক্ষিতে ২২ জুলাই শুনানির তারিখ ধার্য করেন ট্রাইব্যুনাল। আজ আদালতে আসামির কাঠগড়ায় ইউসুফ উপস্থিত ছিলেন।এর আগে রাষ্ট্রপক্ষের আবেদনের পরিপ্রেক্ষিতে ১ জুলাই  ট্রাইব্যুনাল-১ ইউসুফের বিরুদ্ধে করা মামলাটি দ্রুত নিষ্পত্তির জন্য ট্রাইব্যুনাল-২-এ স্থানান্তর করেন।গত ৮ মে রাষ্ট্রপক্ষ ইউসুফের বিরুদ্ধে  আনুষ্ঠানিক অভিযোগ দাখিল করে তাঁকে গ্রেপ্তারের আবেদন জানায়। তাঁর বিরুদ্ধে মুক্তিযুদ্ধ চলাকালে গণহত্যার সাতটিসহ মোট ১৫টি অভিযোগ আনা হয়েছে। ১২ মে ট্রাইব্যুনাল-১ তাঁর বিরুদ্ধে গ্রেপ্তারি পরোয়ানা জারি করলে আইনশৃঙ্খলা রক্ষাকারী বাহিনী তাঁকে গ্রেপ্তার করে। পরে ট্রাইব্যুনাল জামিনের আবেদন খারিজ করে তাঁকে কারাগারে পাঠানোর নির্দেশ দেন।
 
