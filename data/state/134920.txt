
ময়মনসিংহের গৌরীপুর উপজেলার গৌরীপুর-শ্যামগঞ্জ সড়কের গাভিশিমুল এলাকায় একটি কালভার্ট গত সোমবার দেবে গেছে। এতে ওই সড়ক দিয়ে ভারী যান চলাচল বন্ধ রয়েছে। তবে ঝুঁকি নিয়ে ছোট ও মাঝারি যান চলাচল করায় যেকোনো সময় দুর্ঘটনা ঘটতে পারে বলে আশঙ্কা করছে এলাকাবাসী। এ অবস্থায় তাঁরা দ্রুত এটি সংস্কার করার দাবি জানিয়েছে।গৌরীপুর উপজেলা প্রকৌশলী ও স্থানীয় সূত্রে জানা যায়, গৌরীপুর-শ্যামগঞ্জ সড়কটি ময়মনসিংহের গৌরীপুর ও ঈশ্বরগঞ্জ উপজেলার সঙ্গে নেত্রকোনা জেলাকে সংযুক্ত করেছে। সড়কটি দিয়ে প্রতিদিন সিএনজিচালিত অটোরিকশা, লেগুনা, ইজিবাইকসহ ছোট-বড় অসংখ্য যানবাহন চলাচল করে। এর ওপর দিয়ে মাঝেমধ্যে মালবাহী ট্রাকও চলাচল করে। গত সোমবার ভোরে ওই সড়কের গাভিশিমুল এলাকার কালভার্ট হঠাৎ করেই দেবে যায়। এরপর থেকে ওই সড়কে শুধু ইজিবাইক ও রিকশার মতো হালকা যানবাহন চলাচল করছে। এতে বেশ দুর্ভোগে পড়েছে হাজার হাজার মানুষ।গৌরীপুর উপজেলা মটরযান কর্মচারী ইউনিয়নের সভাপতি মো. আহসান উল্লাহ বলেন, কালভার্টটি দেবে যাওয়ায় গত সোমবার থেকে গৌরীপুর-শ্যামগঞ্জ সড়ক দিয়ে ভারী যান চলাচল বন্ধ রয়েছে। এতে পরিবহন মালিক, শ্রমিক ও ব্যবসায়ীরা ক্ষতিগ্রস্ত হচ্ছে।স্থানীয় ব্যক্তিরা জানান, দুর্ঘটনা এড়াতে যানবাহন চালক ও পথচারীদের সতর্ক করতে কালভার্টের দেবে যাওয়া অংশে বাঁশের খুঁটি পুঁতে লাল কাপড় বেঁধে দেওয়া হয়েছে। এ ছাড়া গ্রামবাসী হালকা যানবাহনের চালকদের সতর্ক করছে।গৌরীপুর উপজেলা প্রকৌশলী ফজলুল হক বলেন, ‘কালভার্ট দেবে যাওয়ার খবর পেয়ে আমরা ঘটনাস্থল পরিদর্শন করেছি। দ্রুত কালভার্টটি মেরামতের উদ্যোগ নেওয়া হবে।’
