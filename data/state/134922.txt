
ঢাকা-চট্টগ্রাম মহাসড়কের কুমিল্লার চৌদ্দগ্রাম উপজেলার নোয়াবাজার এলাকায় সড়ক দুর্ঘটনায় চার ব্যক্তি মারা গেছেন। আজ রাত সাড়ে আটটার দিকে একটি যাত্রীবাহী বাস দাঁড়িয়ে থাকা একটি ট্রাককে ধাক্কা দিলে এ দুর্ঘটনা ঘটে। এতে অন্তত ১০ জন আহত হয়েছেন।
চৌদ্দগ্রাম থানার ভারপ্রাপ্ত কর্মকর্তা (ওসি) উত্তম কুমার চক্রবর্তী প্রথম আলোকে বলেন, চট্টগ্রাম থেকে পিরোজপুরগামী বাসটি ঢাকা-চট্টগ্রাম মহাসড়কের ওপর দাঁড়ানো একটি ট্রাকে সজোরে ধাক্কা মারে। এতে বাসের সামনের অংশ দুমড়েমুচড়ে যায়। এ সময় বাসে ১৪ জন যাত্রী আহত হন। এদের মধ্যে দুজনকে চৌদ্দগ্রাম উপজেলা স্বাস্থ্য কমপ্লেক্সে এবং দুজনকে কুমিল্লা মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁদের মৃত ঘোষণা করেন। আহত ব্যক্তিরা কুমিল্লা ও চৌদ্দগ্রামের বিভিন্ন হাসপাতালে চিকিৎসাধীন আছেন।
নিহত দুজনের পরিচয় পাওয়া গেছে। তাঁরা হলেন বাগেরহাটের মোরেলগঞ্জ উপজেলার আনসার ফকির ওরফে রাসেল ও বাগেরহাট সদর উপজেলার সুজন মিয়া।
চৌদ্দগ্রাম থানার ভারপ্রাপ্ত কর্মকর্তা (ওসি) উত্তম কুমার চক্রবর্তী ঘটনার সত্যতা নিশ্চিত করেছেন।
