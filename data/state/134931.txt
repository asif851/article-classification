
ইন্টার পার্লামেন্ট ইউনিয়নের (আইপিইউ) সভাপতি ও বাংলাদেশ জাতীয় সংসদের সদস্য সাবের হোসেন চৌধুরীকে রাশিয়ার রাষ্ট্রীয় পদক অর্ডেন দ্রুঝবি (বন্ধুত্বের পদক) প্রদান করা হয়েছে। গতকাল শনিবার সেন্ট পিটার্সবার্গে রাশিয়ার প্রেসিডেন্ট ভ্লাদিমির পুতিন এই পদক তুলে দেন।
রুশ গণমাধ্যমের খবরে বলা হয়, রাশিয়ার ফেডারেল অ্যাসেম্বলির সঙ্গে আন্তসংসদীয় সম্পর্ক উন্নয়ন, সহযোগিতা ও পারস্পরিক সমঝোতা শক্তিশালী করতে গুরুত্বপূর্ণ অবদান রাখায় সাবের হোসেন চৌধুরীকে রাশিয়ার পক্ষ থেকে এই রাষ্ট্রীয় সম্মানে ভূষিত করা হয়। রাশিয়ার সরকারি-বেসরকারি গণমাধ্যমে এ খবর গুরুত্বের সঙ্গে প্রচার করা হয়।
রাশিয়ার পেয়ারভি (চ্যানেল ওয়ান) টিভি চ্যানেলে প্রচারিত খবরে দেখা যায়, সাবের হোসেন চৌধুরীর কোটে পদকটি পরিয়ে দেন ভ্লাদিমির পুতিন। পরে দুজন করমর্দনরত অবস্থায় হাস্যোজ্জ্বল ভঙ্গিতে ছবি তোলেন।
ক্রেমলিন থেকে ঘোষিত এই পদককে রাশিয়ায় অত্যন্ত সম্মানজনক পদক হিসেবে বিবেচনা করা হয়। রাশিয়া ও অনেক দেশের নামীদামি ব্যক্তিরা এ পদক পেয়েছেন। বিভিন্ন খাতে রাশিয়ার সঙ্গে সম্পর্ক উন্নয়নে বিশেষ অবদান রেখে চলেছেন—এমন বিদেশি নাগরিক কিংবা রুশ সমাজের মঙ্গলের জন্য নিরলস কাজ করেছেন—এমন দেশি-বিদেশি নাগরিকদের অর্ডেন দ্রুঝবি পদক দেওয়া হয়।
২০০৯ সাল থেকে সাবের হোসেন চৌধুরী আইপিইউয়ের কাজে অংশ নেন। ২০১৪ সালের অক্টোবরে পরবর্তী তিন বছরের জন্য তিনি আইপিইউয়ের সভাপতি নির্বাচিত হন। এই বছরের অক্টোবরে মেয়াদ শেষ হওয়ার কথা। সেন্ট পিটার্সবার্গে শুরু হওয়া ১৩৭তম সম্মেলনে আইপিইউয়ের নতুন সভাপতির নাম ঘোষণা করা হবে। সম্মেলন শেষ হবে ১৮ অক্টোবর।
 
