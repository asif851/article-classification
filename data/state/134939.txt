
মানবতাবিরোধী অপরাধের মামলায় মৌলভীবাজারের রাজনগরের পাঁচ আসামির মধ্যে দুজনকে মৃত্যুদণ্ড ও তিনজনকে আমৃত্যু কারাদণ্ডাদেশ দেওয়া হয়েছে। আন্তর্জাতিক অপরাধ ট্রাইব্যুনালের চেয়ারম্যান বিচারপতি মো. শাহিনুর ইসলামের নেতৃত্বাধীন তিন সদস্যের ট্রাইব্যুনাল আজ বুধবার এ রায় দেন।মানবতাবিরোধী অপরাধের বিচারে ট্রাইব্যুনাল গঠনের পর এটি ৩০তম মামলার রায় এবং চলতি বছরের প্রথম রায়।মৃত্যুদণ্ড পাওয়া দুই আসামি হলেন ওজায়ের আহমেদ চৌধুরী ও মো. নেছার আলী। আর আমৃত্যু কারাদণ্ডাদেশ পাওয়া তিন আসামি হলেন সামছুল হোসেন তরফদার ওরফে আশরাফ, ইউনুছ আহমেদ ও মোবারক মিয়া। তাঁদের মধ্যে ইউনুছ আহমেদ ও ওজায়ের আহমেদ চৌধুরী কারাগারে আছেন। আর বাকিরা পলাতক।আন্তর্জাতিক অপরাধ ট্রাইব্যুনালের চেয়ারম্যান বিচারপতি মো. শাহিনুর ইসলামের নেতৃত্বে তিন সদস্যের বিচারিক প্যানেল প্রসিকিউশন ও আসামিপক্ষের যুক্তিতর্ক শুনানি শেষে গত বছরের ২০ নভেম্বর মামলাটি রায়ের জন্য অপেক্ষমাণ (সিএভি) রেখে আদেশ দেন। আসামিদের বিরুদ্ধে মুক্তিযুদ্ধের সময় হত্যা, গণহত্যা, আটক, অগ্নিসংযোগ ও লুটপাটের পাঁচটি অভিযোগ ছিল।
