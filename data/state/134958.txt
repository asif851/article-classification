
১৮ দলের সমাবেশ শেষে রাজধানীর ফার্মগেট এলাকায় একটি যাত্রীবাহী বাসে আগুন দেওয়া হয়েছে। আজ শুক্রবার সন্ধ্যা ছয়টার দিকে এ ঘটনা ঘটে।প্রত্যক্ষদর্শী ও পুলিশ জানায়, সন্ধ্যা ছয়টার দিকে ফার্মগেটের হোটেল সুপারস্টারের সামনের সড়কে মিরপুরগামী ইটিসি ট্রান্সপোর্ট কোম্পানি লিমিটেডের একটি বাসে আগুন দেওয়া হয়।পুলিশের তেজগাঁও এলাকার ট্রাফিক পরিদর্শক (টিআই) ফায়েজুর রহমান প্রথম আলো ডটকমকে বলেন, ১৮ দলের নেতা-কর্মীরা সমাবেশ থেকে ফেরার পথে বাসটিতে আগুন দিতে পারেন। তবে পুলিশ কাউকে আটক করতে পারেনি।এ দিকে সমাবেশে যোগ দেওয়ার পথে মিছিল থেকে রাজধানীর মিরপুর ১০ নম্বরে একটি বাস ভাঙচুর এবং সেগুনবাগিচায় একটি প্রাইভেট কারে আগুন দেওয়া হয়।ঢাকা মহানগর গোয়েন্দা পুলিশের (ডিবি) অতিরিক্ত উপকমিশনার মোহাম্মদ আবদুর রাকিব প্রথম আলো ডটকমকে জানান, বেলা তিনটার দিকে সেগুনবাগিচায় কাঁচাবাজারের কাছে একটি প্রাইভেট কারে আগুন দেন মিছিলে থাকা ১৮ দলের কর্মী-সমর্থকেরা।পুলিশের নিয়ন্ত্রণকক্ষ থেকে জানানো হয়, বেলা সাড়ে তিনটার দিকে মিরপুর ১০ নম্বরে মিছিল থেকে বাস ভাঙচুর করেন ১৮ দলের কর্মী-সমর্থকেরা।
