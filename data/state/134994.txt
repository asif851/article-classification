
সাবেক প্রধান বিচারপতি ও সাবেক তত্ত্বাবধায়ক সরকারের প্রধান উপদেষ্টা বিচারপতি মুহাম্মদ হাবিবুর রহমানের প্রথম মৃত্যুবার্ষিকী আজ ১১ জানুয়ারি। গত বছরের এই দিনে ৮৫ বছর বয়সে তিনি পৃথিবী থেকে চিরবিদায় নেন।বহু গুণের অধিকারী বিচারপতি হাবিবুর রহমান তাঁর মেধা ও পাণ্ডিত্য দিয়ে জাতির ‘অভিভাবক-স্বরূপ’ মর্যাদা লাভ করেছিলেন। তিনি ছিলেন একাধারে শিক্ষক, বিচারক ও লেখক। শিক্ষা গ্রহণ করেছেন ঢাকা বিশ্ববিদ্যালয়, অক্সফোর্ড ইউনিভার্সিটি ও লিংকনস ইনে। বিশ্ববিদ্যালয়ে শিক্ষকতা দিয়ে প্রাতিষ্ঠানিক কর্মজীবন শুরু করলেও পরে আইন পেশায় চলে যান। ১৯৭৬ সালে উচ্চ আদালতে বিচারক হিসেবে যোগ দেন, আর ১৯৯৫ সালে দেশের প্রধান বিচারপতি হিসেবে অবসর নেন।কৌতূহলের পাশাপাশি বিচারপতি হাবিবুর রহমান হয়ে উঠেছিলেন দেশের রাজনৈতিক সংকটের অন্যতম ভরসাস্থল। প্রধান বিচারপতি হিসেবে অবসর নেওয়ার পর ১৯৯৬ সালের নির্বাচনের আগে তিনি তৎকালীন তত্ত্বাবধায়ক সরকারের প্রধান উপদেষ্টা হিসেবে নিযুক্ত হয়েছিলেন। সেই সময় রাজনৈতিক পরিস্থিতি ছিল উত্তাল ও ঝুঁকিপূর্ণ। কিন্তু সব ধরনের ঝুঁকি উপেক্ষা করে বিচারপতি হাবিবুর রহমান প্রধান উপদেষ্টার দায়িত্ব নেন এবং সুচারুভাবে তাঁর দায়িত্ব পালন করেন। তাঁর নেতৃত্বে ও দিকনির্দেশনায় সফলভাবে সপ্তম জাতীয় সংসদ নির্বাচন অনুষ্ঠিত হয়।মননশীল লেখক হিসেবে বিচারপতি হাবিবুর রহমান এক অনন্য উচ্চতা লাভ করেছিলেন। পবিত্র কোরআন শরিফের কাব্যময় অনুবাদ করেছিলেন তিনি। কোরআন শরিফের বিষয়ভিত্তিক উদ্ধৃতি নিয়ে লেখেন কোরানসূত্র। বাংলা ভাষার ওপর ছিল তাঁর অসাধারণ দখল, অভিধান প্রণয়নে তাঁর বিশেষ আগ্রহ ছিল। রবীন্দ্রনাথ ঠাকুর ছিলেন তাঁর গবেষণার অন্যতম বিষয়। ৭০টির বেশি বইয়ের লেখক বিচারপতি হাবিবুর রহমান ১৯৮৪ সালে বাংলা একাডেমি পুরস্কার ও ২০০৭ সালে একুশে পদক অর্জন করেন। এ ছাড়া দেশি-বিদেশি অসংখ্য খেতাব ও সম্মানে তিনি ভূষিত হয়েছেন।
