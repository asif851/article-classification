
নোয়াখালীর বেগমগঞ্জের গোপালপুর ইউনিয়নে মক্তবের শিশু ছাত্রীকে শিক্ষক কর্তৃক ধর্ষণের চেষ্টার অভিযোগ পাওয়া গেছে। ঘটনাটি ঘটেছে গতকাল সোমবার সকালে।এ ঘটনায় অভিযুক্ত শিক্ষক জহিরুল ইসলামকে (২৩) স্থানীয় জনতা আটক করে পুলিশে সোপর্দ করেছে।পুলিশ ও স্থানীয় সূত্রে জানা গেছে, গতকাল সকালে ওই ইউনিয়নের চান কাসিমপুর এলাকার একটি মক্তবে আরবি পড়তে আসে আশপাশের বাড়ির শিশুরা। সকাল সাড়ে আটটার দিকে মাদ্রাসা ছুটি দেওয়ার পর শিক্ষক জহিরুল ইসলাম মাদ্রাসায় পড়তে আসা ছয় বছরের এক শিশুকে কৌশলে তাঁর কক্ষে ডেকে নিয়ে ধর্ষণের চেষ্টা করেন। এ সময় শিশুর চিৎকারে আশপাশের লোকজন এলে শিক্ষক জহিরুল পালিয়ে যান। পরে পরিবারের লোকজন এসে শিশুটিকে উদ্ধার করে নোয়াখালী মেডিকেল কলেজ হাসপাতালে ভর্তি করে। এ ঘটনার পর গতকাল দুপুরে স্থানীয় ব্যক্তিরা ওই মাদ্রাসার শিক্ষক জহিরুলের পার্শ্ববর্তী জিরতলী গ্রামের বাড়িতে গিয়ে তাঁকে ধরে পুলিশে সোপর্দ করেন। জহিরুল ওই গ্রামের মৃত রফিকুল ইসলামের ছেলে এবং কালিকাপুর দারুল উলুম কওমী মাদ্রাসার ছাত্র। তিনি ওই মক্তবে প্রতিদিন সকালে শিশুদের আরবি পড়াতেন।জানতে চাইলে ঘটনার সত্যতা নিশ্চিত করেন বেগমগঞ্জ মডেল থানার ভারপ্রাপ্ত কর্মকর্তা (ওসি) মো. নাজিম উদ্দিন। প্রথম আলোকে তিনি বলেন, অভিযুক্ত মক্তবের শিক্ষক জহিরুলকে আটক করে স্থানীয় ব্যক্তিরা থানায় সোপর্দ করেছেন। ঘটনার বিষয়ে থানায় মামলা দায়েরের প্রস্তুতি চলছে।
