
রাজধানীর শাহবাগে শিশুপার্কের সামনে গত ২৮ নভেম্বর বৃহস্পতিবার বিহঙ্গ পরিবহনের একটি যাত্রীবাহী বাসে আগুন দেওয়ার ঘটনায় ছাত্রদলের নেতাসহ দুজনকে আটক করেছে পুলিশ। আজ শনিবার ঢাকা মহানগর পুলিশের এক বিজ্ঞপ্তিতে এ কথা জানানো হয়।
গ্রেপ্তার হওয়া ব্যক্তিরা হলেন উজ্জ্বল হোসেন (২৬) ও সোহেল চান (২৮)। উজ্জ্বল ৭০ নম্বর ওয়ার্ড ছাত্রদলের সভাপতি। সোহেল চান ছাত্রদলের কর্মী।
বিজ্ঞপ্তিতে জানানো হয়, গতকাল দিবাগত রাত আড়াইটার দিকে শান্তিনগর ও বংশাল এলাকা থেকে এ দুজনকে গ্রেপ্তার করা হয়। প্রাথমিক জিজ্ঞাসাবাদের সময় তাঁরা ঢাকা মহানগর পুলিশের গোয়েন্দা শাখার (ডিবি) কাছে বাসে পেট্রলবোমা হামলার কথা স্বীকার করেছেন।
এ ঘটনায় এ পর্যন্ত তিনজনকে গ্রেপ্তার করা হলো। এর আগে ২ ডিসেম্বর সাব্বির নামের একজনকে রাজধানীর লালবাগ এলাকা থেকে গ্রেপ্তার করা হয়।
শাহবাগে বাসে আগুন দেওয়ার ওই ঘটনায় ১৯ জন দগ্ধ হন। এ ঘটনায় ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় এ পর্যন্ত তিনজন মারা গেছেন।
