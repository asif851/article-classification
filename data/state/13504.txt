
ঢাকা পলিটেকনিক ইনস্টিটিউটে গতকাল বৃহস্পতিবার দুপুরে ছাত্রলীগের দুই পক্ষে সংঘর্ষে অন্তত ১০ জন আহত হয়েছেন।
পুলিশ ও পলিটেকনিক সূত্র জানায়, ঢাকা পলিটেকনিক ইনস্টিটিউট শাখা ছাত্রলীগের সাধারণ সম্পাদক রাকিবুল ইসলামের অনুসারীদের সঙ্গে সাইফুল ইসলাম নামের এক শিক্ষার্থীর বিরোধ ছিল। গতকাল দুপুরে সাধারণ সম্পাদকের সমর্থকেরা সাইফুলের ওপর চড়াও হন। এ সময় সভাপতির সমর্থকেরা তাঁদের বাধা দিলে দুই পক্ষের মধ্যে হাতাহাতির একপর্যায়ে উভয় পক্ষ ধারালো অস্ত্র ও লাঠিসোঁটা নিয়ে সংঘর্ষে লিপ্ত হয়। এতে উভয় পক্ষের অন্তত ১০ জন আহত হন। তাঁদের মধ্যে সভাপতির অনুসারী রাসেল, রাজু, মেহেদী, রাজীব, শাফি, সঞ্জু, হিমু, মাসুম ও জুয়েলকে স্থানীয় হাসপাতালে চিকিৎসা দেওয়া হয়েছে।
ইনস্টিটিউট শাখা ছাত্রলীগের সভাপতি জাকির হোসেন বলেন, কিছুদিন আগে সাধারণ সম্পাদক রাকিবুলের কয়েকজন সমর্থক পলিটেকনিকের শিক্ষার্থী সাইফুলের মুঠোফোন ও মানিব্যাগ ছিনতাই করেন। এ ঘটনায় সাইফুল তেজগাঁও শিল্পাঞ্চল থানায় মামলা করলে পুলিশ সাতজনকে গ্রেপ্তার করে। এতে ক্ষিপ্ত হয়ে সাধারণ সম্পাদকের সমর্থকেরা পরীক্ষার হলে ঢুকে সাইফুলকে অপহরণের চেষ্টা চালান। এতে বাধা দিতে গেলে তাঁর (সভাপতি) কর্মীদের ওপর হামলা চালানো হয়।
তবে সাধারণ সম্পাদক রাকিবুল ইসলাম বলেন, ‘সভাপতি জাকির ভাইয়ের কারণে একটি সমস্যা হয়েছিল। আমরা মিটিয়ে ফেলেছি। তা ছাড়া শিক্ষাপ্রতিষ্ঠানে ছোটখাটো এ রকমের ঘটনা ঘটে।’  
পুলিশের তেজগাঁও বিভাগের উপকমিশনার বিপ্লব কুমার সরকার বলেন, ঘটনার সঙ্গে জড়িতদের গ্রেপ্তারে অভিযান চলছে।
