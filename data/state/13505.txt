
রাজধানীর শনির আখড়ায় গতকাল বুধবার এক যুবক চাপাতি দিয়ে এক দম্পতিসহ ছয় প্রতিবেশীকে কুপিয়েছেন। ওই দম্পতিকে গুরুতর আহত অবস্থায় জাতীয় হৃদরোগ ইনস্টিটিউট ও হাসপাতালে ভর্তি করা হয়েছে।পুলিশ হামলাকারী যুবক রকি আহমেদকে আটক করেছে।পুলিশ ও আহত ব্যক্তিরা বলেন, রকি মাদকাসক্ত। তিনি শনির আখড়ার জাপানি বাজার-সংলগ্ন স্মৃতিধারা এলাকায় থাকেন। গতকাল বেলা পৌনে একটার দিকে তিনি নেশাগ্রস্ত অবস্থায় চাপাতি নিয়ে প্রতিবেশীদের ঘরে ঢুকে কোপাতে থাকেন। একপর্যায়ে আবদুল আলীম (৪০) ও সুমি আক্তার (২৭) হামলা থেকে প্রতিবেশীদের রক্ষা করতে গেলে রকি তাঁদের এলোপাতাড়ি কোপান। এতে ওই দুজনের দুই হাত ও পায়ের রগ কেটে যায়। হামলায় আরও চারজন আহত হন। রক্তাক্ত অবস্থায় আলীম ও সুমিকে ঢাকা মেডিকেল কলেজ হাসপাতালে নেওয়া হয়। চিকিৎসকেরা রক্তনালি ক্ষতিগ্রস্ত হয়ে থাকতে পারে এমন আশঙ্কায় তাঁদের জাতীয় হৃদরোগ ইনস্টিটিউট ও হাসপাতালে স্থানান্তর করেন। সেখানে তাঁদের চিকিৎসা চলছে। কদমতলী থানার ভারপ্রাপ্ত কর্মকর্তা (ওসি) কাজী ওয়াজেদ আলী বলেন, নেশাগ্রস্ত হয়ে কোনো কারণ ছাড়াই রকি চাপাতি নিয়ে প্রতিবেশীদের ওপর চড়াও হন।
