
বরিশালের মুখ্য মহানগর হাকিম (সিএমএম) মোহাম্মদ আলী হোসাইনকে অন্যত্র বদলির জন্য প্রস্তাব পাঠিয়েছে আইন মন্ত্রণালয়। প্রস্তাবটি আজ মঙ্গলবার সুপ্রিম কোর্টে এসে পৌঁছেছে।
সুপ্রিম কোর্টের হাইকোর্ট বিভাগের অতিরিক্ত রেজিস্ট্রার (প্রশাসন ও বিচার) মো. সাব্বির ফয়েজ প্রথম আলোকে এই তথ্যের সত্যতা নিশ্চিত করেছেন।
সাব্বির ফয়েজ বলেন, বরিশালের সিএমএম মোহাম্মদ আলী হোসাইনকে অন্যত্র বদলির জন্য আইন মন্ত্রণালয়ের একটি প্রস্তাব সুপ্রিম কোর্টে এসেছে। এখন সংশ্লিষ্ট কমিটি প্রক্রিয়া অনুসারে বিষয়টি বিবেচনা করবে।
বঙ্গবন্ধুর ‘বিকৃত’ ছবি দিয়ে নিমন্ত্রণপত্র ছাপানোর অভিযোগে বরগুনার সদর উপজেলা নির্বাহী কর্মকর্তা (ইউএনও) গাজী তারিক সালমনের বিরুদ্ধে হওয়া ৫ কোটি টাকার মানহানি মামলায় বিচারক ছিলেন বরিশালের সিএমএম মোহাম্মদ আলী হোসাইন।
সম্প্রতি প্রধান বিচারপতির নির্দেশে সুপ্রিম কোর্টের রেজিস্ট্রারের কার্যালয় থেকে সংশ্লিষ্ট মামলার নথি ও পুরো ঘটনার ব্যাখ্যা চাওয়া হয়। এর পরিপ্রেক্ষিতে মামলার নথিসহ ব্যাখ্যা পাঠান বরিশালের সিএমএম। ব্যাখ্যায় বলা হয়েছে, ইউএনওর জামিনের আবেদন একটিবারের জন্যও নামঞ্জুর হয়নি।
