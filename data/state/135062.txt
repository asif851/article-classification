
ট্রান্সপারেন্সি ইন্টারন্যাশনাল বাংলাদেশের (টিআইবি) নির্বাহী পরিচালক ইফতেখারুজ্জামান বলেছেন, বর্তমানে দেশ এক সংকটজনক অবস্থার মধ্য দিয়ে যাচ্ছে। এ অবস্থায় ক্ষমতাসীন রাজনৈতিক দলের কিছু নেতা লুটপাটসহ অনৈতিক কাজে জড়িয়ে পড়েছেন। ফলে দল হিসেবে আওয়ামী লীগের সাংগঠনিক কাঠামো বেশি ক্ষতিগ্রস্ত হচ্ছে। তিনি আরও বলেন, আওয়ামী লীগ ও বিএনপি সাংগঠনিকভাবে ক্ষতিগ্রস্ত হলে তা দেশের জন্য বিপর্যয় ডেকে আনবে।আজ রোববার সকালে ফরিদপুরে এক মতবিনিময় সভায় ইফতেখারুজ্জামান এসব কথা বলেন। স্থানীয় সচেতন নাগরিক কমিটির (সনাক) কার্যালয়ে সনাক এবং তাদের সহযোগী সংগঠনের সঙ্গে এ মতবিনিময় সভা অনুষ্ঠিত হয়।
ইফতেখারুজ্জামান তাঁর বক্তব্যের ব্যাখ্যা দিয়ে বলেন, সাংগঠনিকভাবে আওয়ামী লীগ ও বিএনপি ক্ষতিগ্রস্ত হলে দেশে গণতন্ত্রের ধারা ব্যাহত হবে। সে অবস্থায় অনাকাঙ্ক্ষিত কিন্তু সংঘবদ্ধ কোনো শক্তি প্রভাব বিস্তার করার ক্ষেত্র খুঁজে পাবে।
টিআইবির নির্বাহী পরিচালক বলেন, ‘দেশ স্বাধীন করার সময় আমাদের মনে অনেক স্বপ্ন ছিল। কিন্তু ৪৩ বছর পর আমরা আমাদের স্বাধীনতার মূল চেতনা থেকে দূরে এসে এক উদ্বেগ ও উত্কণ্ঠাজনক পরিবেশে বসবাস করছি; যা কাম্য ছিল না।’
টিআইবি সরকারের সহযোগী শক্তি—মন্তব্য করে ইফতেখারুজ্জামান বলেন, ‘তার পরও সরকার আমাদের তাদের প্রতিপক্ষ মনে করে। কিন্তু আমরা সরকারের প্রতিপক্ষ নই। সরকারের ভেতরের একটি অংশের সমালোচনা শোনার ক্ষমতা কম থাকায় তারা মনে করে, টিআইবি সরকারের মুখোমুখি অবস্থানে দাঁড়িয়েছে।’
ইফতেখারুজ্জামান বলেন, ‘আমরা আমাদের অবস্থান বারবার ব্যাখ্যা করেছি। আমাদের টাকার উত্স কোথায় তা সরকার ভালো জানে। কেননা সরকারের মাধ্যমেই এ টাকা দেশে আসে।’
‘তার পরও আমাদের নিয়ে সমালোচনা করা হয়’ মন্তব্য করে তিনি বলেন, ঘুমন্ত ব্যক্তিকে জাগানো যায় কিন্তু জাগ্রত ব্যক্তিকে জাগানো সম্ভব নয়।
গত পাঁচ বছরে প্রশ্নপত্র ফাঁসের কোনো ঘটনা ঘটেনি—শিক্ষামন্ত্রীর এ বক্তব্য একটি ‘বিব্রতকর কথা’ হিসেবে আখ্যায়িত করে ইফতেখারুজ্জামান বলেন, ‘নুরুল ইসলাম নাহিদের কাছ থেকে এ বক্তব্য আমরা আশা করি না।’
মতবিনিময় সভায় সভাপতিত্ব করেন ফরিদপুর সনাকের সভাপতি মজিবর রহমান। অন্যদের মধ্যে আলোচনায় অংশ নেন সনাকের সাবেক সভাপতি আলতাফ হোসেন, সহসভাপতি শিপ্রা গোস্বামী, সনাক সদস্য আবদুল খালেক প্রমুখ।
