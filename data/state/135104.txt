
নাশকতার আশঙ্কায় হবিগঞ্জের মাধবপুর উপজেলার বাঘাসুরা ইউনিয়নের শাহজীবাজারে অবস্থিত হবিগঞ্জ গ্যাস ফিল্ডে নিরাপত্তা জোরদার করা হয়েছে। সম্প্রতি দেশের বিভিন্ন স্থানে সংঘটিত কিছু নাশকতামূলক ঘটনার পরিপ্রেক্ষিতে গ্যাস ক্ষেত্রের উপমহাব্যবস্থাপক (নিরাপত্তা) মো. মতিউর রহমান গত শনিবার লিখিতভাবে পুলিশের সহযোগিতা চান। এরপর থেকে গ্যাস ক্ষেত্রের নিরাপত্তা জোরদার করা হয়।মতিউর রহমান জানান, গ্যাস ক্ষেত্রের নিরাপত্তায় নিয়োজিত আনসার সদস্য রয়েছেন। তবুও দেশের বর্তমান পরিস্থিতিতে পুলিশের টহল জোরদার করতে আবেদন করেছি। ইতিমধ্যে নিরাপত্তা জোরদার করা হয়েছে।হবিগঞ্জ গ্যাস ফিল্ড সূত্রে জানা গেছে, গ্যাস ক্ষেত্রের মাধবপুরের মানিকপুর ও চুনারুঘাটের রঘুনন্দন পাহাড়ে অবস্থিত সাতটি কূপ থেকে দৈনিক ২২৫ মিলিয়ন ঘনফুট গ্যাস উত্তোলন করে জাতীয় গ্রিডে সরবরাহ করা হচ্ছে।
 
