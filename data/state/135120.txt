
জয়পুরহাটের আক্কেলপুরে ট্রেনে কাটা পড়ে এক ব্যক্তি মারা গেছেন। আজ শুক্রবার সকাল সাড়ে নয়টার দিকে আক্কেলপুরে রেলস্টেশনে এই ঘটনা ঘটে।
বরেন্দ্র এক্সপ্রেস ট্রেনে কাটা পড়েন অজ্ঞাত পরিচয়ের ওই ব্যক্তি। তাঁর বয়স আনুমানিক ৫০ বছর।
প্রত্যক্ষদর্শী ও রেলস্টেশন সূত্রের ভাষ্য, রাজশাহী থেকে ছেড়ে আসা তিতুমীর এক্সপ্রেস আক্কেলপুর রেলস্টেশনের ২ নম্বর লাইনে বিরতি করে। এ সময় রাজশাহীগামী বরেন্দ্র এক্সপ্রেস ১ নম্বর লাইন দিয়ে স্টেশনের প্ল্যাটফর্মে আসছিল। অজ্ঞাতপরিচয়ের ওই ব্যক্তি তিতুমীর এক্সপ্রেস থেকে নেমে তাড়াহুড়া করে প্ল্যাটফর্মের দিকে যাচ্ছিলেন। ১ নম্বর লাইনে গেলে বরেন্দ্র এক্সপ্রেসের নিচে পড়েন তিনি। ট্রেনে কাটা পড়ে তাঁর শরীর তিন খণ্ড হয়ে যায়।
ঘটনাস্থলে গিয়ে দেখা যায়, লাশের পাশে একটি ব্যাগ পড়ে আছে। ব্যাগের ভেতর তাঁর ব্যবহার্য জিনিস ছিল। ব্যাগের গায়ে ‘সোমা বস্ত্রালয় অ্যান্ড গার্মেন্টস, ডাক বাংলা ও ফয়সাল মার্কেট, নবাবগঞ্জ-দিনাজপুর’ লেখা রয়েছে। নিহত ব্যক্তির পরনে সাদা রঙের পায়জামা ও সবুজ রঙের ফতুয়া রয়েছে।
আক্কেলপুর রেলস্টেশনের মাস্টার খাদিজা খাতুন প্রথম আলোকে বলেন, বরেন্দ্র এক্সপ্রেসে কাটা পড়ে এক ব্যক্তি মারা গেছেন। বিষয়টি সান্তাহার রেলওয়ে পুলিশকে জানানো হয়েছে। নিহত ব্যক্তির পরিচয় পাওয়া যায়নি।
