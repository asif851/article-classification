
তথ্য ও যোগাযোগ প্রযুক্তি আইনের মামলায় জাতীয় দলের ক্রিকেটার আরাফাত সানির বিরুদ্ধে আদালতে অভিযোগপত্র জমা দিয়েছে মোহাম্মদপুর থানা-পুলিশ। আজ বৃহস্পতিবার ঢাকার মহানগর হাকিম এস এম মাসুদ জামানের আদালতে ওই অভিযোগপত্র উপস্থাপন করা হয়।
আদালত পুলিশের সাধারণ নিবন্ধন কর্মকর্তা উপপরিদর্শক (এসআই) নিজামউদ্দিন প্রথম আলোকে এ তথ্যের সত্যতা নিশ্চিত করেছেন। প্রথম আলোকে তিনি বলেন, আরাফাত সানির বিরুদ্ধে দেওয়া অভিযোগপত্র আদালতে উপস্থাপন করা হয়েছে। শিগগিরই বিচারের জন্য তা ঢাকার সাইবার ট্রাইব্যুনালে যাবে।
এর আগে গত ৫ জানুয়ারি আরাফাত সানির বিরুদ্ধে তথ্য ও যোগাযোগপ্রযুক্তি আইনে মোহাম্মদপুর থানায় এই মামলা করেন স্ত্রী বলে দাবি করা এক তরুণী। গত ১৯ জানুয়ারি সানিকে ঢাকার আমিনবাজার এলাকা থেকে গ্রেপ্তার করা হয়। পরে ওই তরুণী নিজেকে আরাফাত সানির স্ত্রী দাবি করে ২০ লাখ টাকা যৌতুক দাবির অভিযোগে যৌতুক নিরোধ আইনে গত ২০ জানুয়ারি ঢাকার মুখ্য মহানগর হাকিম আদালতে আরেকটি মামলা করেন। ১৫ ফেব্রুয়ারি এ মামলায় আরাফাত সানির জামিন নাকচ করে দেন আদালত। সম্প্রতি নারী ও শিশু নির্যাতন দমন আইনের ওই মামলায় ঢাকার একটি আদালত থেকে জামিন পান আরাফাত সানি।
