
ব্রাহ্মণবাড়িয়ার নবীনগর পৌরসভায় ১৪ বছর ধরে নির্বাচন না হওয়ায় নির্বাচনের দাবিতে আন্দোলনে নেমেছে পৌরবাসী। অবিলম্বে নির্বাচনের দাবিতে স্থানীয় ডাকবাংলো প্রাঙ্গণে ‘নাগরিক সংগ্রাম পরিষদ’-এর আহ্বানে আজ সোমবার সংবাদ সম্মেলন ডাকা হয়েছে। কয়েকজন পৌরবাসী জানান, ১৯৯৯ সালে আওয়ামী লীগের সাংসদ প্রয়াত আবদুল লতিফের প্রচেষ্টায় নয়টি ওয়ার্ড নিয়ে ‘গ’ শ্রেণীর পৌরসভা হিসেবে নবীনগর পৌরসভা যাত্রা শুরু করে। ২০০৯ সালের ১১ ডিসেম্বর কাগজে-কলমে এ পৌরসভাকে প্রথম শ্রেণীর (‘ক’ শ্রেণী) পৌরসভায় উন্নীত করা হয়। কিন্তু পৌরসভা গঠনের পর ১৪ বছর পেরিয়ে গেলেও সীমানা জটিলতার কারণে কোনো নির্বাচন হয়নি।তাঁরা আরও জানান, পৌরসভা গঠনের পর পৌর এলাকার ৮ ও ৯ নম্বর ওয়ার্ডের বাসিন্দা আজিজুল ইসলাম পৌরসভা থেকে ওই দুটি ওয়ার্ড বাদ দেওয়ার জন্য স্থানীয় মন্ত্রণালয়ে আবেদন করেন। ওই আবেদনের পর মন্ত্রণালয়ের আদেশে পৌরসভা থেকে ওই দুটি ওয়ার্ড বাদ দেওয়া হয়। পরবর্তীকালে ওই দুটি ওয়ার্ডের কাউন্সিলররা মন্ত্রণালয়ের ওই আদেশের বিরুদ্ধে হাইকোর্টে একটি রিট করলে ওই দুটি ওয়ার্ডকে পুনরায় পৌরসভায় অন্তর্ভুক্ত করতে আদালত থেকে স্থানীয় মন্ত্রণালয়কে নির্দেশ দেওয়া হয়। এসব আবেদন পাল্টা আবেদনের আইনি অবসান হয় ২০১২ সালে ১৫ অক্টোবর। এরপরই এ পৌরসভায় নির্বাচনের হাওয়া বইতে শুরু করে। কিন্তু সম্প্রতি এ পৌরসভায় যাতে নির্বাচন না হয়, সে জন্য একটি মহল ‘হাতেম আলী’র নাম ব্যবহার করে আবারও সংশ্লিষ্ট মন্ত্রণালয়ে আবেদন করে। পরে গত ২৭ আগস্ট জেলা প্রশাসক নূর মোহাম্মদ মজুমদার নবীনগর পরিদর্শনে এলে ফুঁসে ওঠে পৌরবাসী। ওই দিন পৌরসভার শত শত নাগরিক নির্বাচনের দাবিতে পৌর শহরে মানববন্ধন ও বিক্ষোভ মিছিল করে। পরে জেলা প্রশাসকের কাছে একটি স্মারকলিপি দেওয়া হয়।সর্বশেষ গত বৃহস্পতিবার পৌরসভায় অবিলম্বে নির্বাচনের দাবিতে পৌর আওয়ামী লীগের আহ্বায়ক শফিকুল ইসলামকে ‘আহ্বায়ক’ ও উপজেলা যুবদলের আহ্বায়ক মফিজুর রহমানকে ‘সদস্যসচিব’ করে ‘নাগরিক সংগ্রাম পরিষদ’ গঠন করা হয়। গত শনিবার স্থানীয় ডাকবাংলো প্রাঙ্গণে কয়েক শ মানুষের উপস্থিতিতে সংগ্রাম পরিষদ মতবিনিময় সভা থেকে নির্বাচনের দাবিতে ও পরবর্তী কর্মসূচি ঘোষণা করতে আজ সোমবার ‘সংবাদ সম্মেলন’ ডাকে। এ বিষয়ে শফিকুল ইসলাম জানান, নির্বাচন যাতে না হয়, তা নিয়ে একটি মহল নানাভাবে তৎপরতা চালাচ্ছে। তাই এ সরকারের আমলেই নির্বাচনের দাবিতে আজ সংবাদ সম্মেলনের মাধ্যমে কঠোর কর্মসূচি ঘোষণা করা হবে।
