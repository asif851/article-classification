
শুধু বন্যা পরিস্থিতি নয়, দেশের যেকোনো দুর্যোগ দক্ষতার সঙ্গে মোকাবিলা করতে সরকার সক্ষম বলে মন্তব্য করেছেন নৌপরিবহনমন্ত্রী শাজাহান খান। তিনি বলেন, সরকার বন্যাকবলিত মানুষের পাশে থেকে পর্যাপ্ত ত্রাণ বিতরণ করছে। এ নিয়ে বিএনপির উল্টাপাল্টা মন্তব্য ভিত্তিহীন।
আজ শনিবার সকালে ৭৬ লাখ টাকা ব্যয়ে মাদারীপুর পুলিশ লাইন সরকারি প্রাথমিক বিদ্যালয়ের দ্বিতল ভবনের ভিত্তিপ্রস্তর উদ্বোধন শেষে সাংবাদিকদের সঙ্গে আলাপকালে মন্ত্রী এ কথা বলেন।
শাজাহান খান বলেন, দেশে যেসব স্থানে বন্যা দেখা দিচ্ছে, সরকার সর্বত্রই ক্ষতিগ্রস্ত মানুষকে সহযোগিতা করে যাচ্ছে। ভবিষ্যতে তা চলমান থাকবে।
নৌমন্ত্রী আরও বলেন, বিএনপি শুধু আন্দোলনের তারিখ দিয়ে দিন ঠিক করে, কিন্তু তারা কখনোই মাঠে নামেন না। বিএনপি নেতারা বলছেন, খালেদা জিয়া লন্ডন থেকে ফিরে এসে সহায়ক সরকারের নামের প্রস্তাব দেবেন। তবে সেটা জনগণের কাছে কখনোই গ্রহণযোগ্য হবে না। শুধু জনগণই নয়, কোনো দলের কাছেই এমন সহায়ক সরকার গ্রহণযোগ্য হবে না।
এ সময় উপস্থিত ছিলেন মাদারীপুরের জেলা প্রশাসক মো. ওয়াহিদুল ইসলাম, পুলিশ সুপার মোহাম্মদ সরোয়ার হোসেন প্রমুখ।
 
