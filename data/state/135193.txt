
টেকসই উন্নয়নের লক্ষ্য নিয়ে দেশকে এগিয়ে নিতে হবে। বাজেটে এর প্রতিফলন থাকতে হবে। আর্থসামাজিক অবস্থার কথা বিবেচনা করে বাজেটে খাতওয়ারি বরাদ্দ দিতে হবে। রংপুর কৃষিনির্ভর এলাকা। এখানকার ধান, পাট, আলুসহ অনেক শস্য দেশের অর্থনীতিতে অনেক গুরুত্ব বহন করছে। কৃষিকে গুরুত্ব দিয়ে অঞ্চলভিত্তিক বাজেট প্রণয়ন জরুরি হয়ে পড়েছে।রংপুর শহরে গতকাল শনিবার ‘সামাজিক সুরক্ষার জন্য জাতীয় বাজেট প্রস্তাব’ শীর্ষক প্রাক্-বাজেট সংলাপে বক্তারা এসব কথা বলেন। সেন্টার ফর পলিসি ডায়লগ (সিপিডি), আরডিআরএস ও এসডিজি বাস্তবায়নে নাগরিক প্ল্যাটফর্মের যৌথ উদ্যোগে এ সংলাপের আয়োজন করা হয়।শহরের আরডিআরএস মিলনায়তনে সকাল ১০টায় প্রাক্-বাজেট সংলাপ শুরু হয়। এতে মূল প্রবন্ধ উপস্থাপন করেন সিপিডির নির্বাহী পরিচালক ফাহমিদা খাতুন। সিপিডির ফেলো মোস্তাফিজুর রহমানের সভাপতিত্বে প্রধান অতিথি ছিলেন রংপুর সিটি করপোরেশনের মেয়র সরফুদ্দীন আহমেদ। বিশেষ অতিথি ছিলেন ভারপ্রাপ্ত জেলা প্রশাসক সুলতানা পারভীন। বিশেষ আলোচক ছিলেন এসডিজি প্ল্যাটফর্মের কোর গ্রুপ সদস্য ও সাবেক তত্ত্বাবধায়ক সরকারের উপদেষ্টা সুলতানা কামাল। এ ছাড়া আলোচনা করেন আরডিআরএসের নির্বাহী পরিচালক সেলিমা রহমান।সুলতানা কামাল বলেন, দেশের বাস্তবতার নিরিখেই বাজেট প্রণয়ন করা দরকার। নিজের জীবন রক্ষায় যেন অন্যের কাছে হাত পাততে না হয়। সুষ্ঠু ব্যবস্থাপনায় পরিকল্পনামাফিক ও দুর্নীতিমুক্তভাবে কাজ করতে হবে। বাজেট প্রণয়নে অনেকগুলো নীতি প্রণয়ন করা হয়। কিন্তু বাস্তবে তা রূপ নেয় না। অবস্থার পরিবর্তন আনতে হবে। মানুষকে সম্পৃক্ত করতে হবে। যতটা প্রয়োজন সেটির সঠিক হিসাব করেই বাজেট প্রণয়ন করা উচিত। তিনি আরও বলেন, টেকসই উন্নয়নের লক্ষ্য নিয়ে আমাদের এগোতে হবে। বাজেটে তার প্রতিফলন থাকতে হবে। রংপুরের আর্থসামাজিক অবস্থার কথা বিবেচনা করে বাজেটে খাতওয়ারি বরাদ্দ দিতে হবে।মেয়র সরফুদ্দীন আহমেদ বলেন, রংপুর কৃষিনির্ভর এলাকা। এখানকার ধান, পাট, আলুসহ অনেক ফসল দেশের অর্থনীতিতে অনেক গুরুত্ব বহন করছে। এ কারণে কৃষিকে গুরুত্ব দিয়ে অঞ্চলভিত্তিক ভাবনায় বাজেট প্রণয়ন করা জরুরি হয়ে পড়েছে। এতে করে অঞ্চলের উন্নয়ন সাধন হবে। এগিয়ে যাবে দেশ।নাগরিক সমাজের পক্ষ থেকে আলোচনা করেছেন কারমাইকেল কলেজের সাবেক অধ্যক্ষ রেজাউল হক, রংপুর আরডিআরএসের পরিচালক (কর্মসূচি উন্নয়ন) মঞ্জুশ্রী সাহা, রংপুর বেতারের সাবেক আঞ্চলিক পরিচালক মনোয়ারা বেগম, রংপুর চেম্বারের সভাপতি আবুল কাশেম, সুশাসনের জন্য নাগরিকের (সুজন) জেলা সভাপতি আকবর হোসেন, বেগম রোকেয়া বিশ্ববিদ্যালয়ের শিক্ষক উমর ফারুক, আপেল মাহমুদ প্রমুখ। বক্তারা বলেন, অবহেলিত অঞ্চল রংপুরকে উন্নয়নের ক্ষেত্রে অগ্রাধিকার দিতে হবে। ব্যবসা-বাণিজ্য প্রসারের ক্ষেত্রে সৈয়দপুর বিমানবন্দরকে আন্তর্জাতিক বিমানবন্দর করতে হবে। স্থলবন্দরগুলোর উন্নতি ঘটাতে হবে। সেই সঙ্গে যোগাযোগের ক্ষেত্রে রেল যোগাযোগের আধুনিকায়ন ও সড়কের ক্ষেত্রেও উন্নতি করতে হবে।
