
আদিবাসী নেত্রী কল্পনা চাকমা অপহরণ মামলার অধিকতর তদন্ত প্রতিবেদন দাখিলের সময়সীমা আরও এক দফা বাড়ানো হলো। গতকাল সোমবার রাঙামাটির জ্যেষ্ঠ বিচারিক হাকিম আইরিন পারভিনের আদালত আগামী ৮ মে অধিকতর তদন্ত প্রতিবেদন দাখিলের সময়সীমা নির্ধারণ করে দেন।
সংশ্লিষ্ট সূত্রে জানা গেছে, গত বছরের ১৬ জানুয়ারি রাঙামাটি জেলার মুখ্য বিচারিক হাকিম আদালত রাঙামাটি পুলিশ সুপারকে অধিকতর তদন্ত প্রতিবেদন দাখিলের আদেশ দেন। এর পর থেকে গতকাল পর্যন্ত অধিকতর তদন্ত প্রতিবেদন দাখিলের সময়সীমা নয় দফা বাড়ানো হলো।
১৯৯৬ সালের ১১ জুন মধ্যরাতে হিল উইমেন্স ফেডারেশনের তৎকালীন সাংগঠনিক সম্পাদক কল্পনা চাকমা নিজ বাড়ি থেকে অপহূত হন।
বাদীপক্ষের আইনজীবী জুয়েল দেওয়ান বলেন, একজন নারীর অপহরণ হওয়ার দেড় যুগ পরও তাঁর ভাগ্যে কী ঘটেছে, তার হদিস না পাওয়া রাষ্ট্রের চরম ব্যর্থতা এবং মানবাধিকারের চরম লঙ্ঘন।
 
