
ভোটের লড়াইয়ের আগেই মোরগ ও সূর্যমুখী ফুল প্রতীক নিয়ে হয়ে গেল আরেক লড়াই। গতকাল সোমবার নওগাঁর পত্নীতলা ও ধামইরহাট উপজেলায় ইউনিয়ন পরিষদ (ইউপি) নির্বাচনে বেশির ভাগ ইউপি সদস্য (সাধারণ) মোরগ ও তালা প্রতীক দাবি করেন। সংরক্ষিত মহিলা সদস্যদের পছন্দের প্রতীক ছিল সূর্যমুখী ফুল। একই প্রতীক একাধিক প্রার্থী দাবি করায় লটারির মাধ্যমে এই সমস্যার সমাধান করা হয়।ইউপি নির্বাচনের দ্বিতীয় ধাপে গতকাল সকাল থেকেই স্বতন্ত্র চেয়ারম্যান, সংরক্ষিত মহিলা সদস্য ও সাধারণ সদস্য পদপ্রার্থীরা দলবল নিয়ে উপজেলা পরিষদ চত্বরে নিজ নিজ ইউনিয়নের রিটার্নিং কর্মকর্তার কার্যালয়ে গিয়ে হাজির হন। পত্নীতলার ঘোষনগর ও আড়ানগর ইউপি নির্বাচনের রিটার্নিং কর্মকর্তা ও উপজেলা প্রকৌশলী তোফায়েল আহমেদ বলেন, ‘আমার দুই ইউনিয়নে বেশ কয়েকটি ওয়ার্ডে একাধিক প্রার্থী মোরগ প্রতীক দাবি করেন। প্রতীক নিয়ে তাঁদের মধ্যে সমঝোতার সুযোগ দেওয়া হলেও তা অমীমাংসিতই থেকে যায়। বাধ্য হয়ে লটারি করতে হয়েছে। সংরক্ষিত মহিলা সদস্যদের প্রতীক সূর্যমুখী ফুল নিয়েও লটারি করতে হয়েছে।’ঘোষনগর ইউনিয়নের ৪ নম্বর ওয়ার্ডে তিনজন সদস্য পদপ্রার্থী মোরগ প্রতীক দাবি করেন। রিটার্নিং কর্মকর্তা নিজেদের সমঝোতা করতে বললে একজন মোরগের দাবি ছেড়ে দিয়ে তালা প্রতীক বেছে নেন। কিন্তু অন্য দুজন মোরগের দাবি না ছাড়ায় লটারির মাধ্যমে মোরগ প্রতীক পেয়ে সন্তোষ প্রকাশ করেন ওই ওয়ার্ডের সদস্য পদপ্রার্থী আবদুল কাদের মণ্ডল। অন্যদিকে মোরগ প্রতীক না পেয়ে হতাশা প্রকাশ করে গফুর মণ্ডল বলেন, ‘আমি ঘোষনগর ইউনিয়নের বর্তমান ইউপি সদস্য। গতবার মোরগ প্রতীক নিয়ে নির্বাচন করে বিজয়ী হয়েছিলাম। এবার লটারিতে হেরে গিয়ে টিউবওয়েল প্রতীক নিতে হলো।’আড়ানগর ইউনিয়নের ২ নম্বর (১, ২ ও ৩ নম্বর ওয়ার্ড) সংরক্ষিত মহিলা আসনের সদস্য পদপ্রার্থী জাহানারা বেগম ও জেসমিন আরা দুজনেরই পছন্দের প্রতীক সূর্যমুখী ফুল। দুজনের কেউ সূর্যমুখী প্রতীক ছাড়তে রাজি না হওয়ায় অবশেষে লটারি করা হয়। লটারিতে পছন্দের প্রতীক পেয়ে উৎফুল্ল জেসমিন আরা বলেন, ‘ফুলের প্রতি সবারই একটা টান আছে। প্রতীক দেখেও অনেকে প্রার্থী পছন্দ করতে পারেন বলে আমার বিশ্বাস। তাই আমি এই প্রতীক চেয়েছিলাম।’ধামইরহাটের আলমপুর ইউপিতে চেয়ারম্যান পদে দুজন স্বতন্ত্র প্রার্থীর পছন্দের প্রতীক ছিল আনারস। লটারি করে আনারস পান আওয়ামী লীগের বিদ্রোহী প্রার্থী বেলাল হোসেন সরদার। লটারিতে হেরে গিয়ে ওই ইউনিয়নের স্বতন্ত্র প্রার্থী আহাদুল ইসলাম পরে মোটরসাইকেল প্রতীক বেছে নেন। তিনি বলেন, ‘দুজনই একই প্রতীক দাবি করায় লটারি করা হয়। লটারিতে আমি হেরে গিয়ে মোটরসাইকেল প্রতীক বেছে নিয়েছি।’ধামইরহাট উপজেলা নির্বাচন কর্মকর্তা জেবুন্নেসা শাম্মী বলেন, ‘ধামইরহাটের আটটি ইউনিয়নের প্রায় প্রতিটি ইউনিয়নে প্রতীক নিয়ে প্রার্থীদের মধ্যে টানাহেঁচড়া হয়েছে। প্রার্থীরা নিজেদের মধ্যে সমঝোতা করতে না পারায় বাধ্য হয়ে লটারি করতে হয়েছে।’
