
ঢাকা ব্যাংকের সহযোগিতায় এবং প্রথম আলো ট্রাস্টের উদ্যোগে গাইবান্ধায় গতকাল সোমবার শীতার্ত ১০০ দুস্থ মানুষের মধ্যে কম্বল বিতরণ করা হয়েছে।
গাইবান্ধা সরকারি মহিলা কলেজ মাঠে বিকেল চারটার দিকে এসব কম্বল বিতরণ করা হয়। এর আগে গাইবান্ধা শহরের মধ্যপাড়া, সুখনগর, ফকিরপাড়া, সরকারপাড়া, দক্ষিণ ধানঘড়া, ডেভিড কোম্পানি পাড়া, মুন্সিপাড়া, থানাপাড়া, কুঠিপাড়া এবং গাইবান্ধা সদর উপজেলার কিশামত ফলিয়া, রাধাকৃষ্ণপুর ও বানিয়ারজান এলাকার ওই দরিদ্র ১০০ মানুষের তালিকা করা হয়।
কম্বল পেয়ে শারীরিক প্রতিবন্ধী রবি বিশ্বাস বলেন, প্রচণ্ড ঠান্ডায় ঘুমাতে পারছেন না। প্রথম আলোর উদ্যোগে কম্বল পেয়ে অনেক উপকার হলো। হালিমা বেগম নামের আরেকজন বলেন, পেটের ক্ষুধায় ঘুমানো যায়, কিন্তু শীতের কষ্টে ঘুম আসে না। চেয়ারম্যানের কাছে গেলে তিনি বলেন, সরকার থেকে বরাদ্দ পাননি, তাই সহায়তা দিতে পারবেন না। এই একখানা কম্বল পেয়ে তাঁর অনেক উপকার হলো।
কম্বল বিতরণের সময় উপস্থিত ছিলেন গাইবান্ধা সরকারি মহিলা কলেজের অধ্যক্ষ আবদুল্লাহ-আল-মামুন, প্রথম আলোর গাইবান্ধা বন্ধুসভার সভাপতি খন্দকার সারওয়ার হোসেন, সহসভাপতি নাহিদ হাসান, সাধারণ সম্পাদক রানা পাপুল, প্রথম আলোর গাইবান্ধা প্রতিনিধি শাহাবুল শাহীন প্রমুখ।
 
