

রাজধানীর কড়াইল বস্তির বউবাজার এলাকায় আজ রোববার অগ্নিকাণ্ডের ঘটনা ঘটেছে। এতে বস্তির ৪০০ থেকে ৫০০ ঘর পুড়ে গেছে। তবে হতাহতের কোনো খবর পাওয়া যায়নি।
কয়েকজন প্রত্যক্ষদর্শী বলেন, ‘সামাদ লেপ-তোশকের দোকান’ থেকে আগুনের সূত্রপাত হয়। তবে ওই দোকানের ওপরে বৈদ্যুতিক খুঁটি ছিল। সেখান দিয়ে মাঝেমধ্যেই স্ফুলিঙ্গের সৃষ্টি হতো।
ফায়ার সার্ভিসের সহকারী পরিচালক মাসুদুর রহমান খন্দকার বলেন, বেলা ২টা ৩৮ মিনিটে আগুনের খবর পাওয়া যায়। এরপর ১১টি স্টেশন থেকে ১১টি ইউনিটকে ডাকা হয়। সোয়া চারটার দিকে আগুন নিয়ন্ত্রণে আনা সম্ভব হয়। এখন ডাম্পিংয়ের কাজ চলছে।
মাসুদুর রহমান আরও জানান, লেপ-তোশকের একটি দোকান থেকে আগুনের সূত্রপাত বলে প্রাথমিকভাবে জানা গেছে। বাতাসের কারণে আগুন দ্রুত ছড়িয়ে পড়ে।
বিভিন্ন সূত্রে জানা যায়, এই বস্তিতে ৩০ থেকে ৩৫ হাজার মানুষ থাকে। এদের বেশির ভাগই গার্মেন্টস কর্মী, রিকশাচালক, খণ্ডকালীন গৃহকর্মী ও দোকানের কর্মচারী। বস্তিতে টিনের ঘরগুলোর আয়তন ১০ বর্গফুট। বস্তির পাশ দিয়ে যাওয়া রাস্তার এক পাশে ছিল আসবাব, ওষুধ, মুদি, চা-পানের দোকান। লেপ-তোশকের দোকান ছিল একটিই।
ঘটনাস্থল পরিদর্শনে যান ঢাকা উত্তর সিটি করপোরেশনের মেয়র আনিসুল হক। তিনি বলেন, ৩০ থেকে ৩৫ হাজার মানুষ এই বস্তিতে মানবেতর জীবন যাপন করে। এখন পর্যন্ত ধারণা করা হচ্ছে, ৪০০ থেকে ৫০০ ঘরে আগুন লেগেছে। আড়াই থেকে তিন হাজার মানুষ ক্ষতিগ্রস্ত হয়েছে।
সহায়তা দেওয়া হবে কি না, জানতে চাইলে মেয়র বলেন, তালিকা করা হবে। এরপর চিন্তাভাবনা করা হবে কী ধরনের সহায়তা দেওয়া যায়।
আরও পড়ুন: 
কড়াইল বস্তিতে আগুন
