
ভবন নির্মাণের সময় ভূমিকম্প সহনীয় করতে গেলে প্রতি বর্গফুটে খরচ হবে ২৫ থেকে ৩০ টাকা। আর ভবন নির্মাণের পর ভূমিকম্প সহনীয় করতে গেলে প্রতি বর্গফুটে খরচ হবে কমপক্ষে ৬০০ টাকা। এ তথ্য উল্লেখ করে ভূমিকম্প বিশেষজ্ঞরা বলেছেন, ঝুঁকি ও খরচ দুটোই কমাতে প্রতিটি ভবনকে ভূমিকম্প সহনীয় করে নির্মাণ করা উচিত। গতকাল শনিবার ডেইলি স্টার ও ইউনিভার্সিটি অব এশিয়া প্যাসিফিক আয়োজিত এক গোলটেবিল বৈঠকে এসব কথা বলা হয়। ইমারত নির্মাণকারী প্রতিষ্ঠান বিল্ডিং টেকনোলজি অ্যান্ড আইডিয়াস লিমিটেডের সহযোগিতায় বৈঠক আয়োজন করা হয়। বৈঠকে সঞ্চালকের বক্তব্যে সাবেক তত্ত্বাবধায়ক সরকারের উপদেষ্টা অধ্যাপক জামিলুর রেজা চৌধুরী বলেন, ‘যুক্তরাষ্ট্রের কলম্বিয়া বিশ্ববিদ্যালয় ও ঢাকা বিশ্ববিদ্যালয়ের এক যৌথ গবেষণায় দেখা গেছে, বাংলাদেশের ভেতর দিয়ে একটি বড় ধরনের টেকটনিক ফল্ট বা ভূতাত্ত্বিক চ্যুতি চলে গেছে। এত দিন আমাদের মনে হতো, বাংলাদেশ অঞ্চলে বড় ভূমিকম্পের আশঙ্কা কম। কিন্তু গবেষণার এ তথ্য সঠিক হলে এখানেও বড় ভূমিকম্পের আশঙ্কা আছে।’ বাংলাদেশ প্রকৌশল বিশ্ববিদ্যালয়ের অধ্যাপক মেহেদি হাসান আনসারী তাঁদের সাম্প্রতিক এক গবেষণার নিরিখে বলেন, রাজধানী ঢাকায় চার লাখ আবাসিক ভবন ও সাড়ে তিন হাজার কারখানা ভবন আছে। এর মধ্যে ২৫ শতাংশ আবাসিক ভবন ও এক হাজার কারখানা ভবনে নির্মাণ ত্রুটি পাওয়া গেছে। বৈঠকে ডেইলি স্টার সম্পাদক মাহ্ফুজ আনাম বলেন, কোন ভবনগুলোকে কীভাবে ভূমিকম্প সহনীয় হিসেবে তৈরি করতে হবে তার একটি গাইডলাইন থাকা দরকার। বৈঠকে আলোচনায় অংশ নেন বাংলাদেশ ইনস্টিটিউট অব ইঞ্জিনিয়ার্সের প্রেসিডেন্ট কবির আহমেদ ভূঁইয়া, ইনস্টিটিউট অব আর্কিটেক্টের সভাপতি আবু সাঈদ মুস্তাক আহমেদ, প্রথম আলোর সহযোগী সম্পাদক আব্দুল কাইয়ুম, ইফতেখার আনাম, বিটিআইয়ের ব্যবস্থাপনা পরিচালক এফ আর খান প্রমুখ।
