
গুলশানে নিজ কার্যালয়ে অবরুদ্ধ বিএনপির চেয়ারপারসন খালেদা জিয়া বলেছেন, আন্দোলনকে ভিন্ন খাতে প্রবাহিত করতে সরকার সন্ত্রাসীদের দিয়ে বিএনপির জ্যেষ্ঠ নেতাদের ওপর হামলা করছে। এতে বিভ্রান্ত হওয়ার সুযোগ নেই।আজ বৃহস্পতিবার সন্ধ্যা সাড়ে ছয়টার দিকে ডক্টরস অ্যাসোসিয়েশন অব বাংলাদেশের (ড্যাব) সভাপতি এ কে এম আজিজুল ইসলামের নেতৃত্বে একটি প্রতিনিধিদল বিএনপি চেয়ারপারসনের সঙ্গে দেখা করতে যায়। রাত আটটার দিকে তাঁরা বের হয়ে আসেন।এরপর খালেদা জিয়ার কার্যালয়ের সামনে অপেক্ষমাণ সাংবাদিকদের সঙ্গে কথা বলেন ড্যাবের সিনিয়র যুগ্ম মহাসচিব এস এম রফিকুল ইসলাম। এ সময় তিনি জানান, তাঁকে খালেদা জিয়া এসব কথা বলেছেন।রফিকুল ইসলাম জানান, খালেদা জিয়া আন্দোলন তীব্র থেকে তীব্রতর হওয়ার কথা বলেছেন। খালেদা জিয়া আরও বলেন, এই আন্দোলনের লক্ষ্য ক্ষমতায় যাওয়া নয়, দেশের গণতন্ত্র, মানবাধিকার রক্ষা এবং উন্নয়নের রাজনীতি নিশ্চিত করাই লক্ষ্য। দাবি পূরণ না হওয়া পর্যন্ত আন্দোলন চলতে থাকবে।
বিএনপির চেয়ারপারসন ড্যাব প্রতিনিধিদলকে তাঁদের কাছে চিকিৎসা নিতে আসা সাধারণ মানুষকে ব্যাপারগুলো বুঝাতে বলেছেন।
পেপার স্প্রের কারণে খালেদা জিয়ার শারীরিক অবস্থার যে অবনতি হয়েছিল, সে অবস্থার উন্নতি হয়েছে। তিনি এখন সুস্থ আছেন বলেও জানায় ড্যাব প্রতিনিধিদল।
৩ জানুয়ারি থেকে গুলশানের রাজনৈতিক কার্যালয়ে ‘অবরুদ্ধ’ অবস্থায় আছেন বিএনপির চেয়ারপারসন। তবে প্রথম দিকে তিনি কার্যালয় থেকে বের হওয়ার চেষ্টা করলেও এখন আর করছেন না। আজও ওই কার্যালয়ের দুপাশে পুলিশ অবস্থান নিয়ে আছে। কার্যালয় থেকে বের হওয়ার পর দুপাশের রাস্তায় আগের মতোই পিকআপ ভ্যান, জলকামান রাখা আছে।
