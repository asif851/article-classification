
রাজধানীর বনানীতে আবার এক নারীকে জন্মদিনের পার্টিতে ডেকে নিয়ে  ধর্ষণের অভিযোগ পাওয়া গেছে। এ ঘটনায় ওই নারী গতকাল রোববার রাতে বনানী থানায় মামলা করেছেন।
এ ঘটনায় রাজীব আহমেদ এবং তাঁর বন্ধু রুবেল হোসেন জয় নামের দুজনকে গ্রেপ্তার করা হয়েছে। তাঁদের জিজ্ঞাসাবাদে পাঁচ দিনের রিমান্ড চেয়ে আদালতে পাঠানো হবে বলে পুলিশ জানিয়েছে।
বনানী থানার পরিদর্শক (তদন্ত) বোরহানউদ্দিন প্রথম আলোকে এসব তথ্যের সত্যতা নিশ্চিত করেছেন। এ মামলার তদন্ত কর্মকর্তাও তিনি।
এর আগে আপন জুয়েলার্সের মালিকের ছেলে ও তাঁর বন্ধুর বিরুদ্ধে জন্মদিনের পার্টির কথা বলে ডেকে নিয়ে বনানীর রেইনট্রি হোটেলে দুই ছাত্রীকে ধর্ষণের অভিযোগ ওঠে। এ ঘটনায় করা মামলাটি এখন নারী ও শিশু নির্যাতন দমন ট্রাইব্যুনালে বিচারাধীন।
মামলার বরাত দিয়ে তদন্ত কর্মকর্তা বোরহানউদ্দিন জানান, মোবাইল ফোনে ওই নারীর সঙ্গে রাজীবের পরিচয়। এর সূত্র ধরে গত শনিবার রাতে ওই নারীকে জন্মদিনের পার্টির কথা বলে বনানীর একটি গেস্ট হাউসে আমন্ত্রণ জানান রাজীব। ওই নারী রাত সাড়ে আটটার দিকে গেস্ট হাউসে আসেন। সেখানে রাজীবের সঙ্গে তাঁর বন্ধু জয়ও ছিলেন। তাঁরা রাতভর সেখানে আটকে রেখে ওই নারীকে ধর্ষণ করেন বলে মামলায় অভিযোগ করা হয়।
সেখান থেকে ছাড়া পেয়ে গতকাল রোববার রাতে মামলা করেন ওই নারী। তারপরই দুজনকে গ্রেপ্তার করা হয় বলে জানান বোরহানউদ্দিন। তিনি আরও জানান, ওই নারীর স্বাস্থ্য পরীক্ষার জন্য ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে পাঠানো হয়েছে।
গত বছরের ২৮ মার্চ রাতে জন্মদিনের পার্টির কথা বলে বনানীর রেইনট্রি হোটেলে ডেকে নিয়ে বিশ্ববিদ্যালয়ের দুই ছাত্রীকে ধর্ষণ করার অভিযোগ ওঠে। ঘটনার ৪০ দিন পর এ ব্যাপারে বনানী থানায় মামলা করতে গেলে মামলা না নিয়ে বাদীকে পুলিশ হয়রানি করে। এ ঘটনা গণমাধ্যমে প্রকাশিত হলে হইচই পড়ে যায়। সামাজিক যোগাযোগমাধ্যমগুলোয় বিষয়টি নিয়ে ব্যাপক সমালোচনা হয়। এরপর পুলিশ মামলা নেয়।
মামলার অভিযোগপত্রে বলা হয়েছে, জন্মদিনের পার্টির কথা বলে গত ২৮ মার্চ রাতে বনানীর রেইনট্রি হোটেলে ডেকে নিয়ে বিশ্ববিদ্যালয়পড়ুয়া দুই তরুণীকে ধর্ষণ করেন আপন জুয়েলার্সের মালিক দিলদার আহমেদের ছেলে শাফাত আহমেদ ও তাঁর বন্ধু নাঈম আশরাফ। গত ৮ জুন শাফাত আহমেদ, তাঁর বন্ধু নাঈম আশরাফ ওরফে আবদুল হালিমসহ পাঁচজনের বিরুদ্ধে ধর্ষণের অভিযোগ আনা হয়। অপর তিনজন আসামি হলেন শাফাতের বন্ধু সাদমান সাকিফ, গাড়িচালক বিল্লাল হোসেন ও তাঁর দেহরক্ষী রহমত আলী। ১৩ জুলাই মামলায় অভিযোগ গঠনের মধ্য দিয়ে বিচার শুরু হয় । বর্তমানে সব আসামি কারাগারে।
