

দেশের আইনশৃঙ্খলা পরিস্থিতি নিয়ন্ত্রণে রাখতে এবং জননিরাপত্তা নিশ্চিত করতে পুলিশকে প্রয়োজনে যেকোনো ব্যবস্থা নিতে নির্দেশ দিয়েছেন প্রধানমন্ত্রী শেখ হাসিনা। আজ বুধবার পুলিশ সপ্তাহ-২০১৫ উপলক্ষে তেজগাঁওয়ে নিজ কার্যালয়ে পুলিশের ঊর্ধ্বতন কর্মকর্তাদের উদ্দেশে ভাষণ দেওয়ার সময় প্রধানমন্ত্রী এ নির্দেশ দেন। খবর বাসসের।প্রধানমন্ত্রী বলেন, এ দেশ সৃষ্টি না করায় দেশ ও দেশের মানুষের জন্য বিএনপির কোনো সহানূভূতি নেই। তিনি বলেন, ‘আমরা এ দেশ সৃষ্টি করেছি। কাজেই আমাদের সহানুভূতি আছে এবং মুক্তিযুদ্ধের আদর্শে এ দেশ গড়ে তোলা আমাদের দায়িত্ব, যে যুদ্ধের জন্য লাখো মানুষ শহীদ হয়েছেন।’প্রধানমন্ত্রী বলেন, ‘পেট্রল দিয়ে মানুষ হত্যাকারীদের বিরুদ্ধে যখন যেখানে যে ব্যবস্থা নেওয়া প্রয়োজন, তা নিতে সরকারপ্রধান হিসেবে আমি আপনাদের সে স্বাধীনতা দিচ্ছি।’বিএনপি-জামায়াতের সন্ত্রাসী ও জঙ্গি তৎপরতা দমনে কর্মকর্তাদের দৃঢ় মনোবল নিয়ে কাজ করতে বলেন প্রধানমন্ত্রী।
