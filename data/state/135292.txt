
প্রধানমন্ত্রী শেখ হাসিনা গতকাল শনিবার তাঁর সরকারি বাসভবন গণভবনে বিচারপতি, কূটনীতিক ও সরকারি কর্মকর্তা এবং প্রধানমন্ত্রীর কার্যালয়ের কর্মকর্তা-কর্মচারীদের জন্য ইফতারের আয়োজন করেন। খবর বাসসের।ইফতার অনুষ্ঠানে প্রধানমন্ত্রী অতিথিদের সঙ্গে শুভেচ্ছা বিনিময় করেন এবং তাঁদের খোঁজখবর নেন। ইফতারের আগে দেশ ও জাতির উত্তরোত্তর শান্তি ও সমৃদ্ধি কামনা এবং বঙ্গবন্ধু শেখ মুজিবুর রহমান, ১৫ আগস্টের শহীদগণ এবং মহান মুক্তিযুদ্ধে শহীদদের আত্মার মাগফিরাত কামনা করে মোনাজাত করা হয়। বায়তুল মোকাররম জাতীয় মসজিদের জ্যেষ্ঠ পেশ ইমাম মাওলানা মিজানুর রহমান মোনাজাত পরিচালনা করেন।প্রধান বিচারপতি সুরেন্দ্র কুমার সিনহা, সাবেক রাষ্ট্রপতি ও জাতীয় পার্টির চেয়ারম্যান এইচ এম এরশাদ, তিন বাহিনীর প্রধান, কূটনীতিকএবং বাংলাদেশ জাতীয় ক্রিকেট দলের সদস্যরা এই ইফতারে অংশ নেন।
