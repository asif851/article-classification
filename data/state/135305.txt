
সাম্প্রতিক সময়ে প্রায় সব প্রতিযোগিতামূলক পরীক্ষার প্রশ্ন ফাঁসের জন্য শিক্ষামন্ত্রী নুরুল ইসলাম নাহিদকে দায়ী করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। তিনি বলেছেন, শিক্ষামন্ত্রীর কথায় বোঝা যায় তিনিই সব প্রশ্ন ফাঁসের কেলেঙ্কারির উৎসাহদাতা।
আজ সোমবার ঢাকার নয়াপল্টনে এক সংবাদ সম্মেলনে রিজভী এ কথা বলেন।
‘সরকারই চেয়েছে চালের দাম কিছুটা বাড়ুক’—অর্থমন্ত্রী আবুল মাল আবদুল মুহিতের এমন বক্তব্যেরও সমালোচনা করেন রিজভী।
তিনি বলেন, ‘অর্থমন্ত্রীর বক্তব্যে সরকারের চরম গণবিরোধী রূপ আবারও প্রকাশিত হলো। জনগণের লুটপাটে উৎসাহিত হয়ে সরকার নিত্যপ্রয়োজনীয় জিনিসপত্রের দাম বাড়াতে দ্বিধা করছে না। বিএনপির পক্ষ থেকে সরকারের এ নীতির নিন্দা ও প্রতিবাদ জানাচ্ছি।’
সংবাদ সম্মেলনে বিএনপি চেয়ারপারসনের উপদেষ্টা কাউন্সিলের সদস্য আবদুস সালাম, আবুল খায়ের ভুঁইয়া, যুগ্ম মহাসচিব খায়রুল কবির, কেন্দ্রীয় নেতা শহীদ উদ্দিন চৌধুরী, হাবিবুল ইসলাম, আবুল কালাম সিদ্দিকী, মীর সরফত আলী, এ বি এম মোশাররফ হোসেন প্রমুখ উপস্থিত ছিলেন।
 
