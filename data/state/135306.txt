
সুইস ব্যাংকসহ বিভিন্ন দেশে বাংলাদেশের টাকা চলে যাওয়ায় উদ্বেগ প্রকাশ করেছেন বিরোধী দল জাতীয় পার্টির সাংসদ কাজী ফিরোজ রশীদ। একই সঙ্গে তিনি বলেছেন, ‘টাকা কখনো কালো হয় না।’আজ রোববার সকালে জাতীয় সংসদে পয়েন্ট অব অর্ডারে দাঁড়িয়ে এই উদ্বেগ জানান ফিরোজ রশীদ। বেলা ১১টার পর স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। দিনের কার্যসূচির শুরুতে প্রশ্ন-উত্তর টেবিলে উপস্থাপিত হয়। এর পরই পয়েন্ট অব অর্ডারে দাঁড়িয়ে বক্তব্য দেন জাতীয় পার্টির এই সাংসদ।ফিরোজ রশীদ বলেন, ‘সরকারের নীতি ও আমলাতান্ত্রিক জটিলতার কারণে দেশের টাকা বিদেশে চলে যাচ্ছে। গণমাধ্যমের খবরে বলা হচ্ছে, সুইস ব্যাংকে দেশের টাকা চলে যাচ্ছে। এ ছাড়া আমেরিকা, কানাডা ও মালয়েশিয়ায় টাকা চলে যাচ্ছে। এটা উদ্বেগজনক।’ যে যেভাবে আয় করেন, তাঁকে সেভাবে টাকা বিনিয়োগের সুযোগ দেওয়ার পক্ষে মত দেন জাতীয় পার্টির এই সাংসদ। এমন সুযোগ দেওয়া হলে দেশের টাকা দেশেই থাকবে বলে মনে করেন তিনি।
ফিরোজ রশিদ বলেন, টাকা কখনো কালো হয় না। কালোটাকা, সাদাটাকা বিবেচনা না করে দেশের টাকা দেশে রাখার ব্যবস্থা নিতে অনুরোধ জানান তিনি।
এ প্রসঙ্গে অর্থমন্ত্রীকে উদ্দেশ করে ফিরোজ রশীদ বলেন, ‘আমরা বারবার বলেছি, এবারও বলছি, ইনভেস্টমেন্ট হলিডে দেন। বিনিয়োগের সুযোগ করে দিন। ট্যাক্স হলিডে ঘোষণা করুন।’
সংসদে আজ ২০১৪-১৫ সালের প্রস্তাবিত বাজেটের ওপর সাধারণ আলোচনা চলছে।
সুইস ব্যাংকে বাংলাদেশিদের তিন হাজার কোটি টাকা
 
