
ইরাকের কিরকুক শহরের অদূরে একটি স্থান থেকে বাংলাদেশসহ অন্তত পাঁচটি দেশের ৬০ জন নির্মাণশ্রমিককে জঙ্গিরা অপহরণ করেছে বলে খবর পাওয়া গেছে৷ তবে ইরাকের বাংলাদেশ দূতাবাস বা ঢাকায় পররাষ্ট্র মন্ত্রণালয় এ বিষয়ে কিছু জানাতে পারেনি৷তুরস্কের বার্তা সংস্থা দোগানের বরাত দিয়ে বার্তা সংস্থা রয়টার্স গতকাল বুধবার জানায়, তুরস্ক, বাংলাদেশ, পাকিস্তান, নেপাল ও তুর্কমেনিস্তানের শ্রমিকেরা ইরাকের সালাহউদ্দিন প্রদেশের তেলসমৃদ্ধ কিরকুক শহরের অদূরে দোর শহরের কাছে একটি হাসপাতাল ভবন নির্মাণ করছিলেন৷ সেখান থেকে জঙ্গিরা তাঁদের অপহরণ করে৷ তবে ঠিক কখন তাঁদের অপহরণ করা হয়, তা তাৎক্ষণিকভাবে নিশ্চিত হওয়া যায়নি৷ তুরস্কের একটি প্রকল্পের আওতায় ১০০ শয্যার ওই হাসপাতাল নির্মাণের কাজ চলছে৷অপহৃতদের মধ্যে কতজন বাংলাদেশি শ্রমিক—রয়টার্সের খবরে এ বিষয়ে বিস্তারিত কিছু জানানো হয়নি৷ তুরস্কের পররাষ্ট্র মন্ত্রণালয় জানায়, বাগদাদে তুরস্কের দূতাবাসের পক্ষ থেকে শ্রমিক অপহরণের খবরের সত্যতা খতিয়ে দেখা হচ্ছে৷ইরাকে সুন্নিপন্থী জঙ্গিরা সম্প্রতি মসুলসহ কয়েকটি শহর দখল করে নিয়েছে৷ এখন তারা রাজধানী বাগদাদের দিকে অগ্রসর হচ্ছে৷ জঙ্গিরা গতকাল সালাহউদ্দিন প্রদেশের বাইজি নামক স্থানে দেশটির সবচেয়ে বড় তেল শোধনাগারে হামলা চালায়৷
