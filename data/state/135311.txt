
চট্টগ্রামের সাতকানিয়া উপজেলার পাটানীপুল এলাকায় চট্টগ্রাম-কক্সবাজার মহাসড়কে বাস ও সিএনজিচালিত অটোরিকশার সংঘর্ষে ছয়জন নিহত হয়েছেন। আজ শনিবার সন্ধ্যায় এ দুর্ঘটনা ঘটে।
নিহত ব্যক্তিরা হলেন লোহাগাড়া উপজেলার পদুয়া ইউনিয়নের ঠাকুরদীঘি এলাকার অমূল্য দাশ (৫০), একই ইউনিয়নের আলী সিকদারপাড়ার মো. শাহরিয়ার (১৫), কক্সবাজার সদর উপজেলার ঈদগাহ এলাকার জসিম উদ্দিন (৩৫), বাঁশখালী উপজেলার চাম্বল ইউনিয়নের সোনারখীল এলাকার শামশুল আলম (৬০), সাতকানিয়া উপজেলার ছদাহা ইউনিয়নের জানারপাড়া এলাকার মো. শোয়াইব (২২) ও মো. আবু ছৈয়দ (৩৫)। তাঁদের মধ্যে আবু ছৈয়দ অটোরিকশার চালক, অন্যরা যাত্রী।
প্রত্যক্ষদর্শী ব্যক্তি ও পুলিশ জানায়, সন্ধ্যা ছয়টার দিকে পাটানীপুল এলাকায় কক্সবাজার থেকে ছেড়ে আসা চট্টগ্রামগামী এস আলম পরিবহনের একটি বাসের সঙ্গে বিপরীত দিক থেকে আসা একটি অটোরিকশার সংঘর্ষ হয়। এতে ঘটনাস্থলেই পাঁচজনের এবং হাসপাতালে নেওয়ার পথে একজনের মৃত্যু হয়।
দোহাজারী মহাসড়ক থানার ভারপ্রাপ্ত কর্মকর্তা (ওসি) এ কে এম কাওছার চৌধুরী দুর্ঘটনায় ছয়জনের মৃত্যুর খবরের সত্যতা নিশ্চিত করেছেন। তিনি বলেন, দুর্ঘটনাকবলিত বাস ও অটোরিকশা থানায় নিয়ে আসা হয়েছে।
