
গণভবনে প্রধানমন্ত্রী শেখ হাসিনার ঈদ শুভেচ্ছা বিনিময় অনুষ্ঠানে পাঁচটি বেসরকারি চ্যানেলের সাংবাদিকদের ঢুকতে দেওয়া হয়নি। গত বৃহস্পতিবার নিরাপত্তাকর্মীরা তাঁদের ঢুকতে বাধা দেন।ঘটনাস্থলে উপস্থিত একাধিক সূত্র জানায়, নিরাপত্তাকর্মীদের বাধা পেয়ে ওই অনুষ্ঠান কভার করতে না পেরে ফিরে যান পাঁচটি চ্যানেলের প্রতিনিধিরা। চ্যানেলগুলো হচ্ছে সময়, একাত্তর, ইনডিপেনডেন্ট, যমুনা ও চ্যানেল ২৪। এ ছাড়া প্রধানমন্ত্রীর অনুষ্ঠানে দুজন নারী সাংবাদিকের প্রবেশে অলিখিত নিষেধাজ্ঞা রয়েছে।এ বিষয়ে প্রধানমন্ত্রীর প্রেস সচিব ইহসানুল করিম প্রথম আলোকে বলেন, এমন কোনো বিধিনিষেধের কথা তাঁর জানা নেই। কোনো চ্যানেলকে আনুষ্ঠানিকভাবে এমন কিছু জানানো হয়নি।প্রথম আলোর পক্ষ থেকে চারটি টেলিভিশন চ্যানেলের সঙ্গে যোগাযোগ করা হলে এগুলোর শীর্ষস্থানীয় কর্মকর্তারা জানান, প্রধানমন্ত্রীর কার্যালয় থেকে তাঁদের এমন কোনো নির্দেশনা দেওয়া হয়নি। তবে গণভবনের ঈদ শুভেচ্ছা বিনিময় অনুষ্ঠানে নিরাপত্তাকর্মীরা তাঁদের সাংবাদিকদের ঢুকতে দেননি।বিভিন্ন সূত্রে জানায়, ১ জুলাই গুলশানের রেস্তোরাঁয় জঙ্গি হামলার ঘটনা সরাসরি সম্প্রচার করায় সরকারের নীতিনির্ধারকেরা ক্ষুব্ধ হন। ২ জুলাই ঢাকা-চট্টগ্রাম ও জয়দেবপুর-ময়মনসিংহ চার লেনের জাতীয় মহাসড়কের উদ্বোধনী অনুষ্ঠানে প্রধানমন্ত্রী শেখ হাসিনা বিষয়টি নিয়ে বিরক্তি প্রকাশ করে বলেন, ‘দেশে কোনো বেসরকারি টেলিভিশন চ্যানেল ছিল না। আমাদের সরকারই এত বেসরকারি টিভির লাইসেন্স দিয়েছে। মানা করা সত্ত্বেও কোন কোন টেলিভিশন চ্যানেল কী করেছে, তা আমরা মনিটর করেছি। তাই, এ ব্যাপারে সবারই সতর্ক থাকা দরকার। আমরা যেমন দিতে পারি আবার নিতেও পারি।’
