
বিএনপির নেতৃত্বাধীন ১৮ দলের দ্বিতীয় দফায় ডাকা ১৩১ ঘণ্টার অবরোধে সহিংসতায় ২৯ জন নিহত হয়েছেন। প্রথম দফার মতো এই দফার অবরোধেও অবরোধকারীরা রেলপথে ব্যাপক নাশকতা ঘটায়। যানবাহনে আগুন দিয়ে মানুষ পোড়ানো, সংঘর্ষ ও সহিংসতার ঘটনায় সাধারণ মানুষ আতঙ্কিত।প্রথমে গত ৩০ নভেম্বর সকাল ছয়টা থেকে ৩ ডিসেম্বর সকাল ছয়টা পর্যন্ত ৭২ ঘণ্টার অবরোধ ডাকে ১৮ দল। পরে সেটি বাড়িয়ে আজ ৫ ডিসেম্বর বৃহস্পতিবার বিকেল পাঁচটা পর্যন্ত করা হয়। সব মিলিয়ে ১৩১ ঘণ্টা অবরোধের বেড়াজালে আটকে ছিল দেশের মানুষ।অবরোধের প্রথম দিন শনিবার সহিংসতায় চারজন নিহত হন।রোববার প্রাণ হারান তিনজন।সোমবার চারজন ও মঙ্গলবার আটজন নিহত হন।গতকাল বুধবার গাইবান্ধায় রেলে নাশকতার ঘটনায় চারজনসহ মোট নয়জন নিহত হয়েছে।অবরোধের সময় সংঘর্ষে গুলিবিদ্ধ ফেনীর এক রিকশাচালক বৃহস্পতিবার সকালে চট্টগ্রাম মেডিকেল কলেজ হাসপাতালে চিকিত্সাধীন অবস্থায় মারা যান।এর আগে গত ২৬ নভেম্বর সকাল ছয়টা থেকে ২৯ নভেম্বর ভোর পাঁচটা পর্যন্ত প্রথম দফার ৭১ ঘণ্টার অবরোধে প্রাণ হারান ২২ জন। এর মধ্যে ২৬ নভেম্বর নয়জন, ২৭ নভেম্বর নয়জন ও ২৮ নভেম্বর চারজন নিহত হন।দুই দফায় ডাকা অবরোধে কার্যত সারা দেশ অচল হয়ে পড়ে। রাজধানী ঢাকার সঙ্গে দেশের অন্য জেলাগুলোর সড়ক যোগাযোগ বিচ্ছিন্ন থাকে। রেলপথে যা-ও যোগাযোগ চলছিল, নানা নাশকতার কারণে সেটিও বিঘ্নিত হয়। সর্বশেষ গতকাল রেললাইনের ফিশপ্লেট খুলে ফেলায় লালমনিরহাট থেকে বগুড়ার সান্তাহারগামী পদ্মরাগ এক্সপ্রেস ট্রেনের ইঞ্জিন ও বগি গাইবান্ধায় লাইনচ্যুত হওয়ায় চারজন নিহত হন। এ ছাড়া দেশের বিভিন্ন এলাকায় রেলপথে নাশকতার কারণে বেশ কিছু দুর্ঘটনায় অনেক ব্যক্তি আহত হন। বিপর্যস্ত হয়ে পড়ে রেলের সময়সূচি। কোথাও কোথাও ট্রেন চলাচল সীমিত করা হয়, আবার কোথাও কোথাও যাত্রা বাতিল ও সময়সূচি পুনর্নির্ধারণ করা হয়।
