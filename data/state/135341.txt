
সম্প্রতি শেষ হয়েছে ৩৮তম বিসিএসের আবেদন কার্যক্রম। আবেদনের ক্ষেত্রে এই বিসিএস রেকর্ড সৃষ্টি করেছে। এই বিসিএসের জন্য ৩ লাখ ৮৯ হাজার প্রার্থী আবেদন করেন। তবে পিএসসি বলছে, টাকা জমা দিয়েছে ৩ লাখ ৪৬ হাজার ৫৩২ জন প্রার্থী। এই প্রার্থীরাই প্রিলিমিনারি পরীক্ষায় অংশ নিতে পারবেন।
এবার আবেদনকারীর সংখ্যা এত বাড়ার কারণ কী? জানতে চাইলে সরকারি কর্মকমিশনের (পিএসসি) চেয়ারম্যান মোহাম্মদ সাদিক প্রথম আলোকে বলেন, সরকারি চাকরির প্রতি মানুষের আগ্রহ ও আস্থা বাড়ার কারণে এবার যেকোনো সময়ের চেয়ে বেশি আবেদন জমা পড়েছে। একই প্রশ্নের জবাবে সাবেক মন্ত্রিপরিষদ সচিব আলী ইমাম মজুমদার বলেন, বিসিএসে আবেদন বাড়ার কারণ, দেশে শিক্ষিত তরুণের হার বেড়েছে। দেশে সরকার এখনো একক ও বৃহত্তম চাকরিদাতা প্রতিষ্ঠান। সরকারি চাকরিতে বেতন বেড়েছে বলে প্রতি মানুষের আগ্রহ বেড়েছে, এটি একটি কারণ। তাঁর মতে, আরেকটি কারণ হচ্ছে, বেসরকারি ভালো চাকরি সীমিত। ঢাকা বিশ্ববিদ্যালয়ের ইংরেজি বিভাগের অধ্যাপক ও কথাসাহিত্যিক সৈয়দ মনজুরুল ইসলামের কথায়, ‘আগে সরকারি চাকরিতে কম বেতন ছিল বলে অনেকে ব্যাংকের চাকরিতে যেত। কিন্তু এখন সেই অবস্থার পরিবর্তন হয়েছে।’ সৈয়দ মনজুরুল ইসলাম বলেন, ‘গত কয়েক বছরে আমি দেখেছি বিসিএসে আমাদের শিক্ষার্থীরা অনেক আগ্রহী হচ্ছে। এ জন্য ভোরে আমাদের লাইব্রেরিতে শিক্ষার্থীরা পড়তে আসছে। বাসে বসে বসে তাঁরা বিসিএসের পড়া পড়ছেন।’ তা ছাড়া বর্তমানে সেশনজট কমে গেছে। এক শিক্ষার্থী একাধিকবার আবেদন করতে পারছেন, এটাও একটা কারণ হতে পারে বলে তার মত।মানবসম্পদ বিশেষজ্ঞ ও ‘করপোরেট কোচে’র মুখ্য পরামর্শক যীশু তরফদার মনে করেন, বর্তমানে সরকারি চাকরিতে নতুন বেতন স্কেলের কারণে অনেকেরই আগ্রহ বেড়েছে। তিনি বলেন, সরকারি চাকরি বেসরকারি চাকরির থেকে অনেক ভালো ও সম্মানের বলে মনে করা হয়। সরকারি চাকরিতে চাকরির নিশ্চয়তা বেশি। এই চাকরির আর্থ সামাজিক গুরুত্ব অন্য চাকরি থেকে বেশি।  যীশু তরফদার উদাহরণ দিয়ে বলেন, তাঁর দুই বন্ধুর একজন সরকারি চাকরি করেন। আরেকজন করেন বেসরকারি চাকরি। দুজন গ্রামে গেলে সরকারি চাকরিজীবী বন্ধু তুলনামূলক বেশি সম্মান পান। এ থেকে বোঝা যায়, দেশে সরকারি চাকরির গুরুত্ব কিছুটা হলেও বেশি।পিএসসি সূত্র জানাচ্ছে, ৩৮তম বিসিএসের মাধ্যমে জনপ্রশাসনে ২ হাজার ২৪ জন ক্যাডার কর্মকর্তা নিয়োগ করা হবে। প্রশাসন ক্যাডারে ৩০০, পুলিশ ক্যাডারের ১০০টি পদসহ ৩৮তম বিসিএসে সাধারণ ক্যাডারে মোট ৫২০টি, কারিগরি ও পেশাগত ক্যাডারে ৫৪৯টি এবং শিক্ষা ক্যাডারে ৯৫৫টি পদ থাকছে। পিএসসি জানিয়েছে, এই বিসিএসের প্রিলিমিনারি পরীক্ষা অক্টোবরের শেষ দিকে হওয়ার সম্ভাবনা আছে।
