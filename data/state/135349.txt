
রাজধানীর কল্যাণপুরে পাঁচ নম্বর সড়কে অভিযানস্থলের আশপাশের সরকারি, বেসরকারি অন্তত ৮ থেকে ১০টি স্কুল বন্ধ করে দেওয়া হয়েছে। স্কুলের শিক্ষক ও প্রশাসনিক কর্মকর্তারা বলছেন, শিক্ষার্থীদের নিরাপত্তা ও যাতায়াতের অসুবিধার কথা ভেবে স্কুলগুলো বন্ধ ঘোষণা করা হয়েছে।
আজ মঙ্গলবার সকাল ৫টা ৫১ মিনিট থেকে ৬টা ৫১ মিনিট পর্যন্ত কল্যাণপুরের পাঁচ নম্বর সড়কের জাহাজ বিল্ডিং নামের একটি ছয়তলা ভবনে আইনশৃঙ্খলা রক্ষাকারী বাহিনীর অভিযান চলে। পুলিশ বলছে, সেখানে ‘জঙ্গি আস্তানা’ ছিল। অভিযানে নয়জন ‘জঙ্গি’ নিহত হয়েছে। তারা গুলশানের মতো বড় ধরনের নাশকতার পরিকল্পনা করছিল।
অভিযানের পর থেকে কল্যাণপুরের আশপাশের সড়কগুলোতে যাতায়াত সীমিত করে দেওয়া হয়েছে। অনেক রাস্তা বন্ধ করে দেওয়া হয়েছে। পাঁচ নম্বর সড়কে আইনশৃঙ্খলা রক্ষাকারী বাহিনী ছাড়া কাউকে ঢুকতে দেওয়া হচ্ছে না। বেলা সাড়ে ১১টার দিকে শেষ খবর পাওয়া পর্যন্ত সেখানে আইনশৃঙ্খলা রক্ষাকারী বাহিনীর তল্লাশি চলছে।
বন্ধঘোষিত স্কুলগুলোর মধ্যে রয়েছে কল্যাণপুর গার্লস হাইস্কুল, বীন কেজি স্কুল, শিশু কল্যাণ স্কুল, হলি ক্রিসেন্ট স্কুল, ছয় নম্বর সড়কের কল্যাণপুর ল্যাবরেটরি হাইস্কুল প্রভৃতি। ঘটনাস্থল থেকে দূরে অবস্থিত কল্যাণপুরের স্কুলগুলো খোলা রাখা হয়েছে।
ঘটনাস্থল থেকে একটু দূরে সিফাত ইন্টারন্যাশনাল স্কুলের শিক্ষক তহুর মাহমুদ হিলালী বলেন, তাঁদের স্কুলে আসা-যাওয়ার রাস্তায় কোনো সমস্যা নেই। স্কুলটি ঘটনাস্থল থেকে দূরে। তাই সেটি খোলা রাখা হয়েছে।
ল্যাবরেটরি হাইস্কুলের তত্ত্বাবধায়ক হেনা বেগম বলেন, প্রতিদিন স্কুলে প্লে থেকে দশম শ্রেণির শিক্ষার্থীদের দুই শিফটে পড়ানো হয়। তবে আজ নিরাপত্তার কারণে স্কুল বন্ধ রাখা হয়েছে।
ওই এলাকার একটি স্কুলের শিক্ষার্থী সাইফুন্নাহার বলে, সে ব্যাগ নিয়ে স্কুলে যাচ্ছিল। তবে রাস্তা বন্ধ ছিল। আরেক শিক্ষার্থীর কাছে স্কুল বন্ধ থাকার খবর পায়। পরে ফিরে গেছে।
আরও পড়ুন: 
কল্যাণপুরে ‘জঙ্গি আস্তানায়’ অভিযান, নিহত ৯
