
নয়াপল্টনে সমাবেশের অনুমতি চেয়ে আবেদন করা নিয়ে পুলিশ মিথ্যাচার করছে বলে দাবি করেছে বিএনপি।
আজ শনিবার সন্ধ্যায় দলের কেন্দ্রীয় কার্যালয়ে এক সংবাদ সম্মেলনে দলটির সিনিয়র যুগ্ম মহাসচিব রুহুল কবির রিজভী এ কথা বলেন। তাঁর দাবি, বিএনপি নয়াপল্টনে সমাবেশ করার অনুমিত চেয়ে শুক্রবার যথাযথ কর্তৃপক্ষের কাছে চিঠি দিয়েছে। সে চিঠি গ্রহণও করা হয়েছে।
৭ অথবা ৮ নভেম্বর রাজধানীর সোহরাওয়ার্দী উদ্যানে সমাবেশ করার প্রস্তুতি নিচ্ছিল বিএনপি। দলটি এ জন্য যথাযথ কর্তৃপক্ষের কাছে আবেদনও করেছিল। গত বৃহস্পতিবার রাতে পুলিশ জানায়, ৭ ও ৮ নভেম্বর সোহরাওয়ার্দী উদ্যানে কাউকে সমাবেশ করতে দেওয়া হবে না। গতকাল শুক্রবার রিজভী প্রথম আলোকে বলেছিলেন, তাঁরা ৮ নভেম্বর নয়াপল্টনে দলের কেন্দ্রীয় কার্যালয়ের সামনে সমাবেশ করার অনুমতি চেয়ে ঢাকা মেট্রোপলিটন পুলিশকে চিঠি দিয়েছেন। আজ শনিবার ডিএমপি কমিশনার আছাদুজ্জামান মিয়া এক অনুষ্ঠানে সাংবাদিকদের বলেন, তাঁরা বিএনপির এ ধরনের কোনো আবেদন পাননি। পেলে প্রয়োজনীয় ব্যবস্থা নেওয়া হবে।
ডিএমপি কমিশনার এই বক্তব্যের পরিপ্রেক্ষিতে রিজভী আজ সন্ধ্যায় সংবাদ সম্মেলনে আবেদনের একটি কপি দেখিয়ে বলেন, বিএনপি নয়াপল্টনে সমাবেশ করার অনুমতি চেয়ে গতকাল চিঠি দিয়েছে। পুলিশ গণমাধ্যমে যে বক্তব্য দিয়েছে, তা সত্য নয়।
সমাবেশের অনুমতি দেওয়া না হলে বিএনপি কী করবে এমন প্রশ্নের জবাবে রিজভী বলেন, বিএনপির শীর্ষ নেতারা আলোচনা করে করণীয় ঠিক করবেন। রিজভী অভিযোগ করেন, ৮ নভেম্বর সমাবেশ সামনে রেখে আতঙ্ক সৃষ্টি করতে পুলিশ বিএনপির সহদপ্তর সম্পাদক তাইফুল ইসলামসহ চারজনকে আজ গ্রেপ্তার করেছে। তিনি এই ঘটনার নিন্দা জানিয়ে তাঁদের মুক্তির দাবি জানান।
