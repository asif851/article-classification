
ব্রাহ্মণবাড়িয়ার বিজয়নগর উপজেলার চম্পকনগর ইউনিয়ন পরিষদ (ইউপি) উপনির্বাচনে পেটুয়াজুড়ি সরকারি প্রাথমিক বিদ্যালয় ভোটকেন্দ্রে গতকাল রোববার পুলিশের গুলিতে বাবুল মিয়া (২৫) নামের এক তরুণ নিহত হয়েছেন বলে অভিযোগ পাওয়া গেছে।বাবুল মিয়া উপজেলার সাটিরপাড়া গ্রামের আবদুল হামিদের ছেলে। তিনি চেয়ারম্যান প্রার্থী হামিদুল হকের সমর্থক ছিলেন। নির্বাচনে হামিদুল হক জয়লাভ করেছেন।পুলিশ ও প্রত্যক্ষদর্শীরা জানান, হামিদুল হক ও পেটুয়াজুড়ি গ্রামের চেয়ারম্যান প্রার্থী শাহ আলমের সমর্থকদের মধ্যে ভোটকেন্দ্র দখল ও জাল ভোট দেওয়া নিয়ে কথা-কাটাকাটি হয়। পরে উভয় পক্ষের লোকজন দেশীয় অস্ত্র নিয়ে সংঘর্ষে জড়িয়ে পড়ে। পরিস্থিতি নিয়ন্ত্রণে আনতে পুলিশ প্রায় ৫০টি রাবার বুলেট ও টিয়ার গ্যাসের শেল নিক্ষেপ করে। এতে বাবুল মিয়াসহ বেশ কয়েকজন গুলিবিদ্ধ হন। আখাউড়া উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক বাবুলকে মৃত ঘোষণা করেন।আখাউড়া উপজেলার স্বাস্থ্য কর্মকর্তা শাহ আলম জানান, বাবুলের সারা দেহে রাবার বুলেট বিদ্ধ হয়েছিল। বিজয়নগর থানার ভারপ্রাপ্ত কর্মকর্তা (ওসি) বলেন, পুলিশ সংঘর্ষ থামাতে রাবার বুলেট ও টিয়ার গ্যাসের শেল নিক্ষেপ করে। এতে বাবুল গুলিবিদ্ধ হন।
