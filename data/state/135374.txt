
ফেনী মুক্ত দিবস আজ ৬ ডিসেম্বর। ১৯৭১ সালের এই দিনে পাকিস্তান-হানাদার বাহিনী ও তাদের দোসর রাজাকার-আলবদর বাহিনীকে হটিয়ে ফেনীকে স্বাধীন ঘোষণা করা হয়। সকাল থেকে সশস্ত্র মুক্তিযোদ্ধারা ক্যাপ্টেন জাফর ইমামের নেতৃত্বে দলে দলে ফেনী শহরে প্রবেশ করে ‘জয় বাংলা’ স্লোগান দিতে শুরু করেন।ফেনী শহরবাসী ৫ ডিসেম্বর সন্ধ্যা পর্যন্ত পাকিস্তানি হানাদার বাহিনী ও তাদের এ দেশীয় দোসর রাজাকার-আলবদর বাহিনীর সশস্ত্র মহড়া দেখেছিল। ফলে সকালে ‘জয় বাংলা’ স্লোগান শুনে অনেকেই হকচকিত হয়ে ওঠেন এবং অনেকে মুক্তিযোদ্ধাদের এ স্লোগান প্রথম বিশ্বাসই করতে পারেননি। কিন্তু বেলা বাড়ার সঙ্গে সঙ্গে অনেকেই পরিচিত মুক্তিযোদ্ধাদের মিছিলে দেখতে পান। তখন লোকজনের ভুল ভাঙতে শুরু করে এবং ধীরে ধীরে মুক্তিযুদ্ধের পক্ষে সাধারণ মানুষ মিছিলে যোগ দিতে শুরু করেন।মুক্ত দিবস উপলক্ষে জেলা মুক্তিযোদ্ধা সংসদের আয়োজনে আজ শনিবার সকাল ১০টায় স্থানীয় ট্রাংক রোডের কেন্দ্রীয় শহীদ মিনারে মুক্তিযোদ্ধা সমাবেশের আয়োজন করা হয়েছে। সমাবেশে প্রধান অতিথি থাকবেন মুক্তিযুদ্ধের ২ নম্বর সেক্টরের সাব সেক্টর কমান্ডার কর্নেল (অব.) জাফর ইমাম বীর বিক্রম। এ ছাড়া সাংসদ শিরিন আক্তার, নিজাম উদ্দিন হাজারী উপস্থিত থাকবেন। বিকেলে প্রথম আলো ফেনী বন্ধুসভা মুক্তিযুদ্ধের গল্প শোনার আয়োজন করেছে।
