
বরিশালে ৭৪টি কলেজে ২৫ জনের কম শিক্ষার্থী থাকায় ওই সব কলেজের অধ্যক্ষকে কারণ দর্শানোর নোটিশ দিয়েছে বরিশাল মাধ্যমিক ও উচ্চমাধ্যমিক শিক্ষা বোর্ড কর্তৃপক্ষ। আজ সোমবার বিকেলে বোর্ডের কলেজ পরিদর্শক মো. লিয়াকত জুয়েল স্বাক্ষরিত এ সম্পর্কিত একটি নোটিশ জারি করা হয়।
বোর্ড সূত্র জানায়, ২০১৫-১৬ শিক্ষাবর্ষে বরিশাল বিভাগের ছয়টি জেলার ৭৪টি কলেজের উচ্চমাধ্যমিক পর্যায়ে ২৫ জনের কম শিক্ষার্থী রয়েছে। শিক্ষার্থী কম থাকায় এসব প্রতিষ্ঠানের শাখা বা উচ্চমাধ্যমিক পর্যায়ে পাঠদানের অনুমতি কেন বাতিল করা হবে না তা জানতে চেয়ে ২২ মে সকাল ১০টায় সংশ্লিষ্ট কলেজের সভাপতি বা সভাপতির প্রতিনিধি এবং অধ্যক্ষকে শিক্ষা বোর্ডে হাজির হয়ে কারণ দর্শাতে বলা হয়েছে।
নোটিশে বলা হয়েছে, নির্ধারিত সময়ে নোটিশপ্রাপ্ত কলেজের প্রতিনিধিরা উপস্থিত না হলে সংশ্লিষ্ট কলেজে উচ্চমাধ্যমিক শ্রেণির ভর্তি কার্যক্রম বন্ধ রাখা হবে।
