
মালয়েশিয়ার উপপ্রধানমন্ত্রী আহমেদ জাহিদ হামিদি বলেছেন, পুনরায় বিদেশি শ্রমিক নিয়োগের বিষয়ে শিগগিরই নতুন ঘোষণা দেবে সরকার। বিভিন্ন নীতি নির্ধারকদের কাছ থেকে নেওয়া অভিযোগ ও পরামর্শগুলোকে সরকার বিবেচনা করেছে। এরপর এই সিদ্ধান্ত নেওয়া হচ্ছে। মালয়েশিয়ার স্টার অনলাইনের প্রতিবেদনে এ কথা জানানো হয়েছে।
মালয়েশিয়া রিটেইল চেইন অ্যাসোসিয়েশন (এমআরসিএ) আয়োজিত একটি অনুষ্ঠানে গতকাল বৃহস্পতিবার জাহিদ হামিদি এ কথা বলেন। মালয়েশিয়ার উপপ্রধানমন্ত্রী বলেন, ‘আমি বিদেশি শ্রমিকদের বিষয়ে খুবই উদ্বিগ্ন এবং আমি এ বিষয়েও সচেতন আছি যে অনেক খাত ক্ষতিগ্রস্ত হয়েছে। শ্রমিকদের নিয়োগদাতারা আরও বিদেশি শ্রমিকেদের নিয়োগের দিতে আমাদের দরজা খুলে দেওয়ার জন্য সরকারকে অনুরোধ করছেন। সরকার বিষয়গুলো শুনছে এবং এ বিষয়ে শিগগিরই একটি ঘোষণা আসছে।’ আহমেদ জাহিদ হামিদি বলেন, ‘সরকার পরামর্শ ও প্রস্তাব নেওয়ার ক্ষেত্রে, বিশেষ করে ব্যবসায়ী বিভিন্ন গোষ্ঠীর কাছ থেকে সব সময় ছিল উদার। তিনি আরও বলেছেন, তিনি বেসরকারি কিছু প্রতিষ্ঠানের কাছ থেকে এ ব্যাপারে অভিযোগ গ্রহণ করেছেন।’ তিনি বলেন, ‘আমি এসব প্রতিষ্ঠানকে অভিযুক্ত করতে চাই না। তারা বলেছে বিদেশি শ্রমিকদের না নিয়ে পুনরায় অবৈধ শ্রমিক ও স্থানীয় শ্রমিকদের নিয়োগ দিতে। কিন্তু আমি বলতে চাই তাদের পরামর্শ দেওয়ার ক্ষেত্রে আরও দায়িত্বশীল হতে হবে।’ প্রায় ১১ মাস আগে বাংলাদেশ থেকে ১৫ লাখ কর্মী নেওয়ার ঘোষণা এসেছিল মালয়েশিয়ার কাছ থেকে। দেশটির ট্রেড ইউনিয়নসহ সবাই এর বিরোধিতা করলেও সিদ্ধান্তে অনড় ছিল মালয়েশিয়া। অনুমোদন দিয়েছিল দেশটির মন্ত্রিসভাও। তবে এ বছরের ১৮ ফেব্রুয়ারি কর্মী নেওয়ার সেই সমঝোতা সইয়ের ১২ ঘণ্টার মধ্যেই দেশটি জানায়, এই মুহূর্তে তারা কোনো কর্মী নেবে না। এরপর মার্চের মাঝামাঝি সময়ে দেশটির মন্ত্রিসভাও ওই সিদ্ধান্তের অনুমোদন দেয়। শুধু বাংলাদেশ নয়, তখন থেকে সব ধরনের বিদেশি শ্রমিক নেওয়া বন্ধ রেখেছে মালয়েশিয়া।
 
আরও পড়ুন: এ যেন বাংলাদেশের সঙ্গে পুতুলখেলা!
