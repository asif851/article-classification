
চট্টগ্রাম শিক্ষা বোর্ডের অধীনে এবার জুনিয়র স্কুল সার্টিফিকেট (জেএসসি) পরীক্ষায় ১ হাজার ১৯১টি বিদ্যালয় থেকে ১ লাখ ৭০ হাজার ৩৯৮ জন পরীক্ষার্থী অংশ নেবে। ২০৪টি কেন্দ্রে পরীক্ষা অনুষ্ঠিত হবে।শিক্ষা বোর্ড সূত্র জানায়, আগামী ১ নভেম্বর থেকে জেএসসি পরীক্ষা শুরু হবে। শেষ হবে ১৮ নভেম্বর।চট্টগ্রাম শিক্ষা বোর্ডের পরীক্ষা নিয়ন্ত্রক মোহাম্মদ মাহবুব হাসান গতকাল রোববার বিকেলে তাঁর কার্যালয়ে প্রথম আলোকে বলেন, সুষ্ঠু ও শান্তিপূর্ণভাবে পরীক্ষা আয়োজনের জন্য সর্বাত্মক প্রস্তুতি নেওয়া হয়েছে। বোর্ডের পক্ষ থেকে কেন্দ্রসচিবদের বিভিন্ন দিকনির্দেশনা দেওয়া হয়েছে। ১০টি পরিদর্শক দল গঠন করা হয়েছে।কেন্দ্রসচিবদের সঙ্গে গতকাল মতবিনিময় সভা করেছে চট্টগ্রাম শিক্ষা বোর্ড। বোর্ডের মিলনায়তনে অনুষ্ঠিত মতবিনিময় সভায় প্রধান অতিথি ছিলেন বোর্ড চেয়ারম্যান অধ্যাপক মোহাম্মদ শাহজাহান।মতবিনিময় সভায় উপস্থিত ছিলেন বোর্ড সচিব পীযূষ দত্ত, পরীক্ষা নিয়ন্ত্রক মোহাম্মদ মাহবুব হাসান, কলেজ পরিদর্শক সুমন বড়ুয়া, বিদ্যালয় পরিদর্শক কাজী নাজিমুল ইসলাম।
