
বড় মগবাজার নয়াটোলা পার্কে উত্তর সিটি করপোরেশনের সেকেন্ডারি ট্রান্সফার স্টেশন (এসটিএস) নির্মাণের কাজ চলছে। পার্কের বাকি অংশও নির্মাণসামগ্রী, গাড়ি আর দোকানের দখলে। এলাকাবাসীর আশঙ্কা কিছুদিন পর পার্কের অস্তিত্ব থাকবে না।
নয়াটোলা পার্কটি উত্তর সিটি করপোরেশনের ৩৬ নম্বর ওয়ার্ডের অধীন। লোহার রেলিং দিয়ে এর চারপাশ ঘেরা। পার্কের নাম লেখা কোনো সাইনবোর্ড নেই কোথাও। গতকাল রোববার গিয়ে দেখা যায়, পার্কের বাঁ পাশে চৌকোনা জায়গায় দেয়াল তোলা হয়েছে। দেয়ালঘেরা অংশটি পার্কের আয়তনের প্রায় অর্ধেক। নির্মাণ শ্রমিক আর এলাকাবাসীর কাছ থেকে জানা গেল, আবর্জনা সংগ্রহকেন্দ্র এসটিএস তৈরির কাজ চলছে এখানে।
পার্কের বাকি অংশের বেশির ভাগজুড়েই সুয়ারেজ পাইপ রাখা। ডান পাশের সীমানা ঘেঁষে বালু-সুরকির স্তূপ। খাদ্য অধিদপ্তরের খোলা বাজারে চাল ও আটা বিক্রি প্রকল্পের (ওএমএস) একটি কেন্দ্র হলো নয়াটোলা পার্ক। চাল-আটা বিক্রির ট্রাকটিও পার্কের ভেতরেই থাকে বলে জানালেন এলাকার বাসিন্দারা। কয়েকটি ব্যক্তিগত গাড়িও ভেতরে রাখা। একটি ছোট ব্যাডমিন্টন কোর্ট এবং এক পাশে দোলনার স্ট্যান্ড আর ক্লাইম্বিং স্টেপের কাঠামো দেখে বোঝা যায়, একসময় জায়গাটি শিশুপার্ক ছিল।
উত্তর সিটি করপোরেশন আঞ্চলিক নির্বাহী কর্মকর্তা (অঞ্চল-৩) মুহাম্মদ নুরুজ্জামান শরীফ বলেন, জায়গার অভাবে পার্কে বা রাস্তার পাশে করপোরেশনের এসটিএস তৈরি করতে হচ্ছে। পার্কে ময়লা ফেলার জায়গা তৈরির ফলে এর আয়তন হ্রাস এবং পরিবেশ  নষ্ট হওয়ার বিষয়ে প্রশ্ন করা হলে তিনি বলেন, ‘পার্ক যেমন দরকার আবার ময়লা ফেলার জায়গাও দরকার।’
 
