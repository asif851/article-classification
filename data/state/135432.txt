
চট্টগ্রামের সীতাকুণ্ডের সোনাইছড়ি ইউনিয়নের পাক্কা মসজিদ সাগরপারে লিজেন্ড হোল্ডিং নামে একটি জাহাজভাঙা কারখানায় দুর্ঘটনায় দুই শ্রমিক আহত হয়েছেন। গতকাল বুধবার দুপুর ১২টার দিকে এ দুর্ঘটনা ঘটে। এ ঘটনায় অন্য শ্রমিকেরা আহতদের উদ্ধার করে একজনকে চট্টগ্রাম মেডিকেল কলেজ হাসপাতালে নিয়ে যান। আহতদের মধ্যে একজনের অবস্থা আশঙ্কাজনক বলে জানা গেছে।সীতাকুণ্ড থানার পরিদর্শক (তদন্ত) আমিনুল ইসলাম প্রথম আলোকে বলেন, গতকাল দুপুর ১২টার দিকে জাহাজভাঙা কারখানাটির একটি প্লেটের আঘাতে গুরুতর আহত হন ওই দুই শ্রমিক। একজনের অবস্থা আশঙ্কাজনক হওয়ায় তাঁকে চট্টগ্রাম মেডিকেল কলেজ হাসপাতালে পাঠানো হয় এবং অপর শ্রমিককে প্রাথমিক চিকিৎসা শেষে ছেড়ে দেওয়া হয়। 
