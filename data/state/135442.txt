
পিরোজপুরের ইন্দুরকানি উপজেলায় ১৮ বছর পলাতক থাকার পর এক আসামিকে গ্রেপ্তার করেছে পুলিশ। গ্রেপ্তার হওয়া ব্যক্তির নাম জাহাঙ্গীর খলিফা (৪৫)। তাঁকে পৃথক দুই মামলায় ২০ বছরের কারাদণ্ড দেন আদালত। মামলার পর থেকেই পলাতক ছিলেন তিনি।
গতকাল রোববার দুপুরে উপজেলার উমেদপুর গ্রামে নিজ বাড়ি থেকে গ্রেপ্তার করা হয় জাহাঙ্গীর খলিফাকে ।
ইন্দুরকানি থানার উপপরিদর্শক (এসআই) মোহাইমিনুল ইসলাম জানান, ১৯৯৯ সালে জাহাঙ্গীর খলিফার নামে ইন্দুরকানি থানায় ডাকাতি ও অস্ত্র আইনে দুটি মামলা হয়। ২০০১ সালে পিরোজপুর দ্বিতীয় জেলা জজ আদালত জাহাঙ্গীরকে ডাকাতি মামলায় ১৩ বছর ও ২০০২ সালে অস্ত্র মামলায় ৭ বছর কারাদণ্ড দেন। মামলার পর থেকে জাহাঙ্গীর পলাতক ছিলেন। ১৮ বছর পলাতক থাকার পর সম্প্রতি তিনি বাড়ি আসেন। গতকাল দুপুরে গোপন সংবাদের ভিত্তিতে পুলিশ তাঁকে বাড়ি থেকে গ্রেপ্তার করে। পরে আদালতের মাধ্যমে কারাগারে পাঠানো হয় তাঁকে।
