
বাংলাদেশের চলমান রাজনৈতিক অস্থিরতা ও সহিংসতা থেকে উত্তরণে সংলাপে বসতে দুই নেত্রীকে আহ্বান জানিয়ে লেখা জাতিসংঘের মহাসচিব বান কি মুনের চিঠি নিয়ে আনুষ্ঠানিকভাবে কিছু বলতে রাজি হয়নি বিএনপি।সরকারের পক্ষ থেকে চিঠি পাওয়ার বিষয়টি নিশ্চিত করেছেন পররাষ্ট্র প্রতিমন্ত্রী শাহরিয়ার আলম। সেই সঙ্গে তিনি এ-ও বলেছেন, প্রধানমন্ত্রীকে লেখা চিঠিতে বলা হয়েছে, খালেদা জিয়াকেও একটি চিঠি দেওয়া হয়েছে। কিন্তু এর বিষয়বস্তু তাঁর জানা নেই।নিউইয়র্ক ও ঢাকার কূটনৈতিক সূত্রগুলো জাতিসংঘ মহাসচিবের পক্ষ থেকে দুই নেত্রীকে চিঠি দেওয়ার বিষয়টি গত রোববার প্রথম আলোকে নিশ্চিত করেছে।চিঠি পাওয়ার বিষয়টি বিএনপির সূত্র নিশ্চিত করলেও দলের পক্ষ থেকে আনুষ্ঠানিকভাবে কিছু বলা হচ্ছে না। এ বিষয়ে জানতে চাইলে বিএনপির চেয়ারপারসনের প্রেসসচিব মারুফ কামাল খান প্রথম আলোকে বলেন, তিনি এ বিষয়টি জানেন না।অবশ্য চিঠির বিষয়ে ওয়াকিবহাল বিএনপির চেয়ারপারসনের ঘনিষ্ঠ একজন প্রথম আলোকে বলেন, সাধারণত জাতিসংঘ একই ‘ফরম্যাটের’ চিঠিই দিয়ে থাকে। এ ক্ষেত্রেও তা-ই হওয়ার কথা। তিনি দাবি করেন, বিএনপি চিঠির বিষয়টি চাপিয়ে রাখছে তা নয়। তাঁরা চান, সরকারেরই চিঠির বিষয়টি স্পষ্ট করা উচিত। কারণ বিএনপি বলেই আসছে সংলাপ চাই। সংলাপের আহ্বানটা মূলত সরকারের জন্য। সন্ত্রাস-সহিংসতা বন্ধ করা সরকারের দায়িত্ব। শুধু সহিংসতা বন্ধ করার জন্য জাতিসংঘ মহাসচিব চিঠি দিয়ে আহ্বান জানাবেন? এ জন্য তো চিঠি দেওয়ার প্রয়োজন নেই।এর আগে ভারতের ক্ষমতাসীন ভারতীয় জনতা পার্টির (বিজেপি) সভাপতি অমিত শাহের কথিত ফোন ও যুক্তরাষ্ট্রের ছয় কংগ্রেসম্যানের নামে ভুয়া বিবৃতি নিয়ে বিব্রতকর পরিস্থিতিতে পড়েছিল বিএনপি। অবশ্য বিএনপির পক্ষ থেকে আনুষ্ঠানিকভাবেই জানানো হয়েছিল, অমিত শাহ টেলিফোনে বিএনপির চেয়ারপারসন খালেদা জিয়ার খোঁজ খবর নিয়েছেন। পরে আওয়ামী লীগের পক্ষ থেকে দাবি করা হয় বিষয়টি ভুয়া। বিএনপি অবশ্য তাদের দাবিতে শেষ পর্যন্ত অনড় ছিল।
