
ঠাকুরগাঁও ও ফরিদপুর পুলিশি বাধার মুখে পণ্ড হয়েছে ছাত্রদলের প্রতিষ্ঠাবার্ষিকীর অনুষ্ঠান। ওই দুই জেলায় আজ সোমবার প্রতিষ্ঠাবার্ষিকী পালনের জন্য জেলা ছাত্রদল বিভিন্ন কর্মসূচির আয়োজন করেছিল। আইনশৃঙ্খলা পরিস্থিতি অবনতির আশঙ্কায় পুলিশ সেই কর্মসূচি পণ্ড করে দেয়।
ঠাকুরগাঁও : আইনশৃঙ্খলা পরিস্থিতি অবনতির আশঙ্কায় পুলিশ জেলা ছাত্রদলের কর্মসূচি পণ্ড করে দেয়। পরে শহরে পুলিশ ও ছাত্রদলের নেতা-কর্মীদের মধ্যে পাল্টাপাল্টি ধাওয়ার ঘটনা ঘটে। এ ঘটনায় পুলিশ ছয়জনকে আটক করেছে।
ঠাকুরগাঁওয়ে বিএনপির নেতা-কর্মীদের ভাষ্য, সকালে শহরের মোহাম্মদ আলী সড়কের বিএনপির দলীয় কার্যালয়ের সামনে জাতীয় ও দলীয় পতাকা উত্তোলনের মাধ্যমে প্রতিষ্ঠাবার্ষিকীর কর্মসূচি শুরু করে ছাত্রদল। দুপুর ১২টার দিকে দলীয় কার্যালয়ের সামনে সমাবেশ ও আলোচনা সভার আয়োজন করা হয়। সমাবেশে জেলার বিভিন্ন জায়গা থেকে নেতা-কর্মীরা খণ্ড খণ্ড মিছিল নিয়ে সমাবেশে আসতে শুরু করেন। কিন্তু পুলিশি ছাত্রদলের নেতা-কর্মীদের সমাবেশ ছেড়ে চলে যেতে বলে। বাগ্‌বিতণ্ডার একপর্যায়ে পুলিশ ও ছাত্রদলের নেতা-কর্মীদের মধ্যে পাল্টাপাল্টি ধাওয়ার ঘটনা ঘটে।
জেলা ছাত্রদলের সভাপতি মো. কায়েস অভিযোগ করে বলেন, সভা করার জন্যই দলীয় কার্যালয়ের সামনে মঞ্চ তৈরি করা হলেও আকস্মিকভাবে পুলিশ এসে হামলা চালিয়ে দলীয় নেতা-কর্মীদের মারধর শুরু করে। পরে পুলিশ প্রতিষ্ঠাবার্ষিকীর মঞ্চ ভেঙে দেয়।
ঠাকুরগাঁওয়ের পুলিশ সুপার ফারহাত আহমেদ বলেন, কর্মসূচি সীমিত আকারে পালন করার কথা বলেছিল। কিন্তু পরে সেই ওয়াদা ভঙ্গ করেছে। আইনশৃঙ্খলা পরিস্থিতির অবনতি করতে যাচ্ছে বলে পুলিশ তথ্য পায়। ছাত্রদলের নেতা–কর্মীদের ওপর হামলা ও সভামঞ্চ ভাঙচুর করা হয়নি। ছাত্রদলের নেতা–কর্মীরা নিজেরাই ভাঙচুর করেছেন।
ফরিদপুর : ফরিদপুর জেলা ছাত্রদল সূত্রে জানা গেছে, পুলিশি বাধার কারণে ফরিদপুরে নির্ধারিত জায়গায় প্রতিষ্ঠাবার্ষিকীর অনুষ্ঠান করতে পারেনি জেলা ছাত্রদল। পরে জায়গা পরিবর্তন করে ওই অনুষ্ঠান হয় একটি বিদ্যালয়ের মাঠে। ওই অনুষ্ঠানে প্রধান অতিথি হিসেবে যোগ দিতে আসার পথে পুলিশের বাধার মুখে পড়েন বিএনপির কেন্দ্রীয় কমিটির ভাইস চেয়ারম্যান কামাল ইবনে ইউসুফ।
দলটির ৩৯তম প্রতিষ্ঠাবার্ষিকী উপলক্ষে শহরের আলীপুর এলাকায় গোল পুকুর ড্রিম নামে একটি শপিং কমপ্লেক্সের সামনে বেলুন ও কবুতর ওড়ানো ও সমাবেশের আয়োজন করে জেলা ছাত্রদল। বিভিন্ন জায়গা থেকে ছাত্রদলের নেতা-কর্মীরা মিছিল নিয়ে ওই জায়গায় জড়ো হওয়ার চেষ্টা করলে পুলিশি বাধার মুখে পড়ে। পুলিশ ছাত্রদলের নেতা–কর্মীদের ওই জায়গায় দাঁড়াতেই দেয়নি। দুপুর ১২টার দিকে বিএনপি নেতা চৌধুরী কামাল ইবনে ইউসুফ শহরের কমলাপুরের ময়েজ মঞ্জিল নামের বাসভবন থেকে বের হয়ে পায়ে হেঁটে অনুষ্ঠানস্থলে যাওয়ার চেষ্টা করলে বাধা দেয় পুলিশ।
