
সিলেট বিভাগীয় কমিশনারের কার্যালয় এবং বিভাগীয় বহুতল ভবনের মধ্যবর্তী স্থানে প্রায় ৬০ শতাংশ পরিত্যক্ত জায়গা রয়েছে। দীর্ঘদিনের অব্যবহৃত এ স্থানটিতে ময়লা পানি আর আবর্জনায় একাকার হয়ে রীতিমতো দুর্গন্ধ ছড়িয়ে আসছিল। এ কারণে অফিসগামী লোকজন নাক চেপে স্থানটি পারাপার হতেন। দীর্ঘদিন ধরে এ ভোগান্তি সঙ্গী করেই পথ চলছিলেন অফিসগামী লোকজন।গতকাল মঙ্গলবার সেই পরিত্যক্ত স্থানটিকে সংস্কার করে সেখানে নানা প্রজাতির গাছের চারা রোপণ করা হয়। আম, লিচু, মালটা, লেবু, সাতকরাসহ নানা প্রজাতির চারা রোপণ করতে সিলেট বিভাগের জেলা ও উপজেলা পর্যায়ের কর্মকর্তারাও উপস্থিত হয়েছিলেন। বেলা সাড়ে ১১টায় বৃক্ষরোপণ কর্মসূচির উদ্বোধন করেন বিভাগীয় কমিশনার সাজ্জাদুল হাসান। বিভাগীয় কমিশনারের উদ্যোগে এবং সিলেটের ডিআইজি মো. মিজানুর রহমানের সার্বিক সমন্বয়ে বাগানটি তৈরি করা হয়।বিভাগীয় কমিশনারের কার্যালয় সূত্রে জানা গেছে, ১৯৯৫ সালের ১ আগস্ট সিলেট শহরের আলমপুর এলাকায় বিভাগীয় কমিশনার কার্যালয় এবং বিভাগীয় বহুতল ভবনটি নির্মাণের পর থেকেই দুই ভবনের মধ্যবর্তী স্থানটি পরিত্যক্ত অবস্থায় ছিল। এ জন্য সেখানে কচুখেত, আগাছা ও আবর্জনায় পরিপূর্ণ হয়ে পড়েছিল।
