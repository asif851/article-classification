
ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ বলেছেন, সারা দেশে অনিশ্চয়তা ছড়িয়ে পড়েছে। স্থানীয় সরকার নির্বাচনের পরিবর্তে জাতীয় নির্বাচন হলে বর্তমান অবস্থা দূর হবে। তিনি জাতীয় নির্বাচন দিতে প্রধানমন্ত্রীর প্রতি নিবেদন জানান।আজ বৃহস্পতিবার বিকেলে জাতীয় প্রেসক্লাবে এক আলোচনা সভায় এমাজউদ্দীন এই মন্তব্য করেন। মহিলা দল ‘বিপ্লব ও সংহতি দিবস’ উপলক্ষে ওই আলোচনার আয়োজন করে।এমাজউদ্দীন বলেন, সারা দেশে অনিশ্চয়তা ছড়িয়ে পড়েছে। স্বাধীন দেশে এমন পরিস্থিতি কোথাও দেখা যায় না। দেশে সরকার, প্রধানমন্ত্রী, মন্ত্রী বর্গ, স্বরাষ্ট্রমন্ত্রী আছেন। এর পরও মানুষ কেন আতঙ্কের মধ্যে বাস করবেন? জনগণের নিরাপত্তার নিশ্চয়তা দেওয়ার ক্ষমতা সরকারের নেই, সেটি স্বীকার করার সৎ সাহসও নেই। এখন আইন শৃঙ্খলা রক্ষাকারী বাহিনীর সদস্যরাও অনিশ্চয়তার শিকার হচ্ছেন।প্রধানমন্ত্রীর উদ্দেশে এমাজউদ্দীন বলেন, স্থানীয় সরকার নির্বাচন নিয়ে এখন ‘বাড়াবাড়ি’ করার প্রয়োজন নেই। জাতীয় নির্বাচন হোক, ভোটাররা নিজের পছন্দ অনুযায়ী ভোট দিতে পারবে এবং প্রার্থীরা ভোট চাইতে পারবে—সেই পরিবেশ তৈরি করতে হবে।সরকারি কর্মকর্তা-কর্মচারীদের উদ্দেশে এমাজউদ্দীন বলেন, ‘একটা কথা মনে রাখবেন, আপনারা সরকার নয়, রাষ্ট্রের কর্মকর্তা। আপনাদের দায়িত্ব জনগণের সহায়তা করা, তাঁদের দিকে দৃষ্টি দিয়ে অগ্রসর হবেন।’ কর্মকর্তাদের উদ্দেশে তিনি বলেন, সরকারের কিছু কিছু কথা শোনার প্রয়োজন আছে। কিন্তু সব কথা শোনার প্রয়োজন নেই।অনুষ্ঠানে অন্যদের মধ্যে বিএনপির ভাইস চেয়ারম্যান সেলিমা রহমান, মহিলা দলের সভাপতি নূরী আরা সাফা, সাধারণ সম্পাদক শিরিন সুলতানা প্রমুখ বক্তব্য দেন।
