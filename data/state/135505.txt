
সিলেটের জৈন্তাপুর উপজেলার দরবস্ত বাজারে দুটি বড় প্রজাতির সাদা বকসহ এক শিকারিকে আটক করেছেন ভ্রাম্যমাণ আদালত। গত শুক্রবার জৈন্তাপুরের দরবস্ত বাজারে পুলিশের একটি দল অভিযান চালিয়ে ওই শিকারিকে আটক করে। পরে ভ্রাম্যমাণ আদালতের মাধ্যমে জৈন্তাপুর উপজেলা নির্বাহী কর্মকর্তা (ইউএনও) শেখ মো. শহিদুল ইসলাম শিকারি দরবস্ত ইউনিয়নের ফান্দু গ্রামের আবদুস সাত্তারকে (২৫) পাঁচ হাজার টাকা অর্থদণ্ড করেন। রাত আটটার দিকে বক দুটিকে অবমুক্ত করা হয়। জৈন্তাপুর থানার এসআই বিনয় ভূষণ রায় বলেন, শীত মৌসুম সামনে রেখে বিভিন্ন বিল-জলাশয়ে ফাঁদ পেতে বকসহ নানা প্রজাতির পাখি শিকার চলে। সন্ধ্যাবেলায় পাখিগুলো ঘরে ফেরার সময় শিকারিদের পেতে রাখা ফাঁদে আটকা পড়ে। এরপর তাৎক্ষণিক তাদের হাটে বিক্রি করা হয়। দরবস্ত বাজারে এ রকম পাখি কেনাবেচা হয় খবর পেয়ে শুক্রবার সন্ধ্যায় সেখানে অভিযান চালানো হয়। সে সময় সাত্তারকে হাতেনাতে ধরা হয়। পাখি শিকার ও বিক্রি আইনত নিষিদ্ধ হওয়ার পরও এ কাজ করায় তাঁকে দণ্ড দেন ভ্রাম্যমাণ আদালত।
