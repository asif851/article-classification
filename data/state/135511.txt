
সংবিধানের ১৬তম সংশোধনীর বিষয়ে আদালতের রায় থেকে দৃষ্টি সরাতেই কবি ও প্রাবন্ধিক ফরহাদ মজহারকে অপহরণ করা হয়েছে বলে অভিযোগ করেছে বিএনপির মহাসচিব মির্জা ফখরুল ইসলাম আলমগীর। তিনি বলেন, ‘ষোড়শ সংশোধনীর রায়টা হলো। এর পরেই কিন্তু ফরহাদ সাহেবের এ ঘটনাটা ঘটল। অর্থাৎ ডাইভারশন (ভিন্ন খাতে প্রবাহিত করা)। এটা হচ্ছে আমাদের স্পেকুলেশনস (অনুমান)।’ আজ বুধবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে সাংবাদিকদের সঙ্গে আলাপকালে মির্জা ফখরুল ইসলাম এসব কথা বলেন। তিনি সরকারের উদ্দেশে বলেন, ‘আপনারা যদি না করে থাকেন, জড়িত না থাকেন, সত্যটা বের করেন।’গত সোমবার আপিল বিভাগ সুপ্রিম কোর্টের বিচারপতিদের অপসারণ-সংক্রান্ত সংবিধানের ষোড়শ সংশোধনী বাতিল করে হাইকোর্টের রায় বহাল রাখেন। এর ফলে বিচারপতিদের অপসারণের ক্ষমতা সংসদের হাতে নয়, আগের মতো সুপ্রিম জুডিশিয়াল কাউন্সিলের হাতে ন্যস্ত থাকবে। ওই দিন ভোরে মজহারকে বাড়ি থেকে উঠিয়ে নেওয়া হয়েছে বলে অভিযোগ করা হয় তাঁর পরিবারের পক্ষ থেকে। সেই দিনই ১৮ ঘণ্টা পর তাঁকে উদ্ধার করে আইনশৃঙ্খলা রক্ষাকারী বাহিনী। সাংবাদিকদের এক প্রশ্নের জবাবে বিএনপির মহাসচিব নিজের ৮৬টি মামলার উল্লেখ করে বলেন, ‘৩৬টি মামলার চার্জশিট হয়ে গেছে। খালেদা জিয়াকে প্রতি সপ্তাহে কোর্টে যেতে হয়। কী অপরাধ তাঁর? কার কাছে বলব, কোথায় যাব। কী আর করবে, বাকি রেখেছে কী? এখন শুধু জানটা নিয়ে নেওয়া বাকি। এই তো।’
