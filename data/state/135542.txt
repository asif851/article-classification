
ব্রাহ্মণবাড়িয়ার আশুগঞ্জ উপজেলায় বাসের চাপায় মা-মেয়ে নিহত হয়েছে। গতকাল বুধবার বিকেলে ঢাকা-সিলেট মহাসড়কে উপজেলার কামাউড়া বাসস্ট্যান্ডের কাছে এ দুর্ঘটনা ঘটে।এ ঘটনার প্রতিবাদে এবং সড়কে গতিরোধক নির্মাণের দাবিতে এলাকাবাসী মহাসড়ক অবরোধ করেন এবং কয়েকটি গাড়ি ভাঙচুর করেন।পুলিশ ও প্রত্যক্ষদর্শীদের সঙ্গে কথা বলে জানা গেছে, বেলা তিনটার দিকে কামাউড়া বাসস্ট্যান্ডের কাছে ঢাকা থেকে সিলেটগামী এনা পরিবহনের একটি বাস সিএনজিচালিত একটি অটোরিকশাকে চাপা দেয়। এতে ঘটনাস্থলেই অটোরিকশাটির যাত্রী রাশেদা বেগম (৪০) মারা যান। তাঁর মেয়ে জান্নাত বেগমকে (৮) উদ্ধার করে উপজেলার একটি বেসরকারি হাসপাতালে নিয়ে যাওয়া হয়। সেখানে চিকিৎসক তাকে মৃত ঘোষণা করেন।রাশেদা নরসিংদীর রায়পুর উপজেলার মির্জাপুর ইউনিয়নের পিরপুর গ্রামের মধ্যপ্রাচ্যপ্রবাসী মানিক মিয়ার স্ত্রী।দুর্ঘটনার পর এলাকার শতাধিক লোক কামাউড়া এলাকায় গতিরোধক নির্মাণের দাবিতে ঢাকা-সিলেট মহাসড়ক অবরোধ করে রাখেন। এ সময় অবরোধকারীরা ওই বাসটিসহ বেশ কয়েকটি গাড়ি ভাঙচুর করেন। পরে হাইওয়ে পুলিশ ও আশুগঞ্জ থানার পুলিশ ঘটনাস্থলে পৌঁছে পরিস্থিতি নিয়ন্ত্রণে আনে। বেলা সাড়ে তিনটায় মহাসড়কে পুনরায় যান চলাচল শুরু হয়।ঘটনার সত্যতা নিশ্চিত করে গতকাল সন্ধ্যায় সরাইল বিশ্বরোড মোড় সড়ক পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট মো. হানিফ বলেন, বাসটি আটক করা হলেও চালক পালিয়ে গেছেন। এ ঘটনায় মামলার প্রস্তুতি চলছে।
