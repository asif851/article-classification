
রেলওয়ের বুকিং সহকারী গ্রেড-২ পদে নিয়োগের জন্য লিখিত পরীক্ষার ফলাফলে নাম নেই, এমন ১০ জনকে মৌখিক পরীক্ষার জন্য ডাকা হয়েছে। এরই মধ্যে তাঁদের মৌখিক পরীক্ষা শুরুও হয়েছে। এ নিয়ে কর্তৃপক্ষের বিরুদ্ধে নিয়োগ-বাণিজ্যের অভিযোগ উঠেছে।
তবে রেল কর্তৃপক্ষ বলছে, পরীক্ষার ফল প্রকাশের পর উত্তীর্ণ হওয়া ১০টি খাতা তাদের নজরে এসেছে। রেলওয়ে সূত্রে জানা গেছে, গত ২৯ মার্চ এই পদের লিখিত পরীক্ষা হয়। এতে ৪৪ হাজার ৭০০ আবেদনকারীর মধ্যে ১৫ হাজার ৪৪৩ জন অংশ নেন। পরীক্ষার আগের ১০ দিন টানা হরতাল ও ঘন ঘন ছুটির কবলে পড়ে। ফলে প্রবেশপত্র না পাওয়া আবেদনকারীরা পরীক্ষার আগের দিন রেলওয়ের পশ্চিমাঞ্চল কার্যালয়ে বিক্ষোভ করেন। তার পরও রাজশাহীর ২৯টি ও চট্টগ্রামের পাঁচটি কেন্দ্রে পরীক্ষা নেওয়া হয়। ৮ এপ্রিল এই পরীক্ষার ফলাফল প্রকাশ করা হয়। উত্তীর্ণ ব্যক্তিদের রোল নম্বরের তালিকা রেলওয়ে পশ্চিমাঞ্চলের কার্যালয়ে ঝুলিয়ে দেওয়া হয় এবং পত্রিকায় প্রকাশ করা হয়। এতে ৯৫৩ জন পরীক্ষার্থী উত্তীর্ণ হন। ১৪ মে মৌখিক পরীক্ষায় উপস্থিত হওয়ার জন্য আরেকটি তালিকা প্রকাশ করা হয়। এতে দেখা যায়, লিখিত পরীক্ষার ফলাফলের তালিকার সঙ্গে অতিরিক্ত ১০টি রোল নম্বর সংযোজন করে ৯৬৩ জনের নতুন তালিকা ঝুলিয়ে দেওয়া হয়। তাঁরা হচ্ছেন চাঁপাইনবাবগঞ্জের চারজন (রোল নম্বর ১৪৫৮, ১৪৭৮, ১৫৫০ ও ১৫৫৪), দিনাজপুরের দুজন (১১৮৪ ও ১২৬৯), লালমনিরহাটের একজন (রোল ৫০), পাবনার একজন (২৬৬৩), নাটোরের একজন (১১১২) ও কুষ্টিয়ার একজন (২২১)। ৩০ মে থেকে মৌখিক পরীক্ষা শুরু হয়েছে। চলবে ৯ জুন পর্যন্ত। রেলওয়ের একটি সূত্র বলছে, নিয়োগ-বাণিজ্য করার জন্য সুকৌশলে বিভিন্ন জেলা থেকে দু-চারজন করে নিয়ে মৌখিক পরীক্ষার তালিকায় অতিরিক্ত ১০ জনকে ঢুকিয়ে দেওয়া হয়েছে। এদিকে নাটোর জেলার ২০১৩ রোল নম্বর লিখিত পরীক্ষার ফলাফলের তালিকায় থাকলেও মৌখিক পরীক্ষার তালিকায় দেওয়া হয়নি। এই নিয়োগ কমিটির আহ্বায়ক রেলওয়ে পশ্চিমাঞ্চলের অতিরিক্ত প্রধান বাণিজ্যিক কর্মকর্তা এস এম মুরাদ হোসেন। কথা বলার জন্য যোগাযোগ করা হলে তিনি ফোন ধরেননি। তাঁর পক্ষ থেকে প্রধান সংস্থাপন কর্মকর্তা অসীম কুমার তালুকদার বলেন, মুরাদ হোসেন মৌখিক পরীক্ষার বোর্ডে রয়েছেন। সে জন্য তিনি ফোন ধরতে পারছেন না। অসীম কুমার তাঁর পক্ষ থেকে এ ব্যাপারে বলেন, লিখিত পরীক্ষার ফল প্রকাশ করার পর অকৃতকার্য ব্যক্তিদের খাতা টেব্যুলেশন করার সময় উত্তীর্ণ ১০টি খাতা নিয়োগ কর্তৃপক্ষের নজরে আসে। তাঁরা যাতে চ্যালেঞ্জ করতে না পারেন, সে জন্য মৌখিক পরীক্ষায় ডাকা হয়েছে।
