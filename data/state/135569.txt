
চট্টগ্রাম বিশ্ববিদ্যালয়ের সূর্য সেন আবাসিক হলের একটি কক্ষের দখল নিয়ে গতকাল বৃহস্পতিবার ছাত্রলীগ ও ছাত্রদলের কর্মীদের মধ্যে হাতাহাতির ঘটনা ঘটেছে। এতে ছাত্রলীগের তিন কর্মী আহত হয়েছেন বলে জানা গেছে।পুলিশ ও প্রত্যক্ষদর্শীরা জানান, হলের ৪১৩ নম্বর কক্ষের আবাসিক শিক্ষার্থী তানভীর ও শাহেদ। তাঁরা দুজনই বিশ্ববিদ্যালয় বন ও পরিবেশবিদ্যা বিভাগের তৃতীয় সেমিস্টারের শিক্ষার্থী ও ছাত্রলীগের কর্মী। ওই কক্ষে আগে থেকেই অবস্থান করছিলেন একই বিভাগের পঞ্চম সেমিস্টারের শিক্ষার্থী ও ছাত্রদলের কর্মী আফসার। তানভীর ও শাহেদ আবাসিক শিক্ষার্থী হলেও আফসার তাঁদের কক্ষে উঠতে না দিলে উভয় পক্ষের মধ্যে কথা-কাটাকাটি হয়। পরে আফসারের নেতৃত্বে ছাত্রদলের ১০-১২ জন কর্মী তানভীর ও শাহেদের ওপর হামলা চালান। পরে ছাত্রলীগের কয়েকজন কর্মী এসে পাল্টা হামলা চালান। এতে ছাত্রলীগের কর্মী মাসুদ রানা, তানভীর ও রাজ আহত হন।সহকারী প্রক্টর আনোয়ার হোসেন চৌধুরী বলেন, ‘আবাসিক হলের কক্ষে থাকা নিয়ে শিক্ষার্থীদের দুটি পক্ষের মধ্যে হাতাহাতির ঘটনা ঘটেছে। পরে পুলিশ গিয়ে পরিস্থিতি নিয়ন্ত্রণে আনে। বর্তমানে পরিস্থিতি শান্ত রয়েছে।’
 
