
পাবলিক বিশ্ববিদ্যালয়গুলোতে আগামী বছর থেকে সমন্বিত বা গুচ্ছ ভিত্তিতে ভর্তি পরীক্ষা নেওয়ার সিদ্ধান্ত নিয়েছে শিক্ষা মন্ত্রণালয় এবং বিশ্ববিদ্যালয় মঞ্জুরি কমিশন (ইউজিসি)। এখন এটি কীভাবে বাস্তবায়ন করা হবে, সে বিষয়ে কার্যপত্র তৈরি করতে ইউজিসি চেয়ারম্যান অধ্যাপক আবদুল মান্নানকে প্রধান করে সাত সদস্যের একটি কমিটি গঠন করা হয়েছে।
গতকাল রোববার শিক্ষা মন্ত্রণালয়ে অনুষ্ঠিত এক সভায় এই সিদ্ধান্ত হয়েছে বলে প্রথম আলোকে জানিয়েছেন ইউজিসি চেয়ারম্যান। কমিটিকে আগামী ১৫ ফেব্রুয়ারির মধ্যে কার্যপত্র দিতে হবে। ইউজিসি চেয়ারম্যান বলেছেন, এই কার্যপত্র ঠিক করতে কমিটি প্রয়োজনে উপাচার্যদের সঙ্গেও কথা বলবে। সভায় সভাপতিত্ব করেন শিক্ষা মন্ত্রণালয়ের মাধ্যমিক ও উচ্চশিক্ষা বিভাগের সচিব মো. সোহরাব হোসাইন।
তবে এ বিষয়ে এখনো উপাচার্যদের চূড়ান্ত সিদ্ধান্ত পাওয়া যায়নি। এ বিষয়ে ইউজিসি চেয়ারম্যান প্রথম আলোকে বলেন, বিশ্ববিদ্যালয়গুলোর আচার্য ও রাষ্ট্রপতি মো. আবদুল হামিদ আগামী ১ ফেব্রুয়ারি সব পাবলিক বিশ্ববিদ্যালয়ের উপাচার্যদের সঙ্গে উচ্চশিক্ষা নিয়ে বসবেন। সেখানে এই বিষয়টি গুরুত্ব পাবে। শিক্ষার্থীদের দুর্ভোগ লাঘবে রাষ্ট্রপতি বিশ্ববিদ্যালয়গুলোতে সমন্বিত ভর্তি পরীক্ষা চালুর ওপর গুরুত্বারোপ করেছিলেন বলে জানান তিনি।
বর্তমানে দেশে ৪২টি পাবলিক বিশ্ববিদ্যালয় আছে। এর মধ্যে ৩৭টি কার্যকর। একেক বিশ্ববিদ্যালয়ের ভর্তি পরীক্ষা একেক সময় হওয়ায় শিক্ষার্থীদের দুর্ভোগ ও অতিরিক্ত অর্থ খরচ হয়। এ জন্য শিক্ষা মন্ত্রণালয় দীর্ঘদিন ধরেই মেডিকেলের ভর্তি পরীক্ষার মতো বিশ্ববিদ্যালয়গুলোতেও গুচ্ছ ভিত্তিতে ভর্তি পরীক্ষা নেওয়ার চেষ্টা করে আসছে। কিন্তু কিছু বিশ্ববিদ্যালয় বিশেষ করে বড় বিশ্ববিদ্যালয়গুলোর আপত্তির কারণে তা চালু করা যায়নি। মূলত ভর্তি পরীক্ষার আবেদন বাবদ বিপুল অঙ্কের সম্মানী ভাতা না পাওয়ার আশঙ্কা থেকে বেশ কিছু বিশ্ববিদ্যালয় এই পদ্ধতিতে ভর্তি পরীক্ষা নিতে চায় না বলে অভিযোগ রয়েছে। গুচ্ছ ভিত্তিতে, একই ধারার বিশ্ববিদ্যালয়গুলোকে একটি গুচ্ছে এনে একসঙ্গে ভর্তি পরীক্ষা নেওয়া হবে। এরপর শিক্ষার্থীদের মেধাক্রম ও পছন্দ অনুযায়ী ভর্তি করা হবে। যেমন: বিজ্ঞান ও প্রযুক্তি বিশ্ববিদ্যালয় গুলিকে একটি গুচ্ছে আবার কৃষি বিশ্ববিদ্যালয়গুলোকে আরেকটি গুচ্ছ করে একসঙ্গে পরীক্ষা নেওয়া হবে। একইভাবে সাধারণ বিশ্ববিদ্যালয়গুলোর জন্য একটি এবং প্রকৌশল বিশ্ববিদ্যালয়গুলোর জন্য আরেকটি গুচ্ছ করে পরীক্ষা নেওয়া হবে। বর্তমানে যেমন মেডিকেলগুলোতে একটি পরীক্ষার ভিত্তিতে শিক্ষার্থী ভর্তি করা হয়। 
