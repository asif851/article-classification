
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর অভিযোগ করেছেন, ‘ভোট ইঞ্জিনিয়ারিং’য়ের ব্যবস্থা করছে বলে আওয়ামী লীগ আগামী নির্বাচনে বিজয়ের ‘গন্ধ’ পাচ্ছে।আজ মঙ্গলবার রাজধানীর লেডিস ক্লাবে অ্যাসোসিয়েশন অব ইঞ্জিনিয়ার্স বাংলাদেশ (অ্যাব) আয়োজিত দোয়া ও ইফতার মাহফিলে মির্জা ফখরুল এ কথা বলেন। অনুষ্ঠানে সংগঠনের আহ্বায়ক ‘আমার দেশ’-এর সম্পাদক মাহমুদুর রহমানের মুক্তির দাবি জানানো হয়।গতকাল সোমবার সৈয়দ আশরাফুল ইসলাম বলেছিলেন, কোনো তথ্য না থাকলেও তিনি আগামীতে ক্ষমতায় আসার গন্ধ পাচ্ছেন।সৈয়দ আশরাফুল ইসলামের উদ্দেশে বিএনপির ভারপ্রাপ্ত মহাসচিব বলেন, ‘এটা কী ধরনের গন্ধ তা জানি না। পাঁচ সিটিতে জনগণ আপনাদের না বলে দিয়েছে। তার পরও আপনারা বিজয়ের গন্ধ পাচ্ছেন? আপনারা গন্ধ পাচ্ছেন, কারণ ভোট ইঞ্জিনিয়ারিংয়ের ব্যবস্থা করছেন।’ জনগণ ঐক্যবদ্ধভাবে সরকারের সব ‘অপচেষ্টা’ প্রতিহত করবে বলে তিনি মন্তব্য করেন।নির্বাচন কমিশনের সমালোচনা করে ফখরুল বলেন, নির্বাচন কমিশন (ইসি) একটি অযোগ্য ও অপদার্থ প্রতিষ্ঠান। তারা নিজেরাই নিজেদের ক্ষমতা খর্ব করছে। নির্দলীয় সরকারের দাবিতে সবাইকে ঐক্যবদ্ধ হওয়ারও আহ্বান জানিয়ে মির্জা ফখরুল বলেন, আন্দোলনের মাধ্যমে সরকারকে নির্দলীয় সরকারের অধীনে নির্বাচন দিতে বাধ্য করা হবে।
অনুষ্ঠানে অ্যাবের ভারপ্রাপ্ত আহ্বায়ক আ ন হ আখতার হোসেন, ঢাকা বিশ্ববিদ্যালয়ের সাবেক সহ-উপাচার্য আ ফ ম ইউসুফ হায়দার, বিএনপি চেয়ারপারসনের উপদেষ্টা শামসুজ্জামান প্রমুখ বক্তব্য দেন।
