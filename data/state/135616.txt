
গাজীপুরে দাঁড়িয়ে থাকা একটি ট্রাকের সঙ্গে দ্রুতগতির অপর একটি ট্রাকের সংঘর্ষ হয়েছে। এতে একজন নিহত হয়েছেন।
আজ রোববার ভোররাতে সিটি করপোরেশনের নাওজোর এলাকায় এই দুর্ঘটনা ঘটে। নিহত ব্যক্তির নাম-পরিচয় তাৎক্ষণিকভাবে জানাতে পারেনি পুলিশ। তিনি দ্রুতগতির ট্রাকটির চালকের সহকারী বলে ধারণা করা হচ্ছে।
নাওজোর মহাসড়ক পুলিশ ফাঁড়ির উপপরিদর্শক (এসআই) মো. মোজাম্মেল হক বলেন, নাওজোর এলাকায় মহাসড়কের পাশে একটি ট্রাক দাঁড়িয়ে ছিল। এ সময় ঢাকার দিকে থেকে আসা দ্রুতগতির একটি ট্রাকের চালক নিয়ন্ত্রণ হারান। এতে দাঁড়িয়ে থাকা ট্রাকের পেছন দিকে দ্রুতগতির ট্রাকটির ধাক্কা লাগে। দ্রুতগতির ট্রাকটির সামনের অংশ দুমড়েমুচড়ে যায়। পরে ওই ট্রাক থেকে একজনের লাশ উদ্ধার করা হয়।
পুলিশ বলছে, নিহত ব্যক্তি ট্রাকচালকের সহকারী হতে পারেন। তাঁর লাশ উদ্ধার করে শহীদ তাজউদ্দীন আহমদ মেডিকেল কলেজের মর্গে পাঠানো হয়েছে। দ্রুতগতির ট্রাকের চালক পালিয়েছেন। এ ঘটনায় আইনগত পদক্ষেপ নেওয়া হবে।
