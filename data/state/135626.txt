
ঢাকা বিশ্ববিদ্যালয়ের ২০১৫-১৬ শিক্ষাবর্ষের ক ইউনিটে পাসের হার ২০ দশমিক ৭৫ শতাংশ। গতকাল বুধবার প্রশাসনিক ভবনের কেন্দ্রীয় ভর্তি কার্যালয়ে আনুষ্ঠানিকভাবে এই ফল প্রকাশ করেন বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক।উপাচার্য বলেন, ভর্তি-ইচ্ছুক মোট ৭১ হাজার ২৮১ জন ছাত্রছাত্রীর মধ্যে ৬৪ হাজার ৪৭৮ জন পরীক্ষায় অংশ নেন। এর মধ্যে ১৩ হাজার ৩৮০ জন উত্তীর্ণ হন। ক ইউনিটে মোট আসনসংখ্যা ১ হাজার ৬৬০টি। পরীক্ষার বিস্তারিত ফল ওয়েবসাইটে (admission.eis.du.ac.bd) পাওয়া যাবে। এ ছাড়া যেকোনো অপারেটরের মোবাইল ফোন থেকে DU KA <roll no˃ টাইপ করে ১৬৩২১ নম্বরে পাঠালেও ফল জানা যাবে। গত ৩০ অক্টোবর এই ভর্তি পরীক্ষা হয়। পাস করা শিক্ষার্থীদের ১০ থেকে ২১ নভেম্বর পর্যন্ত ওয়েবসাইটে বিস্তারিত ফরম ও বিষয় পছন্দক্রম ফরম পূরণ করতে হবে।
