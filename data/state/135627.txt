
আধিপত্য বিস্তারকে কেন্দ্র করে নারায়ণগঞ্জের রূপগঞ্জে দুই পক্ষের সংঘর্ষে নারীসহ অন্তত ১০ জন আহত হয়েছেন। গতকাল রোববার বিকেলে উপজেলার ভোলানাথপুর নিলা মার্কেটে ঘটে এ ঘটনা।পুলিশ ও প্রত্যক্ষদর্শী সূত্রে জানা গেছে, উপজেলা পরিষদের ভাইস চেয়ারম্যান ফেরদৌসী আলমের সঙ্গে স্থানীয় আলমাছ ও তাঁর লোকজনের বিরোধ চলে আসছিল। এর জেরে গতকাল বিকেল চারটার দিকে আলমাছের নেতৃত্বে ২০ থেকে ৩০ জনের একটি দল নিলা মার্কেটে ফেরদৌসী আলমের কার্যালয়ে হামলা চালায়। এ সময় দুই পক্ষের লোকজনের মধ্যে পাল্টাপাল্টি ধাওয়া ও সংঘর্ষের ঘটনা ঘটে। পরে পুলিশ গিয়ে পরিস্থিতি নিয়ন্ত্রণে আনে। সংঘর্ষে আহত ব্যক্তিরা প্রাথমিক চিকিৎসা নিয়েছেন।এ বিষয়ে কথা বলতে ফেরদৌসী আলমের মুঠোফোনে যোগাযোগের চেষ্টা করে বন্ধ পাওয়া যায়।উপজেলা মহিলা আওয়ামী লীগের সাধারণ সম্পাদক শিলা রানী পাল প্রথম আলোকে বলেন, আলমাছের নেতৃত্বে তাঁদের নেতা-কর্মীদের ওপর এ হামলা হয়।আলমাছ বলেন, মহিলা আওয়ামী লীগের কর্মীরা স্থানীয় দোকানদারদের কাছ থেকে চাঁদা আদায় করেন। এর প্রতিবাদ করায় দুই পক্ষের মধ্যে এ ঘটনা ঘটে।রাত সাড়ে আটটায় জানতে চাইলে রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন বলেন, এ ঘটনায় এখনো কোনো পক্ষ মামলা করেনি।
