
গাজীপুরের ভোগড়া বাইপাস সড়কের নাউজোড় এলাকায় সড়ক দুর্ঘটনায় মেডিকেলের এক ছাত্র নিহত, মাইক্রোবাসের চালকসহ পাঁচজন আহত হয়েছেন। গত শুক্রবার দিবাগত রাতে এ দুর্ঘটনা ঘটে। নিহত ছাত্রের নাম আদিল চৌধুরী ওরফে সাগর (২৪)। তিনি টঙ্গীর পূর্ব আরিচপুর এলাকার মো. রহমত উল্লাহর ছেলে।
আদিল সাভার গণস্বাস্থ্য মেডিকেল কলেজ অ্যান্ড হাসপাতালের শিক্ষার্থী ও গাজীপুর সিটি করপোরেশনের ৫৬ নম্বর ওয়ার্ড ছাত্রলীগের সভাপতি ছিলেন। এ ঘটনায় গাজীপুর-২ আসনের সাংসদ জাহিদ আহসান রাসেল ও গাজীপুর জেলা আওয়ামী লীগের সাধারণ সম্পাদক আজমত উল্লাহ খান আদিলের পরিবারকে সমবেদনা জানিয়েছেন।
দুর্ঘটনায় আহত ব্যক্তিরা হলেন আদিলের বন্ধু আবুল কালাম (২২), সাখাওয়াত হোসেন ওরফে তুষার (২৩), রাহুল (২৩), হাবিব (১২) ও মাইক্রোবাসের চালক মো. বাপ্পি (২২)। তাঁদের সবার বাড়ি টঙ্গীর পূর্ব আরিচপুর এলাকায়। তাঁদের মধ্যে ইউনাইটেড হাসপাতালে চিকিৎসাধীন সাখাওয়াত হোসেনের অবস্থা আশঙ্কাজনক।
