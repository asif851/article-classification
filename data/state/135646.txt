
ঢাকা উত্তর সিটি করপোরেশনের স্বাস্থ্য বিভাগের ভ্রাম্যমাণ আদালত গত তিন মাসে ১৬ দিন ভেজালবিরোধী অভিযান চালিয়ে বিভিন্ন খাদ্য বিক্রয়কারী প্রতিষ্ঠানের বিরুদ্ধে ৪০টি মামলা করেছেন। এ সময় আদালত ১৯ লাখ ৪২ হাজার টাকা জরিমানা আদায় করেছেন। ডিএনসিসি সূত্র বলেছে, তাদের স্বাস্থ্য বিভাগের নির্বাহী ম্যাজিস্ট্রেট সাজিদ আনোয়ার স্বাস্থ্য বিভাগের প্রসিকিউশন কর্মকর্তা ও আর্মড পুলিশ ব্যাটালিয়নের সদস্যদের নিয়ে তিন মাসে নিয়মিত ভ্রাম্যমাণ আদালত পরিচালনা করেন। গত সেপ্টেম্বরের শেষ সপ্তাহ থেকে ভ্রাম্যমাণ আদালত উত্তরা, বনানী এবং গুলশান ১ ও ২-এর বিভিন্ন এলাকায় এ আদালত পরিচালনা করা হয়। এসব ঘটনায় সেপ্টেম্বরে ৩টি, অক্টোবরে ২১টি এবং নভেম্বরে ১৬টি মামলা করা হয়। নির্বাহী ম্যাজিস্ট্রেট সাজিদ আনোয়ার প্রথম আলোকে বলেন, বর্তমান মেয়র বিভিন্ন জনসেবার পাশাপাশি জনস্বাস্থ্যের মান নিয়েও যথেষ্ট উদ্বিগ্ন। তাঁর নির্দেশনাতেই ঢাকা উত্তর সিটি করপোরেশনের ভ্রাম্যমাণ আদালত মূলত বিভিন্ন সুপারশপ, বাংলা, চায়নিজ ও অন্যান্য রেস্তোরাঁয় ভেজালবিরোধী অভিযান পরিচালনা করেন। তিনি আরও বলেন, ভেজালবিরোধী অভিযান একটি চলমান প্রক্রিয়া।
