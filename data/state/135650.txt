
১৮-দলীয় জোটের অবরোধ কর্মসূচির পঞ্চম দিন গতকাল বুধবার পুলিশের সঙ্গে অবরোধকারীদের সংঘর্ষে নয়জন আহত হন। টাঙ্গাইল ও শেরপুরে যানবাহন ভাঙচুর ও অগ্নিসংযোগের ঘটনা ঘটে। মুন্সিগঞ্জে ককটেল বিস্ফোরণ ও গাড়ি ভাঙচুর করা হয়। জামালপুর, লক্ষ্মীপুর ও কিশোরগঞ্জে বিক্ষিপ্ত সংঘর্ষ ও ভাঙচুরের ঘটনা ঘটে। চাঁদপুরে সকাল-সন্ধ্যা হরতাল পালিত হয়েছে। এর আগে মঙ্গলবার রাতে ময়মনসিংহে গফরগাঁও-ভালুকা সড়ক খুঁড়ে ফেলেছেন অবরোধকারীরা।ঢাকার বাইরে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:সিলেট: নগরের সোবহানীঘাট এলাকায় জাতীয়তাবাদী স্বেচ্ছাসেবক ও ছাত্রদলের মিছিল থেকে দুটি অটোরিকশায় আগুন দিয়ে ভাঙচুর করা হয়েছে দুটি ট্রাক ও দুটি মাইক্রোবাস। গতকাল বিকেলে ও সন্ধ্যায় দুই দফায় আগুন ও ভাঙচুরের ঘটনা ঘটে। এ সময় বেশ কয়েকটি ককটেলের বিস্ফোরণ ঘটে। খবর পেয়ে পুলিশ অবস্থান নেওয়ার পর অবরোধকারীরা আরেকটি অটোরিকশায় আগুন দিয়ে পালিয়ে যান। সিলেট কোতোয়ালি থানার ওসি আতউর রহমান জানান, অগ্নিসংযোগ ও ভাঙচুরের ঘটনায় তিনজনকে আটক করা হয়েছে।পূর্বধলা (নেত্রকোনা): পূর্বধলায় গতকাল দুপুরে পুলিশের সঙ্গে সংঘর্ষে বিএনপির সাত নেতা-কর্মী এবং বিএনপির কর্মীদের হামলায় পুলিশের দুই সদস্য আহত হন। বিএনপির দলীয় সূত্র জানায়, দুপুরে জেলা বিএনপির সাধারণ সম্পাদক আবু তাহের তালুকদারের নেতৃত্বে জেলা ও পূর্বধলা উপজেলা বিএনপির নেতা-কর্মীরা নেত্রকোনা-ময়মনসিংহ সড়কের হিরণপুর বাজারে সড়ক অবরোধ করেন। এতে পুলিশ বাধা দিলে দুই পক্ষের মধ্যে সংঘর্ষ বাধে। পুলিশ জানায়, নেতা-কর্মীদের সড়ক থেকে সরে যেতে বললে তাঁরা পুলিশের ওপর হামলা চালান। এ সময় পুলিশ পাঁচটি ফাঁকা গুলি ছুড়ে তাঁদের ছত্রভঙ্গ করে দেয়। উপজেলা বিএনপির সভাপতি সায়েদুর রহমান তালুকদার বলেন, বিএনপির শান্তিপূর্ণ কর্মসূচিতে পুলিশ গুলি চালিয়েছে।টাঙ্গাইল: বঙ্গবন্ধু সেতু-ঢাকা মহাসড়কে টাঙ্গাইল শহর বাইপাসে গতকাল ভোরে টায়ারে আগুন জ্বালিয়ে সড়ক অবরোধ করেন শ্রমিক দলের নেতা-কর্মীরা। এ সময় দুটি ট্রাক ও কয়েকটি টেম্পো ভাঙচুর করা হয়। একপর্যায়ে পুলিশ তাঁদের ছত্রভঙ্গ করে দেয়। পরে জেলা বিএনপির সভাপতি আহমেদ আযম খান ও সাধারণ সম্পাদক শামছুল আলমসহ দলীয় নেতা-কর্মীরা মহাসড়কে অবস্থান নেন। এদিকে করটিয়া বাইপাসে পিকেটারদের হামলায় সেলিম নামের এক পিকআপ চালক ও জুড়ান নামের এক কাপড় ব্যবসায়ী আহত হন। তাঁদের টাঙ্গাইল জেনারেল হাসপাতালে ভর্তি করা হয়েছে। এর আগে মঙ্গলবার রাতে জেলা নির্বাচন কার্যালয়ের সামনে ককটেলের বিস্ফোরণ ঘটায় দুর্বৃত্তরা।চাঁদপুর: চাঁদপুরে গতকাল ১৮-দলীয় জোটের নেতা-কর্মীরা খণ্ড খণ্ড মিছিল বের করেন। চাঁদপুর-কুমিল্লা সড়কের মহামায়া, দেবপুর, বাকিলা, ঘোষেরহাটসহ শতাধিক স্থানে গাছ ফেলে সড়ক অবরোধ করা হয়। চাঁদপুর-লক্ষ্মীপুর সড়কের বিভিন্ন স্থানেও গাছ ফেলে সড়ক অবরোধ করা হয়। জেলার অধিকাংশ দোকানপাট ও দূরপাল্লার যানবাহন চলাচল বন্ধ ছিল। মঙ্গলবার ১৮-দলীয় জোটের নেতা-কর্মীদের সঙ্গে পুলিশের সংঘর্ষে ছাত্রদল ও শিবিরের দুই কর্মী গুলিতে নিহত হন। এ ঘটনার প্রতিবাদে গতকাল জেলায় সকাল-সন্ধ্যা হরতালের ডাক দেয় ১৮-দলীয় জোট।শেরপুর: অবরোধকারীরা শেরপুর শহরের গৃদানারায়ণপুর এলাকায় সদর উপজেলা আওয়ামী লীগের যুগ্ম সম্পাদক মো. আক্কাস আলীর মোটরসাইকেল, শেরপুর-জামালপুর আঞ্চলিক মহাসড়কের কুসুমহাটি ও নাগপাড়া এলাকায় দুটি অটোরিকশা এবং নারায়ণপুর এলাকায় একটি ইজিবাইকে ভাঙচুর ও অগ্নিসংযোগ করেন। পরে ফায়ার সার্ভিসের কর্মীরা ঘটনাস্থলে গিয়ে আগুন নেভান। এ ছাড়া শহরের দুর্গানারায়ণপুর এলাকায় একটি ইজিবাইক ভাঙচুর করা হয়। এ ঘটনায় পুলিশ চারজনকে আটক করে।সরিষাবাড়ী (জামালপুর): সরিষাবাড়ী পৌরসভার বাউসী ব্রিজপাড় এলাকায় গতকাল দুপুরে পুলিশ ও অরোধকারীদের মধ্যে ধাওয়া-পাল্টাধাওয়া ও সংঘর্ষে পাঁচজন আহত হন। পুলিশ জানায়, বাউসী ব্রিজপাড় এলাকায় সরিষাবাড়ী-ঢাকা মহাসড়ক অবরোধ করেন ১৮ দলের নেতা-কর্মীরা। পুলিশ ঘটনাস্থলে গিয়ে তাঁদের সড়ক থেকে সরে যেতে বললে উভয়ের মধ্যে ধাওয়া-পাল্টাধাওয়া ও সংঘর্ষ হয়। এ সময় পাঁচ নেতা-কর্মী আহত হন। তাঁদের স্থানীয়ভাবে চিকিৎসা দেওয়া হয়েছে।ময়মনসিংহ: গফরগাঁও উপজেলার গাবতলী এলাকায় মঙ্গলবার গভীর রাতে গফরগাঁও-ভালুকা সড়ক খুঁড়ে ফেলেন অবরোধকারীরা। ফলে রাত থেকেই সড়কে বাস-ট্রাকসহ সব ধরনের যান চলাচল বন্ধ হয়ে যায়। রাতে ওই এলাকায় অবরোধকারীরা বেশ কিছু যানবাহন ভাঙচুর করেন।গজারিয়া (মুন্সিগঞ্জ): গজারিয়া উপজেলা বিএনপি ও সহযোগী সংগঠনের কয়েক হাজার নেতা-কর্মী গতকাল ঢাকা-চট্টগ্রাম মহাসড়ক অবরোধ করেন। প্রত্যক্ষদর্শীরা জানান, বেলা ১১টার দিকে মুন্সিগঞ্জ জেলা বিএনপির সভাপতি মো. আ. হাইয়ের নেতৃত্বে কয়েক হাজার নেতা-কর্মী মহাসড়কের ভবেরচর এলাকায় সড়ক অবরোধ করেন। দুপুর ১২টার দিকে অবরোধস্থলের আশপাশে ৮-১০টি ককটেলের বিস্ফোরণ ঘটে। একপর্যায়ে মহাসড়কের আলিপুরা ও ঈদগাহ এলাকায় দুটি প্রাইভেট কার ভাঙচুর করা হয়।রায়পুর (লক্ষ্মীপুর): গতকাল বেলা ১১টার দিকে বিএনপি-জামায়াতের মিছিল থেকে রায়পুর থানায় ইটপাটকেল নিক্ষেপ করা হয়। এর আগে ক্ষুব্ধ নেতা-কর্মীরা উপজেলা আওয়ামী লীগের সাধারণ সম্পাদকের মালিকানাধীন প্রতিষ্ঠান তাজমহল সিনেমা হলের ভবনে ইটপাটকেল নিক্ষেপ করেন। এ সময় তাঁরা প্রধান নির্বাচন কমিশনারের কুশপুত্তলিকা দাহ করেন।ভৈরব (কিশোরগঞ্জ): গতকাল সকালে অবরোধকারীরা ভৈরব-ময়মনসিংহ সড়কে ভৈরবের হাজী আসমত কলেজের সামনে পাঁচটি অটোরিকশা ভাঙচুর করেন। এ সময় তাঁরা সড়কে গাছের গুঁড়ি ফেলে যান চলাচলে বাধার সৃষ্টি করেন। পরে পুলিশ এসে পরিস্থিতি সামাল দেয়। কিশোরগঞ্জের কুলিয়ারচরের একই সড়কের আগরপুর বাসস্ট্যান্ডের কাছে গাছের গুঁড়ি ও টায়ার জ্বালিয়ে গাড়ি চলাচল বন্ধ করে দেওয়া হয়। এ সময় অবরোধকারীদের সঙ্গে পুলিশের ধাওয়া-পাল্টাধাওয়া হয়।
