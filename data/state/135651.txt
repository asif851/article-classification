

রাজধানীর শ্যামপুরে স্যুয়ারেজ লাইনে পড়ে যাওয়া পাঁচ বছরের শিশু নীরব মারা গেছে। ঘটনাস্থল থেকে প্রায় এক মাইল দূরে বুড়িগঙ্গা নদীর তীর থেকে শিশুটিকে অচেতন অবস্থায় উদ্ধার করা হয়। হাসপাতালে নেওয়া হলে চিকিৎ​সকেরা তাকে মৃত ঘোষণা করেন।নীরব রেজাউল ইসলাম ও নাজমা বেগমের একমাত্র সন্তান। তাঁরা শ্যামপুরের পালাপাড়ার বরইতলা এলাকায় একটি বাড়িতে ভাড়া থাকতেন। নীরবের বাবা-মা ও প্রতিবেশীরা জানান, আজ মঙ্গলবার বিকেল চারটার দিকে নীরব স্থানীয় দুটি শিশুর সঙ্গে খেলছিল। একপর্যায়ে সে ওই স্যুয়ারেজের লাইনের পানিতে পড়ে যায়। তখন অন্য শিশুদের চিৎ​কারে আশপাশের লোকজন ছুটে এসে স্যুয়ারেজের লাইনের পানিতে নেমে নীরবকে খোঁজাখুঁজি করতে থাকে। কিন্তু পাওয়া যায়নি। এরপর স্থানীয় লোকজন ফায়ার সার্ভিসে খবর দেয়। ফায়ার সার্ভিসের লোকজন গিয়ে উদ্ধার অভিযান শুরু করে।রাত আটটার পর পর নীরবকে অচেতন অবস্থায় ঘটনাস্থল থেকে প্রায় এক মাইল দূরে বুড়িগঙ্গা নদীর তীর থেকে উদ্ধার করা হয়। কদমতলী থানার ভারপ্রাপ্ত কর্মকর্তা (ওসি) কাজী ওয়াজেদ আলী জানান, বুড়িগঙ্গার তীর থেকে নীরবকে উদ্ধার করে ঢাকা মেডিকেল কলেজ হাসপাতালে পাঠানো হয়। ঢাকা মেডিকেল কলেজ হাসপাতালের সহকারী পরিচালক (প্রশাসন) খাজা আবদুল গফুর জানান, হাসপাতালে আনার আগেই শিশু নীরব মারা গেছে। এ ঘটনায় আলাউদ্দীন নামের ফায়ার সার্ভিসের এক ডুবুরি অসুস্থ হয়ে পড়েছেন। তিনি বর্তমানে চিকিৎসাধীন আছেন। হাসপাতালের জরুরি বিভাগের কর্তব্যরত একজন চিকিৎসক বলেন, ‘রাত পৌনে নয়টার দিকে নীরবকে হাসপাতালে আনা হয়। তার স্বাস্থ্য পরীক্ষার পর নয়টার দিকে তাকে মৃত ঘোষণা করা হয়।’রাজধানীর শাহজাহানপুরের রেল কলোনিতে গত বছরের ২৬ ডিসেম্বর ওয়াসার একটি পরিত্যক্ত পাইপে পড়ে জিহাদ নামের একটি শিশু মারা যায়। ফায়ার সার্ভিস চেষ্টা চালিয়ে জিহাদকে উদ্ধার করতে ব্যর্থ হয়। পরে কয়েকজন তরুণের চেষ্টায় পাইপের ভেতর থেকে জিহাদের লাশ তুলে আনা হয়।
আরও  পড়ুন..স্যুয়ারেজ লাইনে শিশু, উদ্ধারচেষ্টা চলছেস্যুয়ারেজ লাইনে পড়ে যাওয়া শিশু উদ্ধার
