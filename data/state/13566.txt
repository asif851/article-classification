
ঢাকা বিশ্ববিদ্যালয়ের কলা অনুষদের অধীন ‘খ’ ইউনিটের ভর্তি পরীক্ষার্থীদের মধ্যে কলম ও ফুল বিতরণের সময় জাতীয়তাবাদী ছাত্রদলের তিন নেতা-কর্মীকে আটক করেছে পুলিশ।
আজ শুক্রবার সকাল সাড়ে ১০টার দিকে কেন্দ্রীয় শহীদ মিনারের সামনে থেকে তিনজনকে আটক করা হয়। এঁরা হলেন বিশ্ববিদ্যালয় শাখা ছাত্রদলের সহসভাপতি তানভীর রেজা, সহসাধারণ সম্পাদক দিপু পাটোয়ারি ও অমর একুশে হল শাখার কর্মী আক্তারুজ্জামান।
ছাত্রদলের ঢাকা বিশ্ববিদ্যালয় শাখার সভাপতি আল মেহেদী তালুকদার প্রথম আলোকে বলেন, ‘সকালে পরীক্ষার্থীদের মধ্যে ফুল ও কলম দিয়ে স্বাগত জানাতে গিয়েছিলাম। তখন পুলিশ বাধা দেয়। তিনজনকে ধরে নিয়ে যায়। পরে পরীক্ষা শেষ হলে বিভিন্ন উপদলে ভাগ হয়ে আমরা পরীক্ষার্থীদের স্বাগত জানিয়েছি।’
শাহবাগ থানার ভারপ্রাপ্ত কর্মকর্তা (ওসি) আবুল হাসান আজ সন্ধ্যায় প্রথম আলোকে বলেন, ভর্তি পরীক্ষা চলাকালীন শহীদ মিনারের সামনে জটলা দেখে সেখান থেকে তিনজনকে জিজ্ঞাসাবাদের জন্য আটক করা হয়েছে।
