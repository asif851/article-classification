
নাশকতার অভিযোগে করা দুই মামলায় বিএনপির স্থায়ী কমিটির সদস্য মির্জা আব্বাসের জামিনের আবেদন খারিজ করেছেন হাইকোর্ট। বিচারপতি মো. রুহুল কুদ্দুসের একক হাইকোর্ট বেঞ্চ আজ সোমবার এ আদেশ দেন।মির্জা আব্বাসের বিরুদ্ধে গাড়িতে অগ্নিসংযোগ ও বিস্ফোরণের অভিযোগে মতিঝিল ও পল্টন থানায় করা দুই মামলায় আগাম জামিনের বিষয়ে আদেশের জন্য সোমবার দিন ধার্য করেছিলেন হাইকোর্ট। বিচারপতি মো. রুহুল কুদ্দুসের একক হাইকোর্ট বেঞ্চে গতকাল রোববার এ দুটি আবেদনের ওপর শুনানি হয়। আবেদনের পক্ষে শুনানি করেন এম মাহবুবউদ্দিন খোকন। রাষ্ট্রপক্ষে ছিলেন অ্যাটর্নি জেনারেল মাহবুবে আলম, অতিরিক্ত অ্যাটর্নি জেনারেল মোমতাজ উদ্দিন ফকির ও ডেপুটি অ্যাটর্নি জেনারেল মো. বশিরউল্লাহ।জানতে চাইলে মো. বশিরউল্লাহ প্রথম আলোকে বলেন, গতকাল সকালে মির্জা আব্বাসের জামিন আবেদনের শুনানি মুলতবির জন্য আবেদন করেন তাঁর আইনজীবী। আদালত তা নাকচ করে দিয়ে শুনানি শুরু করেন। তবে আগাম জামিন আবেদনের শুনানিতে আসামি উপস্থিত থাকার নিয়ম থাকলেও শুনানির সময় মির্জা আব্বাস উপস্থিত ছিলেন না। আজ তিনি উপস্থিত ছিলেন না।গাড়িতে অগ্নিসংযোগ ও বিস্ফোরণের অভিযোগে মতিঝিল ও পল্টন থানায় করা দুই মামলায় আগাম জামিন প্রশ্নে গত ১৫ এপ্রিল বিভক্ত আদেশ দিয়েছিলেন বিচারপতি কামরুল ইসলাম সিদ্দিকী ও বিচারপতি গোবিন্দ চন্দ্র ঠাকুরের সমন্বয়ে গঠিত হাইকো‌র্টের দ্বৈত বেঞ্চ। এরপর নিয়ম অনুসারে ওই আবেদনদুটি নিষ্পত্তির জন্য বিচারপতি মো. রুহুল কুদ্দুসের একক বেঞ্চে পাঠান প্রধান বিচারপতি।
