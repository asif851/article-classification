

রাজধানীর কারওয়ান বাজারের হাসিনা মার্কেটে আগুনের ঘটনা তদন্তে চার সদস্যের কমিটি গঠন করেছে ফায়ার সার্ভিস। গতকাল রোববার রাতে ওই কমিটি গঠন করা হয়। ফায়ার সার্ভিসের পরিচালক (অপারেশনস) মেজর শাকিল নেওয়াজ প্রথম আলোকে এই তথ্য জানান। তদন্ত কমিটির নেতৃত্বে আছেন ফায়ার সার্ভিসের উপপরিচালক মোজাম্মেল হক। অন্যরা হলেন সহকারী পরিচালক (ঢাকা) মাসুদুর রহমান আকন্দ, উপসহকারী পরিচালক (ঢাকা) সালাহ উদ্দীন ও জ্যেষ্ঠ স্টেশন অফিসার (তেজগাঁও) তানহারুল ইসলাম। আজ সোমবার থেকে কমিটি তাদের কাজ শুরু করবে। গতকাল রাতে কারওয়ান বাজারের হাসিনা মার্কেটে আগুন লাগে। প্রায় দুই ঘণ্টা পর রাত ১০টার দিকে ফায়ার সার্ভিস এ আগুন নিয়ন্ত্রণে আনে। আগুনে হতাহতের কোনো খবর পাওয়া যায়নি। ফায়ার সার্ভিস নিয়ন্ত্রণকক্ষ থেকে জানানো হয়, হাসিনা মার্কেটের নিচতলায় একটি দোকান থেকে আগুনের সূত্রপাত হয়। তা মুহূর্তেই পাশের দোকানগুলোতে ছড়িয়ে পড়ে। বাতাসের কারণে আগুন নিয়ন্ত্রণে আনতে বেগ পেতে হয়। ওই মার্কেটে বিভিন্ন নিত্যপণ্যের দোকান, আড়ত, লেপ-তোশক ও খাবারে হোটেল ছিল। ওই মার্কেটের কয়েকজন ব্যবসায়ীর সঙ্গে কথা বলে জানা যায়, মার্কেটটিতে বৈধ দোকানের সংখ্যা ১৮৬। আগুনে বেশির ভাগ দোকান পুড়ে গেছে। আগুন লাগার সঙ্গে সঙ্গে কিছু ব্যবসায়ী দোকান থেকে টাকাপয়সা ও অল্প কিছু মালপত্র সরিয়ে নিতে সক্ষম হন। কিন্তু বেশির ভাগ মালিকই তা করতে পারেননি। কয়েকজন ব্যবসায়ী অভিযোগ করেন, ফায়ার সার্ভিস তৎপর হলে এত বেশি ক্ষয়ক্ষতি হতো না। নাম প্রকাশ না করার শর্তে কয়েকজন ব্যবসায়ী অভিযোগ করেন, এখানে বহুতল ভবন নির্মাণ করার কথা রয়েছে। উচ্ছেদ পরিকল্পনার অংশ হিসেবে এই আগুন লাগানো হতে পারে।
আরও পড়ুন...কারওয়ান বাজারে আগুন, পুড়েছে দেড় শতাধিক দোকান
