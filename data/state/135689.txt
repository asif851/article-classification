
বাংলাদেশে নিযুক্ত যুক্তরাষ্ট্রের রাষ্ট্রদূত মার্শা ব্লুম বার্নিকাট বলেছেন, সাম্প্রতিক সময়ে বাংলাদেশে যে সন্ত্রাসী হামলার ঘটনাগুলো ঘ​টছে, তা বিশ্বজুড়ে চলতে থাকা সন্ত্রাসী হামলা থেকে আলাদা কিছু নয়। যুক্তরাষ্ট্র, ইউরোপীয় ইউনিয়ন ও বাংলাদেশের বন্ধুরাষ্ট্রগুলো মিলে এই হামলা মোকা​বিলায় একসঙ্গে কাজ করতে চায়।
রাজধানীর বসুন্ধরায় আজ রোববার বেসরকারি ​বিশ্ববিদ্যালয় ইনডিপেনডেন্ট ইউনিভার্সিটির এনভায়রনমেন্ট ক্লাব আয়োজিত পরিবেশ দিবস উপলক্ষে আয়োজিত এক অনুষ্ঠানে অংশ নেওয়ার পর সাংবাদিকদের প্রশ্নের জবাবে যুক্তরাষ্ট্রের রাষ্ট্রদূত এ কথা বলেন।সন্ত্রা​সবাদের সঙ্গে পরিবেশ নষ্টের যোগসূত্র উল্লেখ করে যুক্তরাষ্ট্রের রাষ্ট্রদূত বলেন, পরিবেশের কোনো সীমানা নেই। পরিবেশ নষ্টের ঝুঁকি ​কোনো দেশে দেখা গেছে, তার প্রভাব অন্য দেশের ওপরও পড়তে পারে। তেমনি সন্ত্রাসবাদকেও একটি দেশের সীমানায় আটকে রাখা যায় না। এর প্রভাবও অন্য দেশের ওপর পড়ে। তিনি বলেন, ‘আমাদের কাছে থাকা প্রতিবেদন বলছে, এখানকার সন্ত্রাসী হামলা বৈশ্বিক সন্ত্রাসবাদের বাইরে কিছু নয়। গত ১৫ মাসে বাংলাদেশে ৪০টির বেশি সন্ত্রাসী হামলা হয়েছে।’এর আগে বিশ্ববিদ্যালয়ের পরিবেশ দিবসের অনুষ্ঠানে যোগ দিয়ে মার্শা বার্নিকাট বলেন, বৈশ্বিক তাপমাত্রা বৃদ্ধি প্রতিরোধসহ নানামুখী পরিবেশ বিপর্যয় রোধে সব দেশের ঐক্য, প্রচেষ্টা এবং সহযোগিতার মনোভাব নিয়ে এগিয়ে আসতে হবে। পরিবেশ ও জলবায়ু কেবল কোনো দেশ, জাতি অথবা সীমান্তের গণ্ডির মধ্যে আবদ্ধ নয়। যুক্তরাষ্ট্র সবাইকে নিয়ে কাজ করতে বদ্ধপরিকর।সেমিনারে সভাপতিত্ব করেন বিশ্ববিদ্যালয়ের উপাচার্য ওমর রহমান। তিনি বলেন, পরিবেশবিষয়ক গণসচেতনতা গড়ে তোলার দায়িত্ব ছাত্রদের । এ ব্যাপারে ছাত্রদের আরও উদ্যোগী হতে হবে।আলোচনা শেষে পরিবেশবিষয়ক আলোকচিত্র প্রতিযোগিতায় অংশগ্রহণকারী বিজয়ী শিক্ষার্থীদের মধ্যে পুরস্কার তুলে দেওয়া হয়।অনুষ্ঠানে বিশ্ববিদ্যালয়ের ট্রাস্টি রাশেদ চৌধুরী উপস্থিত ছিলেন।
