
নারী ও শিশু নির্যাতন দমন আইনে করা মামলার বিচার নির্ধারিত ১৮০ দিনের মধ্যে শেষ না হলে জবাবদিহি ও দেরির জন্য দায়ী ব্যক্তির বিরুদ্ধে ব্যবস্থা নিশ্চিত করতে একটি তদারকি সেল গঠন করতে সুপ্রিম কোর্টের রেজিস্ট্রার জেনারেলকে নির্দেশ দিয়েছেন হাইকোর্ট।
বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এক রায়ে ওই তদারকি সেল গঠনের নির্দেশ দেন। গতকাল বৃহস্পতিবার পূর্ণাঙ্গ রায়টি সুপ্রিম কোর্টের ওয়েবসাইটে প্রকাশ করা হয়।
রায়ে বলা হয়, সুপ্রিম কোর্টের রেজিস্ট্রার জেনারেল বা হাইকোর্ট বিভাগের রেজিস্ট্রার তদারকি সেলের প্রধান হবেন। স্বরাষ্ট্র মন্ত্রণালয় ও আইন মন্ত্রণালয়ের সচিব বা তাঁর একজন করে প্রতিনিধি সেলে থাকবেন, যাঁদের পদমর্যাদা অতিরিক্ত সচিবের নিচে হবে না। পাঠানো প্রতিবেদন (বিচারক, পিপি ও তদন্ত কর্মকর্তা) পর্যালোচনা ও দায়ী ব্যক্তির বিরুদ্ধে আইনের ৩১ ক (৩) অনুসারে যথাযথ ব্যবস্থা নিতে তদারকি সেল সময়ে সময়ে সংশ্লিষ্ট কর্তৃপক্ষকে প্রতিবেদন দেবে। অধস্তন বিচার বিভাগের জন্য গঠিত সুপ্রিম কোর্টের মনিটরিং কমিটির কাছেও এ প্রতিবেদনের কপি দিতে সেলকে বলা হয়েছে।
২০০০ সালের আইনের ৩১ক-এর (১) অনুসারে, কোনো মামলা ধারা ২০-এর উপধারা (৩)-এ উল্লিখিত সময়ের মধ্যে নিষ্পত্তি না হওয়ার ক্ষেত্রে ট্রাইব্যুনালকে তার কারণ লিপিবদ্ধ করে একটি প্রতিবেদন ৩০ দিনের মধ্যে সুপ্রিম কোর্টের কাছে দাখিল করতে হবে, যার একটি অনুলিপি সরকারের কাছে পাঠাতে হবে। এ ক্ষেত্রে সরকারি কৌঁসুলি ও সংশ্লিষ্ট পুলিশ কর্মকর্তাকেও তার কারণ লিপিবদ্ধ করে একটি প্রতিবেদন ৩০ দিনের মধ্যে সরকারের কাছে দাখিল করতে হবে, যার একটি অনুলিপি সুপ্রিম কোর্টে পাঠাতে হবে।
২০০০ সালের ওই আইনের ৩১ ক (৩) বলেছে, উপধারা (১) বা (২)-এর অধীন পেশ করা প্রতিবেদন পর্যালোচনার পর যথাযথ কর্তৃপক্ষ নির্ধারিত সময়ের মধ্যে মামলা নিষ্পত্তি না হওয়ার জন্য দায়ী ব্যক্তি বা ব্যক্তিবর্গের বিরুদ্ধে যথাযথ ব্যবস্থা গ্রহণ করবেন।
বিচার পদ্ধতিসংক্রান্ত আইনের ২০ ধারা অনুসারে, ১৮০ দিনের মধ্যে ট্রাইব্যুনাল বিচারকাজ শেষ করবে। তবে এই আইনে চট্টগ্রামের রাঙ্গুনিয়া থানায় হওয়া এক মামলা নির্ধারিত সময়ে নিষ্পত্তি না হওয়ায় আপিল করে মিলাদ হোসেন নামের এক আসামি জামিন চান। এর শুনানিকালে গত বছরের ১ নভেম্বর হাইকোর্ট নির্ধারিত ১৮০ দিনের মধ্যে বিচার শেষ না হলে জবাবদিহিসংক্রান্ত আইনটির ৩১ (ক) ধারার কোনো প্রয়োগ আছে কি না, তা জানিয়ে আইনসচিব ও সুপ্রিম কোর্টের রেজিস্ট্রার জেনারেলকে প্রতিবেদন দাখিল করতে নির্দেশ দেন। প্রতিবেদন দাখিলের পর শুনানি শেষে গত ৫ ডিসেম্বর ওই নির্দেশনাসহ রায় দেন উচ্চ আদালত।
