
চট্টগ্রামের বটতলী রেলওয়ে স্টেশন থেকে পুনরায় শাটল ট্রেন চালু, ট্রেনে বগির সংখ্যা বৃদ্ধি, লাইন সংস্কার এবং শিক্ষার্থীদের জন্য বাস চালু করার দাবি জানিয়েছেন ছাত্র ফেডারেশনের নেতারা।
গতকাল সোমবার দুপুরে চট্টগ্রাম বিশ্ববিদ্যালয় সাংবাদিক সমিতির কার্যালয়ে সংবাদ সম্মেলন করেন তাঁরা।
সংবাদ সম্মেলনে ছাত্র ফেডারেশনের বিশ্ববিদ্যালয় শাখার সভাপতি আনোয়ার সাদাত জুনায়েদ, সাধারণ সম্পাদক বিকুল তাজিম, সহ-সাধারণ সম্পাদক কামরুল হাসান, সাংগঠনিক সম্পাদক মো. মতিউর রহমান, অর্থসম্পাদক থুইচিং মারমা ও নির্বাহী সদস্য সামিয়া খান উপস্থিত ছিলেন।
এতে লিখিত বক্তব্য পড়ে শোনান ছাত্র ফেডারেশনের বিশ্ববিদ্যালয় শাখার দপ্তর সম্পাদক অং সাই মারমা। বক্তব্যে বলা হয়, বটতলী স্টেশন থেকে শাটল ট্রেন চালু করার দাবিতে সংগঠনের নেতা-কর্মীরা দীর্ঘদিন ধরে আন্দোলন করছেন। এ বছরের জানুয়ারি মাসের শুরু থেকে বটতলী স্টেশন থেকে শাটল ট্রেন চালুর ঘোষণা দেয় কর্তৃপক্ষ। কিন্তু লাইন সংস্কার ও প্লাটফর্মের কাজ সম্পন্ন হওয়া সত্ত্বেও বটতলী স্টেশন থেকে ট্রেন চালু করার ব্যবস্থা নেওয়া হয়নি।
লিখিত বক্তব্যে বলা হয়, সীমিতসংখ্যাক বগির কারণে শিক্ষার্থীদের ট্রেনের ছাদে উঠে, দরজায় বসে যেতে হয়। বগি ও রেললাইন সংস্কার না হওয়ায় প্রায়ই ট্রেন লাইনচ্যুত হচ্ছে। এসব কারণে ট্রেনের বগির সংখ্যা বৃদ্ধি ও রেললাইন সংস্কার করার পাশাপাশি শিক্ষার্থীদের জন্য বাস চালু করা খুবই জরুরি।
সংবাদ সম্মেলনে ছাত্র ফেডারেশনের নেতারা বলেন, বিশ্ববিদ্যালয় কর্তৃপক্ষ এসব দাবি মেনে নেওয়ার আশ্বাস দেওয়ায় এত দিন কর্মসূচি স্থগিত রাখা হয়। কিন্তু প্রশাসন যদি দ্রুত এসব দাবি মেনে না নেয়, তাহলে কঠোর কর্মসূচি ঘোষণা করা হবে।
ছাত্র ফেডারেশনের দাবির বিষয়ে বিশ্ববিদ্যালয়ের প্রক্টর সিরাজ উদ দৌল্লাহ প্রথম আলোকে বলেন, রেলওয়ে কর্তৃপক্ষের সঙ্গে আলোচনা করে বটতলী থেকে পুনরায় শাটল ট্রেন চালুর ব্যাপারে সিদ্ধান্ত নেওয়া হবে।
