
খুলনা সদর হাসপাতাল থেকে চুরি হওয়া নবজাতককে আজ শুক্রবার উদ্ধার করেছে পুলিশ। এ সময় চুরির অভিযোগে নাসিমা বেগম ওরফে শাবানা ও তাঁর স্বামী আবদুল মান্নানকে গ্রেপ্তার করা হয়েছে। তাঁরা রূপসার আইচগাতি এলাকার বাসিন্দা। 
খুলনা সদর হাসপাতালের গাইনি বিভাগের পোস্ট অপারেটিভ কক্ষ থেকে গতকাল বৃহস্পতিবার সকালে যমজ নবজাতকের একটি চুরি হয়ে যায়। এ ঘটনায় ওই দিনই নবজাতকের বাবা মো. ইদ্রিস শেখ বাদী হয়ে খুলনা সদর থানায় মামলা করেন। খুলনা সদর থানার পুলিশ সূত্রে জানা গেছে, আজ বেলা একটার দিকে খুলনা নগরের খানজাহান আলী রোডের শান্তিধাম মোড়ের একটি ক্লিনিক থেকে নবজাতকটিকে উদ্ধার করা হয়। নাসিমা নবজাতকটিকে নিয়ে ওই ক্লিনিকে চিকিৎসা নিতে গেলে সেখানকার কর্তব্যরত চিকিৎসকদের সন্দেহ হয়। এর পর ক্লিনিক কর্তৃপক্ষ পুলিশকে খবর দেন। পুলিশ এসে নাসিমাকে গ্রেপ্তার করে। পরে নাসিমার স্বামী ওই ক্লিনিকে গেলে তাঁকেও গ্রেপ্তার করা হয়। পরে নবজাতকটিকে উদ্ধার করে তার মার কাছে নিয়ে যাওয়া হয়। খুলনা সদর থানার ভারপ্রাপ্ত কর্মকর্তা (ওসি) শফিকুল ইসলাম বলেন, নাসিমা ও মান্নান শিশুচোর চক্রের সক্রিয় সদস্য। তাঁদের আগামীকাল শনিবার আদালতে হাজির করে সাত দিনের রিমান্ড চাওয়া হবে।
