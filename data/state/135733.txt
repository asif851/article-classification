
মেট্রোরেল পরিচালনায় ‘ঢাকা পরিবহন সমন্বয় কর্তৃপক্ষ’ গঠনের বিধান রেখে মেট্রোরেল আইন, ২০১৪ খসড়ার নীতিগত অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ অনুমোদন দেওয়া হয়। বৈঠক শেষে মন্ত্রিপরিষদসচিব মো. মোশাররাফ হোসাইন ভূইঞা সংবাদ ব্রিফিংয়ে এ তথ্য জানান।
সচিব জানান, এ কর্তৃপক্ষে একজন নির্বাহী পরিচালক থাকবেন। তিনি হবেন কর্তৃপক্ষের প্রধান। এই আইনের আওতায় বৃহত্তর ঢাকার ছয়টি জেলা অন্তর্ভুক্ত করা হবে। অর্থাত্ ওই সব জেলায়ও যদি এ ধরনের প্রকল্প নেওয়া হয় তখন সেগুলো এই কর্তৃপক্ষ দেখবে।
এ আইনের আওতায় এ ধরনের প্রকল্প পরিচালনায় লাইসেন্স নিতে হবে। তবে সরকারি ব্যবস্থাপনায় এটি হলে তাতে ফি দিতে হবে না। এ আইনে সরকারি-বেসরকারি অংশীদারির (পিপিপি) ভিত্তিতে এ ধরনের প্রকল্প অনুমোদন দেওয়ার বিধান রাখা হয়েছে। লাইসেন্স ছাড়া এ ধরনের প্রকল্প চালালে ১০ বছরের কারাদণ্ড ও এক কোটি টাকার জরিমানার বিধান রাখা হয়েছে। এ ছাড়া দুর্ঘটনাসহ আরও কয়েকটি বিষয়ে বিভিন্ন ধরনের শাস্তির বিধান রাখা হয়েছে।
মন্ত্রিপরিষদসচিব জানান, এই আইনের খসড়ার নীতিগত অনুমোদন হলো। এখন আইন মন্ত্রণালয়ের বেটিং শেষে এটি মন্ত্রিসভায় চূড়ান্ত অনুমোদন হবে। এরপর সেটি সংসদে উপস্থাপন করা হবে।
প্রস্তাবিত মেট্রোরেলের পথ
প্রস্তাবিত মেট্রোরেলের রুটটি হবে উত্তরা থেকে বাংলাদেশ ব্যাংক পর্যন্ত। এর মধ্যে ১৬টি স্টেশন থাকবে। এই ১৬টি স্টেশন হবে উত্তরা উত্তর, উত্তরা সেন্টার, উত্তরা দক্ষিণ, পল্লবী, আইএমটি, মিরপুর-১০, কাজিপাড়া, তালতলা, আগারগাঁও, বিজয় সরণি, ফার্মগেট, সোনারগাঁও মোড়, জাতীয় জাদুঘর, দোয়েল চত্বর, জাতীয় স্টেডিয়াম ও সর্বশেষ বাংলাদেশ ব্যাংক।
এই কর্তৃপক্ষ একটি কমিটির মাধ্যমে ভাড়া নির্ধারণ করবে।
