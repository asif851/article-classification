
বরিশালের আগৈলঝারা উপজেলার সরবাড়ি এলাকায় পয়সার হাট নদের ওপর সেতুটি ভেঙে পড়ে আছে চার বছর ধরে। সেতুর ভাঙা অংশে বাঁশের সাঁকো তৈরি করা হয়েছে। এটি দিয়ে স্কুল-কলেজসহ পাঁচটি শিক্ষাপ্রতিষ্ঠানের শিক্ষার্থী এবং দুই ইউনিয়নের বাসিন্দারা ঝুঁকি নিয়ে চলাচল করছে।  উপজেলা পরিষদ সূত্রে জানা যায়, উপজেলার বাকাল ইউনিয়নের সরবাড়ি বাজারের পয়সার হাট নদের ওপর সেতুটি প্রায় ১৫ বছর আগে জেলা পরিষদ নির্মাণ করে। কয়েক বছর আগে এর মাঝখানের অংশ ভেঙে যায়। এরপর সেতুটি নির্মাণের কোনো উদ্যোগ নেওয়া হয়নি। বেশ কয়েক দিন পর আশপাশের লোকজন নিজ উদ্যোগে বাঁশের সাঁকো তৈরি করে চলাচলের ব্যবস্থা করে।সরেজমিনে দেখা গেছে, সেতুর মাঝখানের বড় একটা অংশ ভেঙে নদীর মধ্যে পড়ে আছে। স্থানীয়রা সেখানে বাঁশের তৈরি সাঁকো দিয়ে চলাচল করছে। বাকাল এবং বাঘধা ইউনিয়নের সরবাড়ি, আশকর এবং জোবারপাড়ের কয়েকজন বাসিন্দা জানান, বাঘধা এবং বাকাল ইউনিয়নের সাধারণ মানুষ ছাড়াও এই সেতু দিয়ে প্রতিদিন জোবারপাড় সরকারি প্রাথমিক বিদ্যালয়, সাধু গ্যাবরেল প্রাথমিক বিদ্যালয়, আশকর মাধ্যমিক বিদ্যালয়, রামদেবের পাড় সরকারি প্রাথমিক বিদ্যালয়, সরবাড়ি সরকারি প্রাথমিক বিদ্যালয়ের কয়েক হাজার শিক্ষার্থী চলাচল করে। জোবারপাড়ের বাসিন্দা প্রফুল্ল বৈরাগী বলেন, এলাকাবাসী দীর্ঘদিন ধরে সেতু নির্মাণের দাবি করে আসছে। কিন্তু এ ব্যাপারে কোনো উদ্যোগ নেওয়া হয়নি। বাকাল ইউনিয়ন পরিষদের (ইউপি) চেয়ারম্যান বিপুল চন্দ্র হালদার বলেন, উপজেলা পরিষদের চেয়ারম্যান ও সাংসদ নতুন সেতু নির্মাণের আশ্বাস দিয়েছেন। আগৈলঝারা উপজেলা পরিষদের চেয়ারম্যান গোলাম মর্তুজা খান বলেন, সেতুটির পাশ দিয়ে নতুন একটি সেতু নির্মাণের প্রকল্প হয়েছে। খুব শিগগিরই ওই সেতুর নির্মাণকাজ শুরু হবে।
