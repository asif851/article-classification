
বিএনপির প্রতিষ্ঠাতা ও প্রয়াত রাষ্ট্রপতি জিয়াউর রহমানের ৮২তম জন্মবার্ষিকী আজ ১৯ জানুয়ারি। তিনি ১৯৩৬ সালের এই দিনে বগুড়ার গাবতলী উপজেলার বাগমারা গ্রামে জন্মগ্রহণ করেন। জিয়াউর রহমান ১৯৭৫ সালের ৭ নভেম্বর সিপাহি-জনতার বিপ্লবের মাধ্যমে রাষ্ট্রীয় ক্ষমতার কেন্দ্রবিন্দুতে অধিষ্ঠিত হন। তিনি ১৯৭৮ সালের ১ সেপ্টেম্বর বাংলাদেশ জাতীয়তাবাদী দল (বিএনপি) প্রতিষ্ঠা করেন। তাঁর প্রতিষ্ঠিত দল তিনবার রাষ্ট্রক্ষমতায় আসীন হয়।
দলের প্রতিষ্ঠাতার জন্মবার্ষিকীতে আজ শুক্রবার ভোরে বিএনপির সব কার্যালয়ে জাতীয় ও দলীয় পতাকা উত্তোলনের মাধ্যমে দিনের কর্মসূচি শুরু হবে। সকাল ১০টায় খালেদা জিয়ার নেতৃত্বে জিয়াউর রহমানের কবরে পুষ্পস্তবক অর্পণ করে শ্রদ্ধা জানানো হবে। সকাল ৯টায় নয়াপল্টনে বিএনপির কেন্দ্রীয় কার্যালয়ের নিচতলায় জিয়াউর রহমানের আলোকচিত্র প্রদর্শনী করবে জাতীয়তাবাদী ছাত্রদল। বেলা ৩টায় নয়াপল্টন থেকে শোভাযাত্রা বের করবে শ্রমিক দল। শোভাযাত্রাটি কাকরাইল মোড় হয়ে মালিবাগ গিয়ে শেষ হবে। বিএনপির মহাসচিব মির্জা ফখরুল ইসলাম আলমগীর শোভাযাত্রা উদ্বোধন করবেন।
দলীয় সূত্রে জানা গেছে, জিয়াউর রহমানের জন্মবার্ষিকী উপলক্ষে বিএনপির অঙ্গ ও সহযোগী সংগঠনগুলো আলোচনা সভা, রক্তদানসহ বিভিন্ন কর্মসূচি নিয়েছে। দলের অঙ্গ ও সহযোগী সংগঠনগুলো বিভিন্ন জেলা-উপজেলায় শোভাযাত্রা, আলোচনা সভাসহ বিভিন্ন কর্মসূচি পালন করবে।
জিয়াউর রহমানের ৮২তম জন্মবার্ষিকী উপলক্ষে বিএনপির মহাসচিব মির্জা ফখরুল ইসলাম আলমগীর এক বাণীতে বলেন, দেশের এক চরম নৈরাজ্যকর পরিস্থিতিতে ১৯৭৫ সালের ৭ নভেম্বর পাদপ্রদীপের আলোয় উদ্ভাসিত হন জিয়াউর রহমান। দেশমাতৃকার মুক্তির জন্য নেতৃত্বহীন জাতির দিশারি হয়ে তিনি স্বাধীনতার ঘোষণা দেন এবং মুক্তিযুদ্ধ শুরু করেন। তিনি বলেন, তাঁর প্রদর্শিত পথেই আধিপত্যবাদের ষড়যন্ত্রকে মোকাবিলা করে চেপে বসা বর্তমান ফ্যাসিবাদী শক্তিকে পরাভূত করতে হবে
