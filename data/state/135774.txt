
নাটোরের উত্তরা গণভবনের গ্র্যান্ডমাদার হাউস লেক, রাণীমহল, হরিণচূড়া ও আম্রকানন দর্শনার্থীদের জন্য উন্মুক্ত হচ্ছে। কাল বৃহস্পতিবার মন্ত্রিপরিষদ সচিব মোহাম্মদ শফিউল আলম গণভবনে উপস্থিত থেকে আনুষ্ঠানিকভাবে এসব স্থান উন্মুক্ত করার কথা ঘোষণা করবেন।
জেলা প্রশাসন সূত্রে জানা যায়, মন্ত্রিপরিষদ সচিব মোহাম্মদ শফিউল আলম কাল দুই দিনের সফরে নাটোরে আসছেন। এ সময় তিনি উত্তরা গণভবনে বার্ষিক কর্মসম্পাদন চুক্তিসংক্রান্ত প্রশিক্ষণ, গণভবন ব্যবস্থাপনা কমিটি ও প্রশাসন ক্যাডারে কর্মরতদের সঙ্গে মতবিনিময়সহ বিভিন্ন কর্মসূচিতে অংশ নেবেন। একই সঙ্গে তিনি উত্তরা গণভবনের গ্র্যান্ডমাদার হাউস লেক, রাণীমহল, হরিণচূড়া ও আম্রকানন দর্শনার্থীদের জন্য উন্মুক্ত ঘোষণা করবেন। গণভবনে আগত দর্শনার্থীরা দীর্ঘদিন ধরে এসব স্থান দেখার ইচ্ছা প্রকাশ করে আসছিলেন। ব্যবস্থাপনাগত নানা সমস্যার কারণে গণভবন ব্যবস্থাপনা কমিটি এত দিন এসব স্থাপনা সংরক্ষিত রেখেছিল।
এনডিসি অনিন্দ্য মণ্ডল জানান, উত্তরা গণভবনের গ্র্যান্ডমাদার হাউস লেক, রাণীমহল, হরিণচূড়া ও আম্রকানন দর্শনার্থীদের জন্য উন্মুক্ত করার মধ্য দিয়ে এখানে দর্শনার্থীর সংখ্যা বাড়বে। মন্ত্রিপরিষদ সচিব গণভবনের ভেতরে রাজার সংগ্রহশালা ও অতিথিশালা চালুর ব্যাপারেও সিদ্ধান্ত জানাবেন। গণভবনকে আরও চিত্তাকর্ষক করার জন্য পরিষ্কার–পরিচ্ছন্নতার প্রতি বিশেষ নজর দেওয়া হয়েছে। গতকাল মঙ্গলবার এ উপলক্ষে জেলা প্রশাসক শাহিনা খাতুন নিজে বিভিন্ন স্কুল–কলেজের স্কাউট সদস্যদের নিয়ে গণভবনে আসেন। তিনি নিজ হাতে ময়লা–আবর্জনা পরিষ্কার-পরিচ্ছন্ন করার মধ্য দিয়ে কর্মসূচির সূচনা করেন।
