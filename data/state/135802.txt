
মিয়ানমারের সামরিক বাহিনীর ড্রোন ও হেলিকপ্টার বারবার বাংলাদেশের আকাশসীমা লঙ্ঘনের তীব্র প্রতিবাদ জানিয়েছে ঢাকা। গতকাল শুক্রবার সন্ধ্যায় ঢাকায় মিয়ানমারের ভারপ্রাপ্ত রাষ্ট্রদূত অং মিন্টকে পররাষ্ট্র মন্ত্রণালয়ে তলব করে এ নিয়ে প্রতিবাদ জানায় বাংলাদেশ।
মিয়ানমারের ভারপ্রাপ্ত রাষ্ট্রদূতকে তলব শেষে পররাষ্ট্র মন্ত্রণালয় এক বিজ্ঞপ্তিতে এ তথ্য জানায়।
১০, ১২ ও ১৪ সেপ্টেম্বর মিয়ানমারের ড্রোন ও হেলিকপ্টার বাংলাদেশের আকাশসীমা লঙ্ঘনের প্রতিবাদে অং মিন্টের হাতে একটি প্রতিবাদপত্র তুলে দেন পররাষ্ট্র মন্ত্রণালয়ের মহাপরিচালক (দক্ষিণ-পূর্ব এশিয়া অনু বিভাগ) মঞ্জুরুল করিম খান চৌধুরী।
গত ২৫ আগস্টের পর থেকে আকাশসীমা লঙ্ঘনের প্রসঙ্গ টেনে বাংলাদেশ এ ধরনের উসকানিমূলক তৎপরতায় গভীর উদ্বেগ জানিয়েছে এবং সার্বভৌমত্ব বিনষ্টের এ ধরনের তৎপরতা ভবিষ্যতে যাতে না হয়, সে জন্য জরুরি ভিত্তিতে ব্যবস্থা নিতে বলেছে। বাংলাদেশ এটাও বলেছে, এ ধরনের উসকানিমূলক তৎপরতা অনাকাঙ্ক্ষিত পরিস্থিতির সৃষ্টি করতে পারে।
 
