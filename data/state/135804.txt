
বিএনপির যুগ্ম মহাসচিব হাবিব উন নবী খান সোহেলকে কারাগারে পাঠানোয় উদ্বেগ প্রকাশ করেছেন দলের মহাসচিব মির্জা ফখরুল ইসলাম আলমগীর। আজ রোববার এক বিবৃতিতে তিনি বলেন, সরকারের লাগামহীন মিথ্যাচার এবং দাম্ভিকতায় বিএনপিসহ দেশের সব বিরোধী দল ও সাধারণ মানুষ আজ অসহায় হয়ে পড়েছে।মির্জা ফখরুল বলেন, বিএনপিকে ধ্বংস করে দেশে এক ব্যক্তির শাসন কায়েম করতে সব পর্যায়ের নেতা–কর্মীদের কারারুদ্ধ করা হচ্ছে। এরই শিকার হলেন বিএনপির যুগ্ম মহাসচিব ও ঢাকা মহানগর বিএনপির সদস্যসচিব হাবিব উন নবী খান সোহেল। এ সব অন্যায়-অত্যাচার আর দুর্বিনীত শাসনের হাত থেকে রেহাই পেতে দলমত-নির্বিশেষে সবার সোচ্চার হওয়ার বিকল্প নেই।বিএনপির মহাসচিব বলেন, সরকার বিরোধী দলের কর্মী ও নেতাদের নামে বানোয়াট, ভিত্তিহীন ও রাজনৈতিক উদ্দেশ্যপ্রণোদিত মিথ্যা মামলা দিয়ে হয়রানি করছে। মিথ্যা মামলাগুলোতে আইন আদালতের প্রতি সম্মান দেখিয়ে নেতা-কর্মীরা আদালতে আত্মসমর্পণ করলেও তাঁদের জামিন না দিয়ে কারাগারে পাঠিয়ে দেওয়ার ঘটনা এখন সরকার রেওয়াজে পরিণত করে ফেলেছে। দেশের মানুষের কাছে সম্মানিত হিসেবে বিবেচিত রাজনীতিকদের সম্মান ক্ষুণ্ন করে তাঁদের মিথ্যা অভিযোগে আটক, রাজনৈতিকভাবে হেনস্তা এবং কারাগারে পাঠানোর মাধ্যমে সরকারের বিরুদ্ধে কথা বলার অধিকারকে বাধাগ্রস্ত করা সুস্থ রাজনীতির পরিচয় নয়।আলাদা এক বিবৃতিতে বিএনপির সিনিয়র যুগ্ম মহাসচিব রুহুল কবির রিজভী কারাগারে অসুস্থ হয়ে পড়ার পরও তাঁকে চিকিৎসায় অবহেলা করা হচ্ছে বলে অভিযোগ করেছেন দলের মহাসচিব মির্জা ফখরুল ইসলাম আলমগীর। আজ রোববার এক বিবৃতিতে এ বিষয়ে তিনি উদ্বেগ প্রকাশ করেন। বলেন, ‘রিজভীর মতো জাতীয় নেতা কারাগারে ভীষণ অসুস্থ হলেও তাঁকে সুচিকিৎসা দিতে কর্তৃপক্ষের চরম অবহেলায় আমরা গভীরভাবে উদ্বিগ্ন।’ তিনি রিজভীকে সুচিকিৎসা দেওয়া এবং তাঁর নিঃশর্ত মুক্তির দাবি জানান।
