
চাঁদপুরের মতলব দক্ষিণ উপজেলায় অপহরণের ২৬ দিন পর গত মঙ্গলবার রাতে এক স্কুলছাত্রীকে উদ্ধার করেছে পুলিশ। গত ১০ ডিসেম্বর ওই ছাত্রীকে অপহরণ করেন এক যুবক। পুলিশ ওই যুবককে গ্রেপ্তার করেছে।পুলিশ ও স্থানীয় সূত্রে জানা গেছে, গত দুই মাস আগে ওই ছাত্রীর সঙ্গে হাজীগঞ্জ উপজেলার মেনাপুর গ্রামের এক যুবকের (২৫) সঙ্গে মুঠোফোনে পরিচয় হয়।কিছুদিন পর ওই যুবক প্রেম ও বিয়ের প্রস্তাব দিলে ওই ছাত্রী তা প্রত্যাখ্যান করে। এতে ক্ষিপ্ত হন মমিনুল। ১০ ডিসেম্বর সকাল ১০টায় স্থানীয় নওগাঁও উচ্চবিদ্যালয়ের সামনে ওই যুবক ও তাঁর কয়েক বন্ধু মিলে ওই ছাত্রীর পথরোধ করেন। সেখান থেকে তাঁরা তাকে জোরপূর্বক একটি অটোরিকশায় উঠিয়ে অপহরণ করে নারায়ণগঞ্জ নিয়ে যান। সেখানে একটি বাড়িতে কিছুদিন আটকে রাখার পর মতলব দক্ষিণ উপজেলার নারায়ণপুর এলাকায় নিয়ে আসেন। অপহরণের পর থেকে ওই যুবক একাধিক মুঠোফোন নম্বর থেকে মেয়ের পরিবারের কাছে এক লাখ টাকার মুক্তিপণ দাবি করেন।পুলিশ ও স্থানীয় সূত্রে জানা গেছে, গত ১১ ডিসেম্বর মেয়ের ভগ্নিপতি বাদী হয়ে এই ঘটনায় অপহরণের অভিযোগে ওই যুবকসহ কয়েকজনের বিরুদ্ধে মতলব দক্ষিণ থানায় মামলা দায়ের করেন।মতলব দক্ষিণ থানার উপপরিদর্শক (এসআই) মো. জহিরুল ইসলাম বলেন, ওই ছাত্রীকে উদ্ধার করার জন্য বিভিন্ন জায়গায় অভিযান চালানো হয়েছে। গত মঙ্গলবার উপজেলার নারায়ণপুর বাজারের অটোরিকশাস্ট্যান্ড থেকে গাড়ি করে ওই মেয়েকে অন্যত্র নিয়ে যাচ্ছিলেন ওই যুবক। স্থানীয় লোকজনের কাছ থেকে খবর পেয়ে সেখান যায় পুলিশ। পরে সেখান থেকে পুলিশ মেয়েটিকে উদ্ধার এবং ওই যুবককে গ্রেপ্তার করে।মতলব দক্ষিণ থানার ভারপ্রাপ্ত কর্মকর্তা (ওসি) কুতুব উদ্দিন বলেন, গ্রেপ্তার হওয়া যুবককে গতকাল বুধবার চাঁদপুর বিচারিক হাকিমের আদালতের মাধ্যমে কারাগারে পাঠানো হয়।
