
রাজধানীর গুলিস্তানে আজ বুধবার দুপুরে একজন ব্যবসায়ীকে লক্ষ্য করে ককটেল ফাটিয়ে নগদ এক লাখ ২৬ হাজার টাকা ও ১০ লাখ টাকার চেক ছিনিয়ে নিয়ে গেছে ছিনতাইকারীরা।ওই ব্যবসায়ীর নাম মো. পলাশ (৫৮)। তিনি আমদানি-রপ্তানি ব্যবসায় জড়িত।ককটেল বিস্ফোরণে পলাশ ছাড়াও ফয়েজ আহমেদ (২৮) নামের একজন দোকান কর্মচারী আহত হন। তাঁদের দুজনকে ঢাকা মেডিকেল কলেজ হাসপাতালে ভর্তি করা হয়েছে।পল্টন থানার সহকারী উপপরিদর্শক (এএসআই) হারুন অর রশীদ প্রথম আলোকে জানান, বেলা পৌনে একটার দিকে মতিঝিলের আল আরাফাহ ইসলামী ব্যাংক থেকে এক লাখ ২৬ হাজার টাকা তুলে রিকশায় করে গুলিস্তান মোড়ে নামেন পলাশ। সেখান থেকে ব্যবসায়িক কাজে নবাবপুর রোডে যাওয়ার জন্য রাস্তা পার হচ্ছিলেন তিনি। এ সময় চার-পাঁচজন ছিনতাইকারী তাঁকে চারদিক থেকে ঘিরে ফেলে এবং তাঁর হাতব্যাগ ছিনিয়ে নেওয়ার চেষ্টা চালায়। পলাশের চিত্কারে ফয়েজ নামের এক দোকান কর্মচারী এগিয়ে এলে পলাশকে লক্ষ্য করে দুটি ককটেল ছুড়ে মারে ছিনতাইকারীরা। একটি ককটেল বিস্ফোরিত হয়ে পলাশের মাথায় আঘাত লাগে। আর ফয়েজের শরীরের বিভিন্ন স্থানে স্প্লিন্টারের আঘাত লাগে।হারুন অর রশীদের ভাষ্য, খবর পেয়ে পলাশ ও ফয়েজকে উদ্ধার করে ঢাকা মেডিকেল কলেজ হাসপাতালে নিয়ে যান তিনি। পলাশের বাসা রামপুরার বনশ্রী এলাকার সি-ব্লকে। তাঁর হাতব্যাগে ১০ লাখ টাকার চেক ছিল।
