
কোরবানির পশুর চামড়ার দাম খুবই কম বলে মন্তব্য করেছেন বিক্রেতারা। তাঁরা বলছেন, তাঁদের কাছ থেকে যেন পানির দরে চামড়া কিনতে চাইছেন ব্যবসায়ীরা। আর ব্যবসায়ীরা বলছেন, মধ্যস্বত্বভোগী ও মৌসুমি কিছু চামড়া ব্যবসায়ীর কারণে চামড়া বিক্রেতারা এই অভিযোগ করছেন। 
রাজধানীর লালবাগের পোস্তা এবং গ্রিন রোডের ল্যাবএইড হাসপাতালের মোড়ে কয়েকজন চামড়ার বিক্রেতার সঙ্গে এই প্রতিবেদকের কথা হয়। তাঁরা জানান, গত বছরের তুলনায় এ বছর চামড়ার দাম ২০০ থেকে ৩০০ টাকা কম। চামড়া নেওয়ার ব্যাপারে ব্যবসায়ীদেরও আগ্রহ কম। রাজধানীর গ্রিন রোডের ইকরাম কবির প্রথম আলোর কাছে দাবি করেন, ‘গত বছর একটু বড় গরুর চামড়ার দাম ২৫০০ টাকা বিক্রি করছি। এবার তা ২০০০ টাকাও বলছে না কেউ। চামড়া ব্যবসায়ীরা মনে হয় সিন্ডিকেট করছে।’ মগবাজার এলাকার রাইসুল ইসলামের দাবি, ‘সবকিছুর দাম বাড়ে আর চামড়ার দাম কমে। এ দেশের ব্যবসায়ীরা আর ভালো হবে না। কোরবানিতে সব চেয়ে বেশি চামড়া উৎপাদন হয়। এটাতেই তারা সুযোগ খোঁজে।’ চামড়া ব্যবসায়ী আনিসুর রহমান জানান, আন্তর্জাতিক বাজারে চামড়ার দাম কম। এ জন্য এ বছর চামড়ার দাম কম পেয়েছেন বিক্রেতারা। আর চামড়া ব্যবসায়ী ইমাম হোসেন বলেন, কোরবানির সময় অনেক মৌসুমি ব্যবসায়ী চামড়া কেনে। তারা না বুঝে এ ব্যবসা করায় এ সময় কিছু অনিয়ম হয়েছে। রাজধানীর পোস্তা এলাকায় সবচেয়ে চামড়ার আড়ৎগুলো অবস্থিত। সেখানেই বসে চামড়ার মূল বাজার। ওই এলাকার ব্যবসায়ী হাজি কামাল হোসেন বলেন, এখানে চামড়া কম দামে কেনা হচ্ছে না। আজ বিকেলে সরকার নির্ধারিত দামের চেয়ে বেশি দামে অনেকে বিক্রি করতে পেরেছেন বলে তাঁর দাবি। মো. পারভেজ নামের আরেক জন ব্যবসায়ী বলেন, তিনি গড় ২০০০ থেকে ২২০০ টাকায় গরুর চামড়া কিনছেন। আর ছাগলের চামড়া কিনছেন ৮০ থেকে ১০০ টাকায়। ব্যবসায়ী সংগঠনগুলোর প্রস্তাবিত দর অনুযায়ী, এবার ঢাকায় প্রতি বর্গফুট লবণযুক্ত গরুর চামড়া ৪৫ থেকে ৫০ টাকা এবং ঢাকার বাইরে ৪০ থেকে ৪৫ টাকা, মহিষের চামড়া ৩০ থেকে ৩৫ টাকা, খাসির চামড়া ২০ থেকে ২৫ টাকা এবং বকরির চামড়া ১৫ থেকে ২০ টাকা নির্ধারণ করা হয়েছে। গত বছরের চেয়ে নতুন এ দর অনেক কম। প্রতি বর্গফুট গরুর চামড়ায় ২৫ টাকা, খাসি ও বকরি ১০ টাকা ও মহিষে ৫ টাকা দর কমানো হয়েছে।
