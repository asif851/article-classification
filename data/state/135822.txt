
স্বাস্থ্যমন্ত্রী মোহাম্মদ নাসিম বলেছেন, আওয়ামী লীগ ক্ষমতায় থেকে বিএনপির মতো হাওয়া ভবন বানায়নি। জঙ্গিবাদের সৃষ্টি করেনি। জনগণের সম্পদ লুটপাট করেনি। প্রধানমন্ত্রী শেখ হাসিনার নেতৃত্বে বাংলাদেশ শান্তির দেশে পরিণত হয়েছে। দেশের মানুষ সুখে-শান্তিতে বসবাস করছে। জনগণের ভালোবাসা নিয়ে শেখ হাসিনার নেতৃত্বে আবারও নৌকার বিজয় হবে।
আজ শনিবার দুপুরে সিরাজগঞ্জের কাজীপুর উপজেলা পরিষদ মাঠে বিভিন্ন উন্নয়নমূলক কাজের ভিত্তিপ্রস্তর স্থাপন ও কাজীপুর সদর ইউনিয়ন পরিষদের ডিজিটাল নেটওয়ার্ক স্থাপনের উদ্বোধন উপলক্ষে আয়োজিত সমাবেশে স্বাস্থ্যমন্ত্রী এসব কথা বলেন।
মোহাম্মদ নাসিম বলেন, বিএনপি হাওয়া ভবন সৃষ্টি করে দেশের সম্পদ লুটপাট করেছে। তাদের আমলেই জঙ্গিবাদের সৃষ্টি হয়েছে। ২০১৩-১৪ সালে বিএনপি-জামায়াত মানুষকে পুড়িয়ে মেরেছে। ওরা যদি আবার ক্ষমতায় আসে, তাহলে দেশের সার্বিক উন্নয়ন স্থবির হয়ে যাবে। দেশের স্বার্থে, জনগণের স্বার্থে তাই শেখ হাসিনার সরকারকে ক্ষমতায় আনার আহ্বান জানান তিনি।
