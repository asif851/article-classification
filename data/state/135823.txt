
কিশোরগঞ্জ সদর উপজেলার সুরুজ আলীকে অপহরণ ও হত্যার ঘটনায় চারজনকে যাবজ্জীবন কারাদণ্ড, ১০ হাজার টাকা জরিমানা, অনাদায়ে ছয় মাসের সশ্রম কারাদণ্ড দিয়েছেন আদালত। অতিরিক্ত জেলা ও দায়রা জজ আজিজ আহমদ ভূঞা গতকাল বুধবার ওই রায় দেন। দণ্ড পাওয়া ব্যক্তিরা হলেন হেদায়েতুল্লাহ, আজিজুল হক, সিরাজ মিয়া ও ইয়াকুব আলী। আসামি কুদ্দুছ মিয়ার বিরুদ্ধে অভিযোগ প্রমাণিত না হওয়ায় আদালত তাঁকে খালাস দিয়েছেন। আদালত সূত্র জানায়, ২০০৭ সালের ৩ নভেম্বর জমি নিয়ে বিরোধের জের ধরে সদর উপজেলার স্বল্প মারিয়া গ্রামের সুরুজকে প্রতিপক্ষের লোকজন অপহরণ করে। পরে তাঁর লাশ প্রতিবেশী হাবিব মিয়ার পুকুরে পাওয়া যায়। এ ব্যাপারে নিহতের স্ত্রী পাঁচজনের বিরুদ্ধে মামলা করেন। পরে পুলিশ তদন্ত করে আদালতে অভিযোগপত্র দাখিল করেন। সাক্ষ্য ও জেরা শেষে আদালত গতকাল ওই রায় দেন।
