
ঢাকা উত্তর সিটি করপোরেশনের উপনির্বাচনে বিএনপির মনোনয়ন ফরম সংগ্রহ করেছেন বিএনপির বিশেষ সম্পাদক আসাদুজ্জামান রিপন এবং দলের নির্বাহী কমিটির সদস্য ও গতবারের মেয়র পদপ্রার্থী তাবিথ আউয়াল।
রাজধানীর নয়াপল্টনে বিএনপির কেন্দ্রীয় কার্যালয় থেকে আজ রোববার বেলা দেড়টায় দলের জ্যেষ্ঠ যুগ্ম মহাসচিব রুহুল কবির রিজভীর কাছ থেকে বেলা দেড়টার দিকে দলের বিশেষ সম্পাদক আসাদুজ্জামান রিপন মনোনয়ন ফরম সংগ্রহ করেন। এরপর বেলা আড়াইটার সময় রিজভীর কাছ থেকে মনোনয়ন ফরম সংগ্রহ করেন তাবিথ আউয়াল। আজ বিকেল চারটা পর্যন্ত বিএনপির মনোনয়ন ফরম সংগ্রহ করেছেন পাঁচজন।
মনোনয়ন ফরম সংগ্রহের পর তাবিথ আউয়াল সাংবাদিকদের প্রশ্নের জবাবে বলেন, ‘বিধিবিধান মোতাবেক আমি আগামীকাল সোমবার মনোনয়ন ফরম জমা দেব। এরপর আনুষ্ঠানিকভাবে সাংবাদিকদের কাছে প্রতিক্রিয়া জানাব। আমি বেশ আশাবাদী।’ তাবিথ বলেন, ‘এর আগের নির্বাচনে দল আমাকে সমর্থন দিয়েছিল। তখন সেই নির্বাচনে দল আমার নির্বাচনী কর্মকাণ্ডে সন্তুষ্ট হয়েছিল। এবারও আমি আশা করছি মনোনয়ন পাব।’
দল যদি অন্য কাউকে মনোনয়ন দেয় আপনার প্রতিক্রিয়া কী হবে, এমন প্রশ্নের জবাবে তাবিথ আউয়াল বলেন, ‘দল যদি কাউকে সমর্থন দেয়, সে ক্ষেত্রে আমি ও আমার সমর্থকেরা একসঙ্গে হয়ে বিএনপির মনোনীত প্রার্থীর পক্ষে কাজ করব।’
মনোনয়ন ফরম সংগ্রহের পর আসাদুজ্জামান রিপন সাংবাদিকদের বলেন, অবিভক্ত ঢাকা নগর থাকতেই মেয়র পদে নির্বাচন করতে খালেদা জিয়ার কাছে আগ্রহ প্রকাশ করেছিলাম। ঢাকা বিভক্ত হওয়ার পরও স্থানীয় সরকার নির্বাচনে অংশ নিতে বরাবরই আমার আগ্রহ ছিল। এবারও আমি দলীয় মনোনয়নের জন্য ফরম কিনেছি। তিনি বলেন, ‘আমার পড়ালেখা, অভিজ্ঞতা, সাংগঠনিক পরিচয় ও যোগ্যতা সবকিছু মিলিয়ে দল বিবেচনা করবে—এটা প্রত্যাশা করছি।’
এর আগে সকালে নয়াপল্টনে বিএনপির কেন্দ্রীয় কার্যালয়ে দলের সহপ্রকাশনা সম্পাদক শাকিল ওয়াহেদ রুহুল কবির রিজভীর কাছ থেকে মনোনয়ন ফরম নেন। পরে শাকিল বিশ্বমানের সিটির মতো করে ঢাকা মহানগর উত্তরকে গড়ে তোলার প্রত্যয় জানান। দুপুর সাড়ে ১২টার দিকে সাবেক সাংসদ মেজর (অব.) আখতারুজ্জামান মনোনয়ন নেন। মেয়র নির্বাচিত হলে ঢাকা সিটির জন্য তাঁর সর্বোচ্চ দিয়ে কাজ করার প্রত্যয় জানান তিনি।
এ ছাড়া বেলা পৌনে একটার দিকে ঢাকা মহানগর উত্তর বিএনপির সভাপতি এম এ কাইয়ুমের পক্ষে মহানগর উত্তর বিএনপির ভারপ্রাপ্ত সভাপতি বজলুল বাসিত মনোনয়ন সংগ্রহ করেন। মামলার কারণে এম এ কাইয়ুম বর্তমানে বিদেশে অবস্থান করছেন।
মনোনয়ন সংগ্রহের পর বজলুল বাসিত বলেন, ‘কাইয়ুম বলেছেন, তাঁকে যদি দল থেকে মনোনয়ন দেওয়া হয়, তিনি দলের হয়ে কাজ করবেন। এরপর দলের সিদ্ধান্ত তিনি মেনে নেবেন।’
এদিকে মনোনয়ন ফরম বিতরণের একপর্যায়ে রুহুল কবির রিজভী সাংবাদিকদের বলেন, ‘মনোনয়ন বোর্ড প্রার্থীদের যাচাই-বাছাই করে একজন প্রার্থীকে মেয়র পদে মনোনয়ন দেবে। তাঁর নাম আনুষ্ঠানিকভাবে ঘোষণা করা হবে। আমরা আশা করছি, সোমবার মনোনয়ন বোর্ডের সাক্ষাৎকারের পরই সেই নাম জানা যাবে।’ আজ বেলা ১১টার দিকে রুহুল কবির রিজভী আনুষ্ঠানিকভাবে মনোনয়ন ফরম বিক্রি শুরু করেন।
আগামী ২৬ ফেব্রুয়ারি ঢাকা উত্তর সিটি করপোরেশন (ডিএনসিসি) উপনির্বাচন অনুষ্ঠিত হবে। মনোনয়নপত্র জমা দেওয়া যাবে ১৮ জানুয়ারি পর্যন্ত। মনোনয়ন যাচাই-বাছাই হবে ২১ ও ২২ জানুয়ারি। প্রার্থিতা প্রত্যাহারের শেষ তারিখ ২৯ জানুয়ারি।
আরও পড়ুন: প্রার্থীর কথা কাল জানাবে বিএনপি 
