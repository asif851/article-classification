
অটোরিকশা ছিনতাইয়ের সময় চালককে খুনের অপরাধে একজনকে ফাঁসির আদেশ দিয়েছেন আদালত। গতকাল মঙ্গলবার গাজীপুর জেলা দায়রা জজ আদালতের বিচারক এ কে এম এনামুল হক এ দণ্ডাদেশ দেন। দণ্ডাদেশ পাওয়া ব্যক্তি হলেন নরসিংদীর শিবপুর থানার রমজান মিয়া (৩৩)। আদালত-সংশ্লিষ্ট সূত্রে জানা গেছে, ২০১৩ সালের ১৪ জুন অটোরিকশায় যাত্রী নিয়ে নিখোঁজ হন শিবপুর থানার পারভেজ ভুইয়া। পরদিন গাজীপুরের কাপাসিয়া উপজেলার চরনিলক্ষী এলাকায় পারভেজের লাশ পাওয়া যায়। এ ঘটনায় পারভেজের চাচা কিরণ ভুইয়া রমজানসহ পাঁচজনের নাম উল্লেখ করে কাপাসিয়া থানায় মামলা করেন। অন্য আসামিরা হলেন একই জেলার মোবারক হোসেন, বিল্লাল হোসেন, কাজল মিয়া ও আকরাম হোসেন। ২০১৫ সালের ১১ নভেম্বর আদালতে দেওয়া অভিযোগপত্রে শিবপুরের সাদ্দাম হোসেন ওরফে রানা মিয়া ও রিপন হোসেনের নাম অন্তর্ভুক্ত করে পুলিশ। দীর্ঘ শুনানি ও ১২ জনের সাক্ষ্য গ্রহণের পর গতকাল রমজানের ফাঁসির আদেশ দেন বিচারক। অন্যদের বেকসুর খালাস দেওয়া হয়। রায় ঘোষণার সময় রমজান আদালতে উপস্থিত ছিলেন।
