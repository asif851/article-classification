
পুলিশের ওপর হামলা এবং সরকারি কাজে বাধা দেওয়ার মামলায় নোয়াখালীর সেনবাগ উপজেলা যুবলীগের আহ্বায়ক, ছাত্রদলের সাধারণ সম্পাদকসহ যুবলীগ ও ছাত্রলীগের আট নেতা-কর্মীকে কারাগারে পাঠানোর আদেশ দিয়েছেন আদালত।গতকাল বুধবার নোয়াখালীর ৪ নম্বর আমলি আদালতে আত্মসমর্পণের পর জ্যেষ্ঠ বিচারিক হাকিম মো. সিরাজ উদ্দিন ইকবাল আসামিদের কারাগারে পাঠানোর আদেশ দেন।নোয়াখালীর কোর্ট পুলিশ পরিদর্শক আবদুর রহমান বলেন, আদালতের আদেশের পর আটজনকে জেলা কারাগারে পাঠানো হয়েছে।আত্মসমর্পণকারী নেতা-কর্মীরা হলেন উপজেলা যুবলীগের আহ্বায়ক আ স ম জাকারিয়া আল-মামুন, তাঁর ছোট ভাই ছাত্রলীগের কর্মী জাকারিয়া আল-সুজন, উপজেলা ছাত্রদলের সাধারণ সম্পাদক মো. নূর নবী ওরফে রাজু, যুবলীগের কর্মী আল-আমিন, মো. মিলন, মো. তারেক, মো. কামাল, আবু শাকের ওরফে রানা।গত ৫ আগস্ট পৌর শহরে অবৈধ মোটরসাইকেল আটকের ঘটনাকে কেন্দ্র করে পুলিশের সঙ্গে যুবলীগ ও ছাত্রলীগের কর্মীদের ধাক্কাধাক্কি ও হাতাহাতির ঘটনা ঘটে। এ সময় উপজেলা ছাত্রদলের সাধারণ সম্পাদক নূর নবীও সেখানে উপস্থিত ছিলেন। হামলার ঘটনায় পুলিশ বাদী হয়ে যুবলীগ, ছাত্রলীগ ও ছাত্রদলের ১১ নেতা-কর্মীর বিরুদ্ধে থানায় মামলা করে।
