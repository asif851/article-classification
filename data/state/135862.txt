
ক্ষুদ্রাকৃতির কৃত্রিম উপগ্রহ (ন্যানো স্যাটেলাইট) ‘ব্র্যাক অন্বেষা’ যুক্তরাষ্ট্রের ফ্লোরিডায় অবস্থিত নাসার কেনেডি স্পেস সেন্টার থেকে স্পেসএক্স ফ্যালকন-৯ রকেটের মাধ্যমে আন্তর্জাতিক মহাকাশ স্টেশনে উৎক্ষেপণ করা হচ্ছে। আজ শুক্রবার বাংলাদেশের স্থানীয় সময় ভোর ৩.৫৫ মিনিটে এটি উৎক্ষেপণের নির্ধারিত সময়। গতকাল ব্র্যাক বিশ্ববিদ্যালয়ের এক বিবৃতিতে তথ্য জানানো হয়।
উৎক্ষেপণটি সরাসরি দেখা যাবে এই লিংকে-  https://www.nasa.gov/multimedia/nasatv/index.html#public
বিবৃতিতে বলা হয়, ব্র্যাক বিশ্ববিদ্যালয়ের মহাখালী ক্যাম্পাসের ৪ নম্বর ভবনের ছাদে স্থাপিত গ্রাউন্ড স্টেশনটি ‘ব্র্যাক অন্বেষা’র সঙ্গে যোগাযোগ স্থাপনে প্রস্তুত রয়েছে। স্যাটেলাইট ট্র্যাকিং সফটওয়্যার ব্যবহার করে ইতিমধ্যে এই গ্রাউন্ড স্টেশন বিভিন্ন আবহাওয়া স্যাটেলাইট ও ন্যানো স্যাটেলাইটের বিকন (ডাটা) গ্রহণ করা শুরু করেছে।
 গত বছরের জুনে কৃত্রিম উপগ্রহটি বানানোর জন্য ব্র্যাক বিশ্ববিদ্যালয়ের সঙ্গে জাপানের কিউশু ইনস্টিটিউট অব টেকনোলজির (কিউটেক) সঙ্গে চুক্তি হয়। পরে কিউটেকের ল্যাবরেটরি অব স্পেস ক্র্যাফট এনভায়রনমেন্ট ইন্টার-অ্যাকশন ইঞ্জিনিয়ারিংয়ের তত্ত্বাবধানে এটা বানানোর কাজে যুক্ত হন ব্র্যাক বিশ্ববিদ্যালয় থেকে পাস করা ও বর্তমানে কিউটেকে গবেষণারত বাংলাদেশি তিন শিক্ষার্থী রায়হানা শামস ইসলাম অন্তরা, আবদুল্লা হিল কাফি ও মায়সূন ইবনে মনোয়ার। স্যাটেলাইটের নকশা প্রণয়ন থেকে শুরু করে চূড়ান্ত কাঠামো তৈরির সব কাজই করেন এই শিক্ষার্থীরা। এর ওজন প্রায় এক কেজি।
ন্যানো স্যাটেলাইটটি পৃথিবী থেকে ৪০০ কিলোমিটার ওপরে অবস্থান করবে এবং পৃথিবীর চারপাশ প্রদক্ষিণ করে আসতে ৯০ মিনিটের মতো সময় নেবে। এটি বাংলাদেশের ওপর দিয়ে দিনে চার থেকে ছয়বার উড়ে যাবে। 
 
