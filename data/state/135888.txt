
জয়পুরহাটে ‘সেরা সাঁতারুর খোঁজে বাংলাদেশ’ প্রতিযোগিতার বাছাইপর্ব অনুষ্ঠিত হয়। এতে ১২ জন খুদে সাঁতারুকে জাতীয় পর্যায়ে নির্বাচিত করা হয়। গতকাল বুধবার বেলা ১১টায় জয়পুরহাট শহরের উপজেলা পরিষদ চত্বরের পুকুরে এ প্রতিযোগিতা অনুষ্ঠিত হয়। প্রতিযোগিতার উদ্বোধনী অনুষ্ঠানে সভাপতিত্ব করেন জেলা পুলিশ সুপার মোল্যা নজরুল ইসলাম। বক্তব্য দেন জেলা প্রশাসক আবদুর রহিম, বাংলাদেশ নৌবাহিনীর কমান্ডার এস এম মাহমুদুর রহমান, জেলা ক্রীড়া সংস্থার সাধারণ সম্পাদক মাহবুব মোর্শেদুল আলম প্রমুখ। এ প্রতিযোগিতার আয়োজন করে বাংলাদেশ সুইমিং ফেডারেশন, নৌবাহিনী ও জয়পুরহাট জেলা ক্রীড়া সংস্থা। 
