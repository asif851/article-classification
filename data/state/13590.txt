
ময়মনসিংহের গফরগাঁও উপজেলার রাওনা ইউনিয়নের পাঁচুয়া গ্রামে গতকাল পানিতে ডুবে দুই স্কুলছাত্রের মৃত্যু হয়েছে। এ ছাড়া জামালপুর সদর উপজেলার মুকন্দবাড়ী এলাকায় পুকুরে পড়ে মিলন (১০) নামের এক ছাত্র মারা গেছে।গতকাল দুপুরে পাঁচুয়া গ্রামে নিহত দুই স্কুলছাত্র হলো রফিকুল ইসলামের ছেলে আকাশ (৭) ও আজিজুর রহমানের ছেলে মুস্তাকিম ওরফে রাহাদ (৭)। তাঁরা দুজনেই পাঁচুয়া রাবেয়া সরকারি প্রাথমিক বিদ্যালয়ের প্রথম শ্রেণির শিক্ষার্থী ছিল। স্থানীয় সূত্রে জানা যায়, গতকাল দুপুরে আকাশ ও মুস্তাকিম চারু ও কারু পরীক্ষা শেষে বাড়ি ফেরার পথে একটি আমগাছে আম পাড়তে ওঠে। এ সময় দুজনেই আমগাছ থেকে নিচে থাকা পুকুরে পড়ে যায়। পরে স্থানীয় ব্যক্তিরা টের পেয়ে আকাশ ও মুস্তাকিমকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাদের মৃত ঘোষণা করেন।জামালপুরের মুকন্দবাড়ী এলাকায় পুকুরে ডুবে মারা যাওয়া মিলন দ্বিতীয় শ্রেণির ছাত্র ছিল। স্থানীয় সূত্রে জানা যায়, বিকেলে মুকন্দবাড়ী এলাকায় মিলনসহ কয়েকজন ছাত্র সদর উপজেলা পরিষদের পুকুরে গোসল করতে যায়। সাঁতার কাটার একপর্যায়ে মিলন পানিতে ডুবে যায়। পরে জামালপুর ফায়ার সার্ভিসের কর্মীরা খবর পেয়ে প্রায় দুই ঘণ্টার চেষ্টায় মিলনের লাশ উদ্ধার করেন। সদর উপজেলা নির্বাহী কর্মকর্তা (ইউএনও) গোলাম কিবরিয়া ঘটনার সত্যতা নিশ্চিত করেছেন।
