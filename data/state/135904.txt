
পটুয়াখালীর রাঙ্গাবালী উপজেলার বাহেরচর বন্দর এলাকায় গত সোমবার রাতে একটি শিশুকে হাত-পা বেঁধে নির্যাতন করার অভিযোগ পাওয়া গেছে। গতকাল মঙ্গলবার শিশুটিকে পটুয়াখালী ২৫০ শয্যা হাসপাতালে ভর্তি করা হয়েছে।
নির্যাতনের শিকার শিশুটির নাম সাইদুল ইসলাম (১২)। সে চতলাখালী গ্রামের নূর জামাল মৃধার ছেলে। সাইদুল চতলাখালী এলাকারএকটি রেস্তোরাঁয় কাজ করে।
সাইদুলের চাচা মিলন মৃধা ও কয়েকজন প্রত্যক্ষদর্শী বলেন, সোমবার রাত নয়টার দিকে সাইদুলের সঙ্গে বাহেরচর বন্দরে মনজু মৃধার রেস্তোরাঁর পাশে রেস্তোরাঁটির কর্মচারী শামিমের (১৭) কথা-কাটাকাটি হয়। একপর্যায়ে দুজনের মধ্যে হাতাহাতি শুরু হলে সাইদুলকে ধরে মনজু ও তাঁর ছেলে মান্নান মৃধা রেস্তোরাঁর ভেতরে নিয়ে যান। সেখানে তাকে হাত-পা বেঁধে মারধর করা হয়। চিৎকার শুনে আশপাশের লোকজন এসে উদ্ধার করে স্থানীয়ভাবে সাইদুলের চিকিৎসার ব্যবস্থা করে। অবস্থার অবনতি ঘটলে গতকাল সকালে তাকে পটুয়াখালী ২৫০ শয্যা হাসপাতালে ভর্তি করা হয়।
সাইদুলের বাবা নূর জামাল মৃধা বলেন, ‘খবর পেয়ে আমি ঘটনাস্থলে যাই। সেখানে স্থানীয় লোকজনের সহযোগিতায় ছেলেকে উদ্ধার করি। ওর অবস্থা খারাপের দিকে যাওয়ায় পটুয়াখালী হাসপাতালে ভর্তি করিয়েছি।’
পটুয়াখালী ২৫০ শয্যা হাসপাতালের জরুরি বিভাগের চিকিৎসক প্রান্ত মণ্ডল বলেন, ‘সাইদুলকে শারীরিকভাবে নির্যাতন করা হয়েছে। তার পিঠ ও মুখ ফুলে ফুলে গেছে এবং বুকেও আঘাতের দাগ রয়েছে।’
রাঙ্গাবালী থানার ভারপ্রাপ্ত কর্মকর্তা (ওসি) শামসুল আরেফীন বলেন, ‘ঘটনাটি শুনেছি। তবে কেউ অভিযোগ করেননি। অভিযোগ পেলে জড়িত ব্যক্তিদের বিরুদ্ধে ব্যবস্থা নেওয়া হবে।’
এ ব্যাপারে কথা বলার জন্য মনজু মৃধা ও মান্নান মৃধার মুঠোফোনে একাধিকবার ফোন করা হলেও তাঁরা তা ধরেননি।
