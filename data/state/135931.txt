
সারা দেশে গত জানুয়ারি মাসে মোট ২৮৪ জন নারী নির্যাতনের শিকার হয়েছেন। তাঁদের মধ্যে হত্যা, আত্মহত্যা, ধর্ষণ ও নানা নির্যাতনের ঘটনায় মারা গেছেন ১০৬ জন।এ ছাড়া গত মাসে ১৮টি সংখ্যালঘু নির্যাতনের ঘটনা ঘটেছে। ১০৭টি বাড়িতে ভাঙচুর, অগ্নিসংযোগ ও লুটপাটের ঘটনা ঘটেছে। ৮০টি প্রতিমা ভাঙচুর করা হয়েছে।দেশের ১৩টি দৈনিক পত্রিকায় প্রকাশিত সংবাদের ভিত্তিতে বাংলাদেশ মহিলা পরিষদের লিগ্যাল এইড উপপরিষদ গতকাল সোমবার নারী নির্যাতন ও সংখ্যালঘু নির্যাতনের এই প্রতিবেদন প্রকাশ করেছে।এ-সংক্রান্ত এক সংবাদ বিজ্ঞপ্তিতে বলা হয়, গত মাসে ৪৫ জন নারীকে হত্যা করা হয়েছে। যৌতুকের কারণে ১৬ জনকে হত্যা, রহস্যজনক মৃত্যু হয়েছে ১২ জনের, উত্ত্যক্তের শিকার হয়ে দুজনসহ আত্মহত্যা করেছেন ২১ জন। চারজন গৃহপরিচারিকাকে হত্যা করা হয়েছে। আগুনে পুড়িয়ে একজনকে এবং গণধর্ষণসহ ধর্ষণের ঘটনায় মারা গেছেন সাতজন।গণধর্ষণসহ ধর্ষণের ঘটনা ঘটেছে মোট ৫৫টি। তিনজনকে ধর্ষণের চেষ্টা করা হয়েছে, শ্লীলতাহানির শিকার হয়েছেন চারজন। অ্যাসিডদগ্ধ হয়েছেন পাঁচজন, যৌতুকের কারণে নির্যাতন করা হয়েছে ২৭ জন নারীর ওপর, উত্ত্যক্ত করা হয়েছে ৩৩ জনকে, ফতোয়ার শিকার পাঁচজন, বাল্যবিবাহের শিকার ছয়জন, পুলিশি নির্যাতনের শিকার হয়েছেন সাতজন। বিজ্ঞপ্তি।
