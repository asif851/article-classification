
প্রধানমন্ত্রী শেখ হাসিনা আগামীকাল বৃহস্পতিবার সাভারের রানা প্লাজায় ভবন ধসে নিহত লোকজনের পরিবারের সদস্য এবং ক্ষতিগ্রস্ত লোকজনকে অষ্টম পর্যায়ে আর্থিক সহায়তার চেক দেবেন। প্রধানমন্ত্রীর প্রেস সচিব আবুল কালাম আজাদ আজ বুধবার এ তথ্য জানান। খবর বাসসের।আবুল কালাম আজাদ জানান, প্রধানমন্ত্রী তাঁর তেজগাঁও কার্যালয়ে সকাল সাড়ে ১০টায় এই অনুদানের চেক নিহতদের পরিবারের সদস্য ও ক্ষতিগ্রস্ত লোকজনের হাতে তুলে দেবেন। এর আগে প্রধানমন্ত্রীর ত্রাণ তহবিল থেকে এ খাতে ৭৭৭ জন নিহত ব্যক্তির পরিবারের এক হাজার ১৬ সদস্যকে ১১ কোটি ৯৭ লাখ টাকা এবং আহত ৩০ জনকে তিন কোটি ৩০ লাখ টাকার সঞ্চয়পত্র দেওয়া হয়।প্রধানমন্ত্রী আগামীকাল অনুদান দেওয়া শেষে বিভিন্ন ব্যক্তি ও প্রতিষ্ঠানের কাছ থেকে সাভার ভবনধসের ক্ষতিগ্রস্ত মানুষের জন্য অনুদান গ্রহণ করবেন।সাভারে গত ২৪ এপ্রিল এই ভবন ধসের মর্মান্তিক ঘটনায় কমপক্ষে এক হাজার ১২৯ জন নিহত ও আড়াই হাজার মানুষ আহত হয়েছেন।
