
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, শেখ হাসিনার নেতৃত্বে গোটা দেশবাসী ঐক্যবদ্ধ আছে। যারা সন্ত্রাসকে লালন-পালন করে সন্ত্রাসের বীজ বপন করেছেন, তাদের রক্ষার জন্য এখন ঐক্যের কথা বলে হচ্ছে।
আজ রোববার সকালে রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয় ভাঙা কার্যক্রম উদ্বোধন শেষে সাংবাদিকদের হানিফ এসব কথা বলেন।
বিএনপি জামায়াত ছাড়লে তাদের সঙ্গে ঐক্য সম্ভব কি না—সাংবাদিকদের এমন প্রশ্নের জবাবে মাহবুব উল আলম হানিফ বলেন, ‘আমার একটু জানার আগ্রহ, ইদানীং কিছু হলেই মানুষ বলে ঐক্য ঐক্য। ঐক্যটা হবে কিসের ওপর ভিত্তি করে? একটা সরকার দেশ পরিচালনা করে এগিয়ে নিয়ে যাচ্ছে। মানুষের শান্তি প্রতিষ্ঠা করেছে, আইনশৃঙ্খলা প্রতিষ্ঠা করেছে। এখন সবার নৈতিক দায়িত্ব হচ্ছে সরকারকে সহায়তা করা, যেন তারা ভালোভাবে দেশ পরিচালনা করতে পারে। আমাদের প্রধানমন্ত্রী সরকার গঠনের দায়িত্ব গ্রহণের পরপরই বলেছিলেন, আমরা ঐক্যবদ্ধভাবে দেশকে এগিয়ে নিয়ে যাব। এই ঐক্য বলতে এটাই বোঝায় যে সরকারকে সহায়তা এবং কোনো কারণ ছাড়াই সরকারের বিরুদ্ধে অবস্থান না নেওয়া।’
হানিফ বলেন, ‘শেখ হাসিনার নেতৃত্বে গোটা দেশবাসী ঐক্যবদ্ধ আছেন। তাঁরা উন্নয়ন চান, অগ্রগতি চান। কিন্তু যারা সন্ত্রাসকে লালন করেন, পালন করেন, সন্ত্রাসের বীজ বপন করেছেন, ধ্বংসাত্মক কর্মকাণ্ড করে দেশবাসীকে বিপর্যস্ত করেছেন, তারা যদি এখন ঐক্যের কথা বলে ওই সন্ত্রাসীদের রক্ষার চেষ্টা করেন, সেটা মনে হয় বাংলাদেশের কেউ ভালোভাবে নেবে না।’
