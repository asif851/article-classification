
কক্সবাজারে পাহাড় কেটে আবাসন প্রকল্প ও রাস্তা তৈরির অভিযোগে ২১ ব্যক্তির বিরুদ্ধে পৃথক দুটি মামলা হয়েছে। গতকাল বৃহস্পতিবার কক্সবাজার সদর মডেল থানায় পরিবেশ আইনে মামলা দুটি করেন পরিবেশ অধিদপ্তর কক্সবাজারের সহকারী পরিচালক সরদার শরীফুল ইসলাম।পরিবেশ অধিদপ্তর সূত্র জানায়, কলাতলী হোটেল-মোটেল জোনের পূর্ব পাশে পাহাড় কেটে আবাসন প্রকল্পের জন্য প্লট তৈরি করায় স্থানীয় ১৯ ব্যক্তির বিরুদ্ধে একটি এবং কলাতলী বাইপাস সড়কের দক্ষিণ পাশে আরেকটি পাহাড় কেটে রাস্তা ও সীমানাপ্রাচীর তৈরি করায় আরও দুই ব্যক্তির বিরুদ্ধে পৃথক মামলা হয়েছে।পুলিশ জানায়, প্রথম মামলায় শহরের লাইটহাউস ও সৈকতপাড়ার আহমদ মিয়া, কামরুল, সামশুসহ ১৯ জনকে আসামি করা হয়। দ্বিতীয় মামলার দুই আসামি হলেন শহরের সমিতি বাজারের জাফর আলম ও সুলতান আহমদ।কক্সবাজার সদর মডেল থানার ভারপ্রাপ্ত কর্মকর্তা (ওসি) মো. আসলাম হোসেন বলেন, মামলা দুটির তদন্ত করছে পরিবেশ অধিদপ্তর। আসামিদের ধরতে পরিবেশ অধিদপ্তরকে সহযোগিতা করছে পুলিশ।
