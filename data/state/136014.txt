
খুলনা জেলা কারাগারের নিরক্ষর বন্দীদের লেখাপড়া শেখানো ও নৈতিক মূল্যবোধ গড়ার জন্য ১০০টি ‌‘আদর্শ লিপি’ বই এবং ৫০টি শ্লেট ও চক কিনে দিয়েছে খুলনা জেলা প্রশাসন। এ ছাড়া রাতের বেলায় মশার অত্যাচার থেকে বন্দীদের সুরক্ষার লক্ষ্যে জেলা কারাগারের জন্য একটি ফগার মেশিন কেনার জন্য প্রয়োজনীয় অর্থও বরাদ্দ করা হয়েছে।
বৃহস্পতিবার খুলনা জেলা প্রশাসক নাজমুল আহসান আদর্শ লিপি বই, সেট-চক ও মশক নিধনের ফগার মেশিনের বরাদ্দপত্র জেল সুপার ও জেলারের কাছে হস্তান্তর করেন।জেলা প্রশাসক নাজমুল আহসান প্রথম আলোকে বলেন, ‘বর্তমান যুগের শিশুরা আদর্শ লিপির নীতিবাক্যগুলো খুব একটা পড়ে না বা আমরা অভিভাবকেরা তাদের এগুলো পড়ার জন্য উৎসাহিত করি না। তবে সামাজিক অবক্ষয় প্রতিরোধে আদর্শ লিপি বইয়ের পাতায় লেখা নীতিবাক্যগুলো চর্চা এখন অত্যন্ত জরুরি। আশা করি, এই বইগুলো বন্দীদের নৈতিক মূল্যবোধ তৈরিতে গুরুত্বপূর্ণ ভূমিকা রাখবে।’জেলা প্রশাসন সূত্র জানায়, নিয়মিত পরিদর্শনের অংশ হিসেবে ৪ জানুয়ারি জেলা প্রশাসক খুলনা জেলা কারাগার পরিদর্শন করেন। এ সময় বন্দীরা মশার প্রকোপ বাড়ার বিষয়টি তাঁকে অবহিত করেন। এ ছাড়া পরিদর্শনকালে তিনি জানতে পারেন, প্রায় প্রতিটি ওয়ার্ডেই কয়েকজন করে বন্দী একেবারেই লেখাপড়া জানেন না। এর পরিপ্রেক্ষিতে নিরক্ষর বন্দীদের লেখাপড়া শেখানোসহ মশক নিধনের ব্যবস্থা গ্রহণের কার্যক্রম গ্রহণ করে জেলা প্রশাসন।
