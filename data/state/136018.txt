
ময়মনসিংহের গৌরীপুর উপজেলায় আধুনিক মা ও শিশুকল্যাণ কেন্দ্র ভবনের নির্মাণকাজ প্রায় ১৪ মাস আগে শেষ হয়েছে। কিন্তু জনবল ও প্রয়োজনীয় চিকিৎসার সরঞ্জাম না থাকায় কেন্দ্রটি উপজেলাবাসীর কোনো কাজে আসছে না।জানতে চাইলে গৌরীপুর উপজেলার পরিবার পরিকল্পনা কর্মকর্তা (অতিরিক্ত দায়িত্ব) ফেরদৌস আরা আক্তার প্রথম আলোকে বলেন, ‘মা ও শিশুকল্যাণ কেন্দ্রটিতে লোকবল ও চিকিৎসার সরঞ্জাম দেওয়ার জন্য একাধিকবার পরিবার পরিকল্পনা অধিদপ্তরের মহাপরিচালক বরাবর আবেদন করেছি। এটি চালু হলে উপজেলার মা ও শিশুদের সেবার মান অনেক বাড়বে।’উপজেলা পরিবার পরিকল্পনা কর্মকর্তার কার্যালয় সূত্র জানায়, গৌরীপুর আধুনিক মা ও শিশুকল্যাণ কেন্দ্রটি স্বাস্থ্য প্রকৌশল অধিদপ্তরের উদ্যোগে নির্মিত হয়েছে। গৌরীপুর পৌরসভা কার্যালয়ের বিপরীত পাশে অবস্থিত তিনতলা বিশিষ্ট এ ভবনে ১০টি শয্যা রয়েছে। ২০১৪ সালের ১২ এপ্রিল কেন্দ্রটির নির্মাণকাজের ভিত্তিপ্রস্তর স্থাপন করেন ময়মনসিংহ-৩ (গৌরীপুর) আসনের প্রয়াত সাংসদ মজিবুর রহমান ফকির। ভবনটি নির্মাণে প্রায় দেড় কোটি টাকা ব্যয় হয়। ঠিকাদার প্রতিষ্ঠান নির্মাণকাজ শেষে ২০১৫ সালের শেষের দিকে ভবনটি পরিবার পরিকল্পনা বিভাগের কাছে হস্তান্তর করে।পরিকল্পনা অনুযায়ী, এ কেন্দ্রে মাতৃমৃত্যুর হার কমিয়ে আনা, মা ও শিশুর স্বাস্থ্য ভালো রাখা, অনাকাঙ্ক্ষিত গর্ভধারণ রোধ, এইচআইভি-এইডসসহ বিভিন্ন যৌনরোগ থেকে সুরক্ষা, মা ও শিশুর পুষ্টিকর খাবারসহ মৌলিক চাহিদা পূরণ, পরিকল্পিতভাবে পরিবার গঠনসহ বিভিন্ন বিষয়ে সেবা ও পরামর্শ দেওয়া হবে। এ জন্য একজন চিকিৎসা কর্মকর্তাসহ তিনজন চিকিৎসক নিয়োগ দেওয়া হবে। পাশাপাশি এসব সেবার জন্য বহির্বিভাগ ও মেটার্নিটি বিভাগ চালাতে অস্ত্রোপচার সংশ্লিষ্ট যন্ত্রপাতিসহ বিভিন্ন চিকিৎসা সরঞ্জাম লাগবে। কিন্তু এ কেন্দ্রে আজ পর্যন্ত কোনো জনবল নিয়োগ দেওয়া হয়নি, আসেনি কোনো সরঞ্জাম। কেন্দ্রটি চালু না হওয়ায় বর্তমানে অস্থায়ীভাবে আঞ্জুমান আরা বেগম নামের একজন পরিবার পরিকল্পনা পরিদর্শক সপ্তাহে দুই দিন এখানে মা ও শিশুর সেবা দেন। এই কার্যক্রম চলে কেন্দ্রের বহির্বিভাগে। গৌরীপুর শহরের ব্যবসায়ী রফিকুল ইসলাম বললেন, উপজেলায় এখনো প্রতিরোধ ও প্রতিকারযোগ্য বিভিন্ন কারণে মা ও শিশুর মৃত্যু ঘটছে। কেন্দ্রটি চালু হলে এসব ঘটনা এড়ানো যেত। উপজেলা পরিবার পরিকল্পনা বিভাগের পরিসংখ্যান বলছে, ২০১৪ সালের জুলাই মাস থেকে ২০১৬ সালের ডিসেম্বর পর্যন্ত সময়ে গৌরীপুরে অন্তত ২৬টি নবজাতক ও তিনজন প্রসূতির মৃত্যু হয়েছে।
