
মিয়ানমারে সংঘর্ষের ঘটনায় আহত হয়ে কক্সবাজারের টেকনাফে চিকিৎসা নিতে এসে আটক সে দেশের দুই নাগরিককে মিয়ানমার বর্ডার গার্ড পুলিশের (বিজিপি) কাছে হস্তান্তর করেছে বর্ডার গার্ড বাংলাদেশ (বিজিবি)।
মঙ্গলবার বেলা একটার দিকে টেকনাফ স্থলবন্দরের পার্শ্ববর্তী নাফ নদীর জলসীমায় বিজিপির কাছে ওই দুজনকে হস্তান্তর করা হয় বলে নিশ্চিত করেন টেকনাফ ২ বিজিবির অধিনায়ক লে. কর্নেল আবুজার আল জাহিদ। ওই সময় বাংলাদেশ দলের নেতৃত্বে ছিলেন আবুজার আল জাহিদ। আর মিয়ানমারের পক্ষে ছিলেন বিজিপির ৫ নম্বর সেক্টরের ১ নম্বর মংডু ব্যাটালিয়নে অধিনায়ক চ্য থ্যা জ্য।
ফেরত পাঠানো মিয়ানমারের দুই নাগরিক হলেন নাকফুরা এলাকার আনোয়ার কামাল (২৭) ও মোহাম্মদ ইউছুপ (২৮)। এঁদের মধ্যে আনোয়ারের পায়ে গুলি লেগেছে।
টেকনাফ ২ বিজিবির অধিনায়ক লে. কর্নেল আবুজার আল জাহিদ প্রথম আলোকে বলেন, অবৈধভাবে বাংলাদেশের টেকনাফে চিকিৎসা নিতে এলে রোববার সন্ধ্যার দিকে হ্নীলা এলাকা থেকে তাঁদের আটক করে বিজিবি। পরে তাঁদের চিকিৎসা দেওয়ার পর মঙ্গলবার দুপুরে সীমান্ত চুক্তি অনুযায়ী মিয়ানমার কর্তৃপক্ষের কাছে হস্তান্তর করা হয়েছে। জিজ্ঞাসাবাদে জানা গেছে, আহত ব্যক্তিরা মিয়ানমারে সংঘর্ষের সময় নাকফুরা এলাকায় মাঠে চাষাবাদ করা সময় গুলিবিদ্ধ হন।
