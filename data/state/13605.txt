
চাঁদপুরের হাজীগঞ্জ উপজেলায় পুকুরের পানিতে ডুবে দেড় বছরের যমজ ভাইবোনের মৃত্যু হয়েছে। গতকাল মঙ্গলবার উপজেলার বাকিলা ইউনিয়নের বাখরপাড়া গ্রামে এ ঘটনা ঘটে। একই দিনে ব্রাহ্মণবাড়িয়ার নাসিরনগর উপজেলায় পুকুরে ডুবে চার বছরের আরেকটি শিশু মারা গেছে। হাজীগঞ্জ উপজেলার মৃত দুই শিশুর নাম মোস্তাফিজুর রহমান ও মরিয়ম খাতুন। তাদের বয়স দেড় বছর। তাদের বাবার নাম আনিসুর রহমান। ওই দুই শিশুর দাদা আবদুর রব বলেন, ‘গতকাল সকালে নাশতা করার পর মোস্তাফিজুর ও মরিয়ম উঠানে খেলতে যায়। কিছুক্ষণ পর তাদের খুঁজে পাওয়া যাচ্ছিল না। পরে বাড়ির পাশে পুকুরে দুজনের লাশ ভাসতে দেখি। আমার চিৎকার শুনে বাড়ির লোকজন তাদের মরদেহ উদ্ধার করে।’স্থানীয় ইউনিয়ন পরিষদের (ইউপি) চেয়ারম্যান মাহফুজুর রহমান পাটওয়ারী জানান, গতকাল দুপুরে ওই দুই শিশুর লাশ পারিবারিক কবরস্থানে দাফন করা হয়েছে। দুই সন্তানকে হারিয়ে তাদের মা-বাবা বাকরুদ্ধ। তাদের শোকে প্রতিবেশীরাও শোকার্ত।এদিকে গতকাল নাসিরনগর উপজেলার বুড়িশ্বর ইউনিয়নের শ্রীঘর গ্রামে পুকুরে ডুবে ধনু মিয়ার ছেলে শরীফ মিয়া (৪) মারা যায়। এলাকাবাসী ও পরিবার সূত্রে জানা গেছে, সকালে বাড়ির সামনে খেলা করছিল শরীফ। এ সময় সে পাশের একটি পুকুরে পড়ে ডুবে যায়। পরে পরিবারের লোকজন তাকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন।
