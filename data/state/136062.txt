
সারা দেশের মতো চট্টগ্রাম নগরেও শিশুদের ভিটামিন ‘এ’ ক্যাপসুল খাওয়ানো হয়েছে। গতকাল শনিবার সকালে নগরের লাভলেইন এলাকার ন্যাশনাল সরকারি প্রাথমিক বিদ্যালয়ে এই কর্মসূচির উদ্বোধন করেছেন সিটি করপোরেশনের মেয়র আ জ ম নাছির উদ্দীন।চট্টগ্রাম সিটি করপোরেশনের ব্যবস্থাপনায় গতকাল নগরের ৪১টি ওয়ার্ডে ১ হাজার ৩২৪টি স্থায়ী ও অস্থায়ী কেন্দ্রে ৬ থেকে ৫৯ মাস বয়সী শিশুদের ভিটামিন ‘এ’ ক্যাপসুল খাওয়ানো হয়। বাদ পড়া শিশুদের আজ রোববার সিটি করপোরেশনের ৩৬০টি স্থায়ী কেন্দ্রে ভিটামিন ‘এ’ ক্যাপসুল খাওয়ানো হবে।সিটি করপোরেশন সূত্র জানায়, এবার ৬ থেকে ১১ মাস বয়সী প্রায় ৭২ হাজার শিশুকে একটি করে নীল রঙের ক্যাপসুল এবং ১২ থেকে ৫৯ মাস বয়সী ৪ লাখ ৬০ হাজার শিশুকে লাল রঙের ক্যাপসুল খাওয়ানোর লক্ষ্যমাত্রা নির্ধারণ করা হয়েছে।
