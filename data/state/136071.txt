
শিক্ষার প্রসারে বান্দরবান জেলা পরিষদ একটি বিশ্ববিদ্যালয় প্রতিষ্ঠার উদ্যোগ নিয়েছে। এ লক্ষ্যে ১০০ একর জমি নেওয়া হয়েছে। গতকাল শুক্রবার বাংলাদেশ মারমা স্টুডেন্ট কাউন্সিলের (বিএমএসসি) জেলা কমিটির সম্মেলনে বান্দরবান জেলা পরিষদের চেয়ারম্যান ক্যশৈহ্লা মারমা এসব কথা বলেন।গতকাল সকাল সাড়ে ১০টায় জেলা শহরের ক্ষুদ্র নৃগোষ্ঠী সাংস্কৃতিক ইনস্টিটিউটের মিলনায়তনে আয়োজিত এই সম্মেলনে বিশেষ অতিথি ছিলেন থানচি উপজেলা চেয়ারম্যান ক্যহ্লাচিং মারমা, রোয়াংছড়ি উপজেলা ভাইস চেয়ারম্যান ক্যসাইনু মারমা, সাঙ্গু কলেজের ভারপ্রাপ্ত অধ্যক্ষ শৈপ্রুচিং মারমা, সংগঠনের সাবেক কেন্দ্রীয় সভাপতি মংসানু মারমা। আলোচক ছিলেন বাংলাদেশ বেতারের প্রযোজক এহসান মাহমুদ, বিএমএসসির সাবেক সহসভাপতি উ চিংসিংপ্রু ও গবেষক ক্যশৈপ্রু মারমা। সভাপতিত্ব করেন সংগঠনের সদ্য সাবেক জেলা সভাপতি লুসাইমং মারমা।বিএমএসসির নেতারা বলেন, মারমা সমাজকে শিক্ষামুখী করা যায়নি। এ জন্য সংগঠনের সদস্যদের পাড়ায় পাড়ায় গিয়ে মানুষকে উদ্বুদ্ধ করতে হবে।থানচি উপজেলা চেয়ারম্যান ক্যহ্লাচিং বলেন, জেলায় প্রাথমিক শিক্ষা যেভাবে চলছে তাতে মানসম্মত শিক্ষা অর্জন করা সম্ভব নয়। রোয়াংছড়ি উপজেলা ভাইস চেয়ারম্যান ক্যসাইনু মারমা বলেন, রোয়াংছড়িতে শিক্ষকসংকট চলছে।সম্মেলনে অংথুই খয় মারমাকে সভাপতি, ক্যচিং অং মারমাকে সাধারণ সম্পাদক ও অংটিং ঞো মারমাকে সাংগঠনিক সম্পাদক করে বিএমএসসির নতুন কমিটির ঘোষণা করা হয়।
