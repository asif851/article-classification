
কুষ্টিয়ার কুমারখালীর ছেঁউড়িয়ায় ৭ বছরের শিশু জুয়েলকে আমগাছে লটকে নির্যাতনের ঘটনায় করা মামলার আরেক আসামি আক্কাস আলী মিরুকে (৪৫) গ্রেপ্তার করেছে পুলিশ। আজ শনিবার ভোরে পাবনার ঈশ্বরদী উপজেলার মাঝদিয়া বড়পাড়া গ্রামে অভিযান চালিয়ে এক আত্মীয়ের বাড়ি থেকে তাঁকে গ্রেপ্তার করা হয়।
এর আগে গত বুধবার রাতে কুমারখালী থানা-পুলিশ এ মামলার অপর দুই আসামি তানজেল ও তাঁর শাশুড়ি রোকেয়া খাতুনকে গ্রেপ্তার করে কারাগারে পাঠায়। এ নিয়ে আলোচিত এই ঘটনার এজাহারভুক্ত তিন আসামিকেই গ্রেপ্তার করল পুলিশ।
মামলার তদন্তকারী কর্মকর্তা উপপরিদর্শক (এসআই) মিল্টন কুমার বলেন, আক্কাস আলীকে দুপুরেই আদালতের মাধ্যমে কারাগারে পাঠানো হয়েছে।
এদিকে, শিশু নির্যাতনের ঘটনায় দায়ের করা মামলার বাদীকে মামলা তুলে নিতে এলাকার প্রভাবশালীরা হুমকি দিচ্ছেন বলে অভিযোগ উঠেছে। মামলার বাদী জুয়েলের ভাই রব্বেল ও গোপনে নির্যাতনের ভিডিও ধারণ করা স্থানীয় এক যুবককে হুমকি দেওয়া হচ্ছে বলে ভুক্তভোগীরা অভিযোগ করেছেন। তবে মামলার তদন্তকারী কর্মকর্তা বলেছেন, বাদীর বাড়িতে প্রতিদিন যাওয়া হচ্ছে। তাদের ব্যাপারে খোঁজ-খবর রাখা হচ্ছে। তাদের হুমকি দেওয়ার ব্যাপারে কোনো অভিযোগ পাওয়া যায়নি।
