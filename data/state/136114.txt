
নেত্রকোনার পূর্বধলা উপজেলায় গতকাল বুধবার দুপুরে বিএনপির এক সমর্থকের ঈদ শুভেচ্ছার পোস্টার ছিঁড়ে ফেলেছেন দলের অপর একটি পক্ষের নেতা-কর্মীরা। এ সময় দুজনকে শারীরিকভাবে লাঞ্ছিত করা হয়েছে।
দলীয় সূত্র জানায়, শ্যামগঞ্জ বাজারে বিএনপির লোগো, খালেদা জিয়া ও তারেক জিয়ার ছবি ব্যবহার করে বিএনপির সমর্থক ও শিল্পপতি আসাদুজ্জামানের ঈদ শুভেচ্ছার পোস্টার সাঁটাচ্ছিলেন তাঁর সমর্থকেরা। আসাদুজ্জামান দলের কোনো সদস্য নন—এ অভিযোগ তুলে উপজেলা বিএনপির সভাপতি সাইদুর রহমান তালুকদারের কর্মী-সমর্থকেরা ওই পোস্টার ছিঁড়ে ফেলেন। এতে প্রতিবাদ করায় তাঁরা আসাদুজ্জামানের সমর্থক মিলন মিয়া ও বাবুল মিয়াকে শারীরিকভাবে লাঞ্ছিত করেন। আসাদুজ্জামান জানান, পোস্টার ছিঁড়ে ফেলার ঘটনায় তিনি দলের উচ্চপর্যায়ে প্রতিকার চাইবেন। সাইদুর বলেন, তিনি দলের কোনো সদস্য নন। তাই নেতা-কর্মীরা এ ঘটনা ঘটিয়েছেন।
