
নারায়ণগঞ্জ সিটি করপোরেশন নির্বাচনে আওয়ামী লীগের মেয়র প্রার্থী সেলিনা হায়াৎ​ আইভীকে সমর্থন দিয়েছে এরশাদের জাতীয় পার্টি।
আজ সোমবার বেলা একটার দিকে জেলা ও মহানগর আওয়ামী লীগের দলীয় কার্যালয়ে আয়োজিত প্রেস ব্রিফিংয়ে এ তথ্য জানানো হয়। এখানে বক্তব্য দেন জাতীয় পার্টির প্রেসিডিয়াম সদস্য এস এম ফয়সাল চিশতী, আব্দুস সবুর, হাজী সাইফুদ্দিন আহম্মেদ লিমন, নুরুল ইসলাম নুরু, আলমগীর সিকদার প্রমুখ।
এস এম ফয়সাল চিশতী বলেন, ‘আইভী নারায়ণগঞ্জে অনেক উন্নয়ন করেছেন। তাঁর অসমাপ্ত কাজ সমাপ্ত করার জন্য নির্বাচনে জাতীয় পার্টির চেয়ারম্যান এরশাদ তাঁকে সমর্থন দিয়েছেন। নারায়ণগঞ্জে জাতীয় পার্টির নেতা-কর্মীরা আছেন। আমরা সবাইকে আইভীকে ভোট দিয়ে বিপুল ভোটে বিজয়ী করার আহ্বান জানাচ্ছি।’
এর আগে জাতীয় পার্টির নেতৃবৃন্দ নগরীর দুই নম্বর রেলগেট এলাকায় আওয়ামী লীগের মেয়র প্রার্থী সেলিনা হায়াৎ​ আইভীর পক্ষে লিফলেট বিতরণ করেন এবং ভোট চান।
