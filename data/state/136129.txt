
প্রিঅ্যাকটিভেট সিম ও রিম ব্যবহার বন্ধ করতে বিশেষ অভিযান চালাবে বিটিআরসি। তাদের সঙ্গে র‍্যাব ও পুলিশকে অভিযান চালানোর জন্য অনুরোধ জানিয়ে স্বরাষ্ট্র মন্ত্রণালয়ে একটি চিঠি দিয়েছে ডাক, টেলিযোগাযোগ ও তথ্যপ্রযুক্তি মন্ত্রণালয়ের ডাক ও টেলিযোগাযোগ বিভাগ।
উল্লেখ্য, প্রিঅ্যাকটিভেট সিম বলতে গ্রাহকদের অগোচরেই আগে থেকে চালু করা সিম বোঝায়।আজ রোববার বিকেলে ডাক ও টেলিযোগাযোগ বিভাগ থেকে স্বরাষ্ট্র মন্ত্রণালয়ের জ্যেষ্ঠ সচিব মোজাম্মেল হক খান বরাবর ওই চিঠি পাঠানো হয়েছে। চিঠিতে সই করেছেন ডাক ও টেলিযোগাযোগ বিভাগের জ্যেষ্ঠ সহকারী সচিব এম রায়হান আখতার।চিঠিতে উল্লেখ করা হয়েছে, নির্ধারিত সময়ের পর থেকে সব অনিবন্ধিত সংযোগ বন্ধ করে দেওয়ার জন্য মোবাইল অপারেটরদের নির্দেশ দেওয়া হয়েছে। বর্তমানে বায়োমেট্রিক পদ্ধতিতে নিবন্ধন ব্যতীত কোনো মোবাইল সিম-রিম ক্রয়-বিক্রয় বা ব্যবহারের আইনগত সুযোগ নেই।ওই চিঠিতে আরও বলা হয়েছে, বায়োমেট্রিক পদ্ধতিতে সিম-রিম নিবন্ধন/পুনর্নিবন্ধনের ফলে আইনশৃঙ্খলা পরিস্থিতির উন্নতি হয়েছে। ভেরিফায়েড সিম-রিমের মাধ্যমে ১ জুন থেকে মোবাইল ফোন–সংশ্লিষ্ট অপরাধ তদন্ত করা হচ্ছে। এ অপরাধ তদন্তের সুফল সম্পর্কে আগামী ১ জুলাই ডাক ও টেলিযোগাযোগ বিভাগকে জানাতে সংশ্লিষ্ট আইনশৃঙ্খলা রক্ষাকারী বাহিনীকে জানানোর অনুরোধ করা হয়েছে।চিঠিতে বলা হয়েছে, ২০১৪ সালের ১৭ ডিসেম্বর স্বরাষ্ট্র মন্ত্রণালয়ে আইনশৃঙ্খলা মন্ত্রিসভা কমিটির পঞ্চম সভায় মোবাইল ফোনের মাধ্যমে হুমকি, সন্ত্রাস ও চাঁদাবাজি, মোবাইল ব্যাংকিংয়ে অবৈধ অর্থ লেনদেন ও অপরাধ সংগঠন মোকাবিলায় জাতীয় পরিচয়পত্রের তথ্যের সঙ্গে যাচাই করে সিম-রিম নিবন্ধন চার মাসের মধ্যে সম্পন্ন করার সিদ্ধান্ত নেওয়া হয়। এ পরিপ্রেক্ষিতে গত ১৬ ডিসেম্বর থেকে বায়োমেট্রিক পদ্ধতিতে নিবন্ধন শুরু করা হয়। ৩১ মে পর্যন্ত নির্ধারিত সময়সীমার মধ্যে ১১ কোটি ৬০ লাখ সংযোগ জাতীয় পরিচয়পত্রের সঙ্গে যাচাই করে পুনর্নিবন্ধন করা হয়েছে।এদিকে গতকাল শনিবার বাসসের খবরে বলা হয়, খুচরা সিম বিক্রেতা ও বায়োমেট্রিক পদ্ধতিতে সিম যাচাইয়ের সঙ্গে যুক্ত ব্যক্তিদের সম্পর্কে তথ্য দিতে মুঠোফোন অপারেটরদের নির্দেশ দিয়েছে সরকার।ডাক ও টেলিযোগাযোগ বিভাগের কর্মকর্তারা বলেছেন, সিম পুনর্নিবন্ধনের পর রাজধানী থেকে প্রিঅ্যাকটিভেট সিম আটকের পর সরকার তাৎক্ষণিকভাবে এ সিদ্ধান্ত নিয়েছে।
আরও পড়ুন: সিম নিবন্ধনে যুক্তদের তথ্য চেয়েছে সরকার
