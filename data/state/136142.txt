
কক্সবাজারের চকরিয়া পৌর শহরের মা ও শিশু হাসপাতালে মো. আরিয়ান (১) নামের এক শিশু ভুল চিকিৎসায় মারা গেছে বলে অভিযোগ উঠেছে। গতকাল বুধবার সকালে শিশুটি মারা যায়।আরিয়ান উপজেলার কৈয়ারবিল ইউনিয়নের হামিদউল্লাহ সিকদারপাড়ার মো. জুনাইদের ছেলে। এ ঘটনায় গতকাল রাতে হাসপাতালের চিকিৎসক আবদুস ছালামকে আসামি করে শিশুর চাচা নবিউল কাদের চকরিয়া থানায় অভিযোগ দায়ের করেছেন।নবিউল কাদের বলেন, আরিয়ান ডায়রিয়ায় আক্রান্ত হলে মঙ্গলবার সকালে তাকে চকরিয়া হাসপাতালের চিকিৎসক আবদুস ছালামের কাছে নিয়ে যাওয়া হয়। সে সময় তিনি প্রাথমিক চিকিৎসা শেষে আরিয়ানকে মা ও শিশু জেনারেল হাসপাতালে ভর্তি করার পরার্মশ দেন। ওই হাসপাতালের চিকিৎসক আবদুস ছালামের ব্যবস্থাপত্রমতে আরিয়ানের চিকিৎসা চলছিল। নবিউলের দাবি, গতকাল সকাল ১০টার দিকে ওই ব্যবস্থাপত্রে উল্লিখিত ইনজেকশন দেওয়ার কিছুক্ষণ পর আরিয়ান মারা যায়।প্রত্যক্ষদর্শী সূত্র জানায়, শিশুটি মারা যাওয়ার পর তার স্বজনেরা প্রতিবাদ জানাতে গেলে হাসপাতাল কর্তৃপক্ষের লোকজন তাঁদের ওপর হামলা চালায়। এতে শিশুটির চাচা নবিউল কাদের ও মা ছকিনা বেগমসহ আটজন আহত হন।ভুল চিকিৎসার অভিযোগ অস্বীকার করে চিকিৎসক আবদুস ছালাম বলেন, মঙ্গলবার চিকিৎসা দেওয়ার পর শিশুটি অনেকটা সুস্থ হয়ে ওঠে বলে তার স্বজনেরা জানিয়েছিলেন। তিনি বলেন, চিকিৎসায় ভুল হওয়ার প্রশ্নই উঠে না। তাঁকে হয়রানি করার জন্য থানায় অভিযোগ দেওয়া হয়েছে।চকরিয়া থানার ভারপ্রাপ্ত কর্মকর্তা (ওসি) রনজিত কুমার বড়ুয়া বলেন, এ ব্যাপারে তদন্ত করে ব্যবস্থা নেওয়া হবে।
