
সোনালী ব্যাংক স্থানীয় কার্যালয়ের সিবিএ নেতা মো. হাসান খসরুর বিরুদ্ধে অনুসন্ধানে নামছে দুর্নীতি দমন কমিশন (দুদক)। তাঁর বিরুদ্ধে নামে-বেনামে প্রায় শত কোটি টাকার জ্ঞাত আয় বহির্ভূত সম্পদ অর্জনের অভিযোগ উঠেছে।আজ মঙ্গলবার দুদক সূত্র জানিয়েছে, সম্প্রতি কমিশন এ বিষয়ে অনুসন্ধানের সিদ্ধান্ত নিয়ে অনুসন্ধান ও তদারককারী কর্মকর্তা নিয়োগ দিয়েছে। দুদকের সহকারী পরিচালক এ এস এম সাজ্জাদ হোসেন অনুসন্ধান কর্মকর্তা ও উপপরিচালক সৈয়দ ইকবাল হোসেন তদারককারী কর্মকর্তা হিসেবে কাজ করছেন।সূত্রটি জানায়, সোনালী ব্যাংক স্থানীয় কার্যালয়ের সিবিএ নেতা মো. হাসান খসরু ও তার স্ত্রীর বিরুদ্ধে জ্ঞাত আয় বহির্ভূত সম্পদ অর্জনের সুনির্দিষ্ট অভিযোগ রয়েছে। অভিযোগ অনুসন্ধানে শিগগিরই এ সিবিএ নেতা ও তাঁর স্ত্রীকে নথিপত্রসহ জিজ্ঞাসাবাদ করা হবে।
