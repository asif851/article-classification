
নাশকতার তিন মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে দেওয়া হাইকোর্টের জামিন বহাল থাকবে কি না, সে ব্যাপারে রোববার আদেশ দেবেন আপিল বিভাগ।জামিন স্থগিত চেয়ে রাষ্ট্রপক্ষের করা তিনটি আবেদনের শুনানি শেষে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ গতকাল বৃহস্পতিবার আদেশের জন্য এ দিন ধার্য করেন। গতকাল শুনানির সময় আদালত বলেছেন, যারা আন্দোলনের ডাক দেয় ও তার ফলে গাড়ি পোড়ানো হয়, তারা ওই কর্মকাণ্ডের দায় এড়াতে পারে না।আদালতে মির্জা ফখরুলের পক্ষে শুনানি করেন আইনজীবী খন্দকার মাহবুব হোসেন। রাষ্ট্রপক্ষে ছিলেন অ্যাটর্নি জেনারেল মাহবুবে আলম। শুনানি শেষে আদেশের জন্য ৫ জুলাই (রোববার) দিন ধার্য করেন আদালত।শুনানি শেষে মির্জা ফখরুলের আইনজীবী ও বিএনপির চেয়ারপারসনের উপদেষ্টা খন্দকার মাহবুব হোসেন বলেন, ‘শুনানির সময় আদালত বলেছেন, “যেহেতু আপনারা আন্দোলনের ডাক দিয়েছেন, তার ফলে গাড়ি পোড়ানো হয়েছে, সন্ত্রাসী কর্মকাণ্ড হয়েছে। অতএব আপনাদের দায়িত্ব নিতে হবে।” এর জবাবে আমি বলেছি, দেশনেত্রী (বিএনপির চেয়ারপারসন খালেদা জিয়া) বারবার বলেছেন শান্তিপূর্ণভাবে আন্দোলন হবে। আমাদের ভারপ্রাপ্ত মহাসচিবের তরফ থেকেও এমন কোনো বক্তব্য দেওয়া হয়নি যে, তিনি উসকানি দিয়েছেন। তাঁর (মির্জা ফখরুল) বিরুদ্ধে একমাত্র অভিযোগ উসকানি দেওয়া। রাষ্ট্রপক্ষও বলেছে তাঁর উসকানির কথা। বিষয়টি এখন বিচারে আছে। বিচারে প্রমাণ হলে তখন দেখা যাবে।’এ বিষয়ে অ্যাটর্নি জেনারেল মাহবুবে আলম সাংবাদিকদের বলেন, ‘শুনানিতে আমি বলেছি, কোনো রাজনৈতিক কর্মসূচির ঘোষণা দেওয়া হলে তার পরিপ্রেক্ষিতে যদি ধংসাত্মক ঘটনা ঘটে বা কাউকে হত্যা করা হয় বা সম্পত্তি ধ্বংস করা হয়, তাহলে ওই রাজনৈতিক দলের নেতৃত্বে যাঁরা আছেন, তাঁরা দায় থেকে অব্যাহতি পেতে পারেন না।’চলতি বছরের শুরুতে ৫ জানুয়ারির ‘একতরফা’ জাতীয় সংসদ নির্বাচনের বর্ষপূর্তি ঘিরে কমর্সূচি ঘোষণা করে বিএনপির নেতৃত্বাধীন ২০-দলীয় জোট। এ সময় রাজধানীর বিভিন্ন এলাকায় গাড়ি ভাঙচুর, অগ্নিসংযোগসহ নাশকতার ঘটনা ঘটে। ৬ জানুয়ারি মির্জা ফখরুলকে গ্রেপ্তার করে আইনশৃঙ্খলা বাহিনী। পরে নাশকতার অভিযোগে পল্টন ও মতিঝিল থানার সাতটি মামলায় তাঁকে গ্রেপ্তার দেখানো হয়। এর মধ্যে পল্টন থানার মামলা ছয়টি ও মতিঝিল থানার একটি। সবগুলোতে তিনি হাইকোর্ট থেকে জামিন পেয়েছেন। এর মধ্যে পল্টন থানার দুটি ও মতিঝিল থানার একটি মামলায় হাইকোর্টের জামিন বহাল রেখেছেন আপিল বিভাগ। আর পল্টন থানার তিনটি মামলায় হাইকোর্টের দেওয়া জামিন স্থগিত চেয়ে রাষ্ট্রপক্ষের আবেদনের আদেশ রোববার দেবেন আপিল বিভাগ।কারাবন্দী অবস্থায় অসুস্থ হয়ে পড়লে ১৩ জুন হাইকোর্টের নির্দেশে মির্জা ফখরুলকে কাশিমপুর কারাগার থেকে বিএসএমএমইউ হাসপাতালে ভর্তি করা হয়।
