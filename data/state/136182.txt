
বাণিজ্যমন্ত্রী তোফায়েল আহমেদ বিএনপির উদ্দেশে বলেছেন, যদি খালেদা জিয়া জেলে থাকলে আপনাদের জনপ্রিয়তা বাড়ে, তাহলে দয়া করে তাঁকে জেলে রেখে দিন।
আজ শনিবার দুপুরে ভোলায় এক অনুষ্ঠানে তোফায়েল আহমেদ এ কথা বলেন। এ সময় তিনি বিএনপির নেতা মওদুদ আহমদের বক্তব্যের সমালোচনাও করেন। বাণিজ্যমন্ত্রী বলেন, ‘বিএনপি নেতারা বলছেন খালেদা জিয়া জেলে থাকলে আওয়ামী লীগের দৈনিক ১০ লাখ করে ভোট কমবে। যদি তা-ই হয় তাহলে বিএনপির উচিত খালেদা জিয়াকে জেলে রেখে দেওয়া। আপনারা বেল মুভ করবেন না। কিন্তু আমরা আইনে বিশ্বাস করি। আইন আইনের গতিতে চলবে।’
তোফায়েল আহমেদ আরও বলেন, ‘বিএনপির শাসন আমলে উপনির্বাচনও ঠিকমতো করতে দেওয়া হয়নি। কিন্তু আমরা যখন ক্ষমতায় ছিলাম তখন বিএনপি নেতা মওদুদ আহমদ বগুড়া থেকে উপনির্বাচনে জয়লাভ করেছে। তার বাড়ি বগুড়া না থাকা সত্ত্বেও আমরা তাকে বাধা দিইনি। কুমিল্লা ও রংপুর সিটি নির্বাচনে আওয়ামী লীগ হেরেছে। আমরা জোর করে জেতার চেষ্টা করি নাই। তাই আগামী জাতীয় সংসদ নির্বাচন হবে অবাধ ও নিরপেক্ষ।’
ভোলা সদর উপজেলা চত্বরে আজ উপজেলা যুব উন্নয়ন ন্যাশনাল সার্ভিসের প্রশিক্ষণার্থীদের মাঝে সনদ বিতরণ অনুষ্ঠানের আয়োজন করা হয়। এতে প্রধান অতিথি ছিলেন তোফায়েল আহমেদ। অনুষ্ঠানে এ প্রশিক্ষণে অংশ নেওয়া ১ হাজার ৩৮৫ জনকে সনদ ও ১৭৭টি প্রাথমিক বিদ্যালয়ে ল্যাপটপ বিতরণ করা হয়। এ সময় জাটকা সংরক্ষণ মৌসুমের উদ্বোধনও করেন বাণিজ্যমন্ত্রী।
ভোলা সদর উপজেলা নির্বাহী কর্মকর্তা (ইউএনও) মৃধা মো. মোজাহিদুল ইসলামের সভাপতিত্বে এ অনুষ্ঠানে জেলা প্রশাসক মোহাং সেলিম উদ্দিন, উপজেলা পরিষদের চেয়ারম্যান মোশারেফ হোসেন, ভোলা যুব উন্নয়ন অধিদপ্তরের উপপরিচালক জাহাঙ্গীর উদ্দিন আহমেদ প্রমুখ উপস্থিত ছিলেন।
