
প্রধানমন্ত্রীর ছেলে ও তাঁর তথ্য যোগাযোগপ্রযুুক্তি উপদেষ্টা সজীব ওয়াজেদ জয় বলেছেন, দেশে এক লাখ ওয়াইফাই জোন স্থাপন করা হবে। একই সঙ্গে প্রতিটি শিক্ষাপ্রতিষ্ঠানে পর্যায়ক্রমে অত্যাধুনিক কম্পিউটার ল্যাব স্থাপন করা হবে।আজ শনিবার রংপুরের পীরগঞ্জ উপজেলায় পৃথক দুটি অনুষ্ঠানে সজীব ওয়াজেদ জয় এ মন্তব্য করেন। তিনি বেলা দুইটায় কছিমননেছা মাধ্যমিক বালিকা বিদ্যালয়ে ওয়াইফাই জোন এবং বেলা তিনটায় পীরগঞ্জ সরকারি উচ্চবিদ্যালয় মাঠে পাটচাষি সমাবেশে বক্তব্য দেন।জয়ের পৈতৃক নিবাস রংপুরের পীরগঞ্জে। পাটচাষি সমাবেশে পীরগঞ্জের ছেলে জয় ৫০টি গ্রামের ৩০ হাজার ২৪টি পরিবারে নতুন বিদ্যুত্ সংযোগের উদ্বোধন করেন। তিনি বলেন, ‘উত্তরবঙ্গে গ্যাস চাই, গ্যাস আনতে হবে। এ অঞ্চলে হাইটেক শিল্পকারখানা গড়ে তুলতে হবে। উত্তরবঙ্গকে উন্নত করে ছাড়ব।’ তিনি বলেন, ‘আমি আপনাদের ওয়াদা করেছিলাম, আপনাদের চাহিদা পূরণ করব। আপনাদের চাহিদা ছিল বীজ চাই, সার চাই। চাহিদা পূরণ করেছি। সার দিয়েছি, বীজ দিয়েছি। সারের পেছনে এখন কৃষকদের ঘুরতে হয় না, কৃষকদের পেছনে এখন সার ঘুরছে।’সাবেক বিএনপি-জামায়াত সরকারের সমালোচনা করে জয় বলেন, এই সারের জন্য বিএনপি সরকার কৃষকদের গুলি করে হত্যা করেছে। আর বর্তমান সরকার কৃষকদের বন্ধু হয়ে সার, বীজ বিতরণ করছে।
গ্রামে বিদ্যুত্ সংযোগ প্রসঙ্গে জয় বলেন, ‘আমরা এই পীরগঞ্জে ৫০টি গ্রামে আজ থেকে বিদ্যুত্ পৌঁছে দিলাম। এই বিদ্যুতের ফলে বিশ্বকাপ ফাইনাল খেলা দেখতে পারবে গ্রামের তিন হাজার পরিবার। আমরা প্রতিটি ঘরে ঘরে বিদ্যুত্ পৌঁছে দেব।’
সমুদ্রসীমা বিজয় প্রসঙ্গে সজীব ওয়াজেদ জয় বলেন, ‘আন্তর্জাতিক আদালতে মামলা করে ভারত ও মিয়ানমারের সঙ্গে সমুদ্রসীমায় বিজয়ী হয়েছি।’ এ প্রসঙ্গে তিনি আরও বলেন, ‘অন্য দেশ কী চায়, এটা কোনো বিষয় নয়। বাংলাদেশের মানুষ কী চায়, এটাই বিষয়।’ উত্তরবঙ্গের উন্নয়ন প্রসঙ্গে জয় বলেন, ‘উত্তরবঙ্গের প্রতি আমার পরিকল্পনা আছে। প্রতিটি রাস্তা উন্নয়ন করব। রংপুরের রাস্তাঘাট উন্নয়ন করব। পীরগঞ্জে একটি টেক্সটাইল কলেজ বাস্তবায়ন করব।’
বস্ত্র ও পাট প্রতিমন্ত্রী মীর্জা আজমের সভাপতিত্বে অনুষ্ঠানে আরও উপস্থিত ছিলেন জাতীয় সংসদের স্পিকার শিরীন শারমিন চৌধুরী, পররাষ্ট্র প্রতিমন্ত্রী শাহরিয়ার আলম, তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ, পল্লি উন্নয়ন ও সমবায় প্রতিমন্ত্রী মসিউর রহমান, আওয়ামী লীগের কেন্দ্রীয় সাংগঠনিক সম্পাদক খালিদ মাহমুদ চৌধুরী প্রমুখ।
এর আগে বেলা দুইটায় উপজেলার কছিমননেছা মাধ্যমিক বালিকা বিদ্যালয়ে ইন্টারনেট নেটওয়ার্কের অংশ হিসেবে ওয়াইফাই জোনের উদ্বোধন করেন সজীব ওয়াজেদ জয়। এখানে আয়োজিত অনুষ্ঠানে সভাপতিত্ব করেন ডাক, টেলিযোগাযোগ এবং তথ্য ও যোগাযোগপ্রযুক্তি মন্ত্রী আব্দুল লতিফ সিদ্দিকী।
