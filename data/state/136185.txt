
ময়মনসিংহে জাকাতের কাপড় নিতে গিয়ে মানুষের চাপে বাড়ির প্রবেশ ফটক ভেঙে ও হুড়োহুড়িতে পদদলিত হয়ে কমপক্ষে ১৩ জন নিহত হয়েছেন। বেশ কয়েকজন আহত হন। আজ শুক্রবার ভোরে এ ঘটনা ঘটে।  ময়মনসিংহ শহরের কোতোয়ালি মডেল থানার ভারপ্রাপ্ত কর্মকর্তা (ওসি) মো. কামরুল ইসলাম খবরের সত্যতা নিশ্চিত করেছেন। প্রথম আলোকে তিনি বলেন, নিহতের সংখ্যা আরও বাড়তে পারে। ময়মনসিংহ মেডিকেল কলেজ হাসপাতালের সহকারী পরিচালক সঞ্জীব কুমার চক্রবর্তী প্রথম আলোকে বলেন, সকালে এলাকার ব্যবসায়ী ও নুরানি জর্দা ফ্যাক্টরির মালিক শামীম তালুকদারের বাড়িতে এ ঘটনা ঘটে। আজ ওই বাড়িতে জাকাতের কাপড় দেওয়ার কথা ছিল। এ কারণে সেহেরির পর থেকে সেখানে দুস্থ মানুষের ভিড় জমতে থাকে। অতিরিক্ত মানুষের চাপে একপর্যায়ে ওই বাড়ির প্রবেশ ফটক ভেঙে পড়ে। এ সময় হুড়োহুড়ি শুরু হয় ও পদদলিত হওয়ার ঘটনা ঘটে। এতে হতাহতের ঘটনা ঘটে। সঞ্জীব কুমার চক্রবর্তী বলেন, তাৎক্ষণিকভাবে নিহতের সঠিক সংখ্যা নির্ণয় করা যায়নি। তবে ময়মনসিংহ মেডিকেল কলেজ হাসপাতালে ১১ জনের লাশ রয়েছে। আহত আরও চারজন হাসপাতালে ভর্তি রয়েছেন। তাঁর দাবি, এ ঘটনায় আরও অনেকে নিহত হয়েছেন বলে তিনি শুনেছেন। স্বজনেরা ঘটনাস্থল থেকে তাঁদের লাশ নিয়ে গেছেন। অস্বাভাবিক মৃত্যু হওয়ায় এসব লাশের ময়নাতদন্ত প্রয়োজন। এ জন্য পুলিশ লাশগুলো উদ্ধারের চেষ্টা করছে।
