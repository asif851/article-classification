
১০ ট্রাক অস্ত্র চোরাচালান মামলার বিচারিক আদালতের রায় ও নথিপত্র সুপ্রিম কোর্টের সংশ্লিষ্ট শাখায় পৌঁছেছে। নিম্ন আদালত থেকে রায় ও নথিপত্র গতকাল বৃহস্পতিবার প্রথমে আদান-প্রদান শাখায় এবং পরে হাইকোর্টের ডেথ রেফারেন্স শাখায় পাঠানো হয়।ওই চোরাচালান মামলার রায়ে সাবেক শিল্পমন্ত্রী ও জামায়াতে ইসলামীর আমির মতিউর রহমান নিজামী, সাবেক স্বরাষ্ট্র প্রতিমন্ত্রী লুৎফুজ্জামান বাবরসহ ১৪ জনকে গত ৩০ জানুয়ারি মৃত্যুদণ্ডাদেশ দেন আদালত।সুপ্রিম কোর্টের রেজিস্ট্রার এ কে এম শামসুল ইসলাম বলেন, চোরাচালান মামলার কেস ডকেট ও রায়ের কপিসহ নথিপত্র পৌঁছেছে। রায় ও নথিপত্র ডেথ রেফারেন্স শাখায় পাঠানো হয়েছে। এখন এর নম্বর দেওয়া হবে। পরে ডেথ রেফারেন্সের (মৃত্যুদণ্ডাদেশ অনুমোদন) পেপারবুক তৈরি করা হবে।আদালত সূত্র জানায়, এখন ডেথ রেফারেন্স-সংক্রান্ত মামলা শুনানি ও নিষ্পত্তির জন্য হাইকোর্টে চারটি বেঞ্চ রয়েছে। বর্তমানে ২০০৯ সালের ডেথ রেফারেন্স মামলার শুনানি চলছে। সব মিলিয়ে ৩৯৮টি ডেথ রেফারেন্স বিচারাধীন রয়েছে।আইনজীবীরা জানান, বিচারিক আদালতের রায়ে মৃত্যুদণ্ডাদেশ হলে তা অনুমোদনের জন্য ফৌজদারি কার্যবিধির ৩৭৪ ধারা অনুসারে ও বিশেষ ক্ষমতা আইনের বিধান অনুসারে তা হাইকোর্টে আসবে। পেপারবুক হওয়ার পর শুনানি হবে। এ ক্ষেত্রে আসামিদের ৩০ দিনের মধ্যে আপিল করতে হবে। আপিল ও ডেথ রেফারেন্সের শুনানি একসঙ্গে হয়।১০ ট্রাক অস্ত্র চোরাচালান মামলার রায়ে ১৪ জনকে ফাঁসির আদেশ দেওয়ার পাশাপাশি নিম্ন আদালত তাঁদের প্রত্যেককে পাঁচ লাখ টাকা করে জরিমানা করেন। একই ঘটনায় করা অস্ত্র আইনের মামলার দুটি ধারায় এই ১৪ জনকে যাবজ্জীবন কারাদণ্ডাদেশ দেওয়া হয়।
