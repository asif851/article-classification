
আওয়ামী লীগের ২০তম সম্মেলনকে ২০১৯ সালের জাতীয় নির্বাচনের প্রস্তুতির প্রথম ধাপ বলেই মনে করছেন বিশিষ্টজনেরা। তাঁরা বলছেন, সাধারণ সম্পাদক নির্বাচনসহ কাউন্সিলে দলীয় সভানেত্রীর বক্তব্য, দলের ঘোষণাপত্র, মানুষের কাছে দেওয়া প্রতিশ্রুতি—সবকিছুতেই আগামী নির্বাচনে দলের কৌশল ও অবস্থানের প্রতিফলন লক্ষ করা গেছে।
রাষ্ট্রবিজ্ঞানী ও গবেষক ড. রওনক জাহান মনে করেন, আওয়ামী লীগ ও বিএনপির মতো দলে প্রধান ব্যক্তির পরিবর্তন হবে—এমনটা কেউ আশা করেন না। সাধারণত সাধারণ সম্পাদক পদে পরিবর্তন হয়। আওয়ামী লীগের কাউন্সিলে এবার সেটাই হয়েছে। স্বাধীনতার পরে আওয়ামী লীগের সাধারণ সম্পাদকের পদে একটানা দুই মেয়াদের বেশি কেউ থাকেননি। তাই সাধারণ সম্পাদক পদে সৈয়দ আশরাফুল ইসলামের জায়গায় এবার ওবায়দুল কাদের এসেছেন। তাঁর মতে, বর্তমান কমিটি আগামী নির্বাচন পরিচালনা করবে। সে ক্ষেত্রে দলের এমন নেতৃত্বকে আনা উচিত, যাঁদের সাংগঠনিক দক্ষতা আছে। কর্মীদের পাশে থাকার মানসিকতা আছে। সেটা আগামী নির্বাচনের জন্য দলকে প্রস্তুত করার ক্ষেত্রেও জরুরি। তবে বর্তমান কমিটি সেটা কতটা করতে পারবে সেই মূল্যায়নের সময় এখনো হয়নি।
আওয়ামী লীগের দুজন সভাপতিমণ্ডলীর সদস্য আলাপকালে প্রথম আলোকে বলেন, কেন্দ্রের সঙ্গে মাঠের নেতাদের যোগাযোগ কমে গেছে। বলা যায়, একধরনের দূরত্ব তৈরি হয়েছে। এমন কথা অনেক দিন ধরেই দলীয় সভানেত্রীর কাছে বলা হচ্ছে। সাধারণ সম্পাদকই মূলত এই সম্পর্ক দেখভাল করেন। এ কারণে হয়তো ওবায়দুল কাদেরকে দায়িত্ব দেওয়া হয়েছে। তিনি কমবেশি সব পর্যায়ের নেতা-কর্মীদের সঙ্গে যোগাযোগ রাখেন। তাঁরা বলেন, নির্বাচনের আরও দুই বছর বাকি আছে। এই সময়ের মধ্যে সব জেলা সফর, প্রার্থী মনোনয়নসহ নানা কাজ রয়ে গেছে। ওবায়দুল কাদেরকে এ কাজগুলোই করতে হবে। তা ছাড়া বিগত উপজেলা, ইউনিয়ন পরিষদ ও পৌরসভা নির্বাচন পরিচালনায় কাদের প্রধান ছিলেন। এই নির্বাচনগুলোয় আওয়ামী লীগ ব্যাপকভাবে জয়লাভ করেছে। আগামী জাতীয় সংসদ নির্বাচনে ওয়ায়দুল কাদেরের সেই অভিজ্ঞতা কাজে লাগানো হতে পারে।
চট্টগ্রাম বিশ্ববিদ্যালয়ের অধ্যাপক মঈনুল ইসলাম প্রথম আলোকে বলেন, মনে করা হচ্ছে, সাধারণ সম্পাদক পদে ওবায়দুল কাদের দলকে আরও গতিশীল করবেন, যেটি আগামী নির্বাচনের আগে খুবই জরুরি। সৈয়দ আশরাফুল ইসলাম ‘ক্লিন ইমেজের’ মানুষ। ২০০৭ সাল থেকে দলের একটি খারাপ সময়ের মধ্যে দক্ষতার সঙ্গে নিজের কাজ করেছেন। যদিও তাঁর সম্পর্কে এমন কথা প্রচলিত, তাঁকে সব সময় পাওয়া যায় না, দলের কাজে ততটা ‘অ্যাকটিভ’ নন। এই শিক্ষক বলেন, ২০১৪ সালের নির্বাচনে বড় রাজনৈতিক দল বিএনপি অংশ নেয়নি। আগামী নির্বাচনে সেটা নাও হতে পারে। সবাই নির্বাচনে আসতে পারে। সে ক্ষেত্রে নির্বাচনে জয়ী হতে হলে আওয়ামী লীগকে চ্যালেঞ্জ মোকাবিলা করতে হবে। এখন মাঠের নেতাদের সক্রিয় করা সবচেয়ে বেশি দরকার।
গত শনি ও রোববারের কাউন্সিলে সভানেত্রী শেখ হাসিনা আগামী নির্বাচনের প্রস্তুতি নিতে দলীয় নেতা-কর্মীদের নির্দেশনা দিয়েছেন। তিনি দারিদ্র্য বিমোচন, ভিশন ২০৪১ ও নানা প্রতিশ্রুতির কথা তুলে ধরেছেন। মানুষের জন্য শিক্ষা, স্বাস্থ্যসেবা নিশ্চিত করা, বৈষম্য দূর করা, মাথাপিছু আয় বৃদ্ধি করার কথা উল্লেখ করেছেন। দলের ঘোষণাপত্রে আগামী দিনের পরিকল্পনার কথা বলা হয়েছে। সেখানে উন্নয়নের জন্য বিভিন্ন মেগা প্রকল্পের কথা বলা হয়েছে।
সুশাসনের জন্য নাগরিকের (সুজন) সম্পাদক বদিউল আলম মজুমদার প্রথম আলোকে বলেন, ‘নতুন কমিটিকে অভিনন্দন জানাই। এই কমিটি আগামী দিনে দলের ভালো করবে বলেই তাদের নির্বাচন করা হয়েছে।’ তিনি আরও বলেন, এবারের কাউন্সিলে সবকিছুতেই আগামী নির্বাচনের প্রস্তুতির ছোঁয়া ছিল। নেতৃত্ব নির্বাচনেও সে বিষয়ই সামনে এসেছে। তবে এঁরাই যদি ভোটের মাধ্যমে হতেন, তাহলে সেটা অপূর্ব ও অভিনব হতো। সরাসরি ভোট না হওয়া ছাড়া কাউন্সিলের সবকিছুই ভালো ছিল।
