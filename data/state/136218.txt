
বিএনপির সিনিয়র ভাইস চেয়ারম্যান তারেক রহমানের বিরুদ্ধে দায়ের করা মামলা প্রত্যাহার ও ‘অপপ্রচার’ বন্ধ করার দাবি জানিয়েছেন দলটির চেয়ারপারসনের উপদেষ্টা শামসুজ্জামান। অন্যথায় আরও কঠোর কর্মসূচি দেওয়ার হুঁশিয়ারি দিয়ে তিনি বলেন, ‘তারেক রহমানের বিরুদ্ধে অপপ্রচার বন্ধ না করলে আগামীকালের হরতালই শেষ হরতাল হবে, এটি ভাবার কোনো কারণ নেই।’আজ মঙ্গলবার নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে শামসুজ্জামান এ কথা বলেন।শামসুজ্জামান বলেন, ১৮ দলের ডাকা আগামীকালের হরতাল হবে শান্তিপূর্ণ।আজ বিকেলে বিএনপির কেন্দ্রীয় কার্যালয় এলাকায় ককটেল বিস্ফোরণ নিয়ে সাংবাদিকদের এক প্রশ্নের জবাবে শামসুজ্জামান বলেন, দলের নেতা-কর্মীদের যার যার এলাকায় থেকে শান্তিপূর্ণভাবে মিছিল-সমাবেশের মাধ্যমে হরতাল সফল করতে বলা হয়েছে। নয়াপল্টনের আশপাশে এ ধরনের কর্মকাণ্ডের সঙ্গে বিএনপির সম্পৃক্ততা নেই বলে তিনি দাবি করেন। তিনি ‘দুষ্কৃতকারীদের’ গ্রেপ্তারের দাবি জানিয়ে বলেন, কাউকে গ্রেপ্তার করা না হলে বুঝতে হবে এখানে সরকারের ইন্ধন আছে।
