
নবায়নের জন্য যথাসময়ে কমিশনে আবেদন না করায় ১৭টি ভি-স্যাট লাইসেন্স বৈধতা হারিয়েছে বলে জানিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। সোমবার সংস্থার এক জরুরি বিজ্ঞপ্তিতে এ তথ্য জানানো হয়েছে।
২৯ জুন বিটিআরসির লাইসেন্সিং বিভাগের পরিচালক এম এ তালেব হোসেন স্বাক্ষরিত ওই বিজ্ঞপ্তিতে বলা হয়েছে, এসব ভি-স্যাট লাইসেন্সের অধীনে কোনো কাজ হলে তা হবে অবৈধ এবং টেলিযোগাযোগ নিয়ন্ত্রণ আইনে শাস্তিযোগ্য অপরাধ।যেসব ভি-স্যাট লাইসেন্স বৈধতা হারিয়েছে তার মধ্যে ১০টি ভি-স্যাট ব্যবহারকারী এবং সাতটি প্রতিষ্ঠান ভি-স্যাট সেবা প্রদানকারী।ভি-স্যাট হলো খুব ছোট আকারের সংযোগযন্ত্র যা দ্বিমুখী ভূ-উপগ্রহ কেন্দ্র হিসেবে কাজ করে। এর থালা আকৃতির অ্যান্টেনার ব্যাস ৩ মিটারের কম হয়, যেখানে অন্যান্য ধরনের উপগ্রহ কেন্দ্রের ব্যাস হয় প্রায় ১০ মিটারের মতো। বর্তমানে প্রায় সব ভি-স্যাট ইন্টারনেট প্রটোকল (আইপি) ভিত্তিক এবং এর বহুমুখী ব্যবহার রয়েছে। তবে ভি-স্যাট সবচেয়ে বেশি ব্যবহার হয় বিক্রয়কেন্দ্রে ক্রেডিট কার্ড সংক্রান্ত লেনদেনের জন্য।বিটিআরসির হিসাব অনুযায়ী দেশে লাইসেন্সধারী ভি-স্যাট ব্যবহারকারী প্রতিষ্ঠানের সংখ্যা ৪৬টি এবং ভি-স্যাট প্রোভাইডারের সংখ্যা ১৭ টি।যে ১০টি ভি-স্যাট ব্যবহারকারী প্রতিষ্ঠান লাইসেন্সের বৈধতা হারিয়েছে সেগুলো হলো-বাংলাদেশ প্রকৌশল বিশ্ববিদ্যালয় (বুয়েট), স্টান্ডার্ড চার্টার্ড ব্যাংক, হংকং সাংহাই ব্যাংকিং করপোরেশন, রয়াল ডেনিস অ্যাম্বাসি, ডিএইচএল ওয়ার্ল্ড ওয়াইড এক্সপ্রেস (বাংলাদেশ), ইয়াংওয়ান হাইটেক স্পোর্টস ওয়্যার ইন্ডাস্ট্রি লিমিটেড (চট্টগ্রাম), ইয়াংওয়ান হাইটেক স্পোর্টস ওয়্যার ইন্ডাস্ট্রি লিমিটেড (ঢাকা), বাংলাদেশ ইনস্টিটিউট পিস সাপোর্ট অপারেশন ট্রেনিং, চরস লিভলিহুড প্রোগ্রাম এবং কর্ণফুলী ফার্টিলাইজার কোম্পানি (ঢাকা)।লাইসেন্সের বৈধতা হারানো সাতটি ভি-স্যাট প্রোভাইডার প্রতিষ্ঠান হল-গ্লোবাকম সিস্টেমস অ্যান্ড সলিউশন, রেডিয়েন্ট কমিউনিকেশন লিমিটেড, এক্স-ওয়েজ সফট লিমিটেড, দ্রুতি নেটওয়ার্ক লিমিটেড, ট্রেসার ইলেকট্রোকম, নিউ স্কাইস স্যাটেলাইট বিভি এবং সিং টেল (সিঙ্গাপুর টেলিকমিউনিকেশন লিমিটেড)।লাইসেন্সের বৈধতা হারানো এসব প্রতিষ্ঠানকে ৩০ দিনের মধ্যে ভি-স্যাট লাইসেন্স নবায়নে আবেদন দাখিল করতে বলা হয়েছে। কেউ লাইসেন্স নবায়নে আগ্রহী না হলে তাও ওই সময়ের মধ্যে বিটিআরসিকে জানাতে বলা হয়েছে।
