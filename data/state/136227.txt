
গাইবান্ধা সদর উপজেলার বাদিয়াখালী বেইলি সেতুসংলগ্ন ফাঁকা জমিতে আয়োজিত যাত্রা ও জুয়ার মঞ্চ গতকাল বৃহস্পতিবার গুটিয়ে নিয়েছেন আয়োজকেরা। গতকাল সকাল থেকে সন্ধ্যা সাতটায় এ প্রতিবেদন লেখা পর্যন্ত সব উপকরণ নিজেদের উদ্যোগে গুটিয়ে নিচ্ছিলেন তাঁরা।গত বুধবার প্রথম আলোয় ‘৪৩৫ স্থানে জুয়া ও অশ্লীল নাচ’ শিরোনামে একটি প্রতিবেদন প্রকাশিত হয়৷ এরপর জেলা ও উপজেলা প্রশাসনের নির্দেশে এই আসর গুটিয়ে নেওয়া হয়। গাইবান্ধা সদর উপজেলা নির্বাহী কর্মকর্তা (ইউএনও) আশরাফুল মমিন খান ঘটনার সত্যতা নিশ্চিত করেছেন।
