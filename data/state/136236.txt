
ঠাকুরগাঁওয়ের হরিপুর উপজেলা আওয়ামী লীগের দুপক্ষের বিরোধের জের ধরে গত রোববার রাতে একটি সভামঞ্চ ভাঙচুরের ঘটনা ঘটেছে। গতকাল সোমবার বিকেলে উপজেলার ভাতুরিয়া ইউনিয়নে ওই মঞ্চে জনসভায় প্রধান অতিথি হিসেবে উপস্থিত থাকার কথা ছিল স্থানীয় সাংসদের। সভামঞ্চ ভাঙচুর করায় ওই সভা হয়নি।
দলীয় নেতা-কর্মীর সূত্রে জানা গেছে, এ বছর ইউনিয়ন পরিষদ (ইউপি) নির্বাচনের পর ঠাকুরগাঁও-২ আসনের (বালিয়াডাঙ্গী-হরিপুর) সাংসদ দবিরুল ইসলাম ভাতুরিয়া ইউনিয়ন আওয়ামী লীগের পুরোনো কমিটি ভেঙে সামসুল আলমকে সভাপতি ও সোহরাব হোসেনকে সাধারণ সম্পাদক করে একটি কমিটি ঘোষণা করেন। কমিটিতে বাদ পড়া নেতারা তা মেনে নিতে না পারায় দুপক্ষে বিরোধ শুরু হয়।
সাংসদের ঘোষিত কমিটি গতকাল বিকেলে ভাতুরিয়া ইউনিয়ন আওয়ামী লীগের কার্যালয়ের সামনে একটি জনসভার আয়োজন করে। এতে প্রধান অতিথি হিসেবে উপস্থিত থাকার কথা ছিল সাংসদের। কিন্তু রোববার রাতে সভামঞ্চ ভাঙচুর করা হয়। পরে ইউপি কার্যালয়ে বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনার ছবিসহ আসবাবপত্রও ভাঙচুর করা হয়। এ ঘটনায় জনসভা পণ্ড হয়ে গেছে।
উপজেলা আওয়ামী লীগের সভাপতি আমিনুল ইসলাম বলেন, উপজেলা আওয়ামী লীগের নেতাদের এড়িয়ে ভাতুরিয়া ইউনিয়নের বিতর্কিত নেতৃত্বের মাধ্যমে জনসভার আয়োজন করা হয়। এতে নেতা-কর্মীরা প্রতিবাদ জানিয়েছেন।
তবে সাংসদ দবিরুল ইসলাম বলেছেন, স্বাধীনতাবিরোধী ওই শক্তিই সভামঞ্চ ভাঙচুর করে পরিস্থিতি অশান্ত করার চেষ্টা করেছে। ইউপি ভবন উদ্বোধন সরকারি অনুষ্ঠান। উপজেলা প্রশাসন এর আয়োজক। অনুষ্ঠানে উপজেলা আওয়ামী লীগের নেতাদেরও আমন্ত্রণ জানানো হয়েছিল। যারা এর সঙ্গে জড়িত, জেলা কমিটির সভায় তাদের বিরুদ্ধে ব্যবস্থা নেওয়া হবে।
 
