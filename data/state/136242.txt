
বিএনপির চেয়ারপারসন খালেদা জিয়া বলেছেন, ‘কে ক্ষমতায় থাকবে, কে ক্ষমতায় যাবে, সেটা আজ বড় কথা নয়। কোনো অর্জনই টিকবে না, যদি আমরা সন্ত্রাস দমন করতে না পারি।’ তিনি বলেন, এই আতঙ্ক, এই হত্যালীলা থামাতে হবে।গতকাল রোববার বিকেলে রাজধানীর গুলশানে বিএনপির চেয়ারপারসনের কার্যালয়ে এক সংবাদ সম্মেলনে খালেদা জিয়া এসব কথা বলেন। তিনি বলেন, প্রিয় মাতৃভূমি আজ সন্ত্রাসের বিষাক্ত ছোবলে জর্জরিত। এটা এ দেশের জন্য নতুন এক ভয়াবহ জাতীয় সংকট।শুক্রবার রাতে গুলশানের হলি আর্টিজান বেকারি রেস্তোরাঁয় দেশি-বিদেশি অতিথিদের জিম্মি করে নারকীয় হত্যার ঘটনায় খালেদা জিয়া এ সংবাদ সম্মেলন করেন। এর আগে তিনি দলের স্থায়ী কমিটির সদস্যদের জরুরি বৈঠক ডাকেন। সংবাদ সম্মেলনে খালেদা জিয়া কোনো প্রশ্ন নেননি। একের পর এক হত্যাকাণ্ডের বিষয়ে প্রশ্ন করলে তিনি বলেন, ‘আজ এখানেই থাক, আরেক দিন উত্তর দেব। আশা করি আপনারা আমার এ বক্তব্য ভালোভাবে প্রকাশ করবেন।’ খালেদা জিয়া বলেন, ‘আজ আমরা যারা আছি, ভবিষ্যতে তারা কেউ হয়তো থাকব না। দেশ থাকবে, জাতি থাকবে। সেই দেশ-জাতির বর্তমান ও ভবিষ্যৎ আজ বিপন্ন। আমরা যে যাই বলি, আমাদের কিছুই থাকবে না, কোনো অর্জনই টিকবে না, যদি আমরা সন্ত্রাস দমন করতে না পারি, জনগণের নিরাপত্তা নিশ্চিত করতে না পারি। তাই কালবিলম্ব না করে আসুন, সব ভেদাভেদ ভুলে দলমত-নির্বিশেষে সন্ত্রাসবিরোধী ঐক্যের মাধ্যমে নিরাপদ বাংলাদেশ গড়ে তুলি।’হলি আর্টিজান রেস্তোরাঁর ঘটনার কথা উল্লেখ করে বিএনপির চেয়ারপারসন বলেন, শুধু শুক্রবার রাতের ঘটনাই নয়। সারা বাংলাদেশ আজ সন্ত্রাসের থাবায় ক্ষতবিক্ষত। মসজিদের ইমাম ও মুয়াজ্জিন, মন্দিরের পুরোহিত, ধর্মগুরু ও যাজক, ভিন্নমতের লেখক প্রকাশক-ব্লগার, খেটে খাওয়া শ্রমজীবী মানুষদের নৃশংসভাবে হত্যা করা হচ্ছে। ধর্মীয় সংখ্যালঘুরা আক্রান্ত হচ্ছে। নষ্ট হচ্ছে সযত্নে লালিত সাম্প্রদায়িক সম্প্রীতির ঐতিহ্য। কোথাও কেউ নিরাপদ নয়। এই আতঙ্ক, এই হত্যালীলা থামাতে হবে। বন্ধ করতে হবে রক্তপাত। সবাইকে একতাবদ্ধ হতেই হবে। জনগণকে ঐক্যবদ্ধ করতে হবে।সাবেক এই প্রধানমন্ত্রী বলেন, গণতন্ত্রহীন দেশে স্বৈরাচারী শাসন, অসহিষ্ণু রাজনীতি, দমন-পীড়নের রাষ্ট্রব্যবস্থা, অধিকারহীন সমাজ, আইনের শাসনের অনুপস্থিতি, অর্থনৈতিক বৈষম্য-বঞ্চনা এবং সুশিক্ষার অভাব ক্রমাগত চলতে থাকলে সেখানে সন্ত্রাসবাদ মাথাচাড়া দিয়ে ওঠে। স্বল্প ও দীর্ঘমেয়াদি পদক্ষেপের মাধ্যমে এই কারণগুলো দূর না করলে সমাজ থেকে সন্ত্রাস নির্মূল করা যায় না। জনগণের অংশগ্রহণ ছাড়া এ ধরনের জাতীয় সংকট মোকাবিলা করা সম্ভব নয়। কেবল গণতান্ত্রিক পরিবেশই জনগণের অংশগ্রহণ নিশ্চিত হতে পারে।খালেদা জিয়া বলেন, ‘বর্তমানে সন্ত্রাসের যে চিত্র দেখছি, সেটা নিছক আইনশৃঙ্খলাজনিত মামুলি কোনো সমস্যা নয়। কেবল আইনশৃঙ্খলা রক্ষাকারী বাহিনীর অভিযান দিয়ে এই সন্ত্রাস মোকাবিলা করা যাবে না। এই সংকটের শিকড় আরও অনেক গভীরে।’ তিনি বলেন, ‘সন্ত্রাস দমন কার্যক্রমকে রাজনৈতিক প্রতিপক্ষ দমনের হাতিয়ার হিসেবে ব্যবহার করতে গেলে এই সংকট আরও প্রকট আকার ধারণ করবে। এই বিষয়টির দিকে সকলের দৃষ্টি আকর্ষণ করে সচেতন হওয়ার আহ্বান জানাচ্ছি।’দেশি-বিদেশি ২০ নিরপরাধ মানুষকে নৃশংসভাবে হত্যার ঘটনার উল্লেখ করে খালেদা জিয়া বলেন, কোনো সুস্থ ও বিবেকবান মানুষ এ ধরনের কাপুরুষোচিত হামলা ও নিরপরাধ মানুষের হত্যাযজ্ঞকে মেনে নিতে পারে না। এমন অযৌক্তিক, নিষ্ঠুর, হঠকারী ও ভুল পথে কোনো কিছুই অর্জন করা সম্ভব নয়। কোনো আদর্শ কিংবা ধর্মই এ ধরনের কাণ্ডজ্ঞানহীন সন্ত্রাসী কার্যকলাপ অনুমোদন করে না।উপর্যুপরি সন্ত্রাসী হামলা ও হত্যাকাণ্ডের ঘটনার উল্লেখ করে বিএনপির চেয়ারপারসন বলেন, ‘এটা আমাদের জন্য নতুন এক ভয়াবহ জাতীয় সংকট। সকলের মিলিত প্রয়াসে আমাদের এ সংকট মোকাবিলা করতে হবে।’
খালেদা জাতীয় জীবনের এই সংকটে সেনাবাহিনী, নৌবাহিনী, পুলিশ, র্যা ব, বিজিবি, অগ্নিনির্বাপক দলসহ অভিযানে সংশ্লিষ্ট সবাইকে ধন্যবাদ জানান।সংবাদ সম্মেলনে উপস্থিত ছিলেন বিএনপির মহাসচিব মির্জা ফখরুল ইসলাম আলমগীর, দলের স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, আ স ম হান্নান শাহ, মির্জা আব্বাস, গয়েশ্বর চন্দ্র রায় ও রফিকুল ইসলাম মিয়া।
