
প্রশ্নপত্র ফাঁসের সত্যতা পাওয়ায় অগ্রণী ব্যাংকের জ্যেষ্ঠ কর্মকর্তা পদে নিয়োগ পরীক্ষা বাতিল করা হয়েছে। আজ বুধবার সন্ধ্যায় ব্যাংকের পরিচালনা পর্ষদের সভায় এ সিদ্ধান্ত নেওয়া হয়েছে। গত ৩১ মে ওই পরীক্ষা অনুষ্ঠিত হয়।
ব্যাংকের চেয়ারম্যান ও ঢাকা বিশ্ববিদ্যালয়ের ইন্টারন্যাশনাল বিজনেস বিভাগের অধ্যাপক খন্দকার বজলুল হক প্রথম আলো ডটকমকে বলেন, ‘ফল যাচাই করে মনে হয়েছে প্রশ্ন ফাঁস হয়েছিল। তাই পরীক্ষা বাতিল করা হয়েছে। অবিলম্বে পরীক্ষা নেওয়া হবে।’ তিনি জানান, এবার যাঁরা আবেদন করেছিলেন, তাঁরা আবারও অংশ নিতে পারবেন। একই সঙ্গে প্রশ্নপত্র ফাঁসের সঙ্গে জড়িত ব্যক্তিদের বিরুদ্ধে ব্যবস্থা নিতে সরকারের কাছে সহায়তা চেয়ে চিঠি দেওয়া হবে বলেও জানান তিনি।
গত ৩১ মে শুক্রবার বিকেল চারটা থেকে পাঁচটা পর্যন্ত এক ঘণ্টার ওই পরীক্ষা অনুষ্ঠিত হয়। এতে প্রায় ৪২ হাজার পরীক্ষার্থী অংশ নেন। ওই দিন সকালেই প্রশ্নপত্র ফাঁসের অভিযোগ ওঠে।
