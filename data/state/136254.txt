
একদিকে পুলিশি বাধার শঙ্কা, অন্যদিকে কেন্দ্র থেকে চাপিয়ে দেওয়া কর্মসূচি। এমন বাস্তবতায় নিজেদের পদ ধরে রাখতে রাস্তায় নেমে ছবি তুলে দলের সঙ্গে থাকার প্রমাণ রাখছেন বিএনপির কিছু নেতা-কর্মী। এ ছাড়া পুরোনো সংবাদ বিজ্ঞপ্তি গণমাধ্যমে পাঠিয়ে সমালোচনায় পড়েছে দলটি।
আজ মঙ্গলবার খালেদা জিয়ার মুক্তির দাবিতে কেন্দ্রঘোষিত রাজধানীর থানায় থানায় বিক্ষোভ কর্মসূচিতে এমনটাই অনেকে করেছেন বলে অভিযোগ উঠেছে। এ কর্মসূচি পালনের নামে নেতা-কর্মীরা ফটোসেশন করেই দায় সেরেছেন বলে দলের ভেতরেই চলছে কানাঘুষা।
আইনশৃঙ্খলা রক্ষাকারী বাহিনীর চাপের মুখে রাজধানীতে কর্মসূচি পালন করাটা বেশ কঠিন হয়ে গেছে বলে দাবি করছেন বিএনপি নেতারা। তাঁদের অভিযোগ, কেন্দ্রীয় নেতারা তৃণমূলের ওপর দায়িত্ব দিয়ে দায় সারছেন। তাই ফটোসেশনের করেই কর্মসূচি শেষ করতে হচ্ছে।
পুরোনো প্রেস বিজ্ঞপ্তি পাঠাল বিএনপিএদিকে আজ সন্ধ্যায় ঢাকা মহানগর উত্তর বিএনপি তাদের কর্মসূচির ফিরিস্তি জানিয়ে গণমাধ্যমে একটি পুরোনো প্রেস বিজ্ঞপ্তি পাঠায়। গত রোববার গণমাধ্যমে যে সংবাদ বিজ্ঞপ্তি পাঠানো হয়েছিল, তা আজ আজও পাঠানো হয়। এ বিষয়ে জানতে চাইলে উত্তরের দপ্তর সম্পাদক এ বি এম এ রাজ্জাক প্রথম আলোকে বলেন, ‘আমি ঠিকই টাইপ করে পাঠিয়েছি। নয়াপল্টন থেকে হয়তো ভুল করে ফেলেছে। বিষয়টা আমি দেখছি।’
অন্যদিকে ঢাকা মহানগর দক্ষিণ বিএনপির পক্ষ থেকে জানানো হয়, বিক্ষোভ কর্মসূচি পালনের সময় বেশ কয়েকটি স্থানে তাদের বাধা দেওয়া হয়। এ সময় অন্তত ১৪–১৫ জন পুলিশি হামলায় আহত হয়েছেন।
 
