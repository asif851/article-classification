

লক্ষ্মীপূজায় অংশ নিতে ঢাকেশ্বরী মন্দিরে যান এক মাসের ছুটিতে থাকা প্রধান বিচারপতি এস কে সিনহা। আজ বৃহস্পতিবার সন্ধ্যা সাড়ে ছয়টার দিকে তিনি মন্দিরে যান। এ সময় তাঁর স্ত্রী সঙ্গে ছিলেন।
মন্দিরে ২০ মিনিটের মতো অবস্থান করেন প্রধান বিচারপতি। লক্ষ্মীপূজায় অংশ নিয়ে তিনি ও তাঁর স্ত্রী মন্দির থেকে বের হয়ে যান। বাংলাদেশ পূজা উদ্‌যাপন কমিটির দপ্তর সম্পাদক বিপ্লব কুমার দে প্রথম আলোকে এ কথা জানান।
বিপ্লব কুমার দে বলেন, প্রধান বিচারপতির আসার বিষয়টি পূর্বনির্ধারিত ছিল না। তিনি এসেছিলেন লক্ষ্মীপূজা উপলক্ষে। এ সময় মন্দিরে পূজা উদ্‌যাপন কমিটির তেমন কোনো নেতৃস্থানীয় ব্যক্তি উপস্থিত ছিলেন না। যাঁরা উপস্থিত ছিলেন, তাঁদের সঙ্গে প্রধান বিচারপতির তেমন কোনো কথাও হয়নি।
অসুস্থতার কারণে ২ অক্টোবর থেকে এক মাসের ছুটিতে আছেন প্রধান বিচারপতি। আজ তাঁর সঙ্গে আইনমন্ত্রী সাক্ষাৎ করেছেন।সরকার বলছে, কারও অসুস্থতা নিয়ে রাজনীতি করা ঠিক নয়। অন্যদিকে বিএনপি বলছে, প্রধান বিচারপতিকে জোর করে ছুটিতে পাঠানো হয়েছে।
বিএনপির স্থায়ী কমিটির সদস্য মওদুদ আহমদ দাবি করেছেন, প্রধান বিচারপতিকে গৃহবন্দী করে রাখা হয়েছে।
 
