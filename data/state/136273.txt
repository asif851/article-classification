
বিএনপির চেয়ারপারসন ও বিরোধীদলীয় নেতা খালেদা জিয়া সরকারের উদ্দেশে বলেছেন, ‘অবিলম্বে বিরোধী দলের সঙ্গে আলোচনায় বসুন।নয়তো নিজ উদ্যোগে সংবিধানে আগে যেভাবে তত্ত্বাবধায়ক সরকারব্যবস্থা ছিল, সেটা ফিরিয়ে আনুন।’ আজ শনিবার জাতীয় সংসদ ভবনে পার্লামেন্ট মেম্বারস ক্লাবের এলডি হল প্রাঙ্গণে আয়োজিত ঢাকা মহানগর বিএনপির ইফতার মাহফিলের আগে এক আলোচনা সভায় খালেদা জিয়া এ কথা বলেন।খালেদা জিয়া বলেন, নির্দলীয় সরকার ছাড়া অন্য কোনো সরকারের অধীনে নির্বাচন হবে না, হতে দেওয়া হবে না।তিনি আবারও সরকারের উদ্দেশে বলেন, ‘আপনারা যদি এতই কাজ করে থাকেন, তাহলে নির্দলীয়, নিরপেক্ষ তত্ত্বাবধায়ক সরকারের অধীনে নির্বাচন করার সাহস থাকা উচিত।’দলের নেতা-কর্মীদের উদ্দেশে খালেদা জিয়া বলেন, মানুষ এই সরকারের অধীন থেকে পরিত্রাণ চায়, পরিবর্তন চায়। তাই তাদের বিদায় করতে কঠিন আন্দোলনের জন্য প্রস্তুত থাকতে হবে।
