
বর্ডার গার্ড বাংলাদেশ (বিজিবি) ও মিয়ানমারের সীমান্তরক্ষী বর্ডার গার্ড পুলিশের (বিজিপি) সেক্টর কমান্ডার পর্যায়ে পতাকা বৈঠক আজ বৃহস্পতিবার শুরু হয়েছে।মিয়ানমারের মংডু শহরের অভিবাসন কেন্দ্রের সম্মেলনকক্ষে সকাল ১০টার দিকে এ বৈঠক শুরু হয়।বৈঠকে অংশ নিতে বাংলাদেশ প্রতিনিধিদল আজ সকাল আটটার দিকে টেকনাফ স্থলবন্দরের জেটি দিয়ে মিয়ানমারের উদ্দেশে রওনা দেয়।২৮ সদস্যের বাংলাদেশ প্রতিনিধিদলের নেতৃত্ব দিচ্ছেন বিজিবির চট্টগ্রাম অঞ্চলের কমান্ডার ব্রিগেডিয়ার জেনারেল হাবিবুল করিম।বৈঠকে বিজিপির ২১ সদস্যের প্রতিনিধিদলের নেতৃত্বে আছেন ৫ নম্বর সেক্টরের পরিচালক ইউ থোন থোন।টেকনাফ স্থলবন্দর থেকে মিয়ানমারের উদ্দেশে রওনা হওয়ার সময় বাংলাদেশ প্রতিনিধিদলে থাকা ৪২ বিজিবি অধিনায়ক লেফটেন্যান্ট কর্নেল মো. আবু জার আল জাহিদ প্রথম আলোকে বলেন, সম্পর্ক জোরদার, সীমান্ত বাণিজ্য সম্প্রসারণ, ইয়াবাসহ সব ধরনের মাদকপাচার রোধ, চোরাচালান প্রতিরোধ, অবৈধ অনুপ্রবেশ রোধ নিয়ে বৈঠকে আলোচনা হবে। এ ছাড়া বাংলাদেশে আটক হওয়া মিয়ানমারের নাগরিকদের দ্রুত সে দেশে ফেরত নেওয়া এবং মিয়ানমারে আটক বাংলাদেশিদের হস্তান্তরের বিষয়ে আলোচনা হবে।বিজিবির অধিনায়ক লেফটেন্যান্ট কর্নেল মো. আবু জার আল জাহিদ জানান, বাংলাদেশি জেলেরা পথ হারিয়ে মিয়ানমারে ঢুকে পড়লে শিগগিরই তাঁদের দেশে ফেরত পাঠানো, তিন মাস অন্তর সেক্টর পর্যায়ে ও এক মাস অন্তর কমান্ডার পর্যায়ে পতাকা বৈঠকসহ বিভিন্ন বিষয় নিয়ে এই বৈঠকে আলোচনা হওয়ার কথা রয়েছে।
