
বিশ্ব ইজতেমা উপলক্ষে বাংলাদেশ রেলওয়ে ২৮টি বিশেষ ট্রেন পরিচালনা করবে বলে জানিয়েছেন রেলমন্ত্রী মো. মুজিবুল হক। আজ মঙ্গলবার রেলভবনে সংবাদ সম্মেলনে এই তথ্য জানান তিনি। বিশ্ব ইজতেমা উপলক্ষে বাংলাদেশ রেলওয়ের কর্মসূচি সম্পর্কে সাংবাদিকদের জানাতে এই সংবাদ সম্মেলনের আয়োজন করা হয়। রেলমন্ত্রী জানান, ইজতেমার প্রথম দিন শুক্রবার ঢাকা-টঙ্গী-ঢাকা দুটি জুমা স্পেশাল ট্রেন, আখেরি মোনাজাতের আগের দুদিন জামালপুর ও আখাউড়া থেকে দুটি করে চারটি ট্রেন, আখেরি মোনাজাতের আগের দিন লাকসাম-টঙ্গী একটি ট্রেন চলবে। আর আখেরি মোনাজাতের দিন ঢাকা-টঙ্গী সাতটি, টঙ্গী-লাকসাম সাতটি, টঙ্গী-আখাউড়া দুটি, টঙ্গী-ময়মনসিংহ চারটিসহ মোট ২১টি আখেরি মোনাজাত স্পেশাল ট্রেন চলাচল করবে।মন্ত্রী জানান, এ ছাড়াও ৩৮টি মেইল এক্সপ্রেস কমিউটার ও লোকাল ট্রেন ইজতেমার সময় টঙ্গী স্টেশনে থামবে। আখেরি মোনাজাতের আগের পাঁচ দিন ঢাকা অভিমুখী ২৯টি আন্তনগর ট্রেন দুই মিনিট করে থামবে। আখেরি মোনাজাতের দিন ৫৮টি আন্তনগর ট্রেন ও আখেরি মোনাজাতের পরদিন ১৫টি আন্তনগর ট্রেন দুই মিনিট করে থামবে।রেলমন্ত্রী বলেন, ইজতেমা উপলক্ষে ১০ ও ১৭ জানুয়ারি ৭২১/৭২২ মহানগর প্রভাতি/গোধূলি, ১১ ও ১৮ জানুয়ারি সোমবার ৭০৭/৭০৮ তিস্তা এক্সপ্রেস এবং ০৮ ও ১৫ জানুয়ারি শুক্রবার ৭০১/৭০২ সুবর্ণ এক্সপ্রেস ট্রেনগুলো সাপ্তাহিক বন্ধের দিনও চলাচল করবে। এ ছাড়া ইজতেমা উপলক্ষে সব আন্তনগর, মেইল এক্সপ্রেস ও লোকাল ট্রেনে মোট ২০টি অতিরিক্ত কোচ সংযোজন করা হবে। 
ইজতেমায় বিশেষ ট্রেন পরিচালনার জন্য কিছু ট্রেন বন্ধ থাকবে বলে উল্লেখ করেন রেলপথমন্ত্রী। তিনি জানান, সুবর্ণ এক্সপ্রেস, তিস্তা এক্সপ্রেস, কালনী এক্সপ্রেস, মহুয়া এক্সপ্রেস, তুরাগ এক্সপ্রেস, ঢাকা-নারায়ণগঞ্জ কমিউটার, ঢাকা-টঙ্গী কমিউটার, ঢাকা-জয়দেবপুর কমিউটার, ঢাকা-কুমিল্লা কমিউটার ট্রেন আখেরি মোনাজাতের দিন বন্ধ থাকবে।রেলমন্ত্রী জানান, ইজতেমা উপলক্ষে ঢাকা থেকে জয়দেবপুর পর্যন্ত সব স্টেশনে আইনশৃঙ্খলা রক্ষার সুবিধার্থে পুলিশ এবং নিরাপত্তা বাহিনী নিয়োগের ব্যবস্থা করা হবে। টঙ্গী রেলওয়ে স্টেশন প্লাটফরমে পুলিশ নিয়ন্ত্রণকক্ষ সার্বক্ষণিকভাবে চালু থাকবে। এ ছাড়াও কর্তব্যরত অতিরিক্ত বা সহকারী পুলিশ সুপার এবং একজন প্রথম শ্রেণির ম্যাজিস্ট্রেটের কার্যালয় থাকবে। যাত্রী সচেতনতা বৃদ্ধির জন্য জিআরপির পক্ষ থেকে ২৫ হাজার প্রচারপত্র বিতরণ করা হবে। জয়দেবপুর, ধীরাশ্রম, ট​ঙ্গী, বিমানবন্দর, তেজগাঁও, কমলাপুর স্টেশন, টঙ্গী লেভেল ক্রসিং গেট, বনমালা লেভেল ক্রসিং গেট ও তুরাগ সেতুতে পুলিশ মোতায়েন করা হবে। সংবাদ সম্মেলনে রেলপথ মন্ত্রণালয়ের অতিরিক্ত সচিব নিখিল চন্দ্র দাস, রেলওয়ের অতিরিক্ত মহাপরিচালক (অপারেশন) হাবিবুর রহমানসহ ঊর্ধ্বতন কর্মকর্তারা উপস্থিত ছিলেন ।
