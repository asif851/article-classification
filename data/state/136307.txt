
ঢাকা বিশ্ববিদ্যালয়ে ২০১৫-১৬শিক্ষাবর্ষ থেকে দ্বিতীয়বার ভর্তি পরীক্ষার সুযোগ বন্ধ করার প্রতিবাদে আজ শুক্রবার বিক্ষোভ সমাবেশ ও মানববন্ধন হয়েছে। 
‘দ্বিতীয়বারের সুযোগ দিতে হবে, ফিরিয়ে দাও’, ‘আমাদের আসনগুলো দ্বিতীয়বারের পরীক্ষার্থীরা নিল কেন?’, ‘২০১৪ ব্যাচ কেন বঞ্চিত হবে’ প্ল্যাকার্ডে লেখা এসব দাবি নিয়ে ঢাকা বিশ্ববিদ্যালয়ের রাজু ভাস্কর্যের সামনে বেলা ১১টা থেকে দুপুর সাড়ে ১২টা পর্যন্ত কর্মসূচি পালন করা হয়।
এ বছর উচ্চ মাধ্যমিক পাস করা শিক্ষার্থীরা সামাজিক যোগাযোগের মাধ্যম ফেসবুক পেজের মাধ্যমে এক হয়ে সমাবেশে অংশ নেন।
শিক্ষার্থীদের দাবি, দ্বিতীয়বার ভর্তি পরীক্ষার সুযোগ বন্ধের সিদ্ধান্ত মেনে নিলেও ২০১৫-১৬ শিক্ষাবর্ষ থেকে তা কার্যকর করার বিপক্ষে তাঁরা। এতে করে ওই শিক্ষাবর্ষের পরীক্ষার্থীরা বঞ্চিত হচ্ছেন। এ সিদ্ধান্ত পরবর্তী বছর থেকে কার্যকর করার দাবি জানান তাঁরা।
‘ছাত্র অধিকার’-এর ব্যানারে শিক্ষার্থীরা মানববন্ধন করেন। রাজু ভাস্কর্যের চারদিক ঘিরে তাঁরা মানববন্ধন করেন। দুপুর ১২টার দিকে সেখান থেকে তাঁরা শাহবাগের দিকে এগোতে চাইলে পুলিশ তাঁদের বাধা দেয়। পরে সেখানে তাঁরা বিক্ষোভ করেন।
মানববন্ধনে অংশ নিয়ে বরগুনা পাথরঘাটা কলেজ থেকে উচ্চ মাধ্যমিক পাস করা শিক্ষার্থী মামুন খান প্রথম আলোকে বলেন, তিনি এবার ব্যবসায় শিক্ষা বিভাগে অপেক্ষমাণ তালিকায় রয়েছেন। ব্যবসায় শিক্ষা বিভাগের শিক্ষার্থীদের একমাত্র লক্ষ্য থাকে ঢাকা বিশ্ববিদ্যালয়ে ভর্তি হওয়া। এখানে আসনসংখ্যা কম থাকে। বেশির ভাগ শিক্ষার্থী দ্বিতীয়বার পরীক্ষা দিয়ে সুযোগ পান। তিনি মনস্তাত্ত্বিকভাবে দ্বিতীয়বার পরীক্ষা দেওয়ার প্রস্তুতি নিয়েছিলেন। কিন্তু এই সিদ্ধান্ত তাঁকে হতাশ করেছে।
বাংলাদেশ রাইফেলস পাবলিক কলেজ থেকে উচ্চ মাধ্যমিক পরীক্ষায় উত্তীর্ণ শিক্ষার্থী তৌকির আহমেদ প্রথম আলোকে বলেন, এ বছর পরীক্ষা দিতে অল্প সময় পেয়েছেন। ২০১৪ সালের ব্যাচকে গিনিপিগে পরিণত করা হচ্ছে। সৃজনশীল পদ্ধতিতে তাঁরা ছিলেন প্রথম ব্যাচ। প্রতিবার নানা নতুন পদ্ধতি এনে ২০১৪ শিক্ষাবর্ষের শিক্ষার্থীদের বঞ্চিত করা হচ্ছে।
