
আগামী ৭২ ঘণ্টার মধ্যে পদত্যাগ করে নির্দলীয় সরকারের অধীনে নির্বাচনের দাবি মেনে নিতে প্রধানমন্ত্রী শেখ হাসিনার প্রতি আহ্বান জানিয়েছেন বঙ্গবীর কাদের সিদ্দিকী (বীর উত্তম)। একই সঙ্গে রাষ্ট্রপতি আবদুল হামিদকে রাষ্ট্রনায়কোচিত ভূমিকায় অবতীর্ণ হয়ে দেশ ও জাতিকে রক্ষার উদ্যোগ নেওয়ার অনুরোধ জানিয়েছেন তিনি।আজ সোমবার সকালে জাতীয় প্রেসক্লাবে কৃষক শ্রমিক জনতা লীগ আয়োজিত এক সংবাদ সম্মেলনে এ দাবি ও অনুরোধ জানান তিনি। বিরোধী দলের নেতাদের গ্রেপ্তার ও হয়রানির প্রতিবাদে এ সংবাদ সম্মেলনের আয়োজন করা হয়।কাদের সিদ্দিকী বলেন, এ সরকার দেশ পরিচালনায় যেমন ব্যর্থ, তেমনি বিরোধী দলও দেশ ও জাতিকে রক্ষায় ব্যর্থ হয়েছে। তিনি সাধারণ মানুষের জনদুর্ভোগ ও শিক্ষার্থীদের কথা বিবেচনা করে হরতাল প্রত্যাহার করতে ১৮-দলীয় জোটের প্রতি অনুরোধ জানান।সম্মেলনে আমন্ত্রিত অতিথি হিসেবে বিকল্প ধারার সভাপতি এ কিউ এম বদরুদ্দোজা চৌধুরী সকাল-সন্ধ্যা হরতাল করে রাতে শিথিল করার অনুরোধ জানান। এতে দেশের অর্থনৈতিক ক্ষতি ও জনদুর্ভোগ কিছুটা হলেও লাঘব হবে।গতকাল প্রধানমন্ত্রী বলেছেন, ‘প্রধানমন্ত্রিত্ব নয়, আমি শান্তি চাই’। প্রধানমন্ত্রীর এই কথার সূত্র ধরে বদরুদ্দোজা চৌধুরী বলেন, এটা জাতির জন্য একটি শ্রেষ্ঠ উপহার। তাঁর এই বক্তব্য সত্যি হলে জাতির জন্য কল্যাণ বয়ে আনবে। তিনি আশা করেন প্রধানমন্ত্রী মুখে নয়, আন্তরিকভাবে তাঁর এই বক্তব্য বাস্তবায়ন করবেন, পদত্যাগ করবেন। ‘আমরা দেখতে চাই জাতির কল্যাণের জন্য তিনি পদত্যাগ করবেন।’সংবাদ সম্মেলনে এই দুই নেতা বিরোধীদলীয় নেতাদের গ্রেপ্তার ও রিমান্ডের নিন্দা ও প্রতিবাদ জানান। সম্মেলনে আরও উপস্থিত ছিলেন কৃষক শ্রমিক জনতা লীগের মহাসচিব হাবিবুর রহমান তালুকদার, বিকল্প ধারার মহাসচিব মেজর (অব.) আবদুল মান্নান প্রমুখ।
