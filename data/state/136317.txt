
দুর্নীতি দমন কমিশনের (দুদক) বার্ষিক প্রতিবেদন-২০১৪ রাষ্ট্রপতি মো. আবদুল হামিদের কাছে পেশ করেছে দুদক। এতে প্রতিষ্ঠানটির এক বছরের কার্যক্রম তুলে ধরা হয়েছে।
আজ বৃহস্পতিবার বিকেলে দুদক চেয়ারম্যান মো. বদিউজ্জামানের নেতৃত্বে চার সদস্যের দল বঙ্গভবনে গিয়ে রাষ্ট্রপতির হাতে প্রতিবেদন তুলে দেন। প্রতিনিধি দলে দুদক চেয়ারম্যান ছাড়াও ছিলেন দুদকের দুই কমিশনার মো. সাহাবুদ্দিন ও নাসির উদ্দীন আহমেদ এবং দুদক সচিব মো. মাকসুদুল হাসান খান।
দুদক সূত্র জানায়, প্রতিবেদন পেশের পর রাষ্ট্রপতির সঙ্গে আলাপচারিতায় দুদকের কিছু গুরুত্বপূর্ণ কার্যক্রমও তুলে ধরা হয়। দুর্নীতি প্রতিরোধমূলক কাজে ট্রান্সপারেন্সি ইন্টারন্যাশনাল বাংলাদেশের (টিআইবি) সঙ্গে দুদকের সমঝোতা স্মারক, বাংলাদেশ ব্যাংক ও দুদকের পারস্পরিক সহায়তা বিষয়ক সমঝোতা স্মারক, ওয়েবসাইটের মাধ্যমে দুদকের হালনাগাদ তথ্য প্রকাশ, দুদকের নিজস্ব ই-মেইল সেবা চালু, দুর্নীতি প্রতিরোধ সপ্তাহ পালন, আন্তর্জাতিক দুর্নীতি বিরোধী দিবস উদযাপনসহ বিভিন্ন মামলা ও চার্জশিটের তথ্য তুলে ধরা হয়।
বার্ষিক প্রতিবেদনে ২০১৪ সালে দুদকের অনুসন্ধান, মামলার কার্যক্রম, তদন্ত, অভিযোগপত্রসহ সংস্থার বিভিন্ন কার্যক্রম বাংলা ও ইংরেজিতে তুলে ধরা হয়েছে বলে সূত্রটি জানিয়েছে।
