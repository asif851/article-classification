
গাজীপুরের কালীগঞ্জে দুটি বাড়িতে ডাকাতির ঘটনা ঘটেছে। স্থানীয় সূত্রে জানা যায়, উপজেলার জামালপুর গ্রামের রফিক মোড়লের বাড়িতে গত বুধবার দিবাগত রাত তিনটার দিকে ১৪-১৫ জনের সশস্ত্র ডাকাত দল হানা দেয়। তারা বাড়ির কলাপসিবল গেটের তালা ভেঙে ভেতরে ঢুকে সবাইকে অস্ত্রের মুখে জিম্মি করে ফেলে। পরে বিভিন্ন স্থানে লুকিয়ে রাখা ৮০ ভরি স্বর্ণালংকার ও চারটি মুঠোফোন সেট লুট করে নিয়ে যায়। একই রাতে বরাইদ গ্রামের সৌদিপ্রবাসী মজনু সরকারের বাড়িতে হানা দেয় আরেকটি ডাকাত দল। ১০-১২ জনের একটি সশস্ত্র দল বাড়ির কলাপসিবল গেটের তালা ভেঙে ভেতরে ঢোকে। পরে ঘরের সবাইকে অস্ত্রের মুখে জিম্মি করে নগদ আট হাজার টাকা ও ছয় ভরি স্বর্ণালংকার লুট করে নিয়ে যায় দুর্বৃত্তরা। কালীগঞ্জ থানার এসআই মুস্তাফিজুর রহমান জানান, লুট করা স্বর্ণালংকার উদ্ধারে অভিযান চালাচ্ছে পুলিশ।
