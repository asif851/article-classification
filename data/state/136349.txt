
আজ বৃহস্পতিবার আন্তর্জাতিক নার্স দিবস। অন্যান্য দেশের মতো বাংলাদেশেও দিবসটি নানা আয়োজনের মধ্য দিয়ে পালিত হবে। ফ্লোরেন্স নাইটিঙ্গেলের জন্মদিন উদ্যাপন উপলক্ষে বহু দেশে দিনটি পালন করা হয়। আধুনিক নার্সিং সেবার সূচনা করেছিলেন ফ্লোরেন্স নাইটিঙ্গেল।সেবা পরিদপ্তর কেন্দ্রীয়ভাবে দিবসটি পালন করবে। বাংলাদেশ নার্সেস অ্যাসোসিয়েশন এবং নার্সদের অন্যান্য সংগঠন শোভাযাত্রাসহ নানা অনুষ্ঠানের আয়োজন করেছে। আন্তর্জাতিক নার্স দিবসের এ বছরের প্রতিপাদ্য ‘স্বাস্থ্য ব্যবস্থাপনায় সংকট উত্তরণে নার্স: পরিবর্তনের এক সহায়ক শক্তি’।দিবসটি সামনে রেখে এক সংবাদ বিজ্ঞপ্তিতে বাংলাদেশ নার্সেস অ্যাসোসিয়েশন বলেছে, স্বাস্থ্যসেবা প্রদানে নার্স হচ্ছে একক ও সর্ববৃহৎ পেশা। দক্ষ নার্সদের গুরুত্ব অপরিহার্য। নার্সদের বিদ্যমান সমস্যা সমাধানে সরকারকে জরুরি উদ্যোগ নেওয়ার কথাও বলেছে সংগঠনটি।
