
স্বরাষ্ট্র প্রতিমন্ত্রী আসাদুজ্জামান খান বলেছেন, বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসানের স্বামী আবু বকর সিদ্দিককে উদ্ধারের ব্যাপারে কোনো অগ্রগতি নেই। তবে সরকারের পক্ষ থেকে সব ধরনের চেষ্টা চলছে।
আজ বৃহস্পতিবার সকালে প্রথম আলোকে মুঠোফোনে  স্বরাষ্ট্র প্রতিমন্ত্রী এসব কথা জানিয়েছেন। তিনি বলেন, আইনশৃঙ্খলাবাহিনীকে যথাযথ নির্দেশ দেওয়া হয়েছে। সৈয়দা রিজওয়ানা হাসানের স্বামীকে উদ্ধারের ব্যাপারে কোনো অগ্রগতি হলেই সঙ্গে সঙ্গে তা জানানো হবে। 
গতকাল বুধবার বেলা আড়াইটার দিকে ঢাকা-নারায়ণগঞ্জ লিংকরোডের ভুঁইয়া ফিলিং স্টেশনের সামনে থেকে একদল দুর্বৃত্ত অস্ত্রের মুখে সৈয়দা রিজওয়ানা হাসানের স্বামী আবু বকরকে অপহরণ করে। রিজওয়ানা হাসান এ ঘটনায় ফতুল্লা মডেল থানায় মামলা করেছেন। সকাল সাড়ে ১০টার দিকে এ প্রতিবেদন লেখা পর্যন্ত আবু বকরের কোনো খোঁজ মেলেনি। পুলিশ ঢাকা-চট্টগ্রাম ও ঢাকা-সিলেট মহাসড়কসহ বিভিন্ন সড়কে চেকপোস্ট বসিয়ে তল্লাশি করছে।
দেশের পরিবেশ আন্দোলনের অন্যতম সংগঠক ও ম্যাগসাইসাই পুরস্কারপ্রাপ্ত আইনজীবী রিজওয়ানা হাসান অভিযোগ করেন, পেশাগত কারণে তাঁর নিজের প্রতি ক্ষুব্ধ কোনো ব্যক্তি বা গোষ্ঠী পরিকল্পিতভাবে তাঁর স্বামীকে অপহরণ করেছে।
অপহূত আবু বকর ফতুল্লা পোস্ট অফিস মোড়ে অবস্থিত রপ্তানিমুখী হামিদ ফ্যাশন লিমিটেডের নির্বাহী পরিচালক। প্রতিষ্ঠানটির মালিক বিদ্যুত্ প্রতিমন্ত্রী নসরুল হামিদ। জাতীয় শ্রমিক লীগ ফতুল্লা আঞ্চলিক শাখার সভাপতি কাউসার আহমেদ পলাশের নেতৃত্বে শ্রমিক অসন্তোষের কারণে প্রতিষ্ঠানটি কয়েক বছর বন্ধ ছিল। গত ফেব্রুয়ারি মাস থেকে কারখানাটি পরিচালনার দায়িত্ব নেন আবু বকর।
