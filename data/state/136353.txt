

সুন্দরবনে ট্যাংকারডুবির ঘটনায় ছড়িয়ে পড়া তেল অপসারণে আজ শনিবার সকাল থেকে অর্ধশতাধিক ট্রলার ও নৌকা কাজ শুরু করেছে। চাঁদপাই বনফাঁড়ির সহকারী বন সংরক্ষক আবুল কালাম আজাদ বলেন, বন বিভাগ তেল অপসারণের এ উদ্যোগ নিয়েছে।বেলা সোয়া একটার দিকে বন বিভাগের চাঁদপাই লঞ্চঘাটে গিয়ে দেখা যায়, কয়েকটি নৌকায় করে তেল ও তেলমাখা বর্জ্য নিয়ে আসা হয়েছে।বন বিভাগের বোটম্যান নুরুল ইসলাম বলেন, তাঁর তত্ত্বাবধানে ২০টি নৌকা আছে। তেল অপসারণে সকাল থেকে কাজ শুরু হয়েছে। নদী ছাড়াও সুন্দরবনের ভেতরে ছোট ছোট খালে অভিযান চালানো হচ্ছে।বন বিভাগের এই উদ্যোগের পাশাপাশি স্থানীয় লোকজনকেও সুন্দরবনের বিভিন্ন এলাকায় তেল সংগ্রহ করতে দেখা গেছে।সুন্দরবনে জাহাজডুবির স্থান ও আশপাশের এলাকা আজ দুপুরে পরিদর্শন করেছেন নৌপরিবহনমন্ত্রী শাহজাহান খান। সুন্দরবনের ভেতরে গত মঙ্গলবার ভোরে সাড়ে তিন লাখ লিটারের বেশি তেল নিয়ে ওটি সাউদার্ন স্টার-৭ অপর একটি মালবাহী জাহাজের ধাক্কায় ডুবে যায়। তেল ছড়িয়ে পড়া বন্ধে গতকাল শুক্রবার পর্যন্ত কোনো উদ্যোগ দেখা যায়নি। বিশাল এলাকায় তেল ছড়িয়ে পড়ায় হুমকির মুখে পড়েছে সুন্দরবনের পরিবেশ।
