
ঢাকা মেডিকেল কলেজ হাসপাতালে আজ মঙ্গলবার রাতে তিনজনকে অস্ত্রসহ আটক করেছে পুলিশ।  আটক তিনজনের মধ্যে রাজু নামের একজন ঢাকা মেডিকেল কলেজের ঠিকাদার। বাকি দুজনের পরিচয় পাওয়া যায়নি।
তাঁদের কাছে লাইসেন্স করা একটি পিস্তল ও একটি শটগান পাওয়া গেছে।
প্রত্যক্ষদর্শীরা জানান, দুপুরে হাসপাতালের কর্মচারী মনোয়ারা বেগমের ছেলে ইয়ার হোসেনের সঙ্গে ঢাকা মেডিকেল কলেজ হাসপাতাল চতুর্থ শ্রেণীর কর্মচারী সমিতির যুগ্ম সম্পাদক বাবুর কথা কাটাকাটি হয়। রাত ৮টার দিকে ইয়ার হোসেনের পক্ষ হয়ে প্রায় ৩০ জনকে সঙ্গে নিয়ে বহির্বিভাগ চত্বরে জড়ো হন রাজু। এসময় বাবুকে তাঁরা বাবুকে খোঁজ করতে থাকেন। একপর্যায়ে মেডিকেল কর্মচারীরা এলাকা ঘেরাও করে রাজুসহ তিনজনকে ধরে পুলিশের কাছে তুলে দেন। রাজুর কাছে একটি পিস্তল এবং অন্য একজনের কাছে একটি শটগান পাওয়া যায়।
রাত সাড়ে ১০টার দিকে তিনজনকে শাহবাগ থানায় আনা হয়েছে।
শাহবাগ থানার ভারপ্রাপ্ত কর্মকর্তা (তদন্ত) হাবিল হোসেন জানান, দুই পক্ষের মধ্যে কোনো কিছু নিয়ে দ্বন্দ্ব থাকতে পারে। কারণটি খতিয়ে দেখা হচ্ছে। তবে অস্ত্র দুটি রাজুর লাইসেন্স করা।
