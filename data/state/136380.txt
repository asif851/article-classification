
পিরোজপুরের মঠবাড়িয়া উপজেলার সাপলেজা গ্রামে গত সোমবার দিবাগত রাতে চুরির প্রস্তুতির সময় শহিদুল ইসলাম ওরফে সিঁধেল শহিদুলকে (৩২) আবারও গ্রেপ্তার করেছে পুলিশ৷ এই নিয়ে তাঁকে ২১ বার গ্রেপ্তার করা হলো৷পুলিশ জানায়, শহিদুলের বাড়ি সাপলেজা গ্রামে৷ পেশায় রিকশাচালক৷ তবে সুযোগ পেলেই তিনি সিঁধ কেটে চুরি করেন৷ এ কারণে তিনি ‘সিঁধেল শহিদুল’ নামে পরিচিত৷ প্রতিবারই তিনি গ্রেপ্তার হওয়ার পর পুলিশের কাছে চুরির কথা স্বীকার করেন৷ জামিনে ছাড়া পেয়ে আবারও চুরি করেন৷থানাহাজতে শহিদুল প্রথম আলোকে বলেন, এ পর্যন্ত পুলিশ তাঁকে ২১ বার গ্রেপ্তার করেছে৷ চুরির অপরাধে বারবার কারাগারে যাওয়ায় এক বিচারক ভালো হওয়ার সুযোগ দিয়ে তাঁকে জামিন দিয়ে একটি রিকশা কিনে দিয়েছিলেন৷ তিনি ওই রিকশা বিক্রি করে দিয়ে আবারও চুরি করা শুরু করেন৷শহিদুল বলেন, ‘চুরি হরা এহন অভ্যাস ওইয়া গ্যাছে৷ হাজতে বইয়া তবা পড়ি আর চুরি হরমু না৷ কিন্তু ছাড়া পাইয়া আবার চুরি হরি৷’মঠবাড়িয়া উপজেলা স্বাস্থ্য কমপ্লেক্সের চিকিৎসক আবদুল্লাহ আল আমিন বলেন, এ ধরনের মানুষ ‘ক্রিপ্টোম্যানিয়া’ রোগে আক্রান্ত৷ অভিজাত পরিবারের মানুষের মধ্যেও এ ধরনের সমস্যা দেখা যায়৷ তবে মনোরোগ বিশেষজ্ঞরা এ ধরনের রোগীদের চিকিৎসা করে থাকেন৷ শহিদুলেরও চিকিৎসা প্রয়োজন৷মঠবাড়িয়া থানার ভারপ্রাপ্ত কর্মকর্তা (ওসি) নাসির উদ্দিন মল্লিক বলেন, গ্রেপ্তারের পর শহিদুল চুরির ঘটনা স্বীকার করেছেন৷ গতকাল মঙ্গলবার চুরির মামলায় তাঁকে আদালতের মাধ্যমে কারাগারে পাঠানো হয়েছে৷
