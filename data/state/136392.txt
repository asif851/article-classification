
সংস্কারের অভাবে পার্বতীপুর-দিনাজপুর সড়কে যানবাহন ও পথচারীদের চলাচল ঝুঁকিপূর্ণ হয়ে উঠেছে। সরু রাস্তা, ত্রুটিপূর্ণ বেশ কয়েকটি সেতু ও কালভার্টের কারণে ব্যস্ত ওই সড়কে স্বাভাবিক গতিতে কোনো যানবাহনের চলাচলের ব্যবস্থা নেই।এ কারণে পার্বতীপুর থেকে দিনাজপুরের ২৯ কিলোমিটার পথ যেতে দেড় ঘণ্টার বেশি সময় লাগছে। এতে প্রায়ই ছোট-বড় দুর্ঘটনা ঘটছে।দিনাজপুর সড়ক ও জনপথ বিভাগ (সওজ) জানায়, শিক্ষা, চিকিৎসা, ব্যবসা-বাণিজ্য, মামলা-মোকদ্দমা ও প্রশাসনিক কাজে প্রতিদিন কয়েক হাজার মানুষ এ পথে চলাচল করেন। দিনাজপুর থেকে পার্বতীপুর হয়ে বিভাগীয় শহর রংপুরের সঙ্গে সরাসরি যুক্ত হওয়ায় সড়কটির গুরুত্ব অনেক বেশি। কিন্তু এর পরও দীর্ঘদিন ধরে সড়কের সংস্কার নেই। পার্বতীপুর-দিনাজপুর সড়কের আত্রাই নদের ওপর বেইলি সেতুটি অত্যন্ত ঝুঁকিপূর্ণ।অন্যদিকে ছোট যমুনা নদীর ওপর সেতুটিও সরু ও ঝুঁকিপূর্ণ। এ দুই সেতুর এক প্রান্তে কোনো যানবাহন উঠলে অপর প্রান্তে যানবাহন ও পথচারীকে দীর্ঘ সময় অপেক্ষা করতে হয়।সওজের নির্বাহী প্রকৌশলী আবদুর রশীদ জানান, ২৯ কিলোমিটার সড়কের মাত্র সাত কিলোমিটার ১৮ ফুট ও অবশিষ্ট ২২ কিলোমিটার মাত্র ১২ ফুট প্রশস্ত। ২০১৩-১৪ অর্থবছরে পার্বতীপুর-দিনাজপুর সড়ককে ১৮ ফুট প্রশস্তকরণ ও সংস্কারের জন্য ১৪ কোটি টাকার প্রাক্কলিত একটি উন্নয়ন প্রকল্প সওজের প্রধান প্রকৌশলীর কাছে পাঠানো হয়েছে। পার্বতীপুর-দিনাজপুর সড়কের ত্রুটিপূর্ণ পাঁচটি সেতু ও চারটি কালভার্ট পুনর্নির্মাণের জন্য বরাদ্দ চাওয়া হয়েছে।স্থানীয় লোকজন জানান, গত তিন-চার বছরে পার্বতীপুর-রংপুর ৩৯ কিলোমিটার সড়ক ১৮ ফুট প্রশস্ত করা হলেও পার্বতীপুর-চিরিরবন্দর-দিনাজপুর সড়কের কোনো উন্নয়ন হয়নি। বর্তমান সরকারের দুই মন্ত্রী মোস্তাফিজুর রহমান দিনাজপুুর-৪ (চিরিরবন্দর-খানসামা) ও আবুল হাসান মাহমুদ আলী দিনাজপুর-৫ (পার্বতীপুর-ফুলবাড়ী) আসনের সাংসদ। তাঁদের নির্বাচনী এলাকায় গুরুত্বপূর্ণ সড়কটিও সংস্কার হচ্ছে না।সড়কটির একটা বড় অংশ চিরিরবন্দর উপজেলার আউলিয়া পুকুর ইউনিয়নের ওপর দিয়ে অতিক্রম করেছে। ওই ইউনিয়ন পরিষদের চেয়ারম্যান হাবিবুল হাসান বলেন, পাঁচ-ছয় মাস আগে ঢাকায় প্রধানমন্ত্রীর সঙ্গে ইউপি চেয়ারম্যানদের বৈঠক হয়। বৈঠকে দিনাজপুর, পার্বতীপুর, চিরিরবন্দর, বীরগঞ্জ, বোচাগঞ্জ ও ঘোড়াঘাট উপজেলার ইউপি চেয়ারম্যানরা প্রধানমন্ত্রীর কাছে পার্বতীপুর-দিনাজপুর সড়ক সংস্কারের দাবি তোলেন।পার্বতীপুর মোটর মালিক সমিতির সাধারণ সম্পাদক ফয়জার রহমান বলেন, সড়কটি অপ্রশস্ত এবং এর কয়েকটি সেতু ঝুঁকিপূর্ণ হওয়ায় গন্তব্যে পৌঁছতে প্রায় দ্বিগুণ সময় লাগে।পার্বতীপুর উপজেলা চেয়ারম্যান ও উপজেলা আওয়ামী লীগের সভাপতি হাফিজুল ইসলাম প্রামাণিক বলেন, সরকারে এলাকার দুজন মন্ত্রী রয়েছেন। তার পরও সড়কের উন্নয়ন না হওয়া তাঁদের ব্যর্থতা ছাড়া কিছু নয়।
