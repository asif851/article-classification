
গাজীপুরে রড দিয়ে পিটিয়ে ও ছুরিকাঘাত করে একজন শিক্ষানবিশ আইনজীবীকে খুন করেছে দুর্বৃত্তরা। আজ শনিবার বিকেল সাড়ে পাঁচটার দিকে গাজীপুর শহরের উত্তর ছায়াবীথি এলাকায় ওই হামলার ঘটনা ঘটে। এ ঘটনায় এখনো কাউকে আটক করা যায়নি।নিহত ব্যক্তি হলেন গাজীপুর জেলা শহরের উত্তর ছায়াবীথি এলাকার মৃত খন্দকার সামসুদ্দিনের ছেলে খন্দকার এনামুল হক বিপ্লব (৪২)। বিপ্লব গাজীপুর আদালতের শিক্ষানবিশ আইনজীবী ছিলেন।নিহতের পরিবারের ভাষ্য, বিপ্লব আজ সন্ধ্যায় তাঁর বাসার সামনে পৌঁছালে স্থানীয় রাব্বী ও রবিন তাকে ঘিরে ধরেন। তাঁরা বিপ্লবকে এলোপাতাড়ি ভাবে বুকে ও পেটে ছুরিকাঘাত করে এবং মাথায় লোহার রড দিয়ে আঘাত করে পালিয়ে যায়। এ সময় বিপ্লবের চিৎকারে আশপাশের লোকজন এগিয়ে এসে তাঁকে উদ্ধার করে প্রথমে গাজীপুরে শহীদ তাজউদ্দীন আহমদ মেডিকেল কলেজ হাসপাতালে নিয়ে যান। সেখানে তাঁর অবস্থার অবনতি হলে কর্তব্যরত চিকিৎসা কর্মকর্তা তাঁকে ঢাকা মেডিকেল কলেজ হাসপাতালে নিয়ে যেতে বলেন। পরে সেখান থেকে বিপ্লবকে ঢাকার উত্তরার আধুনিক মেডিকেল কলেজ হাসপাতালে নেওয়া হয়। সেখানে সন্ধ্যা সাড়ে ছয়টার দিকে চিকিৎসকেরা বিপ্লবকে মৃত ঘোষণা করেন। পরিবারের সদস্যরা আরও নিশ্চিত হতে তাঁকে পাশের কুর্মিটোলা সরকারি হাসপাতালে নিয়ে যায়। সেখানেও চিকিৎসকেরা বিপ্লবকে মৃত ঘোষণা করেন।
বিপ্লবের মা রেহানা আক্তার বলেন, গাজীপুর জজ কোর্টের সেরেসতাদার মাসুদুর রহমানের দুই ছেলে রাব্বী ও রবিন তাঁর ছেলে বিপ্লবকে হামলা করে।
এ ব্যাপারে কথা বলতে মাসুদুর রহমানে ও তাঁর দুই ছেলের মোবাইল ফোনে যোগাযোগ করা হলে এটি বন্ধ পাওয়া যায়।
জয়দেবপুর থানার উপপরিদর্শক (এসআই) আবদুল হামিদ বলেন, পূর্ব শত্রুতার জেরে এই হত্যাকাণ্ড হয়েছে। রাব্বী ও রবিনের বিরুদ্ধে অভিযোগ আছে। তবে ঘটনার পর থেকে তাঁরা পলাতক। তাঁদের গ্রেপ্তারে অভিযান চলছে।
