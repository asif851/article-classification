
চার মাসের বকেয়া বেতনের দাবিতে রংপুরে বেগম রোকেয়া বিশ্ববিদ্যালয়ের শিক্ষকেরা গতকাল মঙ্গলবার উপাচার্যের কক্ষের সামনে অনির্দিষ্টকালের অবস্থান ধর্মঘট এবং আমরণ অনশন কর্মসূচি শুরু করেছেন। ফলে উপাচার্য তাঁর কক্ষে অবরুদ্ধ হয়ে পড়েছেন। প্রগতিশীল শিক্ষক সমাজ ও সাধারণ শিক্ষকদের পৃথক ব্যানারে শিক্ষকেরা এই অবস্থান ধর্মঘট ও অনশন কর্মসূচি শুরু করেন।বিশ্ববিদ্যালয় ও প্রত্যক্ষদর্শী সূত্র জানায়, গতকাল বেলা ১১টার দিকে উপাচার্যের কক্ষের সামনে প্রগতিশীল শিক্ষক সমাজের ব্যানারে অবস্থান নিয়ে বসে পড়েন শিক্ষকেরা। এ সময় শিক্ষকেরা বকেয়া বেতনের দাবি ও অস্থায়ী ভিত্তিতে নিয়োগ পাওয়া শিক্ষকদের স্থায়ীকরণের দাবিতে স্লোগান দেন। একই সঙ্গে সাধারণ শিক্ষকদের ব্যানারে অন্য একটি পক্ষ একই দাবিতে সেখানে অবস্থান নেয়। পরে সাধারণ শিক্ষকেরা আমরণ অনশন কর্মসূচি শুরুর ঘোষণা দেন। শিক্ষকদের আন্দোলনের কারণে গতকাল বিশ্ববিদ্যালয়ে কোনো ক্লাস অনুষ্ঠিত হয়নি।শিক্ষকদের কর্মসূচি চলাকালে আন্দোলনে অংশ নেওয়া বাংলা বিভাগের সহকারী অধ্যাপক তুহিন ওয়াদুদ, ঋশিন পরিমল, পরিসংখ্যান বিভাগের সহকারী অধ্যাপক আশরাফুল আলম, ব্যবস্থাপনা বিভাগের সহকারী অধ্যাপক রফিউল আজম, কম্পিউটার সায়েন্স বিভাগের সহযোগী অধ্যাপক মো. ফরিদুল ইসলাম প্রমুখ বক্তব্য দেন।বিশ্ববিদ্যালয় সূত্র জানায়, বিশ্ববিদ্যালয় মঞ্জুরি কমিশনের (ইউজিসি) বেতনভুক্ত শিক্ষক, কর্মকর্তা-কর্মচারীর সংখ্যা ২৮৫ জন। সাবেক উপাচার্য মুহামঞ্চদ আবদুল জলিল মিয়া ইউজিসির অনুমোদন না নিয়ে, পদ সৃষ্টি না করে অতিরিক্ত ৩৩৩ জন শিক্ষক-কর্মচারী নিয়োগ দেওয়ায় মোট শিক্ষক কর্মকর্তা-কর্মচারীর সংখ্যা দাঁড়ায় ৬১৮ জনে। এদিকে ইউজিসি ২৮৫ জন শিক্ষক-কর্মকর্তা-কর্মচারীর বেতন পাঠিয়ে থাকে। কিন্তু ওই টাকা দিয়ে ৬১৮ জন শিক্ষক-কর্মকর্তা-কর্মচারীর বেতন দেওয়া হয়। এ ছাড়া বিশ্ববিদ্যালয়ের অন্যান্য তহবিল থেকে টাকা ঋণ নিয়ে বেতন পরিশোধ করা হয়। এর ফলে বিশ্ববিদ্যালয়ের তহবিলে আর কোনো টাকা জমা নেই বলে বিশ্ববিদ্যালয় সূত্র জানায়।এ ব্যাপারে আন্দোলনরত বাংলা বিভাগের সহকারী অধ্যাপক তুহিন ওয়াদুদ বলেন, ‘আগের উপাচার্যের অনিয়মের খেসারত কেন নিয়মিত শিক্ষকদের বহন করতে হবে। আমাদের আর কোনো দাবি নেই। এই মুহূর্তে বেতন দাবি করছি।’উদ্ভূত পরিস্থিতি সম্পর্কে বিশ্ববিদ্যালয়ের উপাচার্য এ কে এম নূর-উন-নবী অবরুদ্ধ অবস্থায় গতকাল বিকেল পাঁচটায় তাঁর কক্ষ থেকে মুঠোফোনে প্রথম আলোকে বলেন, ‘বকেয়া বেতনসহ অস্থায়ী ভিত্তিতে নিয়োগ পাওয়া কিছু শিক্ষক-কর্মচারীর চাকরি স্থায়ীকরণের বিষয়টি সুরাহা করতে শিক্ষকদের বর্তমান মাসের কয়েকটা দিন অপেক্ষা করতে বলেছিলাম। কিন্তু হঠাৎ করে তাঁরা আমাকে অবরুদ্ধ করে আন্দোলন শুরু করেছেন।’ উপাচার্য বলেন, এর পরও তিনি অতি দ্রুত এ সমস্যার সমাধানের জন্য জোর চেষ্টা চালিয়ে যাচ্ছেন।
