
জালিয়াতির মাধ্যমে মাস্টার কার্ড ইস্যু ও তা বিক্রির অভিযোগে পাঁচ ব্যক্তিকে গ্রেপ্তার করেছে পুলিশের অপরাধ তদন্ত বিভাগ (সিআইডি)। গতকাল মঙ্গলবার রাজধানী থেকে তাঁদের গ্রেপ্তার করা হয়।
গ্রেপ্তার হওয়া ব্যক্তিরা হলেন মেহেদি হাসান, হায়দার হোসেন, জহিরুল হক, রিয়াজুল ইসলাম ও আসকার ইবনে ইসহাক।
ঘটনার বিষয়ে বিস্তারিত তথ্য জানাতে আজ বুধবার দুপুরের দিকে রাজধানীর মালিবাগে সিআইডির কার্যালয়ে প্রেস ব্রিফিং করা হয়।
বিফ্রিংয়ে সিআইডির বিশেষ সুপার (অর্গানাইজড ক্রাইম) মোল্যা নজরুল ইসলাম বলেন, ভুয়া নাম-ঠিকানা ব্যবহার করে ইন্টারনেটভিত্তিক মাস্টার কার্ড (পেওনিয়ার) ইস্যু ও তা বিক্রি করে আসছিল জালিয়াত-চক্রটি। এই কার্ড ব্যবহার করে বিদেশে টাকা পাচার করা যায়।
সিআইডির পক্ষ থেকে বলা হয়, গ্রেপ্তার হওয়া ব্যক্তিদের কাছ থেকে ১৪১টি পেওনিয়ার মাস্টার কার্ড, নগদ ৯ লাখ ২১ হাজার ৫০০ টাকাসহ বিভিন্ন সরঞ্জাম উদ্ধার করা হয়েছে।
