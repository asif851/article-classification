
মুক্তিযুদ্ধের স্মারক হিসেবে ঢাকা বিশ্ববিদ্যালয়ের মুক্তিযোদ্ধা জিয়াউর রহমান হল চত্বরে স্থাপিত হয়েছে একটি ভাস্কর্য। ‘জয় বাংলা’ নামের এ ভাস্কর্যটির শিল্পী অধ্যাপক মো. হামিদুজ্জামান খান ও তাঁর সহধর্মিণী আইভি জামান।গতকাল সোমবার ভাস্কর্যটি উন্মোচন করেন উপাচার্য অধ্যাপক আ আ ম স আরেফিন সিদ্দিক। হলের প্রাধ্যক্ষ অধ্যাপক আ ব ম ফারুকের সভাপতিত্বে অনুষ্ঠানে সেক্টর কমান্ডার লে. কর্নেল (অব.) আবু ওসমান চৌধুরী ও ঢাকা বিশ্ববিদ্যালয়ের ইতিহাস বিভাগের অধ্যাপক মুনতাসীর মামুন বক্তব্য দেন।উপাচার্য বলেন, ‘জয় বাংলা’ স্লোগান সামনে রেখে মুক্তিযুদ্ধ হয়েছিল, তার সঙ্গে নতুন প্রজন্মের যোগসূত্র স্থাপন করতে এই ভাস্কর্য কার্যকর ভূমিকা পালন করবে।
