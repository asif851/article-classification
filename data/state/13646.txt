
সন্তানদের সঙ্গে মা-বাবাকে এমন সম্পর্ক গড়তে হবে, যাতে সন্তানেরা বাবা-মাকে সবকিছু খুলে বলতে পারে। সন্তানদের সঙ্গে তাঁদের বন্ধুত্বপূর্ণ সম্পর্ক গড়ে তুলতে হবে।ধানমন্ডির ডব্লিউভিএ মিলনায়তনে গতকাল শনিবার বিকেলে প্রথম আলো ট্রাস্টের অধীনে পরিচালিত প্রথম আলো মাদকবিরোধী আন্দোলনের উদ্যোগে মাদকবিরোধী পরামর্শ সহায়তা-৪৮ অনুষ্ঠানে বিশেষজ্ঞরা এ কথা বলেন।অনুষ্ঠানে বিশেষজ্ঞরা আরও বলেন, সন্তান কোথায় যাচ্ছে? কী করছে? কখন ফিরছে? প্রতিটি বিষয়ে বাবা-মাকে খোঁজখবর নিতে হবে। সন্তানেরা যাদের সঙ্গে মিশছে তাদের সম্পর্কেও খোঁজ নিতে হবে। প্রত্যেক বাবা-মায়ের উচিত সন্তানদের পর্যাপ্ত সময় দেওয়া। অনেক অভিভাবক তা দেন না। চাকরিসহ বিভিন্ন কাজে ব্যস্ত থাকেন। তাঁদের সন্তানেরা হতাশায় ভুগতে থাকে। হতাশা থেকে মাদকসহ বিভিন্ন প্রকার অসামাজিক কাজে জড়িয়ে পড়ে।প্রথম আলো ট্রাস্টের কর্মসূচি ব্যবস্থাপক ফেরদৌস ফয়সাল অনুষ্ঠান সঞ্চালনা করেন। অনুষ্ঠানে মাদকাসক্ত ব্যক্তি ও তাদের অভিভাবকদের কাছ থেকে বিভিন্ন সমস্যা শুনে পরামর্শ দেন জাতীয় মানসিক স্বাস্থ্য ইনস্টিটিউটের অধ্যাপক তাজুল ইসলাম, সহকারী অধ্যাপক আহমেদ হেলাল, অভ্রদাশ ভৌমিক , ফারজানা রহমান, মেখলা সরকার, আপনগাওয়ের নির্বাহী পরিচালক ব্রাদার রোনাল্ড ড্রাহোজাল।বক্তারা বলেন, অনেকে মনে করেন মাদকাসক্ত ব্যক্তিকে বিয়ে করালে হয়তো তারা মাদক ছেড়ে দেবে, এ ধারণাটাও ঠিক নয়। বরং ধৈর্য নিয়ে চিকিৎসা করালে তারা সুস্থ হয়ে ওঠে।এ ছাড়া অনুষ্ঠানে উপস্থিত ছিলেন মাদক বিশেষজ্ঞ ফারজানা রাবিন, মো. জিল্লুর রহমান খান, আবুল কাশেম মুহম্মদ খালীকুজ্জামান ও জামাল হোসেন ।পরবর্তী অনুষ্ঠান হবে ১৭ এপ্রিল, একই স্থানে বিকেল সাড়ে চারটায়।
 
