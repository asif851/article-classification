
‘শিশুদের ঝুঁকিপূর্ণ পেশা থেকে ফেরাতে হবে। তাদের বিকশিত করতে শিক্ষা কার্যক্রমের সঙ্গে যুক্ত রাখতে হবে। যাতে এই শিশুরা সমাজ ও দেশ গঠনে ভূমিকা রাখতে পারে। তাদের পাশে থাকা নাগরিক হিসেবে আমাদের দায়িত্ব।’
বরিশালে সুবিধাবঞ্চিত প্রাক্‌-প্রাথমিক শিক্ষার সঙ্গে যুক্ত শিশু শিক্ষা ও বিনোদন কেন্দ্রের শিক্ষার্থীদের মাঝে স্কুলড্রেস ও শিক্ষা উপকরণ বিতরণ অনুষ্ঠানেবক্তারা এসব কথা বলেন।
গতকাল বুধবার বেলা ১১টায় নগরের অশ্বিনী কুমার হলে অনুষ্ঠিত কর্মসূচিতে শিক্ষাবিদ, প্রশাসন, শিক্ষা কর্মকর্তা, শিক্ষক, ঝুঁকিপূর্ণ পেশা থেকে ফেরানো শিক্ষার্থী, অভিভাবকেরা উপস্থিত ছিলেন।
দাতা সংস্থা মানুষের জন্য ফাউন্ডেশনের সহায়তায় ঝুঁকিপূর্ণ পেশা থেকে উদ্ধার করে শিশুদের শিক্ষা নিশ্চিত করার কার্যক্রম বাস্তবায়ন করছে বেসরকারি সংস্থা—আভাস।
কর্মসূচির আনুষ্ঠানিক উদ্বোধন করেন বরিশাল মাধ্যমিক ও উচ্চমাধ্যমিক শিক্ষা বোর্ডের চেয়ারম্যান অধ্যাপক মু. জিয়াউল হক। প্রধান অতিথি ছিলেন জেলা প্রশাসক গাজী মো. সাইফুজ্জামান। বক্তব্য দেন শিক্ষাবিদ জীবনকৃষ্ণ দে, আভাসের নির্বাহী পরিচালক রহিমা সুলতানা কাজল প্রমুখ।
 
