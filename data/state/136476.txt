
বাংলাদেশ, নেপাল ও ভারতে গতকাল রোববার রাতে মাঝারি তীব্রতার ভূমিকম্পন অনুভূত হয়েছে।
বাংলাদেশ আবহাওয়া অধিদপ্তরের ভূমিকম্প পর্যবেক্ষণ কেন্দ্রের ওয়ারলেস সুপারভাইজার রবিউল হক প্রথম আলোকে বলেন, গতকাল রাত ১০টা ২৬ মিনিট ৫ সেকেন্ডে ভূমিকম্প অনুভূত হয়। এটির কেন্দ্রস্থল ছিল ঢাকা থেকে ৬৪০ কিলোমিটার উত্তর-পশ্চিমে নেপালের নগর কোর্ট এলাকায়। কেন্দ্রস্থলে রিখটার স্কেলে এর তীব্রতা ছিল ৫ দশমিক ৩, যা মাঝারি মানের ভূমিকম্প।
গত শনিবার নেপালে ৭ দশমিক ৯ তীব্রতার শক্তিশালী ভূমিকম্প আঘাত হানে। এই ভূমিকম্পে নেপালে এখন পর্যন্ত তিন হাজার ২১৮ জন নিহত হয়েছে বলে দেশটির স্বরাষ্ট্র মন্ত্রণালয়ের দুর্যোগ ব্যবস্থাপনা বিভাগের প্রধান রামেশ্বর দাঙ্গাল জানিয়েছেন। আহত ব্যক্তিদের তালিকায় রয়েছে ছয় হাজার ৫০০ জনের বেশি মানুষ। হতাহতের সংখ্যা আরও বাড়ার আশঙ্কা রয়েছে।
এএফপির খবরে জানানো হয়, ওই ভূমিকম্পে ভারত ও চীনে নিহত ব্যক্তির সংখ্যা বেড়ে ৯০ জনে পৌঁছেছে। ভূমিকম্পের প্রভাবে তুষারধসে হিমালয়ের সর্বোচ্চ শৃঙ্গ মাউন্ট এভারেস্টে গতকাল পর্যন্ত ১৭ জন নিহত হয় বলে খবর পাওয়া গেছে।
