
সংসদে অশ্লীল বক্তব্যের জন্য সরকারি দলের এক সদস্য যে জরিমানার প্রস্তাব করেছেন, এতে বিএনপির সমর্থন আছে বলে জানিয়েছেন দলের স্থায়ী কমিটির সদস্য মওদুদ আহমদ। আজ মঙ্গলবার মওদুদ আহমদ এক আলোচনা সভায় এ কথা বলেন। ফ্রি থিংকারস ফোরাম নামের একটি সংগঠন জাতীয় প্রেসক্লাবে ‘নারায়ণগঞ্জে ভারতীয় কনটেইনার টার্মিনাল: কার স্বার্থে?’ শীর্ষক ওই আলোচনা সভার আয়োজন করে। মওদুদ আহমদ বলেন, ‘অনেক দিন পর আমরা সংসদে গেলেও শুরু থেকে সংসদ কার্যকর রাখার কথা বলেছিলাম এবং সে জন্য পরিবেশ তৈরির জন্য স্পিকারের প্রতি আহ্বান জানিয়েছিলাম। কিন্তু স্পিকারের ভালো একটি রুলিংয়ের পরও সরকারি দলের এমপিরা আমাদের দলের নেতাদের কটূক্তি করে বক্তব্য দিচ্ছেন। তাঁরা পারলে আমরা কেন বক্তব্য দিতে পারব না? কিন্তু এখন তাঁদেরই একজন অশালীন বক্তব্যের জন্য ৩০ হাজার টাকা জরিমানার যে প্রস্তাব দিয়েছেন, তা আমরা সমর্থন করি।’
গতকাল সোমবার সংসদে সরকারদলীয় সাংসদ জুনাইদ আহমদ সংসদে অশ্লীল বক্তব্যের জন্য ৩০ হাজার টাকা জরিমানা করার দাবি জানান।
মওদুদ বলেন, অনেক আশা নিয়ে সংসদে যোগ দিলেও বিরোধী দল জাতীয় গুরুত্বপূর্ণ বিষয় নিয়ে কথা বলতে চাইলে এর সদুত্তর পায় না। বিশেষ করে, নারায়ণগঞ্জে কনটেইনার টার্মিনাল নিয়ে ভারতীয় পররাষ্ট্র মন্ত্রণালয়ের ওয়েবসাইটে আন্তর্জাতিক টেন্ডার আহ্বান, ট্রানজিট, টিপাইমুখ বাঁধ নিয়ে কথা বলতে চাইলেও সরকারের পক্ষ থেকে কোনো সঠিক উত্তর পাওয়া যায়নি বলে তিনি অভিযোগ করেন।
নারায়ণগঞ্জে কনটেইনার টার্মিনাল নির্মাণে ভারতীয় পররাষ্ট্র মন্ত্রণালয়ের ওয়েবসাইটে দরপত্র আহ্বানেরও কড়া সমালোচনা করেন বিএনপির এই নেতা।
টিপাইমুখ বাঁধ ও আন্তনদী-সংযোগ প্রকল্প সরেজমিনে ঘুরে দেখার জন্য একটি  সর্বদলীয় সংসদীয় দল গঠনেরও দাবি জানান মওদুদ।
‘নয়াদিগন্ত’ পত্রিকার সম্পাদক আলমগীর মহিউদ্দিনের সভাপতিত্বে আলোচনা সভায় বিএফইউজের সভাপতি রুহুল আমিন গাজী, যুবদলের সভাপতি সৈয়দ মোয়াজ্জেম হোসেন প্রমুখ বক্তব্য দেন।
