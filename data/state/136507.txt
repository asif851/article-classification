
অ্যাটর্নি জেনারেল মাহবুবে আলমের দাবি, সুপ্রিম কোর্টের জ্যেষ্ঠ আইনজীবী ড. কামাল হোসেন ও আমীর-উল ইসলাম স্বাধীনতাবিরোধীদের সঙ্গে হাত মেলাচ্ছেন।সুপ্রিম কোর্ট আইনজীবী সমিতির সেমিনার হলে ‘১৯৭২ সালের সংবিধান: বিচারপতিদের দায়বদ্ধতা ও অভিশংসন’ শীর্ষক এক সেমিনারে গতকাল বৃহস্পতিবার বিকেলে এ কথা বলেন মাহবুবে আলম।অ্যাটর্নি জেনারেল মাহবুবে আলম বলেন, উচ্চ আদালতের বিচারকদের অভিশংসনের ক্ষমতা সংসদকে দিলে বিচারপতিদের স্বার্থ আরও সুরক্ষিত হবে।সেমিনারে কামাল হোসেন ও আমীর-উল ইসলামের উদ্দেশে অ্যাটর্নি জেনারেল বলেন, ‘আপনারা সংবিধানপ্রণেতা। সংবিধানের ৯৬ অনুচ্ছেদের মাধ্যমে বিচারপতিদের অভিশংসনের ক্ষমতা আপনারাই সংসদকে দিয়েছিলেন। আজকে তাহলে কেন ডিগবাজি খাচ্ছেন। কী উদ্দেশ্যে করছেন, কাদের সঙ্গে হাত মেলাচ্ছেন? যারা স্বাধীনতাবিরোধী, যারা যুদ্ধাপরাধীর বিচার চায় না, তারা সংবাদ সম্মেলন করেছে। তাদের সঙ্গে আপনারা, এই দুঃখ কোথায় রাখি।’মাহবুবে আলম বলেন, যুক্তরাষ্ট্র, ভারত, আফগানিস্তান, ভুটান, শ্রীলঙ্কা, কোরিয়া, ফিনল্যান্ডসহ পৃথিবীর বেশির ভাগ দেশে সংসদের হাতে বিচারপতিদের অভিশংসনের ক্ষমতা দেওয়া আছে। এই বিধান থাকার ফলে বিচারপতিরা তাঁদের অবস্থান সম্পর্কে সজাগ থাকেন। এ জন্যই ভারতের ৬৫ বছরের ইতিহাসে মাত্র তিনজন বিচারপতিকে অভিশংসনের মুখোমুখি হতে হয়েছে।সম্মিলিত আইনজীবী সমন্বয় পরিষদের আহ্বায়ক ও বঙ্গবন্ধু আইনজীবী সমিতির সভাপতি আবদুল বাসেত মজুমদারের সভাপতিত্বে এ সেমিনারে আরও বক্তব্য দেন আওয়ামী লীগের উপদেষ্টামণ্ডলীর সদস্য ইউসুফ হোসেন হুমায়ুন, সাবেক আইনমন্ত্রী আবদুল মতিন খসরু প্রমুখ।
