
নীলফামারী শহরের ঐতিহ্যবাহী বড় মাঠটি রক্ষায় গতকাল বুধবার সকালে জেলা প্রশাসকের সম্মেলনকক্ষে এক সভা অনুষ্ঠিত হয়েছে৷ সচেতন নাগরিক সমাজ ও খেলোয়াড়দের উদ্যোগে এর আগে জেলা প্রশাসকের কাছে দেওয়া স্মারকলিপির পরিপ্রেক্ষিতে এ সভার আহ্বান করেন নীলফামারী জেলা প্রশাসকের পক্ষে অতিরিক্ত জেলা প্রশাসক (রাজস্ব) এনামুল হক৷ জেলা প্রশাসক জাকীর হোসেনের সভাপতিত্বে অনুষ্ঠিত ওই সভায় জেলার সচেতন নাগরিক সমাজ, খেলোয়াড়, জনপ্রতিনিধিসহ বিভিন্ন রাজনৈতিক দলের নেতারা অংশ নেন৷ এ সময় বক্তব্য দেন নীলফামারী পৌর মেয়র দেওয়ান কামাল আহম্মেদ, জেলা ক্রীড়া সংস্থার সাধারণ সম্পাদক আরিফ হোসেন, সাবেক উপজেলা চেয়ারম্যান ও জেলা জাতীয় পার্টির আহ্বায়ক জয়নাল আবেদীন, জেলা যুবলীগের সাধারণ সম্পাদক শাহিদ মাহমুদ, জেলা বিএনপির যুগ্ম আহ্বায়ক মীর সেলিম ফারুক, টাউন ক্লাবের সদস্য মোস্তাফিজুর রহমান, সাবেক খেলোয়াড় নাহিদ হোসেন, সাংবাদিক তাহমিন হক প্রমুখ৷ সভায় উপস্থিত ছিলেন অতিরিক্ত জেলা প্রশাসক (রাজস্ব) এনামুল হক, অতিরিক্ত পুলিশ সুপার হাতেম আলী, সদর উপজেলা চেয়ারম্যান আবুজার রহমান, সনাক জেলা সভাপতি অধ্যাপক নরেশ চন্দ্র রায় প্রমুখ৷ বক্তারা বলেন চিত্ত বিনোদন, খেলাধুলা আর উন্মুক্ত স্থানে স্থানীয়দের সময় কাটানোর সুযোগ করে দিতে ১৯১৪ সালে মাঠটি গড়ে তোলা হয়৷ ১৩ দশমিক ২৪ একর জমির ওপর গড়ে তোলা মাঠটি সরকারি ও বেসরকারি নানা ধরনের দখলদারদের কারণে দিনকে দিন সংকুচিত হয়ে পড়ছে৷ মাঠটিকে জেলার হৃৎপিণ্ড আখ্যা দিয়ে বক্তারা শিশু-তরুণসহ বিনোদনপিপাসু সব শ্রেণীর মানুষের জন্য এটি দখলমুক্ত করার আহ্বান জানান বক্তারা৷ এর আগে ১১ মে এ মাঠটি অবৈধ দখলমুক্ত করার দাবিতে নীলফামারীতে মানববন্ধন ও জেলা প্রশাসকের কাছে স্মারকলিপি দেওয়া হয়৷ পৌর মেয়র দেওয়ান কামাল আহম্মেদ বলেন, ইতিমধ্যে অবৈধ স্থাপনা উচ্ছেদের সিদ্ধান্ত নেওয়া হয়েছে৷ তবে এ জন্য সবার সহযোিগতা প্রয়োজন বলে তিনি মন্তব্য করেন৷
