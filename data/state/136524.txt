
কক্সবাজারের পেকুয়ার টৈটং ইউনিয়ন থেকে বালু উত্তোলনের ছয়টি মেশিন জব্দ করা হয়েছে। গতকাল রোববার সকালে পেকুয়া উপজেলা নির্বাহী কর্মকর্তা (ইউএনও) মো. মারুফুর রশিদ খানের নেতৃত্বে এ অভিযান চালানো হয়। ইউএনও জানান, ইউনিয়ন যুবলীগের সভাপতি এনামুল হকের নেতৃত্বে টৈটং খালে মেশিন বসিয়ে অনুমতি ছাড়া বালু উত্তোলন করা হচ্ছিল। খবর পেয়ে অভিযান চালিয়ে বালু উত্তোলনের ছয়টি মেশিন ও পাইপ জব্দ করা হয়। তবে যুবলীগের সভাপতি এনামুল হক দাবি করেন, মেশিন বসিয়ে বালু তোলার সঙ্গে তিনি জড়িত নন। 
