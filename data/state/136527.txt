
ভারতের সাবেক ক্রিকেটার সৌরভ গাঙ্গুলীকে আগামী বছর দেশটির সাধারণ নির্বাচনে বিজেপির হয়ে প্রতিদ্বন্দ্বিতা করার প্রস্তাব দিয়েছে ভারতীয় জনতা পার্টি (বিজেপি)। তবে এই প্রস্তাব গ্রহণ করা বা না-করার বিষয়ে এখনো কোনো সিদ্ধান্ত নেননি তিনি।পশ্চিমবঙ্গের একটি শীর্ষস্থানীয় বাংলা পত্রিকায় প্রকাশিত প্রতিবেদনের বরাত দিয়ে আজ শনিবার বার্তা সংস্থা পিটিআই জানিয়েছে, বিজেপির প্রধানমন্ত্রী প্রার্থী নরেন্দ্র মোদির কাছ থেকেই এ প্রস্তাব এসেছে। দল ক্ষমতায় এলে গাঙ্গুলীকে ক্রীড়ামন্ত্রী করারও প্রতিশ্রুতি দিয়েছেন তিনি।বিজেপির পক্ষ থেকে দেওয়া লোকসভা নির্বাচনে মনোনয়ন প্রস্তাবের প্রসঙ্গে ওই বাংলা দৈনিকটিকে গাঙ্গুলী বলেছেন, ‘হ্যাঁ, আমাকে এমন একটি প্রস্তাব দেওয়া হয়েছে। কিন্তু আমি এখনো এ বিষয়ে কোনো সিদ্ধান্ত নেইনি। কিছুদিন ধরে আমি ব্যস্ত সময় পার করছি। পরে এ বিষয়ে আপনাদের জানাব।’গত মাসের মাঝামাঝি সময়ে এক বন্ধুর মাধ্যমে রাজধানী নয়াদিল্লিতে বিজেপির জাতীয় কমিটির সাধারণ সম্পাদক বরুণ গান্ধীর সঙ্গে সাক্ষাত্ করেন গাঙ্গুলী। এর পরই তাঁর বিজেপির মনোনয়ন পাওয়ার বিষয়ে গুজব জোরালো হয়।
