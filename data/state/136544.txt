
বন্ধ করে দেওয়া হয়েছে ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) সব চায়ের দোকান। আজ মঙ্গলবার সকাল থেকেই টিএসসি চত্বরে কোনো চায়ের দোকান খুলতে দেওয়া হয়নি।
চায়ের দোকানিদের সঙ্গে কথা বলে জানা যায়, গতকাল রাতে প্রক্টোরিয়াল দলের সদস্যরা এসে আজ থেকে চায়ের দোকান খুলতে নিষেধ করেন তাঁদের। আজ সকালেও দোকান খুলতে এলে তাঁদের বাধা দেওয়া হয়। বলা হয়, এখানে আর দোকান করা যাবে না।
কারণ জানতে চাইলে প্রক্টোরিয়াল দল কিছু জানায়নি বলে জানান চায়ের দোকানিরা।
এ বিষয়ে জানতে চাইলে টিএসসির পরিচালক এ এম মহিউজ্জামান প্রথম আলোকে বলেন, এ ধরনের কোনো নির্দেশনার ব্যাপারে তিনি জানেন না।
প্রক্টর অধ্যাপক এ কে এম গোলাম রাব্বানী প্রথম আলোকে বলেন, শুধু টিএসসির চায়ের দোকানের বিষয়ে আলাদা কোনো নির্দেশনা নেই। ভাসমান দোকানগুলোতে নিম্নমানের চা ও খাবার পরিবেশন করা হয়, যা জনস্বাস্থ্যের জন্য হুমকিস্বরূপ। এগুলো নিরাপত্তা ও জনস্বার্থের বিরোধী।
এর আগে গত ১৭ অক্টোবর টিএসসির পরিচালক স্বাক্ষরিত এক বিজ্ঞপ্তিতে রাত আটটার মধ্যে টিএসসির কার্যক্রম বন্ধের নির্দেশ দেওয়া হয়। এ সিদ্ধান্ত নিয়ে তীব্র সমালোচনা হয়। প্রতিবাদ জানান সাংস্কৃতিক কর্মীসহ বিভিন্ন স্তরের মানুষ। তীব্র সমালোচনার মুখে সময় বেঁধে দেওয়ার সিদ্ধান্তের বিষয়ে সুর নরম করে ঢাকা বিশ্ববিদ্যালয় কর্তৃপক্ষ।
 
