
মেয়েকে ধর্ষণের মামলায় সৎবাবা আরমান হোসেন ওরফে সুমন (৩৮) স্বীকারোক্তিমূলক জবানবন্দি দিয়েছেন। আজ বুধবার ঢাকার মহানগর হাকিম আহসান হাবীবের আদালতে ১৬৪ ধারায় দেওয়া এই জবানবন্দি রেকর্ড করা হয়।
এর আগে এই মামলার তদন্তকারী কর্মকর্তা ডিএমপির কাউন্টার টেররিজম ইউনিটের সোশ্যাল মিডিয়া মনিটরিং বিভাগের পরিদর্শক নাজমুল নিশাত আসামিকে আদালতে হাজির করেন। পরে জবানবন্দি রেকর্ড করার আবেদন করেন। জবানবন্দি রেকর্ডের পর আসামিকে কারাগারে পাঠানো হয়।
মামলার অভিযোগে বলা হয়, আট বছর ধরে মেয়েকে ধর্ষণ করে আসছিলেন সৎবাবা আরমান। একপর্যায়ে মেয়েটির আপত্তিকর ছবি ও ভিডিও ক্লিপ পাঠিয়ে তাঁর এক বন্ধুকেও হুমকি দিয়েছিলেন তিনি। পরে রমনা থানায় সৎবাবার বিরুদ্ধে মামলা করেন বর্তমানে ২০ বছর বয়সী ওই মেয়ে। আরমান একটি বেসরকারি টিভি চ্যানেলের শব্দ প্রকৌশলী। তাঁর বিরুদ্ধে নারী নির্যাতন ও তথ্যপ্রযুক্তি আইনের ৫৭ ধারায় অভিযোগ আনা হয়।
