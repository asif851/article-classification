
বিদ্যুৎ ও ব্যাংকিং সুবিধার আওতায় আসছেন পঞ্চগড়ের বিলুপ্ত ছিটমহলের বাসিন্দা দেশের নতুন নাগরিকেরা। বিলুপ্ত ছিটমহলগুলোতে ২৭ কোটি ১২ লাখ টাকা ব্যয়ে ২২৬ কিলোমিটার বিদ্যুৎ লাইনের মাধ্যমে বিদ্যুৎ-সংযোগ কার্যক্রম শুরু হয়েছে। পল্লী বিদ্যুৎ সমিতি এই সংযোগ লাইনের কাজ করছে।গত সোমবার বিকেলে বোদা উপজেলার বিলুপ্ত নাজিরগঞ্জ ও দইখাতা ছিটমহলের ২৫ কিলোমিটার বিদ্যুৎ সঞ্চালন লাইনের উদ্বোধন করা হয়। এই সঞ্চালন লাইনের মাধ্যমে ছিটমহল দুটির ৮২৫টি পরিবার বিদ্যুৎ-সুবিধা পাবে। এ দুটি ছিটমহলের বিদ্যুৎ সঞ্চালন লাইনের উদ্বোধনী অনুষ্ঠানে পঞ্চগড়-২ আসনের সাংসদ মো. নুরুল ইসলাম প্রধান অতিথি হিসেবে উপস্থিত ছিলেন। এর আগে রোববার তিনি বোদার বিলুপ্ত ছিটমহল শালবাড়ি, কাজলদীঘি, বেউলাডাঙ্গা, নাটকটোকা ও দেবীগঞ্জের কোটভাজনীতে বিদ্যুৎ-সংযোগ উদ্বোধন করেন।সদর উপজেলার গারাতি ছিটমহলের নতুন বাংলাদেশি নাগরিকদের বিদ্যুৎ-সুবিধা দেওয়া শুরু হয়েছে। গত ৩১ ডিসেম্বর বিকেলে এই ছিটমহলে সদ্য প্রতিষ্ঠিত বঙ্গবন্ধু শেখ মুজিবুর রহমান কামিল মাদ্রাসা মাঠে আনুষ্ঠানিকভাবে বিদ্যুৎ-সংযোগ উদ্বোধন করা হয়। বিদ্যুতায়ন বোর্ডের (আরইবি) অর্থায়নে ২ কোটি ৫০ লাখ টাকা ব্যয়ে এই প্রকল্পে প্রাথমিকভাবে ৩৯টি পরিবারকে বিদ্যুৎ-সুবিধা দেওয়া হয়। পর্যায়ক্রমে বাকিদের বিদ্যুৎ-সংযোগ দেওয়া হবে।পল্লী বিদ্যুৎ সমিতির পঞ্চগড় অঞ্চলের উপমহাব্যবস্থাপক মো. ইউনুস প্রথম আলোকে বলেন, অগ্রাধিকার ভিত্তিতে বিলুপ্ত ছিটমহল এলাকায় বিদ্যুৎ-সংযোগ দেওয়ার কাজ করা হচ্ছে। মোট ৮ হাজার ৫০৪ জন গ্রাহককে বিদ্যুৎ-সংযোগ দেওয়া হবে।এদিকে নতুন এই নাগরিকদের ব্যাংকিং সুবিধা দিতে ২৯ ডিসেম্বর বিকেলে দেবীগঞ্জ উপজেলার ভাউলাগঞ্জ বাজারে ন্যাশনাল ব্যাংক লিমিটেডের ১৯১তম শাখার উদ্বোধন করা হয়। শাখাটির উদ্বোধন করেন ব্যাংকের উপব্যবস্থাপনা পরিচালক ওয়াশিফ আলী খান। এ সময় বিশেষ অতিথি ছিলেন পঞ্চগড়-২ আসনের সাংসদ নুরুল ইসলাম।
