
রংপুরের তারাগঞ্জে ধর্ষণের বিচার না পেয়ে আত্মহননকারী কলেজছাত্রী অর্চনা রানীর পরিবারকে আসামিরা মামলা তুলে নেওয়ার জন্য হুমকি দিচ্ছেন বলে অভিযোগ পাওয়া গেছে। ওই ছাত্রীর বাবা নিজের ও তাঁর পরিবারের সদস্যদের জীবনের নিরাপত্তা চেয়ে থানায় সাধারণ ডায়েরি (জিডি) করেছেন।অর্চনার মা উষা রানী বলেন, ‘প্রত্যেক দিন মামলা তুলি নিবার জন্য হামাক ভয় দেখাওছে। ৩ জুন রাতে আসামি লিপনের ভাই ও কাকারা (চাচারা) আমার বাড়িত আসি কইছে টাকা দেইছি, মামলা তুলি নেও। না হইলে বিপদ আছে।’অর্চনার বাবা বলেন, ‘হুমকি দেওয়ার ঘটনা পুলিশকে জানানো হয়েছে। এ ব্যাপারে ৪ জুন থানায় জিডি করেছি। কিন্তু পুলিশ এখনো কোনো ব্যবস্থা নেয়নি।’তারাগঞ্জ থানার ভারপ্রাপ্ত কর্মকর্তা (ওসি) মোস্তাফিজার রহমান বলেন, হুমকি দেওয়ার বিষয়ে জিডি করা হয়েছে৷ বিষয়টি তদন্ত করা হচ্ছে।লিপনের বাবা ধীরেন্দ্র দাস গত মঙ্গলবার বলেন, ‘হুমকি দেওয়ার অভিযোগ মিথ্যা।’উপজেলার কুর্শা ইউনিয়নের ঘনিরামপুর বড়গোলা গ্রামের বিষ্টু চন্দ্রের মেয়ে অর্চনা রানীকে চলতি বছরের ১৫ এপ্রিল একই গ্রামের ধীরেন্দ্র দাসের ছেলে লিপন দাস ধর্ষণ করেন বলে অভিযোগ ওঠে। এ ঘটনায় দায়ের করা মামলা তুলে নিতে হুমকি দেওয়ায় ওই ছাত্রী বিষপানে আত্মহত্যা করেন।এ বিষয়ে গত ২৭ এপ্রিল প্রথম আলোয় ‘তারাগঞ্জে ধর্ষণের শিকার কলেজছাত্রীর আত্মহত্যা’ শিরোনামে একটি প্রতিবেদন প্রকাশ হয়।
