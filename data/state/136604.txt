
রাজবাড়ীর বালিয়াকান্দি উপজেলার বাঙ্গারদহ ঝাকলতলা গ্রাম থেকে গত শনিবার রাতে অপহূত স্কুলশিক্ষক চিত্তরঞ্জন সরকারকে (৫০) গতকাল রোববার ভোরে মাগুরার শ্রীপুর উপজেলার মহেশপুর গ্রামের একটি পাটখেত থেকে চোখ-মুখ ও হাত-পা বাঁধা অবস্থায় উদ্ধার করেছে পুলিশ। এ সময় অপহরণকারী এক চরমপন্থী সন্ত্রাসীকে গ্রেপ্তার করা হয়েছে।পুলিশ জানায়, বালিয়াকান্দির অলংকারপুর মাধ্যমিক বিদ্যালয়ের সহকারী শিক্ষক চিত্তরঞ্জন সরকার ও তাঁর চাচাতো ভাই শঙ্কর সরকারকে একদল সন্ত্রাসী শনিবার রাত সাড়ে নয়টার দিকে বাঙ্গারদহ ঝাকলতলা গ্রাম থেকে অপরহণ করে। সন্ত্রাসীরা দুজনকে নিয়ে যাওয়ার সময় চাঁদা দেওয়ার শর্তে শঙ্করকে পটরা গ্রামের মন্দিরের সামনে ছেড়ে দেয়। পরে সাত-আটজন চিত্তরঞ্জনকে গড়াই নদীর এপারে মাগুরার শ্রীপুর উপজেলার দারিয়াপুর ইউনিয়নের মহেশপুর এলাকায় নিয়ে আসে। সন্ত্রাসীরা চোখ-মুখ ও হাত-পা বেঁধে তাঁকে ওই গ্রামের একটি পাটখেতে ফেলে রাখে। খবর পেয়ে শ্রীপুর থানার পুলিশ চিত্তরঞ্জন সরকারকে উদ্ধার করে।এ সময় সন্ত্রাসীরা পালিয়ে গেলেও মোকছেদ মণ্ডল (৪৫) নামে এক চরমপন্থীকে গ্রেপ্তার করে পুলিশ। ঘটনার সত্যতা নিশ্চিত করে শ্রীপুর থানার ভারপ্রাপ্ত কর্মকর্তা (ওসি) বিপ্লব কুমার নাথ বলেন, মোকছেদ শিশির বাহিনীর সদস্য। তাঁকে বালিয়াকান্দি থানা পুলিশের কাছে হস্তান্তর করা হয়েছে।
