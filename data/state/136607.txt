
মাদারীপুরে নির্যাতনের শিকার দুই কিশোরীর ময়নাতদন্ত শেষ হয়েছে। সুমাইয়ার শরীরে একাধিক জখমের চিহ্ন পাওয়া গেছে। ধর্ষণের ব্যাপারে নিশ্চিত হতে আলামত সংগ্রহ করে পরীক্ষাগারে পাঠানো হয়েছে।
আজ শুক্রবার দুপুর ১২টার দিকে মাদারীপুর সদর হাসপাতালে দুই কিশোরীর ময়নাতদন্ত হয়েছে। হাসপাতালের আবাসিক চিকিৎসা কর্মকর্তা শফিকুল ইসলামের ভাষ্য, ধর্ষণের বিষয়ে এখনো নিশ্চিত হওয়া যায়নি। এ ব্যাপারে নিশ্চিত হতে আলামত সংগ্রহ করা হয়েছে। সেগুলো পরীক্ষাগারে পাঠানো হয়েছে। আগামী রোববার বা সোমবার প্রতিবেদন পাওয়া যাবে। প্রাথমিকভাবে ধারণা করা হচ্ছে, বিষক্রিয়ায় কিশোরীদের মৃত্যু হয়েছে।
চিকিৎসা কর্মকর্তা শফিকুল ইসলাম বলেন, দুই কিশোরীর মৃত্যুর সঠিক কারণ নির্ণয়ে তাদের পাকস্থলী, কিডনি ও যকৃতের কিছু অংশ সংগ্রহ করা হয়েছে। এগুলো রাসায়নিক পরীক্ষার জন্য ঢাকায় পাঠানো হয়েছে।
ময়নাতদন্তে সুমাইয়া আক্তারের গলা, ডান হাতের কবজির ওপর, পেটের বাঁ পাশে ও দুই পায়ের পাতায় জখম পাওয়া গেছে। হ্যাপি আক্তারের শরীরে আঘাতের চিহ্ন পাওয়া যায়নি।
মাদারীপুর সদর থানার পরিদর্শক (তদন্ত) মো. শাহজাহানের ভাষ্য, এ ঘটনায় জড়িত সন্দেহে আটক শিপন শিকদার (১৮) ও রফিক শিকদার (২১) মাদারীপুর সদর থানায় রয়েছেন। তাঁদের বিরুদ্ধে মামলার প্রস্তুতি চলছে।
গতকাল বৃহস্পতিবার নির্যাতনের শিকার হয় দুই ছাত্রী সুমাইয়া আক্তার ও হ্যাপি আক্তার। তাদের বয়স মাত্র ১৪ বছর। দুজনই মাদারীপুর সদর উপজেলার মোস্তফাপুর গ্রামের বাসিন্দা এবং মোস্তফাপুর বহুমুখী উচ্চবিদ্যালয়ের অষ্টম শ্রেণির শিক্ষার্থী। নিহত শিক্ষার্থীদের দুই পরিবারের পক্ষ থেকে বলা হয়, সুমাইয়া ও হ্যাপি গতকাল বেলা তিনটার দিকে কোচিং করতে বাড়ি থেকে এক কিলোমিটার দূরে স্কুলের উদ্দেশে বের হয়। বিকেল চারটা থেকে সোয়া চারটার মধ্যে ১৮ থেকে ২২ বছর বয়সী চারজন যুবক তাদের অচেতন অবস্থায় মাদারীপুর সদর হাসপাতালের জরুরি বিভাগে নিয়ে আসেন বলে হাসপাতাল কর্তৃপক্ষ জানায়। পরিবারের অভিযোগ, তাদের ধর্ষণের পর হত্যা করা হয়েছে।
