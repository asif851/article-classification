
নির্বাচনী পরীক্ষায় অংশ নিয়ে পাস না করলেও ক্লাসে ৭০ শতাংশ উপস্থিত থাকা শিক্ষার্থীরা পাবলিক পরীক্ষায় (এসএসসি, এইচএসসি, দাখিল, আলিম, এসএসসি ভোকেশনাল ও এইচএসসি বিএস) অংশ নিতে পারবে।
আজ মঙ্গলবার শিক্ষা মন্ত্রণালয় এ বিষয়ে পরিপত্র জারি করেছে। ১ মার্চ এই পরিপত্রটি করা হলেও আজ তা প্রকাশ করা হয়।
পরিপত্রে এই বিষয়টি নিশ্চিত করতে সব বিদ্যালয়, মহাবিদ্যালয়, কারিগরি বিদ্যালয় ও মাদ্রাসা-প্রধানকে নির্দেশনা দেওয়া হয়েছে। এতে বলা হয়, পরীক্ষার্থীরা প্রাক নির্বাচনী কোনো পরীক্ষায় খারাপ ফল করলে তা বিশ্লেষণ করে সংশ্লিষ্ট বিষয়ের শিক্ষককে সতর্ক করতে হবে এবং দুর্বল ও পিছিয়ে পড়া শিক্ষার্থীদের প্রতি বিশেষ যত্ন নিতে হবে।
পরিপত্রে বলা হয়, সরকার আশা করে, প্রত্যেক শিক্ষার্থী বিদ্যালয়ে ভর্তি হয়ে কৃতকার্য হয়ে স্কুলজীবন সমাপ্ত করে শিক্ষার পরবর্তী ধাপে অংশ নিক। কিন্তু লক্ষ্য করা গেছে, কোনো কোনো বিদ্যালয় শতভাগ পাস বা ভালো ফলাফল দেখানোর জন্য নির্বাচনী পরীক্ষায় এক বা একাধিক বিষয়ে অকৃতকার্য শিক্ষার্থীদের পরীক্ষা দিতে দেয় না। অন্যদিকে, অসুস্থতা, দুর্ঘটনা বা বিভিন্ন অযাচিত কারণেও কিছু শিক্ষার্থী নির্বাচনী পরীক্ষায় অংশ নিতে পারে না। তাদেরও পাবলিক পরীক্ষায় অংশ নেওয়ার সুযোগ থেকে বঞ্চিত করা হয়, যা কাম্য নয়।
