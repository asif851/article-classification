
জেলা পরিষদের গতকাল বুধবারের ভোটে রংপুরে চেয়ারম্যান পদে নির্বাচিত হয়েছেন আইনজীবী আওয়ামী লীগ–সমর্থিত ছাফিয়া খানম। এ পদে জয়ী তিনিই দেশের প্রথম ও একমাত্র নারী। ছাফিয়া খানম রংপুর নগরের কামালকাছনা নতুনপাড়ায় স্থায়ীভাবে বসবাস করেন। তাঁর জন্ম নাটোরের লালপুর উপজেলার দুরদুরিয়া ইউনিয়নের রামকৃষ্ণপুর গ্রামে। বাবা প্রয়াত আজহার আলী সরকার ও মা প্রয়াত গোমেদা বেগম। ছাফিয়া বেগমের একমাত্র মেয়ে হোসনে আরা মাহমুদা কোলে থাকা অবস্থায় স্বামী হাবিবুর রহমান মারা যান। ছাফিয়া খানম নাটোরের লালপুর কলেজিয়েট স্কুল থেকে ১৯৭৩ সালে এসএসসি ও ১৯৭৫ সালে এইচএসসিতে উত্তীর্ণ হয়ে রাজশাহী বিশ্ববিদ্যালয়ে ভর্তি হন। ১৯৮৩ থেকে ১৯৮৬ সাল পর্যন্ত রাজশাহী বিশ্ববিদ্যালয় থেকে বিএ, এমএ ও এলএলবি পাস করেন।ছাফিয়া খানম ১৯৭৬ সালে রাজনীতিতে হাতেখড়ি নেন নাটোরের গোপালপুর আওয়ামী লীগ দলীয় সাবেক সাংসদ মমতাজ উদ্দিনের কাছে। ১৯৮০ সালের ৬ জানুয়ারি তিনি রংপুরে এসে আওয়ামী লীগের রাজনীতির সঙ্গে সম্পৃক্ত হন। এখন তিনি মহিলা আওয়ামী লীগের রংপুর জেলা সভাপতি ও মহানগর শাখা আওয়ামী লীগের সদস্য। ছাফিয়া খানম বলেন, ‘রংপুরের উন্নয়নের জন্য যা যা দরকার, সবই করব। রংপুর শেখ হাসিনা ও সজীব ওয়াজেদ জয়ের জায়গা। তাঁদের ভাবমূর্তি যাতে সমুন্নত থাকে, সে জন্য যা যা করা দরকার তা-ই করব।’
