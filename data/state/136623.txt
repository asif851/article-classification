
রাজধানীর আজিমপুরে সন্ত্রাসীদের সঙ্গে পুলিশের গোলাগুলিতে একজন নিহত হয়েছেন। আহত হয়েছেন পাঁচজন পুলিশ সদস্য। এ ঘটনায় তিনজন নারীকে আটক করা হয়েছে। আহত পুলিশ সদস্যদের ঢাকা মেডিকেল কলেজ হাসপাতালে নেওয়া হয়েছে।
নিহত ব্যক্তির পরিচয় তাৎ​ক্ষণিকভাবে নিশ্চিত হওয়া যায়নি। লালবাগ থানা-পুলিশের একজন উপপরিদর্শক (এসআই) জানিয়েছেন, এ ঘটনায় চিকিৎসাধীন আহত একজন নারীকে আটক দেখানো হয়েছে। ওই স্থানে এখনো অভিযান চলছে। এটি জঙ্গি হামলা কি না, জানতে চাইলে ওই পুলিশ কর্মকর্তা বলেন, সন্ত্রাসীদের সঙ্গে পুলিশের গোলাগুলি হয়েছে। এর বেশি কিছু এখনই বলা যাচ্ছে না।
পুলিশের একটি সূত্র জানিয়েছে, কাউন্টার টেররিজম ইউনিট আজিমপুরে অভিযান চালাচ্ছে। সঙ্গে আছেন সোয়াতের সদস্যরাও। আপাতত ওই এলাকা ঘিরে রেখেছে পুলিশ।
