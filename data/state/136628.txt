

‘ওই আপায় যখন (রেল) ইঞ্জিনের তলায় পড়ছে, তহন দ্যাখলাম অনেক লোক দৌড়ায়া আইলো। তয় কেউ তারে উডায় না। আমি বাক্স (জুতা পালিশের) আরেকজনরে দিয়া আপারে কোলে লইলাম, পা গুলান ছুইটা গ্যাছে। এরপর পুলিশের লোকসহ একটা ভ্যানে কইরা মেডিকেলে আনলাম।’রেলের ইঞ্জিনের নিচে পড়া গুরুতর আহত ছাত্রীকে তুলে ঢাকা মেডিকেলে আনার পর এভাবে ঘটনার বিবরণ বলছিলেন মো. লালন। আজ রোববার কমলাপুর রেলস্টেশনে রেললাইন দিয়ে এক প্ল্যাটফর্ম থেকে আরেক প্ল্যাটফর্মে যাওয়ার সময় রেল ইঞ্জিনের নিচে পড়ে দুই পা বিচ্ছিন্ন হয়ে যায় রুবিনা আক্তারের (২২)। আহত রুবিনা জগন্নাথ বিশ্ববিদ্যালয়ের সমাজকর্ম বিভাগের শেষ বর্ষের ছাত্রী। রুবিনাকে প্ল্যাটফর্ম থেকে তুলে ঢাকা মেডিকেলে আনতে পুলিশকে সহায়তা করেন মো. লালন।কমলাপুর রেলস্টেশনে জুতা পালিশ করেন লালন। বিকেলে ঢাকা মেডিকেলের জরুরি বিভাগের সামনে যখন লালনের সঙ্গে দেখা হলো, তখনো তাঁর পরনের লুঙ্গিটা রক্তাক্ত।লালন বলছিলেন, খুব ছোট বেলায় স’ মিলে কাজ করতে গিয়ে বাঁ হাতের তিনটি আঙুলসহ তালুর একটি অংশ বিচ্ছিন্ন হয়ে যায়। এরপর থেকে তার কর্মস্থল কমলাপুর রেলস্টেশন। আজ রোববার দুপুরে যখন জুতা পালিশ করছিলেন, তখন রেল ইঞ্জিনের চাকার নিচে এক নারীকে পড়ে যেতে দেখেন। এরপর অনেক মানুষই দৌড়ে যায়। কিন্তু কেউ মেয়েটিকে তুলছিল না। এরপর তিনি তাঁর জুতা পালিশের বাক্সটি আরেকজনের জিম্মায় দিয়ে ওই নারীকে কোলে তুলে নিয়ে আসেন। ততক্ষণে রেল পুলিশও চলে আসে। এরপর রিকশাভ্যানে করে মেয়েটিকে নিয়ে ঢাকা মেডিকেল কলেজ হাসপাতালে রওনা হয় পুলিশ। তাঁকেও (লালন) সঙ্গে যেতে বলে পুলিশ।
লালন বলেন, রাস্তায় যানজটে থাকায় তিনি দৌড়ে পুলিশ সার্জেন্টকে গিয়ে বিষয়টি জানান এবং যানজট ছাড়ানোর চেষ্টা করেন। দ্রুত হাসপাতালে পৌঁছার জন্য কোথাও কোথাও ফুটপাতে ফলের দোকানের ওপর দিয়ে ভ্যান তুলে দিতে হয়েছে। গুরুতর আহত রুবিনা তখনো কথা বলছিলেন, কিন্তু দুই পা দিয়ে ফিনকি দিয়ে রক্ত ছুটছিল। কোনোভাবেই সেটা বন্ধ করা যাচ্ছিল না। তিনি বারবার পানি চাচ্ছিলেন। কিন্তু কোনো সমস্যা হয়, এই ভয়ে তাঁকে পানি দেননি লালন।
রুবিনা আক্তারকে ঢাকা মেডিকেল কলেজ হাসপাতালে চিকিৎসা দেওয়া হচ্ছে। প্রচুর রক্তের প্রয়োজন হচ্ছে। বিকেলের দিকে হাসপাতালের জরুরি বিভাগে দেখা গেল বিভিন্ন বিশ্ববিদ্যালয়ে পড়ুয়া পঞ্চগড়ের ছেলেমেয়েরা বি পজেটিভ রক্ত জোগাড়ের চেষ্টা করছেন। রুবিনার বাড়ি পঞ্চগড়ে।
