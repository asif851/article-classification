
সাত জেলায় পৃথক সড়ক দুর্ঘটনায় দুই শিশুসহ নয়জন প্রাণ হারিয়েছেন। এর মধ্যে চাঁদপুরের মতলব উত্তর উপজেলায় একটি এবং নওগাঁয় একটি শিশু নিহত হয়েছে।
এ নিয়ে গত ১৯৫ দিনে দেশের বিভিন্ন স্থানে সড়ক দুর্ঘটনায় নিহত মানুষের সংখ্যা দাঁড়াল ১ হাজার ৮৪৯। প্রত্যক্ষদর্শী ও পুলিশের বরাত দিয়ে প্রথম আলোর প্রতিনিধিদের পাঠানো খবর:
চাঁদপুরের মতলব উত্তর উপজেলার ফতেপুর পূর্ব ইউনিয়নের লুধুয়া গ্রামে গতকাল সোমবার দুপুরে যাত্রীবাহী অটোরিকশার চাপায় সাদিয়া আক্তার (৭) নামের এক শিশু নিহত হয়। তার বাড়ি উপজেলার রায়পুর ইসলামাবাদ গ্রামে। বাবার নাম মো. আউয়াল পাটোয়ারী। সে নানার বাড়ির লাগোয়া রাস্তা দিয়ে হাঁটার সময় পেছন থেকে অটোরিকশাটি তাকে চাপা দিয়ে দ্রুত চলে যায়। উপজেলা স্বাস্থ্য কমপ্লেক্সে নেওয়ার পথে সে মারা যায়।
মৌলভীবাজারের কমলগঞ্জের আদমপুর বাজারসংলগ্ন গ্রামীণ ব্যাংকের শাখা অফিসের সামনে সকালে একটি গাছের সঙ্গে ধাক্কা লেগে একটি মোটরসাইকেলের তিন আরোহী ছিটকে রাস্তায় পড়ে যায়। এতে ঘটনাস্থলেই মারা যায় সিলেট মদনমোহন কলেজের দ্বাদশ শ্রেণির ছাত্র মো. এহসাম উদ্দীন (১৭)। গাজীপুরের কালীগঞ্জ-টঙ্গী-ঘোড়াশাল বাইপাস সড়কে বিকেলে একটি গাড়ি নিয়ন্ত্রণ হারিয়ে খাদে পড়ে গেলে মো. শাকিল বাগমার (২৫) নামের এক যুবক নিহত হন।
জামালপুরের সরিষাবাড়ীতে গতকাল রাধানগর এলাকায় ট্রাক-অটোরিকশার মুখোমুখি সংঘর্ষে অটোরিকশার যাত্রী ফকির আলী (৬০) ঘটনাস্থলেই নিহত হন।
নওগাঁ সদর উপজেলায় সকালে মোটরসাইকেল থেকে ছিটকে পড়ে ট্রাকের চাপায় শেলি আখতার (৪০) নামের এক নারী নিহত হয়েছেন। ছেলে শাকিবের সঙ্গে মোটরসাইকেলে করে নওগাঁ শহরে যাওয়ার পথে চণ্ডীপুর সেতুর কাছে ভাঙা রাস্তায় ঝাঁকুনিতে তিনি ছিটকে পড়ে যান। এ সময় বিপরীত দিক থেকে আসা দ্রুতগতির একটি ট্রাক তাঁকে চাপা দিলে ঘটনাস্থলেই তাঁর মৃত্যু হয়।
চুয়াডাঙ্গা সদর উপজেলার বেগমপুর ইউনিয়নের আকন্দবাড়িয়ায় সকালে যাত্রীবাহী বাসের ধাক্কায় পাওয়ারটিলার আরোহী স্কুলছাত্র সুমন হোসেন (১৬) নিহত হয়। শেরপুরের শ্রীবরদী উপজেলার চিথলিয়ায় সকালে ট্রাকের চাকায় পিষ্ট হয়ে মো. ফজলুর রহমান (৬৫) নামের এক ব্যক্তি ঘটনাস্থলেই মারা যান। তাঁর বাড়ি চিথলিয়া গ্রামে।
এ ছাড়া গত রোববার বিকেলে নওগাঁর রানীনগর উপজেলার চৌমহনী বাজারে সড়ক দুর্ঘটনায় মারুফ (৫) নামের এক শিশু নিহত হয়েছে। নিহত মারুফ গোবিন্দপুর ইউনিয়নের চান্দাইল গ্রামের জাহাঙ্গীর হোসেনের ছেলে। রাতে এক সড়ক দুর্ঘটনায় মহিদুল (৩৫) নামের এক ব্যক্তি নিহত হন। 
