
যশোরের ঝিকরগাছা উপজেলার একটি খেত থেকে পরিত্যক্ত আটটি মর্টারশেল উদ্ধার করা হয়েছে। বৃহস্পতিবার সকাল ১০টার দিকে উপজেলার কৃষ্ণনগর গ্রামের কৃষক আজিজুর রহমানের খেত থেকে পুরোনো এসব মর্টারশেল উদ্ধার করা হয়।
কৃষক আজিজুর রহমান প্রথম আলোকে বলেন, খেতে ওল চাষ করার জন্য সকালে কয়েকজনকে নিয়ে খেতের একপাশে কোদাল দিয়ে বীজতলা তৈরি করছিলেন। মাটি খোঁড়ার সময় মর্টারশেলগুলো কোদালের সঙ্গে লেগে বেরিয়ে আসে। সঙ্গে সঙ্গে বিষয়টি স্থানীয় পুলিশকে জানানো হয়। পরে পুলিশ ঘটনাস্থলে গিয়ে মর্টারশেলগুলো উদ্ধার করে।
ঝিকরগাছা থানার ভারপ্রাপ্ত কর্মকর্তা (ওসি) আবু সালেহ মো. মাসুদ করিম বলেন, ‘বিশেষজ্ঞদের সঙ্গে কথা বলে আমরা জেনেছি যে এসব অনেক পুরোনো মর্টারশেল। মর্টারশেলগুলোতে মরিচা পড়েছে। ধারণা করা হচ্ছে, ১৯৭১ সালে স্বাধীনতাযুদ্ধের সময় এসব মর্টারশেল মাটির নিচে পুঁতে রাখা হয়েছিল। সেনাবাহিনীর একটি বিশেষজ্ঞ দলের পরীক্ষা-নিরীক্ষার পর এসব মর্টারশেল ধ্বংস করা হবে।’
 
