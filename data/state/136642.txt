
চট্টগ্রাম বিশ্ববিদ্যালয় ক্যাম্পাসে সব ছাত্র সংগঠনের সহাবস্থান নিশ্চিত করা, রাজনৈতিক কর্মকাণ্ডের ওপর নিষেধাজ্ঞা তুলে নেওয়াসহ ১১ দফা দাবিতে কাল রোববার থেকে লাগাতার ছাত্র ধর্মঘটের ডাক দিয়েছে ছাত্রদল। গতকাল শুক্রবার বিকেলে বিশ্ববিদ্যালয়ে কর্মরত সাংবাদিকদের ই-মেইলে পাঠানো এক বিবৃতিতে এ কর্মসূচি ঘোষণা করা হয়।বিবৃতিতে চট্টগ্রাম বিশ্ববিদ্যালয় শাখা ছাত্রদলের সভাপতি আমিনুল ইসলাম, সহসভাপতি নেছারুল হক ও সাধারণ সম্পাদক সাইফুদ্দিন সালামের নাম উল্লেখ করা হয়েছে। এতে বলা হয়, ৪ ও ৫ ফেব্রুয়ারি একই দাবিতে ধর্মঘট ডেকেছিলেন তাঁরা। কিন্তু দাবি পূরণ না হওয়ায় তাঁরা লাগাতার ছাত্র ধর্মঘটের ডাক দিতে বাধ্য হয়েছেন।বিশ্ববিদ্যালয় শাখা ছাত্রদলের সাধারণ সম্পাদক সাইফুদ্দিন সালাম ধর্মঘটের বিষয়টি প্রথম আলোকে নিশ্চিত করেছেন। তিনি বলেন, বিভিন্ন দাবি পূরণে ৪ ও ৫ ফেব্রুয়ারি ক্যাম্পাসে ধর্মঘটের ডাক দেওয়া হয়। কিন্তু বিশ্ববিদ্যালয় কর্তৃপক্ষ দাবি পূরণের বিষয়ে কোনো সিদ্ধান্ত নেয়নি। তাই দাবি আদায়ে লাগাতার ধর্মঘট ডাকা হয়েছে।ছাত্রদলের দাবির মধ্যে রয়েছে, বটতলী স্টেশন থেকে পুনরায় শাটল ট্রেন চালু করা, নিয়োগ-বাণিজ্য বন্ধ করা, সাধারণ শিক্ষার্থীদের ওপর ছাত্রলীগের নির্যাতন বন্ধ করা, শিক্ষক নিয়োগ দলীয় প্রভাবমুক্ত রাখা ইত্যাদি।ছাত্রদলের ধর্মঘটের বিষয়ে জানতে চাইলে, বিশ্ববিদ্যালয়ের প্রক্টর সিরাজ উদ দৌল্লাহ প্রথম আলোকে বলেন, কোনো দাবি-দাওয়ার বিষয়ে বিশ্ববিদ্যালয় কর্তৃপক্ষকে অবহিত না করে মিডিয়ার মাধ্যমে ধর্মঘট ডাকাটা অগ্রহণযোগ্য। তিনি শিক্ষার্থীদের নির্দ্বিধায় ক্যাম্পাসে যাওয়ার আহ্বান জানান।
