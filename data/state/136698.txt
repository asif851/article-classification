
ইন্টারনেটে ঢাকা আর্ট সামিটের কথা জেনে আবুধাবি থেকে উড়ে এসেছেন সেখানকার এক নাগরিক। আন্তর্জাতিক গণমাধ্যমগুলোতে বেশ গুরুত্বের সঙ্গে প্রকাশিত হয়েছে নয় দিনের এ শিল্প প্রদর্শনীর কথা। আট দিনে অনেক বিদেশি দর্শনার্থী ঘুরে দেখেছেন এ প্রদর্শনী। ঢাকার এ প্রদর্শনী ছিল তাঁদের কাছে বিস্ময়ের। ব্রাজিলের নাগরিক ফ্যাবিয়ানে ব্রান্ট সিলভার কাছে প্রদর্শনী নিয়ে জানতে চাইলে নিজের বিস্ময়ের কথা ভাগাভাগি করেন। 
গতকাল শুক্রবার শিল্পকলা একাডেমির জাতীয় চিত্রশালায় ছিল ঢাকা আর্ট সামিটের অষ্টম দিন। দর্শনার্থীদের পদচারণ একটি দিনের জন্যও থেমে থাকেনি সেখানে। আয়োজক সামদানি আর্ট ফাউন্ডেশনের সহপ্রতিষ্ঠাতা রাজিব সামদানি জানালেন, বাংলাদেশের শিল্পীদের কাজের সঙ্গে বহির্বিশ্বকে পরিচয় করিয়ে দেওয়া ও দেশের ব্র্যান্ডিং করার জন্য এ আয়োজনটি অনবদ্য। দেশের বহু শিল্পীর কাজ ইতিমধ্যে বিশ্বের বড় বড় সব গ্যালারিতে স্থান পেয়েছে। সামনে আরও হবে। বিশ্বের সব শিল্পী ও সমালোচকেরা এই আয়োজনকে নেটওয়ার্কিংয়ের একটি গুরুত্বপূর্ণ ক্ষেত্র হিসেবে দেখছেন। শিল্প সমালোচনা নিয়ে আলোচনা ‘ক্রিটিক্যাল রাইটিং অনসাম্বল’-এর শেষ দিনে গতকাল প্রধান আলোচক ছিলেন ভারতীয় শিল্পকলা তাত্ত্বিক ও কলাম্বিয়া বিশ্ববিদ্যালয়ের শিক্ষক গায়ত্রী চক্রবর্তী স্পিভাক। সন্ধ্যায় চিত্রশালা মিলনায়তনে রোহিঙ্গা ও ক্ষুদ্র জাতিসত্তার নিয়ে কথা বলেন তিনি। ব্যাখ্যা করেন, কোন প্রক্রিয়ায় রাষ্ট্র এই ধরনের জাতিগোষ্ঠীকে ভাষাহীন করে রাখে। সফলভাবে প্রদর্শনী শেষ করে কেমন লাগছে জানতে চাইলে এর প্রধান কিউরেটর ডায়না ক্যাম্পবেল বেটেনকোর্ট বলেন, ‘অসাধারণ। এতটা সাড়া আশা করিনি। মানুষের সাড়া আমাকে অভিভূত করেছে। এখানকার শিল্পীরাও অসাধারণ। তাঁদের কাজ বিশ্বমানের।’
আজ শেষ দিনআজ শনিবার শেষ হচ্ছে চারুকলার দ্বিবার্ষিক আন্তর্জাতিক এই প্রদর্শনী। প্রতিদিনের মতো আজও রয়েছে বেশ কিছু নিয়মিত আয়োজন। এ ছাড়া গতকাল থেকে শুরু হওয়া সিম্পোজিয়াম ‘দ্য সান ওয়াজ টার্ন’ রয়েছে আজও, চিত্রশালা মিলনায়তনে। প্রবেশমুখে পারফরমিং আর্ট ও বাউল গানের আসর থাকবে সকাল ১০টা ও বেলা ১টা ৩০ মিনিটে। এ ছাড়া বিকেল সাড়ে ৪টা থেকে থাকবে স্বল্পদৈর্ঘ্য চলচ্চিত্র প্রদর্শনী। উল্লেখ্য, বিগত বছরগুলোতে এ প্রদর্শনী ছিল চার দিনের। এ বছর প্রথমবারের মতো একে নয় দিনে বর্ধিত করা হয়।
