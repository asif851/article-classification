
একেবারে শেষ সময়ে বাংলাদেশ ব্যাংকের অফিসার (জেনারেল) পদে দুই হাজার পরীক্ষার্থীর আসন বদল করা হলো। আগামীকাল শুক্রবার সকাল ১০টা থেকে বেলা ১১টা পর্যন্ত এই পরীক্ষা অনুষ্ঠিত হবে। বাংলাদেশ ব্যাংক আজ বৃহস্পতিবার শেষ সময়ে এসে কেন্দ্র বদলের এ সিদ্ধান্ত নেয়।২০২৪১৯ থেকে ২০৬০১৯ রোল পর্যন্ত পরীক্ষার্থীদের মধ্যে দুই হাজার পরীক্ষার্থীর আসন পরিবর্তন করা হয়েছে।
বাংলাদেশ ব্যাংকের মহাব্যবস্থাপক মোশাররফ হোসেন খান প্রথম আলোকে বলেন, আগামীকাল অনুষ্ঠিত হতে যাওয়া এ পরীক্ষায় আগারগাঁওয়ের শেরেবাংলা নগর সরকারি বালক উচ্চবিদ্যালয় কেন্দ্রের দুই হাজার পরীক্ষার্থীর আসন পরিবর্তন করা হয়েছে। তাঁদের পরীক্ষা অন্য তিন কেন্দ্রে নেওয়া হবে। শেষ সময়ে এসে কিছু জটিলতার কারণে এ সিদ্ধান্ত নেওয়া হয়েছে।
ব্যাংকার্স সিলেকশন কমিটির সদস্যসচিব আরও জানান, আগারগাঁও আদর্শ উচ্চবিদ্যালয় কেন্দ্রে ২০২৪১৯ থেকে ২০৩৯৮৮ রোলের মোট ৮৫০ পরীক্ষার্থীর পরীক্ষা হবে। লায়ন্স অগ্রগতি শিক্ষা নিকেতন উচ্চবিদ্যালয় কেন্দ্রে ২০৩৯৯০ থেকে ২০৪৯৮৫ রোল পর্যন্ত ৫৫০ জনের পরীক্ষা হবে। এ ছাড়া ২০৪৯৮৭ থেকে ২০৬০১৯ রোল পর্যন্ত ৬০০ প্রার্থীর নিয়োগ পরীক্ষা পশ্চিম কাফরুলের হালিম ফাউন্ডেশন মডেল হাইস্কুলে অনুষ্ঠিত হবে।
বাংলাদেশ ব্যাংক সূত্র জানায়, আগামীকালের নিয়োগ পরীক্ষা এমসিকিউ ধরনের হবে। ৩০০ পদের এই পরীক্ষায় ১ লাখ ৩৪ হাজার পরীক্ষার্থী অংশ নেবেন।
