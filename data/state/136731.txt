
নির্বাহী ম্যাজিস্ট্রেটকে ঘুষ দেওয়ার চেষ্টা করার অপরাধে শহীদ হোসেন নামের এক ব্যক্তিকে তিন মাসের কারাদণ্ড দিয়েছেন ভ্রাম্যমাণ আদালত। গতকাল সোমবার বিকেলে ঢাকা জেলা প্রশাসনের কার্যালয়ে এ ঘটনা ঘটে।
ঢাকা জেলা প্রশাসন সূত্র জানায়, গতকাল বেলা তিনটায় অর্পিত সম্পত্তি শাখার সহকারী কমিশনার দীপ্তিময়ী জামানকে একটি মামলার সিদ্ধান্ত বেআইনিভাবে পরিবর্তনের দাবি জানান মাদারটেকের বাসিন্দা শহীদ হোসেন। বিনিময়ে দীপ্তিময়ীকে ২০ হাজার টাকা ঘুষ দেওয়া চেষ্টা করা হয়। এ সময় তাঁকে টাকাসহ হাতেনাতে আটক করা হয়। পরে অভিযুক্ত শহীদ হোসেনকে মোবাইল কোর্ট আইন, ২০০৯–এর ৭(২) ধারার বিধান মোতাবেক দণ্ডবিধি ১৮৬০ অনুযায়ী দোষী সাব্যস্ত করে তিন মাসের কারাদণ্ড প্রদান করা হয়।
দীপ্তিময়ী জামান প্রথম আলোকে বলেন, জব্দকৃত ২০ হাজার টাকা সরকারের অনুকূলে বাজেয়াপ্ত করা হয়। শহীদ হোসেনকে ঢাকা কেন্দ্রীয় কারাগারে পাঠানো হয়েছে।
