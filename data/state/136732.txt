
রাজধানীতে গতকাল বুধবার আয়োজিত এক সেমিনারে বক্তারা মাদক নিয়ন্ত্রণ অধিদপ্তরকে একটি দক্ষ বাহিনী হিসেবে গড়ে তোলার ওপর গুরুত্বারোপ করেছেন। এর সঙ্গে তাঁরা জোর দিয়েছেন তরুণ প্রজন্মকে সচেতন করে তোলার প্রতি, যে কাজটি করতে পারেন বাবা-মা ও শিক্ষকেরা। বক্তাদের অভিমত, এভাবে যৌথ প্রচেষ্টা জোরদার করা গেলেই কেবল সমাজকে মাদকের ভয়াল ছোবল থেকে রক্ষা করা সম্ভব হবে।মাদকদ্রব্যের অপব্যবহার ও অবৈধ পাচারবিরোধী আন্তর্জাতিক দিবস উপলক্ষে রাজধানীর বিয়াম ল্যাবরেটরি স্কুল মিলনায়তনে মাদকদ্রব্য নিরোধ সংস্থা ‘মানস’ এ সেমিনারের আয়োজন করে।মাদকবিরোধী প্রচারণা এবং মাদকবিরোধী সংবাদ পরিবেশনে বিশেষ ভূমিকা রাখার জন্য অনুষ্ঠানে প্রথম আলোকে ‘মানস পদক-২০১৩’ দেওয়া হয়। প্রথম আলোর সহযোগী সম্পাদক আব্দুল কাইয়ুম প্রধান অতিথি তথ্যমন্ত্রী হাসানুল হক ইনুর কাছ থেকে এই পদক গ্রহণ করেন।সেমিনারে প্রধান অতিথি হাসানুল হক ইনু বলেন, ‘একমাত্র প্রশাসন চাইলেই মাদকের সহজলভ্যতা কমানো সম্ভব।’ তিনি বলেন, মাঠ পর্যায়ে মাদক নিয়ন্ত্রণ অধিদপ্তরের কোনো নিয়ন্ত্রণ না থাকায় মাদকের বিক্রয় ও ব্যবহার প্রতিরোধে সংস্থাটি কার্যকর ভূমিকা রাখতে পারছে না।নারী ও শিশুবিষয়ক প্রতিমন্ত্রী মেহের আফরোজ বলেন, ‘একটি বিদেশি সংস্থার রিপোর্ট মতে পিতা-মাতাই পারেন সন্তানকে মাদকের গ্রাস থেকে রক্ষা করতে। কাজেই পিতা-মাতাকে শত কাজের মাঝেও দিনের একটি নির্দিষ্ট সময় সন্তানের জন্য বরাদ্দ রেখে তাদের সঙ্গে বন্ধুর মতো ব্যবহার করতে হবে।’মানসের প্রতিষ্ঠাতা সভাপতি অধ্যাপক অরূপ রতন চৌধুরী অনুষ্ঠানে মূল প্রবন্ধ উপস্থাপনের পাশাপাশি সভাপতিত্ব করেন। আরও বক্তব্য দেন বিয়াম ফাউন্ডেশনের মহাপরিচালক মো. ফজলুল হক এবং বিয়াম মডেল স্কুল অ্যান্ড কলেজের অধ্যক্ষ সাইফুল্লাহ আল মর্তুজা।
