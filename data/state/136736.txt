
মিয়ানমারে সংখ্যালঘু রোহিঙ্গাদের রক্ষায় বিশ্বসম্প্রদায়কে এগিয়ে আসার আহ্বান জানিয়েছে বাংলাদেশ বুড্ডিস্ট ফেডারেশন। মিয়ানমার সরকার ও জনগণকে অহিংস পথে সমস্যা সমাধানের উদাত্ত আহ্বান জানিয়েছে সংগঠনটি।
আজ রোববার দুপুরে রাজধানীর সেগুনবাগিচায় ঢাকা রিপোর্টার্স ইউনিটিতে আয়োজিত এক সংবাদ সম্মেলনে সংগঠনটি এ আহ্বান জানায়।বাংলাদেশ বুড্ডিস্ট ফেডারেশনের সাধারণ সম্পাদক অশোক বড়ুয়া লিখিত বক্তব্যে বলেন, ‘মিয়ানমারে ধর্মীয় সংখ্যালঘু রোহিঙ্গাদের চরম নির্যাতন, খুনসহ নৃশংস ঘটনা গণমাধ্যমসহ বিভিন্ন মাধ্যমে জানতে পেরেছি। আমরা বৌদ্ধ সম্প্রদায় এর তীব্র প্রতিবাদ জানাচ্ছি। আমরা মনে করি, এই নিষ্ঠুর ঘৃণ্য কর্মকাণ্ড কোনো ধর্মের বিরুদ্ধে নয়, মানবতা ও মনুষ্যত্বের বিরুদ্ধে।’ বক্তব্যে বলা হয়, ‘বৌদ্ধ এবং বিবেকবান মানুষ হিসেবে যেকোনো পরিস্থিতিতে এ ধরনের নৃশংসতা ও বর্বরতাকে তীব্র ঘৃণা করি, প্রতিবাদ জানাই এবং অবিলম্বে এর নিরসন চাই। নির্যাতিত রোহিঙ্গাদের প্রতি সমবেদনা জানিয়ে তাদের রক্ষার্থে বিশ্বসম্প্রদায়কে এগিয়ে আসার আহ্বান জানাচ্ছি।’লিখিত বক্তব্যে অশোক বড়ুয়া আরও বলেন, ‘মিয়ানমারের এ দুর্বিষহ ঘটনাকে ঘিরে স্বার্থান্বেষী মহল সামাজিক যোগাযোগমাধ্যমে সাধারণ মানুষকে বিভ্রান্ত করার অপচেষ্টায় লিপ্ত রয়েছে। ভিন্ন দৃশ্যপটকে রোহিঙ্গা বা মুসলিম নির্যাতন বলে উসকানিমূলক প্রচারণার মাধ্যমে দেশের সম্প্রীতি বিনষ্ট করার চেষ্টা চালাচ্ছে। এ পরিস্থিতিতে দেশের নিরীহ বৌদ্ধ ভিক্ষু সংঘসহ শান্তিপ্রিয় বৌদ্ধ জনগণ নিরাপত্তাহীনতা ও শঙ্কায় ভুগছে।’ তিনি বলেন, সরকার বৌদ্ধ নাগরিকদের নিরাপত্তার আশ্বাসসহ ধর্মীয় প্রতিষ্ঠানগুলোতে দ্রুত ব্যবস্থা গ্রহণ করেছে। এ জন্য তিনি সংশ্লিষ্ট সবার প্রতি ধন্যবাদ ও কৃতজ্ঞতা জানান এবং দেশে সাম্প্রদায়িক সম্প্রীতি রাখার স্বার্থে সব ধরনের উসকানিমূলক প্রচারণা বন্ধে সবাইকে দায়িত্বশীল ভূমিকা পালনের আহ্বান জানান।সংবাদ সম্মেলনে আরও উপস্থিত ছিলেন বাংলাদেশ বুড্ডিস্ট ফেডারেশনের সভাপতি অসীম রঞ্জন বড়ুয়া, বৌদ্ধধর্মীয় কল্যাণ ট্রাস্টের সহসভাপতি সুপ্ত ভূষণ বড়ুয়া, বাড্ডা আন্তর্জাতিক বৌদ্ধবিহারের অধ্যক্ষ ধর্মমিত্র মহাথেরো প্রমুখ।
