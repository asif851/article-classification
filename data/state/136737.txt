

স্কুলের ছাত্রদের গড়া মানবসেতুতে হাঁটার প্রতিবাদে চাঁদপুরের হাইমচর উপজেলা পরিষদের চেয়ারম্যান ও উপজেলা আওয়ামী লীগের সাধারণ সম্পাদক মো. নূর হোসেন পাটওয়ারীর বিরুদ্ধে আজ বৃহস্পতিবার ঝাড়ু মিছিল বের করে আওয়ামী লীগের বিক্ষুব্ধ একটি পক্ষ। এতে হামলা চালায় চেয়ারম্যান সমর্থকেরা। ওই সময় দুই পক্ষের সংঘর্ষে পাঁচজন আহত হয়।
উপজেলা পরিষদের চেয়ারম্যানের বিরুদ্ধে আজ বেলা ১১টায় শুরু হওয়া ঝাড়ু মিছিলে নেতৃত্ব দেন উপজেলা পরিষদের সাবেক চেয়ারম্যান শাহজাহান পেদা। এ সময় বর্তমান চেয়ারম্যান-সমর্থিত লোকজন মিছিলে হামলা চালায়। এতে উপজেলা সদর আলগী বাজার এলাকায় বেশ কিছু সময় ধরে উত্তেজনা দেখা যায়। উপজেলা আওয়ামী লীগ কার্যালয়ে ইটপাটকেল নিক্ষেপ করা হয়। এই ঘটনায় আহত হয় পাঁচজন। তাদের স্থানীয়ভাবে চিকিৎসা দেওয়া হয়।
হাইমচর থানার ভারপ্রাপ্ত কর্মকর্তা (ওসি) সৈয়দ মাহবুবুর রহমান বলেন, পুলিশ গিয়ে পরিস্থিতি নিয়ন্ত্রণে আনে। তবে কাউকে আটক করা হয়নি।
প্রত্যক্ষদর্শী ব্যক্তিরা জানান, হাইমচর উপজেলার নীলকমল ওছমানিয়া উচ্চবিদ্যালয়ে গত ৩০ জানুয়ারি অনুষ্ঠিত বার্ষিক ক্রীড়া অনুষ্ঠানে উপজেলা পরিষদের চেয়ারম্যান স্কুলশিক্ষার্থীদের তৈরি মানবসেতুর ওপর দিয়ে হাঁটেন। এ ঘটনায় দেশব্যাপী সমালোচনার ঝড় উঠেছে।
