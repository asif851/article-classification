
যশোরের শার্শা উপজেলা থেকে ৩৩ লাখ ৫০ হাজার হুন্ডির টাকা উদ্ধার করা হয়েছে। আজ মঙ্গলবার বিকেলে উপজেলার শ্যামলাগাছি এলাকায় যশোর-বেনাপোল মহাসড়কে পুলিশ অভিযান চালিয়ে একটি ইজিবাইকে থেকে হুন্ডির ওই টাকাসহ চার ব্যক্তিকে গ্রেপ্তার করে।গ্রেপ্তার ব্যক্তিরা হলেন, নড়াইলের কালিয়া উপজেলার নড়াগাতি থানার পানিপাড়া গ্রামের মোহাম্মাদ শেখের ছেলে আনিছ শেখ (২৬), হাসিয়াল গ্রামের লুৎফর ফকিরের ছেলে জীবন ফকির (২১), একই গ্রামের আবু বক্কারের ছেলে এনামুল শেখ (৩০) এবং জয়নগর গ্রামের আলম শিকদারের ছেলে রিয়াদ শিকদার (১৯)।
পুলিশ জানায়, মঙ্গলবার বিকেল সাড়ে পাঁচটার দিকে বেনাপোল থেকে ছেড়ে আসা একটি ইজিবাইক যশোর-বেনাপোল মহাসড়ক দিয়ে যশোরের দিকে যাচ্ছিল। ইজিবাইকে চারজন যাত্রী ছিলেন। ইজিবাইকটি শার্শা উপজেলার শ্যামলাগাছি এলাকায় পৌঁছালে শার্শা থানা-পুলিশ যানটি থামায়। এ সময় পুলিশ ইজিবাইকের চার যাত্রীর দেহ তল্লাশি করে। একপর্যায়ে তাঁদের কাছ থেকে ৩৩ লাখ ৫০ হাজার টাকা উদ্ধার করে।
শার্শা থানার ভারপ্রাপ্ত কর্মকর্তা (ওসি) এম মশিউর রহমান বলেন, গোপন সংবাদের ভিত্তিতে ওই অভিযান চালানো হয়। ওই টাকা হুন্ডির। ভারত থেকে হুন্ডির ওই টাকা দেশে আনা হয়েছে। এ ব্যাপারে মামলা হয়েছে। গ্রেপ্তার করা চার ব্যক্তিকে কাল আদালতে হাজির করা হবে। আদালতের আদেশ মোতাবেক উদ্ধার করা ওই টাকা বাংলাদেশ ব্যাংকের ট্রেজারিতে জমা দেওয়া হবে।
