
র‌্যাব-১১-এর সাবেক অধিনায়ক লে. কর্নেল তারেক সাঈদকে মোহাম্মাদকে পঞ্চম দফায় পাঁচ দিনের রিমান্ডে নেওয়া হয়েছে।চতুর্থ দফার রিমান্ড শেষে আজ সোমবার বিকেল সোয়া পাঁচটার দিকে নারায়ণগঞ্জের জ্যেষ্ঠ বিচারিক হাকিম চাঁদনি রূপমের আদালতে তারেক সাঈদকে হাজির করা হয়।এ সময় মামলার তদন্তকারী কর্মকর্তা মামুনুর রশিদ মণ্ডল অ্যাডভোকেট চন্দন সরকার ও তাঁর গাড়িচালককে হত্যা মামলায় তারেক সাঈদকে আবারও সাত দিনের রিমান্ডে নেওয়ার আবেদন জানান। রিমান্ড আবেদনের শুনানি শেষে আদালত পাঁচ দিনের রিমান্ড মঞ্জুর করেন। এ নিয়ে তাঁকে পঞ্চম দফায় রিমান্ডে নেওয়া হলো।গত ২৭ এপ্রিল নারায়ণগঞ্জ সিটি করপোরেশনের কাউন্সিলর নজরুল ইসলাম, আইনজীবী চন্দন কুমার সরকারসহ সাতজনকে অপহরণ ও পরে হত্যা করা হয়। এ ঘটনায় র‌্যাবের সাবেক কর্মকর্তা মেজর (অব.) আরিফ হোসেন ও লে. কমান্ডার এম এম রানা স্বীকারোক্তিমূলক জবানবন্দি দিয়েছেন। তাঁরা বর্তমানে কারাগারে রয়েছেন।
