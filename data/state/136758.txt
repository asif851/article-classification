
চাঁদপুর জেলা আওয়ামী লীগ কার্যালয়ে আজ বৃহস্পতিবার ভোরে দুর্বৃত্তরা অগ্নিসংযোগ করেছে। এতে কার্যালয়ে থাকা দুটি চেয়ার ও বঙ্গবন্ধু শেখ মুজিবুর রহমানের ছবিসংবলিত একটি পোস্টার পুড়ে যায়।
চাঁদপুর মডেল থানার ভারপ্রাপ্ত কর্মকর্তা (ওসি) আবদুল কাইয়ুমের ভাষ্য, দুর্বৃত্তরা দরজার ফাঁক দিয়ে আগুন দেয়। এ ঘটনায় জড়িত সন্দেহে একজনকে আটক করা হয়েছে। এ ব্যাপারে মামলার প্রস্তুতি চলছে।
ওসি আবদুল কাইয়ুম আরও বলেন, শহরের চাঁদপুর-কুমিল্লা সড়কের জেলা জজের বাসভবনের সামনেই জেলা আওয়ামী লীগ কার্যালয়ে দুর্বৃত্তরা আগুন ধরিয়ে দেয়। পুলিশ যাওয়ার আগেই স্থানীয়রা পানি দিয়ে আগুন নিভিয়ে ফেলে। জেলা আওয়ামী লীগ, যুবলীগ ও অঙ্গসংগঠনের নেতা-কর্মীরা ঘটনাস্থলে যান।
