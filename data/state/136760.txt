
বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বলেছেন, ২০১৮ সালের ডিসেম্বর মাসের মধ্যে দেশের প্রতিটি গ্রাম বিদ্যুতায়িত হবে। উন্নয়নের ধারা অব্যাহত রাখতে এবং কাঙ্ক্ষিত উন্নত দেশ গড়তে আওয়ামী লীগকে আবারও ক্ষমতায় আনতে হবে।
রোববার দুপুরে নওগাঁর পোরশা উপজেলার ছয়টি ইউনিয়নের বিভিন্ন গ্রামে নতুন বিদ্যুৎ-সংযোগ কার্যক্রমের উদ্বোধনী অনুষ্ঠানে প্রধান অতিথির বক্তব্যে নসরুল হামিদ এ কথা বলেন। সুইচ টিপে উপজেলার ৫ হাজার ৮৯১ জন গ্রাহকের নতুন বিদ্যুৎ-সংযোগ উদ্বোধন করেন প্রতিমন্ত্রী। পোরশা উপজেলা আওয়ামী লীগের আয়োজনে উপজেলার কালিনগর-কাতিপুর উচ্চবিদ্যালয় মাঠে এ উপলক্ষে অনুষ্ঠিত সমাবেশেও যোগ দেন তিনি।
নসরুল হামিদ বলেন, ‘উন্নয়নের ধারা অব্যাহত রাখতে দেশে আওয়ামী লীগের কোনো বিকল্প নেই। প্রধানমন্ত্রী শেখ হাসিনার সুযোগ্য নেতৃত্বে স্বল্প উন্নত থেকে উন্নয়নশীল দেশে উন্নীত হয়েছি। দেশে উন্নয়নের ধারা অব্যাহত রাখতে এবং ২০৪১ সালের মধ্যে কাঙ্ক্ষিত উন্নত দেশ গড়তে আওয়ামী লীগকে আবারও ক্ষমতায় আনতে হবে। জনগণকে সেই সুযোগটা আওয়ামী লীগকে দিতে হবে।’
আওয়ামী লীগের প্রতি জনগণের সমর্থন আদায়ে দলের নেতা-কর্মীদের নিরলসভাবে কাজ করার আহ্বান জানান বিদ্যুৎ প্রতিমন্ত্রী। তিনি বলেন, ‘আগামী ৩০ জুনের মধ্যে দেশের প্রতিটি শিক্ষাপ্রতিষ্ঠান বিদ্যুতায়িত করার সিদ্ধান্ত নিয়েছে সরকার। আর ২০১৮ সালের ডিসেম্বর মাসের মধ্যে দেশের প্রতিটি গ্রামে বিদ্যুৎ সরবরাহ নিশ্চিত করা হবে।’
নওগাঁ পল্লী বিদ্যুৎ সমিতি-২ সূত্রে জানা যায়, উপজেলার ছয়টি ইউনিয়নের বিভিন্ন গ্রামে মোট ৫ হাজার ৮৯১ জন গ্রাহকের মধ্যে বিদ্যুৎ-সংযোগের উদ্বোধন করা হয়।
নওগাঁর বিভিন্ন উপজেলায় আমের ব্যাপক উৎপাদনের কথা উল্লেখ করে নসরুল হামিদ বলেন, এই এলাকায় আমের প্রক্রিয়াজাতকরণে প্রয়োজনীয় শিল্প-কারখানা গড়ে তুলতে বিদ্যুৎ ও গ্যাস সরবরাহ নিশ্চিত করা হবে।
উপজেলা আওয়ামী লীগ আয়োজিত সমাবেশে সভাপতিত্ব করেন পোরশা উপজেলা আওয়ামী লীগের সভাপতি ও উপজেলা পরিষদের চেয়ারম্যান আনোয়ারুল ইসলাম। বক্তব্য দেন জাতীয় সংসদের হুইপ ও নওগাঁ-২ আসনের সাংসদ শহিদুজ্জামান সরকার, নওগাঁ-১ আসনের সাংসদ সাধন চন্দ্র মজুমদার, নওগাঁ-৩ আসনের সাংসদ ছলিম উদ্দিন তরফদার প্রমুখ।
এ সময় আরও উপস্থিত ছিলেন নওগাঁর জেলা প্রশাসক মিজানুর রহমান, পুলিশ সুপার ইকবাল হোসেনসহ সরকারি বিভিন্ন দপ্তরের কর্মকর্তা এবং আওয়ামী লীগ ও এর অঙ্গসংগঠনের নেতা-কর্মীরা উপস্থিত ছিলেন।
