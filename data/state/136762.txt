
মানবতাবিরোধী অপরাধের অভিযোগে জাতীয় পার্টির নেতা আবদুল জব্বারের বিরুদ্ধে দায়ের করা মামলার রায় ঘোষণার পর মিছিল করেছে গণজাগরণ মঞ্চ।গতকাল মঙ্গলবার নগরের চেরাগি পাহাড় চত্বর থেকে মিছিল বের করা হয়। চট্টগ্রামের গণজাগরণ মঞ্চের সদস্যসচিব চন্দন দাশ মিছিলে নেতৃত্ব দেন।মিছিলটি বিভিন্ন সড়ক প্রদক্ষিণ করে আবার চেরাগি চত্বরে এসে শেষ হয়। এ সময় সংক্ষিপ্ত সমাবেশে বক্তারা বলেন, বয়স বিবেচনায় নিয়ে আবদুল জব্বারকে আমৃত্যু কারাদণ্ডের রায় দেওয়া হয়েছে। এই অপরাধীর মৃত্যুদণ্ড হওয়া উচিত ছিল।মিছিলে উদীচী চট্টগ্রাম জেলা সংসদের সহসভাপতি সুনীল ধর, সাম্প্রদায়িকতাবিরোধী তরুণ উদ্যোগের যুগ্ম আহ্বায়ক রুবেল দাশ, জেলা ছাত্র ইউনিয়নের সভাপতি শিমুল বৈষ্ণব, জেলা ছাত্রফ্রণ্টের সাধারণ সম্পাদক পার্থপ্রতীম নন্দী প্রমুখ অংশ নেন।
