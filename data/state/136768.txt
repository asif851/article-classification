
এক মাসের অবকাশ শেষে আবারও খুলেছে সারা দেশের নিম্ন আদালত। আজ রোববার দিনের শুরু থেকেই আইনজীবী, বিচারপ্রার্থীদের পদচারণে আদালত আগের চেহারায় ফিরে গেছে।ঢাকার মহানগর দায়রা জজ আদালতের সেরেস্তাদার মো. জালাল হোসেন প্রথম আলোকে বলেন, ‘এক মাসের ছুটি শেষে আজ আবারও আদালত খুলেছে। আমাদের কার্যক্রমও শুরু হয়েছে।’সরেজমিনে দেখা গেছে, ঢাকার মহানগর দায়রা জজ, ঢাকার জেলা জজের অধীনে সব আদালত তাঁর স্বাভাবিক কার্যক্রম শুরু করেছেন। এ ছাড়া সুপ্রিম কোর্টেও অবকাশ শেষে আজ কার্যক্রম শুরু হয়েছে। গত ১৭ ডিসেম্বর থেকে অবকাশকালীন ছুটিতে ছিলেন সুপ্রিম কোর্ট। আর সারা দেশের নিম্ন আদালত গত ২ ডিসেম্বর থেকে অবকাশকালীন ছুটিতে ছিলেন।সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম বলেন, ‘এক মাসের অবকাশ শেষে আজ সারা দেশের নিম্ন আদালতের কার্যক্রম শুরু হয়েছে। সুপ্রিম কোর্টেরও কার্যক্রম শুরু হয়েছে।’
ঢাকার প্রথম অতিরিক্ত মহানগর দায়রা জজ আদালতের পেশকার মো. নূর আলম প্রথম আলোকে বলেন, ‘এক মাসের ছুটি শেষে আমাদের আদালতের কার্যক্রম শুরু হয়েছে। বিচারপ্রার্থীরাও আদালতে এসেছেন। মামলার বিচারিক কার্যক্রমও শুরু হয়েছে।’
অবকাশকালীন সময়ে ঢাকার দ্রুত বিচার ট্রাইব্যুনাল, ঢাকার ১০টি বিশেষ জজ আদালত এবং ঢাকার মহানগর দায়রা জজ আদালতের অবকাশকালীন বেঞ্চ চালু ছিল। অন্যদিকে সুপ্রিম কোর্টেরও অবকাশকালীন বেঞ্চ ও চেম্বার জজ আদালত খোলা ছিল।
