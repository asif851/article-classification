
বনানীতে বিশ্ববিদ্যালয়ের দুই ছাত্রী ধর্ষণ মামলার তদন্ত প্রতিবেদন জমা দেওয়ার তারিখ নতুন করে ধার্য করেছেন আদালত। আগামী ১৯ জুন এই মামলার প্রতিবেদন দিতে বলেছেন ঢাকার মহানগর হাকিম এ এইচ এম তোয়াহা।
আজ সোমবার এই মামলার তদন্ত প্রতিবেদন জমা দেওয়ার দিন ধার্য ছিল। কিন্তু প্রতিবেদন না আসায় আদালত আবারও এই দিন ঠিক করেন।
আদালত সূত্র বলছে, এই মামলায় গ্রেপ্তার হওয়া শাফাত আহমেদসহ পাঁচ আসামিকে আদালতে আনা হয়।
বনানীতে দুই ছাত্রী ধর্ষণ মামলার অন্যতম আসামি আবদুল হালিম ওরফে নাঈম আশরাফকে ১৭ মে রাতে মুন্সিগঞ্জের লৌহজং থেকে গ্রেপ্তার করা হয়। গত বৃহস্পতিবার তিনি আদালতে ১৬৪ ধারায় স্বীকারোক্তিমূলক জবানবন্দি দেন। ঢাকার মহানগর হাকিম সত্যব্রত শিকদার হালিম তাঁর জবানবন্দি রেকর্ড করেন। এরপর তাঁকে কারাগারে পাঠানোর আদেশ দেন।
এর আগে এ মামলার প্রধান আসামি শাফাত আহমেদ ও সাদমান সাকিফকে ১১ মে সিলেট থেকে গ্রেপ্তার করা হয়। ১৫ মে ঢাকা থেকে গ্রেপ্তার হন মামলার ৪ ও ৫ নম্বর আসামি শাফাতের গাড়িচালক বিল্লাল ও দেহরক্ষী রহমত আলী।
গত ২৮ মার্চ রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকার হন—এ অভিযোগে ৬ মে বনানী থানায় এক ছাত্রী মামলা করেন। আদালতে দেওয়া জবানবন্দিতে দুই ছাত্রী জানান, গত ২৮ মার্চ বনানীর রেইনট্রি হোটেলে জন্মদিনের অনুষ্ঠানে দাওয়াত দিয়ে তাঁদের নেওয়া হয়। সেখানে ধর্ষণের শিকার হন তাঁরা।
