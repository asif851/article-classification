
বৈদেশিক বিনিয়োগ বাড়লেও দেশীয় বিনিয়োগের পরিমাণ বাড়ছে না বলে জানিয়েছেন অর্থমন্ত্রী আবুল মাল আবদুল মুহিত। না বাড়ার কারণ হিসেবে তিনি দেশের অনিশ্চয়তাকে দায়ী করেছেন। তবে এটি রাজনৈতিক অনিশ্চয়তা কি না, তা ব্যাখ্যা করেননি।আজ বৃহস্পতিবার সচিবালয়ে বাংলাদেশ জুট গুডস অ্যাসোসিয়েশনের সঙ্গে বৈঠক শেষে মন্ত্রী এ কথা বলেন। এ সময় দেশীয় বিনিয়োগকারীরা কিসের জন্য অপেক্ষা করছেন, সাংবাদিকদের এমন প্রশ্নের উত্তরে মন্ত্রী বলেন, ‘আমি জানি না।’বাংলাদেশ থেকে টাকা পাচার হচ্ছে কি না, জানতে চাইলে মন্ত্রী বলেন, এটা বের করা খুব কঠিন। আইনের কিছু ফাঁকফোকর ছিল। এগুলো শুদ্ধ করার ব্যবস্থা করছি।সকালে ইন্টারন্যাশনাল ফাইন্যান্স করপোরেশনের (আইএফসি) সঙ্গেও মন্ত্রীর আরেকটি বৈঠক অনুষ্ঠিত হয়। সেখানে কী আলোচনা হয়েছে, জানতে চাইলে মন্ত্রী বলেন, বাংলাদেশে বিদ্যুৎ, রেলওয়ে খাতে বেসরকারি বিনিয়োগ বাড়ার প্রতি আইএফসি জোর দিয়েছে। তারা বলেছে, রেলে কোনো বেসরকারি বিনিয়োগ নেই। অথচ স্থাবর সম্পত্তি আছে যথেষ্ট। এসব সম্পত্তি রক্ষা করার দায়িত্ব বেসরকারি খাতে ছাড়া যায়।
