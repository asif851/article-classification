
বাংলাদেশের জ্বালানি, যোগাযোগ, তৃণমূলের উন্নয়ন, শিক্ষা, কৃষি ও পয়োনিষ্কাশনে সহায়তার জন্য আগ্রহ প্রকাশ করেছে এশিয়ান উন্নয়ন ব্যাংক (এডিবি)।বাংলাদেশে সফররত এডিবির ভাইস প্রেসিডেন্ট ওয়েনচাই ঝাং আজ শনিবার বিকেলে প্রধানমন্ত্রী শেখ হাসিনার সঙ্গে সাক্ষাৎকালে এই আগ্রহের কথা জানান। প্রধানমন্ত্রীর প্রেস উইংয়ের পাঠানো এক বিজ্ঞপ্তিতে এ তথ্য জানানো হয়।বিজ্ঞপ্তিতে জানানো হয়, বিবিআইএন অর্থনৈতিক সহযোগিতার আওতায় বাংলাদেশ, ভারত, নেপাল এবং ভুটানের আন্তঃআঞ্চলিক পাওয়ার গ্রিডে সহায়তা করার কথা বলেছেন এডিবির ভাইস প্রেসিডেন্ট। এ সময় বিবিআইএন চুক্তির কথা উল্লেখ করে প্রতিবেশী দেশগুলোকে মংলা বন্দর ও নিকটবর্তী বিমানবন্দর ব্যবহারের অনুমতি দেওয়ার কথা বলেন প্রধানমন্ত্রী। বাংলাদেশ ভুটান ও নেপালে উৎপন্ন জলবিদ্যুৎ ব্যবহার করতে পারে বলেও মত প্রকাশ করেন শেখ হাসিনা।বাংলাদেশের কৃষি প্রক্রিয়াজাতকরণ শিল্পে সহায়তার পাশাপাশি আঞ্চলিক বাণিজ্য বৃদ্ধিতে ট্রান্সশিপমেন্ট ও ট্রানজিটির অবকাঠামোর জন্য সহায়তার ইচ্ছাও প্রকাশ করেছেন ওয়েনচাই ঝাং।প্রধানমন্ত্রীর নেতৃত্বের প্রশংসা করে ২০২১ সালের মধ্যে বাংলাদেশ মধ্য আয়ের এবং ২০৪১ সালের মধ্যে উন্নত দেশের লক্ষ্যমাত্রা অর্জন করবে বলেও আশা প্রকাশ করেছেন এডিবির ভাইস প্রেসিডেন্ট। বাংলাদেশের উন্নয়ন কর্মকাণ্ডে সব সময় সহায়তার জন্য এডিবির কথাও প্রধানমন্ত্রী উল্লেখ করেন।কৃষি জমি রক্ষায় গুচ্ছগ্রাম পরিকল্পনার ওপর গুরুত্বারোপ করে শেখ হাসিনা বলেন, তাঁর সরকার ধনী-গরীবের বৈষম্য কমাতে কাজ করছে। বেসরকারি উদ্যোক্তাদের বাংলাদেশের যেকোনো খাতে বিনিয়োগ করতে পারার কথা উল্লেখ করে তিনি বিশেষ অর্থনৈতিক অঞ্চলের কথাও বলেন।সাক্ষাৎকালে প্রধানমন্ত্রীর উপদেষ্টা গওহর রিজভী, মুখ্যসচিব আবুল কালাম আজাদ, প্রেস সচিব ইহসানুল করিম এবং অর্থনৈতিক সম্পর্ক বিভাগের সচিব মোহাম্মদ মেজবাহউদ্দিন উপস্থিত ছিলেন।
