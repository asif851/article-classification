
কোটা বাতিলে প্রধানমন্ত্রী শেখ হাসিনার দেওয়া ঘোষণা এ মাসের মধ্যে গেজেট আকারে প্রকাশের দাবি জানিয়েছে বাংলাদেশ সাধারণ ছাত্র অধিকার সংরক্ষণ। তা না হলে আগামী মাস থেকে আবার আন্দোলনে নামবেন বলে ঘোষণা দিয়েছেন কোটা সংস্কার আন্দোলনকারীরা।
আজ বৃহস্পতিবার ঢাকা বিশ্ববিদ্যালয়ে কেন্দ্রীয় গ্রন্থাগারের সামনে সংবাদ সম্মেলনে এই দাবি জানান তাঁরা।
কোটা সংস্কার আন্দোলনকারীদের অভিযোগ, ছাত্রদের হয়রানি করার জন্য অজ্ঞাতনামা হিসেবে পাঁচটি মামলা হয়েছে। এগুলোর প্রত্যাহার চান তাঁরা। যারা প্রকৃত অপরাধী, তাদের নামে মামলা দায়ের করার দাবি জানান তাঁরা।
কোটা সংস্কার আন্দোলনকারী এই সংগঠনের যুগ্ম আহ্বায়ক রাশেদ খান বলেন, ‘আমরাও চাই, প্রধানমন্ত্রীর বক্তব্য গেজেট আকারে প্রকাশ হোক। আমরা পড়ার টেবিলে ফিরে যেতে চাই। আমরা ১৭ ফেব্রুয়ারি থেকে কোটা সংস্কারের জন্য অহিংস আন্দোলন চালিয়ে যাচ্ছি। কিন্তু অল্প কিছু মিডিয়া আমাদের আন্দোলনকে বিতর্কিত করার চেষ্টা করছে।’
আন্দোলনকারীদের পক্ষ থেকে রাশেদ খান বলেন, কোটা আন্দোলন নিয়ে এর আগে একটি পত্রিকা মিথ্যা সংবাদ ছেপে প্রত্যাহার করতে বাধ্য হয়েছিল। ২০ এপ্রিল আরেকটি পত্রিকা কোটা সংস্কার আন্দোলনকারীদের বিরুদ্ধে আরও একটি মিথ্যা সংবাদ প্রচার করেছে। এটি বিকেলের মধ্যে প্রত্যাহার করা না হলে আইনি ব্যবস্থা নেবেন বলে জানান আন্দোলনকারীরা।
কোটা সংস্কার আন্দোলনকারীদের যুগ্ম আহ্বায়ক ফারুক খান, নুরুল হক, আহ্বায়ক হাসান আল মামুনের অভিযোগ, সম্প্রতি তৃতীয় বর্ষের এক শিক্ষার্থীকে ডিবি পুলিশ তুলে নিয়ে গিয়ে হুমকি দিয়েছে। এ ধরনের আর কোনো শিক্ষার্থীকে তুলে না নিয়ে যাওয়ার দাবি জানান তাঁরা। বলেন, এ রকম হলে ছাত্রসমাজ বসে থাকবে না।
