
অধস্তন আদালতের বিচারকদের চাকরির শৃঙ্খলাসংক্রান্ত বিধিমালার গেজেট না হওয়ায় আইন মন্ত্রণালয়ের দুই সচিবকে আগামী সোমবার আদালতে হাজির করতে অ্যাটর্নি জেনারেলকে বলেছেন আপিল বিভাগ।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের আট সদস্যের পূর্ণাঙ্গ বেঞ্চ আজ বৃহস্পতিবার এই সিদ্ধান্তের কথা জানান।
গেজেট প্রকাশের জন্য গত ২৪ নভেম্বর সরকারকে এক সপ্তাহ সময় দিয়েছিলেন আপিল বিভাগ।
১ ডিসেম্বর আরও এক সপ্তাহ সময় দেওয়া হয়।
এরই ধারাবাহিকতায় বিষয়টি আজ আদালতের কার্যতালিকায় আসে।
আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম।
পরে মাহবুবে আলম প্রথম আলোকে বলেন, আজ দুই সপ্তাহ সময় চেয়েছিলাম। গেজেট বিষয়ের সারসংক্ষেপ প্রধানমন্ত্রী হয়ে রাষ্ট্রপতির কাছে গেছে। বিষয়টি প্রক্রিয়াধীন রয়েছে। আগামী সোমবার দুই সচিবকে আদালতে হাজির করতে বলেছেন আপিল বিভাগ।
বিচার বিভাগ পৃথক্‌করণে মাসদার হোসেন মামলায় ১৯৯৯ সালের ২ ডিসেম্বর ১২ দফা নির্দেশনা দিয়ে রায় দেন আপিল বিভাগ।
রায়ের আলোকে নিম্ন আদালতের বিচারকদের চাকরির শৃঙ্খলাসংক্রান্ত বিধিমালা প্রণয়নের নির্দেশনা ছিল।
আপিল বিভাগের নির্দেশনার পর গত বছরের ৭ মে আইন মন্ত্রণালয় বিধিমালার একটি খসড়া তৈরি করে সুপ্রিম কোর্টে পাঠায়। ওই বিধিমালা সংশোধন করে দেন সুপ্রিম কোর্ট।
আরও পড়ুন: 
গেজেট প্রকাশে এক সপ্তাহ সময় পেল রাষ্ট্রপক্ষ
