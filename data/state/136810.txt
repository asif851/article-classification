
চাঁপাইনবাবগঞ্জ সদর উপজেলায় জমি নিয়ে বিরোধে জসিম উদ্দিন (৪০) নামের এক কৃষককে পিটিয়ে হত্যা করা হয়েছে। গতকাল বৃহস্পতিবার আদালত থেকে ফেরার পথে জসিমকে বাস থেকে নামিয়ে হত্যা করা হয়।
জসিম নাচোল উপজেলার ফতেপুর ইউনিয়নের উষির বেলডাঙ্গা গ্রামের আমির উদ্দিনের ছেলে। হত্যাকাণ্ডের ঘটনায় পুলিশ জসিমের স্ত্রীর ছোট বোন লাল বানু ও তাঁর স্বামী খায়রুল ইসলামকে গ্রেপ্তার করেছে।
নিহত জসিমের স্ত্রী বাতাসা বেগম ও স্বজনেরা জানান, উত্তরাধিকার সূত্রে পাওয়া জমি নিয়ে বাতাসা ও তাঁর বোন লাল বানুর মধ্যে বিরোধ চলছিল। জসিম গতকাল চাঁপাইনবাবগঞ্জের আদালত থেকে বাসে করে গ্রামের বাড়ি ফিরছিলেন। পথে সদর উপজেলার পলশা মিশনের সামনে চাঁপাইনবাবগঞ্জ-রহনপুর সড়কে খায়রুল ইসলাম লোকজন নিয়ে জসিমকে বাস থেকে জমিয়ে তাঁর দোকানে নিয়ে যান। সেখানে নাসিমকে বেঁধে পিটিয়ে হত্যা করেন।
ঘটনার সত্যতা নিশ্চিত করে সদর থানার ভারপ্রাপ্ত কর্মকর্তা (ওসি) জসিম উদ্দীন জানান, খবর পেয়ে পুলিশ ঘটনাস্থল থেকে লাশ উদ্ধার করে এবং ঘটনার সঙ্গে জড়িত খায়রুল ইসলাম ও তাঁর স্ত্রী লাল বানুকে গ্রেপ্তার করে।
