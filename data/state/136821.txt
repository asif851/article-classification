
পিরোজপুরের মঠবাড়িয়া উপজেলার বুখাইতলা হাতেমিয়া সরকারি প্রাথমিক বিদ্যালয়ের তৃতীয় শ্রেণির ছাত্রী ফাতিমা আক্তারকে (৯) ধর্ষণের পর হত্যার ঘটনায় জড়িত ব্যক্তিদের ফাঁসির দাবিতে মানববন্ধন কর্মসূচি পালিত হয়েছে। গতকাল রোববার উপজেলার নয়টি স্থানে একযোগে এ কর্মসূচি পালিত হয়। এতে শতাধিক শিক্ষাপ্রতিষ্ঠানের শিক্ষক, কয়েক হাজার শিক্ষার্থী ও বিভিন্ন শ্রেণি-পেশার মানুষ অংশ নেয়।সম্মিলিত শিক্ষক সমাজ ও শিক্ষার্থীবৃন্দ ব্যানারে আয়োজিত এ মানববন্ধনে উপজেলা সদর, তুষখালী, সাফা, মিরুখালী, গুলিসাখালী, সোনাখালী, সাপলেজা, বেতমোর ও বড়মাছুয়ায় এ কর্মসূচি পালিত হয়।উপজেলা সদরে মানববন্ধন শেষে কে এম লতিফ ইনস্টিটিউশনের প্রধান শিক্ষক মোস্তফা জামান খানের সভাপতিত্বে খুনিদের ফাঁসির দাবিতে সমাবেশ অনুষ্ঠিত হয়। এতে বক্তব্য দেন উপজেলা পরিষদের চেয়ারম্যান আশরাফুর রহমান, উপজেলা নির্বাহী কর্মকর্তা (ইউএনও) আহসান হাবিব, থানার ভারপ্রাপ্ত কর্মকর্তা (ওসি) নাসির উদ্দিন মল্লিক, প্রাথমিক শিক্ষক সমিতির সভাপতি জয়নাল আবেদীন, উপজেলা আওয়ামী লীগের সাংগঠনিক সম্পাদক আরিফ উল হক, নিহত ফাতিমার বাবা ফুল মিয়া প্রমুখ। মানববন্ধনে উপজেলা বিএনপির সাধারণ সম্পাক রুহুল আমিন, মানবাধিকার কমিশন পিরোজপুর জেলা শাখার সভাপতি জাহাঙ্গীর হোসেন পোদ্দার, বেসরকারি উন্নয়ন সংস্থা স্টেপস টুয়ার্ডস ডেভেলপমেন্ট, উদীচী শিল্পীগোষ্ঠী সংহতি জানায়।ওসি নাসির উদ্দিন মল্লিক জানান, হত্যার রহস্য উদ্ঘাটন ও খুনিদের গ্রেপ্তার করা হয়েছে। আসামিদের বিরুদ্ধে দ্রুত আদালতে অভিযোগপত্র দাখিল করা হবে।উপজেলার সাপলেজা ইউনিয়নের ফাতিমা বুখাইতলা বান্ধবপাড়া গ্রামে নানা বাড়িতে থেকে লেখাপড়া করত। ৫ অক্টোবর সকালে সে বাড়ি থেকে বের হয়ে নিখোঁজ হয়। পরদিন প্রতিবেশী শাহজাহান জমাদ্দারের বাগান থেকে শিশুটির লাশ উদ্ধার করা হয়। এ ঘটনায় পুলিশ নিহত ফাতিমার মামাতো ভাই মো. স্বপন (২০) ও তাঁর বন্ধু সুমন জমাদ্দারকে (১৮) গ্রেপ্তার করে।
