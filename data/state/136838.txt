
মানিকগঞ্জের সাটুরিয়া উপজেলায় বজ্রপাতে দুই ছাত্র এবং সিঙ্গাইর উপজেলায় তিনজন কৃষক নিহত হয়েছেন। আহত হয়েছেন পাঁচজন। আজ রোববার দুপুরে এ ঘটনা ঘটে।
নিহত ব্যক্তিরা হলেন সিঙ্গাইর উপজেলার বায়রা ইউনিয়নের জামালপুর মধ্যপাড়া গ্রামের আবদুল খালেকের ছেলে আবদুল বারেক (৪২), একই গ্রামের মৃত রওশন আলীর ছেলে আসলাম হোসেন (৪০) ও মৃত সমন আলীর ছেলে তাহের আলী (৩৮)। তাঁরা সবাই কৃষিকাজ করতেন।
সাটুরিয়ায় নিহত দুই ছাত্র হলো উপজেলার হরগজ ইউনিয়নের হরগজ চরপাড়া গ্রামের মনমোহন সরকারের ছেলে নিতাই সরকার (১৬) এবং একই গ্রামের প্রয়াত গণেশ সরকারের ছেলে জয়ন্ত সরকার (১২)। নিতাই স্থানীয় হরগজ শহীদ স্মৃতি উচ্চবিদ্যালয়ের নবম শ্রেণি এবং জয়ন্ত হরগজ চরপাড়া সরকারি প্রাথমিক বিদ্যালয়ের পঞ্চম শ্রেণির ছাত্র ছিল।
নিহত ব্যক্তিদের পরিবারের সদস্য এবং স্থানীয় ব্যক্তিদের সঙ্গে কথা বলে জানা গেছে, রোববার সকালে সিঙ্গাইরের বায়রা ইউনিয়নের চর জামালপুর গ্রামে বোরো ধান কাটতে যান ১০-১২ জন কৃষক। বেলা আড়াইটার দিকে বৃষ্টিপাত শুরু হলে তাঁরা বোরো খেতে সেচযন্ত্রের ঘরে আশ্রয় নেন। এ সময় ওই ঘরের ওপর বজ্রপাত হলে ঘটনাস্থলেই তাহের আলী নিহত হন। হাসপাতালে নেওয়ার পথে মারা যান বারেক এবং আসলাম। আহত হন একই গ্রামের কৃষক ইউনুস আলী, ফজলু মিয়া, আমের আলী, হোসেন আলী ও ইদ্রিস আলী।
বায়রা ইউনিয়ন পরিষদের (ইউপি) ৫ নম্বর ওয়ার্ডের সদস্য আক্কাস আলী বলেন, আহত ব্যক্তিদের মধ্যে ফজলু ও আমের আলীকে ঢাকা মেডিকেল কলেজ হাসপাতালে এবং অপর তিনজনকে মানিকগঞ্জ ২৫০ শয্যার সদর হাসপাতালে ভর্তি করা হয়েছে।
সাটুরিয়ায় নিহত দুই ছাত্রের পরিবার ও স্থানীয় সূত্রে জানা গেছে, রোববার বেলা তিনটার দিকে হরগজ চরপাড়া গ্রামে গুঁড়ি গুঁড়ি বৃষ্টির মধ্যে বাড়ির পাশে গরুর জন্য ঘাস কাটতে যায় দুই ছাত্র নিতাই ও জয়ন্ত। এ সময় বজ্রপাত হলে ঘটনাস্থলেই তারা নিহত হয়।
