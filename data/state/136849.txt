
প্রথম আলোকে দেখে নেওয়ার হুমকি দিয়েছেন লে. শেখ জামাল ধানমন্ডি ক্লাব লিমিটেডের সভাপতি মনজুর কাদের। গতকাল শনিবার ক্লাব আয়োজিত সংবাদ সম্মেলন শেষে তিনি এ হুমকি দেন। তিনি প্রথম আলোর প্রতিবেদকের সঙ্গে দুর্ব্যবহারও করেন।গতকাল সংবাদ সম্মেলনের শুরুতে ক্লাবের পরিচিতিমূলক একটি উপস্থাপনা ছিল। সেখানে স্ক্যান করা তিনটি পৃষ্ঠা দেখিয়ে বলা হয়, এটি ধানমন্ডি মাঠ ব্যবহারের ক্ষেত্রে ক্লাবের পক্ষে দেওয়া আদালতের রায়ের একটি কপি। অনুষ্ঠান শেষে এটি সাংবাদিকদের সরবরাহ করা হবে বলে প্রতিশ্রুতিও দেওয়া হয়।পরে এই প্রতিবেদক ধানমন্ডি ক্লাব কার্যালয়ে যান। সঙ্গে ছিলেন আরেকটি ইংরেজি দৈনিকের প্রতিবেদক। সেখানে ক্লাবের সভাপতি মনজুর কাদেরের কাছে রায়ের কপি চাইতে গেলে তিনি এই প্রতিবেদককে বলেন, এটা মোবাশ্বেরের (স্থপতি মোবাশ্বের হোসেন) কাছে চান। পরে আবার বলেন, ‘এটা আমার অফিসে আছে। অফিসে এসে নিয়ে যাবেন।’ এ পর্যায়ে তিনি প্রতিবেদকের পরিচয় জানতে চাইলে পত্রিকার নামোল্লেখ করলে তিনি ক্ষুব্ধ হয়ে ওঠেন। ১১ এপ্রিল প্রথম আলোতে প্রকাশিত ‘শেখ জামাল ধানমন্ডি ক্লাব মাঠ: প্রবেশে বাধা দেওয়ায় নাগরিকদের ক্ষোভ’ শিরোনামের প্রতিবেদনটির সূত্র ধরে মনজুর বলেন, ‘আমার পুরা ইন্টারভিউ ছাপান নাই কেন? ইউ হ্যাভ ওয়েস্টেড মাই টাইম (আপনি আমার সময় নষ্ট করেছেন)।’ প্রতিবেদনটি তৈরির আগে এই প্রতিবেদক ১০ এপ্রিল সন্ধ্যায় টেলিফোনে মনজুর কাদেরের সঙ্গে কথা বলেন। প্রতিবেদনে তাঁর বক্তব্যও ছাপানো হয়। বিষয়টি উল্লেখ করলে মনজুর কাদের আবারও ক্ষিপ্ত হন। একপর্যায়ে তিনি বলেন, ‘দেখে নেব, মতিউর রহমানকে। প্রথম আলোর মালিক লতিফুর না? যাও, ইউ ব্লাডি, কোনো কথা নাই। ইউ গেট আউট, গেট আউট।’ এ সময় উপস্থিত কয়েকজন ব্যক্তি মনজুর কাদেরকে নিবৃত্ত করার চেষ্টা করেন। দরজার পাশে দাঁড়িয়ে ছিলেন বাংলাদেশ ফুটবল ফেডারেশনের সভাপতি কাজী সালাউদ্দিন। এরপর দুই প্রতিবেদক বের হয়ে আসেন।
 
