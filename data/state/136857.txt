
রাজধানীর কলাবাগানে জোড়া খুনের ঘটনায় এক ব্যক্তিকে গ্রেপ্তারের দাবি করেছে পুলিশ।আজ রোববার সকালে ঢাকা মহানগর পুলিশের (ডিএমপি) পক্ষ থেকে গণমাধ্যমে পাঠানো মোবাইল ফোনের খুদে বার্তায় এই দাবি করা হয়।ওই খুদে বার্তায় গ্রেপ্তার হওয়া ব্যক্তির নাম-পরিচয় জানানো হয়নি। তবে ডিএমপির একটি সূত্র বলছে, গ্রেপ্তার হওয়া ব্যক্তির নাম শরিফুল ইসলাম ওরফে শিহাব। তাঁকে কুষ্টিয়া থেকে গ্রেপ্তার করা হয়েছে।ঘটনার বিষয়ে বিস্তারিত জানাতে আজ দুপুরে ডিএমপি তাদের মিডিয়া সেন্টারে সাংবাদিকদের ব্রিফ করার কথা জানিয়েছে।গত ২৫ এপ্রিল কলাবাগানের একটি বাসায় ঢুকে জুলহাজ মান্নান ও তাঁর বন্ধু মাহবুব তনয়কে কুপিয়ে হত্যা করে দুর্বৃত্তরা।জুলহাজ যুক্তরাষ্ট্রের সাহায্য সংস্থা ইউএসএআইডিতে চাকরি করতেন। তিনি সমকামীদের অধিকার-বিষয়ক সাময়িকী ‘রূপবান’ সম্পাদনা ও প্রকাশনার সঙ্গে যুক্ত ছিলেন। মাহবুব ছিলেন নাট্যকর্মী।
দুর্বৃত্তরা ওই বাড়ির নিরাপত্তাকর্মীকেও কোপায়। পরে কলাবাগানের ডলফিন গলি দিয়ে পালানোর সময় কলাবাগান থানার পুলিশের এক সদস্য এক দুর্বৃত্তকে জাপটে ধরেন। দুর্বৃত্তরা তাঁকেও কুপিয়ে আহত করে পালিয়ে যায়। পালিয়ে যাওয়ার সময় এক দুর্বৃত্তের কাছ থেকে একটি ব্যাগ উদ্ধার করে পুলিশ। ওই ব্যাগে আগ্নেয়াস্ত্রসহ নয় ধরনের আলামত পাওয়া যায়।
জুলহাজ মান্নান ও মাহবুব তনয়কে হত্যার দায় স্বীকার করেছে আল-কায়েদা ভারতীয় উপমহাদেশের (একিউআইএস) কথিত বাংলাদেশ শাখা ‘আনসার আল ইসলাম’।
জুলহাজ ও মাহবুব হত্যার ঘটনায় কলাবাগান থানায় দুটি মামলা হয়েছে। একটি হত্যা মামলা, অন্যটি অস্ত্র আইনে।
নিহত জুলহাজ মান্নানের ভাই মিনহাজ মান্নান হত্যা মামলাটি করেছেন।
সরকারি কাজে বাধা ও অস্ত্র আইনে মামলা করেছেন ঘটনার সময় ঘটনাস্থলের কাছে দায়িত্ব পালন করা পুলিশের উপপরিদর্শক শামীম আহমেদ।
দুটি মামলাতেই অজ্ঞাতনামা পাঁচ-ছয়জনকে আসামি করা হয়েছে।
মামলা দুটি পুলিশের গোয়েন্দা শাখার (ডিবি) কাছে হস্তান্তর করা হয়েছে।
আরও পড়ুন: 
বাসায় দুজনকে কুপিয়ে হত্যাআনসার আল ইসলামের দায় স্বীকার, দুটি মামলাজড়িতদের দুজন শনাক্ত?সিসি ফুটেজ অস্পষ্ট, তদন্তে অগ্রগতি নেই
