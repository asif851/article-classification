
বিশ্বের গুরুত্বপূর্ণ জীববৈচিত্র্যপূর্ণ এলাকা সুন্দরবনের পাশে জাহাজভাঙা শিল্প স্থাপনের সিদ্ধান্ত বাতিলের আহ্বান জানিয়েছে ট্রান্সপারেন্সি ইন্টারন্যাশনাল বাংলাদেশসহ (টিআইবি) সাতটি সংগঠন। গতকাল রোববার পাঠানো এক বিবৃতিতে এ আহ্বান জানানো হয়। টিআইবি ছাড়া বিবৃতিদাতা অন্য ছয় সংগঠন হচ্ছে আইন ও সালিশ কেন্দ্র (আসক), বাংলাদেশ পরিবেশ আইনবিদ সমিতি (বেলা), বাংলাদেশ পরিবেশ আন্দোলন (বাপা), বাংলাদেশ লিগ্যাল এইড অ্যান্ড সার্ভিসেস ট্রাস্ট (ব্লাস্ট), পরিবেশ বাঁচাও আন্দোলন (পবা) ও নিজেরা করি। বিবৃতিতে সাতটি সংগঠনের পক্ষ থেকে বলা হয়, গুরুতর দূষণকারী ‘লাল শ্রেণীভুক্ত’ হিসেবে চিহ্নিত জাহাজভাঙা শিল্পের অপরিকল্পিত কর্মকাণ্ড ও অনিয়ন্ত্রিত দূষণের ফলে ইতিমধ্যে চট্টগ্রামের সীতাকুণ্ড উপজেলার উপকূলীয় বনভূমি ও জীববৈচিত্র্য ধ্বংস হয়ে গেছে। সুন্দরবনের নিষিদ্ধ এলাকায় জাহাজভাঙা শিল্পের মতো এমন মারাত্মক দূষণকারী একটি শিল্প গড়ে উঠলে সার্বিক পরিবেশ দূষণ হবে। সুন্দরবন রক্ষা জাতীয় কমিটি ও বাপার বিবৃতি: পৃথক আরেকটি বিবৃতিতে সুন্দরবন রক্ষা জাতীয় কমিটি ও বাপা বলেছে, এ জাহাজভাঙা শিল্প স্থাপনের পরিকল্পনা সুন্দরবন বিষয়ে সরকারের উদাসীনতারই প্রকাশ।
