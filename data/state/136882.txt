
মানিকগঞ্জের হরিরামপুর উপজেলায় গাছের একটি ডাল থেকে মা ও মেয়ের ঝুলন্ত লাশ উদ্ধার করেছে পুলিশ। আজ রোববার সকালে উপজেলার বিজয়নগর গ্রাম থেকে তাঁদের লাশ উদ্ধার করা হয়।মায়ের নাম জোসনা বেগম (২৮)। মেয়ের নাম সাবিয়া আক্তার (৭)। জোসনার স্বামী চাঁন মিয়া পেশায় মজুর। জোসনাও মজুরের কাজ করতেন। মেয়ে সাবিয়া বিজয়নগর সরকারি প্রাথমিক বিদ্যালয়ে প্রথম শ্রেণিতে পড়ত।হরিরামপুর থানার ভারপ্রাপ্ত কর্মকর্তা (ওসি) হাবিবুল্লাহ সরকার প্রথম আলোকে বলেন, আজ সকালে ওই গ্রামের একটি ফাঁকা জায়গায় একটি গাছের ডালে মা ও মেয়ের ঝুলন্ত লাশ দেখে পুলিশকে খবর দেয় এলাকাবাসী। খবর পেয়ে সকাল নয়টার দিকে ঘটনাস্থলে গিয়ে লাশ উদ্ধারের প্রক্রিয়া শুরু করে পুলিশ। মা-মেয়ের মৃত্যুর কারণ সম্পর্কে প্রাথমিকভাবে কিছুই জানাতে পারেননি ওসি হাবিবুল্লাহ সরকার।ঘটনাস্থলে গিয়ে দেখা যায়, মাঝারি আকারের একটি ডোমরাগাছের মোটা ডালের সঙ্গে মা ও মেয়ের লাশ পাশাপাশি ঝুলছে।
