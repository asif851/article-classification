
কৃষি খাতের দিনমজুরেরাই সবচেয়ে কম মজুরি পান। এ খাতের আট লাখ ৮০ হাজার মজুর সপ্তাহে ৫০০ টাকার কম মজুরি পান। সেই হিসাবে দৈনিক গড়ে ৭১ টাকা পান।আর সবচেয়ে বেশি মজুরি পান আবাসন খাতের কর্মীরা। তবে আবাসন খাতের নির্মাণশ্রমিক নন তাঁরা, নির্মাণকাজ ছাড়া অন্যান্য কাজ করেন। তাঁদের প্রতি সপ্তাহে আয় দেড় থেকে দুই হাজার টাকা।সর্বশেষ শ্রমশক্তি জরিপ ২০১০ থেকে এই মজুরি হারের চিত্র পাওয়া গেছে। বাংলাদেশ পরিসংখ্যান ব্যুরো (বিবিএস) এই জরিপ করেছে। সম্প্রতি পূর্ণাঙ্গ প্রতিবেদন প্রকাশ করা হয়। এরপর গত দেড় বছরে বিভিন্ন খাতের শ্রমিকদের মজুরি আনুপাতিক হারে কিছুটা বেড়েছে বলে জানিয়েছেন বিবিএসের কর্মকর্তারা।বিবিএসের জরিপ অনুযায়ী, বাংলাদেশের শ্রমিকেরা দৈনিক গড়ে ১৮৩ টাকা মজুরি পান। বাংলাদেশে কৃষি, উৎপাদন, জ্বালানি, নির্মাণ, পরিবহন, আবাসন খাতসহ মোট এক কোটি পাঁচ লাখ ৮৪ হাজার দিনমজুর রয়েছেন। এর মধ্যে ৭০ শতাংশ শ্রমিকের আয় দৈনিক ২০০ টাকার নিচে।জানতে চাইলে বিবিএসের সাবেক পরিচালক ও তৎকালীন প্রকল্প পরিচালক সামসুল আলম প্রথম আলোকে বলেন, কৃষি খাতের দিনমজুরেরা কম মজুরি পান। কারণ, তাঁদের প্রাতিষ্ঠানিক শিক্ষা নেই, শুধু অভিজ্ঞতার ওপর ভিত্তি করে তাঁদের মজুরি বাড়ে। তবে কৃষি খাতে নারীর অংশগ্রহণ আরও বাড়ানো উচিত বলে তিনি মনে করেন।সবচেয়ে উপেক্ষিত কৃষিমজুরেরা: মজুরি পাওয়ার ক্ষেত্রে সবচেয়ে উপেক্ষিত কৃষি খাতের দিনমজুরেরা। তাঁদের ৮৩ শতাংশ দিনে ৩০০ টাকার কম মজুরি পান না। সারা দেশে এমন মজুরের সংখ্যা ৪৯ লাখ। অথচ কৃষি খাতে দেশের সবচেয়ে বেশি ৫৮ লাখ ৬৮ হাজার দিনমজুর কাজ করেন, যা দেশের মোট মজুরের অর্ধেকের বেশি।প্রতি সপ্তাহে ২৪ লাখ ৭৭ হাজার কৃষি খাতের দিনমজুর ৫০০ থেকে এক হাজার টাকা, ১৫ লাখ ৩২ হাজার জন এক হাজার থেকে এক হাজার ৫০০ টাকা আয় করতে পারেন।বিশাল শ্রমবাজারের বিশাল অংশই দখল করে আছে কৃষি খাত। ব্যক্তি ব্যবস্থাপনায় পরিচালিত এই কৃষি খাতের শ্রমিকের জোগানও হয় পারস্পরিক বোঝাপড়ায়। কৃষি খাতে দরিদ্র দিনমজুরেরা শ্রমমূল্য নিয়ে দর-কষাকষির সুযোগ পান না। তাই এই খাতের দিনমজুরেরা তুলনামূলক কম মজুরি পান বলে বিবিএসের কর্মকর্তারা মনে করেন।সরাসরি নির্মাণশ্রমিকেরা তেমন একটা ভালো নেই। তাঁদের মধ্যে ৮১ শতাংশের দৈনিক মজুরি ২০০ টাকার কম। দৈনিক ৭১ টাকার কম মজুরি পান ৮৮ হাজার শ্রমিক।তবে আবাসন, ব্যাংক, বিমা, কারিগরি, স্বাস্থ্য, শিক্ষা খাতসহ সরকারি কর্মচারীরা তুলনামূলক ভালো মজুরি পান। তবে এসব খাতে শ্রমিকের সংখ্যাও কম।বাংলাদেশে ৯৫ শতাংশ চাকরিজীবী মাসে সাড়ে ১২ হাজার টাকার কম বেতন পান। দেশে চাকরিজীবীর সংখ্যা সোয়া তিন কোটি। আর দুই লাখ ৯১ হাজার চাকরিজীবী ৩৫ হাজার টাকার বেশি বেতন পান।মজুরিবৈষম্যে নারীরা: বাংলাদেশে আট লাখ ৪৯ হাজার নারী শ্রমিক রয়েছেন। তবে মজুরি পাওয়ার ক্ষেত্রে নারীরা বৈষ্যমের শিকার হন। তাঁরা পুরুষের সমান কাজ করেও মজুরি কম পান। পুরুষ দিনমজুরেরা পান গড়ে ১৮৪ টাকা, নারীরা পান ১৭০ টাকা। তবে শহরে নারী-পুরুষের মজুরির বৈষম্য কিছুটা কম। এখানে নারী-পুরুষেরা গড়ে প্রায় সমান সমান মজুরি পান। শহরের পুরুষ দিনমজুরেরা পান ২০০ টাকা, নারীরা পান ১৯৮ টাকা। শহরে মূলত নির্মাণশ্রমিকই বেশি।সাড়ে চার লাখ গৃহকর্মী: সারা দেশে চার লাখ ৫৫ হাজার গৃহকর্মী আছেন। এর মধ্যে চার লাখ আট হাজার নারী আর পুরুষ মাত্র ৪৭ হাজার। তাঁদের সিংহভাগই বাসাবাড়িতে কাজ করেন।
