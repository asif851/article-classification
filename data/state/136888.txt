
যোগাযোগমন্ত্রী ওবায়দুল কাদের বলেছেন, ‘বিগত সিটি নির্বাচনের মতো আগামীকালের সিটি নির্বাচনেও জনগণের মতামতের প্রতিফলন ঘটবে, এতে সরকার কোনো প্রকার হস্তক্ষেপ করবে না। নির্বাচনের ফলাফল যা-ই হোক, আমরা তা মেনে নেব; হেরে গেলেও জনরায় মাথা পেতে নেব।’আজ শুক্রবার দুপুরে নোয়াখালীর কোম্পানীগঞ্জ উপজেলার চৌধুরীহাট কলেজ মাঠে ঘূর্ণিঝড় মহাসেনে ক্ষতিগ্রস্ত পরিবারের সদস্যদের মাঝে ত্রাণ বিতরণ অনুষ্ঠানে ওবায়দুল কাদের এসব কথা বলেন। তিনি বলেন, ‘সিটি করপোরেশনের মতো আগামী সংসদ নির্বাচনেও বিরোধী দল অংশগ্রহণ করবে, এটা সকলের আশা। এতে নির্বাচনে সকল দলের অংশগ্রহণ নিশ্চিত হবে এবং সকলের কাছে গ্রহণযোগ্য হবে।’আওয়ামী লীগের সভাপতিমণ্ডলীর সদস্য ওবায়দুল কাদের আরও বলেন, দেশের উন্নয়নের ধারা অব্যাহত রাখতে হলে একটি সরকারকে পরপর দুবার নির্বাচিত করে দেশ পরিচালনার দায়িত্ব দিতে হবে। তাতে দেশের ব্যাপক উন্নয়ন ও কর্মসংস্থান সৃষ্টি হবে এবং বেকারত্ব দূর হবে।
চরপার্বতী ইউনিয়ন আওয়ামী লীগের সভাপতি নুরুল আলম চাষীর সভাপতিত্বে অনুষ্ঠানে আরও বক্তব্য দেন বসুরহাট পৌরসভার মেয়র আবদুল কাদের মির্জা, উপজেলা আওয়ামী লীগের সভাপতি খিজির হায়াত খান, সাধারণ সম্পাদক নুরনবী চৌধুরী প্রমুখ। অনুষ্ঠানে আরও উপস্থিত ছিলেন জেলা প্রশাসক মো. সিরাজুল ইসলাম, পুলিশ সুপার (এসপি) আনিসুর রহমান, উপজেলা পরিষদের চেয়ারম্যান সাহাব উদ্দিন।
