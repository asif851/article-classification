
বাংলাদেশ সরকার মনে করছে, চলমান পরিস্থিতি তাদের হাতের বাইরে চলে যায়নি। শিগগিরই তারা পরিস্থিতি নিয়ন্ত্রণে আনতে পারবে। বাংলাদেশে নিযুক্ত ভারতের হাইকমিশনার পঙ্কজ সরন ভারতের পররাষ্ট্র মন্ত্রণালয়কে এ কথা জানিয়েছেন। ভারতীয় রাষ্ট্রদূত ও হাইকমিশনারদের বার্ষিক সম্মেলনে যোগ দিতে পঙ্কজ সরন এই মুহূর্তে ভারতে আছেন। বাংলাদেশের বর্তমান পরিস্থিতির ওপর ভারত তীক্ষ্ণ নজর রেখেছে। ভারত শান্তিপূর্ণ গণতান্ত্রিক বাংলাদেশের পক্ষে। চলমান পরিস্থিতি নিয়ে বাংলাদেশ সরকারের অবস্থান এই মুহূর্তে কী, সেই বিষয়ে পঙ্কজ ভারত সরকারকে অবহিত করেছেন। বাংলাদেশ সরকার মনে করছে, ২০১৩ সালের ডিসেম্বর মাসে বাংলাদেশের পরিস্থিতি যতটা অগ্নিগর্ভ ছিল, এখন ততটা নয়। সেই সময় প্রশাসন যতটা সক্রিয় ছিল, এখন তার তুলনায় অনেক বেশি সক্রিয়। সরকার মনে করছে, আর কয়েক দিনের মধ্যেই পরিস্থিতি নিয়ন্ত্রণে চলে আসবে। বাংলাদেশের পরিস্থিতি নিয়ে মন্ত্রণালয়ে পঙ্কজের ব্যাখ্যা অনুযায়ী, হাসিনা সরকার মনে করছে না সে দেশে জরুরি অবস্থা জারি করার মতো অবস্থার সৃষ্টি হয়েছে। আন্দোলনের নামে বিরোধীরা যা করছে, তাতে জনমত ক্রমশ তাদের বিরুদ্ধে যাচ্ছে বলেও সে দেশের সরকারের ধারণা। সরকার এই কারণে আরও কঠোর হাতে আন্দোলনকারীদের দমাতে চায়। পররাষ্ট্র মন্ত্রণালয় সূত্রে খবর, নির্বাচনের আগে সহিংসতার ঘটনার সময় সরকার যতটা নড়বড়ে ছিল, এখন ততটা নয়। তা ছাড়া সরকার তার বৈধতা নিয়েও এখন চিন্তিত নয়। এক বছর আগের ঘটনাবলিতে দেশের অর্থনীতির যে ক্ষতি হয়েছিল, সেই ক্ষতির পুনরাবৃত্তি হতে দিতেও হাসিনা সরকার চায় না। আইনশৃঙ্খলা রক্ষায় সরকার আগের বছরের তুলনায় বেশি দৃঢ়। মন্ত্রণালয়ের এক সূত্রের কথায়, প্রতিবেশী দেশ অশান্ত হলে ভারত শান্ত থাকতে পারে না। ভারত তাই চায় পরিস্থিতি দ্রুত স্বাভাবিক হোক। তবে তা বাংলাদেশের জনগণ ও সরকারকেই করতে হবে। সে ক্ষেত্রে ভারতের করার কিছুই নেই।
