
কলকাতা বইমেলায় এবার বাংলাদেশ প্যাভিলিয়নে উপচে পড়া ভিড়। সাড়ে তিন হাজার বর্গফুট জায়গা নিয়ে বাংলাদেশের দিনাজপুরের কান্তজিউ মন্দিরের আদলে তৈরি করা হয়েছে এই প্যাভিলিয়ন। এতে আছে বাংলাদেশের ৩১টি প্রকাশনা সংস্থা। এর মধ্যে ৫টি সরকারি। বাকি ২৬টি বাংলাদেশ জ্ঞান ও সৃজনশীল প্রকাশক সমিতির প্রকাশনা সংস্থা।কলকাতার বইপ্রেমীরা লাইন দিয়ে প্রবেশ করছেন বাংলাদেশ প্যাভিলিয়নে। কিনছেন পছন্দের বই। বিশেষ করে বাংলা একাডেমির ভাষাসংক্রান্ত বিভিন্ন বই। এ ছাড়া ইসলামিক ফাউন্ডেশন, নজরুল ইনস্টিটিউটের নানা বই, বাংলাদেশের কম্পিউটারের বিভিন্ন বাংলা বই, আর হ‌ুমায়ূন আহমেদের উপন্যাস এবারও রয়েছে চাহিদার শীর্ষে।টালিগঞ্জের পৌলমী চট্টোপাধ্যায় এসেছেন নজরুল ইনস্টিটিউট থেকে নজরুল রচনাবলি কিনতে। যাদবপুরের অরণ্য মুখার্জি বললেন, বাংলাদেশের কম্পিউটারের বাংলা বই তুলনাহীন। প্রতিবছরই তিনি আসেন কম্পিউটারের বই কিনতে। বাগবাজারের রেশমি মিত্র প্রতিবছরই বইমেলায় আসেন। বাংলাদেশের বই পছন্দ হলেই কিনে ফেলেন।বাংলাদেশের প্রকাশকেরা বলছেন, এবারের মেলায় ভালোই সাড়া পেয়েছেন তাঁরা। কলকাতার পাঠকদের বাংলাদেশের বইয়ের প্রতি আগ্রহ দেখে তাঁরা খুশি।
