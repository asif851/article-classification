

চট্টগ্রাম নগরের বাকলিয়ার দেওয়ান বাজার এলাকায় বাড়িতে বিস্ফোরণে দগ্ধ ব্যক্তিদের মধ্যে দুজন মারা গেছেন। দগ্ধ আরেকজনকে উন্নত চিকিৎসার জন্য ঢাকায় আনা হয়েছে।
এ ঘটনার তদন্তে অতিরিক্ত জেলা ম্যাজিস্ট্রেট মমিনুর রহমানকে প্রধান করে আট সদস্যের একটি কমিটি গঠন করেছে জেলা প্রশাসন। তদন্ত কমিটিতে পুলিশ, ফায়ার সার্ভিস ও বিদ্যুৎ উন্নয়ন বোর্ডের (পিডিবি) প্রতিনিধি রাখা হয়েছে। কী কারণে এই ঘটনা ঘটেছে তা তদন্ত করে সাত কর্মদিবসের মধ্যে তাঁরা প্রতিবেদন দাখিল করবেন।
আজ শনিবার অতিরিক্ত জেলা ম্যাজিস্ট্রেট মমিনুর রহমান এ বিষয়টি প্রথম আলোকে নিশ্চিত করেছেন।
গতকাল শুক্রবার গভীর রাতে দগ্ধ দাদি ছমুদা খাতুন (৭০) ও তাঁর নাতনি তনিমা আফরিন চৌধুরী (১৬) মারা যান। তাঁরা চট্টগ্রাম মেডিকেল কলেজ হাসপাতালের বার্ন ও প্লাস্টিক সার্জারি বিভাগে চিকিৎসাধীন ছিলেন। তাঁদের শরীরের শতভাগ দগ্ধ হয়েছিল। বিস্ফোরণে দগ্ধ নাতি আরিফুল ইসলামকে (২৬) উন্নত চিকিৎসার জন্য ঢাকায় আনা হয়েছে। তাঁর শরীরের ২৫ ভাগ দগ্ধ হয়েছে।
হাসপাতালের পুলিশ ফাঁড়ির উপপরিদর্শক (এসআই) জহিরুল ইসলাম দুজনের মৃত্যুর বিষয়টি জানিয়েছেন।
গতকাল শুক্রবার ভোরে বিকট শব্দে দেওয়ান বাজার এলাকার নিরাপদ হাউজিং সোসাইটির মাদ্রাসা ভবনের (মাদ্রাসা নয়, আবাসিক ভবন) তৃতীয় তলার ফ্ল্যাটে বিস্ফোরণ হয়। ছয়তলা ভবনের তৃতীয় তলার দুই পাশের দেয়ালের বড় একটি অংশ ভেঙে পাশের দুটি ভবনের গায়ে আঘাত করে। ভবনের ৩৫টি ফ্ল্যাটের মধ্যে ১৮টির দরজা-জানালা ভেঙে যায়।
বিস্ফোরণের কারণ হিসেবে প্রাথমিক অনুসন্ধান শেষে পুলিশ কর্মকর্তারা সাংবাদিকদের বলেছেন, ঘরের ভেতর জমে থাকা গ্যাসের কারণে বিস্ফোরণ ও অগ্নিকাণ্ডের ঘটনা ঘটেছে। পুলিশের ধারণা, গ্যাসের চুলা রাতে বন্ধ করা হয়নি। দরজা-জানালা বন্ধ থাকায় চুলা থেকে বের হওয়া গ্যাস রান্নাঘরেই আটকে ছিল।
তৃতীয় তলার যে ফ্ল্যাটে বিস্ফোরণের ঘটনা ঘটেছে, সেটি ভাড়া নিয়েছেন আবদুল মোতালেব নামের এক ব্যক্তি। তিনি আগে মধ্যপ্রাচ্যের একটি দেশে থাকতেন। ছয় বছর ধরে পরিবার নিয়ে এখানে থাকেন। গত বৃহস্পতিবার স্ত্রী ও ছোট ছেলেকে নিয়ে গ্রামের বাড়ি লোহাগাড়ার আমিরাবাদ এলাকায় যান তিনি। বাসায় ছিল তিন ছেলে, এক মেয়ে ও মা।
আরও পড়ুন: 
বিস্ফোরণে কেঁপে উঠল পুরো ভবন
