
আইন মন্ত্রণালয়ে কোনো রায় লেখা বা সংরক্ষণের কোনো সুযোগ নেই বলে জানিয়েছেন আইনসচিব আবু সালেহ শেখ মো. জহিরুল হক। গতকাল সোমবার দিবাগত রাত থেকে সামাজিক যোগাযোগের মাধ্যমগুলোতে মানবতাবিরোধী অপরাধের দায়ে বিএনপির নেতা সালাউদ্দিন কাদের চৌধুরীকে দেওয়া ট্রাইব্যুনালের আগাম রায়ের অনুলিপি প্রকাশ করা হয়।
এ নিয়ে আজ মঙ্গলবার সকাল থেকে নানা মহলে বিভ্রান্তির সৃষ্টি হয়েছে। এ বিষয়ে সচিব প্রথম আলো ডটকমকে বলেন, ‘প্রথমত মামলার রায় হয় সংশ্লিষ্ট আদালত থেকে। মন্ত্রণালয় থেকে রায় লেখা হয় না, এর কোনো সুযোগ নেই এবং সংরক্ষণেরও প্রশ্নই আসে না। আপাতত যেটা ফেসবুকে দেখা যাচ্ছে, সেটা বেলজিয়ামভুক্ত একটি ব্লগে প্রকাশিত লেখা। মন্ত্রণালয় থেকে এ ধরনের কোনো কিছু প্রকাশ হয়নি এবং সুযোগও নেই। বানোয়াটভাবে বিভ্রান্তি ছড়ানোর জন্য কেউ এটা করতে পারে।’
আইনসচিব বলেন, তার পরও রায় প্রকাশের পর সংশ্লিষ্ট ট্রাইব্যুনালের অনুমোদনক্রমে রায়ের প্রাথমিক প্রস্তুতি তৈরির সঙ্গে জড়িত ব্যক্তিদের বিষয়ে পরীক্ষা-নিরীক্ষা করা হবে। এ রকম কিছু পাওয়া গেলে তাঁর বিরুদ্ধে আইনানুগ ব্যবস্থা নেওয়া হবে বলে আশ্বাস দেন তিনি। এ ছাড়া এ বিষয়ে ইতিমধ্যে বিটিআরসিকে অনুসন্ধান করতে বলা হয়েছে বলে জানান আইনসচিব।
ফেসবুকে প্রকাশিত ওই রায়ের অনুলিপিতে বলা হয়, রায়টি আইনসচিবের কম্পিউটার অপারেটর আলমের ফোল্ডারে পাওয়া গেছে। এ বিষয়ে আইনসচিব বলেন, এই নামে তাঁর কার্যালয়ে কোনো কম্পিউটার অপারেটর বা কর্মচারী নেই। বিভ্রান্তি ছড়ানোর জন্য এটি করা হয়েছে।
