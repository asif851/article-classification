
টিভি দেখা আছে, দিতে হয় আড্ডা, অনলাইনে চ্যাটিং তো আছেই। এরপর সংবাদপত্র ও বই পড়ার সময় কোথায়? তরুণেরা কি বই ও সংবাদপত্র পড়া কমিয়ে দিচ্ছে? জরিপে এটাও জানতে চাওয়া হয়। দেখা যাচ্ছে, সংবাদপত্র ও বই পড়ার জন্য তরুণদের সময় বরাদ্দ কম। গড়ে তারা যথাক্রমে পৌনে এক ঘণ্টা ও আধা ঘণ্টার মতো সময় দেয় সংবাদপত্র ও বই পড়ার জন্য। মেয়েরা বেশি বই পড়ে, আর ছেলেরা সংবাদপত্র পড়ে বেশি।
তবে দেশের তরুণেরা যে জানার পরিধি আরও বাড়াতে চায়, তাও জরিপে উঠে এসেছে। যেমন ইন্টারনেট-সুবিধা থাকা বা না থাকার বিষয়টি সংবাদপত্র ও বই পড়া উভয় ক্ষেত্রেই প্রভাব ফেলে। ইন্টারনেট-সুবিধা আছে এমন তরুণেরা ইন্টারনেট-সুবিধা নেই এমন তরুণদের চেয়ে সংবাদপত্র ও বই দুটিই বেশি পড়ে।
জরিপের তথ্য অনুযায়ী, মাত্র ৩১ দশমিক ৩ শতাংশ তরুণ-তরুণী অবসরে সংবাদপত্র পড়ে। তথ্য জানতে তরুণদের কাছে সংবাদপত্র হলো চতুর্থ সর্বোচ্চ মাধ্যম। তরুণেরা সংবাদপত্রে কী পড়ে—এমন প্রশ্ন ছিল জরিপে। অংশগ্রহণকারী তরুণেরা সবচেয়ে বেশি পড়ে খেলার খবর (৬৯.৩%)। এরপর রয়েছে যথাক্রমে রাজনীতির খবর (৫৩.৮%), শিক্ষা নিয়ে খবর (৩৫.২%) এবং আন্তর্জাতিক সংবাদ (৩২.৭%)। এ ছাড়া তারা স্বাস্থ্য নিয়ে (১৩.৮%), বিনোদন সংবাদ (১১.২%) এবং ফ্যাশন-সম্পর্কিত (১০.১%) খবরও পড়ে, যদিও তা কিছুটা কম।
জরিপে দেখা যাচ্ছে, বিয়ের পর সংবাদপত্র কিংবা বই দুটিই পড়া কমিয়ে দেয় তরুণেরা। অবিবাহিতদের মধ্যে ৪৫ দশমিক ৮ শতাংশ সংবাদপত্র এবং ৪৬ দশমিক ৯ শতাংশ বই পড়ে। বিবাহিতদের মধ্যে এই হার যথাক্রমে ১৭ দশমিক ৬ শতাংশ এবং ১৪ শতাংশ।
শহুরে তরুণ-তরুণীরা (৪৭.৫%) সংবাদপত্র বেশি পড়লেও গ্রামে এই হার ৩৮ দশমিক ৯ শতাংশ। মেয়েদের (১৬.৬%) চেয়ে ছেলেরা (৪৬.০%) সংবাদপত্র বেশি পড়ে। বিভাগীয় শহরগুলোর মধ্যে সবচেয়ে বেশি সংবাদপত্র পড়ে রাজশাহী (৪০.৭%) এবং সবচেয়ে কম বরিশালে (১৬.৩%)।
ছাত্রছাত্রীরা বেশি সংবাদপত্র পড়ে (৫০.৯%)। এর মধ্যে স্নাতক ও স্নাতকোত্তর পর্যায়ের তরুণ-তরুণীদের মধ্যে খবরের কাগজ পড়ার হার সবচেয়ে বেশি (৭৩.৪%)। এসএসসি/এইচএসসি/ডিপ্লোমা শিক্ষার্থীদের ক্ষেত্রে সেটা অনেক কম (৪৮.৬%)।
সংবাদপত্র পড়ার ক্ষেত্রে সরকারি চাকরিজীবীরা (৬৪.৪%) সবচেয়ে এগিয়ে। এরপর বেসরকারি চাকরিজীবী (৪৬.৯%), বেকার (৪৬.৩%) ও ব্যবসায়ীদের (৪১.০%) স্থান। সবচেয়ে কম সংবাদপত্র পড়েন গৃহবধূরা (৬%)।
জরিপে দেখা যায়, বয়স বাড়ার সঙ্গে সঙ্গে তরুণদের মধ্যে বই পড়ার অভ্যাস কমে যাচ্ছে। ১৫ থেকে ১৯ বছর বয়সী তরুণদের মধ্যে বই পড়ার হার সবচেয়ে বেশি, ২৫ থেকে ৩০ বছর বয়সীদের মধ্যে তা সবচেয়ে কম।
সংবাদপত্র পড়ে
৩১ মি.–১ ঘণ্টা ১৪.৮%
১–২ ঘণ্টা ৩.৭%
৩০ মি. পর্যন্ত ৮১.৫%
 
পরিবারের সঙ্গে আড্ডা
১–২ ঘণ্টা ২১.৮%
২ ঘণ্টার অধিক ৬.৫%
৩১ মি.–১ ঘণ্টা ৪০.৭%
৩০ মি. পর্যন্ত ৩০.৯%
 
অবসরে ঘুম
২ ঘণ্টার বেশি ৩.৭%
৩০ মি. পর্যন্ত ১৫.৮%
১–২ ঘণ্টা ২৩.৬%
৩১ মি.–১ ঘণ্টা ৫৬.৯%
