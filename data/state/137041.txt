
চট্টগ্রামের লোহাগাড়া উপজেলার বড়হাতিয়া ইউনিয়নের চাকফিরানী এলাকার একটি বাড়িতে গত সোমবার দিবাগত রাতে ডাকাতি হয়েছে। স্থানীয় সূত্র জানায়, গভীর রাতে ১০-১২ জন ডাকাত লিয়াকত আলী নামের এক ব্যক্তির বাড়িতে হানা দেয়। ডাকাতেরা বাড়ির লোকজনকে অস্ত্রের মুখে জিম্মি করে ১০ ভরি স্বর্ণালংকার ও সাড়ে তিন হাজার টাকা নিয়ে যায়। এ সময় বাধা দেওয়ার চেষ্টা করলে ডাকাতেরা গুলি ছোড়ে। এতে লিয়াকত আলীর ভাই ইউসুফ আলী গুলিবিদ্ধ হন। লোহাগাড়া থানার ভারপ্রাপ্ত কর্মকর্তা (ওসি) মো. শাহজাহান বলেন, এ ব্যাপারে তদন্ত চলছে।
