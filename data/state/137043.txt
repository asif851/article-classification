
তিন জেলায় গত মঙ্গল ও গতকাল বুধবার নবজাতকসহ তিনটি লাশ উদ্ধার করেছে পুলিশ। এর মধ্যে সাতক্ষীরার তালা উপজেলার একটি মাছের ঘের থেকে অজ্ঞাতনামা এক শিশুর অর্ধগলিত লাশ উদ্ধার করা হয়। ঝালকাঠির নলছিটি উপজেলার একটি ডোবা থেকে উদ্ধার করা হয় অজ্ঞাতনামা এক ব্যক্তির অর্ধগলিত লাশ। এদিকে মাগুরা শহরে ময়লার স্তূপে এক নবজাতকের লাশ পাওয়া যায়।
প্রথম আলোর নিজস্ব প্রতিবেদক ও প্রতিনিধিদের পাঠানো খবর:
সাতক্ষীরার তালা থানার ভারপ্রাপ্ত কর্মকর্তা (ওসি) মো. ছগির মিঞা প্রথম আলোকে বলেন, এলাকাবাসী তালা উপজেলার উথালি গ্রামের মাছের ঘেরে এক বছরের শিশুটির লাশ ভাসতে দেখে মঙ্গলবার রাতে পুলিশে খবর দেন। লাশটি উদ্ধার করে গতকাল বুধবার সকালে সাতক্ষীরা সদর হাসপাতালের মর্গে পাঠানো হয়।
এদিকে নলছিটি থানার ওসি এ কে এম সুলতান মাহমুদ বলেন, এলাকাবাসী মঙ্গলবার রাত আটটার দিকে ঝালকাঠি-বরিশাল আঞ্চলিক মহাসড়কের পাশে নলছিটি উপজেলার ষাটপাকিয়া এলাকার ডোবার মধ্যে এক ব্যক্তির পচন ধরা লাশ দেখতে পায়। পরে পুলিশে খবর দেয়। পুলিশ গিয়ে লাশটি উদ্ধার করে। ওই ব্যক্তির পরনে জিন্‌সের প্যান্ট ও শার্ট ছিল। ধারণা করা হচ্ছে, সাত-আট দিন আগে তাঁকে হত্যা করা হয়। এ ঘটনায় থানায় অপমৃত্যুর মামলা হয়েছে।
মাগুরা সদর থানার ওসি আজমল হুদা বলেন, শহরের সদর হাসপাতালের সামনের ময়লার স্তূপ থেকে গতকাল সকালে নবজাতকের লাশটি উদ্ধার করা হয়। পরে ময়নাতদন্তের জন্য লাশ সদর হাসপাতালের মর্গে পাঠানো হয়। এ ঘটনায় থানায় মামলা হয়েছে। 
