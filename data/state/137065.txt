
ঢাকা বিশ্ববিদ্যালয়ের কলাভবন ও এর সঙ্গে ঐতিহাসিক স্থাপনার সংস্কারের জন্য ৮৭ লাখ ৪০ হাজার টাকা অনুদান দিয়েছে এসিআই ফাউন্ডেশন লিমিটেড। গতকাল মঙ্গলবার উপাচার্যের দপ্তর-সংলগ্ন লাউঞ্জে এক অনুষ্ঠানে এ অনুদান দেওয়া হয়।এসিআই ফাউন্ডেশনের চেয়ারম্যান আনিস-উদ-দৌলা ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিকের কাছে অনুদানের চেক হস্তান্তর করেন। এ সময় কলা অনুষদের ডিন মো. আখতারুজ্জামান, ব্যবসায় শিক্ষা অনুষদের ডিন শিবলী রুবাইয়াতুল ইসলাম, এসিআই ফাউন্ডেশনের ব্যবস্থাপনা পরিচালক আরিফ দৌলা, সুস্মিতা আনিস প্রমুখ উপস্থিত ছিলেন।এ সময় উপাচার্য বলেন, এসিআই ফাউন্ডেশনের চেয়ারম্যান আনিস-উদ-দৌলা ঢাকা বিশ্ববিদ্যালয় পদার্থবিজ্ঞান বিভাগের ছাত্র থাকাকালে ভাষা আন্দোলনসহ বিভিন্ন গণতান্ত্রিক আন্দোলনে গুরুত্বপূর্ণ ভূমিকা রাখেন। দেশের শিক্ষা ও গবেষণার উন্নয়নেও তিনি অসাধারণ অবদান রেখে চলেছেন। এসিআই ফাউন্ডেশনের এ অনুদান মুক্তিযুদ্ধের চেতনাকে ধারণ ও লালন করার ক্ষেত্রে কার্যকর ভূমিকা রাখবে।
