

রাজধানীর রামপুরার বনশ্রীতে দুই ভাইবোন হত্যা মামলার আসামি তাদের মা মাহফুজা মালেকের পাঁচ দিনের রিমান্ড মঞ্জুর করেছেন আদালত। আজ শুক্রবার ঢাকার মহানগর হাকিম স্নিগ্ধা রানী চক্রবর্তী এ আদেশ দেন।
পুলিশ রামপুরা থানা থেকে মাহফুজাকে আদালতে হাজির করে। তাঁকে ১০ দিনের রিমান্ডে নেওয়ার আবেদন জানানো হয়। আদালত পাঁচ দিনের রিমান্ড মঞ্জুর করেন।
রামপুরা থানার পুলিশ জানিয়েছে, গতকাল বৃহস্পতিবার রাতে মাহফুজা থানার হাজতখানায় ছিলেন। সেখানে পুলিশ তাঁকে বিভিন্ন সময় জিজ্ঞাসাবাদ করেছে। প্রতিবারই আসামি মাহফুজা বলেছেন, বাচ্চাদের পড়াশোনা নিয়ে চিন্তিত ছিলেন। এ কারণে হত্যা করেছেন।
রামপুরা থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, মাহফুজা স্বাভাবিক আছেন। রাতে ভাত খেয়েছেন। দুপুরে ভাত খাওয়ার পর তাঁকে আদালতে পাঠানো হয়েছে। তিনি বলেন, যতবারই তাঁকে জিজ্ঞাসাবাদ করা হয়েছে, ততবারই তিনি হত্যার কারণ হিসেবে সন্তানদের লেখাপড়া নিয়ে উদ্বেগকে কারণ হিসেবে উল্লেখ করেছেন।
গত ২৯ ফেব্রুয়ারি বনশ্রীতে খুন হয় নুসরাত আমান ও আলভী আমান নামের দুই শিশু। এ ঘটনায় তাদের মাকে আসামি করে বাবা আমান উল্লাহ থানায় মামলা করেছেন। মামলাটি তদন্ত করেছেন রামপুরা থানার পুলিশের পরিদর্শক মোস্তাফিজুর রহমান।
আরও পড়ুন: 
মাহফুজা আদালতে, ১০ দিনের রিমান্ড চাইছে পুলিশ
