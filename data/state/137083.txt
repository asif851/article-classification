
কুষ্টিয়ায় সড়ক দুর্ঘটনায় ২৬ মাসে ১৮৪ জন নিহত হয়েছে। আহত হয়েছে ৫ হাজার ৬৬০ জন। গড়ে চার দিনে সড়কে প্রাণ ঝরছে একজনের; প্রতিদিন আহত হচ্ছে সাতজন।
জেলা প্রশাসনের তৈরি করা এক তালিকা থেকে এ তথ্য পাওয়া গেছে। পুলিশ সুপার ও সিভিল সার্জনের কাছ থেকে পাওয়া তথ্যের ভিত্তিতে প্রশাসন এ হিসাব তৈরি করেছে।
জানতে চাইলে কুষ্টিয়ার অতিরিক্ত জেলা হাকিম মোস্তাক আহমেদ প্রথম আলোকে বলেন, দুর্ঘটনায় হতাহত বেশি হচ্ছে অবৈধ যানের কারণে। আদালতের নির্দেশ অনুযায়ী মহাসড়ক ও আঞ্চলিক সড়কে এসব অবৈধ যান বন্ধে প্রশাসন বদ্ধপরিকর। এটা বন্ধ করে হতাহত হওয়ার ঘটনা কমিয়ে আনার সব রকম ব্যবস্থা নেওয়া হচ্ছে।
জেলা প্রশাসনের তৈরি করা তালিকায় দেখা যাচ্ছে, ২০১৫ সালে কুষ্টিয়ায় ৮১ জন নিহত হয়েছে; আহত হয়েছে অন্তত ২ হাজার ৫০০ জন। ২০১৬ সালে নিহত ব্যক্তির সংখ্যা বেড়ে দাঁড়ায় ৮৬; আহত হয় অন্তত ২ হাজার ৬৬২ জন। আর চলতি বছরের প্রথম দুই মাসে নিহত হয়েছে ১৭ জন; আহত হয়েছে ৪৯৮ জন। সব মিলিয়ে এই ২৬ মাসে ১৮৪ জন নিহত ও ৫ হাজার ৬৬০ জন আহত হয়েছে। আহত ব্যক্তিদের অনেকে সারা জীবনের জন্য পঙ্গু হয়ে যাচ্ছে।
প্রশাসন ও আইনশৃঙ্খলা রক্ষাকারী বাহিনীর কর্মকর্তারা বলেন, মহাসড়ক ও আঞ্চলিক সড়কে অবৈধ যান নছিমন, করিমন ও ভটভটি বন্ধ করা গেলে দুর্ঘটনা কমে যাবে। মোটরসাইকেল ও ট্রাকের কারণেও দুর্ঘটনা ঘটে। এ ছাড়া রয়েছে বেপরোয়া গতিতে যান চালনা। সব বিষয় বিবেচনায় নিয়ে প্রশাসন কঠোর অবস্থানে যাচ্ছে।
কুষ্টিয়া চৌড়হাস হাইওয়ে পুলিশ ফাঁড়ির উপপরিদর্শক আবদুর রশীদ সরকার বলেন, কুষ্টিয়ায় নছিমন, করিমন ও ভটভটির চলাচল সবচেয়ে বেশি। এতেই দুর্ঘটনা বেশি ঘটে। এসব যানে মানুষের পাশাপাশি প্রচুর মালামাল থাকে। এগুলোর চালকেরা প্রশিক্ষিত নন। ফলে সড়কে চলতে গিয়ে তাঁরা নিয়ন্ত্রণ হারিয়ে অন্য যানকে ধাক্কা দেন।
কুষ্টিয়া সড়ক ও জনপথ (সওজ) অধিদপ্তরের নির্বাহী প্রকৌশলী রফিকুল ইসলাম বলেন, জেলায় ১২৩ কিলোমিটার মহাসড়ক ও আঞ্চলিক সড়ক রয়েছে। এই সড়কে ভারী যানবাহন বেশি চলাচল করে। এবং তা দ্রুতগতিতে চলে। সড়কের কোথাও গতিসীমা তেমন নির্ধারণ করা নেই। গতি নিয়ন্ত্রণ করা গেলে দুর্ঘটনা কমবে।
কুষ্টিয়া শহরের এনএস রোড ও কুষ্টিয়া-ঝিনাইদহ মহাসড়কের বটতৈল থেকে কুষ্টিয়া-ঈশ্বরদী মহাসড়কের ত্রিমোহনী পর্যন্ত আট কিলোমিটার এলাকায় যানবাহনের চাপ বেশি থাকে। এসব সড়কে চলতে গিয়ে চালকেরা গতির প্রতিযোগিতায় লিপ্ত হন।
নিরাপদ সড়ক চাই কুষ্টিয়া জেলা শাখার সাধারণ সম্পাদক নুরুন্নবী বাবু বলেন, মহাসড়কগুলোতে অনুমোদনহীন যানবাহন নছিমন, করিমন ও ব্যাটারিচালিত অটোরিকশার কারণে দুর্ঘটনা বেড়েছে। পাশাপাশি অদক্ষ চালকদের বেপরোয়া গতি দুর্ঘটনার সংখ্যা আরও বাড়িয়ে দিচ্ছে। তবে কুষ্টিয়া শহর দিয়ে যাওয়া মহাসড়কে সড়ক বিভাজক তৈরি করা হলে দুর্ঘটনা কমে আসবে বলে মনে করেন তিনি।
