
চট্টগ্রামের সাতকানিয়া উপজেলার নতুন চরখাগরিয়া ১ নম্বর ওয়ার্ডে দুই পক্ষের পাল্টাপাল্টি হামলার ঘটনায় ছাবের আহমদ (২৬) নামের এক ব্যক্তি নিহত হয়েছেন। আহত হন কমপক্ষে ৪০ জন। পাঁচটি বসতঘরে আগুন ও সাতটি দোকান ভাঙচুর করা হয়।আধিপত্য বিস্তার নিয়ে গত বৃহস্পতিবার থেকে গতকাল শুক্রবার বেলা ১১টা পর্যন্ত এসব ঘটনা ঘটে।নিহত ছাবের আহমদের বাড়ি নতুন চরখাগরিয়া দোকানপাড়া এলাকায়। গতকাল ভোরে তিনি গুলিবিদ্ধ হন। ছাবেরকে চট্টগ্রাম মেডিকেল কলেজ হাসপাতালে ভর্তি করা হয়। দুপুর ১২টার দিকে তিনি সেখানে মারা যান।সাতকানিয়া সার্কেলের সহকারী পুলিশ সুপার (এএসপি) এ কে এম এমরান ভূঞা এবং সাতকানিয়া থানার ভারপ্রাপ্ত কর্মকর্তা (ওসি) মো. খালেদ হোসেন ঘটনাস্থল পরিদর্শন করেছেন।ঘটনার সঙ্গে জড়িত থাকার অভিযোগে মো. তারেক (১৫), কোরবান আলী (৫৫), দিল মোহাম্মদ (৪৫), মো. খোকন (২৭), মামুনুর রশিদ (২৪) ও জামাল পারভেজ (২১) নামের ছয় ব্যক্তিকে আটক করেছে পুলিশ।স্থানীয়, প্রত্যক্ষদর্শী ও পুলিশ সূত্র জানায়, এলাকায় আধিপত্য বিস্তার নিয়ে ইউনিয়ন পরিষদের (ইউপি) সদস্য মো. ইউনুচ ও মো. মুছা নামের এক ব্যক্তির সঙ্গে আরেক পক্ষের বিরোধ চলে আসছে। গত বৃহস্পতিবার এক ব্যক্তির কাছে পাওনা টাকা ফেরত চাওয়াকে কেন্দ্র করে ইউনুচসহ তাঁর লোকজন সেদিন দুপুরে ও রাতে প্রতিপক্ষের দোকান-বসতঘরে হামলা, ভাঙচুর ও অগ্নিসংযোগ করেন। এর জের ধরে প্রতিপক্ষের লোকজন গতকাল ভোরে ও সকালে পাল্টা হামলা চালায়। হামলায় গুলিবিদ্ধসহ উভয় পক্ষের ৪০ জন আহত হন।
