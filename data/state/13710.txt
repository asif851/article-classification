
নীতির বাইরে যেকোনো কাজকেই দুর্নীতি বলে মনে করেন দুর্নীতি দমন কমিশনের (দুদক) চেয়ারম্যান ইকবাল মাহমুদ। তিনি বলেন, সম্মিলিত চেষ্টার মাধ্যমেই দুর্নীতির পাগলা ঘোড়াকে থামাতে হবে।আজ রোববার রাজধানীর নর্থ সাউথ বিশ্ববিদ্যালয় মিলনায়তনে দুর্নীতি ও মাদকবিরোধী ছাত্র-শিক্ষক সমাবেশে প্রধান অতিথির বক্তব্যে তিনি এসব কথা বলেন।শিক্ষার্থীদের উদ্দেশে দুদক চেয়ারম্যান বলেন, বিবেক হচ্ছে মানুষের সবচেয়ে বড় পথপ্রদর্শক। তাই বিবেক দ্বারা পরিচালিত হয়ে জীবনের প্রতিটি সিদ্ধান্ত নিলে দুর্নীতি কিংবা মাদকের পাপ কোনো দিন স্পর্শ করবে না।দুর্নীতি ও মাদক ব্যবসা এবং এর ব্যবহার একই সূত্রে গাঁথা উল্লেখ করে ইকবাল মাহমুদ বলেন, মাদক ব্যবসায়ীরা অবৈধ অর্থ উপার্জনের জন্যই এ ব্যবসায় সম্পৃক্ত হয়েছেন; যা দুর্নীতিরই নামান্তর। বাংলাদেশের সংবিধান অনুসারে কোনো ব্যক্তিই অনুপার্জিত আয় ভোগ করতে পারবেন না। তিনি বলেন, ‘আমরা সবাই দুর্নীতির বিরুদ্ধে কথা বলি। এখন কথা বলা নয়, কার্যকর ব্যবস্থা গ্রহণের সময় এসেছে। তাই সবাইকে ঐক্যবদ্ধ হয়ে অনুপার্জিত অর্থের উৎস বন্ধে কার্যকর ব্যবস্থা গ্রহণ করতে হবে।’দুদক চেয়ারম্যান বলেন, দুর্নীতি এবং মাদকের বিরুদ্ধে সামাজিক আন্দোলন গড়ে তুলতে হবে। সামাজিক আন্দোলন সৃষ্টির লক্ষ্যে কমিশন ছাত্র, শিক্ষক, ব্যবসায়ী, পেশাজীবীসহ সবাইকে সম্পৃক্ত করার চেষ্টা করছে। দুদক চেয়ারম্যান এ-ও বলেন, কেউ দুর্নীতি করার পর দুর্নীতিবিরোধী সামাজিক আন্দোলনে সম্পৃক্ত হয়ে গেলেও তাঁর বিরুদ্ধে ব্যবস্থা নিতে কমিশন ন্যূনতম অনুকম্পা দেখাবে না।বিশেষ অতিথির বক্তব্যে মাদকদ্রব্য নিয়ন্ত্রণ অধিদপ্তরের মহাপরিচালক খন্দকার রাকিবুর রহমান বলেন, মাদক ব্যবসায়ীদের লক্ষ্য তরুণসমাজ। তাই মাদককে এখনই থামাতে হবে।অনুষ্ঠানে অন্যান্যের মধ্যে বক্তব্য দেন মাদকদ্রব্য ও নেশা নিরোধ সংস্থার (মানস) প্রতিষ্ঠাতা সভাপতি অরূপ রতন চৌধুরী, যুক্তরাষ্ট্রের মেরিল্যান্ড বিশ্ববিদ্যালয়ের অধ্যাপক আনোয়ার হক, নর্থ সাউথ বিশ্ববিদ্যালয়ের উপাচার্য অধ্যাপক আতিকুল ইসলাম ও বিশ্ববিদ্যালয় ট্রাস্টি বোর্ডের চেয়ারম্যান আজিম উদ্দিন আহমেদ প্রমুখ।
