
আলোচনা সভা, শোভাযাত্রা, তথ্যমেলার আয়োজনসহ নানা কর্মসূচি পালনের মধ্য দিয়ে গতকাল রোববার যশোর, বরিশালসহ দেশের বিভিন্ন স্থানে আন্তর্জাতিক তথ্য জানার অধিকার দিবস পালিত হয়েছে।যশোরের কালেক্টরেট সভাকক্ষে ‘তথ্য অধিকার আইন ও দায়িত্বপ্রাপ্ত কর্মকর্তাদের করণীয়’ শীর্ষক গোলটেবিল বৈঠকের আয়োজন করে জেলা প্রশাসন, বেসরকারি সংস্থা ট্রান্সপারেন্সি ইন্টারন্যাশনাল বাংলাদেশ (টিআইবি), ম্যানেজমেন্ট অ্যান্ড রিসোর্সেস ডেভেলপমেন্ট ইনিশিয়েটিভ (এমআরডিআই) ও স্থানীয় দৈনিক গ্রামের কাগজ।অনুষ্ঠানের প্রধান অতিথি জেলা প্রশাসক হুমায়ুন কবির বলেন, তথ্যের অবাধ প্রবাহ নিশ্চিত করতে পারলে সরকারি-বেসরকারি সব দপ্তরের দুর্নীতি কমে আসবে।এমআরডিআইয়ের নির্বাহী পরিচালক হাসিবুর রহমান বলেন, সচেতনতা সৃষ্টির মাধ্যমে তথ্য অধিকার আইন জনগণের কাছে পৌঁছে দিতে পারলে দেশের সমস্ত খাতের দুর্নীতি কমে যাবে। রাষ্ট্রে স্বচ্ছতা ও জবাবদিহি নিশ্চিত হবে।বরিশাল সার্কিট হাউস চত্বর থেকে গতকাল সকাল সাড়ে নয়টায় শোভাযাত্রা বের হয়। এরপর নগরের অশ্বিনীকুমার হলে আলোচনা সভা ও পুরস্কার বিতরণ অনুষ্ঠানের আয়োজন করা হয়। জেলা প্রশাসন, এমআরডিআই ও টিআইবি যৌথভাবে ওই অনুষ্ঠানের আয়োজন করে। বরিশালের জেলা প্রশাসক মো. শহীদুল আলমের সভাপতিত্বে আলোচনা সভায় প্রধান অতিথি ছিলেন বরিশাল বিভাগের কমিশনার মো. গাউস। অন্যান্যের মধ্যে বক্তব্য দেন সাবেক যুগ্ম সচিব ও বরিশাল সচেতন নাগরিক কমিটির সভাপতি এম মোয়াজ্জেম হোসেন, পুলিশের উপমহাপরিদর্শক (ডিআইজি) মো. হুমায়ূন কবির প্রমুখ।
