
চট্টগ্রামের সীতাকুণ্ডে জিয়া উদ্দিন বাবলু (২০) নামের এক এইচএসসি পরীক্ষার্থী খুন হয়েছেন। নিখোঁজের একদিন পর আজ শুক্রবার পুলিশ তাঁর লাশ উদ্ধার করেছে।জিয়া উপজেলার কুমিরা ইউনিয়নের ফেরিঘাট সড়কের বেল্লার বাড়ি এলাকার বাসিন্দা মো. আলাউদ্দিনের ছেলে।জিয়ার বাবা আলাউদ্দিন জানান, তাঁদের বাড়ি ভোলার চরফ্যাশন থানার ব্যাপারীপাড়া এলাকায়। তিনি দীর্ঘদিন ধরে সপরিবারে সীতাকুণ্ডের ফেরিঘাট সড়ক এলাকায় বাস করছেন। গতকাল বৃহস্পতিবার তাঁর ছেলে জিয়া নিখোঁজ হন। আজ শুক্রবার বিকেলে এ বিষয়ে সাধারণ ডায়েরি (জিডি) করতে থানায় যান আলাউদ্দিন। এ সময় তিনি মুঠোফোনে খবর পান, জিয়ার লাশ তাঁদের বাড়ি থেকে ২৫০ মিটার দূরে ডোবায় ভাসছে। পরে তিনি বিষয়টি পুলিশকে জানান। সন্ধ্যা ছয়টার দিকে ঘটনাস্থলে গিয়ে পুলিশ লাশটি উদ্ধার করে।
সীতাকুণ্ড থানার উপপরিদর্শক (এসআই) ইকবাল হোসেন প্রথম আলোকে বলেন, জিয়াকে ছুরিকাঘাত করে হত্যা করেছে দুর্বৃত্তরা। তাঁর গলায়, বুকে একাধিক ছুরিকাঘাতের চিহ্ন রয়েছে। লাশটি ময়নাতদন্তের জন্য চট্টগ্রাম মেডিকেল কলেজ হাসপাতালের মর্গে পাঠানো হয়েছে।
আলাউদ্দিন বলেন, তাঁর ছেলে এবার এইচএসসি পরীক্ষার্থী ছিলেন। পড়ালেখার পাশাপাশি সংসারে আর্থিক সহযোগিতা করতে একটি কারখানায় অপারেটরের সহকারী পদে চাকরি করতেন জিয়া। জিয়ার সঙ্গে ব্যক্তিগত বা পারিবারিকভাবে কারও কোনো বিবাদ নেই। কে বা কারা তাঁর ছেলেকে খুন করেছে, সে বিষয়ে তিনি কোনো ধারণা করতে পারছেন না।
