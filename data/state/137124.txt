
স্বরাষ্ট্রমন্ত্রী মহীউদ্দীন খান আলমগীর বলেছেন, পোশাকশিল্প খাতে তেমন কোনো অস্থিরতা নেই। গাজীপুরে আজকে একটু সমস্যা হয়েছে। এর বাইরে দু-একটি ঘটনা ঘটেছে। তবে আর কোথাও কিছু হয়নি।আজ বুধবার সচিবালয়ে আসন্ন দুর্গাপূজা ও ঈদুল আজহা উপলক্ষে আইনশৃঙ্খলা কমিটির পৃথক দুটি বৈঠক শেষে এক ব্রিফিংয়ে স্বরাষ্ট্রমন্ত্রী এসব কথা বলেন।দুর্গাপূজা ও ঈদে আইনশৃঙ্খলা নিয়ন্ত্রণের প্রস্তুতি বিষয়ে স্বরাষ্ট্রমন্ত্রী জানান, পরিস্থিতি নিয়ন্ত্রণে গত বছর যেভাবে কঠোর ব্যবস্থা নেওয়া হয়েছিল, এবারও একইভাবে ব্যবস্থা নেওয়া হবে। পূজামণ্ডপ ও গরুর হাটের কাছাকাছি স্থানে নিরাপত্তা নিয়ন্ত্রণকক্ষ থাকবে।ঈদ বা পূজায় কোনো নাশকতার আশঙ্কা করা হচ্ছে কি না—সাংবাদিকদের এমন প্রশ্নের জবাবে মন্ত্রী বলেন, নাশকতার কোনো আশঙ্কা নেই। এ দেশে সাম্প্রদায়িকতার কোনো স্থান নেই।পোশাকশিল্পে অস্থিরতার জন্য একজন মন্ত্রী দায়ী—গতকাল বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের করা এমন মন্তব্যের বিষয়ে সাংবাদিকেরা তাঁর প্রতিক্রিয়া জানতে চাইলে কোনো মন্তব্য না করে মুচকি হাসেন স্বরাষ্ট্রমন্ত্রী।
