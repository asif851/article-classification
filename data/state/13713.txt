
মুক্তিযুদ্ধে শহীদদের নিয়ে বিতর্কের অবকাশ নেই বলে মনে করেন গণফোরামের সভাপতি ও আইনজ্ঞ ড. কামাল হোসেন। তিনি বলেছেন, ‘শহীদদের অবদান, যে মূল্য তাঁরা দিয়েছেন—এটা নিয়ে কোনো বিতর্কের অবকাশ নেই। আমরা যা ভোগ করছি, তাঁদের জীবনের বিনিময়ে সেটা পেয়েছি। যা করছি, তাঁদের জীবনের বিনিময়ে করছি।’গতকাল রোববার জাতীয় প্রেসক্লাবে মুক্তিযোদ্ধা নুরুল ইসলাম মনজুর বাংলাদেশের স্বাধীনতাযুদ্ধে দক্ষিণাঞ্চল বইয়ের মোড়ক উন্মোচন অনুষ্ঠানে ড. কামাল হোসেন এসব কথা বলেন। শহীদদের অবদানের কথা তুলে ধরে ড. কামাল হোসেন বলেন, ‘তরুণদের মনে রাখতে হবে, তাঁদের ভবিষ্যৎও শহীদেরা করে দিয়ে গেছেন। তাঁদের যে সুযোগগুলো তাঁরা করে দিয়ে গেছেন, সেটা কাজে লাগাতে হবে।’ ড. কামাল হোসেন আরও বলেন, ‘আগে সাড়ে সাত কোটি মানুষ ছিল। সেটা এখন ১৬-১৭ কোটি, দেখতে দেখতে সেটা ২০ কোটি হয়ে যাবে। অসম্ভবকে সম্ভব করে ১৬ ডিসেম্বর এনেছি। অনেক বাধাবিপত্তি আসবে, সেটা অতিক্রম করার জন্য আমাদের ঐক্যবদ্ধ থাকতে হবে।’ স্বপ্নের বাংলাদেশ বলতে শহীদদের স্বপ্ন বোঝায় উল্লেখ করে ড. কামাল বলেন, ‘প্রতি গ্রামে শহীদদের কবর আছে। আমি যতগুলো গ্রামে গিয়েছি—জিজ্ঞেস করি, এখানে কি শহীদদের কবর আছে? মানুষ লাফ দিয়ে উঠে বলে, আছে মানে গণকবরও আছে। আমি তখনই স্মরণ করি, কত মূল্য দিয়ে স্বাধীনতা এসেছে। সেই কারণে বলি, ওঁদের তো নামও আমরা জানি না। নাম না জানা লাখ লাখ শহীদের জীবনের বিনিময়ে স্বাধীনতা পেয়েছি।’গণফোরামের সভাপতি আরও বলেন, ‘যারা জনগণের বিপক্ষে যায়, তাদের জন্য দুঃখ করার কোনো কারণ নাই। জনগণের বিজয় আমরা দেখেছি, সারা জীবনই দেখেছি। যতগুলো আন্দোলন করেছি, সবগুলোতে বিজয়ী হয়েছি। আমি গ্যারান্টি দিয়ে বলতে পারি, ঐক্যবদ্ধ গণ-আন্দোলন বিজয়ী হবেই হবে।’মেজর জেনারেল (অব.) আইন উদ্দিনের সভাপতিত্বে এই মোড়ক উন্মোচন অনুষ্ঠানে আরও বক্তব্য দেন বিএনপির ভাইস চেয়ারম্যান শাহ মোয়াজ্জেম হোসেন, গণস্বাস্থ্য কেন্দ্রের ট্রাস্টি জাফরুল্লাহ চৌধুরী, মুক্তিযোদ্ধা প্রজন্ম দলের সভানেত্রী শামা ওবায়েদ প্রমুখ।
