
যথাসময়ে বিএনপির চেয়ারপারসন খালেদা জিয়াকে গ্রেপ্তার করা হবে বলে মন্তব্য করেছেন খাদ্যমন্ত্রী কামরুল ইসলাম। তাঁর মতে, আইন আমলে আসা মাত্রই তিনি প্রেপ্তার হবেন। আজ বুধবার দুপুরে জাতীয় প্রেসক্লাবের সামনে বঙ্গবন্ধু সাংস্কৃতিক জোটের এক মানববন্ধনে তিনি এসব কথা বলেন।কামরুল ইসলাম বলেন, ‘অনেকে বলেন কেন খালেদা জিয়াকে গ্রেপ্তার করা হচ্ছে না। তাঁর বিরুদ্ধে যথাসময়ে আইন প্রয়োগ করা হবে। আইন তার নিজস্ব গতিতে চলে। আইন আমলে আসা মাত্র তিনি গ্রেপ্তার হবেন। তিনি যেভাবে মানুষ পুড়িয়ে হত্যা করেছেন, তাই কোনো অবস্থাতেই তাঁকে ছাড় দেওয়া হবে না।’ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম বলেন, দেশে হরতাল-অবরোধের নামে পেট্রলবোমা মেরে যেভাবে সাধারণ মানুষকে হত্যা করা হয়েছে। এর প্রতিটি ঘটনার জন্য খালেদা জিয়া অভিযুক্ত। আপনি যতই কথা বলুন না কেন, আপনার রক্ষা নেই।সুশীল সমাজের প্রতিনিধিদের সমালোচনা করে কামরুল বলেন, ‘যখন দেশের সাধারণ মানুষকে পুড়িয়ে হত্যা করা হয়, তখন বুদ্ধিজীবীরা বিভিন্ন নতুন নতুন তত্ত্ব দিয়ে যাচ্ছেন। কীভাবে খালেদা জিয়ার আগুন নেভাবেন, তা বলছেন না। তাঁরা গণভোটের তত্ত্ব দেন। প্রধানমন্ত্রী ও রাষ্ট্রপতির ক্ষমতা ভাগাভাগির তত্ত্ব দেন। আমার দুঃখ হয়।’বঙ্গবন্ধু সাংস্কৃতিক জোটের সহসভাপতি এ টি এম শামসুজ্জামানের সভাপতিত্বে মানববন্ধনে কবি রবীন্দ্র গোপ, আওয়ামী লীগ নেতা আবদুল হাই, সংগঠনের সাধারণ সম্পাদক অরুণ সরকার প্রমুখ উপস্থিত ছিলেন।
