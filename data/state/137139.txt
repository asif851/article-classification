
ভালো রেজাল্ট ছাড়াই ছাত্রলীগের কর্মীদের চাকরি দেওয়ার দাবি করেছেন ঢাকা বিশ্ববিদ্যালয় শিক্ষক সমিতির সরকার-সমর্থক নীল দলের আহ্বায়ক অধ্যাপক আবদুল আজিজ।
রসায়ন বিভাগের এই শিক্ষক বলেছেন, ‘বর্তমান সরকারের সময়ে প্রত্যেক ছাত্রলীগ কর্মীকে চাকরি দিতে হবে। তাদের রেজাল্টের প্রয়োজন নেই। তাদের গায়ে থাকা ক্ষতচিহ্নই তাদের সবচেয়ে বড় যোগ্যতা।’আজ সোমবার বঙ্গবন্ধুর ৯৪তম জন্মবার্ষিকী উপলক্ষে ঢাকা বিশ্ববিদ্যালয়ের বঙ্গবন্ধু শেখ মুজিবুর রহমান হল শাখা ছাত্রলীগের আয়োজনে এক আলোচনা সভায় আবদুল আজিজ এ দাবি জানান। এ সময় সংস্কৃতিমন্ত্রী আসাদুজ্জামান নূর উপস্থিত ছিলেন।আবদুল আজিজ বলেন, ‘বিভিন্ন কর্মসূচিতে ছাত্রলীগের নেতা-কর্মীরা আমন্ত্রিত অতিথির কাছে বিভিন্ন দাবি করেন। কিন্তু আজ তাদের পক্ষ থেকে আমিই ছাত্রলীগের সব নেতা-কর্মীকে চাকরি দেওয়ার দাবি জানাচ্ছি।’ তিনি ছাত্রলীগের ‘থার্ডক্লাস’ পাওয়া এক নেতার জন্য এক মন্ত্রীকে সুপারিশ করেছিলেন বলেও উল্লেখ করেন।এই অধ্যাপকের দাবির সঙ্গে দ্বিমত পোষণ করে অনুষ্ঠানের প্রধান অতিথি আসাদুজ্জামান নূর তার বক্তব্যে বলেন, ছাত্রলীগের প্রত্যেকে অবশ্যই চাকরি পাবেন। তবে সেটা তাঁর মেধা, প্রতিভা ও শিক্ষাগত যোগ্যতার জোরে পাবেন, কারও অনুকম্পা বা করুণায় নয়।এ সময় আরও উপস্থিত ছিলেন বঙ্গবন্ধু হলের প্রাধ্যক্ষ বায়তুল্লাহ কাদেরী, ছাত্রলীগের কেন্দ্রীয় সভাপতি এইচ এম বদিউজ্জামান, সাধারণ সম্পাদক সিদ্দিকী নাজমুল আলম প্রমুখ।
