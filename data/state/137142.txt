
রাজধানীর মিরপুর থানার মামলায় গ্রেপ্তার চার নারী আসামির বিরুদ্ধে নতুন করে চার দিনের রিমান্ড মঞ্জুর করেছেন আদালত। একই মামলায় এই চার নারী ছাড়াও ফুয়াদ নামের আরেক আসামির বিরুদ্ধে পাঁচ দিনের রিমান্ড মঞ্জুর করা হয়েছে। আজ সোমবার ঢাকার মহানগর হাকিম এমদাদুল হক এই রিমান্ড মঞ্জুর করেন।
মামলার তদন্তকারী কর্মকর্তা র‍্যাবের জ্যোষ্ঠ সহকারী পুলিশ সুপার শামসুল হক আজ এই পাঁচ আসামিকে আদালতে হাজির করে ১০ দিন করে রিমান্ডে নেওয়ার আবেদন করেন। শুনানি শেষে আদালত চার নারীর চার দিন করে ও ফুয়াদের পাঁচ দিন রিমান্ড মঞ্জুর করেন।
এর আগে ১৭ আগস্ট মিরপুর মডেল থানায় সন্ত্রাসবিরোধী আইনে গ্রেপ্তার হওয়া ওই চার নারীকে পুলিশের পক্ষ থেকে ১০ দিনের রিমান্ড চেয়ে আবেদন করা হয়। গ্রেপ্তার হওয়া জামাআতুল মুজাহিদীন বাংলাদেশের (জেএমবি) চার নারী সদস্যের পাঁচ দিনের রিমান্ড মঞ্জুর করেন আদালত।  ১৬ আগস্ট র‍্যাপিড অ্যাকশন ব্যাটালিয়ন (র‍্যাব) সংবাদ সম্মেলন করে জানায়, ওই চারজনকে গাজীপুরের সাইনবোর্ড, মগবাজার ও মিরপুর এলাকা থেকে গ্রেপ্তার করা হয়। তাঁরা হলেন জেএমবির নেত্রী আকলিমা রহমান, ঐশী, মৌ ও মেঘলা। আকলিমা মানারাত ইন্টারন্যাশনাল ইউনিভার্সিটির ছাত্রী।
