
কক্সবাজারের সেন্ট মার্টিন দ্বীপে গভীর সমুদ্রে আহসানউল্লাহ বিশ্ববিদ্যালয়ের চার ছাত্রের দুর্ভাগ্যজনক মৃত্যু এবং দুই ছাত্র নিখোঁজ হওয়ার ঘটনায় গভীর শোক প্রকাশ করেছেন বেসামরিক বিমান পরিবহন ও পর্যটনমন্ত্রী রাশেদ খান মেনন। সমুদ্র তীরে সতর্কতামূলক কার্যক্রম গ্রহণ বিষয়ে কর্তৃপক্ষের গাফিলতি আছে কি না, তা খতিয়ে দেখার জন্য বাংলাদেশ পর্যটন করপোরেশনকে নির্দেশ দিয়েছেন তিনি।আজ বৃহস্পতিবার মন্ত্রী এ নির্দেশনা দিয়েছেন বলে জানিয়েছেন মন্ত্রণালয়ের তথ্য ও জনসংযোগ কর্মকর্তা শেফায়েত হোসেন। নির্দেশনায় মন্ত্রী বলেন, সমুদ্র তীরে এ ধরনের দুর্ঘটনা এড়ানোর জন্য সতর্কতামূলক কার্যক্রম কক্সবাজারের বিচ ম্যানেজমেন্ট কমিটি গ্রহণ করে থাকে। কক্সবাজারের বিচ ম্যানেজমেন্ট কমিটির পক্ষ থেকে প্রয়োজনীয় কার্যক্রম গ্রহণ করা হয়েছে বলে জানানো হয়েছে। তার পরও সামগ্রিক পরিস্থিতি বিবেচনায় আরও অধিকতর সতর্কতামূলক কী ব্যবস্থা নেওয়া যায়, তা খতিয়ে দেখতে বাংলাদেশ পর্যটন করপোরেশনকে নির্দেশনা দিয়েছেন মেনন।
