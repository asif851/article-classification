
আওয়ামী লীগের সাধারণ সম্পাদক ওবায়দুল কাদের বলেছেন, সার্চ কমিটির ব্যাপারে বিদেশিদের নাক গলানোর প্রয়োজন নেই। ওই দিন চলে গেছে। বিএনপির সমালোচনা করে তিনি বলেন, তাদের শুধু নালিশ আর নালিশ। ঘরে বসে মিটিং করে আর বিদেশিদের কাছে শুধু নালিশ করে।
আজ শুক্রবার বিকেলে বগুড়া শহরের আলতাফুন্নেছা খেলার মাঠে আয়োজিত কর্মী সমাবেশে প্রধান অতিথির বক্তব্যে কাদের এসব কথা বলেন। বগুড়া জেলা আওয়ামী লীগ এই কর্মী সমাবেশের আয়োজন করে।
বিএনপির প্রতি প্রশ্ন রেখে ওবায়দুল কাদের বলেন, ‘আমরা কি মেরুদণ্ডহীন জাতি? ওই দিন চলে গেছে। এখন অনেকেই আমাদের সমীহ করে। কাজেই আমাদের রাষ্ট্রপতিই ঠিক করবেন—তিনি কার সঙ্গে বসবেন, কার সঙ্গে বসবেন না। এসব ব্যাপারে বিদেশিদের নাক গলানোর প্রয়োজন নেই। আমাদের দেশের অভ্যন্তরীণ বিষয়ে বাইরের কারও হস্তক্ষেপ করার অধিকার নেই।’
বিএনপির প্রতি চ্যালেঞ্জ ছুড়ে দিয়ে ওবায়দুল কাদের বলেন, ‘বিএনপি রাষ্ট্রপতির কাছে গিয়ে সার্চ কমিটি নিয়ে আলাপ-আলোচনার কথা বলেছিল। এখন নিরপেক্ষ সদস্যদের নিয়ে সার্চ কমিটি গঠন করা হয়েছে। এখন তারা (বিএনপি) বলে কেউ নিরপেক্ষ নন। আমি চ্যালেঞ্জ করছি, সার্চ কমিটির কেউ আওয়ামী লীগ করেন না।’
কাদের বলেন, বিএনপি যতক্ষণ না তার পক্ষের লোক পাবে, ততক্ষণ তারা চাইবে আজিজ মার্কা নির্বাচন কমিশন। বিএনপির প্রধান নির্বাচন কমিশনার এম এ আজিজ এখন তাদের দলের কেন্দ্রীয় কমিটির নেতা। সার্চ কমিটিতে আওয়ামী লীগের কোনো নেতা এসেছে? তারপরও তারা বিদেশিদের কাছে নালিশ করেছে। এখন আবার বলে, বিদেশিরা সার্চ কমিটি নিয়ে রাষ্ট্রপতির সঙ্গে দেখা করতে চায়, সাড়া মেলেনি।
দলীয় নেতা-কর্মীদের উদ্দেশে ওবায়দুল কাদের বলেন, ক্ষমতার দম্ভে কেউ জমিদারি ভাব দেখাবেন না। ক্ষমতা আজ আছে, কাল নেই। আওয়ামী লীগ কর্মীদের জনগণের মনের আশা, চোখের ভাষা বুঝে কাজ করতে হবে। মানুষের হৃদয় জয় করতে হবে। তিনি বলেন, ‘ফুল চাই না, বাগানের ফুল শুকিয়ে যাবে; পাথরের ছবি ক্ষয়ে যাবে; কাগজ-পোস্টার-বিলবোর্ডের ছবি ছিঁড়ে যাবে; মানুষের ভালোবাসা অর্জন করতে হবে, সেটা রয়ে যাবে।’
বগুড়ার উন্নয়নের ব্যাপারে ওবায়দুল কাদের বলেন, ‘বগুড়া বিএনপির ঘাঁটি। সেই তুলনায় উন্নয়ন করেনি। বগুড়াবাসীর কাছে এখন ধানের শীষ চোখের বিষ, মনের বিষ। বগুড়াবাসীকে মুলা আর কলা দেখিয়েছে বিএনপি। বগুড়াবাসীর সঙ্গে প্রতারণা করা হয়েছে। আমরা ৭২৭ কিলোমিটার সড়ক করেছি। ১৫৫ কোটি টাকা দিয়ে শিক্ষাপ্রতিষ্ঠানে ভবন করেছি। যমুনার ভাঙনরোধে ৪০০ কোটি টাকা খরচ করেছি।’
উত্তরবঙ্গের মানুষের জন্য সরকারের উন্নয়নের কথা তুলে ধরে কাদের বলেন, ঢাকা-রংপুর মহাসড়ক চার লেন হচ্ছে। পর্যায়ক্রমে পঞ্চগড় বাংলাবান্ধা পর্যন্ত চার লেন করা হবে।
বগুড়া জেলা আওয়ামী লীগের সভাপতি মমতাজ উদ্দিনের সভাপতিত্বে অনুষ্ঠিত কর্মিসভায় অন্যদের মধ্যে কেন্দ্রীয় আওয়ামী লীগের যুগ্ম সাধারণ সম্পাদক জাহাঙ্গীর কবির নানক, পাট ও বস্ত্র প্রতিমন্ত্রী মির্জা আজম, কেন্দ্রীয় আওয়ামী লীগের সাংগঠনিক সম্পাদক খালিদ মাহমুদ চৌধুরী, বি এম মোজাম্মেল, বগুড়ার সাংসদ আবদুল মান্নান, হাবিবর রহমান প্রমুখ বক্তব্য দেন।
