
বিএনপি-জামায়াত জোটকে দানব আখ্যায়িত করে নৌপরিবহনমন্ত্রী শাজাহান খান বলেন, ‘দানবের সঙ্গে মানবের প্রেম হতে পারে না। সেই দানবের বিরুদ্ধে লড়াই করে তাদের নির্মূল করে আমরা জয়ী হব।’গতকাল শুক্রবার দুপুরে রংপুর জেলা প্রশাসকের সম্মেলনকক্ষে রংপুর বিভাগীয় সড়ক পরিবহন মালিক-শ্রমিক নেতাদের সঙ্গে মতবিনিময় সভায় প্রধান অতিথির বক্তব্যে নৌপরিবহনমন্ত্রী একথা বলেন।শাজাহান খান বলেন, ৪০ দিন ধরে বিএনপি ও ২০-দলীয় জোট অবরোধ-হরতালের নামে পাঁচ হাজার বাস-ট্রাক পুড়িয়েছে। ৬০ জন ড্রাইভার-হেলপারকে তারা জীবন্ত পুড়িয়ে হত্যা করেছে। মোটরশ্রমিকেরা পেট্রলবোমায় দগ্ধ হয়ে মৃত্যুর সঙ্গে লড়ছেন। এরা আন্দোলনের নামে সন্ত্রাস করছে। এরা জঙ্গিবাদী। এদের বিরুদ্ধে কঠোর আন্দোলন গড়ে তোলার জন্য শ্রমিকদের প্রতি আহ্বান জানান তিনি।রংপুর জেলা প্রশাসনের আয়োজনে জেলা প্রশাসক ফরিদ আহাম্মদের সভাপতিত্বে সভায় অন্যান্যের মধ্যে বক্তব্য দেন পল্লী উন্নয়ন ও সমবায় প্রতিমন্ত্রী এবং বাংলাদেশ সড়ক পরিবহন মালিক সমিতির সভাপতি মশিউর রহমান, বিভাগীয় কমিশনার দিলওয়ার বখত, ডিআইজি হুমায়ুন কবীর, পুলিশ সুপার আবদুর রাজ্জাক, বাংলাদেশ সড়ক পরিবহন মালিক সমিতির মহাসচিব এনায়েত উল্যাহ প্রমুখ।
