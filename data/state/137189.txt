
সিলেটের ভোলাগঞ্জ থেকে সুনামগঞ্জের ছাতক পর্যন্ত দেশের একমাত্র রেলওয়ের রজ্জুপথের (রোপওয়ে) সংরক্ষিত বাংকারের অন্তত ৫০ কোটি টাকার পাথর গত দুই বছরে লুট হয়েছে বলে অভিযোগ উঠেছে। লুটপাটের এ ঘটনা ধামাচাপা দিতে এই রজ্জুপথ বিক্রির প্রস্তাব দেওয়া হয়েছে। স্থানীয় ও রেলওয়ের একাধিক সূত্রের অভিযোগ, শ্রমিকদের দিয়ে রাজনৈতিক প্রভাবশালী ব্যক্তিরাই পাথর লুট করেন। রেলওয়ের সংরক্ষিত পুরো এলাকার কর্তৃত্ব নিতেই এ লুটপাট চলছে। রজ্জুপথ গোটানো হলে ওই এলাকা প্রভাবশালীদের দখলে চলে যাবে বলে আশঙ্কা করা হচ্ছে। স্থানীয় আওয়ামী লীগের নেতা ও কোম্পানীগঞ্জ উপজেলা পরিষদের চেয়ারম্যন আবদুল বাছিরের নেতৃত্বে প্রভাবশালী পাথর ব্যবসায়ীদের একটি চক্র এ লুটপাটে সক্রিয় বলে একাধিক সূত্র নিশ্চিত করেছে।রেলওয়ে নিরাপত্তা বাহিনীর (আরএনবি) সিলেটের প্রধান পরিদর্শক সাইদুর রহমান নিশ্চিত করেছেন, ২০ কিলোমিটার দীর্ঘ এ রজ্জুপথ বিক্রির প্রস্তাবটি লিখিতভাবে ঊর্ধ্বতন কর্তৃপক্ষের কাছে উপস্থাপন করা হয়েছে। বিষয়টি ঊর্ধ্বতন কর্তৃপক্ষের বিবেচনাধীন রয়েছে উল্লেখ করে প্রথম আলোকে সাইদুর বলেন, ‘বাংলাদেশের একমাত্র রজ্জুপথ রেল ঐতিহ্যের গুরুত্বপূর্ণ স্থাপনা হিসেবে পাহারা দেওয়া হচ্ছে, কিন্তু রক্ষা করা যাচ্ছে না। দিনে দিনে এর সম্পদ নষ্ট হচ্ছে, জায়গাও হাতছাড়া হচ্ছে। এখনই বিক্রি করলে কমপক্ষে এক হাজার কোটি টাকা পাওয়া যাবে। রেলওয়ের স্বার্থেই আমি বিক্রির এ প্রস্তাব দিয়েছি।’ রেলওয়ের রজ্জুপথ দপ্তর সূত্রে জানা গেছে, পাথর পরিবহনে স্থল কিংবা জলযানের বিকল্প হিসেবে ভোলাগঞ্জ থেকে সুনামগঞ্জের ছাতকে রজ্জুপথ স্থাপন হয় ১৯৬৪ সালে। এ রজ্জুপথে ১১৯টি খুঁটি রয়েছে। ভোলাগঞ্জ রজ্জুপথের লোডিং স্টেশন (বাংকার) ও ছাতক খালাস স্টেশন। বাংকারের ৩৫৯ একর জমি, অবকাঠামোসহ রেলের স্থাপনা, যন্ত্রপাতি দেখভাল করতে ২০০০ সাল থেকে দায়িত্বে ছিল আনসার বাহিনী। কিন্তু তখন বেআইনিভাবে পাথর উত্তোলন ও বিক্রির ব্যাপক অভিযোগ ওঠে। ২০০৯ সালের ২৪ ডিসেম্বর প্রথম আলোয় ‘বেআইনিভাবে পাথর উত্তোলন, ঝুঁকিতে রেলওয়ের রজ্জুপথ’ শিরোনামে একটি সচিত্র প্রতিবেদন প্রকাশিত হলে তৎকালীন রেলমন্ত্রী সুরঞ্জিত সেনগুপ্তের নির্দেশে রজ্জুপথ রেলের নিজস্ব পাহারায় নেওয়ার সিদ্ধান্ত হয়। ২০১২ সালের ৯ ফেব্রুয়ারি আনসার প্রত্যাহার করে দায়িত্ব নেয় আরএনবি। একজন প্রধান পরিদর্শক ও দুজন উপপরিদর্শকের নেতৃত্বে ৪৮ সদস্যের আরএনবি দল সার্বক্ষণিক ভোলাগঞ্জে রজ্জুপথের বাংকারে অবস্থান করে পাহারা দিচ্ছে। এর মধ্যেও চলছে লুটপাট। ২০ এপ্রিল সরেজমিনে দেখা গেছে, রজ্জুপথ বাংকারের প্রবেশমুখের খুঁটিগুলো বেঁকে গেছে। ১২ থেকে ৯ নম্বর খুঁটি এবং বাংকারের
