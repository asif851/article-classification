
মৌলভীবাজারের কুলাউড়া উপজেলায় এক তরুণীকে অপহরণের সময় বাধা দেওয়ায় তাঁর মাকে পিটিয়ে ও মুখে বিষ ঢেলে দিয়ে হত্যা করা হয়েছে বলে অভিযোগ উঠেছে। ওই তরুণীকে নিয়েও গেছে দুর্বৃত্তরা। গতকাল শুক্রবার দিবাগত রাত আড়াইটার দিকে এ ঘটনা ঘটে। 
তরুণীর বাবা অভিযোগ করেন, প্রতিবেশী মসিক আহমদ (৩০) সম্প্রতি তাঁর মেয়েকে একাধিকবার প্রেমের প্রস্তাব দেয়। প্রস্তাব প্রত্যাখ্যান করে তাঁর মেয়ে। গতকাল রাতে মসিকসহ ছয়-সাত জন যুবক তাঁদের বাড়ির দরজা ভেঙে ভেতরে প্রবেশ করে। একপর্যায়ে দুর্বৃত্তরা ধারালো অস্ত্রের মুখে তাঁকে জিম্মি করে জোর মেয়েকে টেনেহিঁচড়ে নিয়ে যেতে চায়। এ সময় মেয়ের মা বাধা দিলে দুর্বৃত্তরা তাঁকে পেটায়। এতে মেয়ের মা অচেতন হয়ে মাটিতে পড়ে গেলে দুর্বৃত্তরা তাঁর মুখে বিষ ঢেলে দেয়। পরে দুর্বৃত্তরা কাপড় দিয়ে মেয়ের চোখ-মুখ বেঁধে নিয়ে চলে যায়। তাঁদের চিৎকারে আশপাশের লোকজন এসে মেয়ের মাকে কুলাউড়া স্বাস্থ্য কমপ্লেক্সে নিয়ে যায়। কর্তব্যরত চিকিৎসক তাঁকে মৃত ঘোষণা করেন। এ ব্যাপারে তিনি কুলাউড়া থানায় মামলা করবেন। কুলাউড়া স্বাস্থ্য কমপ্লেক্সের আবাসিক চিকিৎসা কর্মকর্তা মহিউদ্দিন আলমগীর বলেন, ওই নারীকে মৃত অবস্থায় হাসপাতালে আনা হয়েছিল। বিষক্রিয়ায় তাঁর মৃত্যু হয়েছে। এ ছাড়া তাঁর হাতের কবজিতে আঘাতের চিহ্নও দেখা গেছে। অভিযোগ সম্পর্কে জানতে মসিকের সঙ্গে মোবাইলে যোগাযোগের চেষ্টা করা হলে তিনি ফোন ধরেননি। কিছুক্ষণ পরে আবার আবার চেষ্টা করা হলে মুঠোফোন বন্ধ পাওয়া যায়।কুলাউড়া থানার ভারপ্রাপ্ত কর্মকর্তা (ওসি) মো. শামছুদ্দোহা প্রথম আলোকে বলেন, আজ শনিবার সকালে পুলিশ হাসপাতালে গিয়ে লাশ উদ্ধার করে ময়নাতদন্তের জন্য মৌলভীবাজার ২৫০ শয্যার হাসপাতালে পাঠায়। অপহৃত তরুণীকে উদ্ধারের চেষ্টা চলছে। এ ঘটনায় জড়িত ব্যক্তিদের আটক করতে অভিযান চালানো হচ্ছে।
