
মুক্তিযুদ্ধের সময় মানবতাবিরোধী অপরাধের মামলায় বিচারিক কার্যক্রমের সময় আসামি সালাউদ্দিন কাদের (সাকা) চৌধুরীর আচরণের বিষয়ে তিনটি বিষয় পর্যবেক্ষণ করেছেন আন্তর্জাতিক অপরাধ ট্রাইব্যুনাল-১। এর পরিপ্রেক্ষিতে সালাউদ্দিন কাদের চৌধুরী সম্পর্কিত রায়ে ট্রাইব্যুনাল বলেছেন, ‘আইনপ্রণেতা হলেও তাঁকে মনে রাখতে হবে, তিনি নিজেও আইনের ঊর্ধ্বে নন।’
ট্রাইব্যুনাল পর্যবেক্ষণে বলেছেন, প্রথমত, বিচারের প্রাথমিক পর্যায়ে সালাউদ্দিন কাদের চৌধুরী আদালতের শালীনতা (কোর্ট ডেকোরাম) ভঙ্গ করে অস্বাভাবিক আচরণ করতেন।
দ্বিতীয়ত, ট্রাইব্যুনালের বিচারকেরা আদালতে প্রবেশ ও বের হওয়ার সময় এজলাসে উপস্থিত সবাই দাঁড়িয়ে শ্রদ্ধা প্রদর্শন করেন। কিন্তু আসামি সালাউদ্দিন কাদের চৌধুরী অনেক সময় সেটা করতেন না।
তৃতীয়ত, ট্রাইব্যুনালের বিচারকদের তিনি (সাকা চৌধুরী) চেয়ারম্যান সাহেব, মেম্বার সাহেব বলে সম্বোধন করতেন।
ট্রাইব্যুনাল বলেন, ‘আসামি একজন বর্তমান সাংসদ। তাঁর এমন আচরণ কখনোই কাম্য হতে পারে না। আইনপ্রণেতা হলেও তাঁকে মনে রাখতে হবে, তিনি নিজেও আইনের ঊর্ধ্বে নন।’
মুক্তিযুদ্ধকালের মানবতাবিরোধী অপরাধের মামলায় বিএনপির স্থায়ী কমিটির সদস্য ও সাংসদ সালাউদ্দিন কাদের (সাকা) চৌধুরীর ফাঁসির আদেশ দিয়েছেন আন্তর্জাতিক অপরাধ ট্রাইব্যুনাল-১।
বিচারপতি এ টি এম ফজলে কবীরের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-১ আজ মঙ্গলবার এ আদেশ দেন।
