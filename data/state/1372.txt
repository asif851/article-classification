

গুলশান ট্র্যাজেডিসহ সাম্প্রতিক জঙ্গি হামলার পরিপ্রেক্ষিতে জাতীয় ঐক্যের আহ্বান জানিয়েছেন জাতীয় পার্টির (জাপা) চেয়ারম্যান এইচ এম এরশাদ।
আজ রোববার তিন দিনের ব্যক্তিগত সফরে রংপুরে এসে নগরের দর্শনা মোড়ের ‘পল্লী নিবাস’ বাসভবনে সাংবাদিকদের সঙ্গে আলাপকালে এরশাদ এই আহ্বান জানান।  জাপা চেয়ারম্যান বলেন, সব দলকে নিয়ে বৈঠক করতে হবে। সবাই একসঙ্গে বসলে বিশ্ববাসী দেখবে, এ দেশের রাজনৈতিক দলগুলো একটি ইস্যু নিয়ে একসঙ্গে বসেছে।
এরশাদ বলেন, সন্ত্রাসীরা যে দলেরই হোক না কেন, ঐক্যবদ্ধভাবে তাদের মোকাবিলা করতে হবে। ঐক্যের উদ্যোগ সরকারকেই নিতে হবে।  জাপা চেয়ারম্যান বলেন, জঙ্গিবাদ ও সন্ত্রাস দমনে সরকার ব্যর্থ। ঘরে ঘরে কর্মসংস্থানের সুযোগ না হওয়ার যুবকেরা জঙ্গিবাদের দিকে ঝুঁকে পড়ছে।
গুলশান ট্র্যাজেডির পর বিদেশিরা বাংলাদেশে বিনিয়োগের ক্ষেত্রে আস্থা হারিয়ে ফেলবে বলে মন্তব্য করেন এরশাদ। তিনি বলেন, এ দেশে কোরিয়ানরা আসে, জাপানিরা আসে, আমেরিকানরা আসে। তাদের নিরাপত্তা নিশ্চিত করতে হবে। সরকারকে ভাবতে হবে। তা না হলে এ দেশে বিদেশি উদ্যোক্তারা আসবে না।
