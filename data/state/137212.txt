
আওয়ামী লীগের সাধারণ সম্পাদক ওবায়দুল কাদের বলেছেন, বাঙালি চোরের জাতি নয়, বীরের জাতি। সন্দেহের বশবর্তী হয়ে বিশ্বব্যাংক বাংলাদেশের বিরুদ্ধে কেন অপবাদ দিল, তাদের জবাব দিতে হবে। তাদের জবাবের ওপর নির্ভর করবে বাংলাদেশ ভবিষ্যতে বিশ্বব্যাংক থেকে টাকা নেবে কি নেবে না।আজ বুধবার আওয়ামী লীগ আয়োজিত ‘ট্যানারি শিল্প স্থানান্তর : পরিবেশ সংরক্ষণ ও জাতীয় উন্নয়ন’ শীর্ষক সেমিনারে প্রধান অতিথির বক্তব্যে তিনি এসব কথা বলেন। রাজধানীর শাহবাগে জাতীয় গণগ্রন্থাগারের শওকত হোসেন মিলনায়তনে এ সেমিনার অনুষ্ঠিত হয়।সম্প্রতি সড়ক দুর্ঘটনা বেড়ে যাওয়া প্রসঙ্গে সড়ক পরিবহন ও সেতুমন্ত্রী ওবায়দুল কাদের বলেন, ভারতে প্রতি ঘণ্টায় ১৭ জন মারা যায়। আর বাংলাদেশে তো কয়েক দিন আগে প্রতি ২৪ ঘণ্টায় ১০-১২ জন মানুষ মারা গেছে। গতকাল পাঁচজন মারা গেছে; তা–ও পত্রিকায় আলাদা শিরোনাম হয়েছে। বিশ্বে অনেকে দেশে প্রায়ই সড়ক দুর্ঘটনায় এক-দেড় শ মানুষ মারা যায়। কই সংবাদপত্রগুলোতে তো এগুলো আসে না। আর বাংলাদেশে পাঁচজন মারা গেলেই তা আলাদা করে সংবাদের শিরোনাম হয়।
রাজধানীর ফুটপাত দখলমুক্ত করার পর আবার দখল হওয়া সম্পর্কে মন্ত্রী বলেন, ‘একটা কথা আছে, প্রথম রাতে বিড়াল মারতে হয়। নির্বাচনের বছরে এ ধরনের উচ্ছেদ করতে গেলে অনেকে মনে করেন ভোট নষ্ট হয়। একবার এ ধরনের উচ্ছেদের সময় একজন প্রবীণ সাংসদ এসে আমাকে বলেছিলেন, আপনি তো আমার সব ভোট নষ্ট করে দিচ্ছেন। তো আমি শুধু বলব, সব একসঙ্গে ঠিক হবে না। পলিটিকস ঠিক হলে সব ঠিক হয়ে যাবে। শেখ হাসিনা যেমন জনপ্রিয়, আওয়ামী লীগকেও তেমন জনপ্রিয় দলে পরিণত করতে হবে। আমরা ইতিমধ্যে অ্যাকশন শুরু করে দিয়েছি। ঢাকা কলেজের ঘটনার পর ওই রাতেই ১৯ জনকে দল থেকে বহিষ্কার করেছি।
সিরাজগঞ্জের শাহজাদপুরে পৌরসভার চেয়ারম্যান যা ঘটাল, এরপর তাকে গ্রেপ্তার করা হয়েছে। দল থেকে বহিষ্কার করা হয়েছে। সামনের দিনগুলোতে আপনারা এ ধরনের অ্যাকশন আরও দেখবেন।’
