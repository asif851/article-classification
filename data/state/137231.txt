
 
প্রধানমন্ত্রী শেখ হাসিনা বলেছেন, বাংলাদেশের পরবর্তী নির্বাচন দেশটির গণতান্ত্রিক প্রক্রিয়া ও সাংবিধানিক শাসনকে টেকসই করবে। তিনি বলেন, ‘আমাদের সংবিধান সমুন্নত রেখে একটি নির্দিষ্ট অবস্থান থেকে গণতান্ত্রিক পন্থায় ক্ষমতা হস্তান্তরের প্রক্রিয়া চালু করতে হবে।’প্রধানমন্ত্রী কমনওয়েলথ মহাসচিব কমলেশ শর্মার সঙ্গে এক বৈঠকে এসব কথা বলেন। মার্কিন যুক্তরাষ্ট্রের নিউইয়র্কে হোটেল হায়াতে এ বৈঠক অনুষ্ঠিত হয় বলে আজ মঙ্গলবার বাসসের খবরে বলা হয়েছে। জাতিসংঘের সাধারণ পরিষদে যোগ দিতে প্রধানমন্ত্রী এখন নিউইয়র্কে রয়েছেন।শেখ হাসিনা বলেন, তাঁর দেশে বর্তমান সরকারের আমলে প্রায় ছয় হাজার নির্বাচন হয়েছে। এসব নির্বাচনে প্রায় ৬৪ হাজার জনপ্রতিনিধি নির্বাচিত হয়েছেন। এতে বিরোধী দলের অনেক প্রার্থী সরকারদলীয় প্রার্থীকে পরাজিত করে নির্বাচিত হয়েছেন। এই নির্বাচনগুলোতে সরকার নিরপেক্ষ ভূমিকা পালন করায় এর গ্রহণযোগ্যতা নিয়ে কেউ কোনো প্রশ্ন তোলেননি। তিনি দৃঢ়তার সঙ্গে বলেন, বাংলাদেশে পরবর্তী সাধারণ নির্বাচনও মুক্ত, অবাধ ও সম্পূর্ণভাবে নিরপেক্ষ পন্থায় অনুষ্ঠিত হবে।
বৈঠক শেষে প্রধানমন্ত্রীর প্রেস সচিব আবুল কালাম আজাদ সাংবাদিকদের বলেন, কমনওয়েলথ মহাসচিব প্রধানমন্ত্রীকে আগামী নভেম্বরে শ্রীলঙ্কার কলম্বোতে অনুষ্ঠিত কমনওয়েলথের সরকারপ্রধানদের সম্মেলনে যোগ দিতে পুনরায় আমন্ত্রণ জানান।
কমলেশ শর্মা শেখ হাসিনাকে বলেন, আসন্ন ওই বৈঠকে তাঁর (শেখ হাসিনা) উপস্থিতি খুবই গুরুত্বপূর্ণ। কারণ সেখানে বিশেষ করে স্বল্পোন্নত দেশসহ সদস্য দেশগুলোর জন্য জলবায়ু পরিস্থিতি মোকাবিলায় অর্থায়নের বিষয়ে আলোচনা হবে।
মহাসচিব প্রধানমন্ত্রীকে আরও অবহিত করেন, ওই বৈঠকে সদস্য দেশগুলোর দারিদ্র্য বিমোচন এবং অর্জিত অগ্রগতি সম্পর্কেও আলোচনা হবে। এ প্রসঙ্গে তিনি বিগত সম্মেলনগুলোতে শেখ হাসিনার গতিশীল ভূমিকার কথা উল্লে­খ করেন।
অন্যদের মধ্যে প্রধানমন্ত্রীর ছেলে সজীব ওয়াজেদ জয়, পররাষ্ট্রমন্ত্রী দীপু মনি, প্রধানমন্ত্রীর মিডিয়া উপদেষ্টা ইকবাল সোবহান চৌধুরী, অ্যাম্বাসেডর অ্যাট লার্জ এম জিয়াউদ্দিন, জাতিসংঘে বাংলাদেশের স্থায়ী প্রতিনিধি এ কে আবদুল মোমেন, যুক্তরাষ্ট্রে বাংলাদেশের রাষ্ট্রদূত আকরামুল কাদের, প্রধানমন্ত্রীর মুখ্য সচিব শেখ মো. ওয়াহিদ উজ জামান ও পররাষ্ট্র সচিব শহীদুল হক এ সময় উপস্থিত ছিলেন।
