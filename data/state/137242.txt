
ভারতের নতুন পররাষ্ট্রসচিব সুব্রামানিয়াম জয়শঙ্কর দুই দিনের সফরে আগামী ২ মার্চ ঢাকায় আসছেন। ২ মার্চ তিনি পররাষ্ট্রসচিব মো. শহীদুল হকের সঙ্গে দ্বিপক্ষীয় বৈঠক করবেন। শহীদুল হকের সঙ্গে দ্বিপক্ষীয় বৈঠক করার পাশাপাশি জয়শঙ্কর এ সফরের সময় প্রধানমন্ত্রী শেখ হাসিনা ও পররাষ্ট্রমন্ত্রী এ এইচ মাহমুদ আলীর সঙ্গে সৌজন্য সাক্ষাৎ করবেন।পররাষ্ট্র মন্ত্রণালয়ের এক জ্যেষ্ঠ কর্মকর্তা এ প্রতিবেদককে গতকাল শনিবার জানান, সার্ক যাত্রার অংশ হিসেবে জয়শঙ্কর ‘শুভেচ্ছা সফরে’ বাংলাদেশে আসছেন। এ সফরের বিষয়টি নিশ্চিত করে ভারত গত শুক্রবার বাংলাদেশকে চিঠি দিয়েছে।দিল্লির কূটনীতিক সূত্রে জানা গেছে, ভুটান সফরের মধ্য দিয়ে জয়শঙ্করের সার্ক যাত্রা শুরুর কথা রয়েছে। এরপর তিনি বাংলাদেশে আসবেন।ভারতের প্রধানমন্ত্রী নরেন্দ্র মোদি ১৩ ফেব্রুয়ারি প্রধানমন্ত্রী শেখ হাসিনাসহ বিশ্বকাপ ক্রিকেটে অংশগ্রহণকারী দেশের সরকারপ্রধানকে ফোন করে শুভেচ্ছা জানান। ওই দিন মোদি তাঁর টুইটে জানান, দক্ষিণ এশিয়ার দেশগুলোতে আঞ্চলিক সহযোগিতা বাড়াতে তিনি জয়শঙ্করকে ‘সার্ক যাত্রা’য় সার্কভুক্ত দেশগুলোতে পাঠাবেন।গত ২৯ জানুয়ারি ভারতের নতুন পররাষ্ট্রসচিব হিসেবে দায়িত্ব নেন জয়শঙ্কর।
