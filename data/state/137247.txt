
দুই সপ্তাহের বেশি সময় বন্ধ থাকার পর গতকাল মঙ্গলবার ভোটমারী-পাটগ্রাম-বুড়িমারী রেলপথে ট্রেন চলাচল শুরু হয়েছে। এতে সান্তাহার-কাউনিয়া-লালমনিরহাট-পাটগ্রাম-বুড়িমারী রেলপথে ট্রেন চলাচল স্বাভাবিক হলো।
লালমনিরহাট বিভাগীয় রেলওয়ে কার্যালয় সূত্রে জানা গেছে, বুড়িমারী-লালমনিরহাট-কাউনিয়া-সান্তাহার, বুড়িমারী-লালমনিরহাট-রংপুর-পার্বতীপুর রেলপথে প্রতিদিন চার জোড়া ট্রেন চলাচল করত। বন্যায় রেললাইন ক্ষতিগ্রস্ত হওয়ায় ১২ আগস্ট থেকে ভোটমারী-বুড়িমারী পথে ট্রেন চলাচল বন্ধ হয়ে যায়। লালমনিরহাট বিভাগীয় রেলওয়ে দপ্তর বন্যায় ক্ষতিগ্রস্ত বিভিন্ন রেললাইন মেরামত করে দুদিন পর লালমনিরহাট-ভোটমারী পর্যন্ত ট্রেন চলাচল স্বাভাবিক করে। কিন্তু হাতীবান্ধা রেলওয়ে স্টেশনের কাছে হাতীবান্ধা উপজেলা স্বাস্থ্য কমপ্লেক্স হাসপাতাল এলাকায় বন্যার পানির তোড়ে বড় আকারের গর্তের সৃষ্টি হওয়ায় বুড়িমারী রেলওয়ে স্টেশন পর্যন্ত ট্রেন চলাচল সম্ভব হয়নি। অবশেষে গতকাল বুড়িমারী রেলওয়ে স্টেশনের সঙ্গে ট্রেন চলাচল শুরু হয়।
হাতীবান্ধা রেলওয়ে স্টেশনমাস্টার নুরন্নবী বলেন, বুড়িমারী স্থলবন্দর রেলওয়ে স্টেশনে আটকে থাকা ৪৫৫ নম্বর যাত্রীবাহী লোকাল ট্রেনটি গতকাল স্টেশন ছেড়ে যায়। এরপর আরও একটি যাত্রীবাহী ট্রেন বুড়িমারী স্থলবন্দর রেলওয়ে স্টেশনে পৌঁছে আবার লালমনিরহাটে ফেরত চলে গেছে। এখন কোনো সমস্যা নেই।
লালমনিরহাটের কালীগঞ্জের ভোটমারী রেলস্টেশনের সহকারী স্টেশনমাস্টার হুমায়ুন কবীর বলেন, গতকাল সকালে বুড়িমারী থেকে ছেড়ে আসা পার্বতীপুরগামী ৪৫৬ ডাউন ট্রেন, সকাল ১০টা ১৬ মিনিটে পার্বতীপুর-লালমনিরহাট-বুড়িমারী কমিউটার ট্রেন এবং বেলা ৩টা ৫৭ মিনিটে করতোয়া এক্সপ্রেস ট্রেনটি ভোটমারী থেকে বুড়িমারীর উদ্দেশে ছেড়ে যায়।
লালমনিরহাট বিভাগীয় রেলওয়ে ব্যবস্থাপক (ডিআরএম) নাজমুল ইসলাম বলেন, ঈদ সামনে রেখে হাতীবান্ধা রেলওয়ে স্টেশনের কাছে ভেঙে যাওয়া স্থানে দ্রুত পাইলিং করে অস্থায়ী ভিত্তিতে একটি সেতু স্থাপন করা হয়েছে। গতকাল থেকে চার জোড়া ট্রেন চলাচল শুরু হয়েছে। ফলে ঈদে ঘরমুখো যাত্রীদের কোনো ভোগান্তি হবে না।
 
