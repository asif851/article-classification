
মেহেরপুরের গাংনীতে পুলিশের সঙ্গে ‘বন্দুকযুদ্ধে’ অজ্ঞাত দুজন নিহত হয়েছে। তবে পুলিশ বলছে তারা ডাকাত দলের সদস্য। আজ শুক্রবার মধ্যরাতের কোনো এক সময়ে গাংনী-বারাদী সড়কের হাড়িয়াদহ মাঠের মধ্যে কথিত এই বন্দুকযুদ্ধ হয়। 
পুলিশের ভাষ্য, বন্দক যুদ্ধের স্থান থেকে হাতবোমা, বন্দুক, গুলি ও ধারালো অস্ত্র উদ্ধার হয়েছে।গাংনী থানা ভারপ্রাপ্ত কর্মকর্তা (ওসি) আনোয়ার হোসেন জানান, রাতে গাংনী উপজেলার রাইপুর ইউনিয়নের হাড়িয়াদহ গ্রামের মাঠের মধ্যে থানা-পুলিশের একটি দল টহল দিচ্ছিল। এ সময় হাড়িয়াদহ সড়কের পাশে অবস্থিত এসএবি ইটভাটার কাছে সন্দেহভাজন কয়েকজন উপস্থিতির খবর পায়। পুলিশের দলটি সেখানে পৌঁছালে ওত পেতে থাকা সন্ত্রাসীরা পুলিশকে লক্ষ করে গুলি বর্ষণ শুরু করে। পুলিশও পাল্টা গুলির জবাব দেয়। একপর্যায়ে সন্ত্রাসীরা পালিয়ে গেলে সেখান থেকে দুজনের গুলিবিদ্ধ মরদেহ উদ্ধার করে পুলিশ।তবে পুলিশ তাদের পরিচয় নিশ্চিত হতে পারেনি। তাদের বয়স ২৪ ও ২৫ বছর হবে।পুলিশের ভাষ্য, ঘটনাস্থল থেকে একটি এলজি শাটারগান, দুটি কার্তুজ, ২টি বোমা ও ২টি রামদা উদ্ধার হয়েছে । বন্দুকযুদ্ধে পুলিশের চার সদস্য আহত হয়েছেন তাদের গাংনী উপজেলা স্বাস্থ্য কমপ্লেক্সে চিকিৎসা দেওয়া হয়েছে।
 
