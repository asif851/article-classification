
বাংলা নববর্ষ উপলক্ষে প্রধানমন্ত্রী শেখ হাসিনার পাঠানো শুভেচ্ছা কার্ড পাননি ছাত্রলীগের নেতারা। আজ শনিবার ঢাকা বিশ্ববিদ্যালয়ের মধুর ক্যানটিনে কয়েক শ কার্ড পাওয়া যায়।
কার্ড না পাওয়ায় ছাত্রলীগের অনেক নেতা-কর্মী সামাজিক যোগাযোগমাধ্যম ফেসবুকে ক্ষোভ প্রকাশ করেছেন। তাঁদের একজন ছাত্রলীগের সহসভাপতি মেহেদী হাসান। তিনি প্রথম আলোকে বলেন, কার্ডগুলো ছাত্রলীগের কেন্দ্রীয় কমিটি, বিশ্ববিদ্যালয় কমিটি ও হলের সভাপতি-সাধারণ সম্পাদকদের দেওয়ার কথা। কিন্তু এগুলো না পাওয়ায় বেশির ভাগ নেতাই গণভবনে প্রধানমন্ত্রীর সঙ্গে সৌজন্য বিনিময় করতে যেতে পারেননি।মেহেদী বলেন, ‘আমরা গণভবনে না গেলেও আগে এমন কার্ড পেলে যত্ন করে সংগ্রহে রেখে দিতাম। আমার ড্রয়ারে এখনো আগের অনেক কার্ড আছে। ছাত্রলীগের নেতা-কর্মীদের কাছে এগুলো অনেক আবেগের বিষয়।’ তিনি এ ঘটনার সাংগঠনিক তদন্ত দাবি করেন।এ প্রসঙ্গে ছাত্রলীগের দপ্তর সম্পাদক দেলোয়ার হোসেন প্রথম আলোকে বলেন, ‘কার্ডগুলো পাঠানোর দায়িত্ব আমার। কিন্তু আমি নিজেই জানতাম না কার্ডগুলো মধুর ক্যানটিনে আছে।’ছাত্রলীগের যুগ্ম সাধারণ সম্পাদক নওশেদ উদ্দিনসহ কয়েকজনকে এ দায়িত্ব দেওয়া হয়েছিল বলে ছাত্রলীগের একাধিক সূত্রে জানা গেছে। যোগাযোগ করা হলে নওশেদ প্রথম আলোকে বলেন, ‘আমার হাতে কার্ডগুলো পয়লা বৈশাখের আগের দিন রাতে আসে। স্বল্প সময়ের মধ্যে অনেককে ফোন দিয়ে কার্ড নিতে বলেছি। কার্ডে কারও নাম লেখা ছিল না। যাদের সঙ্গে যোগাযোগ করা গেছে, তারা কার্ড পেয়েছে। যারা কার্ড পায়নি বলে ছড়াচ্ছে, তারা রাজনীতির মাঠে নিষ্ক্রিয়।’এ প্রসঙ্গে ছাত্রলীগের কেন্দ্রীয় সভাপতি সাইফুর রহমান আজ সন্ধ্যায় মুঠোফোনে প্রথম আলোকে বলেন, যারা কার্ড পাওয়ার তারা পেয়েছে। মধুর ক্যানটিনে যেগুলো পড়ে ছিল, তা পুরোনো। এগুলো মাননীয় প্রধানমন্ত্রীর দেওয়া শুভেচ্ছা কার্ড নয়।
