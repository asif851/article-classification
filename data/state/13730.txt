
যোগাযোগমন্ত্রী ওবায়দুল কাদেরের দাবি, ‘স্বচ্ছতা ও কাজের গতির দিক দিয়ে যোগাযোগ মন্ত্রণালয় এখন স্মরণকালের সবচেয়ে ভালো সময় অতিক্রম করছে। এ মন্ত্রণালয়ের রমরমা বদলি-বাণিজ্য বন্ধ হয়েছে। দুর্নীতি ও অপকর্মের বিরুদ্ধে আমরা একেবারে “জিরো টলারেন্স”। তবে রাতারাতি ম্যাজিকের মতো কিছু করতে পারব না। পরিবর্তন হচ্ছে, আরও হবে। ১৬ মাসে ১৬ বছরের ছবি পরিবর্তন করতে পারব না।’আজ শনিবার সকাল সাড়ে ১০টার দিকে যোগাযোগমন্ত্রী ওবায়দুল কাদের গাজীপুর সদর উপজেলার চান্দনা চৌরাস্তা এলাকায় সাংবাদিকদের এসব কথা বলেন। এর আগে তিনি চান্দনা-চৌরাস্তা ও ভোগড়া বাইপাস সড়ক এলাকায় বৃষ্টির পানিতে ক্ষতিগ্রস্ত ঢাকা-ময়মনসিংহ মহাসড়ক পরিদর্শন করেন।এ খাতের সার্বিক অবস্থার উন্নয়নে আরও সময় চেয়ে যোগাযোগমন্ত্রী বলেন, ‘আমাকে আরও সময় দিতে হবে। সড়ক বিভাগে অনেক অপকর্ম কমেছে। কাজে মান ও গতি অনেক বেড়েছে।’বিরোধী দলের সঙ্গে সংলাপ প্রসঙ্গে ওবায়দুল কাদের বলেন, ‘আমি সংলাপ নিয়ে কোনো কথা বলব না। সংলাপের চেয়ে রাস্তাঘাটের সমস্যা এখন বড় সমস্যা। যোগাযোগমন্ত্রী হিসেবে আমার দায়িত্ব দুর্ভোগ কমিয়ে মানুষকে স্বস্তি দেওয়া। সংলাপটা আপনারা রাস্তায় আনবেন না।’
যোগাযোগমন্ত্রী বলেন, ‘এখন আমাদের কাজ হচ্ছে তিনটি—রাস্তায় গর্ত হলে সঙ্গে সঙ্গে মেরামত, ফাটল দেখা দিলে সঙ্গে সঙ্গে ভরাট এবং পানি জমলে দ্রুততার সঙ্গে ড্রেন আউট ও পাম্প আউট করা। এ তিনটি হচ্ছে আগামী তিন মাসের অগ্রাধিকারমূলক কাজ। বর্ষা ও ঈদ উপলক্ষে সড়ক-মহাসড়কে সংশ্লিষ্ট সংস্থার কারও গাফিলতি কোনোভাবে মেনে নেওয়া হবে না। এ সময়ে তাঁদের সর্বোচ্চ সতর্ক থাকতে হবে।’
মন্ত্রী জানান, বর্ষা ও আগামী ঈদ উপলক্ষে কীভাবে সড়ক যোগাযোগ সচল রাখা যায় এবং যাত্রীদের দুর্ভোগ কমানো যায়, তার আগাম প্রস্তুতি নেওয়ার ব্যাপারে আগামীকাল রোববার সকালে মন্ত্রণালয়ে জরুরি সভা ডাকা হয়েছে।
এ সময় গাজীপুরের অতিরিক্ত জেলা প্রশাসক (সার্বিক) শাহনওয়াজ দিলরুবা খান, সড়ক ও জনপথ বিভাগের ঢাকা জোনের তত্ত্বাবধায়ক প্রকৌশলী মো. শাহাবুদ্দিন, গাজীপুর সওজের নির্বাহী প্রকৌশলী মো. মনোয়ার হোসেন প্রমুখ উপস্থিত ছিলেন।
