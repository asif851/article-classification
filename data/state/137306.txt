
খুলনার রূপসা উপজেলায় মাছ প্রক্রিয়াজাতকরণ কোম্পানির আড়ালে নকল ওষুধ তৈরি করার অভিযোগে শিল্পপতি কাজী শাহনেওয়াজকে (৬৮) কারাগারে পাঠানো হয়েছে। গতকাল মঙ্গলবার রূপসা থানা-পুলিশ তাঁকে আদালতে হাজির করলে বিচারক এ নির্দেশ দেন।এর আগে সোমবার রাতে একই অভিযোগে শাহনেওয়াজসহ চারজনের নাম উল্লেখ করে অজ্ঞাত ১২-১৩ জনের বিরুদ্ধে মামলা করে র্যা পিড অ্যাকশন ব্যাটালিয়ন (র্যা ব)-৬। মামলাটি করেন র্যা ব-৬-এর ডেপুটি অ্যাসিস্ট্যান্ট ডিরেক্টর নাজমুল হুদা। তিনি শাহনেওয়াজ গ্রুপের চেয়ারম্যান ও ব্যবস্থাপনা পরিচালক। তিনি বাংলাদেশ ফ্রোজেন ফুডস এক্সপোর্টার্স অ্যাসোসিয়েশনের সাবেক সভাপতি ও খুলনা চেম্বার অব কমার্সের সাবেক জ্যেষ্ঠ সহসভাপতি। মামলার অন্য আসামিরা হলেন ঢাকার ৭৩ শান্তিবাগ মসজিদ রোডের বাসিন্দা জাকির হোসেন (৪৮), খুলনার পূর্ব রূপসা এলাকার হাবিবুর রহমান শেখ (৪৫) ও সিরাজগঞ্জের মো. সজীব (৩৫)।থানা-পুলিশ সূত্র জানায়, সোমবার খুলনার রূপসা উপজেলার জাবুসা চর রূপসা এলাকায় কাজী শাহনেওয়াজের মালিকানাধীন রপ্তানিযোগ্য হিমায়িত মাছ প্রক্রিয়াজাতকরণ প্রতিষ্ঠান ‘শাহনেওয়াজ সি ফুডস’-এ অভিযান চালিয়ে নকল ওষুধ তৈরির কারখানার সন্ধান পায় র্যা ব। সেখান থেকে কাজী শাহনেওয়াজ ও প্রতিষ্ঠানটির কর্মকর্তা শরীফ রহমানকে আটক করা হয়। এ ছাড়া সেখান থেকে এসিআই কোম্পানির নকল ৩ লাখ ৭৫ হাজারটি অ্যান্টিবায়োটিক ক্যাপসুল ও ১ বস্তা রেনিটিড ট্যাবলেটের পাশাপাশি চার বস্তা বিভিন্ন ব্র্যান্ডের নকল ওষুধ জব্দ করা হয়। এ ছাড়া জব্দ করা হয় নকল ওষুধের কাঁচামাল, চালের গুঁড়া, কসমেটিক, কেমিক্যাল, পাউডারসহ জাল ওষুধ বানানোর কয়েক কোটি টাকার উপকরণ। এসব ওষুধ ঢাকায় স্যার সলিমুল্লাহ মেডিকেল কলেজ ও হাসপাতালসহ বিভিন্ন ওষুধের দোকানে সরবরাহ করা হতো।রূপসা থানার ভারপ্রাপ্ত কর্মকর্তা (ওসি) রফিকুল ইসলাম বলেন, সোমবার দিবাগত রাত ১২টার পর মামলা হয়েছে। সকালে আসামিকে আদালতের মাধ্যমে কারাগারে পাঠানো হয়েছে।
