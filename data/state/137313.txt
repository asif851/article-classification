
শ্রীলঙ্কার মাটিতে বাংলাদেশের ক্রিকেট দল তাদের শততম টেস্টে শ্রীলঙ্কাকে পরাজিত করায় কলকাতার ক্রিকেটপ্রেমীরা বাংলাদেশ দলকে অভিনন্দিত করেছেন। তাঁরা বলেছেন, এই জয় বাঙালিদের। বাংলার ক্রিকেটের। বাংলাদেশের এই জয়ে অনুপ্রাণিত কলকাতার ক্রিকেটপ্রেমীরা। 
অভিনন্দন জানিয়েছে বাংলাদেশ ক্রিকেট দলকে। আশাবাদ ব্যক্ত করে বলেছেন, বাংলাদেশ ক্রিকেট দল আরও ভালো খেলে বিশ্বে নতুন ইতিহাস সৃষ্টি করুক। কলকাতার প্রখ্যাত সাবেক ফুটবলার ও ক্রিকেটার চুনী গোস্বামী প্রথম আলোকে বলেন, ‘আমি কী যে আনন্দিত হয়েছি তা ভাষায় ব্যক্ত করতে পারব না। মনে হলো আমার জয় হয়েছে। আমরা তো ওই বাংলাদেশের মাটি ছেড়ে চলে এসেছি, তাই আমার মনেপ্রাণে এখনো জেগে আছে বাংলাদেশ।’ বাংলাদেশের কিশোরগঞ্জ জেলার যশোদল গ্রামে চুনী গোস্বামীদের আদিবাস। তিনি বললেন, বিদেশের মাটিতে দাঁড়িয়ে যেভাবে শ্রীলঙ্কার মতো একটি শক্তিশালী দলকে হারিয়ে দিল বাংলাদেশ, তা ইতিহাসে এক নতুন অধ্যায়ের সূচনা করেছে । তাই আমি বাংলাদেশ দলকে অভিনন্দন জানাচ্ছি।’ চুনী গোস্বামী বলেন, ‘অসম্ভব ভালো খেলেছে বাংলাদেশ। আমি প্রথমে ক্রিকেটার সাকিবকে অভিনন্দন জানাই। অলরাউন্ডার এই সাকিব অসম্ভব ভালো খেলোয়াড়। আরও ভালো খেলবে ও। ওর ভবিষ্যৎ উজ্জ্বল। মোস্তাফিজ, সৌম্য সরকারের খেলাও অসম্ভব সুন্দর হয়েছে। আমি গোটা বাংলাদেশ দলকে অভিনন্দন জানাচ্ছি এই কৃতিত্বের জন্য। আশা করি, বিশ্বের দরবার থেকেও বাংলাদেশ অভিনন্দিত হবে। মিলবে দলের স্বীকৃতি এই অসামান্য খেলার জন্য।’ সাবেক ক্রিকেটার উৎপল চ্যাটার্জি প্রথম আলোকে বলেছেন, ‘এই জয় আমাদের বাঙালিদের কাছে গর্বের। বাংলাদেশ আর আমরা একই ভাষায় কথা বলি। পাশাপাশি থাকি। এই গর্ব শুধু বাংলাদেশের নয়, আমাদেরও। আমাদের বাঙালিদের। বাংলাভাষীর দেশ বাংলাদেশ। আমরা বাঙালি হলেও আমাদের দেশে রয়েছে বহু ভাষা।’ তিনি বলেন, ‘আমাদের দেশের ক্রিকেট দলেও বাঙালিদের ঠাঁই হয় ঠিকই, তবে বাংলাদেশের মতো নয়। বাংলাদেশে সবাই বাঙালি, কিন্তু ভারতবর্ষে নয়। আমার অভিনন্দন রইল বাংলাদেশ দলের প্রতি।’ আরেক প্রখ্যাত ক্রিকেটার বাংলা দলের সাবেক অধিনায়ক সম্বরণ ব্যানার্জি বলেছেন, ‘যখন শুনলাম বাংলাদেশ ক্রিকেট দল আজ শ্রীলঙ্কাকে হারিয়ে দিয়ে তাদের শততম ক্রিকেট টেস্টে জয়লাভ করেছে, তখন গর্বে আমার বুক ভরে গেছে। আমি আনন্দে আত্মহারা হয়েছি। এ জয় তো আমাদের জয়ও। আমি আশা করি, বাংলাদেশ এই জয়ের ধারা অব্যাহত রেখে ক্রিকেট দুনিয়ায় তার জয়ের স্বাক্ষর অব্যাহত রাখবে। বাংলাদেশ ক্রিকেট দল আরও উন্নত হবে। আরও ভালো করবে। ভালো খেলবে। বাঙালিদের মুখ উজ্জ্বল করবে।’ কলকাতার বিভিন্ন ক্রীড়া সংগঠনের কর্মকর্তারাও বাংলাদেশ ক্রিকেট দলের শ্রীলঙ্কা জয়কে অভিনন্দিত করেছেন।
