
বঙ্গবন্ধু শেখ মুজিবুর রহমানের ঐতিহাসিক সাতই মার্চের ভাষণের স্বীকৃতিসংক্রান্ত পাঁচটি সনদ বাংলাদেশের কাছে পাঠিয়েছে জাতিসংঘের শিক্ষা, বিজ্ঞান ও সংস্কৃতি সংস্থা (ইউনেসকো)।
সংস্থাটির মহাপরিচালক স্বাক্ষরিত এই পাঁচটি সনদ সম্প্রতি ফ্রান্সে বাংলাদেশের রাষ্ট্রদূত ও ইউনেসকোয় বাংলাদেশের স্থায়ী প্রতিনিধি কাজী ইমতিয়াজ হোসেনের মাধ্যমে পররাষ্ট্র মন্ত্রণালয়ে পাঠানো হয়েছে। প্রধানমন্ত্রীর প্রেস সচিব ইহসানুল করিম গতকাল বুধবার এ তথ্য জানিয়েছেন।
ইহসানুল করিম সাংবাদিকদের বলেন, সাতই মার্চের ভাষণকে বিশ্বের প্রামাণ্য ঐতিহ্যের (ডকুমেন্টারি হেরিটেজ) অংশ হিসেবে স্বীকৃতিতে বিশেষ অবদানের জন্য পাঁচটি সংস্থার কাছে এই সনদ হস্তান্তর করা হবে। এই সংস্থাগুলো হলো তথ্য ও যোগাযোগ প্রযুক্তি মন্ত্রণালয়, বাংলাদেশ বেতার, চলচ্চিত্র ও প্রকাশনা অধিদপ্তর, মুক্তিযুদ্ধ জাদুঘর ও বাংলাদেশ ফিল্ম আর্কাইভ। এ লক্ষ্যে ইউনেসকো প্যারিসে বাংলাদেশ দূতাবাসে চিঠি দিয়েছে।
চিঠিতে বলা হয়, এই ভাষণ প্রামাণ্য ঐতিহ্যের মেমোরি অব দ্য ওয়ার্ল্ড রেজিস্টারে অন্তর্ভুক্তির মাধ্যমে এটাই প্রতিফলিত হয়েছে যে এই ভাষণের ব্যতিক্রমধর্মী মূল্য ও তাৎপর্য রয়েছে।
