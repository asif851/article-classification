
ঠিক এক বছর আগের এই দিনে ডেকে নিয়ে হত্যা করা হয়েছিল এক হাজার ১৩৫ জন শ্রমিককে। আগের দিন ভবনে ফাটল দেখা দিলেও ভবন মালিক সোহেল রানার নির্দেশে কাজে ফিরতে বাধ্য হয়েছিলেন শ্রমিকেরা। এরপরই ঘটে যায় বাংলাদেশের ইতিহাসের সবচেয়ে বড় শিল্প দুর্ঘটনার ঘটনাটি।গত একটি বছর সারা বিশ্বে অন্যতম আলোচিত বিষয় ছিল এই রানা প্লাজা ধস। নয়তলা ভবনটি ধসে আহত হন এক হাজার ১৬৭ জন শ্রমিক, গুরুতর আহত ছিলেন ৮১ জন। ভবনধসে অশনাক্ত ২৯১ শ্রমিকের লাশ জুরাইনের কবরস্থানে দাফন করা হয়। পরিচয় নিশ্চিত হতে অশনাক্ত লাশের ৩২২টি ডিএনএ নমুনা সংগ্রহ করে পরীক্ষাও হয়। অবশ্য এ পরীক্ষার পরও ৮৫টি লাশের পরিচয় এখনো জানা যায়নি।বছরজুড়ে নানা ধরনের আলোচনা ও লেখালেখি হলেও এখনো শাস্তি পায়নি দোষী ব্যক্তিরা।দেশে ও দেশের বাইরের চাপে ভবন ও পোশাক মালিকেরা গ্রেপ্তার হলেও এখনো মামলার তদন্ত শেষ করতে পারেনি পুলিশের অপরাধ তদন্ত বিভাগ-সিআইডি। গত দুই মাস ধরেই তাঁরা বলছেন, শিগগিরই বহুল আলোচিত এ মামলার অভিযোগপত্র আদালতে দেওয়া সম্ভব হবে।সিআইডির অতিরিক্ত মহাপরিদর্শক মোখলেসুর রহমান প্রথম আলোকে বলেন, এ ঘটনায় দায়ের করা দুটি মামলার তদন্ত শেষ করে ফেলেছে। যেকোনো দিন অভিযোগপত্র দেওয়া হতে পারে। তবে শেষ মুহূর্তে আরেকটু যাচাই-বাছাই করার জন্য কিছু সময় লাগছে। শিগগিরই অভিযোগপত্র দেওয়া হবে।সিআইডি সূত্র জানায়, রানা প্লাজার ঘটনায় ৪২ জনকে আসামি করে অভিযোগপত্র দেওয়া হচ্ছে। অভিযুক্ত ব্যক্তিদের তালিকায় সাভার উপজেলার সাবেক নির্বাহী কর্মকর্তা(ইউএনও), সাভার পৌর মেয়র, পৌর প্রকৌশলী, রাজউক কর্মকর্তা, কারখানা পরিদর্শক, ভবন মালিক ও পোশাক কারখানার ১৭ মালিক-কর্মকর্তার নাম থাকছে।রানা প্লাজার ঘটনা নিয়ে মোট মামলা হয়েছিল পাঁচটি। এর মধ্যে গত ২৫ এপ্রিল রাজধানী উন্নয়ন কর্তৃপক্ষের (রাজউক) কর্মকর্তা হেলাল উদ্দিন বাদী হয়ে ১৯৫২ সালের ইমারত নির্মাণ আইনের ১২ ধারায় সাভার থানায় একটি মামলা করেন। একই দিন সাভার মডেল থানার উপপরিদর্শক (এসআই) ওয়ালী আশরাফ একই থানায় আরও একটি মামলা করেন। পুলিশের করা মামলায় রানা প্লাজার ধসকে অবহেলাজনিত মৃত্যু চিহ্নিত করে দণ্ডবিধির ৩৩৭/৩৩৮/৩০৪ (ক)/৪২৭/৩৪ (৯) ধারায় অভিযোগ আনা হয়। এ দুই মামলা সিআইডি তদন্ত করছে।এ ছাড়া পোশাকশ্রমিক জাহাঙ্গীর আলমের স্ত্রী শিউলী আক্তার বাদী হয়ে ঢাকা মহানগর মুখ্য বিচারিক হাকিমের আদালতে
