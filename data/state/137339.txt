
মমতা ও ভালোবাসা দিয়ে রোগীদের সেবা দেওয়ার জন্য চিকিৎসকদের প্রতি আহ্বান জানিয়েছেন স্বাস্থ্যমন্ত্রী ও পরিবারকল্যাণমন্ত্রী মোহাম্মদ নাসিম। তিনি বলেছেন, দরিদ্র রোগীদের বিষয়টি বিবেচনায় নিয়েই মমতাময়ী প্রধানমন্ত্রী শেখ হাসিনার নির্দেশে প্রণীত হচ্ছে সর্বজনীন স্বাস্থ্যসেবা আইন।গতকাল মঙ্গলবার রাজধানীর একটি হোটেলে সোসাইটি অব প্লাস্টিক সার্জনস বাংলাদেশ আয়োজিত প্লাস্টিক সার্জারি-বিষয়ক পঞ্চম আন্তর্জাতিক সম্মেলনের উদ্বোধনী অধিবেশনে মোহাম্মদ নাসিম এসব কথা বলেন।চিকিৎসকদের উদ্দেশে মন্ত্রী বলেন, বর্তমান সরকার গরিবসহ প্রত্যন্ত অঞ্চলের মানুষদের স্বাস্থ্যসেবা নিশ্চিত করতে কাজ করে যাচ্ছে। সবাই যাতে উন্নত স্বাস্থ্যসেবা পান, সে বিষয়ে চিকিৎসকেরা আরও বেশি দায়িত্ববান হবেন।
নাসিম আরও বলেন, চিকিৎসা ও চিকিৎসাপ্রতিষ্ঠানের ওপর আক্রমণকারীদের বিরুদ্ধে যথাযথ ব্যবস্থা গ্রহণ করে আসছে সরকার। তবে কথায় কথায় কোনো ঘটনার অজুহাত দেখিয়ে চিকিৎসাপ্রতিষ্ঠানের জরুরি চিকিৎসাসেবা বন্ধ রাখার বিষয়টি মেনে নেওয়া যাবে না।
দেশে একটি আন্তর্জাতিক মানসম্পন্ন সর্বাধুনিক ‘শেখ হাসিনা বার্ন অ্যান্ড প্লাস্টিক সার্জারি ইনস্টিটিউট’ স্থাপনের কাজ দ্রুতগতিতে এগিয়ে চলছে জানিয়ে স্বাস্থ্যমন্ত্রী নাসিম বলেন, এটি চালু হলে দগ্ধ রোগীদের আরও উন্নত চিকিৎসার পাশাপাশি অনেক চিকিৎসক ও নার্স প্রশিক্ষণ গ্রহণ করতে পারবেন।
সোসাইটির সভাপতি অধ্যাপক সামন্ত লাল সেনের সভাপতিত্বে সম্মেলনে আরও বক্তব্য দেন স্বাস্থ্য অধিদপ্তরের মহাপরিচালক অধ্যাপক আবুল কালাম আজাদ, বাংলাদেশ মেডিকেল অ্যাসোসিয়েশনের (বিএমএ) মহাসচিব অধ্যাপক ইহতেশামুল হক চৌধুরী, সম্মেলন আয়োজক কমিটির সভাপতি অধ্যাপক সাজ্জাদ খন্দকার, শেখ হাসিনা বার্ন অ্যান্ড প্লাস্টিক সার্জারি ইনস্টিটিউটের প্রকল্প পরিচালক অধ্যাপক মো. আবুল কালাম প্রমুখ।
