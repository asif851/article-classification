
বাংলাদেশ সচিবালয় ভবনের লিফটে আটকা পড়েছিলেন স্বাস্থ্যমন্ত্রী মোহাম্মদ নাসিম। খবর পেয়ে ফায়ার সার্ভিসের কর্মীরা গিয়ে তাঁকে উদ্ধার করেন।
আজ সোমবার বিকেল চারটার দিকে এ ঘটনা ঘটে। লিফটের ভেতরে প্রায় আধা ঘণ্টা আটকা ছিলেন স্বাস্থ্যমন্ত্রী। ফায়ার সার্ভিসের কর্তব্যরত এক কর্মকর্তা প্রথম আলোকে বলেন, মন্ত্রীসহ মোট সাতজন আটকা পড়েছিলেন। পরে ফায়ার সার্ভিসের কর্মীরা গিয়ে তাঁকে উদ্ধার করেন।
প্রত্যক্ষদর্শীরা জানিয়েছেন, সচিবালয়ের নিজের দপ্তর থেকে বের হয়ে লিফটে উঠে চারতলা থেকে তিনতলা পর্যন্ত নামতেই লিফট আটকে যায়। মন্ত্রণালয়ের কর্মকর্তা-কর্মচারীরা চেষ্টা করেও মন্ত্রীকে বের করতে পারেননি। পরে ফায়ার সার্ভিসের কর্মীরা আসেন। ধারণা করা হচ্ছে, বৈদ্যুতিক গোলযোগের কারণে লিফট আটকে গিয়েছিল।
