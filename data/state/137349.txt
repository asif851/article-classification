
মাগুরার শ্রীপুর উপজেলা ছাত্রলীগের সভাপতি কাজী জালাল উদ্দিনের ওপর সন্ত্রাসী হামলার প্রতিবাদে গতকাল রোববার দুপুরে শ্রীপুর উপজেলার ছাত্রলীগ উপজেলা শহরে বিক্ষোভ মিছিল ও প্রতিবাদ সমাবেশ করে। বিক্ষোভ মিছিল শেষে চৌরঙ্গী মোড় বটতলা এলাকায় অনুষ্ঠিত পথসভায় সভাপতিত্ব করেন জেলা ছাত্রলীগের সহসভাপতি হাসানুজ্জামান হান্নান। বক্তব্য দেন উপজেলা ছাত্রলীগের সহসভাপতি রিপন মিয়া, ছাত্রলীগ নেতা রবিউল ইসলাম ও হারুন ফকির। বক্তারা কাজী জালাল উদ্দিনের ওপর হামলাকারীদের গ্রেপ্তার ও দৃষ্টান্তমূলক শাস্তির দাবি জানান। ১৮ ডিসেম্বর সন্ধ্যায় শ্রীপুর উপজেলা ছাত্রলীগের সভাপতি কাজী জালাল উদ্দিনকে ৮-১০ জন সন্ত্রাসী ধারালো অস্ত্র দিয়ে কুপিয়ে গুরুতর জখম করে। তিনি বর্তমানে ঢাকা পঙ্গু হাসপাতালে চিকিৎসাধীন।
