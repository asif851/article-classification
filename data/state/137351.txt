
অবসরপ্রাপ্ত কারারক্ষী মিছির আলীর সিএনজিচালিত অটোরিকশাটি গত ১৪ সেপ্টেম্বর নারায়ণগঞ্জের সোনারগাঁ থেকে ছিনতাই হয়। তাঁকে ফোন করে অটোরিকশা ফিরিয়ে দিতে এক লাখ টাকা চায় ছিনতাইকারীরা। ওই টাকা দিয়েও অটোরিকশা ফেরত পাননি তিনি।ছিনতাইকারীরাই কয়েক দিন পর ফোন করে এ বিষয়ে মিছির আলীকে রাজধানীর মিন্টো রোডে মহানগর গোয়েন্দা পুলিশের (ডিবি) কার্যালয়ে যোগাযোগ করতে বলে। ডিবি কার্যালয়ে এসে তিনি অটোরিকশার খোঁজ পান। কিন্তু ডিবির সংশ্লিষ্ট কর্মকর্তা অটোরিকশা ছাড়ার জন্য চান দুই লাখ টাকা। গত বুধবার সন্ধ্যায় মিছির আলী বলেন, ডিবির ওই কর্মকর্তা তাঁকে বলেছেন, গাড়ি ফিরে পেতে চোরকে এক লাখ টাকা দিলে পুলিশকে দুই লাখ টাকা দেবেন না কেন।মিছির ও তাঁর সঙ্গে থাকা লোকজনের অভিযোগ, ডিবির ওই কর্মকর্তা উপপরিদর্শক (এসআই) আশিস সরকার ওই চক্রের সঙ্গে জড়িত। কারণ, তিনি অটোরিকশাটি কোথা থেকে, কবে আটক করলেন, সে বিষয়ে স্পষ্ট কিছু জানাননি।অবশ্য উপপরিদর্শক আশিস ওই অভিযোগ অস্বীকার করে বলেন, তিনি রাগের মাথায় দুই লাখ টাকার কথা বলেছেন।মুন্সিগঞ্জের গজারিয়ার বাউশিয়ার বাসিন্দা মিছির আলী প্রথম আলোকে বলেন, সঞ্চিত অর্থ দিয়ে ছেলে আলাউদ্দিনের নামে কেনা অটোরিকশাটি গজারিয়া-সোনারগাঁ এলাকায় ভাড়ায় চলত। এর আয় দিয়েই চলত আলাউদ্দিনের পরিবার। ১৪ সেপ্টেম্বর সকাল সাড়ে সাতটার দিকে চিটাগাং রোড যাওয়ার কথা বলে তিনজন যাত্রী অটোরিকশাটি ভাড়া নেয়। পথে তারা অস্ত্রের মুখে চালককে মারধর করে অটোরিকশা নিয়ে চলে যায়। পরে অটোরিকশার গায়ে থাকা মালিকের মুঠোফোন নম্বরে ফোন করে গাড়ি ফিরিয়ে দিতে দুই লাখ ৪০ হাজার টাকা দাবি করে। চার দিন দর-কষাকষির পর এক লাখ টাকায় রফা হয়। দুর্বৃত্তরা কেরানীগঞ্জে আনোয়ারের গ্যারেজে টাকা দিয়ে আসতে বলে। ২০ সেপ্টেম্বর তিনি, আলাউদ্দিন ও গ্রামের এক লোককে নিয়ে কেরানীগঞ্জে গিয়ে একটি হোটেলে বসে আনোয়ারকে ওই টাকা দেন। আনোয়ার তাঁদের বলেন, ‘চাচা, আমি কিন্তু চোর না।’ টাকাগুলো আনোয়ার তৎক্ষণাৎ একটি নম্বরে বিকাশ করে দেন। এ জন্য তাঁর কাছ থেকে ২০০ টাকাও নেন আনোয়ার। এরপর তাঁদের চলে যেতে বলেন আনোয়ার।১৭ অক্টোবর কেরানীগঞ্জে গিয়ে আনোয়ারের গ্যারেজ বন্ধ পাওয়া যায়। মুঠোফোনে যোগাযোগ করা হলে আনোয়ার হোসেন প্রথম আলোকে বলেন, ‘আমি চোরও না, আবার ওদের সঙ্গেও না।’ তিনি দাবি করেন, তিনি চোরদের হয়ে টাকা লেনদেন করেননি। যেদিনের কথা বলা হচ্ছে, সেদিন তিনি হাসপাতালে ভর্তি ছিলেন। মুঠোফোনে তাঁর কথা রেকর্ড আছে জানালে বলেন, কয়েকজন গাড়ি খুঁজতে এসেছিলেন। তিনি তাঁদের পথ বাতলে দিয়েছেন মাত্র।মিছির বলেন, আনোয়ারকে টাকা দিয়ে ফেরার পর একজন ফোন করে জানায় রাজধানীর শান্তিনগরে অটোরিকশা আছে। শান্তিনগরে গেলে রমনা থানায় ও সেখান থেকে মতিঝিল থানায় যেতে বলা হয়। মতিঝিল থানায় খোঁজ নেওয়ার পর চোরেরা ফোন করে ওয়ারী থানায় যেতে বলে। সেখানে গিয়েও অটোরিকশা না পেয়ে কান্নাকাটি করে বাড়ি ফেরেন। এর পর থেকে দুর্বৃত্তদের মুঠোফোন নম্বরগুলো বন্ধ পাওয়া যায়। কয়েক দিন পর ফোন করে ডিবি কার্যালয়ে যেতে বলে। ২৮ সেপ্টেম্বর ডিবি কার্যালয়ে গিয়ে ডিবির পূর্বপরিচিত এক সদস্যের মাধ্যমে অটোরিকশা সেখানে থাকার বিষয়টি নিশ্চিত হন। এরপর নম্বর নিয়ে ফোনে যোগাযোগ করেন এসআই আশিসের সঙ্গে। ফটকে এসে এসআই আশিস প্রথমে তাঁদেরকেই চোর সাব্যস্ত করার চেষ্টা করেন, পরে অটোরিকশাটি আসাদগেট থেকে আটক করার কথা জানান। ডিবি কার্যালয়ে আনতে ১০ হাজার টাকা খরচের কথা জানালে তিনি পকেটে থাকা আট হাজার টাকা আশিসকে দেন এবং গাড়িটি ছাড়তে অনুরোধ করেন। আশিস গাড়ির কাগজপত্র যাচাইয়ের জন্য অনুলিপি রেখে দেন এবং কয়েক দিন পর আসতে বলেন। কিন্তু কয়েক দিন পরে আশিস ফোন করে দুই লাখ টাকা দাবি করেন। দর-কষাকষির পর ৩০ হাজার টাকা নিয়ে ১৫ অক্টোবর তিনি ডিবি কার্যালয়ে গেলে আশিস জানান, ঊর্ধ্বতন কর্মকর্তারা ৩০ হাজারে রাজি হচ্ছেন না। এই টাকায় গাড়ি পেতে হলে আরও এক সপ্তাহ অপেক্ষা করতে হবে। ৫০ হাজার টাকা হলে এখনই অটোরিকশা নিয়ে যেতে পারবেন।এ বিষয়ে যোগাযোগ করা হলে এসআই আশিস সব অভিযোগ অস্বীকার করে প্রথম আলোকে বলেন, তিনি একটি অটোরিকশা পরিত্যক্ত অবস্থায় মতিঝিল থেকে উদ্ধার করেছেন। তবে সেটিই মিছির আলীর কি না, তা নিশ্চিত নন। উদ্ধারের দিন জানতে চাইলে তিনি কার্যালয়ে থাকার সময়ে যোগাযোগ করতে বলেন।দুই লাখ টাকা চাওয়ার অভিযোগ প্রসঙ্গে জানতে চাইলে আশিস বলেন, মিছিরকে এক সপ্তাহ পর আসতে বলেছিলেন। কিন্তু মিছির প্রতিদিন ভোরে তাঁকে ফোন করায় বিরক্ত হয়ে রাগের মাথায় তিনি দুই লাখ টাকার কথা বলেছিলেন।এ বিষয়ে ডিবির উপকমিশনার (পূর্ব) জাহাঙ্গীর হোসেন মাতুব্বর গতকাল শুক্রবার প্রথম আলোকে বলেন, এ ধরনের অভিযোগ শোনার পর তিনি অটোরিকশাটির মালিক দাবিদারদের ডেকে অভিযোগ নিয়েছেন। একজন অতিরিক্ত উপকমিশনার অভিযোগটির তদন্ত করছেন। ওই তদন্ত প্রতিবেদনের পরিপ্রেক্ষিতে ব্যবস্থা নেওয়া হবে। মালিক দাবিদারদের কাছ থেকে গাড়ির কাগজপত্র রাখা হয়েছে। সেগুলো বিআরটিএ থেকে যাচাই সাপেক্ষে অচিরেই গাড়িটি ফেরত দেওয়া হবে।
