

অমর একুশে ফেব্রুয়ারি উপলক্ষে আজ রোববার ঢাকা, চট্টগ্রাম ও রাজশাহীতে শিশু-কিশোরেরা বর্ণমেলায় বাংলা বর্ণের উৎসবে মেতেছে।
ঢাকার ধানমন্ডির সুলতানা কামাল মহিলা ক্রীড়া কমপ্লেক্স, চট্টগ্রামের নাসিরাবাদ সরকারি বালক উচ্চবিদ্যালয় ও রাজশাহীর কলেজিয়েট স্কুল ও কলেজ মাঠে সকালে বর্ণমেলার উদ্বোধন হয়েছে। সকাল নয়টা থেকে শুরু হওয়া আয়োজন চলবে বিকেল পাঁচটা পর্যন্ত।
ছোট ছোট ছেলেমেয়েরা বড়দের হাত ধরে বর্ণমেলায় এসেছে। তারা খেলছে, গাইছে, হাসছে। প্রিয় বাংলা বর্ণগুলোকে তারা নতুন করে আবিষ্কার করছে। বিশিষ্টজনদের সঙ্গে তাদের দেখা হচ্ছে, কথা হচ্ছে। খেলায় খেলায় তারা বাংলা বর্ণমালার নানা কিছু শিখছে।
একুশে ফেব্রুয়ারি আন্তর্জাতিক মাতৃভাষা দিবস উপলক্ষে সপ্তমবারের মতো বর্ণমেলার আয়োজন করেছে প্রথম আলো। এই আয়োজনে সহযোগিতা করছে ইউনিলিভারের ব্র্যান্ড সার্ফ এক্সেল।
বর্ণমেলায় ছোট্ট সোনামণিদের বাংলা বর্ণে হাতেখড়ি দিচ্ছেন দেশের বরেণ্য কবি, লেখক, শিল্পী ও শিক্ষাবিদেরা।
আয়োজনে আছে বর্ণপ্রদর্শনী, বর্ণদোলা, বর্ণমঞ্চ, বর্ণপোশাক, বর্ণপ্রযুক্তি, বর্ণাঙ্কন, বর্ণলিখন, টি-শার্টে বর্ণ, মজার পুতুল, বর্ণপণ্ডিত স্টলসহ নানা আকর্ষণ।
চলবে শিশুদের গল্প লেখা। বর্ণমঞ্চে থাকছে নাচ, গান, জাদু ও পাপেট-মাপেট।
প্রযুক্তির আয়োজনে থাকছে কম্পিউটারে বাংলার নানা প্রযুক্তির সঙ্গে বর্ণ নিয়ে তৈরি সফটওয়্যার ও মজার সব মাল্টিমিডিয়ার আয়োজন।
স্টলে থাকছে শিশুকিশোরদের ম্যাগাজিন কিশোর আলোর উপহারসামগ্রী। সেখানে শিশুরা রাঙাচ্ছে নিজের টি-শার্ট, বর্ণিল বর্ণে সাজছে নিজের মতো করে। চলবে হরেক রকম প্রশ্ন, ধাঁধা, প্রতিযোগিতা।
আয়োজনে থাকছে প্রথম থেকে দশম শ্রেণির শিক্ষার্থীদের তিন বিভাগে বিভক্ত হয়ে সুন্দর হাতের লেখা ও চিত্রাঙ্কন প্রতিযোগিতা।
ঢাকায় মেলার উদ্বোধন করেছেন অভিনয়শিল্পী জয়া আহসান, কথাশিল্পী শাহানাজ মুন্নী, এসএ গেমসে স্বর্ণপদকজয়ী মাবিয়া আক্তার প্রমুখ।
