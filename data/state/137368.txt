
নারায়ণগঞ্জের সিদ্ধিরগঞ্জ ও কুমিল্লার গৌরীপুরে অভিযান চালিয়ে জেএমবির সারোয়ার ও তামিম গ্রুপের আট সদস্যকে আটক করেছে র‌্যাব। গতকাল বৃহস্পতিবার রাত থেকে শুক্রবার ভোর পর্যন্ত অভিযান চালিয়ে তাঁদের আটক করে র‍্যাব-১১–এর একটি দল। এ সময় তাঁদের কাছ থেকে সাতটি ককটেল, বিস্ফোরক, জিহাদি বইসহ বোমা তৈরির সরঞ্জাম উদ্ধার করা হয়েছে।
শুক্রবার বেলা সাড়ে ১১টায় সিদ্ধিরগঞ্জের আদমজী নগরে অবস্থিত র‌্যাব-১১ ব্যাটালিয়ন কার্যালয়ে আয়োজিত প্রেস ব্রিফিংয়ে অধিনায়ক লে. কর্নেল কামরুল হাসান এ তথ্য জানান।আটক ব্যক্তিরা হলেন রাজধানীর ডেমরা এলাকার জামাল ওরফে রাসেল জিহাদি (৩৫), ডেমরা কদমতলী এলাকার খন্দকার আবু নাঈম ওরফে নাঈম জিহাদি (৪৯), কোনাপাড়া এলাকার মো. নুরুল আবছার (২৭), সিদ্ধিরগঞ্জের মো. মহসিন (৫২), রূপগঞ্জের জাবির হাওলাদার (২২), কুমিল্লার দাউদকান্দি এলাকার আক্তারুজ্জামান ওরফে মারুফ (৩২), একই জেলার মুরাদনগর এলাকার ওমর ফারুক (৩২) ও গৌরীপুর এলাকার আবুল কাশেম মুন্সী (৩১)।
র‌্যাব-১১ ব্যাটালিয়ন অধিনায়ক লে. কর্নেল কামরুল হাসান জানান, বৃহস্পতিবার গভীর রাতে নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি) কিছু সদস্য (সারোয়ার ও তামিম গ্রুপ) গোপন বৈঠক করার জন্য একত্রিত হয়েছিল। এ সময় সিদ্ধিরগঞ্জ থানার সাইনবোর্ড এলাকায় নবনির্মিত পারিজাত মার্কেটে র‌্যাবের একটি দল অভিযান চালিয়ে পাঁচ সদস্যকে আটক করে। ওই মার্কেটে তল্লাশি চালিয়ে জিহাদি বই ও বোমা তৈরির সরঞ্জাম উদ্ধার করা হয়। পরে তাঁদের স্বীকারোক্তি অনুযায়ী কুমিল্লার গৌরীপুরে অভিযান চালিয়ে অপর তিনজনকে আটক করা হয়।
কামরুল হাসান বলেন, আটক ব্যক্তিরা জিজ্ঞাসাবাদে জানিয়েছেন, তাঁরা নিষিদ্ধ জঙ্গি সংগঠন জেএমবির সারোয়ার ও তামিম গ্রুপের সক্রিয় সদস্য। তাঁরা বিগত দেড় বছর যাবৎ একত্রিত রয়েছে। গ্রুপটির মূল সমন্বয়কারী জামাল ওরফে রাসেল জিহাদি। বিভিন্ন স্থানে নাশকতা করার উদ্দেশ্যে তাঁরা বিস্ফোরকগুলো মজুত করেছিল বলে প্রাথমিকভাবে জানা গেছে। এই সংঘবদ্ধ দল সংগঠনের সদস্যপদ বৃদ্ধি এবং সংগঠনের বিভিন্ন প্রয়োজন যেমন, সক্রিয় সদস্যদের বাড়িভাড়াসহ অন্যান্য প্রয়োজনের তাগিদে ভুয়া জাতীয় পরিচয়পত্র ও অন্যান্য নথিপত্র তৈরি করতেন। এ ছাড়া তাঁরা ফেসবুকে বিভিন্ন উগ্রবাদী মতাদর্শ প্রচার করতেন। সম্প্রতি তাঁরা নতুন সদস্যপদ বৃদ্ধির জন্য প্রায় দুই মাস আগে ‘নতুন দিগন্ত’ নামের একটি অনলাইন ই–কমার্স জাতীয় এমএলএম কোম্পানি চালু করে।
কামরুল হাসান আরও জানান, জেএমবির আটক এই সদস্যরা নারায়ণগঞ্জ ছাড়াও ঢাকা, কুমিল্লা ও উত্তরবঙ্গের বিভিন্ন স্থানে শক্তিশালী নেটওয়ার্ক বিস্তার করেছে। তাঁদের এই নেটওয়ার্কের আওতায় তথ্যপ্রযুক্তি, জঙ্গিবাদ ও অস্ত্র চালনাসহ বিভিন্ন বিষয়ে পারদর্শী বিপুল পরিমাণ সদস্য ছড়িয়ে রয়েছে। তাঁরা যেন কোনো ধরনের নাশকতা না ঘটাতে পারে সে জন্য র‌্যাবের এই জঙ্গিবিরোধী অভিযান অব্যাহত থাকবে।
