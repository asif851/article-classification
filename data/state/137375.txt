
মাদারীপুরের শিবচর উপজেলায় একটি কোচিং সেন্টারের শিক্ষক প্রাইভেট পড়ানোর কথা বলে সাত বছরের এক শিশুকে ধর্ষণ করেছেন বলে অভিযোগ পাওয়া গেছে। শিশুটিকে মাদারীপুর সদর হাসপাতালে ভর্তি করা হয়েছে। এ ঘটনায় এক কলেজছাত্রকে আটক করা হয়েছে।
শিশুটির পরিবার জানায়, বৃহস্পতিবার দুপুরে কোচিং সেন্টারে শিশুটি পড়তে যায়। কোচিং শুরু হওয়ার আগে সেখানকার এক শিক্ষক শিশুটিকে একা প্রাইভেট পড়ানোর কথা বলে স্থানীয় এক চিকিৎসকের চেম্বারে নিয়ে ধর্ষণ করেন। একপর্যায়ে শিশুটির চিৎকারে স্থানীয় লোকজন ছুটে এলে ওই শিক্ষক পালিয়ে যান। শিশুটিকে প্রথমে শিবচর স্বাস্থ্য কমপ্লেক্সে ভর্তি করা হয়। পরে উন্নত চিকিৎসার জন্য সেখান থেকে তাকে মাদারীপুর সদর হাসপাতালে স্থানান্তর করা হয়। শিবচর থানা-পুলিশ জানায়, ঘটনার পর বৃহস্পতিবার রাতেই ওই শিক্ষককে পুলিশ আটক করে।
মাদারীপুর সদর হাসপাতালের চিকিৎসা কর্মকর্তা আলবিধান মোহম্মদ সানাউল্লাহ প্রথম আলোকে বলেন, ‘শুক্রবার সকালে ধর্ষণের শিকার এক শিশু হাসপাতালে ভর্তি হয়েছে। প্রাথমিকভাবে আমরা ধর্ষণের বিষয়টি নিশ্চিত হয়েছি। শনিবার সকালে গাইনি বিভাগের চিকিৎসক শিশুটির পরীক্ষা-নিরীক্ষা করবেন।’
শিবচর থানার কর্মকর্তা (ওসি) জাকির হোসেন মোল্লা বলেন, ‘মেয়েটিকে ভয় দেখিয়ে যৌন নির্যাতন করেছে বলে আমরা প্রাথমিকভাবে জানতে পেরেছি। খবর পেয়ে রাতেই এক কলেজছাত্রকে আটক করেছি। এ বিষয়ে ওই ছাত্রীর পরিবার এখনো মামলা করতে আসেনি। এলে মামলা নেওয়া হবে।’
