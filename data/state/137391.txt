
ইতিহাস ও ঐত্যিহ্য সংরক্ষণের জন্য জাতীয় সংসদে একটি জাদুঘর প্রতিষ্ঠা করা হবে। আজ বৃহস্পতিবার সংসদ সচিবালয়ের পরামর্শ সভায় এই সিদ্ধান্ত হয়।
সংসদ সচিবালয় থেকে এ তথ্য জানানো হয়েছে। ডেপুটি স্পিকার ফজলে রাব্বী মিয়ার সভাপতিত্বে অনুষ্ঠিত এই বৈঠকে জাদুঘরের বিষয়, উপস্থাপনায় প্রযুক্তির ব্যবহার, উপকরণ স্থাপনের কৌশল এবং জাদুঘরের স্থান কোথায় হবে, তা নিয়ে আলোচনা হয়।বৈঠকে ডেপুটি স্পিকার বলেন, বিশ্বের গণতান্ত্রিক দেশগুলোতে আইনসভাকে কেন্দ্র করে জাদুঘর রয়েছে। ভারতের লোকসভায়ও একটি সমৃদ্ধ জাদুঘর রয়েছে। বাংলাদেশ জাতীয় সংসদ ভবনে একটি জাদুঘর স্থাপন করা হলে সংসদ আরও সমৃদ্ধ হবে। এতে দেশি-বিদেশি দর্শনার্থীরা বাংলাদেশের সংস্কৃতি, ইতিহাস-ঐতিহ্য ও সংসদ ভবনের স্থাপত্য মান সম্পর্কে ধারণা পাবেন।সভায় সংসদ সচিব আশরাফুল মকবুল, অতিরিক্ত সচিব প্রণব চক্রবর্তীসহ বাংলাদেশ প্রকৌশল বিশ্ববিদ্যালয়ের স্থাপত্য বিভাগের প্রধানসহ সংসদ সচিবালয়ের অন্যান্য কর্মকর্তারা অংশ নেন।
