
২২টি রাজনৈতিক দল নির্বাচন কমিশনে ত্রুটিপূর্ণ ও দায়সারা হিসাব জমা দিয়েছে। কমিশন এ সব দলকে যথাযথ প্রক্রিয়া অনুসরণ করে আগামী ৩১ আগস্টের মধ্যে ফের আয়-ব্যয়ের হিসাব জমা দিতে বলেছে। এ সম্পর্কিত কমিশন সচিবালয়ের চিঠি আজ বৃহস্পতিবার রাজনৈতিক দলগুলোর দপ্তরে পাঠানো হয়েছে। 
রাজনৈতিক দলের নিবন্ধন আইন অনুযায়ী প্রতিবছরের ৩১ জুলাইয়ের মধ্যে নিবন্ধিত রাজনৈতিক দলকে স্বীকৃত অডিট প্রতিষ্ঠান দিয়ে অডিট করিয়ে আগের পঞ্জিকা বছরের আয়-ব্যয়ের হিসাব কমিশনে জমা দিতে হয়। নিবন্ধিত ৪০টি দলের মধ্যে এ বছর ২৫টি দল নির্ধারিত সময়ে হিসাব জমা দেয়। ক্ষমতাসীন আওয়ামী লীগ ও বিএনপিসহ কয়েকটি দলের আবেদনের পরিপ্রেক্ষিতে কমিশন ৩১ আগস্ট পর্যন্ত হিসাব জমা দেওয়ার সময় বাড়ায়। কমিশন সচিবালয় সূত্র জানায়, ২২টি দলের হিসাব ত্রুটিপূর্ণ। দলগুলো অডিট প্রতিষ্ঠানের মাধ্যমে নিরীক্ষা করিয়ে হিসাব জমা দিলেও নথির অনেক জায়গায় অডিট প্রতিষ্ঠানের সিল-মোহর বা সই নেই। যে কারণে এদের প্রতিবেদন গ্রহণ করা হয়নি। দলগুলো হলো—বাংলাদেশের ওয়ার্কার্স পার্টি, জাতীয় সমাজতান্ত্রিক দল-জাসদ, জাতীয় পার্টি-জেপি, বাংলাদেশ তরিকত ফেডারেশন, বাংলাদেশের কমিউনিস্ট পার্টি, বিকল্পধারা বাংলাদেশ, প্রগতিশীল গণতান্ত্রিক পার্টি (পিডিপি), খেলাফত মজলিস, বাংলাদেশ খেলাফত মজলিস, ইসলামী ফ্রন্ট, জাতীয় পার্টি, জাতীয় গণতান্ত্রিক পার্টি, ইসলামী আন্দোলন বাংলাদেশ, জমিয়তে উলামায়ে ইসলাম বাংলাদেশ, বাংলাদেশ আওয়ামী পার্টি-ন্যাপ, বাংলাদেশ খেলাফত আন্দোলন, ইসলামী ঐক্যজোট, বাংলাদেশ কল্যাণ পার্টি, বাংলাদেশ মুসলিম লীগ-বিএমএল, সাম্যবাদী দল-এমএল, জাকের পার্টি ও বিপ্লবী ওয়ার্কার্স পার্টি।
