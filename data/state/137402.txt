
প্রধানমন্ত্রী শেখ হাসিনার ছেলে সজীব ওয়াজেদ জয় বিএনপির চেয়ারপারসন খালেদা জিয়া ও তাঁর ছেলে তারেক রহমানকে ‘মিথ্যাবাদী’ বলে আখ্যায়িত করেছেন। আজ শুক্রবার রাতে সজীব ওয়াজেদ তাঁর ফেসবুক পাতায় এ মন্তব্য করেন।সজীব ওয়াজেদ লিখেছেন, ‘বিএনপির নিজেদের ওয়েবসাইটে বলা হয়েছে জেনারেল জিয়াউর রহমান সপ্তম রাষ্ট্রপতি ছিল। সে কখনোই কারও দ্বারা নির্বাচিত হয়নি। সামরিক শাসনের অধীনে সে জোরপূর্বক ক্ষমতা দখল করেছিল। সাংবিধানিক এবং গণতান্ত্রিকভাবে সে কখনোই বাংলাদেশের রাষ্ট্রপতি ছিল না। সে ছিল এক সামরিক স্বৈরশাসক।’জয় লিখেছেন, ‘খালেদা জিয়া এবং তার ছেলে মিথ্যাবাদী। তারা মিথ্যার ওপর ভর করে তাদের সম্পূর্ণ রাজনৈতিক উত্তরাধিকার নির্মাণ করেছে। এমনকি আমাদের মহামান্য হাইকোর্ট রুল জারি করেছে যে, বঙ্গবন্ধু স্বাধীনতার ঘোষণা করেছিলেন। কিন্তু খালেদা সেই মিথ্যা প্রচারণা চালিয়ে আসছে যে জিয়াই তা করেছে এবং এটি সে সত্য হিসেবে প্রতিষ্ঠিত করতে চাইছে। সে বঙ্গবন্ধু এবং আমাদের পুরো পরিবারকে নির্মমভাবে হত্যার দিনটিতে তার জন্মদিন পালন করে। যদিও তার বিভিন্ন সনদে ভিন্ন ভিন্ন জন্মদিন রয়েছে। যাদের মধ্যে একটিও ১৫ আগস্ট নয়। এটা কোনো রাজনীতি নয়। এটা হলো স্রেফ নষ্ট চরিত্র। তার উচিত পুরো জাতি এবং আমার পরিবারের কাছে ক্ষমাভিক্ষা চাওয়া।’
