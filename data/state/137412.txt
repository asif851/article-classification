
চাঁদপুরে স্কুলছাত্রীর আত্মহত্যার ঘটনায় করা মামলায় তার স্কুলের সহকারী প্রধান শিক্ষক মো. আলাউদ্দিনকে (৪২) কারাগারে পাঠানো হয়েছে। আজ বুধবার চাঁদপুরের অতিরিক্ত মুখ্য বিচারিক হাকিম সৈয়দ মো. কায়সার মোশারফ ইউসুফ এ আদেশ দেন।
সদর উপজেলার বাগড়া বাজার এলাকা থেকে গতকাল মঙ্গলবার বিকেলে তাঁকে গ্রেপ্তার করা হয়। আজ বুধবার পুলিশ তাঁকে আদালতে হাজির করে। এ সময় আলাউদ্দিনের পক্ষে জামিনের আবেদন করা হলে আদালত তা নাকচ করে দিয়ে এ আদেশ দেন।
বাগাদী গণি উচ্চবিদ্যালয়ের এই শিক্ষকের বিরুদ্ধে অভিযোগ, পরীক্ষার ফি বকেয়া থাকায় গত রোববার তিনি ওই স্কুলের অষ্টম শ্রেণির শিক্ষার্থী সাথী আক্তারসহ কয়েকজনকে রোদে এক ঘণ্টা দাঁড় করিয়ে রাখেন। এ অপমান সহ্য করতে না পেরে পরদিন সোমবার সাথী নিজ বাড়িতে গলায় ফাঁস নিয়ে আত্মহত্যা করে।
এদিকে জেলা প্রশাসক আবদুস সবুর মণ্ডল জানান, শিক্ষাসচিব সোহরাব হোসেন আগামীকাল বৃহস্পতিবার চাঁদপুর আসছেন। তিনি সাথীর পরিবার ও বাগাদী গণি উচ্চবিদ্যালয় পরিদর্শন করবেন।
চাঁদপুর মডেল থানার উপপরিদর্শক (এসআই) মাহবুব মণ্ডল বলেন, সোমবার রাতে সাথীর বাবা দেলোয়ার হোসেন আত্মহত্যার প্ররোচনার অভিযোগ এনে চাঁদপুর মডেল থানায় চার শিক্ষকের বিরুদ্ধে মামলা করেন। আসামিরা হলেন বিদ্যালয়ের সহকারী প্রধান শিক্ষক মো. আলাউদ্দিন, সহকারী শিক্ষক ফাতেমা বেগম, জাহাঙ্গীর হোসেন ও মো. জাকির। আলাউদ্দিন বাদে অভিযুক্ত বাকি তিনজনকে জিজ্ঞাসাবাদ করে পর্যবেক্ষণে রাখা হয়েছে।
মাহবুব মণ্ডল আজ বলেন, এ মামলায় বাকি তিন শিক্ষককে পুলিশ গ্রেপ্তার না করলেও তাঁদের বিরুদ্ধে তদন্ত চলছে। তদন্তসাপেক্ষে আইনের আওতায় পড়লে তাঁদের গ্রেপ্তার করা হবে।
