
তথ্য বিকৃতি করে মিথ্যা প্রতিবেদন প্রকাশের অভিযোগে তথ্য ও যোগাযোগপ্রযুক্তি আইনে মানবাধিকার সংগঠন অধিকারের সম্পাদক আদিলুর রহমান খান ও পরিচালক এস এম নাসির উদ্দিনের বিরুদ্ধে অভিযোগ গঠন করা হয়েছে। আদালত ২২ জানুয়ারি সাক্ষ্য গ্রহণের দিন ধার্য করেছেন। গতকাল বুধবার সাইবার ক্রাইম ট্রাইব্যুনালের বিচারক এ কে এম শামছুল আলম এই আদেশ দেন।এ সময় আদালতে উপস্থিত আদিলুর রহমান ও নাসির উদ্দিন নিজেদের নির্দোষ দাবি করে ন্যায়বিচার চান।ট্রাইব্যুনালের বিশেষ পিপি নজরুল ইসলাম প্রথম আলোকে বলেন, গত বছরের ৫ মে রাজধানীতে হেফাজতে ইসলামের সমাবেশে আইনশৃঙ্খলা রক্ষাকারী বাহিনীর অভিযানে ১১ জনের মৃত্যুর ঘটনাকে অতিরঞ্জিত করে উদ্দেশ্যপ্রণোদিতভাবে অসত্য তথ্য প্রকাশের মাধ্যমে উসকানি দেন আসামিরা। এই অভিযোগে তথ্য ও যোগাযোগপ্রযুক্তি আইনে অভিযোগ গঠন করা হয়েছে।গতকাল মামলা থেকে দুই আসামির অব্যাহতি চেয়ে আবেদনও জানানো হয়। শুনানি শেষে আদালত তা নাকচ করে দেন। আসামিপক্ষে মামলা পরিচালনা করেন আইনজীবী মো. আসাদুজ্জামান ও রুহুল আমিন ভুইয়া।হেফাজতে ইসলামের সমাবেশে অভিযান নিয়ে অসত্য ও তথ্য বিকৃতির অভিযোগে আদিলুর রহমান খান ও নাসির উদ্দিনের বিরুদ্ধে গত ৪ সেপ্টেম্বর প্রতিবেদন (প্রসিকিউশন) দেন পুলিশের গোয়েন্দা শাখা (ডিবি)।প্রতিবেদনে বলা হয়, অধিকার ৬১ জনের মৃত্যুর ‘বানোয়াট, উদ্দেশ্যপ্রণোদিত ও মিথ্যা’ তথ্য-সংবলিত প্রতিবেদন তৈরি ও প্রচার করে জনমনে ক্ষোভের সৃষ্টি করে, আইনশৃঙ্খলা বিঘ্নের অপচেষ্টা চালায় এবং আইনশৃঙ্খলা রক্ষাকারী বাহিনী, সরকার ও রাষ্ট্রের ভাবমূর্তি দেশে-বিদেশে চরমভাবে ক্ষুণ্ন করে। পাশাপাশি তারা ধর্মপ্রাণ মুসলমানদের মনে আইনশৃঙ্খলা রক্ষাকারী বাহিনীর বিরুদ্ধে বিরূপ মনোভাবের সৃষ্টি করে, যা তথ্য ও যোগাযোগপ্রযুক্তি আইনের ৫৭ (১) ও (২) ধারায় অপরাধ।গত বছর ১০ আগস্ট রাত সাড়ে ১০টার দিকে ঢাকা মহানগর গোয়েন্দা পুলিশের সাইবার ক্রাইম টিম তথ্যপ্রযুক্তি আইন লঙ্ঘনের অভিযোগে আদিলুর রহমান খানকে গুলশানের বাসভবন থেকে গ্রেপ্তার করে। নাসির উদ্দিন ৬ নভেম্বর ট্রাইব্যুনালে আত্মসমর্পণ করলে তাঁকে কারাগারে পাঠানো হয়। বর্তমানে তাঁরা দুজনই হাইকোর্ট থেকে জামিনে রয়েছেন।
 
