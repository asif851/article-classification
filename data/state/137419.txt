
যেকোনো উপায়েই হোক, নারীর বিরুদ্ধে ষড়যন্ত্রকারী মৌলবাদীদের রুখতেই হবে। নারীর ক্ষমতায়নের বিরুদ্ধে মৌলবাদীরা যেসব অপপ্রচার চালাচ্ছে, তা-ও সহ্য করা হবে না। এ প্রত্যয় ঘোষণা করে দেশব্যাপী বিভিন্ন স্তরের নারী-পুরুষ আধা ঘণ্টার জন্য রাস্তায় নেমে মানববন্ধনে অংশ নেন।গতকাল সোমবার সকাল ১০টা থেকে সাড়ে ১০টা পর্যন্ত মহিলা ও শিশুবিষয়ক মন্ত্রণালয়ের উদ্যোগে এ মানববন্ধনে অংশগ্রহণকারীদের আহ্বান ছিল: নারীর অগ্রযাত্রার পথে সকল অপপ্রচারের বিরুদ্ধে রুখে দাঁড়ান।কেন্দ্রীয় শহীদ মিনারের সামনে মানববন্ধনে উপস্থিত ছিলেন মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ, সচিব তারিক-উল ইসলাম, মহিলাবিষয়ক অধিদপ্তরের মহাপরিচালক আশরাফ হোসেন, নারী প্রগতি সংঘের নির্বাহী পরিচালক রোকেয়া কবীর, বাংলাদেশ মহিলা পরিষদের সাধারণ সম্পাদক মালেকা বানু প্রমুখ।মানববন্ধনে প্রতিমন্ত্রী বলেন, কতিপয় স্বার্থান্বেষী মহল নারীর উন্নয়ন ও ক্ষমতায়নের বিরুদ্ধে বিভ্রান্তি ও কুরুচিপূর্ণ অপপ্রচার চালিয়ে যাচ্ছে।সচিবালয়ের পাশের আবদুল গণি রোডে বিভিন্ন মন্ত্রণালয়ের কর্মকর্তা ও কর্মচারীরা মানববন্ধনে অংশ নেন।জাতীয় সংসদ ভবনের সামনে মানববন্ধনে হুইপ সাগুফতা ইয়াসমিন এবং অন্য সাংসদেরা উপস্থিত ছিলেন।
