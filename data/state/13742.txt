
আগামী ১২ মার্চ ভারতে একটি অনুষ্ঠানে অংশগ্রহণের আমন্ত্রণ পেয়েছেন বিএনপির চেয়ারপারসন খালেদা জিয়া। তবে তিনি নয়াদিল্লিতে অনুষ্ঠেয় ওই অনুষ্ঠানে যোগ দেবেন কি না, তা এখনো চূড়ান্ত হয়নি।বার্তা সংস্থা ইউএনবি জানায়, ‘গ্লোবাল লিডারশিপ ফোরামের’ ওই আমন্ত্রণ গত ২০ জানুয়ারি পাঠানো হয়েছে। অভ্যর্থনা কমিটির কো-চেয়ারম্যান সাবেক প্রধান বিচারপতি আরসি লাহোতি ও ভাইস চেয়ারম্যান নেদারল্যান্ডসের সাবেক প্রধানমন্ত্রী রাড লুবার্স আমন্ত্রণপত্রে সই করেছেন। ওয়ার্ল্ড কালচার ফেস্টিভ্যালের উদ্যোগে গ্লোবাল লিডারশিপ ফোরামের ওই অনুষ্ঠান হচ্ছে। খালেদা জিয়া ওই অনুষ্ঠানে যোগ দিতে পারেন।জানতে চাইলে বিএনপির আন্তর্জাতিকবিষয়ক সম্পাদক আসাদুজ্জামান রিপন প্রথম আলোকে বলেন, আগামী ১২ মার্চ গ্লোবাল লিডারশিপ ফোরামের একটি অনুষ্ঠানে যোগ দেওয়ার জন্য বিএনপির চেয়ারপারসন খালেদা জিয়াকে আমন্ত্রণ জানানো হয়েছে বলে তিনি জানতে পেরেছেন। তবে খালেদা জিয়া তাতে অংশ নেবেন কি না, তা তিনি নিশ্চিত করতে পারেননি।বিএনপির দলীয় একাধিক সূত্র জানায়, বিএনপিকে ভারতবিদ্বেষী দল বলে অনেকে মনে করেন। পার্শ্ববর্তী দেশ ভারতের সঙ্গে বিএনপি সুসম্পর্ক গড়ে তুলতে নানাভাবে চেষ্টা করছে। বিশেষ করে গত নির্বাচনে ভারতে বিজেপি ক্ষমতায় আসার পর থেকে ওই দল ও সরকারের সঙ্গে সম্পর্ক গভীর করতে সচেষ্ট বিএনপি। সূত্র জানায়, ভারত সরকার ও বিজেপির নেতৃস্থানীয় কয়েকজনের সঙ্গে বৈঠকের ব্যবস্থা করা গেলে খালেদা জিয়া ওই অনুষ্ঠানে যোগ দিতে পারেন।
