
নারায়ণগঞ্জে শিক্ষক লাঞ্ছনার প্রতিবাদে বাংলাদেশ বিশ্ববিদ্যালয় শিক্ষক সমিতি ফেডারেশনের ডাকে আগামীকাল বৃহস্পতিবার দেশের সব পাবলিক বিশ্ববিদ্যালয়ে মানববন্ধন করা হবে। মানববন্ধনে অংশ নেবেন দেশের ৩৭টি পাবলিক বিশ্ববিদ্যালয়ের শিক্ষকেরা। আগামীকাল বেলা ১১টা থেকে দুপুর ১২টা পর্যন্ত এই মানববন্ধন করা হবে। 
আজ বুধবার বাংলাদেশ বিশ্ববিদ্যালয় শিক্ষক সমিতি ফেডারেশনের এক প্রেস বিজ্ঞপ্তিতে এ তথ্য জানানো হয়।
সম্প্রতি নারায়ণগঞ্জের বন্দর উপজেলার পিয়ার সাত্তার লতিফ উচ্চবিদ্যালয়ের প্রধান শিক্ষক শ্যামল কান্তি ভক্ত বিদ্যালয়ের দশম শ্রেণির এক শিক্ষার্থীকে শাসন করার সময় ইসলাম ধর্ম সম্পর্কে বিরূপ মন্তব্য করেছেন বলে অভিযোগ ওঠে। গত শুক্রবার বিদ্যালয়ে পরিচালনা কমিটির সভা চলাকালে মসজিদের মাইকে ঘোষণা দিয়ে তাঁর শাস্তির দাবিতে লোক জড়ো করা হয়। এরপর উত্তেজিত লোকজন তাঁকে মারধর করে। স্থানীয় সাংসদ সেলিম ওসমান ও আইনশৃঙ্খলা রক্ষাকারী বাহিনীর সদস্যদের উপস্থিতিতে প্রধান শিক্ষককে মারধর ও কান ধরে ওঠবস করানো হয়। এ ঘটনায় দেশের বিভিন্ন জায়গায় প্রতিবাদ অব্যাহত রয়েছে। এ ঘটনায় রুল দিয়েছেন আদালত। ঘটনা তদন্তে কাজ শুরু করেছে মাধ্যমিক ও উচ্চশিক্ষা অধিদপ্তরের (মাউশি) একটি তদন্ত কমিটি।
