
পটুয়াখালীর বাউফল উপজেলায় বাসের ধাক্কায় ব্যাটারিচালিত অটোরিকশার এক তরুণী যাত্রী নিহত হয়েছেন। আহত হয়েছে ওই তরুণীর সাড়ে তিন বছর বয়সী মেয়ে, ছোট ভাইসহ চার যাত্রী।আজ শনিবার সকালে উপজেলার শাপলাখালী এলাকায় বাউফল-বগা-লেবুখালী সড়কে এ দুর্ঘটনা ঘটে। বাসের ধাক্কায় অটোরিকশাটি দুমড়েমুচড়ে যায়।নিহত তরুণীর নাম শারমিন বেগম (২২)। শারমিনের বাড়ি বাউফল উপজেলার সদর ইউনিয়নের বাঁশবাড়িয়া গ্রামে। তাঁর স্বামীর নাম মো. মামুন মুন্সি। একই উপজেলার বগা ইউনিয়নের রাজনগর গ্রামের মো. জাকির হোসেন মৃধার মেয়ে শারমিন। নিহত তরুণীর স্বজন ও প্রত্যক্ষদর্শী সূত্রে জানা গেছে, আজ সকালে স্বামীর বাড়ি থেকে বাবার বাড়ির উদ্দেশ্যে শিশুকন্যা মরিয়ম ও ছোট ভাই আমিনুলকে (১৩) সঙ্গে নিয়ে অটোরিকশায় করে রওনা হন শারমিন। সকাল সোয়া ১০টার দিকে কাদের মোল্লা গ্যারেজের পশ্চিম পাশে শাপলাখালী এলাকায় পৌঁছালে পেছন দিক থেকে বরিশালগামী একটি বাস ওই অটোরিকশাকে ধাক্কা দেয়। অটোরিকশার কয়েকজন যাত্রী ছিটকে সড়কে পড়ে আহত হন। গুরুতর আহত শারমিনকে স্থানীয় কয়েক যুবক উদ্ধার করে উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন।
বাউফল থানার ভারপ্রাপ্ত কর্মকর্তা (ওসি) মো. মনিরুল ইসলাম ঘটনার সত্যতা নিশ্চিত করেছেন।
