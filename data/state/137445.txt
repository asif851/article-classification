
প্রতিষ্ঠাবার্ষিকীর অনুষ্ঠান ঘিরে সিরাজগঞ্জের উল্লাপাড়া উপজেলা বিএনপির দুই পক্ষের মধ্যে সংঘর্ষ, দলীয় কার্যালয় ভাঙচুর, অগ্নিসংযোগ এবং কর্মীদের মারধরের ঘটনায় মামলা করেছে পুলিশ। গত রোববার রাতেই উপপরিদর্শক (এসআই) জাহিদ হাসান বাদী হয়ে থানায় মামলাটি করেন। বিএনপির দুটি পক্ষ থেকেও থানায় লিখিত অভিযোগ দায়ের করা হয়েছে।উপজেলা বিএনপির সহসাংগঠনিক সম্পাদক শওকত আলী বাদী হয়ে থানায় একটি অভিযোগপত্র জমা দিয়েছেন। অভিযোগপত্রে সাবেক সাংসদ ও উপজেলা বিএনপির সভাপতি এম আকবর আলী, পৌর মেয়র বেলাল হোসেন, উপজেলা বিএনপির সাংগঠনিক সম্পাদক হেলাল সরকার, পৌর বিএনপির ভারপ্রাপ্ত সম্পাদক আবদুল হাকিমসহ ৪২ জনকে আসামি করা হয়। অপরদিকে আকবর আলীর পক্ষ থেকে ভারপ্রাপ্ত সম্পাদক ওমর ফারুক থানায় লিখিত অভিযোগ দায়ের করেছেন।এ দিকে গতকাল সোমবার দুপুরে বিএনপির কার্যালয়ে এক সংবাদ সম্মেলন করেছেন উপজেলা বিএনপির সাবেক সাধারণ সম্পাদক আজাদ হোসেনসহ একপক্ষের নেতা-কর্মীরা।সংবাদ সম্মেলনে বক্তারা অভিযোগ করেন, সাবেক সাংসদ আকবর আলীর সঙ্গে নেতা-কর্মীদের কোনো সম্পর্ক নেই। রোববার বিএনপির কার্যালয়ে প্রতিষ্ঠাবার্ষিকীর পূর্বনির্ধারিত কার্যক্রমে আকবর আলী ও তাঁর সন্ত্রাসী বাহিনী অতর্কিতে হামলা চালায় ও অগ্নিসংযোগ করে। এতে জিয়াউর রহমান, বেগম খালেদা জিয়া ও তারেক রহমানের ছবি আগুনে পুড়ে যায়। কার্যালয়ের আসবাবও আগুনে পুড়ে যায়।সংবাদ সম্মেলন থেকে আকবর আলীসহ জড়িত ব্যক্তিদের দৃষ্টান্তমূলক শাস্তির দাবি করা হয়। উল্লাপাড়া থানার ভারপ্রাপ্ত কর্মকর্তা (ওসি) হাবিবুল ইসলাম জানান, রোববারের ঘটনায় পুলিশ রাতেই একটি মামলা করেছে। এ ছাড়া বিএনপির দুই পক্ষও পৃথক পৃথক অভিযোগ দায়ের করেছে। বিষয়টি তদন্ত করে প্রয়োজনীয় ব্যবস্থা নেওয়া হবে।
