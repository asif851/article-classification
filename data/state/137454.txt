
জাতীয় প্রেসক্লাবে জঙ্গিরা মিটিং করে—পুলিশের কাছে এমন তথ্য আছে বলে জানিয়েছেন ঢাকা মহানগর পুলিশের (ডিএমপি) কমিশনার বেনজীর আহমেদ। আজ সোমবার মিন্টো রোডে ডিএমপির মিডিয়া সেন্টারে আয়োজিত এক সংবাদ ব্রিফিংয়ে এক প্রশ্নের জবাবে তিনি এ কথা বলেন।
গতকাল রোববার পুলিশের উপস্থিতিতে প্রেসক্লাবে হামলা হলো কীভাবে—সাংবাদিকদের এমন প্রশ্নের জবাবে কমিশনার বলেন, ‘আমাদের কাছে তথ্য আছে, প্রেসক্লাবে জঙ্গিরা মিটিং করে। একটি গোষ্ঠী রাজনৈতিক স্বার্থে ঢাল হিসেবে প্রেসক্লাবকে ব্যবহার করে। জাতীয় প্রেসক্লাব সবার। একটি বিশেষ গোষ্ঠী এটাকে ঢাল হিসেবে ব্যবহার করতে পারে না।’
সুপ্রিম কোর্টে আইনজীবীদের ওপর যুবলীগের হামলার বিষয়ে জানতে চাইলে বেনজীর আহমেদ বলেন, ‘পুলিশ সুপ্রিম কোর্টের অনুমতি নিয়ে ভেতরে ঢুকেছে। সেখানে আইনজীবীদের আড়ালে বহিরাগতরা অবস্থান নিয়েছিল। এ ঘটনায় সুপ্রিম কোর্টকে একটি তদন্ত কমিটি গঠনের অনুরোধ করব।’
বিরোধীদলীয় নেতা খালেদা জিয়ার বাড়ির সামনে বালুভর্তি ট্রাক কেন রাখা হয়েছে—জানতে চাইলে তিনি বলেন, ‘এ বিষয়ে কোনো মন্তব্য করতে চাই না।’
পুলিশের উপস্থিতিতে সরকারদলীয় কর্মীরা কীভাবে লাঠিমিছিল করেছে—এমন প্রশ্নের জবাবে ডিএমপি কমিশনার বলেন, এটা শুধু লাঠি না। লাঠির মাথায় পতাকা ছিল। এটা পতাকা মিছিল ছিল।
চলতি ইংরেজি বছরের শেষ দিনে থার্টি ফার্স্ট উপলক্ষে নিরাপত্তাব্যবস্থা নিয়ে এই ব্রিফিং করা হয়। সেখানে আরও উপস্থিত ছিলেন পুলিশের অতিরিক্ত কমিশনার ইব্রাহীম ফাতেমী, মিলি বিশ্বাস ও শেখ মারুফ হাসান।
 
থার্টি ফার্স্ট নাইটের নিরাপত্তা
ডিএমপি কমিশনার জানান, গুলশান, বনানী ও বারিধারা এলাকায় রাত আটটার পর থেকে বেশ কিছু সড়ক দিয়ে ঢোকা যাবে, কিন্তু বের হওয়া যাবে না। রাত আটটার পর ঢাকা বিশ্ববিদ্যলয় এলাকায় অবস্থান করা লোকজন ছাড়া বাইরের কেউ ঢুকতে ও বেরোতে পারবেন না। কোথাও কোনো লাইসেন্স করা অস্ত্রও বহন করা যাবে না।
ঢাকা বিশ্ববিদ্যালয়, গুলশান, বনানী ও বারিধারা এলাকার বাসিন্দাদের রাত আটটার আগেই ঘরে ফেরার অনুরোধ করেছেন বেনজীর। হাতিরঝিলেও সব সড়ক বন্ধ হয়ে যাবে। একই সঙ্গে সবাইকে তাঁর প্রয়োজনীয় পরিচয়পত্র সঙ্গে রাখতে বলা হয়েছে।
