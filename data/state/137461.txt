
লক্ষ্মীপুর জেলা আওয়ামী লীগের সভাপতি এম আলাউদ্দিনের শহরের ল’ ইয়ার্স কলোনির বাসভবনে গতকাল বুধবার রাতে ককটেল হামলা করেছে সন্ত্রাসীরা।
এম আলাউদ্দিনের ছেলে ও জেলা শিল্পকলা একাডেমীর সাধারণ সম্পাদক আইনুল আহম্মেদ তানভীর জানান, গতকাল রাত সাড়ে ১০টার দিকে ৫/৬টি মোটরসাইকেলে চড়ে একদল সন্ত্রাসী তাঁদের বাসভবনে ককটেল হামলা চালায়। এ সময় তাঁর বাবা বাসায় ছিলেন না। পরে স্থানীয় লোকজনের চিত্কার শুনে সন্ত্রাসীরা পালিয়ে যায়।
এ ঘটনার প্রতিবাদে আজ বৃহস্পতিবার বিকেলে জেলা আওয়ামী লীগ কার্যালয়ে এক প্রতিবাদ সভা অনুষ্ঠিত হয়। সভা শেষে একটি বিক্ষোভ  মিছিল শহরের প্রধান সড়কগুলো প্রদক্ষিণ করে। এ ছাড়াও বোমা হামলার প্রতিবাদে চন্দ্রগঞ্জ, লক্ষ্মীপুর শহরসহ জেলার বিভিন্ন স্থানে বিক্ষোভ মিছিল ও সমাবেশ অনুষ্ঠিত হয়।
ঢাকায় অবস্থানরত এম আলাউদ্দিন প্রথম আলোকে বলেন, ‘লক্ষ্মীপুর সদর উপজেলা নির্বাচনের সময় সন্ত্রাসীরা যে অস্ত্রের মহড়া দিয়েছে, এ অস্ত্র আটক ও সন্ত্রাসীদের গ্রেপ্তার করা না হলে লক্ষ্মীপুর আবার অশান্ত হয়ে পড়বে। লক্ষ্মীপুরের আইনশৃঙ্খলার চরম অবনতি ঘটবে।’ 
এ ব্যাপারে জানতে চাইলে সদর থানার ভারপ্রাপ্ত কর্মকর্তা (ওসি) ইকবাল হোসেন জানান, ঘটনার পরপরই জেলার ভারপ্রাপ্ত পুলিশ সুপার শেখ শরীফুল ইসলাম ঘটনাস্থল পরিদর্শন করেছেন। বোমা হামলার ঘটনায় জড়িতদের লোকজনকে খুঁজে বের করতে পুলিশ সব ধরনের চেষ্টা চালিয়ে যাচ্ছে।
