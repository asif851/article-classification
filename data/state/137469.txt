
মোবাইল ফোনের মাধ্যমে জালিয়াতির আশ্রয় নেওয়ায় কুষ্টিয়ার ইসলামী বিশ্ববিদ্যালয়ে ভর্তি পরীক্ষা চলাকালে ছয়জনকে আটক করা হয়েছে। মোবাইল ফোন বহন করায় বহিষ্কার করা হয়েছে ৩৫ জন শিক্ষার্থীকে। এ ছাড়া হাবিবুর রহমান নামের এক ভুয়া শিক্ষার্থীকেও আটক করা হয়।
আজ সোমবার ‘খ’ ইউনিটের ভর্তি পরীক্ষা চলাকালে তাঁদের আটক ও বহিষ্কার করা হয়।
আটক শিক্ষার্থীরা হলেন শহিদুল ইসলাম, আতিকুর রহমান, পলি খাতুন, আসমা খাতুন, স্বর্ণা সাহা ও এম সাম্মান জীম। তাঁদের বিরুদ্ধে মোবাইল ফোনে খুদে বার্তা দেখে এবং হেডফোনে ব্লুটুথ সংযোগের মাধ্যমে শুনে উত্তরপত্র পূরণ করার অভিযোগ আনা হয়।
বিশ্ববিদ্যালয় সূত্রে জানা যায়, আজ মোট চার শিফটে ‘খ’ ইউনিটের ভর্তি পরীক্ষা অনুষ্ঠিত হয়। পরীক্ষা চলাকালে আটক শিক্ষার্থীদের পুলিশে সোপর্দ করা হয়েছে।
বিশ্ববিদ্যালয়ের প্রক্টর ত ম লোকমান হাকিম বলেন, যেসব পরীক্ষার্থী পরীক্ষার হলে জালিয়াতির আশ্রয় নিয়েছিল তাদের প্রাথমিক জিজ্ঞাসাবাদ করে পুলিশে সোপর্দ করা হয়েছে।
বিশ্ববিদ্যালয়ের সহ-উপাচার্য মো. শাহিনুর রহমান বলেন, ‘ভর্তি পরীক্ষা চলাকালে বিভিন্ন কক্ষে তল্লাশি চালিয়ে ৩৫টি মোবাইল ফোন উদ্ধার করা হয়েছে। পরীক্ষা কেন্দ্রে মোবাইল ফোন বহন না করার জন্য আগেই নির্দেশ দেওয়া হয়েছিল। এর পরও যাদের কাছে মোবাইল ফোন পাওয়া গেছে তাদের বহিষ্কার করা হয়েছে।
