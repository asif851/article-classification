
বিরোধী জোটের সঙ্গে আলোচনার সম্ভাবনা নাকচ করেছেন প্রধানমন্ত্রী শেখ হাসিনা। তিনি বলেছেন, ‘কার সঙ্গে আলোচনা করব, খুনির সঙ্গে?’আজ বুধবার সকালে ঢাকা মেডিকেল কলেজ হাসপাতালের বার্ন ইউনিটে সাংবাদিকদের প্রশ্নের জবাবে প্রধানমন্ত্রী এ কথা বলেন। তিনি সেখানে ২০-দলীয় জোটের হরতাল-অবরোধের মধ্যে সহিংসতায় দগ্ধ ব্যক্তিদের অবস্থা পরিদর্শনে যান। সহিংসতায় দগ্ধ রোগীদের সঙ্গে কথা বলেন শেখ হাসিনা। প্রত্যেককে ১০ লাখ টাকা করে অনুদান দেন তিনি।রাজনৈতিক সংকট সমাধানে নাগরিক সমাজের পক্ষ থেকে নেওয়া আলোচনার উদ্যোগ প্রসঙ্গে এক প্রশ্নের জবাবে শেখ হাসিনা বলেন, ‘যাঁরা এগুলো বলছেন, তাঁরা—যারা সন্ত্রাস করছে, জঙ্গিবাদ করছে, তাদের দেখছেন না? কার সঙ্গে আলোচনা করব? হত্যাকারীর সঙ্গে? আগুনে যে পুড়িয়ে মারে, তার সঙ্গে?’প্রধানমন্ত্রী বলেন, ‘খালেদা জিয়ার ছেলে মারা গেল। আমাকে ঢুকতে দেওয়া হলো না। আমাকে যেভাবে অপমান করা হয়েছে, যাঁরা আলোচনার কথা বলছেন, তাঁদের যদি সেভাবে অপমান করা হতো, তাঁরা কি আর যেতেন?’আলোচনার উদ্যোক্তাদের উদ্দেশে শেখ হাসিনা বলেন, ‘আমার অপরাধ কী? আমি ছয় বছর দেশ চালাচ্ছি। কোথাও কোনো গাফিলতি নেই। এটা তারা চোখে দেখে না?’প্রধানমন্ত্রী বলেন, ‘পয়লা জানুয়ারি বই দিয়েছি। ছেলেমেয়েরা স্কুলে যেতে পারছে না। এসএসসি পরীক্ষা দিতে পারছে না। এটা কি ফাজলামি?’আলোচনার উদ্যোক্তাদের উদ্দেশে শেখ হাসিনা বলেন, তাঁরা আগে খালেদা জিয়াকে মানুষ খুন করা থেকে বিরত থাকতে বলুন।

