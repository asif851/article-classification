
ইশতেহার অনুযায়ী কর্মপরিকল্পনা করে কাজ করার জন্য বিভিন্ন মন্ত্রণালয়কে নির্দেশ দিয়েছে মন্ত্রিসভা। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার বৈঠক থেকে এ নির্দেশনা দেওয়া হয়।বৈঠক শেষে মন্ত্রিপরিষদসচিব মোশাররাফ হোসাইন ভূইঞা জানান, গত ২০ জানুয়ারি এ বিষয়ে একটি সিদ্ধান্ত হয়েছিল। এটাকে ত্বরান্বিত করতে হবে। আজকের বৈঠকে চলতি বছরের প্রথম তিন মাসে (জানুয়ারি-মার্চ) মন্ত্রিসভায় গৃহীত সিদ্ধান্তের বাস্তবায়নের বিষয়ে প্রতিবেদন তুলে ধরা হয়।সচিব বলেন, এই তিন মাসে মন্ত্রিসভার মোট ১০টি বৈঠক হয়েছে। এর মধ্যে সিদ্ধান্ত হয়েছে ৩৭টি। বাস্তবায়ন হয়েছে ১৯টি। বাস্তবায়নের হার ৫১ দশমিক ৩৫ শতাংশ। এ ছাড়া এ সময়ে মন্ত্রিসভার সিদ্ধান্ত অনুযায়ী আইন পাস হয়েছে দুটি। নীতি বা কর্মকৌশল হয়েছে দুটি। মন্ত্রিসভা এই সিদ্ধান্ত বাস্তবায়নের অগ্রগতিতে সন্তোষ প্রকাশ করেছে।মোশাররাফ হোসাইন জানান, আজকের সভা থেকে সরকারের বিভিন্ন দপ্তরে জনবল নিয়োগের প্রক্রিয়াকে ত্বরান্বিত করতে প্রয়োজনীয় সুপারিশ দিতে মন্ত্রিপরিষদসচিবকে অনুশাসন দেওয়া হয়।এ বিষয়ে সচিব বলেন, কখনো কখনো জনবলের অভাবে মন্ত্রিসভার সিদ্ধান্ত বাস্তবায়নে দেরি হয়। নিয়োগ ও পদ সৃষ্টিতেও অনেক ক্ষেত্রে সময় লাগে। তাই এটাকে কীভাবে ত্বরান্বিত করা যায়, এ বিষয়ে তিনি সংশ্লিষ্ট সচিবদের সঙ্গে আলোচনা করে একটি কৌশল নির্ধারণ করবেন। পরে তা সুপারিশ আকারে পেশ করা হবে।
