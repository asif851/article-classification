
কোনো সিদ্ধান্ত ছাড়াই শেষ হয়েছে পাবলিক বিশ্ববিদ্যালয়ের আন্দোলনরত শিক্ষকদের সঙ্গে শিক্ষামন্ত্রী নুরুল ইসলাম নাহিদের বৈঠক। তবে দু পক্ষই সংশ্লিষ্ট বিষয় নিয়ে আরও আলোচনা চলবে বলে জানিয়েছে। আজ শনিবার রাজধানীর মিন্টো রোডে শিক্ষামন্ত্রীর সরকারি বাসভবনে বেলা ১১টা থেকে দুপুর সাড়ে ১২টার কিছু বেশি সময় ধরে এ বৈঠক চলে। এতে শিক্ষকদের প্রতিনিধি দলে নেতৃত্ব দেন বাংলাদেশ বিশ্ববিদ্যালয় শিক্ষক সমিতি ফেডারেশনের সভাপতি ফরিদ উদ্দিন আহমেদ ও মহাসচিব এ এস এম মাকসুদ কামাল।মন্ত্রিসভায় অষ্টম বেতন স্কেল অনুমোদন হওয়ার পর পৃথক বেতন কাঠামো ও পদমর্যাদা সংক্রান্ত সমস্যা নিরসনের দাবিতে পাবলিক বিশ্ববিদ্যালয়ের আন্দোলনরত শিক্ষকদের সঙ্গে শিক্ষামন্ত্রীর এটি প্রথম বৈঠক। বৈঠক শেষে মন্ত্রী ও শিক্ষকেরা সাংবাদিকদের সঙ্গে কথা বলেন।নুরুল ইসলাম নাহিদ আশা প্রকাশ করেন, বৈঠকে কোনো সিদ্ধান্ত না হলেও খুব শিগগিরই এ ব্যাপারে একটি সুষ্ঠু সমাধানে পৌঁছানো যাবে। সবাই হাসিমুখে ঘরে ফিরতে পারবেন। মন্ত্রী বলেন, শিক্ষকদের সার্বিক বিষয় নিয়ে আলোচনা হয়েছে। শিক্ষকেরা যে প্রস্তাব দিয়েছেন, সরকারও সেটি গুরুত্বের সঙ্গে নিয়েছে। এ জন্য একটি কমিটি করা হয়েছে।
শিক্ষকদের মূল দাবি অনুযায়ী পৃথক বেতন কাঠামো করা হবে কি না—জানতে চাইলে মন্ত্রী বলেন, সরকার এটি প্রত্যাখ্যান করেনি। আলোচনা হবে। তবে শিক্ষকদের মর্যাদা কোনোভাবেই ছোট করে দেখা হচ্ছে না।
শিক্ষক নেতা ফরিদ উদ্দিন সাংবাদিকদের বলেন, তাঁদের প্রথম ও প্রধান দাবি স্বতন্ত্র বেতন কাঠামো। এ দাবিতে আন্দোলনও চলবে, আলোচনাও চলবে। পরে এ এস এম মাকসুদ কামাল বলেন, পৃথক বেতন কাঠামোর জন্য অবিলম্বে একটি কমিশন গঠন করতে হবে। এটি আমরা বলেছি।
আরও  পড়ুনশিক্ষকদের সঙ্গে শিক্ষামন্ত্রীর বৈঠক শুরু
