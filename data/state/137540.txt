
দুর্নীতির দায়ে বাংলাদেশ বিদ্যুৎ উন্নয়ন বোর্ডের সাবেক প্রধান প্রকৌশলী শহীদুল আলমের (৬৭) বিরুদ্ধে মামলা করেছে দুদক। দুদকের উপপরিচালক এস এম এম আখতার হামিদ ভূঁইয়া বাদী হয়ে এ মামলা করেন। আজ বুধবার দুদকের এক বিজ্ঞপ্তিতে এ তথ্য জানানো হয়।মামলার এজাহারে বলা হয়, শহীদুল আলম সহকারী প্রকৌশলী হতে প্রধান প্রকৌশলী পর্যন্ত বিভিন্ন পদে কর্মরত থেকে ঘুষ ও দুর্নীতির মাধ্যমে অবৈধ টাকার মালিক হয়েছেন।তদন্তে দেখা গেছে, শহীদুল আলম বিভিন্ন ব্যাংকে তিন কোটির বেশি টাকা জমা রেখেছেন। এ অর্থ বিভিন্ন জনের নামে রেখেছেন তিনি। ভুয়া ব্যক্তি সাজিয়ে ব্যাংকিং চ্যানেলে ১২টি এফডিআর সৃষ্টিসহ বিভিন্নভাবে অস্বাভাবিক লেনদেন করেছেন। তাঁর বিরুদ্ধে মানি লন্ডারিংয়ের অভিযোগও আনা হয়েছে। ব্যাংকিং লেনদেনের কোনো তথ্যই শহীদুল আলম তাঁর আয়কর নথিতে প্রদর্শন করেননি। অথচ এটি বাধ্যতামূলক ছিল।
 
