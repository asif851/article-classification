
জামায়াতে ইসলামীর ডাকা হরতাল প্রত্যাখ্যান করে আজ বুধবার রাজধানীর শাহবাগে হরতালবিরোধী অবস্থান নিয়ে মিছিল করেছে গণজাগরণ মঞ্চ। বেলা ১১টা থেকে শাহবাগে অবস্থান নেন মঞ্চের নেতা-কর্মীরা। এ সময় জামায়াতের রাজনীতিকে নিষিদ্ধ করার দাবি জানান তাঁরা।
জামায়াত-শিবির ও যুদ্ধাপরাধ বিরোধী নানা স্লোগানের মাধ্যমে অবস্থান কর্মসূচি চলে। আপিল বিভাগে মীর কাসেম আলীর সর্বোচ্চ শাস্তির রায়কে কেন্দ্র করে আজ সকাল-সন্ধ্যা হরতাল ডেকেছে জামায়াত।
মঞ্চের মুখপাত্র ইমরান এইচ সরকার বলেন, ‘জামায়াতের ডাকা ন্যক্কারজনক হরতাল আমরা ঘৃণাভরে প্রত্যাখ্যান করছি। জামায়াত একটি অবৈধ রাষ্ট্রবিরোধী সংগঠন। এ দেশে হরতাল ডাকার কোনো অধিকার তাদের নাই। এই হরতাল ডেকে তারা সর্বোচ্চ আদালত ও রাষ্ট্রের বিরুদ্ধে অবস্থান নিয়েছে।’
ইমরান বলেন, ‘যুদ্ধাপরাধী জামায়াত-শিবির হরতাল ডেকে মানুষ হত্যা, নৈরাজ্য সৃষ্টির চেষ্টা করে যাচ্ছে, অথচ এখনো সরকার জামায়াত নিষিদ্ধ করেনি। সর্বোচ্চ আদালতের রায়ের বিরুদ্ধে অবস্থান নিয়ে জামায়াত হরতাল ডাকার দুঃসাহস দেখিয়েছে। আমরা বিচার বিভাগকে বলতে চাই, যারা রাষ্ট্রের বিরুদ্ধে, আদালতের বিরুদ্ধে হরতাল ডাকছে, দেশের মানুষকে হত্যা করছে, দেশের অর্থনীতি ধ্বংসের চেষ্টা করছে, তাদের বিরুদ্ধে ব্যবস্থা গ্রহণ করুন।’ ইমরান এইচ সরকার বলেন, ‘প্রধান বিচারপতির বক্তব্য নিয়ে বিবৃতি দেওয়ায় দুজন মন্ত্রীকে ডাকা হলো, অথচ একই বক্তব্য নিয়ে বিবৃতি দিয়েছে মীর কাসেমের স্ত্রী ও তাঁর লবিস্ট টবি ক্যাডম্যান। রাষ্ট্রের উচিত ছিল তাঁদের বিরুদ্ধে ব্যবস্থা গ্রহণ করা, অথচ তা করা হয়নি।’ জামায়াত নিষিদ্ধ করা প্রসঙ্গে গণজাগরণ মঞ্চের মুখপাত্র বলেন, ‘আজকে যেসব যুদ্ধাপরাধীর বিচার হচ্ছে, তারা তাদের সংগঠনের সিদ্ধান্তেই যুদ্ধাপরাধ করেছে। সংগঠন হিসেবে জামায়াতের অপরাধ তাদের তুলনায় অনেক বেশি। তাই শুধু যুদ্ধাপরাধের বিচারই নয়, একই সঙ্গে জামায়াতের রাজনীতিও দ্রুত নিষিদ্ধ করতে হবে, যুদ্ধাপরাধীদের সম্পদ বাজেয়াপ্ত করতে হবে। জামায়াতের রাজনীতি নিষিদ্ধ করা এখন সময়ের দাবি।’ মতিউর রহমান নিজামী ও মীর কাসেম আলীর রায় দ্রুত কার্যকর করার আহ্বান জানান ইমরান এইচ সরকার।
