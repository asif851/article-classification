
চট্টগ্রামের সীতাকুণ্ড উপজেলায় মোবাইল চোর সন্দেহে এক যুবককে পিটিয়ে হত্যা করার অভিযোগ পাওয়া গেছে। এ ঘটনায় দুজনকে আটক করেছে পুলিশ। পুলিশ ও স্থানীয় সূত্র এসব তথ্য জানিয়েছে।
পুলিশ ও স্থানীয় লোকজনের ভাষ্যমতে, গতকাল মঙ্গলবার রাতে উপজেলার সোনাইছড়ি ইউনিয়নের শীতলপুর গ্রামে এই ঘটনা ঘটে।
নিহত যুবকের নাম আবদুল মালেক (২৬)। তাঁর বাড়ি চাঁদপুরের হাজীগঞ্জে। তবে তিনি শীতলপুর গ্রামের বগুলা বাজার এলাকায় থাকতেন।
পুলিশ ও স্থানীয় লোকজনের ভাষ্য, মোবাইল ফোন চুরি করার অভিযোগে স্থানীয় কয়েকজন যুবক গতকাল রাতে মালেককে বগুলা বাজার থেকে ধরে পার্শ্ববর্তী চৌধুরীঘাটা এলাকায় নিয়ে যায়। সেখানে তাঁকে বেদম মারধর করা হয়। এতে সে মারা যায়। পরে স্থানীয় লোকজন পুলিশে খবর দেয়।
সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান বলেন, আজ বুধবার সকালে মালেকের লাশ উদ্ধার করা হয়েছে। মোবাইল চুরির অভিযোগে তাঁকে মারধর করে হত্যার ঘটনায় জড়িত সন্দেহে দুজনকে আটক করা হয়েছে।
