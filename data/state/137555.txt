
বগুড়ায় একুশের বইমেলায় নিরাপত্তার কাজে টহল দেওয়ার সময় পুলিশের সাঁজোয়া যান (এপিসি) লক্ষ্য করে পেট্রলবোমা হামলা চালানো হয়েছে।বোমায় ওই যানে আগুন ধরে গেলে পুলিশ দ্রুত তা নিভিয়ে ফেলে। গতকাল শুক্রবার সন্ধ্যা সাড়ে ছয়টার দিকে শহরের সাতমাথায় জিলা স্কুলের ফটক এলাকায় এ ঘটনা ঘটে।ঘটনাস্থল থেকে সামান্য দূরে শহীদ খোকন শিশু উদ্যানের (পৌর পার্ক) বাইরের দুই রাস্তায় গতকাল থেকেই একুশের বইমেলা শুরু হয়েছে।তবে আয়োজকেরা জানান, মেলা থেকে কিছুটা দূরে ওই ঘটনা ঘটায় এতে নিরাপত্তায় কোনো প্রভাব পড়েনি।বগুড়ার সহকারী পুলিশ সুপার গাজিউর রহমান ঘটনার সত্যতা নিশ্চিত করে বলেন, একুশে ফেব্রুয়ারি উপলক্ষে শুরু হওয়া বইমেলা ও শহরের নিরাপত্তার জন্য পুলিশের সাঁজোয়া যানটি টহল দিচ্ছিল। সন্ধ্যায় জিলা স্কুলের ফটকে দাঁড়ানো অবস্থায় দুর্বৃত্তরা পেট্রলবোমা ছুড়ে মারলে গাড়িটির ছাদে আগুন ধরে যায়। তবে গাড়িটির বড় ধরনের কোনো ক্ষতি হয়নি।
