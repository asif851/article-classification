
ঢাকার আশুলিয়ার নয়ারহাট এলাকায় অভিযান চালিয়ে র‌্যাপিড অ্যাকশন ব্যাটালিয়ন (র‍্যাব) জাল স্ট্যাম্প তৈরির একটি কারখানার খোঁজ পেয়েছে। তারা ওই কারখানা থেকে প্রায় ১ কোটি টাকা মূল্যের জাল স্ট্যাম্পসহ চারজনকে গ্রেপ্তার করেছে।
গ্রেপ্তারকৃত ব্যক্তিরা হলেন-মানিকগঞ্জের পান্না কায়সার (৩০), সজিব মোল্লা (২৪), দেওয়ান মাসুদ রানা (৩৩) ও ঢাকার ধামরাইয়ের রাজ্জাক হোসেন (২০)। র‌্যাবের পক্ষ থেকে র‌্যাব-৪ সাভার ক্যাম্পে আজ শনিবার এক সংবাদ সম্মেলন করে জানানো হয়, গোপন সংবাদের ভিত্তিতে গত বৃহস্পতিবার রাতে নয়ারহাট বাজারের রাফি ‘প্রিন্টিং প্রেস-২’ নামের একটি ছাপাখানায় অভিযান চালায় র‍্যাব। এ সময় প্রায় এক কোটি টাকা মূল্যের জাল স্ট্যাম্প, নন জুডিশিয়াল স্ট্যাম্প, রেভিনিউ স্ট্যাম্প ও কোর্ট ফি উদ্ধার করা হয়। নকল স্ট্যাম্প তৈরির অপরাধে রাজ্জাক ও সজিব নামে ওই ছাপাখানার দুই কর্মচারীকে গ্রেপ্তার করা হয়। পরে তাঁদের দেওয়া তথ্যের ভিত্তিতে গতকাল শুক্রবার রাত পর্যন্ত বিভিন্ন স্থানে অভিযান চালিয়ে ছাপাখানার মালিক পান্না কায়সার ও তাঁর অন্যতম সহযোগী মাসুদ রানাকে গ্রেপ্তার করা হয়। অভিযানকালে নকল স্ট্যাম্প তৈরির যন্ত্রসহ সব ধরনের সরঞ্জাম জব্দ করা হয়েছে। র‌্যাবের হেফাজতে থাকা অবস্থায় পান্না কায়সার বলেন, জাল স্ট্যাম্প ও কোর্ট ফি বিক্রির জন্য সারা দেশে তাদের লোকজন রয়েছে। ওই সব লোকের মাধ্যমে তারা এসব স্ট্যাম্প ও কোর্ট ফি বিভিন্ন সরকারি দপ্তর, ব্যাংক ও ভেন্ডারদের কাছে অনেক কম মূল্যে সরবরাহ করে আসছিলেন।
র‌্যাব-৪ সাভার ক্যাম্পের ভারপ্রাপ্ত অধিনায়ক আরিফ বিন জলিল বলেন, পান্না কায়সার বছর দু-এক আগে নয়ারহাট বাজারে রাফি ‘প্রিন্টিং প্রেস-২’ নামে ছাপাখানাটি প্রতিষ্ঠা করেন। এরপর থেকে স্বাভাবিক ছাপা কাজের পাশাপাশি গোপনে নকল স্ট্যাম্প ও কোর্ট ফি ছাপিয়ে তা দেশের বিভিন্ন স্থানে বিক্রি করে আসছিলেন। তার সঙ্গে আরও বেশ কিছু লোক জড়িত রয়েছে। ভারপ্রাপ্ত এই অধিনায়ক আরও বলেন, প্রাথমিক জিজ্ঞাসাবাদে গ্রেপ্তার হওয়া ব্যক্তিরা মানিকগঞ্জ ও দিনাজপুরে একাধিক ছাপাখানায় নকল স্ট্যাম্প ও কোর্ট ফি ছাপানো হচ্ছে বলে তথ্য দিয়েছেন। তাদের দেওয়া তথ্য যাচাই-বাছাই করে ওই সব ছাপাখানা চিহ্নিত করতে র‌্যাবের অভিযান অব্যাহত আছে।
