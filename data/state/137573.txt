
সিরাজগঞ্জের তাড়াশ উপজেলায় আজ শুক্রবার ভোরে পুলিশের সঙ্গে ডাকাতদের গুলিবিনিময়ের ঘটনা ঘটেছে। এতে পুলিশসহ ১০ জন আহত হয়েছেন।
উপজেলার মান্নাননগর-রানীরহাট আঞ্চলিক সড়কের ঘরগ্রাম বাজারে এ ঘটনা ঘটে। ঘটনাস্থল থেকে গুলিবিদ্ধ পাঁচ ডাকাতকে আটক করা হয়েছে। পুলিশ একটি শাটারগান, পাঁচটি গুলি ও দেশীয় অস্ত্র উদ্ধার করেছে।
গুলিতে আহত ব্যক্তিরা হলেন তাড়াশ থানার ভারপ্রাপ্ত কর্মকর্তা (ওসি) আতাউর রহমান, উপপরিদর্শক (এসআই) মির্জা মোজাহারুল ইসলাম, উপপরিদর্শক (এসআই) সোহেল রানা, সহকারী উপপরিদর্শক (এএসআই) হাফিজ উদ্দীন ও কনস্টেবল আবদুল হান্নান। গ্রেপ্তার গুলিবিদ্ধ ডাকাতেরা হলেন আবদুল মমিন (৩৬), আলহাজ মণ্ডল (২৬), জিয়া সরদার (২৮), আবুল কালাম (৩২) ও আনোয়ার হোসেন (৩৮)।
থানার পুলিশ ও স্থানীয় সূত্রে জানা যায়, ডাকাতির প্রস্তুতি নেওয়ার খবর পেয়ে তাড়াশে পুলিশ অভিযান চালায়। এ সময় ডাকাতেরা পুলিশকে লক্ষ্য করে গুলি চালায়। পুলিশও পাল্টা গুলি ছোড়ে। দুই পক্ষের গুলিবিনিময়ে তাড়াশ থানার ওসিসহ পাঁচজন পুলিশ সদস্য আহত হন। খবর পেয়ে অতিরিক্ত পুলিশ ঘটনাস্থলে গিয়ে একটি শাটারগান, পাঁচ রাউন্ড গুলি ও দেশীয় অস্ত্রসহ গুলিবিদ্ধ পাঁচ ডাকাতকে আটক করে।
ওসি আতাউর রহমানের ভাষ্য, ডাকাতদের পুলিশের পাহারায় সিরাজগঞ্জ সদর হাসপাতালে ভর্তি করে চিকিৎসা দেওয়া হচ্ছে। তাঁদের জিজ্ঞাসাবাদ শেষে জেলহাজতে পাঠানো হবে। এ ব্যাপারে তাড়াশ থানায় একটি মামলা দায়ের করা হয়েছে।
