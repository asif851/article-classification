
বাংলা নববর্ষ উপলক্ষে দেশে ও দেশের বাইরে থাকা সব বাঙালিকে শুভেচ্ছা ও অভিনন্দন জানিয়েছেন জাতীয় সংসদের বিরোধীদলীয় নেতা রওশন এরশাদ। আজ বুধবার এক শুভেচ্ছাবার্তায় বিরোধীদলীয় নেতা বলেন, বাঙালির নববর্ষ এক অনন্য বৈশিষ্ট্যময় উৎসব।রওশন এরশাদ বলেন, পয়লা বৈশাখ বাঙালির জন্য সর্বজনীন সাংস্কৃতিক আনন্দ-উৎসব। ধর্ম-সম্প্রদায়নির্বিশেষে বাংলা ভূখণ্ডের সব মানুষের প্রাণের উৎসব পয়লা বৈশাখ। যা কিছু জীর্ণ-পুরোনো, অশুভ ও অসুন্দর, তা পিছিয়ে ফেলে নতুনের কেতন উড়িয়ে শুরু হবে আরও একটি নতুন বছর—১৪২৩ বঙ্গাব্দ।দেশের সব মানুষ হিংসা-বিদ্বেষ ও ভেদাভেদ ভুলে দেশমাতৃকার সেবায় নিয়োজিত হয়ে কাঙ্ক্ষিত উদীয়মান অর্থনৈতিক সোনার বাংলা গঠনে সবাই ঐক্যবদ্ধভাবে কাজ করে যাবে—নতুন বছরে এমনই প্রত্যাশা করেন বিরোধীদলীয় নেতা।
