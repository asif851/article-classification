
বিএনপিসহ ১৮-দলীয় জোটের ডাকা অবরোধ চলাকালে গত মঙ্গলবার দিবাগত রাত থেকে গতকাল বুধবার রাত নয়টা পর্যন্ত সারা দেশে সহিংসতায় ছয়জন নিহত হয়েছেন।এর মধ্যে সংঘর্ষে সিরাজগঞ্জে ছাত্রদলের এক নেতা ও জামায়াতের এক কর্মী, সাতক্ষীরায় জামায়াতের এক কর্মী, গাজীপুরে ছাত্রলীগের সাবেক নেতা ও ইউনিয়ন পরিষদের (ইউপি) সদস্য রয়েছেন।চট্টগ্রামের পটিয়া উপজেলায় গতকাল অবরোধকারীদের মারধরের সময় টেম্পো উল্টে একজন চালক মারা গেছেন। সাতক্ষীরার কলারোয়ায় সড়ক অবরোধের কাটা গাছে চাপা পড়ে এক নারীর মৃত্যু হয়েছে।প্রত্যক্ষদর্শী ও পুলিশের বরাত দিয়ে খবর জানাচ্ছেন আমাদের নিজস্ব প্রতিবেদক, আঞ্চলিক কার্যালয় ও প্রতিনিধিরা:সিরাজগঞ্জ: বেলা ১১টার দিকে বেলকুচি পৌর শহরের মুকুন্দগাতী বাজারে জামায়াত-শিবির ও বিএনপির মিছিলে বাধা দিলে পুলিশ, র‌্যাব ও বিজিবির সদস্যদের সঙ্গে সংঘর্ষ বাধে। আইনশৃঙ্খলা রক্ষাকারী বাহিনীর সদস্যদের সঙ্গে যোগ দেন আওয়ামী লীগের নেতা-কর্মীরা। প্রায় দুই ঘণ্টাব্যাপী সংষর্ঘে শতাধিক ককটেলের বিস্ফোরণ ঘটান অবরোধকারীরা। পুলিশ ও র‌্যাব দুই শতাধিক রাবার বুলেট ও কাঁদানে গ্যাসের শেল ছোড়ে। এতে গুলিবিদ্ধ হয়ে কল্যাণপুর গ্রামের জামায়াতের কর্মী আবদুল জলিল (৫৫) ঘটনাস্থলেই নিহত হন।অপর গুলিবিদ্ধ ধুকুরিয়া বেড়া ইউনিয়নের ৩ নম্বর ওয়ার্ড ছাত্রদলের যুগ্ম সম্পাদক ও মেটুয়ানী গ্রামের বাসিন্দা মাসুম বিল্লাহকে (২২) হাসপাতালে নেওয়ার পথে মারা যান।এ সংঘর্ষে পুলিশের চার সদস্যসহ আওয়ামী লীগ, বিএনপি ও জামায়াতের কমপক্ষে ৪০ জন আহত হন।উপজেলা জামায়াতের সেক্রেটারি আরিফুল ইসলাম বলেন, ‘আমাদের শান্তিপূর্ণ অবরোধ কর্মসূচিতে পুলিশ ও আওয়ামী লীগের নেতা-কর্মীরা অতর্কিত হামলা চালান। এরপর পুলিশের গুলিতে আমাদের দুজন নিহত এবং ২০ জনের মতো আহত হন।’উপজেলা আওয়ামী লীগের সাধারণ সম্পাদক ফজলুল হক জানান, জামায়াত ও বিএনপির নেতা-কর্মীরা গতকাল উপজেলা সদরে তাণ্ডব চালানোর জন্য একত্রিত হয়েছিলেন। তাঁদের হামলায় আওয়ামী লীগের ২০ জন আহত হয়েছেন।বেলকুচি থানার ভারপ্রাপ্ত কর্মকর্তা (ওসি) আবদুল হাই বলেন, মূলত আওয়ামী লীগের সঙ্গে জামায়াত-বিএনপির সংঘর্ষ শুরু হয়। উভয় পক্ষই গোলাগুলি করেছে। নিজেদের ছোড়া গুলিতে জামায়াত-বিএনপির দুজন মারা গেছেন।সাতক্ষীরা: সদর থানার ওসি ইনামুল হক জানান, আসামি ধরতে মঙ্গলবার দিবাগত রাত দুইটার দিকে পুলিশ, র‌্যাব ও বিজিবির ৩৫০ জনের দল সদর উপজেলার আগরদাড়ি গ্রামের উদ্দেশে রওনা হয়। খবর পেয়ে এর আগেই জামায়াত-শিবিরের হাজার তিনেক কর্মী-সমর্থক আবাদের হাটে জড়ো হয়ে যৌথ বাহিনীর ওপর অনবরত ককটেল, পটকা ও ইটপাটকেল নিক্ষেপ শুরু করেন। যৌথ বাহিনী ফিরে আসার চেষ্টা করলে তাঁরা বিভিন্ন স্থানে গাছ কেটে অবরোধ করেন। পুলিশ বাধ্য হয়ে শটগানের ৩৪০টি গুলি, চায়নিজ রাইফেলের ১৬টি ও এসএমজির সাতটি গুলি এবং কাঁদানে গ্যাসের চারটি শেল ছোড়ে। এতে শামছুর রহমান (৩৫) নামের জামায়াতের এক কর্মী নিহত হন।শামছুর রহমান সদর উপজেলার শিয়ালডাঙ্গা গ্রামের আবদুল মাজেদের ছেলে।আগরদাড়ি গ্রামের কয়েকজন বাসিন্দা জানান, রাত সাড়ে তিনটার দিকে পুলিশ ফিরে যাওয়ার খবরে আগরদাড়ি বাজারে আওয়ামী লীগের সমর্থক তিনজনের দোকানে লুটপাট চালায় জামায়াত-শিবির। আগরদাড়ি ইউনিয়ন আওয়ামী লীগের সাধারণ সম্পাদক তাপস আচার্য ও সদর উপজেলা আওয়ামী লীগের সহসভাপতি গোপাল ঘোষালের বাড়িতে ভাঙচুর, লুটপাট ও অগ্নিসংযোগ করে তারা।জেলা জামায়াতের আমির মাওলানা আবদুল খালেক মণ্ডল জানান, পুলিশের গুলিতে শামছুর রহমান নিহত হওয়ার ঘটনায় ক্ষুব্ধ গ্রামবাসী কয়েকটি দোকানপাট ও বাড়ি ভাঙচুর করে।মঙ্গলবার কলারোয়া উপজেলার যুগীপুকুর এলাকায় সাতক্ষীরা-যশোর সড়কে গাছ কেটে অবরোধ করা হয়। গতকাল ওই গাছ সরানোর সময় অর্ধেক ঝুলে থাকা একটি ডাল মাথায় পড়ে আম্বিয়া খাতুন (২৮) নামের এক নারীর মৃত্যু হয়।কলারোয়া থানার ভারপ্রাপ্ত কর্মকর্তা (ওসি) শাহ দারা খান বলেন, আম্বিয়া গোপীনাথপুর গ্রামের হারুন-অর-রশিদের স্ত্রী।পটিয়া (চট্টগ্রাম): পটিয়ায় নিহত টেম্পোচালক এরশাদ আলীর (২২) ভাগনে তৈয়ব আলী জানান, সকালে টেম্পো নিয়ে বের হন এরশাদ। আটটার দিকে ফকিরনির হাটে দুই অবরোধকারী এরশাদের দুপাশে উঠে চলন্ত অবস্থায় মারধর করতে থাকেন। একপর্যায়ে টেম্পোটি নিয়ন্ত্রণ হারিয়ে উল্টে যায়। এতে গুরুতর আহত হন এরশাদ।পরে লোকজন এরশাদকে উদ্ধার করে চট্টগ্রাম মেডিকেল কলেজ হাসপাতালে নিয়ে যায়। সেখানে দুপুর সাড়ে ১২টার দিকে তাঁর মৃত্যু হয় বলে জানান হাসপাতাল পুলিশ ফাঁড়ির উপপরিদর্শক জহিরুল ইসলাম।গাজীপুর: কালীগঞ্জ উপজেলার চুপাইর বাজারে গতকাল বেলা দেড়টার দিকে বিএনপির নেতা-কর্মীরা রামদা, লাঠি নিয়ে পুরোনো টায়ার ও আবর্জনায় আগুন দিয়ে বিক্ষোভ করেন।এ সময় আওয়ামী লীগের একটি অবরোধবিরোধী মিছিল এলে দুই পক্ষের মধ্যে সংঘর্ষ বাধে। এতে লাঠির আঘাতে জামালপুর ইউপির সদস্য এবং ওই ইউনিয়ন ছাত্রলীগের সাবেক সভাপতি কামাল হোসেনসহ (৩০) ১০-১২ জন গুরুতর আহত হন। আহত ব্যক্তিদের উদ্ধার করে কালীগঞ্জ সদর হাসপাতালে নেওয়ার পথে কামালের মৃত্যু হয়।থানা আওয়ামী লীগের সাধারণ সম্পাদক আবদুল গণি ভূঁইয়া বলেন, ‘আমাদের নেতা-কর্মীরা বিরোধী দলের নৈরাজ্য বন্ধের প্রতিবাদ করতে গেলে তাঁরা হামলা চালান।’
