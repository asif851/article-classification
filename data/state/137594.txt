
পৃথক বেতন কাঠামো ও অষ্টম জাতীয় বেতন স্কেলে গ্রেড সমস্যা নিরসনে সরকারকে অক্টোবর পর্যন্ত সময় দেওয়ার সিদ্ধান্ত নিয়েছেন আন্দোলনরত সরকারি ও স্বায়ত্তশাসিত বিশ্ববিদ্যালয়ের শিক্ষকেরা। এ সময়ের মধ্যে সমাধান না হলে ১ নভেম্বর থেকে শিক্ষকেরা লাগাতার কর্মবিরতিতে যাবেন।
আজ মঙ্গলবার শিক্ষামন্ত্রী নুরুল ইসলাম নাহিদের সঙ্গে বৈঠকে শিক্ষকেরা তাঁদের এসব সিদ্ধান্তের কথা জানাবেন। বেলা তিনটায় শিক্ষা মন্ত্রণালয়ে এ বৈঠক হবে। তাই বৈঠকে মন্ত্রীকে কী বলা হবে, তা নিয়ে বৈঠক করে এসব সিদ্ধান্ত নেন আন্দোলনে নেতৃত্ব দানকারী বিশ্ববিদ্যালয় শিক্ষক সমিতি ফেডারেশনের নেতারা।
ফেডারেশনের মহাসচিব এ এস এম মাকসুদ কামাল প্রথম আলোকে এসব তথ্য জানান। তিনি বলেন, ‘আমরা আমাদের কথাগুলো প্রধানমন্ত্রীকে বলার জন্য সময় চাইব। এ ছাড়া অর্থমন্ত্রী আবুল মাল আবদুল মুহিত বাদে বেতন বৈষম্য নিরসন সংক্রান্ত মন্ত্রিসভার কমিটির বাকি ছয় সদস্যের সঙ্গেও বৈঠকে বসা হবে। এ মাসের মধ্যে সম্মানজনক সমাধান না হয় আগামী ১ নভেম্বর থেকে লাগাতার কর্মবিরতিকে যাবেন বিশ্ববিদ্যালয়ের শিক্ষকেরা।’
পৃথক বেতন কাঠামো ও গ্রেড সমস্যা নিরসনের দাবিতে প্রায় চার মাস ধরে আন্দোলন করছেন বিশ্ববিদ্যালয়ের শিক্ষকেরা। এর মধ্যে সিলেকশন গ্রেড ও টাইম স্কেল বাদ দিয়ে গত ৭ সেপ্টেম্বর অষ্টম জাতীয় বেতন স্কেল অনুমোদন করে মন্ত্রিসভা। এরপর শিক্ষকদের আন্দোলন আরও জোরদার হয়। এরই মধ্যে গত রোববার গণভবনে এক সংবাদ সম্মেলনে প্রধানমন্ত্রী আন্দোলনরত শিক্ষকদের প্রতি ক্ষোভ প্রকাশ করেন।
