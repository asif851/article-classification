
রাজশাহী নগরের বেসরকারি ডলফিন ক্লিনিকে গত বুধবার ভুল চিকিৎসায় শিশুমৃত্যুর ঘটনায় আটক চারজনই থানা থেকে ছাড়া পেয়েছেন। ঘটনাটি আপসরফা হওয়ায় শিশুটির বাবা মামলা না করে ওই দিন দিবাগত রাত দুইটার দিকে ফিরে যান।বুধবার সন্ধ্যায় ওই ক্লিনিকে তানোর উপজেলার মহাদেবপুর গ্রামের শামসুদ্দিনের ছেলে মুস্তাকিনের ভাঙা হাত ব্যান্ডেজ করার সময় চেতনানাশক দেওয়া হয়। এরপর শিশুটি মারা যায়। পরে পুলিশ ক্লিনিক থেকে ক্লিনিকের অংশীদার চিকিৎসক নওশের আলীসহ চারজনকে আটক করে থানায় নিয়ে যায়। পরে শিশুর বাবাও থানায় যান।গভীর রাতে থানায় বসে ক্লিনিক কর্তৃপক্ষের সঙ্গে তাঁর আপস করে দেওয়া হয় এবং তাঁর কাছ থেকে লিখিত একটি অঙ্গীকারনামা নেওয়া হয়। এতে উল্লেখ রয়েছে কারও বিরুদ্ধে তাঁর কোনো অভিযোগ নেই।
 
