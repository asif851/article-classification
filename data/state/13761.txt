
বৃক্ষমানব আবুল বাজনদারের প্রথম অস্ত্রোপচার হবে কাল শনিবার সকালে। ঢাকা মেডিকেল কলেজ হাসপাতালে তাঁর বুড়ো আঙুল ও তর্জনীতে অস্ত্রোপচার হবে। 
ঢাকা মেডিকেল কলেজ হাসপাতালের বার্ন ও প্লাস্টিক সার্জারি বিভাগের প্রধান আবুল কালাম প্রথম আলোকে এ কথা জানিয়েছেন। তাঁর নেতৃত্বেই চিকিৎসকদের একটি দল অস্ত্রোপচার করবে। চিকিৎসকেরা বলছেন, শুরুতে রোগী অপুষ্টিতে ভুগছিলেন। এখন আর সেটা নেই। অস্ত্রোপচারের জন্য আবুলের শরীর এখন উপযুক্ত। বিরল এই রোগে হাত পায়ে গাছের শিকড়ের মতো গজায়। এ কারণে আক্রান্ত রোগীকে ট্রি ম্যান বা বৃক্ষমানব বলা। আবুল বাজনদারসহ পৃথিবীতে এখন পর্যন্ত এ ধরনের চারজন রোগীকে শনাক্ত করা গেছে। গণমাধ্যমে আসা ইন্দোনেশিয়ার বৃক্ষমানব গত ৩০ জানুয়ারি মারা গেছেন। চিকিৎসকদের ধারণা, আবুল বাজনদার ‘এপিডার্মোডিসপ্লাসিয়া ভেরাসিফরমিস’ রোগে আক্রান্ত। রোগটি ‘ট্রি ম্যান’ (বৃক্ষমানব) সিনড্রম নামে পরিচিত। হিউম্যান প্যাপিলোমা ভাইরাসের সংক্রমণের কারণে এ রোগ হয়। ১০ বছর ধরে আবুল এই রোগে ভুগছেন। তাঁর হাত ও পায়ের আঙুলগুলো গাছের শিকড়ের মতো হয়ে গেছে এবং দিনে দিনে তা বড় হচ্ছে। তাঁকে ৩০ জানুয়ারি ঢাকা মেডিকেলের বার্ন ইউনিটে ভর্তি করা হয়। চিকিৎসক আবুল কালাম জানান, ইতিমধ্যে আবুলের সব ধরনের পরীক্ষা-নিরীক্ষা করা হয়েছে। তাঁর বায়োপসি শেষ হয়েছে। এতে ক্যানসারের কোনো অস্তিত্ব পাওয়া যায়নি। তাঁরা অস্ট্রেলিয়া ও যুক্তরাজ্যের চিকিৎসকদের সঙ্গে সার্বক্ষণিক যোগাযোগ রাখছেন।
