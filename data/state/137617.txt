
মহান মে দিবস আজ। শ্রমিকদের আজ অধিকার আদায়ের দিন। কিন্তু বাস্তবে তাদের কতটুকু অধিকার আদায় হয় এই দিনে? বেশির ভাগ শ্রমিক জানেন না মে দিবস কী? এ দিন গণমাধ্যমে কেন তাদের নিয়ে আলোচনা চলে। রাস্তায় কেন তাদের নিয়ে মিছিল বের হয়। জানার সময় কোথায়? প্রতিদিনের মতো এদিনও তারা নেমে পড়েন রাস্তায়। মাথার ঘাম পায়ে ফেলেন।
সারা দিন মাথায় করে মাটি বয়ে বেড়ান এরা। বিনিময়ে মেলে ২২০ টাকা। মে দিবসের দিনটিও কাটবে এভাবে। সকাল হতেই কাজে নেমে পড়েছেন তারা। ছবিটি রাজশাহীর শিরোইল মোল্লা মিল এলাকা থেকে তোলা।মে দিবস উপলক্ষে আজ একটু বেশিই ব্যস্ত নয় বছরের হাবিব। ছুটির দিনে অনেকেই আজ বাজার করছেন বেশি। আর তাদের ভারী ব্যাগ টানছে হাবিব। ব্যাগ টানতে কষ্ট হলেও উপায় নেই। বরং টানতে পারলেই খুশি হাবিব। কারণ এভাবেই খাবার জুটবে।
 
মে দিবসে নয় বছরের হাবিব ব্যাগ ভরে বাজার করেনি। অন্যের করা বাজার টানছে সে। মে দিবস কী তা সে জানেই না। জানতে চাইলে পাল্টা বলে ‘এইডা আবার কী’। হাবিব অন্যের কেনা বাজার বয়ে বেড়ায়। মে দিবসেও থেমে নেই কাজ।
ডেমরার স্টাফ কোয়ার্টার এলাকায় মে দিবসের সকালে দেখা মেলে ঘামে ভেজা এই রিকশাচালকের সঙ্গে। গরমে এই তালপাতার পাখার বাতাসে ঠান্ডা হবেন অনেকেই। সেগুলো বিক্রির জন্য নিয়ে যাচ্ছেন তিনি।
মে দিবসে ছুটি মিলেছে পোশাক শ্রমিকদের। বিভিন্ন শ্রমিক সংগঠনের উদ্যোগে তারা নেমেছেন রাস্তায়। কিন্তু অধিকার আদায়ের এসব দাবি কবে পূরণ হবে জানেন না কেউই।
