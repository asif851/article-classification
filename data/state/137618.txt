
• বঙ্গবন্ধু খেটে খাওয়া শ্রমজীবী মানুষের কথা ভাবতেন • নোবেল পেয়েছেন কিন্তু খেটে খাওয়াদের লাভ হয়নি • ঋণের দায় শোধ করতে কানের দুল বিক্রি করতে হয়
সমাজকল্যাণমন্ত্রী রাশেদ খান মেনন বলেছেন, ১৯৭৪ সালে বঙ্গবন্ধু শেখ মুজিবুর রহমান প্রথম দেশের সাধারণ মানুষের জন্য সুদমুক্ত ক্ষুদ্রঋণ দেওয়ার ব্যবস্থা করেছিলেন। তিনি দেশের মানুষকে নিজের জীবনের চাইতেও বেশি ভালোবাসতেন।
আজ শনিবার দুপুরে রাজধানীর আগারগাঁওয়ে সমাজসেবা অধিদপ্তরের মিলনায়তনে বঙ্গবন্ধু শেখ মুজিবুর রহমানের ৯৮তম জন্মদিন উপলক্ষে এক আলোচনা সভায় রাশেদ খান মেনন এসব কথা বলেন।
প্রধান অতিথির বক্তব্যে রাশেদ খান মেনন বলেন, ‘বঙ্গবন্ধু খেটে খাওয়া সাধারণ শ্রমজীবী মানুষের কথা ভাবতেন। তিনি সমাজসেবায় সুদমুক্ত ঋণপ্রথা চালু করেছিলেন গরিব মানুষের কথা ভেবেই। অথচ এই বাংলাদেশেই ক্ষুদ্রঋণের নামে গরিব মানুষের সহায় সম্বল কেড়ে নেওয়ার ষড়যন্ত্র করেছে এক বিশেষ ব্যক্তি। তারা এই ক্ষুদ্রঋণ দিয়ে নোবেল পুরস্কার লাভ করেছে, কিন্তু তাতে সাধারণ খেটে খাওয়া মানুষের কোনো লাভ হয়নি। এ নিয়ে দেশের মানুষ বহুবার আন্দোলনে নেমেছে।’
রাশেদ খান মেনন বলেন, অনেক গরিব পরিবারের অসহায় নারীদের এই সুদযুক্ত ঋণের দায় শোধ করতে নিজের শেষ সম্বল বসতভিটাসহ কানের দুল বিক্রি করতে হয়েছে। একজন গরিব মানুষও পাওয়া যাবে না, যিনি ড. ইউনূসের এই সুদযুক্ত ঋণের বোঝা নিয়ে শান্তিতে কখনো ঘুমাতে পেরেছেন।
সমাজসেবা অধিদপ্তরের মহাপরিচালক গাজী মুহাম্মদ নুরুল কবীরের সভাপতিত্বে আলোচনায় উপস্থিত ছিলেন সমাজকল্যাণ মন্ত্রণালয়ের অতিরিক্ত সচিব সুশান্ত কুমার প্রামাণিক, পরিচালক (কার্যক্রম) আবু মো. ইউছুফ।
অনুষ্ঠান শুরুর আগে বঙ্গবন্ধুর জন্মদিন উপলক্ষে ৯৮ পাউন্ড ওজনের একটি কেক কাটা হয়।
