
২০১৫ সালে সিটি করপোরেশন নির্বাচনে ডিএসসিসির ২০ নম্বর ওয়ার্ডের কাউন্সিলর নির্বাচিত হন ফরিদ উদ্দিন আহম্মেদ। গতকাল ওয়ার্ডের বিভিন্ন সমস্যা নিয়ে প্রথম আলোর সঙ্গে কথা বলেছেন তিনি।প্রথম আলো: কাউন্সিলর নির্বাচিত হওয়ার পর ওয়ার্ডের উন্নয়নে কী কী কাজ করেছেন?কাউন্সিলর: গত দুই বছরে প্রায় ১৯ কোটি টাকা ব্যয়ে ওয়ার্ডের অধিকাংশ সড়ক সংস্কার করেছি। বর্তমানে সেগুনবাগিচা কাঁচাবাজার থেকে শিল্পকলা একাডেমি পর্যন্ত একটি গলি সড়কের সংস্কারকাজ প্রক্রিয়াধীন। এ ছাড়া ওয়ার্ডের ৯৫ শতাংশ জলাবদ্ধতা নিরসন করেছি। ৮৫ শতাংশ এলাকায় এলইডি বাতি লাগিয়েছি। এলাকার প্রতিটি বড় সড়কের মাথায় নিরাপত্তা ফটক নির্মাণ করেছি।প্রথম আলো: নির্বাচনের আগে একটি কমিউনিটি সেন্টার নির্মাণের প্রতিশ্রুতি দিয়েছিলেন। এখনো সেই প্রতিশ্রুতির বাস্তবায়ন হয়নি।কাউন্সিলর: নাগরিকদের অন্যতম দাবি, মহল্লায় একটি কমিউনিটি সেন্টার নির্মাণ করা। শিগগিরই বিষয়টি ডিএসসিসির মেয়রকে জানানো হবে।প্রথম আলো: সেগুনবাগিচা কাঁচাবাজারের পরিবেশ নোংরা। এ ব্যাপারে কী পদক্ষেপ নেবেন?কাউন্সিলর: কাঁচাবাজারটি অপরিকল্পিতভাবে নির্মাণ করা হয়েছিল। তা পরিষ্কার বা রক্ষণাবেক্ষণের দায়িত্ব ডিএসসিসির রাজস্ব বিভাগের।প্রথম আলো: ওসমানী উদ্যানের পরিবেশের উন্নয়নে কোনো পদক্ষেপ নিয়েছেন?কাউন্সিলর: উদ্যানের উন্নয়নে প্রায় ১০০ কোটি টাকার প্রকল্প নিচ্ছে ডিএসসিসি। প্রকল্প বাস্তবায়ন হলে ভবঘুরেরা আর উদ্যানে থাকতে পারবে না।প্রথম আলো: ঢাকা মেডিকেল কলেজ হাসপাতালের সামনের ফুটপাত দখলমুক্ত করতে কী উদ্যাগ নিয়েছেন?কাউন্সিলর: পথচারীবান্ধব ফুটপাত উপহার দিতে অনেকবার তা উচ্ছেদ করেছি। কিন্তু পলিটিক্যাল টাউট-বাটপারদের সহযোগিতায় আবার দোকানপাট বসছে। তাই ফুটপাত ফাঁকা রাখা যাচ্ছে না।
