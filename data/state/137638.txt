
বিএনপির চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারির প্রতিবাদে আগামী শনিবার সারা দেশে প্রতিবাদ কর্মসূচি পালিত হবে। প্রতিবাদ কর্মসূচি মিছিল ও সমাবেশ আকারে পালিত হবে।
আজ বৃহস্পতিবার বিকেলে নয়াপল্টনে দলের কেন্দ্রীয় কার্যালয়ে আয়োজিত সংবাদ সম্মেলনে প্রতিবাদ কর্মসূচির ঘোষণা দেন বিএনপির জ্যেষ্ঠ যুগ্ম মহাসচিব রুহুল কবির রিজভী। শনিবার সারা দেশের সব জেলা, মহানগর ও রাজধানী ঢাকার প্রতিটি থানায় এ কর্মসূচি পালন করবে দলটি।
আজ দুপুরে ঢাকার বিশেষ জজ আদালত-৫-এর বিচারক আখতারুজ্জামান ও ঢাকার মহানগর হাকিম নুর নবী বিএনপির চেয়ারপারসন খালেদা জিয়ার বিরুদ্ধে দুটি গ্রেপ্তারি পরোয়ানা জারি করেন। এর প্রতিবাদে বিএনপি এ কর্মসূচি পালনের ঘোষণা দেয়।
রুহুল কবির রিজভী বলেন, খালেদা জিয়া চিকিৎসার জন্য লন্ডনে আছেন। বিষয়টি তাঁর আইনজীবীরা আদালতকে জানিয়েছেন। এ–সংক্রান্ত কাগজপত্রও জমা দিয়েছেন। তারপরও আদালত খালেদা জিয়ার জামিন বাতিল করেছেন। ভোটারবিহীন নির্বাচনের মাধ্যমে ক্ষমতায় আসা সরকারের সর্বোচ্চ জায়গার নির্দেশে খালেদা জিয়ার জামিন বাতিল করে তাঁর বিরুদ্ধে গ্রেপ্তারি পরোয়ানা জারি করেছে। এটা জাতির বুঝতে সমস্যা হচ্ছে না।
বিএনপির এই নেতার অভিযোগ, বর্তমান সরকারের হুকুমেই এই গ্রেপ্তারি পরোয়ানা জারি করা হয়েছে। এর প্রমাণ হলো গ্রেপ্তারি পরোয়ানা জারির পর ছাত্রলীগ-যুবলীগের আনন্দ মিছিল। দেশে মিথ্যা মামলায় পরোয়ানা জারির হিড়িক চলছে। তিনি বলেন, ‘আবারও ৫ জানুয়ারির মতো নির্বাচন করে ক্ষমতায় যাওয়ার জন্য একটি অশুভ পরিকল্পনা করছে সরকার। আর তা বাস্তবায়ন করার জন্য বৃহত্তর রাজনৈতিক দলের প্রধান খালেদা জিয়ার বিরুদ্ধে গ্রেপ্তারি পরোয়ানা জারি করা হয়েছে। কিন্তু দেশের জনগণ সরকারের আবারও ক্ষমতায় যাওয়ার স্বপ্ন পূরণ হতে দেবে না।’
বিভিন্ন জেলায় বিএনপি নেতাদের তৎপর দেখা গেলেও ঢাকা মহানগরে তেমন তৎপরতা দেখা যায় না কেন—সাংবাদিকের এ প্রশ্নের জবাবে রিজভী বলেন, মহানগরের নেতারা তো মিছিল করেছেন। মিছিল করতে গিয়ে গ্রেপ্তার হচ্ছেন।
ইসির সংলাপে যাবে বিএনপিনির্বাচন কমিশনের (ইসি) আমন্ত্রণে নির্ধারিত তারিখ অনুযায়ী আগামী রোববার বিএনপির প্রতিনিধিরা সংলাপে যোগ দেবেন বলে জানান রুহুল কবির রিজভী। ইসির সঙ্গে সংলাপে অংশগ্রহণ নিয়ে বিভিন্ন গুঞ্জনের মধ্যে দলটি এ ব্যাপারে নিশ্চিত করল। দুপুরে এক সংবাদ তিনি বলেন, ‘সংলাপের আলোচনার বিষয়বস্তু নিয়ে একটি খসড়া তৈরি হচ্ছে। এই মুহূর্তে এ বিষয়ে কিছু জানাব না। শুধু এটুকু জানাচ্ছি, আমাদের প্রতিনিধিদল ১৫ তারিখ নির্বাচন কমিশনে যাচ্ছে।’
