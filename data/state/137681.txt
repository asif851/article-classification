
সাব্বির হত্যা মামলা থেকে বাঁচতে ঘুষ-লেনদেনের অভিযোগে দুদকের করা মামলায় বিএনপির সিনিয়র ভাইস চেয়ারম্যান তারেক রহমানের একান্ত সচিব (পিএস) মিয়া নূর উদ্দিন অপুর জামিন আবেদন খারিজ করে দিয়েছেন হাইকোর্ট।আজ বৃহস্পতিবার বিচারপতি এম মোয়াজ্জাম হোসেন ও বিচারপতি মো. বদরুজ্জামানের সমন্বয়ে গঠিত হাইকোর্ট বেঞ্চ এ আদেশ দেন।২০০৭ সালের ১০ অক্টোবর রমনা থানায় নূর উদ্দিন অপুসহ কয়েকজনের বিরুদ্ধে দুদক মামলা করে। এ মামলায় পরের বছরের ২৪ এপ্রিল তারেক রহমান, সাবেক স্বরাষ্ট্র প্রতিমন্ত্রী লুৎফুজ্জামান বাবরসহ আটজনের বিরুদ্ধে অভিযোগপত্র দেওয়া হয়।২০০৭ সালের এক-এগারোর পটপরিবর্তনের পর অপু আত্মগোপনে চলে যান। এর পর থেকে তিনি মূলত মালয়েশিয়ায় অবস্থান করছিলেন।
গত ১২ জুন তারেক রহমান মালয়েশিয়া সফরে গেলে তাঁকে কুয়ালালামপুর বিমানবন্দরে অভ্যর্থনা জানান মিয়া নূর উদ্দিন অপু। তারেক রহমান ১৩ জুন মালয়েশিয়া থেকে লন্ডনে ফিরে যান। এর চার দিন পর ১৭ জুন ঢাকায় ফেরেন অপু।পরে তিনি নিম্ন আদালতে আত্মসমর্পণ করে জামিনের আবেদন করেন। আদালত তাঁর জামিন আবেদন নামঞ্জুর করে কারাগারে পাঠানোর আদেশ দেন। এরপর অপু হাইকোর্টে জামিন আবেদন করেন। প্রাথমিক শুনানি নিয়ে আদালত রুল দেন। আজ রুল শুনানি শেষ আদালত তা খারিজ করে দেন।
আদালতে তাঁর পক্ষে শুনানি করেন আইনজীবী জয়নুল আবেদীন, সঙ্গে ছিলেন সগীর হোসেন। রাষ্ট্রপক্ষে ছিলেন অতিরিক্ত অ্যাটর্নি জেনারেল মো. মোমতাজ উদ্দিন ফকির ও ডেপুটি অ্যাটর্নি জেনারেল এ কে এম জহিরুল হক। আর দুদকের পক্ষে ছিলেন খুরশীদ আলম খান।
পরে জহিরুল হক প্রথম আলোকে বলেন, আদালত রুল খারিজ করে দিয়েছেন। ফলে অপুকে কারাগারেই থাকতে হচ্ছে।
আদালতের নথিপত্রে দেখা যায়, অপু ২০০৭ সালে তত্ত্বাবধায়ক সরকারের আমলে করা দুটি মামলার অভিযোগপত্রভুক্ত আসামি। একটি রাজধানীর গুলশান থানায় চাঁদাবাজির অভিযোগে মামলা। অপরটি বসুন্ধরা গ্রুপের চেয়ারম্যান আহমেদ আকবর সোবহানের ছেলেকে সাব্বির হত্যা মামলা থেকে বাঁচাতে ঘুষ-লেনদেনের অভিযোগে দুর্নীতি দমন কমিশনের (দুদক) করা মামলা। দুই মামলায় তাঁর বিরুদ্ধে দীর্ঘদিন ধরে গ্রেপ্তারি পরোয়ানা জারি আছে।এর মধ্যে গুলশান থানার মামলায় গত ১৮ জুন আইনজীবীর মাধ্যমে ঢাকার মুখ্য মহানগর হাকিম আদালতে আত্মসমর্পণ ও জামিনের আবেদন করেন অপু। নিজেকে অসুস্থ বলে উল্লেখ করে মালয়েশিয়ার একটি হাসপাতালের চিকিৎসা সনদও জমা দেন আদালতে।শুনানি শেষে আদালত জামিন নাকচ করে অপুকে কারাগারে পাঠানোর আদেশ দেন। একই সঙ্গে কারা কর্তৃপক্ষকে বিধি অনুযায়ী আসামিকে চিকিৎসা সুবিধা দেওয়ার আদেশ দেন। এরই প্রেক্ষাপটে তাঁকে কারাগারের হাসপাতালে রাখা হয়েছে বলে কারাগার সূত্র জানিয়েছে।এর পরদিন ১৯ জুন অপুর আইনজীবী দুদকের করা মামলায় তাঁকে গ্রেপ্তার দেখানোর জন্য আদালতে আবেদন করেন। একই সঙ্গে এ মামলায় জামিনের আবেদন করেন। আদালত গ্রেপ্তারের আবেদন মঞ্জুর করে জামিনের শুনানির জন্য ২৬ জুন দিন ধার্য করেন।কিন্তু ২৬ জুন দুদকের আইনজীবী মোশাররফ হোসেন জামিন বিষয়ে শুনানি করতে প্রস্তুত নন জানিয়ে সময়ের আবেদন করেন। আদালত ১৪ জুলাই পরবর্তী তারিখ ধার্য করেন। এ মামলাটি ঢাকার বিশেষ জজ আদালত-৩-এ বিচারাধীন আছে।
এদিকে বিএনপিতে তারেকের অনুসারীদের একটি সূত্র জানায়, মূলত তারেক রহমানের নির্দেশে অপু দেশে ফিরেছেন। জামিনে মুক্তি পাওয়ার পর তাঁকে দেশে বিএনপির রাজনীতিতে কাজে লাগানোর চিন্তা রয়েছে।
খোঁজখবর করে জানা গেছে, অপুর গোপনে দেশে ফেরা এবং কারাগারে থাকার বিষয়টি বিএনপির বেশির ভাগ কেন্দ্রীয় নেতাই জানেন না।তারেকের পিএস অপু গোপনে দেশে ফিরে কারাগারে
