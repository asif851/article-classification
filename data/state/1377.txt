
শাহবাগে বাসে পেট্রলবোমা মেরে মানুষ হত্যা মামলায় বিএনপির যুগ্ম মহাসচিব রুহুল কবির রিজভীকে ১০ দিনের মধ্যে কারাফটকে জিজ্ঞাসাবাদের আদেশ দিয়েছেন আদালত। ঢাকার মহানগর হাকিম আবদুস সালাম গতকাল বুধবার রিজভীকে রিমান্ডে নেওয়ার ও তাঁর জামিনের আবেদন নাকচ করে এ আদেশ দেন।রাজধানীর নয়াপল্টনে বিএনপির কেন্দ্রীয় কার্যালয় থেকে গত ৩০ নভেম্বর ভোরে রুহুল কবির রিজভীকে গ্রেপ্তার করে ঢাকা মহানগর গোয়েন্দা পুলিশ (ডিবি)। ওই দিনই তাঁকে আদালতে হাজির করে ওই মামলায় ১০ দিন রিমান্ডে নেওয়ার আবেদন জানায় পুলিশ। তবে সেদিন মামলার তদন্তসংক্রান্ত প্রয়োজনীয় কাগজপত্র না থাকায় আদালত গতকাল শুনানির দিন ধার্য করেছিলেন।গতকাল রিমান্ড শুনানির আগে রুহুল কবির রিজভীকে কারাগার থেকে আদালতে হাজির করা হয়। শুনানি শেষে তাঁকে আবার কারাগারে পাঠানো হয়।২৮ নভেম্বর শাহবাগে মিরপুরগামী বিহঙ্গ পরিবহনের একটি বাসে পেট্রলবোমা হামলায় ১৯ জন অগ্নিদগ্ধ হন। তাঁদের মধ্যে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় গতকাল পর্যন্ত চারজন মারা গেছেন।ওই পেট্রলবোমা হামলার ঘটনায় ২৯ নভেম্বর হত্যা ও বিস্ফোরক দ্রব্য আইনে শাহবাগ থানায় মামলা করা হয়। এ মামলার এজাহারে আসামি হিসেবে ১৬ জনের নাম উল্লেখ করা হয়। মামলার অন্য আসামিদের মধ্যে আছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, ভাইস চেয়ারম্যান সাদেক হোসেন খোকা, স্থায়ী কমিটির সদস্য মির্জা আব্বাস ও গয়েশ্বর চন্দ্র রায়, আমানউল্লাহ আমান, বরকত উল্লা ও সালাহউদ্দিন আহমেদ, ঢাকা মহানগর বিএনপির সদস্যসচিব আবদুস সালাম, যুবদলের সাধারণ সম্পাদক সাইফুল আলম, ছাত্রদলের সভাপতি আবদুল কাদের ভুঁইয়া ও জামায়াতে ইসলামীর মহানগর শাখার সহকারী সেক্রেটারি শফিকুল ইসলাম।
