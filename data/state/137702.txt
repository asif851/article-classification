
‘ফাঁস হওয়া’ প্রশ্নেই ব্যাংক কর্মকর্তাদের ব্যাংকিং ডিপ্লোমা পরীক্ষা অনুষ্ঠিত হয়েছে। আজ শুক্রবার ডিপ্লোমার দ্বিতীয় পর্বের ম্যানেজমেন্ট অ্যাকাউন্টিং কোর্সের পরীক্ষা অনুষ্ঠিত হয়। বৃহস্পতিবার বিকেল থেকেই প্রশ্ন চলে যায় পরীক্ষার্থীদের কাছে। প্রথম আলোর কাছে আসা প্রশ্ন রাতে পাঠানো হয় বাংলাদেশ ব্যাংকের মুখপাত্র শুভঙ্কর সাহা ও আইবিবি মহাসচিব মোহাম্মদ নওশাদ আলী চৌধুরীর কাছে। তাঁরা সকাল পর্যন্ত অপেক্ষা করতে বলেন। শুক্রবার যে প্রশ্নে পরীক্ষা হয়েছে, তার সঙ্গে মিলে যায় ফাঁস হওয়া প্রশ্ন।
ব্যাংকিং ডিপ্লোমা পরীক্ষার আয়োজক দ্য ইনস্টিটিউট অব ব্যাংকার্স বাংলাদেশ (আইবিবি)। এটি বাংলাদেশ ব্যাংকের নিয়ন্ত্রণাধীন একটি প্রতিষ্ঠান।
আইবিবির মহাসচিব নওশাদ আলী চৌধুরীর আজ শুক্রবার বলেন, ‘আপনার পাঠানো প্রশ্নের সঙ্গে পরীক্ষার প্রশ্নের অনেকটা মিল রয়েছে। এ জন্য আমরা মনে করছি প্রশ্ন ফাঁস হয়েছে। তবে পুরোটা না। রোববার পরীক্ষা কমিটির সঙ্গে কথা বলে পরীক্ষা বাতিলের বিষয়ে সিদ্ধান্ত হবে। আমরা খতিয়ে দেখছি, কীভাবে প্রশ্ন ফাঁস হলো।’
যেকোনো বিষয়ে পড়াশোনা করেই ব্যাংকে চাকরি পাওয়া যায়। তবে চাকরি স্থায়ী ও পদোন্নতিসহ বিভিন্ন কারণে ব্যাংকিং ডিপ্লোমা পাস করা যেকোনো ব্যাংকারের জন্য গুরুত্বপূর্ণ। একইভাবে বাংলাদেশ ব্যাংকের কর্মকর্তাদেরও বাধ্যতামূলক ডিপ্লোমা পাস করতে হয়। এ কারণে বাংলাদেশ ব্যাংকের নিয়ন্ত্রণাধীন আইবিবি এ পরীক্ষার আয়োজন করে।
