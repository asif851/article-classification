
নারায়ণগঞ্জের ফতুল্লায় ঝুট ব্যবসার নিয়ন্ত্রণ নিয়ে দ্বন্দ্বের জের ধরে দুই পক্ষের সংঘর্ষে কমপক্ষে ১০ জন আহত হয়েছেন। গতকাল শনিবার সকালে ফতুল্লার পঞ্চবটীর চাঁদনী হাউজিং এলাকার একটি পোশাক কারখানা থেকে ঝুট নামানোর সময় এ ঘটনা ঘটে।পুলিশ ও এলাকাবাসী সূত্রে জানা গেছে, চাঁদনী হাউজিং এলাকায় ডজ লাইন নামের একটি পোশাক কারখানার ঝুট ব্যবসার নিয়ন্ত্রণ নিয়ে হামিদ ও ফরিদের সমর্থকদের মধ্যে দীর্ঘদিন ধরে বিরোধ চলছে। এর আগেও এ দুই পক্ষের মধ্যে সংঘর্ষ হয়েছিল। গতকাল সকালে ওই কারখানার ঝুট নামানোর জন্য উভয় পক্ষের লোকজন প্রতিষ্ঠানের সামনে অবস্থান নেয়। হামিদের লোকজন ঝুট নামিয়ে নেওয়ার সময় ফরিদ ও তাঁর লোকজন হামলা চালায়। ওই সময় হামিদের লোকজন পাল্টা হামলা চালান।
