
জিয়া চ্যারিটেবল ট্রাস্ট দুর্নীতি মামলায় সাক্ষ্য গ্রহণ চলাকালে আজ বৃহস্পতিবার আসামি খালেদা জিয়ার আইনজীবীরা পাঁচ মিনিটের জন্য আদালত বর্জন করেন। আসামি খালেদা জিয়ার দুই আইনজীবী মাহবুব উদ্দিন খোকন ও সানাউল্লাহ মিয়া আজ বৃহস্পতিবার বেলা দুইটার দিকে সাংবাদিকদের এ তথ্য জানান।
পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত ঢাকার বিশেষ জজ আদালত-৩-এর অস্থায়ী এজলাসে এ মামলার বিচারকাজ চলছে। আদালতের বিচারক আবু আহমেদ জমাদার। একই আদালতে জিয়া অরফানেজ ট্রাস্ট-সংক্রান্ত দুর্নীতি মামলারও বিচারকাজ চলছে।
মাহবুব উদ্দিন খোকন বলেন, ‘বিচারিক আদালতে সাক্ষীরা স্বতঃস্ফূর্তভাবে সাক্ষ্য দেবেন এটাই নিয়ম। কিন্তু আজ এ মামলার এক সাক্ষী নথি দেখে সাক্ষ্য দিচ্ছিলেন, যা সম্পূর্ণ বেআইনি। এ ব্যাপারে আদালতও কোনো হস্তক্ষেপ করেননি। তাই আমরা পাঁচ মিনিটের জন্য আদালত থেকে বেরিয়ে এসেছিলাম।’
এদিকে আজ এ মামলায় আরও তিনজন সাক্ষ্য দিয়েছেন। এরা হলেন ডাচ-বাংলা ব্যাংকের কর্মকর্তা কামরুজ্জামান, দুদকের কনস্টেবল মঞ্জুরুল হক ও সিরাজউদ্দিন। এ নিয়ে এ মামলায় ৩৬ জন সাক্ষীর মধ্যে ২৫ জনের সাক্ষ্য গ্রহণ শেষ হয়েছে বলে জানিয়েছেন দুদকের আইনজীবী মীর আহমেদ আলী সালাম।
আগামী ২৬ নভেম্বর মামলার পরবর্তী সাক্ষ্য গ্রহণের দিন ধার্য করা হয়েছে।
২০০৮ সালের ৩ জুলাই রমনা থানায় জিয়া চ্যারিটেবল ট্রাস্ট এবং ২০১০ সালের ৮ আগস্ট তেজগাঁও থানায় জিয়া অরফানেজ ট্রাস্ট-সংক্রান্ত দুর্নীতি মামলা করে দুদক।
