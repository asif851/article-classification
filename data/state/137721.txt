

একাত্তরের মানবতাবিরোধী অপরাধের মামলায় জামালপুরের তিনজনকে মৃত্যুদণ্ডের আদেশ দিয়েছেন আন্তর্জাতিক অপরাধ ট্রাইব্যুনাল। অন্য পাঁচজনকে আমৃত্যু কারাদণ্ডের আদেশ দেওয়া হয়েছে।
আজ সোমবার বিচারপতি আনোয়ারুল হকের নেতৃত্বাধীন তিন সদস্যের ট্রাইব্যুনাল এই রায় ঘোষণা করেন।
মৃত্যুদণ্ডাদেশ পাওয়া আসামিরা হলেন জামালপুরে আলবদর বাহিনীর উদ্যোক্তা আশরাফ হোসাইন, আবদুল মান্নান ও আবদুল বারী।
আমৃত্যু কারাদণ্ডাদেশ দেওয়া আসামিরা হলেন ইসলামী ব্যাংকের সাবেক পরিচালক শরীফ আহম্মেদ ওরফে শরীফ হোসেন, হারুন, আবুল হাশেম, মো. শামসুল হক ওরফে বদর ভাই ও এস এম ইউসুফ আলী।
আসামিদের মধ্যে শামসুল ও ইউসুফ কারাগারে। রায় ঘোষণার সময় তাঁরা ট্রাইব্যুনালে উপস্থিত ছিলেন। অন্য ছয় আসামি পলাতক। তাঁদের পলাতক দেখিয়ে এই মামলার বিচার হয়েছে।
একাত্তরে মুক্তিযুদ্ধকালে হত্যা, অপহরণ, আটক, নির্যাতন, লুটপাট, গুম প্রভৃতি মানবতাবিরোধী অপরাধের পাঁচটি অভিযোগ আনা হয় জামালপুরের এই আটজনের বিরুদ্ধে। এর মধ্যে তিনটি অভিযোগ প্রমাণিত হয়েছে।
গত ১৯ জুন এই মামলার কার্যক্রম শেষ হয়। এরপর রায় অপেক্ষমাণ রাখা হয়। গতকাল রোববার ট্রাইব্যুনাল রায় ঘোষণার জন্য আজকের দিন ধার্য করেন।
গত বছরের ২৬ অক্টোবর অভিযোগ গঠনের মধ্য দিয়ে ট্রাইব্যুনালে এই আটজনের বিচার শুরু হয়।
রাষ্ট্রপক্ষে শুনানি করেন কৌঁসুলি তুরিন আফরোজ ও তাপস কান্তি বল।
গ্রেপ্তার হওয়া দুই আসামির পক্ষে ছিলেন আইনজীবী সৈয়দ মিজানুর রহমান, এহসান এ সিদ্দিকী ও গাজী এম এইচ তামিম।
পলাতক আসামিদের পক্ষে ছিলেন রাষ্ট্রনিযুক্ত আইনজীবী আবদুস সোবহান তরফদার।
