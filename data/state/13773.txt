
রাজশাহীর বাগমারা উপজেলার গোবিন্দপাড়া এলাকা থেকে কম্বলে মোড়ানো অজ্ঞাত এক ব্যক্তির লাশ পুলিশ উদ্ধার করেছে। ওই ব্যক্তির বয়স ৫০-৫২ বছর হতে পারে বলে পুলিশ ধারণা করছে।
আজ মঙ্গলবার দুপুরে পুলিশ লাশটি উদ্ধার করে ময়নাতদন্তের জন্য রাজশাহী মেডিকেল কলেজ হাসপাতালে পাঠিয়েছে। দুর্বৃত্তরা হত্যার পর লাশটি ফেলে গেছে বলে পুলিশ জানিয়েছে।
পুলিশ ও স্থানীয় বাসিন্দা সূত্রে জানা যায়, সকাল সাড়ে ১০টার দিকে উপজেলার হাটগাঙ্গোপাড়া-প্রসাদপুর সড়কের গোবিন্দপাড়া সেতুর কাছে একটি মাইক্রোবাস থেকে কম্বলে মোড়ানো কিছু একটি ফেলে মাইক্রোবাসটি চলে যায়। লোকজনের সন্দেহ হলে ঘটনাস্থলে গিয়ে লাশটি দেখতে পায়। পরে স্থানীয় ইউনিয়ন পরিষদের (ইউপি) চেয়ারম্যানকে জানানো হলে তিনি থানায় খবর দেন। হাটগাঙ্গোপাড়া তদন্তকেন্দ্রের পুলিশ দুপুরে ঘটনাস্থলে পৌঁছে সুরতহাল প্রতিবেদন প্রস্তুত করে লাশটি ময়নাতদন্তের জন্য রাজশাহী মেডিকেল কলেজ হাসপাতালের মর্গে পাঠায়।
স্থানীয় গোবিন্দাপাড়া ইউপির চেয়ারম্যান বিজন সরকার প্রথম আলোকে বলেন, লাশটি এলাকার কোনো ব্যক্তির নয়। অন্য কোনো স্থানে হত্যার পর লাশটি বাগমারা এলাকায় ফেলে গেছে বলে ধারণা করা হচ্ছে।
প্রত্যক্ষদর্শী এক ব্যক্তি নাম প্রকাশ না করার শর্তে বলেন, লাশটি মাইক্রোবাস থেকে ফেলে দ্রুত নওগাঁর প্রসাদপুরের দিকে চলে গেছে।
বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ বলেন, লাশের পরিচয় উদ্ধারের চেষ্টা চলছে। কিছু তথ্য পাওয়া গেছে, তা যাচাই করে দেখা হচ্ছে। এখনো মামলা হয়নি।
