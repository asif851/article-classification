
খেলার মাঠে যুব ও ক্রীড়া উপমন্ত্রী আরিফ খান জয়। হাজার হাজার দর্শক। টান টান উত্তেজনায় চলছে খেলা। দেশি খেলোয়াড়ের চেয়ে বেশি বিদেশি খেলোয়াড়। জয়! জয়! বলে চেচাচ্ছেন দর্শক। খেলা চলছে ভোলার লালমোহন উপজেলার মঙ্গল শিকদার মাধ্যমিক বিদ্যালয় মাঠে।
‘উন্নয়ন ও সমৃদ্ধির পথে এগিয়ে যাচ্ছে, শেখ হাসিনার নেতৃত্বে বাংলাদেশ’ শিরোনামে গত ৩ সেপ্টেম্বর ভোলার চরফ্যাশন, লালমোহন ও তজুমদ্দিন উপজেলার নয়টি দল নিয়ে শুরু হয় ‘ইনতিসার চৌধুরী রাইয়ান গোল্ডকাপ টুর্নামেন্ট-২০১৭’।
ধলীগৌরনগর প্লেয়ার্স অ্যাসোসিয়েশনের আয়োজনে এ প্রতিযোগিতার আজ মঙ্গলবার ছিল ফাইনাল। পুরো মাঠের চারপাশ, বাড়ির ছাদ, গাছের ডালে দর্শকের ঢল। টান টান উত্তেজনায় গোলশূন্যভাবে শেষ হয় খেলা। টাইব্রেকারে ধলীগৌরনগর ইউনিয়ন চতলা একাদশ ২-১ গোলে হেরেছে খাসেরহাট পঞ্চায়েত ক্রীড়া চক্রের কাছে।
মাঠে দুই দলের হয়ে ১০ মিনিট করে খেলেন অনুষ্ঠানের প্রধান অতিথি যুব ও ক্রীড়া উপমন্ত্রী আরিফ খান জয়। ফাইনাল ম্যাচের উদ্বোধন করেন ভোলা-৩ আসনের সাংসদ নুরুন্নবী চৌধুরী। অনুষ্ঠানে বক্তব্য দেন জেলা প্রশাসক মো. সেলিম উদ্দিন, লালমোহন উপজেলা নির্বাহী কর্মকর্তা শামসুল আরিফ, উপজেলা চেয়ারম্যান গিয়াস উদ্দিন আহমেদ, লর্ডহার্ডিঞ্জ ইউনিয়নের চেয়ারম্যান আবুল কাশেম, ধলীগৌরনগর ইউনিয়নের চেয়ারম্যান হেদায়েত ইসলাম প্রমুখ।
