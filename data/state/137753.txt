
আন্তর্জাতিক টি-টোয়েন্টি খেলা থেকে অবসর নেওয়ার ঘোষণা দিয়েছেন মাশরাফি বিন মুর্তজা। বাংলাদেশ জাতীয় দলের অধিনায়ককে টি-টোয়েন্টিতে ফিরিয়ে আনার দাবিতে নড়াইলে মানববন্ধন করেছেন তাঁর ভক্ত ও অনুরাগীরা।আজ বৃহস্পতিবার বেলা ১১টার দিকে নড়াইল শহরের প্রজন্ম চত্বরে তিন কিলোমিটার এলাকাজুড়ে ‘ক্রিকেটপ্রেমী নড়াইল’ ব্যানারে এই মানববন্ধন হয়।মানববন্ধনে বক্তারা বলেন, মাশরাফি তুমি ফিরে এসো। বাংলার ক্রিকেটকে এখনো তোমার অনেক কিছু দেওয়ার আছে। তুমি বাংলার ক্রিকেট ইতিহাসে সর্বকালের সর্বশ্রেষ্ঠ অধিনায়ক।বিভিন্ন শিক্ষাপ্রতিষ্ঠানের শিক্ষার্থী ও শ্রেণিপেশার মানুষ এই কর্মসূচিতে অংশ নেন। এতে বক্তব্য দেন ক্রীড়া সংগঠক আবদুর রশীদ মন্নু, আসলাম খান লুলু, ব্যবসায়ী খান গিয়াস উদ্দীন ডালু, জেলা ছাত্রলীগের সাধারণ সম্পাদক আশরাফুজ্জামান মুকুল, ক্রিকেট কোচ সঞ্জিব বিশ্বাস সাজু প্রমুখ।সন্ধ্যায় নড়াইল চৌরাস্তা থেকে শহীদ মিনার পর্যন্ত আলোর মিছিল হবে।
