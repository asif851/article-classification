
পুলিশের মহাপরিদর্শক (আইজিপি) এ কে এম শহীদুল হক বলেছেন, বিএনপির যুগ্ম মহাসচিব আসলাম চৌধুরীকে জিজ্ঞাসাবাদে রাষ্ট্রদ্রোহের সঙ্গে তাঁর জড়িত থাকার প্রমাণ পাওয়া গেছে। এ ব্যাপারে আজকেই রাষ্ট্রদ্রোহের মামলা হবে।
আজ বৃহস্পতিবার দুপুরে রাজারবাগ পুলিশ লাইনসে অনুষ্ঠিত এক প্রশিক্ষণ কর্মশালার সমাপনী অনুষ্ঠান শেষে আইজিপি সাংবাদিকদের এ কথা বলেন।
পুলিশের মহাপরিদর্শক বলেন, জিজ্ঞাসাবাদে আসলাম চৌধুরী স্বীকার করেছেন যে লিকুদ পার্টির নেতা মেন্দি এন সাফাদির সঙ্গে তাঁদের অর্থনৈতিক চুক্তি হয়েছিল। অর্থের বিনিময়ে তাঁরা দেশবিরোধী ষড়যন্ত্র করে সরকার উৎখাতের চেষ্টা করেছিলেন।
ইসরায়েলের গোয়েন্দা সংস্থা মোসাদের সঙ্গে হাত মিলিয়ে সরকার উৎখাতের ষড়যন্ত্রের অভিযোগে আসলাম চৌধুরীকে ১৫ মে সন্ধ্যায় খিলক্ষেত থানা এলাকা থেকে গোয়েন্দা পুলিশ গ্রেপ্তার করে।
