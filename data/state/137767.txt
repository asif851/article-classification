
বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বলেছেন, বাসাবাড়িতে পুনরায় গ্যাস-সংযোগ চালু করার পরিকল্পনা সরকারের নেই।প্রতিমন্ত্রী বুধবার সংসদে জাসদের লুৎফা তাহেরের এক সম্পূরক প্রশ্নের জবাবে এ কথা বলেন। প্রতিমন্ত্রী বলেন, ‘পাইপলাইনের মাধ্যমে গ্যাস দেওয়া অনেক ব্যয়বহুল, তাই আমরা আবাসিক খাতে এলপিজি গ্যাস ব্যবহারকে উৎসাহিত করছি।’নসরুল হামিদ বলেন, পাইপলাইনের মাধ্যমে গ্যাস সরবরাহ ব্যয়বহুল হওয়ায় সরকার আবাসিক খাতে গ্যাস সরবরাহ বন্ধ করে দেয়। ইতিমধ্যে দেশের ৭৫ শতাংশ এলাকা এলপিজির আওতায় চলে এসেছে। বাকি এলাকাও শিগগিরই এর অন্তর্ভুক্ত হবে বলে তিনি আশাবাদ ব্যক্ত করেন। তিনি বলেন, ইতিমধ্যে অনেক শিল্প-কারখানাতেও এলপিজি গ্যাসের আওতায় এসেছে।
অপর এক সম্পূরক প্রশ্নের জবাবে প্রতিমন্ত্রী বলেন, ইতিমধ্যে ২৫০ মেগাওয়াট উৎপাদন ক্ষমতাসম্পন্ন বড়পুকুরিয়া কয়লাভিত্তিক বিদ্যুৎকেন্দ্র চালু করা হয়েছে। এখানে আরও ২৭৫ মেগাওয়াট উৎপাদন ক্ষমতাসম্পন্ন আরেকটি বিদ্যুৎকেন্দ্র নির্মাণ করা হবে বলে তিনি জানান।
