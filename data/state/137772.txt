
বাংলাদেশ ব্যাংকের কর্মকর্তা গোলাম রাব্বীকে পুলিশের নির্যাতনের ঘটনায় মামলা নেওয়ার নির্দেশ দিয়ে হাইকোর্ট যে আদেশ দিয়েছিলেন, তাতে স্থগিতাদেশ দিয়েছেন চেম্বার বিচারপতি।
হাইকোর্টের আদেশের বিরুদ্ধে রাষ্ট্রপক্ষের করা আবেদনের শুনানি শেষে চেম্বার বিচারপতি আজ বৃহস্পতিবার এ আদেশ দেন। রাষ্ট্রপক্ষে ছিলেন অ্যাটর্নি জেনারেল মাহবুবে আলম।
আগামী ২৫ জানুয়ারি আপিল বিভাগের নিয়মিত বেঞ্চে এ আবেদনের ওপর শুনানির দিন ধার্য করা হয়েছে। ওই দিন পর্যন্ত স্থগিতাদেশ থাকবে।
গোলাম রাব্বীকে নির্যাতনের ঘটনায় সাময়িক বরখাস্ত হওয়া পুলিশের উপপরিদর্শক (এসআই) মাসুদ শিকদারের বিরুদ্ধে ১৮ জানুয়ারি মামলা করার নির্দেশ দেন হাইকোর্ট। শুনানির সময় আদালত মন্তব্য করেন, মাসুদ শিকদার ফৌজদারি অপরাধ করেছেন। সাময়িক বরখাস্ত তাঁর জন্য যথেষ্ট নয়, তাঁকে পুলিশবাহিনী থেকে স্থায়ী বরখাস্ত করা উচিত।
৯ জানুয়ারি রাতে মোহাম্মদপুর জেনেভা ক্যাম্পের কাছে বাংলাদেশ ব্যাংকের সহকারী পরিচালক গোলাম রাব্বীকে আটক করে মারধর করে পুলিশ। তাঁকে মাদকসেবী বানানোর ভয় দেখিয়ে এসআই মাসুদ অর্থ আদায়ের চেষ্টা করেন। ১১ জানুয়ারি রাব্বী পুলিশের তেজগাঁও অঞ্চলের উপকমিশনারের কাছে একটি লিখিত অভিযোগ করেন। হাইকোর্ট ওই অভিযোগটিই এজাহার হিসেবে গ্রহণ করতে মোহাম্মদপুর থানার ভারপ্রাপ্ত কর্মকর্তাকে (ওসি) নির্দেশ দিয়েছিলেন।
