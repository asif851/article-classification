
নাটোরের বড়াইগ্রাম উপজেলায় কথিত এক কবিরাজের বিরুদ্ধে চিকিৎসার নামে দুই স্কুলছাত্রীকে ধর্ষণের অভিযোগ পাওয়া গেছে। এ ঘটনায় এক ছাত্রীর বাবা গত বৃহস্পতিবার রাতে মামলা করেছেন।
থানা-পুলিশ ও এলাকাবাসী সূত্র জানায়, ওই ব্যক্তি (৩২) দীর্ঘদিন পাকিস্তানে অবস্থান করার পর তিন বছর আগে ফিরে এসে নিজেকে কবিরাজ হিসেবে প্রচার করেন। গোপনে চিকিৎসা নেওয়ার শর্তে নবম ও সপ্তম শ্রেণির দুই ছাত্রী তাঁর বাড়িতে যাওয়া-আসা করত। চিকিৎসার নাম করে ওই ব্যক্তি মেয়ে দুটিকে ধর্ষণ করে তা ভিডিও করেন। পরে ওই ভিডিও ছড়িয়ে দেওয়ার হুমকি দিয়ে তিনি মেয়ে দুটিকে এক বছরেরও বেশি সময় ধরে ধর্ষণ করেন। গত বৃহস্পতিবার এক ছাত্রী তার বাবাকে ঘটনা জানালে তিনি রাতেই মামলা করেন। পুলিশ রাতে অভিযান চালালেও ওই ব্যক্তিকে গ্রেপ্তার করতে পারেনি।
অভিযুক্ত ব্যক্তির বাবা বলেন, ঘটনা জানাজানি হওয়ার পর ছেলে কোথায় গেছেন, তিনি তা জানেন না।
মামলার তদন্তকারী কর্মকর্তা বড়াইগ্রাম থানার এসআই মাসুদুর রহমান বলেন, অভিযোগটি তাঁরা গুরুত্বসহকারে দেখছেন।
 
