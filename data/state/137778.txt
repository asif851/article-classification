
বাংলাদেশ আওয়ামী লীগের সভাপতিমণ্ডলীর সদস্য ও স্বাস্থ্যমন্ত্রী মোহাম্মদ নাসিম বলেছেন, বিএনপি উন্নয়ন চোখে দেখে না, তারা দিন কানার দল। আজ শুক্রবার বিকেলে তাঁর নির্বাচনী এলাকা সিরাজগঞ্জ সদর উপজেলার রতনকান্দি ইউনিয়নের মহিষামুড়া-কুড়িপাড়া সড়কের চৌরাস্তায় ভিত্তিপ্রস্তর ফলক উন্মোচন শেষে আয়োজিত এক জনসমাবেশে তিনি এসব কথা বলেন।
মোহাম্মদ নাসিম বলেন, খালেদা জিয়ার দল সরকারের উন্নয়নমূলক কোনো কাজ চোখে দেখে না। আগামী বছর বিজয়ের মাস ডিসেম্বরে জাতীয় নির্বাচন অনুষ্ঠিত হবে। সেই নির্বাচনে জনগণ ভোটের মাধ্যমে তাদের দিন কানা রোগের চিকিৎসা দেবে। তিনি বলেন, জনগণ আবারও নৌকায় ভোট দিয়ে বঙ্গবন্ধুকন্যা শেখ হাসিনাকে প্রধানমন্ত্রী নির্বাচিত করবে।
এই সরকারের আমলে রংপুর সিটি করপোরেশন নির্বাচনসহ অন্যান্য সব নির্বাচন সুষ্ঠু হয়েছে উল্লেখ করে তিনি বলেন, নির্বাচনে অংশ নিয়ে বিএনপি হারলে কারচুপির অভিযোগ করে, এটি তাদের পুরোনো অভ্যাস।
এর আগে স্বাস্থ্যমন্ত্রী কাজীপুর উপজেলা পরিষদ মাঠে ১১৮টি ভূমিহীন পরিবারের মধ্যে কৃষি খাসজমির দলিল হস্তান্তর ও জমির ক্ষতিপূরণের চেক বিতরণ করেন। এ সময় জেলা প্রশাসক (ডিসি) কামরুন নাহার সিদ্দীকা, অতিরিক্ত পুলিশ সুপার শাহিনুর আলম খান, সিভিল সার্জন কাজী শামীম হোসেন, উপজেলা নির্বাহী কর্মকর্তা (ইউএনও) শফিকুল ইসলাম, জেলা আওয়ামী লীগের সহসভাপতি আবু ইউসুফ, কৃষক লীগের কেন্দ্রীয় সহসভাপতি আবদুল লতিফ, রতনকান্দি ইউনিয়ন পরিষদের চেয়ারম্যান গোলাম মোস্তফা প্রমুখ উপস্থিত ছিলেন।
