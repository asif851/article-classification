
বিএনপির নেতৃত্বাধীন ১৮-দলীয় জোটের ডাকা তিন দিনের হরতালে নিহত ব্যক্তিদের স্মরণে গতকাল শুক্রবার সারা দেশে গায়েবানা জানাজার কর্মসূচি পালিত হয়েছে। ঢাকায় নয়াপল্টনে বিএনপির কেন্দ্রীয় কার্যালয়ের সামনে এ কর্মসূচি পালন করে ১৮ দল।নির্বাচনকালীন নির্দলীয় সরকারের দাবিতে গত ২৭, ২৮ ও ২৯ নভেম্বর দেশব্যাপী হরতাল ডাকে ১৮-দলীয় জোট। হরতালের তিন দিন ও হরতাল শুরুর আগের দিন দেশের বিভিন্ন স্থানে ১৮ জন ব্যক্তি প্রাণ হারান। এসব ব্যক্তির স্মরণে এ কর্মসূচি পালিত হয়েছে।ঢাকায় গায়েবানা জানাজায় উপস্থিত ছিলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য মওদুদ আহমদ, মাহবুবুর রহমান, মির্জা আব্বাস, যুগ্ম মহাসচিব আমানউল্লাহ, বরকতউল্লা, সাংসদ শহীদ উদ্দীন চৌধুরী, ইসলামী ঐক্যজোটের আবদুল লতিফ নেজামী, জামায়াতে ইসলামীর নেতা শফিকুল ইসলাম প্রমুখ।সংসদ অধিবেশনের বৈধতা নিয়ে প্রশ্ন: ২৭ অক্টোবরের পর থেকে জাতীয় সংসদের চলতি অধিবেশনের যে কার্যদিবস চলছে, তার বৈধতা নিয়ে প্রশ্ন তুলেছে বিএনপি।দলটির আইনজীবী নেতারা মনে করেন, সংবিধান অনুযায়ী ২৭ অক্টোবর থেকে নির্বাচনকালীন সময় শুরু হওয়ার কথা। এ সময় সংসদ অধিবেশন বসতে পারবে না। ২৭ অক্টোবরের পর সংসদে যে আইন পাস হয়েছে, তাও বৈধ নয়।গত বৃহস্পতিবার রাতে বিএনপির চেয়ারপারসন খালেদা জিয়ার সঙ্গে তাঁর গুলশান কার্যালয়ে এক বৈঠকে দলের কেন্দ্রীয় নেতৃত্বে থাকা জ্যেষ্ঠ আইনজীবীরা এসব মত প্রকাশ করেছেন।দলীয় সূত্রে জানা গেছে, ওই বৈঠকে বলা হয়, ২৭ অক্টোবর থেকে নির্বাচনের ক্ষণ গণনার দিন শুরু। ওই সময় নির্বাচনী কাজ করবে নির্বাচন কমিশন (ইসি)। বৈঠকে সংবিধান মোতাবেক সরকার যে অবৈধ, তা জাতির সামনে তুলে ধরারও সিদ্ধান্ত হয়েছে।বৈঠকে বিএনপির স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, রফিকুল ইসলাম মিয়া, কেন্দ্রীয় নেতা জয়নুল আবদিন ফারুক, মাহবুব উদ্দিন খোকন প্রমুখ উপস্থিত ছিলেন।
