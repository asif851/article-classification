
ঢাকা কলেজ শাখা ছাত্রলীগের বিবদমান দুটি পক্ষের মধ্যে সংঘর্ষ ও গোলাগুলির ঘটনা ঘটেছে। এতে দুই ছাত্র আহত হন। সংঘর্ষের সময় কলেজ ক্যাম্পাসে থাকা সাতটি মোটরসাইকেল পুড়িয়ে দেওয়া হয়।
আজ শনিবার সন্ধ্যায় ঢাকা কলেজ ক্যাম্পাসে এই সংঘর্ষের ঘটনা ঘটে। তবে এখন পরিস্থিতি শান্ত আছে।
ঢাকা মহানগর পুলিশের সহকারী কমিশনার (পেট্রল, নিউমার্কেট) মো. আহসান খান রাতে প্রথম আলোকে বলেন, ছাত্রলীগের দুটি পক্ষের মধ্যে সংঘর্ষ হয়েছে।
প্রত্যক্ষদর্শী ব্যক্তিরা জানিয়েছেন, ঢাকা কলেজে ছাত্রলীগের দুটি পক্ষ আছে। এর একটির নেতৃত্বে আছেন শাখা ছাত্রলীগের আহ্বায়ক নুরে আলম ভূঁইয়া। অন্য পক্ষে আছেন যুগ্ম আহ্বায়ক হিরণ ভূঁইয়া, শেখ রাসেল ও রাসেল মাহমুদ। নুরে আলম ভূঁইয়া বেশ কিছুদিন ধরেই ক্যাম্পাসের বাইরে অবস্থান করছিলেন। আজ সন্ধ্যায় তাঁর অনুসারীরা ক্যাম্পাসে থাকা অন্য পক্ষের নেতা-কর্মীদের ওপর হামলা চালান। এ সময় ২০ থেকে ২২টি গুলির শব্দ শোনা যায়। দুই পক্ষের মধ্যে সংঘর্ষের সময় দুজন আহত হলে তাঁদের ঢাকা মেডিকেল কলেজ হাসপাতালের জরুরি বিভাগে পাঠানো হয়। আহত দুজন হলেন রাসেল ও মামুন। তাঁদের বিস্তারিত পরিচয় জানা যায়নি।
ঢাকা কলেজে গিয়ে দেখা গেছে, উত্তর ছাত্রাবাসের ফটকের সামনে সাতটি মোটরসাইকেল আগুনে পুড়ে গেছে। ছাত্রাবাসটি পুলিশ ঘিরে রেখেছে।
সেখানে আছেন পুলিশের রমনা বিভাগের উপকমিশনার মারুফ হোসেন সরকার। তাঁর নেতৃত্বে পুলিশ পরিস্থিতি নিয়ন্ত্রণে নেয়। সর্বশেষ কলেজের উত্তর ছাত্রাবাসে পুলিশ তল্লাশি চালাচ্ছে।
