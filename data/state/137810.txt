
কুড়িগ্রাম রৌমারীতে আজ শনিবার সকালে কাঁঠাল খেয়ে চার পরিবারের ২৭ জন অসুস্থ হয়ে পড়েছেন। তাঁদের রৌমারী উপজেলা স্বাস্থ্য কমপ্লেক্সে ভর্তি করা হয়েছে। অসুস্থ কয়েকজন সাংবাদিকদের বলেন, আজ সকালে রৌমারী যাদুরচর ইউনিয়নের বকবান্দা গ্রামে গাছ থেকে চারটি পাকা কাঁঠাল পাড়া হয়। পরে তা গাছের মালিক চার পরিবারের মধ্যে ভাগ করে নেওয়া হয়। সকালে পরিবারের লোকজন কাঁঠাল খান। পরে তাদের বমি ও পাতলা পায়খানা শুরু হয়। এরপর তাঁদের স্বাস্থ্য কমপ্লেক্সে ভর্তি করা হয়। চিকিৎসাধীন মজিবর রহমান বলেন, কাঁঠাল খাওয়ার পর মাথা ঘোরা শুরু হয়। এরপর অসুস্থ হয়ে পড়ি। স্বাস্থ্য কমপ্লেক্সের চিকিৎসক অলক কুমার সরকার সাংবাদিকদের জানান, কী কারণে এ অসুস্থতা তা পরীক্ষা-নিরীক্ষা করে দেখা হচ্ছে।
