
নোয়াখালীর বেগমগঞ্জের কুতুবপুর গ্রামে মাদক ব্যবসার প্রতিবাদ করায় মো. বিপ্লব (২৬) নামে এক যুবককে কুপিয়ে হত্যা করেছে দুর্বৃত্তরা। আজ শুক্রবার রাত সাড়ে আটটার দিকে ওই গ্রামের খামার বাড়ি এলাকায় এ ঘটনা ঘটে।
ওই সময় দুর্বৃত্তরা বিপ্লবের বড় ভাই মো. হিরণকেও (৩২) কুপিয়ে আহত করেছে। দুই সহোদর ওই গ্রামের অলিউল্লার ছেলে।পুলিশ ও স্থানীয় সূত্রে জানা যায়, কুতুবপুর গ্রামের খামার বাড়ি এলাকায় স্থানীয় কতিপয় যুবক মাদক ব্যবসাসহ নানা অপরাধমূলক কর্মকাণ্ড করে আসছে। এ নিয়ে একই এলাকার বিপ্লবসহ কয়েকজন প্রতিবাদ করে। এতে ওই যুবকেরা ক্ষিপ্ত হয়ে ওঠে। আজ রাত সাড়ে আটটার দিকে স্থানীয় দোকান থেকে বাড়ি ফেরার পথে ওই যুবকেরা অতর্কিত ধারালো অস্ত্রশস্ত্র নিয়ে বিপ্লবের ওপর হামলা চালায়। এ সময় তাঁকে বাঁচাতে এসে ধারালো অস্ত্রের আঘাতে আহত হন বড় ভাই হিরণও। পরে স্থানীয়রা দুই ভাইকে গুরুতর আহত অবস্থায় উদ্ধার করে হাসপাতালে নেওয়ার পথে বিপ্লবের মৃত্যু হয়। গুরুতর আহত হিরণকে নোয়াখলী মেডিকেল কলেজ হাসপাতালে ভর্তি করা হয়েছে।জানতে চাইলে বিপ্লব নামে একজন নিহত হওয়ার কথা নিশ্চিত করেন বেগমগঞ্জ থানার ভারপ্রাপ্ত কর্মকর্তা (ওসি) মো. মোস্তাফিজুর রহমান। তিনি প্রথম আলোকে বলেন, থানা পুলিশ ঘটনাস্থল পরিদর্শন করেছে। নিহতের লাশ উদ্ধার করা হয়েছে। এ ঘটনায় থানায় মামলার প্রস্তুতি চলছে।
