
জমির শ্রেণি পরিবর্তন করলে ক্ষতিপূরণ না পাওয়ার বিধান যুক্ত করে পায়রা বন্দরের জন্য ভূমি অধিগ্রহণে ‘পায়রা বন্দর প্রকল্প (ভূমি অধিগ্রহণ) বিল, ২০১৬ সংসদে উত্থাপন করা হয়েছে। এতে জেলা প্রশাসকের কার্যালয় থেকে নির্ধারিত ক্ষতিপূরণের নেওয়ার বিষয়ে কোনো ব্যক্তি সংক্ষুব্ধ হলে বিভাগীয় কমিশনারের কাছে আপিলের সুযোগ রাখা হয়েছে।গতকাল বুধবার সংসদের বৈঠকে বিলটি উত্থাপন করেন ভূমিমন্ত্রী শামসুর রহমান শরীফ। পরে বিলটি পরীক্ষা-নিরীক্ষা করে প্রতিবেদন দেওয়ার জন্য ভূমি মন্ত্রণালয়সম্পর্কিত সংসদীয় কমিটিতে পাঠানো হয়।বিলের উদ্দেশ্য ও কারণ সম্পর্কিত বিবৃতিতে মন্ত্রী বলেন, বর্তমানে প্রচলিত স্থাবর সম্পত্তি অধিগ্রহণ ও হুকুম দখল অধ্যাদেশ, ১৯৮২ অনুযায়ী জেলা প্রশাসকের কার্যালয় থেকে ক্ষতিপূরণ নির্ধারণের পর সংক্ষুব্ধ ব্যক্তির বিভাগীয় কমিশনারের কাছে আপিলের সুযোগ নেই। তাই এই বিধান অন্তর্ভুক্ত করে প্রস্তাবিত আইন করা হয়েছে।প্রস্তাবিত আইনের বিশেষ বিধানে বলা হয়েছে, প্রকল্প বাস্তবায়নের জন্য ভূমি অধিগ্রহণের নোটিশ দেওয়ার পরে সংশ্লিষ্ট ভূমির ওপর কোনো ঘর-বাড়ি বা স্থাপন বা ভূমির শ্রেণি পরিবর্তন করলে এর জন্য কোনো ব্যক্তি ক্ষতিপূরণ পাবেন না। এতে বলা হয়েছে, ভূমি অধিগ্রহণের জন্য নোটিশ জারির সময় সংশ্লিষ্ট ডেপুটি কমিশনার ভূমির যে ভিডিও চিত্র গ্রহণ করবেন সে অনুযায়ী ক্ষতিপূরণ পরিশোধ করা হবে।
