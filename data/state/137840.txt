
প্রধানমন্ত্রী শেখ হাসিনা ইন্ডিয়ান ওশান রিম অ্যাসোসিয়েশন (আইওআরএ) নেতাদের শীর্ষ সম্মেলনে যোগ দিতে তিন দিনের সরকারি সফরে গতকাল সোমবার ইন্দোনেশিয়ার রাজধানী জাকার্তায় গেছেন।প্রধানমন্ত্রী ও তাঁর সফরসঙ্গীদের বহনকারী বাংলাদেশ বিমানের ভিভিআইপি একটি ফ্লাইট সকাল ৮টা ৫৫ মিনিটে হজরত শাহজালাল আন্তর্জাতিক বিমানবন্দর থেকে উড্ডয়ন করে। বেলা ২টা ৫০ মিনিটে জাকার্তার হালিম পারদানা আন্তর্জাতিক বিমানবন্দরে অবতরণ করে ফ্লাইটটি। সেখানে প্রধানমন্ত্রীকে অভ্যর্থনা জানান সে দেশের নারীর ক্ষমতায়ন ও শিশু সুরক্ষাবিষয়ক মন্ত্রী ইউহানা সুসানা ইয়েমবাইস এবং জাকার্তায় বাংলাদেশের রাষ্ট্রদূত মেজর জেনারেল আজমল কবির। প্রধানমন্ত্রীর সফরসঙ্গী হয়েছেন পররাষ্ট্রমন্ত্রী এ এইচ মাহমুদ আলীসহ ৬০ সদস্যের একটি ব্যবসায়ী প্রতিনিধিদল।সফরকালে প্রধানমন্ত্রী ইন্দোনেশিয়ার প্রেসিডেন্ট জোকো ওইদোদো এবং শ্রীলঙ্কার প্রেসিডেন্ট মৈত্রীপালা সিরিসেনার সঙ্গে দ্বিপক্ষীয় বৈঠক করবেন। তিনি আজ মঙ্গলবার সম্মেলনের উদ্বোধনী অনুষ্ঠান এবং নৌ-সহযোগিতা বিষয়ে একটি সাধারণ অধিবেশনে যোগ দেবেন। তিনি কাল বুধবার দেশে ফিরবেন।
 
