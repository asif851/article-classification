
চট্টগ্রামের ফটিকছড়ির নাছেহা চা-বাগানের ৪৩ শ্রমিকসহ ৭৪ জন নিখোঁজ ব্যক্তির মধ্যে গত দুই দিনে আরও ৩১ জন কৌশলে বাগানে ফিরে এসেছেন। পার্বত্য জেলা খাগড়াছড়ির রামগড় উপজেলার গহিন জঙ্গল থেকে তাঁরা কৌশলে জিম্মিদশা থেকে ফিরে আসেন। এ নিয়ে গত এক সপ্তাহে ফিরে আসা এবং উদ্ধার হওয়া লোকের সংখ্যা ৫৪। এখনো ২০ জন নিখোঁজ আছেন।বিজিবি-৪৩ রামগড় সদর দপ্তরের কমান্ডিং কর্মকর্তা (সিও) মো. জাহেদুর রশীদ বলেন, ‘এই চা-শ্রমিকদের উদ্ধারে আমরা প্রতিদিনই পাহাড়ি বিভিন্ন এলাকায় অভিযান চালাচ্ছি। সবাই উদ্ধার না হওয়া পর্যন্ত অভিযান অব্যাহত থাকবে।’বাগানের ব্যবস্থাপক মো. মনির হায়দার প্রথম আলোকে বলেন, গতকাল শনিবার সন্ধ্যা পর্যন্ত ৩৮ জন পালিয়ে আসেন। তাঁদের মধ্যে শুক্রবার গভীর রাতে ২৫ জন ও গতকাল শনিবার সকালে ৬ জন পালিয়ে আসেন। এর আগে আরও ৭ জন ফিরে আসেন। এখনো নিখোঁজ ২০ জন।’ এ ছাড়া ২৫ এপ্রিল বিজিবি ১৬ জনকে উদ্ধার করে।প্রসঙ্গত, একটি সমাবেশে অংশ নেওয়ার কথা বলে কয়েকজন পাহাড়ি ২১ এপ্রিল দুটি গাড়িতে করে ১৯ পরিবারের ৭৪ জনকে ওই বাগান থেকে নিয়ে যান। এরপর থেকে তাঁদের খোঁজ মিলছিল না। স্থানীয় লোকজনের ধারণা, তাঁদের জিম্মি করা হয়েছে।
