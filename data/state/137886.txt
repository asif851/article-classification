
আগামী ২৫ জুলাই থেকে সারা দেশে ভোটার তালিকা হালনাগাদ কর্মসূচি শুরু হচ্ছে। ওইদিন থেকে ৯ আগস্ট পর্যন্ত নির্বাচন কমিশনের তথ্য সংগ্রহকারীরা বাড়ি বাড়ি গিয়ে ভোটার হওয়ার যোগ্য নাগরিকদের তথ্য সংগ্রহ করবেন।
নির্বাচন কমিশনের জনসংযোগ বিভাগের পরিচালক আসাদুজ্জামান প্রথম আলোকে এ তথ্য জানান। তিনি বলেন, যাঁদের জন্ম ১ জানুয়ারি ২০০০ বা তার আগে, অর্থাৎ ১ জানুয়ারি ২০১৮ তারিখে যাঁদের বয়স ১৮ বা তদূর্ধ্ব হবে, কিন্তু ভোটার হালনাগাদের বিগত কার্যক্রমে বাদ পড়েছেন, কেবল তাঁদের ভোটার তালিকাভুক্তির জন্য তথ্য সংগ্রহ করা হবে।
এ ছাড়া ভোটার তালিকা হতে মৃত ভোটারের নাম বাদ দেওয়ার জন্য এ সময় তথ্য সংগ্রহকারীরা মৃত ভোটারের তথ্য সংগ্রহ করবেন।
