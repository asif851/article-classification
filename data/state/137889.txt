
রংপুরে জাপানি নাগরিক কুনিও হোশি হত্যা মামলার সাক্ষ্যগ্রহণ শুরু হয়েছে। আজ বুধবার মামলার বাদী ও ইউনিয়ন পরিষদের (ইউপি) চেয়ারম্যানের সাক্ষ্যগ্রহণ হয়েছে। রংপুরে বিশেষ জজ আদালতের বিচারক নরেশ চন্দ্র সরকারের আদালতে এ বিচারকাজ শুরু হয়।
রাষ্ট্রপক্ষে মামলা পরিচালনাকারী বিশেষ সরকারি কৌঁসুলি রথীশ চন্দ্র ভৌমিক বলেন, এই মামলার বাদী কাউনিয়া থানার সাবেক ভারপ্রাপ্ত কর্মকর্তা (ওসি) রেজাউল করিম এবং খুনের ঘটনাস্থল কাউনিয়া উপজেলার সারাই ইউপির চেয়ারম্যান আশরাফুল হকের সাক্ষ্যগ্রহণ হয়েছে। ২৩, ২৪ ও ২৫ জানুয়ারি পরপর তিন দিন পরবর্তী সাক্ষ্যগ্রহণের দিন ধার্য করা হয়েছে। এই তিন দিনে প্রতিদিন পাঁচজন করে ১৫ জনের সাক্ষ্যগ্রহণ করা হবে। এই মামলায় ৫৭ জন সাক্ষী রয়েছেন।
প্রত্যক্ষদর্শী ও আদালত সূত্র জানায়, আজ সকালে পুলিশি নিরাপত্তায় আট আসামির মধ্যে গ্রেপ্তার হয়ে কারাগারে থাকা পাঁচজনকে আদালতে হাজির করা হয়। তাঁরা হলেন জেএমবির পীরগাছার আঞ্চলিক কমান্ডার ও পীরগাছা উপজেলার পশুয়া টাঙ্গাইলপাড়ার মাসুদ রানা ওরফে মামুন ওরফে মন্ত্রী (২১), একই এলাকার জেএমবির সদস্য ইছাহাক আলী (২৫), বগুড়ার গাবতলী এলাকার জেএমবির সদস্য লিটন মিয়া ওরফে রফিক (২৩), পীরগাছার কালীগঞ্জ বাজারের জেএমবির সদস্য আবু সাঈদ (২৮) এবং গাইবান্ধার সাঘাটার হলদিয়ার চর এলাকার সাখাওয়াত হোসেন (৩২)।
এই মামলার দুই আসামি পঞ্চগড়ের দেবীগঞ্জের গজপুরি এলাকার নজরুল ইসলাম ওরফে হাসান ওরফে বাইক হাসান (২৮) রাজশাহীতে এবং কুড়িগ্রামের রাজারহাটের চর বিদ্যানন্দ এলাকার সাদ্দাম হোসেন ওরফে রাহুল ওরফে চঞ্চল ওরফে সবুজ ওরফে রবি (২১) ঢাকার মোহাম্মদপুর বেড়িবাঁধে বন্ধুকযুদ্ধে নিহত হন। আর পলাতক আছেন কুড়িগ্রামের রাজারহাটের মকর রাজমাল্লী এলাকার আহসান উল্লাহ আনসারী ওরফে বিপ্লব (২৪)।
২০১৫ সালের ৩ অক্টোবর রংপুরের কাউনিয়া উপজেলার কাচু আলুটারি গ্রামে জাপানি নাগরিক কুনিও হোশিকে গুলি করে হত্যা করা হয়। ওই দিনই কাউনিয়া থানার ওসি রেজাউল করিম বাদী হয়ে অজ্ঞাতনামা ব্যক্তির নামে হত্যা মামলা করেন। মামলার তদন্ত কর্মকর্তা কাউনিয়া থানার বর্তমান ওসি আবদুল কাদের জিলানী গত বছরের ৩ জুলাই নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) আট সদস্যের বিরুদ্ধে রংপুরের জ্যেষ্ঠ বিচারিক হাকিম আদালতে অভিযোগপত্র দাখিল করেন।
