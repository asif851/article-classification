
প্রায় এক মাস পর যুক্তরাজ্যের রাজধানী লন্ডন থেকে সিলেট হয়ে ঢাকায় ফিরেছেন জনপ্রশাসনমন্ত্রী ও আওয়ামী লীগের সভাপতিমণ্ডলীর সদস্য সৈয়দ আশরাফুল ইসলাম। আজ রোববার সকালে বাংলাদেশ বিমানের একটি ফ্লাইটে সিলেটের ওসমানী আন্তর্জাতিক বিমানবন্দরে পৌঁছান তিনি। এরপর আরেকটি ফ্লাইটে ঢাকায় এসে পৌঁছান তিনি। সৈয়দ আশরাফুল ইসলামের সহকারী একান্ত সচিব এ কে এম সাজ্জাদ হোসেন শাহীন প্রথম আলোকে এ তথ্য নিশ্চিত করেছেন। তিনি বলেন, ‘লন্ডন থেকে সিলেট হয়ে ঢাকায় এসেছেন স্যার। এখন তিনি বাসায় আছেন।’
অসুস্থ স্ত্রীর পাশে থাকতে গত ২৮ অক্টোবর ১৫ দিনের ছুটিতে লন্ডনের উদ্দেশে ঢাকা ত্যাগ করেন সৈয়দ আশরাফ। তবে স্ত্রীর শারীরিক অবস্থার অবনতি হওয়ায় আরও ১৫ দিনের ছুটি নেন তিনি। ওই ছুটি শেষে আজই দেশে ফিরে এসেছেন তিনি। লন্ডনে তাঁর স্ত্রী ও একমাত্র মেয়ে বসবাস করেন।
