
১০ ট্রাক অস্ত্র মামলার রায়কে ‘প্রহসনের বিচার’ বলে বিএনপির আনুষ্ঠানিক প্রতিক্রিয়ার বিষয়ে আইন, বিচার ও সংসদবিষয়কমন্ত্রী আনিসুল হক বলেছেন, তাদের কথায় চিড়া ভিজবে না। বিচার সুষ্ঠু হয়েছে। আজ শুক্রবার বিকেলে আখাউড়ায় তাঁকে দেওয়া সংবর্ধনা অনুষ্ঠানের আগে সাংবাদিকদের এক প্রশ্নের জবাবে এ কথা বলেন আইনমন্ত্রী।আনিসুল হক বলেন, এ মামলার বিচার হয়েছে স্বাধীন ও নিরপেক্ষভাবে। এ বিচারের মাধ্যমে আইনের শাসন আরও শক্তভাবে প্রতিষ্ঠিত হয়েছে। এ রায় যুগান্তকারী। এর মাধ্যমে ভবিষ্যতে এমন কাজ করতে আর কেউ সাহস পাবে না।দশম জাতীয় সংসদ নির্বাচনে ব্রাহ্মণবাড়িয়া-৪ (কসবা-আখাউড়া) আসন থেকে বিনা প্রতিদ্বন্দ্বিতায় নির্বাচিত হন আনিসুল হক। আজ আখাউড়া উপজেলা আওয়ামী লীগের আয়োজনে তাঁকে সংবর্ধনা দিতে জাঁকজমকের আয়োজন করা হয়। তবে কসবা উপজেলা আওয়ামী লীগের সাবেক সভাপতি এ বি সিদ্দিকী সকালে হূদরোগে আক্রান্ত হয়ে মারা গেলে সংবর্ধনা অনুষ্ঠানটি শোকসভায় পরিণত হয়। সভায় বক্তব্যে সততা ও নিষ্ঠার সঙ্গে কাজ করতে সবার কাছে দোয়া চান আইনমন্ত্রী। কসবা-আখাউড়ার মানুষের প্রাণের দাবি ‘গ্যাস চাই’ বিষয়ে তিনি বলেন, ‘সময় দেন। কসবা-আখাউড়ার ঘরে ঘরে গ্যাস পৌঁছাবে।’
আনিসুল হক বলেন, ‘উপজেলা আওয়ামী লীগ আমাকে ভালোবেসে সোনার চাবি আর নৌকা দিতে চেয়েছিল। আমি এগুলো চাই না। আমি চাই আপনাদের মনের চাবি—ভালোবাসা।’মন্ত্রী দুপুরে আখাউড়ায় আসেন। তিনি উপজেলা প্রশাসনে কর্মকর্তা-কর্মচারী ও উপজেলা মুক্তিযোদ্ধা সংসদ কমান্ডে গিয়ে মুক্তিযোদ্ধাদের সঙ্গে কথা বলেন। খড়মপুর মাজার জিয়ারত করেন। শেষ বিকেলে ফেরার পথে তিনি বীরশ্রেষ্ঠ শহীদ সিপাহি মো. মোস্তফা কামালের সমাধিতে ফুল দিয়ে শ্রদ্ধা জানান।
