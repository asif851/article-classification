
ঢাকা ইউনিভার্সিটি ডিবেটিং সোসাইটির (ডিইউডিএস) আয়োজনে আন্তবিশ্ববিদ্যালয় বিতর্ক প্রতিযোগিতায় চ্যাম্পিয়ন হয়েছে বুয়েট। শনিবার বিকেলে ফাইনালে যুক্তির বাক্যবাণে হাড্ডাহাড্ডি লড়াইয়ে বেসরকারি ড্যাফোডিল ইন্টারন্যাশনাল ইউনিভার্সিটিকে হারিয়ে শিরোপা জেতে বাংলাদেশ প্রকৌশল বিশ্ববিদ্যালয়ের তার্কিকেরা।
১১ থেকে ১৩ জানুয়ারি ঢাকা বিশ্ববিদ্যালয়ের কলা ভবন ও ব্যবসায় শিক্ষা অনুষদে ৩২টি (পাবলিক ও বেসরকারি) বিশ্ববিদ্যালয়ের অংশগ্রহণে বিতর্ক প্রতিযোগিতার আয়োজন করা হয়েছিল। সাবেক ১২ জন বিতার্কিকের প্যানেল ফাইনালে বিচারকার্য পরিচালনা করেন। ফাইনালে বিতর্কের বিষয় ছিল, এই সংসদ (বৈশ্বিক দরিদ্র জনগোষ্ঠী) হিসেবে মার্ক্সবাদী বিপ্লবের পথে হাঁটবে। যুক্তি, পাল্টা যুক্তি শেষে জয়ী দল বুয়েট।
১৯৮২ সাল থেকে বাংলাদেশের বিতর্ক আন্দোলনে নেতৃত্বদানকারী সংগঠন ডিইউডিএসের আয়োজন মানেই থাকে নতুন নতুন চমক। অতীতের সেই ধারাবাহিকতায় এ বছরও ছিল। ট্যাব ভিত্তিক ও প্রতিযোগিতা বিশ্ববিদ্যালয় পর্যায়ে ডিইউডিএসের আয়োজনে বাংলাদেশের সর্ববৃহৎ বিতর্ক প্রতিযোগিতা।
ডিইউডিএসের সভাপতি মাহমুদ আবদুল্লাহ বিন মুনশীর সভাপতিত্বে সমাপনী ও পুরস্কার বিতরণী অনুষ্ঠানে প্রধান অতিথি ছিলেন ঢাকা বিশ্ববিদ্যালয়ের ব্যবসায় শিক্ষা অনুষদের ডিন শিবলী রুবাইয়াত উল ইসলাম, বিশেষ অতিথি ছিলেন ডিইউডিএসের মডারেটর অধ্যাপক মাহবুবা নাসরিন। ব্যবসায় শিক্ষা অনুষদ মিলনায়তনে সমাপনী ও পুরস্কার বিতরণী অনুষ্ঠান সঞ্চালনা করেন ডিইউডিএস সাধারণ সম্পাদক আবদুল্লাহ আল নোমান সুমন। 
