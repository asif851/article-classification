
রংপুরে স্কুলছাত্র সানি হাসানের হত্যাকারীদের গ্রেপ্তারের দাবিতে গত দুই দিনে এলাকাবাসী নগরে বিক্ষোভ সমাবেশ করেছে। গতকাল বৃহস্পতিবার বেলা ১১টার দিকে নগরের শালবন এলাকাবাসী নগরে বিক্ষোভ মিছিল বের করে। মিছিলটি নগরের প্রধান প্রধান সড়ক প্রদক্ষিণ করে জেলা প্রশাসক ভবনের সামনের সড়কে সমাবেশ করেছে। সমাবেশে অষ্টম শ্রেণির শিক্ষার্থী সানি হাসানের হত্যাকারীদের গ্রেপ্তারের দাবি জানিয়ে এলাকাবাসীর পক্ষে বক্তব্য দেন সুমন আহমেদ, পেয়ারা বেগম, নিহত স্কুলছাত্রের বড় বোন ফাতেমাতুজোহরা প্রমুখ। এদিকে একই দাবিতে গত বুধবার দুপুর ১২টায় এলাকাবাসী নগরে বিক্ষোভ মিছিল বের করে জেলা প্রশাসক ও পুলিশ সুপারের কাছে স্মারকলিপি দিয়েছে। 
