
ঈদুল ফিতর উপলক্ষে ঢাকা-বরিশাল নৌরুটে সরকার-নির্ধারিত ভাড়া থেকে ১৮ টাকা কম নেওয়া হবে। সরকারি ভাড়া অনুযায়ী এই রুটে ভাড়া ২৫৮ টাকা। এবার যাত্রীদের দিতে হবে ২৪০ টাকা। এ ছাড়া আগামী ৬ থেকে ১০ আগস্ট বিশেষ লঞ্চ সার্ভিস চালু থাকবে। ঈদের পরে ঢাকায় ফেরা যাত্রীদের জন্য ১৩ থেকে ১৯ আগস্ট বিশেষ এই সার্ভিস চালু রাখা হবে। আজ মঙ্গলবার সকালে বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) উদ্যোগে নৌবিষয়ক আন্তসংস্থা, বিভিন্ন প্রশাসন ও মালিক সমিতির সভায় এই সিদ্ধান্ত নেওয়া হয়। বিআইডব্লিউটিএর সম্মেলনকক্ষে ‘ঈদ ব্যবস্থাপনাবিষয়ক’ এই সভায় নৌ-চলাচল সুষ্ঠু ও নিরাপদ রাখতে আগামী ৫ আগস্ট থেকে মুন্সিগঞ্জে চর ইজারাদারদের বালু উত্তোলন বন্ধ রাখারও সিদ্ধান্ত হয়। সভায় লঞ্চমালিকদের সংগঠন অভ্যন্তরীণ নৌ-চলাচল (যাত্রী-পরিবহন) সংস্থার পক্ষ থেকে ঈদে নতুন সাতটি লঞ্চ নামানোর ঘোষণা দেওয়া হয়। এতে ১০ হাজারেরও বেশি অতিরিক্ত যাত্রী বহন সম্ভব হবে বলে জানানো হয়। সভার সভাপতি বিআইডব্লিউটিএর চেয়ারম্যান মো. শামছুদ্দোহা খন্দকার বলেন, এবার ঈদুল ফিতর উদযাপন করতে সদরঘাট নৌপথ দিয়ে ৭০ থেকে ৮০ লাখ যাত্রী বিভিন্ন রুটে বাড়ি যাবেন বলে ধারণা করা হচ্ছে। এ ছাড়া মাওয়া-বরিশাল, পাটুরিয়া-দৌলতদিয়া ও কিশোরগঞ্জে একটি করে মোট চারটি উদ্ধারকারী জাহাজ রাখা হচ্ছে। ঈদ ব্যবস্থাপনার সঙ্গে যুক্ত বিআইডব্লিটিএর সংশ্লিষ্ট কর্মকর্তাদের ছুটিও বাতিল করা হবে বলে তিনি জানান।
অভ্যন্তরীণ নৌ-পরিবহন সংস্থার (বিআইডব্লিটিসি) চেয়ারম্যান মো. মজিবর রহমান বলেন, বিআইডব্লিউটিসির পাঁচটি স্টিমার ৬ আগস্ট থেকে বিরামহীনভাবে চলাচল করবে। এ ছাড়া আগের ৩৭টি ফেরির সঙ্গে আরও দুটি যোগ হবে।
সভায় সমুদ্র পরিবহন অধিদপ্তর, পুলিশ প্রশাসন, জেলা প্রশাসনসহ বিভিন্ন সংস্থার প্রতিনিধিরা অংশ নেন।
 
