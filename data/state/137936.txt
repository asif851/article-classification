
স্বাস্থ্যমন্ত্রী আ ফ ম রুহুল হক বলেছেন, নিউজিল্যান্ড থেকে আমদানি করা গুঁড়া দুধে ক্ষতিকর কোনো উপাদান আছে কি না, সে বিষয়ে সংশ্লিষ্ট ব্যক্তিরা নজর রাখবেন। এ ছাড়া এগুলো যথাযথভাবে পরীক্ষার জন্য বাণিজ্য মন্ত্রণালয়কে চিঠি দেওয়া হবে। গতকাল সোমবার সকালে বিশ্ব মাতৃদুগ্ধ সপ্তাহ পালন উপলক্ষে স্বাস্থ্য মন্ত্রণালয় আয়োজিত সংবাদ সম্মেলনে গণমাধ্যমকর্মীদের প্রশ্নের উত্তরে মন্ত্রী এ কথা বলেন।
নিউজিল্যান্ডের একটি কোম্পানির গুঁড়া দুধ ও দুগ্ধজাত পণ্যে স্বাস্থ্যের জন্য ক্ষতিকর উপাদান পাওয়ায় সম্প্রতি চীন তা আমদানি স্থগিত করেছে। এ রকম পরিস্থিতিতে বাংলাদেশের অবস্থান সম্পর্কে মন্ত্রী সংবাদ সম্মেলনে কথা বলেন।
স্বাস্থ্য মন্ত্রণালয়ের সভাকক্ষে অনুষ্ঠিত সংবাদ সম্মেলনে মন্ত্রী মূল বক্তব্য পড়ে শোনান। সংবাদ সম্মেলনে জানানো হয়, ২০১০ সাল থেকে দেশে সরকারিভাবে ১-৭ আগস্ট বিশ্ব মাতৃদুগ্ধ সপ্তাহ পালিত হয়। এবার পবিত্র রমজান ও ঈদের কারণে ওই সময় সপ্তাহটি পালন করা সম্ভব হয়নি। ২১ আগস্ট সকাল ১০টায় ওসমানী স্মৃতি মিলনায়তনে সপ্তাহের উদ্বোধনী অনুষ্ঠান হবে। এ ছাড়া সচেতনতা তৈরির জন্য অন্যান্য আনুষ্ঠানিকতা পালন করা হবে।
স্বাস্থ্য মন্ত্রণালয়, জনস্বাস্থ্য পুষ্টি প্রতিষ্ঠান ও বাংলাদেশ ব্রেস্টফিডিং ফাউন্ডেশন বিশ্ব মাতৃদুগ্ধ সপ্তাহ পালনের উদ্যোগ নিয়েছে। এবার দিবসের প্রতিপাদ্য নির্ধারণ করা হয়েছে—‘মায়ের দুধে শিশুর হাসি, মা তোমাকে ভালোবাসি’।
সংবাদ সম্মেলনে জনমিতি ও স্বাস্থ্য জরিপের তথ্য উল্লেখ করে বলা হয়, বাংলাদেশে শিশুদের দুই বছর পর্যন্ত মায়ের দুধ খাওয়ানোর উচ্চহার (৯৩ শতাংশ) বজায় রয়েছে। ৪৭ শতাংশ নবজাতককে জন্মের এক ঘণ্টার মধ্যে মায়ের দুধ খাওয়ানো হচ্ছে। জন্মের পর থেকে ছয় মাস পর্যন্ত শুধু মায়ের দুধ খাওয়ানোর হার ২০০৭ সালে ছিল ৫০ শতাংশ, তা বেড়েছে ৬৪ শতাংশ।
সংবাদ সম্মেলনে উপস্থিত ছিলেন ও আলোচনায় অংশ নেন প্রতিমন্ত্রী মজিবুর রহমান ফকির, সচিব এম এম নিয়াজউদ্দিন, স্বাস্থ্য অধিদপ্তরের মহাপরিচালক খন্দকার মো. সিফায়েত উল্লাহ, জনস্বাস্থ্য পুষ্টি প্রতিষ্ঠানের পরিচালক এখলাসুর রহমান, ব্রেস্টফিডিং ফাউন্ডেশনের চেয়ারম্যান এস কে রায় প্রমুখ।
