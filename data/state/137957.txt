
মালয়েশিয়ায় সন্ত্রাসবিরোধী অভিযানে চার শতাধিক ব্যক্তি আটক হয়েছেন। আটক হওয়া ব্যক্তিদের মধ্যে বাংলাদেশিও আছেন। দেশটির কর্তৃপক্ষের বরাত দিয়ে আজ মঙ্গলবার বিবিসি অনলাইনের প্রতিবেদনে এই তথ্য জানানো হয়।
দেশটির কর্মকর্তারা বলছেন, রাজধানী কুয়ালালামপুরে ধারাবাহিকভাবে সন্ত্রাসবিরোধী অভিযান চালানো হয়। অভিযানে আটক হওয়া ব্যক্তিরা প্রধানত বাংলাদেশ, ভারত ও পাকিস্তানের নাগরিক।
মালয়েশিয়ার কর্তৃপক্ষ বলছে, অভিযান চলাকালে তারা ভুয়া পাসপোর্ট তৈরির যন্ত্রপাতি, অভিবাসনসংক্রান্ত জাল কাগজপত্রসহ বিভিন্ন জিনিস জব্দ করেছে।
সাউথইস্ট এশিয়ান গেমসকে সামনে রেখে কুয়ালালামপুরে নিরাপত্তা জোরদার করছে মালয়েশিয়ার কর্তৃপক্ষ। এ জন্য শহরে নিরাপত্তা মহড়া চালাচ্ছে দেশটির পুলিশ।
গতকাল সোমবার এই অভিযান চালানো হয়। এ সময় পুলিশ দরজা ভেঙে ঘরে ঢোকে। তারা ঘর থেকে সন্দেহভাজন ব্যক্তিদের ধরে নিয়ে যায়। তাঁদের হাতকড়া পরানো হয়। তদন্ত ও যাচাই-বাছাইয়ের জন্য আটক করা ব্যক্তিদের পুলিশ স্টেশনে নেওয়া হয়েছে।
কর্তৃপক্ষ বলছে, নিখোঁজ আছেন, ভুয়া ভ্রমণ কাগজপত্র বহন করছেন এবং সিরিয়া ও ইরাকে সক্রিয় জঙ্গিগোষ্ঠীর সঙ্গে যোগসূত্র রয়েছে—এমন সন্দেহভাজন ব্যক্তিদের ধরা হচ্ছে।  মালয়েশীয় পুলিশের সন্ত্রাসবিরোধী শাখার কর্মকর্তা আইয়ুব খান মাইদিন পিচাই বলেন, ‘সন্ত্রাসীদের সঙ্গে যোগসূত্র আছে—এমন সন্দেহভাজন বিদেশিদের আমরা শনাক্ত করব, তাঁদের বিরুদ্ধে ব্যবস্থা নেব, বিশেষ করে যাঁরা সিরিয়ায় জঙ্গি তৎপরতায় জড়িত ছিলেন।’
