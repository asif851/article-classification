
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপিকে নির্বাচন কমিশনের আশ্বাস দিতে হবে তারা ক্ষমতায় যাবে, তা না হলে তারা এটা-ওটা নানা অভিযোগ করে। 
আজ বুধবার দুপুরে নারায়ণগঞ্জের সিদ্ধিরগঞ্জের সাইনবোর্ড এলাকায় বিআরটিএর ভ্রাম্যমাণ আদালতের অভিযান পরিদর্শনে এসে সাংবাদিকদের প্রশ্নের জবাবে মন্ত্রী এসব কথা বলেন।মন্ত্রী বলেন, ‘নির্বাচন কমিশন যদি সংবিধানের বাইরে যায়, তার সমালোচনা আমরা করব, সে ব্যাপারে আমাদের প্রতিক্রিয়া দেব। আওয়ামী লীগ দেশের জনগণের সমর্থন নিয়ে আবার ক্ষমতায় যেতে চায়। ইসি আওয়ামী লীগকে ক্ষমতায় নিতে পারবে না। নির্বাচন কমিশনের কোনো দলকে ক্ষমতায় নেওয়ার ক্ষমতা নেই। কাজেই বিএনপি এই অর্বাচীনের মতো একের পর এক অভিযোগ আনছে, এটার কোনো বাস্তব ভিত্তি নেই।’ওবায়দুল কাদের বলেন, ‘বিএনপি নানা ধরনের কথাবার্তা বলে নির্বাচনী প্রক্রিয়াকে বিঘ্নিত ও নির্বাচন কমিশনকে বিতর্কিত করছে। নির্বাচন কমিশন ও বিদেশি শক্তি আমাদের ক্ষমতায় বসাতে পারবে না, ক্ষমতায় বসাতে পারবে এ দেশের জনগণ। জনগণের ওপর আমাদের ভরসা আছে।’মন্ত্রী ওবায়দুল কাদের বলেন, ‘আমরা বারবার পরিবহনমালিকদের কাছে অনুরোধ করেছি, আপনারা অন্তত গাড়িগুলোর চেহারা-সুরুত ঠিক করে রাস্তায় নামান। আমি আবারও বলছি, অনতিবিলম্বে মালিকেরা যাতে সচেষ্ট হয়, তা না হলে আমরা এর বিরুদ্ধে সাঁড়াশি অভিযান পরিচালনা করব।’ এ সময় তাঁর সঙ্গে বিআরটিএর চেয়ারম্যান মশিউর রহমান, সড়ক পরিবহন মন্ত্রণালয়ের জনসংযোগ কর্মকর্তা আবু নাসেরসহ সংশ্লিষ্ট ঊর্ধ্বতন কর্মকর্তারা উপস্থিত ছিলেন।
