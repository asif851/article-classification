
শিশু জোনাকির (৩) মৃত্যুর ঘটনায় তার বাবা আবুল হোসেনকে আটক করেছে পুলিশ। আজ শনিবার বিকেল সাড়ে পাঁচটার দিকে ঢাকা মেডিকেল হাসপাতালের ওয়ার্ড থেকে তাঁকে আটক করা হয়।
এর আগে বিকেলের দিকে জোনাকির মরদেহ নিয়ে কুমিল্লার টালিভাঙা গ্রামের উদ্দেশে রওনা হয় স্বজনরা।
ঢাকা মেডিকেল পুলিশ ফাঁড়ির উপপরিদর্শক (এসআই) মো. বাচ্চু মিয়া প্রথম আলোকে বলেন, আবুল হোসেনকে শাহবাগ থানা-পুলিশের নির্দেশে আটক করা হয়েছে।জোনাকির মরদেহের ময়নাতদন্তকারী চিকিৎসক সোহেল মাহমুদ বলেন, শিশুটির ভিসেরা সংরক্ষণ করা হয়েছে।জোনাকির চাচা রমজান বলেন, তাঁরা গ্রামের বাড়িতে জোনাকিকে সমাহিত করবেন। প্রসঙ্গত, গতকাল শুক্রবার রাতে কুমিল্লার মেঘনা উপজেলার টালিভাঙা গ্রামে আবুল হোসেন তাঁর একমাত্র মেয়ে জোনাকিকে নিয়ে বিষপান করেন। প্রাথমিকভাবে স্ত্রীর সঙ্গে তাঁর সম্পর্কের টানাপোড়েন বিষপানের কারণ হিসেবে জানা গেছে। বাবা ও মেয়েকে রাতেই ঢাকা মেডিকেল কলেজ হাসপাতালে ভর্তি করা হয়। রাত সাড়ে ১০টার দিকে হাসপাতালে মারা যায় জোনাকি। এ নিয়ে প্রথম আলোয় ‘ছোট্ট জোনাকিটা নিভেই গেল’ শিরোনামে একটি প্রতিবেদন প্রকাশিত হয়।
