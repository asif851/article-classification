
দিনাজপুরের বীরগঞ্জ উপজেলার ঝাড়বাড়ী কলেজে এইচএসসি পরীক্ষার ফরম পূরণে অতিরিক্ত টাকা নেওয়ার প্রতিবাদে বিক্ষোভ মিছিল ও মানববন্ধন হয়েছে। উপজেলার শতগ্রাম ইউনিয়নে ঝাড়বাড়ী চৌরাস্তার মোড়ে গতকাল বৃহস্পতিবার বেলা ১১টা থেকে দুপুর ১২টা পর্যন্ত শিক্ষার্থী ও অভিভাবকেরা ওই কর্মসূচি পালন করেন।
এ সময় বক্তব্য দেন অভিভাবক ময়নুল ইসলাম, পরীক্ষার্থী আয়নাল হক, মামুনুর রশিদ প্রমুখ।
বক্তারা বলেন, শিক্ষা বোর্ড থেকে এইচএসসি পরীক্ষার ফরম পূরণে সর্বোচ্চ ২ হাজার ২৭৫ টাকা ফি নেওয়ার নিয়ম রয়েছে। কিন্তু ঝাড়বাড়ী কলেজে সেই নিয়ম মানা হচ্ছে না। ফরম পূরণে প্রত্যেক পরীক্ষার্থীর কাছ থেকে ৩ হাজার ৫০০ টাকা থেকে ৪ হাজার টাকা পর্যন্ত আদায় করা হচ্ছে। এ ব্যাপারে তাঁরা দিনাজপুর শিক্ষা বোর্ড ও সরকারের কাছে কলেজের অধ্যক্ষের বিরুদ্ধে ব্যবস্থা নেওয়ার দাবি জানান।
এ ব্যাপারে ঝাড়বাড়ী কলেজের অধ্যক্ষ মো. আনোয়ার হোসেন মুঠোফোনে প্রথম আলোকে বলেন, ফরম পূরণ বাবদ যে অর্থ আদায় করা হচ্ছে, তা কলেজের পরিচালনা পরিষদের সিদ্ধান্ত অনুযায়ী নেওয়া হচ্ছে। 
