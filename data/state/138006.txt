
ঢাকার দুই সিটিতে নির্বাচন অনুষ্ঠানের ব্যাপারে ঈদুল ফিতরের পর সিদ্ধান্ত নেওয়া হবে বলে জানিয়েছেন প্রধান নির্বাচন কমিশনার (সিইসি) কাজী রকিব উদ্দীন আহমেদ।
সিইসি বলেন, কমিশন শতভাগ স্বাধীনভাবে কাজ করে যাচ্ছে। কমিশনের কাজে এখন পর্যন্ত কোনো ধরনের হস্তক্ষেপ কেউ করেনি। আর কেউ যদি হস্তক্ষেপ করে, সেটা প্রতিহত করা হবে।
আজ রোববার নির্বাচন কমিশনে সিইসি সাংবাদিকদের এসব কথা বলেন।
সিইসি বলেন, গাজীপুরসহ পাঁচ সিটির নির্বাচন হলেও ঢাকার দুই সিটির নির্বাচন এখনো বাকি। এ বিষয়ে ঈদের পর সিদ্ধান্ত হবে। একই সঙ্গে কমিশনকে এখন থেকে দশম জাতীয় সংসদ নির্বাচনের প্রস্তুতি নিয়েও ভাবতে হচ্ছে। ইতিমধ্যে ভোটার তালিকা হালনাগাদ এবং সংসদীয় আসনের সীমানা পুনর্নির্ধারণের কাজ শেষ হয়েছে। যেসব কাজ বাকি আছে, সেগুলোও দ্রুত শেষ করা হবে। আশা করা যায়, সব দলের অংশগ্রহণে সুষ্ঠু ও গ্রহণযোগ্য নির্বাচন অনুষ্ঠিত হবে।
