
বঙ্গবন্ধু শেখ মুজিবুর রহমানকে হত্যার পর বাংলাদেশের ইতিহাসের চাকা যেন হঠাৎ পেছনের দিকে ঘুরতে থাকে। বিতর্কিতভাবে উপস্থাপন হতে লাগল মুক্তিযুদ্ধের চেতনা ও মূল্যবোধ। স্বাধীনতার সপক্ষের শক্তিকে ঐক্যবদ্ধ করতে চট্টগ্রামের একদল তরুণ নাট্যশিল্পী ১৯৭৬ সালের ২১ ফেব্রুয়ারি আন্দরকিল্লা মোড়ে মঞ্চস্থ করল পথনাটক যায় দিন ফাগুন দিন। সেই থেকে দেশের বিভিন্ন স্থানে মঞ্চস্থ হয় নাটকটি। গত ২৮ ফেব্রুয়ারি সন্ধ্যায় শিল্পকলা একাডেমির অনিরুদ্ধ মুক্তমঞ্চে নাটকটির পাঁচ শ–তম মঞ্চায়ন করে গণায়ন নাট্য সম্প্রদায়।‘মূল্যবোধের অবক্ষয় রুখব, মানবিক সমাজ গড়ব’ স্লোগানে তিন দিনব্যাপী জাতীয় পথনাট্য উৎসবের শেষ দিন ২৮ ফেব্রুয়ারি। নাটক মঞ্চায়নের আগে নাট্যকার আলম মাহমুদের সভাপতিত্বে ছিল আলোচনা সভা। এতে অংশ নেন গ্রুপ থিয়েটার ফেডারেশন চট্টগ্রামের সাধারণ সম্পাদক শাহ আলম ও নাট্যকার মনসুর মাহমুদ।কথামালার পর গান পরিবেশন করেন শিল্পকলা একাডেমির সংগীত বিভাগের শিক্ষার্থীরা। পরে সন্ধ্যা সাড়ে সাতটায় মুক্তমঞ্চে দর্শক উপভোগ করেন পথনাটক যায় দিন ফাগুন দিন। নাটকটির রচনা করেন মিলন চৌধুরী ও নির্দেশক ছিলেন ম. সাইফুল আলম চৌধুরী। নাটকে ১৯৫২ থেকে ১৯৭১ সাল পর্যন্ত বাংলাদেশের ইতিহাসকে উপস্থাপন করা হয় প্রতীকীভাবে। এতে কল্পিত রাজ্যের রাজা ও মন্ত্রীর চিরকালীন দ্বন্দ্ব, সেই সঙ্গে বাংলার সংগ্রামী ঐতিহ্যকেই সঞ্চারিত করা হয় দর্শকদের মধ্যে।উৎসব শুরু হয় ২৬ ফেব্রুয়ারি সন্ধ্যায়। বাংলাদেশ গ্রুপ থিয়েটার ফেডারেশনের সভাপতিমণ্ডলীর সদস্য সুচরিত দাশের সভাপতিত্বে আসর উদ্বোধন করেন সমাজবিজ্ঞানী অনুপম সেন। অতিথি ছিলেন বাংলাদেশ গ্রুপ থিয়েটার ফেডারেশনের সাধারণ সম্পাদক আকতারুজ্জামান। স্বাগত বক্তব্য দেন নির্বাহী সদস্য শহিদুল করিম। শুভেচ্ছা বক্তব্য দেন চট্টগ্রাম বিভাগীয় সাংগঠনিক সম্পাদক সাইফুল আলম।উদ্বোধনী পর্বের পর বাংলাদেশ গ্রুপ থিয়েটার ফেডারেশনের পক্ষ থেকে সম্মাননা দেওয়া হয় শিশির দত্ত, আহমেদ ইকবাল হায়দার, সনজীব বড়ুয়া, আলোক ঘোষ, ম. সাইফুল আলম চৌধুরী, শুভ্রা বিশ্বাস ও সাবিরা সুলতানাকে। সম্মাননা অনুষ্ঠানের পর আসরে নাচ পরিবেশন করেন শিল্পকলা একাডেমির নৃত্য বিভাগের শিল্পীরা। নাচের পর একক নাটক রাক্ষুসী পরিবেশন করেন শিল্পী শুভ্রা বিশ্বাস। সবশেষ কথক থিয়েটার পরিবেশন করে শোভনময় ভট্টাচার্যের রচনা ও নির্দেশনায় নাটক একুশের ইতিবৃত্ত।উৎসবের দ্বিতীয় দিন ২৭ ফেব্রুয়ারি সন্ধ্যায় তাপস শেখরের সভাপতিত্বে কথামালায় বক্তব্য দেন গ্রুপ থিয়েটার ফেডারেশন চট্টগ্রামের সভাপতি খালেদ হেলাল ও জেলা শিল্পকলা একাডেমির কালচারাল অফিসার মোসলেম উদ্দিন সিকদার। কথামালার পর গান করে শিল্পকলা একাডেমির সংগীত বিভাগ। গানের পর গোলাম শফিকের রচনায় পথনাটক এই পিরিতি সেই পিরিতি নয় পরিবেশন করে থিয়েটার ওয়ার্কশপ চট্টগ্রাম। নাটকের নির্দেশনা দিয়েছেন তাপস শেখর। এই নাটকটিতে ভোটের আগে ও পরে রাজনৈতিক নেতাদের চরিত্রের রূপায়ণ করে বর্তমান রাজনৈতিক প্রেক্ষাপটকে তুলে ধরা হয়। এরপর শিল্পকলা একাডেমির নাট্যকলা বিভাগের শিক্ষার্থীরা পরিবেশন করে পথনাটক কবর। নাট্যকার ও অধ্যাপক মুনীর চৌধুরী রচিত নাটকটির নির্দেশনা দিয়েছেন জোবাইদুর রশিদ।
