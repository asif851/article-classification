
শিক্ষামন্ত্রী নুরুল ইসলাম নাহিদ বলেছেন, ‘যারা একাত্তরে ধর্মের দোহাই দিয়ে বাংলার মানুষকে হত্যা, মা-বোনদের ধর্ষণ করেছিল, তারা এখনো একইভাবে দেশ ও দেশের মানুষকে ছোবল মারার চেষ্টায় লিপ্ত। ধর্মব্যবসায়ীদের ছোবল থেকে দেশ ও মানুষকে রক্ষা করতে হবে। এ জন্য মুক্তিযুদ্ধের সপক্ষের শক্তিকে ঐক্যবদ্ধ হয়ে কাজ করতে হবে।’গতকাল রোববার বিকেলে সিলেটের বিয়ানীবাজার উপজেলা মিলনায়তনে উপজেলা আওয়ামী লীগ আয়োজিত কর্মিসভায় দল ও সহযোগী সংগঠনের নেতা-কর্মীদের উদ্দেশে মন্ত্রী এসব কথা বলেন। তিনি মুক্তিযুদ্ধের পক্ষে গণজাগরণ সৃষ্টির জন্য প্রধানমন্ত্রী শেখ হাসিনার গোলাপগঞ্জের জনসভাকে জনসমুদ্রে পরিণত করার আহ্বান জানান।
 
