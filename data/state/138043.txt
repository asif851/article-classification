
যুক্তরাষ্ট্র আওয়ামী লীগের নির্বাহী কমিটির সদস্য ও যুক্তরাষ্ট্রের ব্রাহ্মণবাড়িয়া সোসাইটির সাধারণ সম্পাদক জসীম উদ্দিন খানের (৩৮) লাশ উদ্ধার করেছে পুলিশ। গতকাল রোববার বিকেলে জ্যামাইকার বাসা থেকে তাঁর লাশ উদ্ধার করা হয়।
জসীম উদ্দিন খানের বাড়ি ব্রাহ্মণবাড়িয়া সদরে। তিনি ব্রাহ্মণবাড়িয়া সরকারি কলেজ ছাত্র সংসদের নির্বাচিত জিএস ছিলেন।১৯৯৮ সাল থেকেই নিউইয়র্কে বসবাস করছিলেন জসীম উদ্দিন। থাকতেন নিউইয়র্ক সিটির জ্যামাইকার একটি বাসায়। চার–পাঁচ দিন ধরে কোনো খোঁজ না পেয়ে রোববার দুপুরে তাঁর ঘনিষ্ঠজনেরা বাসায় যান। এ সময় ভেতর থেকে দরজা বন্ধ দেখে পুলিশে খবর দেন তাঁরা। পরে দরজা খুলে ঘরে ঢুকে তাঁকে বিছানায় অচেতন অবস্থায় পাওয়া যায়। তাৎক্ষণিকভাবে জ্যামাইকা হাসপাতালে নেওয়া হলে চিকিৎসক তাঁকে মৃত ঘোষণা করেন।হাসপাতালের জরুরি বিভাগের চিকিৎসকেরা প্রাথমিকভাবে মনে করছেন, ঘুমের মধ্যেই হৃদরোগে আক্রান্ত হয়ে জসীম উদ্দিন মারা যেতে পারেন। তাঁর শরীরে আঘাতের চিহ্ন পাওয়া যায়নি বলেও জানান চিকিৎসকেরা। তাঁর লাশ দাফনের জন্য ব্রাহ্মণবাড়িয়ায় পাঠানো হবে বলে জানা গেছে।
