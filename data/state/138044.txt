
কিশোরগঞ্জে হাওরের চারটি উপজেলায় চিকিৎসকের পদ রয়েছে ৬৫টি। এর মধ্যে ৪৬টি পদ শূন্য রয়েছে। হাওরে নিয়োগ দেওয়া হলে কয়েক দিন পরই চিকিৎসকেরা প্রেষণ, বদলি, উন্নত প্রশিক্ষণ, উচ্চতর ডিগ্রি ইত্যাদি কৌশল নিয়ে অন্যত্র চলে যান বলে জানা গেছে। এতে হাওরের জনগোষ্ঠী আধুনিক ও সুষ্ঠু স্বাস্থ্যসেবা থেকে বঞ্চিত হচ্ছে। যুগ যুগ ধরে চলছে এই অবস্থা।
জেলা স্বাস্থ্য বিভাগ থেকে জানা গেছে, হাওরের চারটি উপজেলা ইটনা, নিকলী, অষ্টগ্রাম ও মিঠামইনে চিকিৎসকের পদ রয়েছে ৬৫টি। কিন্তু এই চার উপজেলায় কর্মরত আছেন মাত্র ১৯ জন চিকিৎসক। এর মধ্যে অষ্টগ্রাম উপজেলা স্বাস্থ্য কমপ্লেক্সে নয়জনের মধ্যে আছেন চারজন, তা-ও আবার দুজন প্রেষণে অন্যত্র চলে গেছেন। এ ছাড়া আটটি ইউনিয়নে আছেন মাত্র একজন চিকিৎসক। ইটনা উপজেলা স্বাস্থ্য কমপ্লেক্সে নয়জনের মধ্যে আছেন তিনজন। এঁদের মধ্যে চিকিৎসক দেবাশীষ পাল দুই বছর আগে যোগদানের পর লাপাত্তা। তাঁর বিরুদ্ধে বিভাগীয় মামলা হয়েছে। এ ছাড়া নয়টি ইউনিয়নে একজন চিকিৎসক রয়েছেন।
নিকলী উপজেলা স্বাস্থ্য কমপ্লেক্সে নয়জনের মধ্যে দুজন ও ছয়টি ইউনিয়নে আছেন তিনজন চিকিৎসক। মিঠামইন উপজেলা স্বাস্থ্য কমপ্লেক্সে নয়জন চিকিৎসকের স্থলে আছেন তিনজন। ছয়টি ইউনিয়নে কর্মরত আছেন দুজন।
কিশোরগঞ্জ সিভিল সার্জন কার্যালয় থেকে জানা গেছে, হাওরের ওই চার উপজেলায় চিকিৎসকদের পাঠানো হলে তাঁরা যেতে চান না। এ ছাড়া যে ১৯ জন চিকিৎসক কর্মরত আছেন, তাঁদের কেউ কেউ সপ্তাহে দুই-তিন দিন পালা করে হাসপাতালে আসেন বলে অভিযোগ রয়েছে। তবে ওই ১৯ জন চিকিৎসককে চার উপজেলার ১২ লাখ জনগোষ্ঠীর চিকিৎসাসেবা সামলাতে হিমশিম খেতে হচ্ছে। চিকিৎসক না থাকায় কোটি কোটি টাকার অবকাঠামো ও চিকিৎসা সরঞ্জাম পরিত্যক্ত অবস্থায় পড়ে আছে।
হাওরবাসীর অনেকে জানান, কোনো সাধারণ রোগ, দুর্ঘটনা বা মারামারির ঘটনায় আহত হলে শুধু চিকিৎসকের অভাবে তাঁরা উপজেলা স্বাস্থ্য কমপ্লেক্সে ভর্তি হতে পারেন না। সেখানে সাধারণ জ্বরের রোগীর চিকিৎসাও পাওয়া যায় না। তাঁদের জেলা সদর বা অন্যত্র চিকিৎসা নিতে হয়।
কিশোরগঞ্জ সচেতন নাগরিক কমিটির স্বাস্থ্যবিষয়ক উপকমিটির সভাপতি এম এ কাইয়ুম বলেন, হাওরে কার্যত সরকারি চিকিৎসাসেবা বলতে কিছু নেই। এতে হাওরের বিশাল জনগোষ্ঠী সুষ্ঠু চিকিৎসাসেবা থেকে যুগ যুগ ধরে বঞ্চিত হচ্ছে। এসব বিষয় স্বাস্থ্য অধিদপ্তর থেকে শুরু করে স্বাস্থ্য মন্ত্রণালয়ের কর্মকর্তারা জানার পরও অবস্থার কোনো উন্নতি হয়নি।
ইটনা উপজেলার সংস্কৃতিকর্মী এ জেড এম আসলাম তুহিন বলেন, ‘আমাদের উপজেলা স্বাস্থ্য কমপ্লেক্সে নয়জন চিকিৎসকের পদ রয়েছে। গত পাঁচ বছরে এখানে কার্যত দুজনের বেশি চিকিৎসক কখনো দেখা যায়নি। চিকিৎসক না থাকায় এখানে সাধারণত কেউ চিকিৎসা নিতে আসে না।’
ইটনা উপজেলা স্বাস্থ্য কমপ্লেক্সে কর্মরত স্বাস্থ্য ও পরিবার পরিকল্পনা কর্মকর্তা মো. ইসরাইল হোসেন জানান, হাসপাতালে চিকিৎসকের সংকট প্রধান সমস্যা। দীর্ঘদিন চিকিৎসক না থাকায় হাওরে সার্বিক চিকিৎসাসেবা মারাত্মকভাবে ব্যাহত হচ্ছে।
মিঠামইনের ব্যবসায়ী শাহাদৎ হোসেন জানান, প্রায় সাড়ে সাত কোটি টাকা ব্যয়ে মিঠামইন আধুনিক স্বাস্থ্য কমপ্লেক্স তৈরি করা হয়েছে। সব ধরনের অবকাঠামো থাকার পরও শুধু চিকিৎসক না থাকায় মিঠামইনবাসী সরকারি চিকিৎসাসেবা থেকে বঞ্চিত হচ্ছে।
সিভিল সার্জন (ভারপ্রাপ্ত) মো. মুখলেছুর রহমান জানান, হাওরের উপজেলা স্বাস্থ্য কমপ্লেক্স ও ইউনিয়ন স্বাস্থ্যকেন্দ্রগুলোতে চিকিৎসকেরা যেতে চান না। তাই সেখানে পর্যাপ্ত চিকিৎসক নেই। এ কারণে হাওরবাসী ঠিকমতো চিকিৎসা পাচ্ছে না।
স্বাস্থ্য অধিদপ্তরের পরিচালক (হাসপাতাল ও ব্যবস্থাপনা) দীন মোহাম্মদ বলেন, এ সমস্যা দীর্ঘদিনের। শহরের জীবন থেকে হাওরে এসে চিকিৎসকেরা মানিয়ে নিতে পারেন না। মানবিক মূল্যবোধ ও সেবা দেওয়ার মানসিকতাও চিকিৎসকদের মধ্যে নেই। এসব বিষয় চিন্তা করা হচ্ছে। পাহাড়ি অঞ্চলের মতো হাওর ভাতা ও চাকরিজীবনে কমপক্ষে এক বছর হাওরে কাজ করতে হবে, তা বাধ্যতামূলক করার প্রস্তাব রয়েছে। তা বাস্তবায়ন করা গেলে অবস্থার উন্নতি হবে।
