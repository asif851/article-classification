
 
রাজশাহী কেন্দ্রীয় কারাগার থেকে দুই ঘণ্টার জন্য প্যারোলে মুক্তি পেয়ে বগুড়ার দুপচাঁচিয়া উপজেলার নবগঠিত তানোরা পৌরসভার প্রথম মেয়র আবদুল জলিল খন্দকার আজ বুধবার শপথ নিয়েছেন। তিনি পৌর বিএনপির যুগ্ম আহ্বায়ক।
কারাগার সূত্র জানায়, রাজশাহী কেন্দ্রীয় কারাগার থেকে বেলা ১১টার দিকে দুই ঘণ্টার জন্য আবদুল জলিল খন্দকারকে প্যারোলে মুক্তি দেওয়া হয়। এরপর বিশেষ পুলিশি পাহারায় তাঁকে রাজশাহী বিভাগীয় কমিশনার কার্যালয়ে নিয়ে যাওয়া হয়। বিভাগীয় কমিশনার হেলালুদ্দীন আহমদ বেলা সাড়ে ১১টার দিকে তাঁকে শপথ পড়ান। অনুষ্ঠানে রাজশাহী বিভাগীয় কমিশনারের কার্যালয় ও জেলা প্রশাসনের ঊর্ধ্বতন কর্মকর্তা এবং কর্মচারীরা উপস্থিত ছিলেন। শপথ গ্রহণ শেষে আবদুল জলিলকে আবারও কারাগারে নিয়ে যাওয়া হয়।
ডেপুটি জেলার আনোয়ার হোসেন প্রথম আলো ডটকমকে জানান, আবদুল জলিলের বিরুদ্ধে বিভিন্ন অভিযোগে নয়টি মামলা রয়েছে।
এর আগে আবদুল জলিলকে গতকাল মঙ্গলবার দিবাগত রাত একটার দিকে বগুড়া কারাগার থেকে রাজশাহী কারাগারে নেওয়া হয়।
তানোরা পৌরসভার নির্বাচনের ভোট গ্রহণ করা হয় গত ৮ মে। ১১ এপ্রিল থেকে কারাগারে থাকা বিএনপি-সমর্থিত প্রার্থী আবদুল জলিল ওই নির্বাচনে জয়ী হন।
উল্লেখ্য, গতকাল মঙ্গলবার জাতীয় সংসদে বিএনপি দলীয় সাংসদ জমির উদ্দিন সরকার বলেন, তানোরা পৌরসভার মেয়র আবদুল জলিলের শপথ নিয়ে মন্ত্রণালয়ে জটিলতা তৈরি হয়েছে। তিনি এর সমাধানের জন্য প্রধানমন্ত্রীর দৃষ্টি আকর্ষণ করেন। প্রধানমন্ত্রী বলেন, বগুড়ার দুপচাঁচিয়া উপজেলার তানোরা পৌরসভা নির্বাচনে মেয়র পদে বিজয়ী বিএনপির নেতার শপথ যথাসময়ে হবে। এ ব্যাপারে তিনি ব্যবস্থা নেবেন। এর পরই আজ তানোরা পৌর মেয়রের শপথ পড়ানো হলো।
