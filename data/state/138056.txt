
দশম জাতীয় সংসদের ১৮তম অধিবেশন আগামী ১২ নভেম্বর রোববার বিকেল চারটায় শুরু হবে। রাষ্ট্রপতি মো. আবদুল হামিদ সংবিধানের ৭২ অনুচ্ছেদের (১) দফায় প্রদত্ত ক্ষমতাবলে আজ মঙ্গলবার এ অধিবেশন আহ্বান করেন। সংসদ সচিবালয়ের এক সংবাদ বিজ্ঞপ্তিতে এ কথা জানানো হয় বলে বাসসের খবরে বলা হয়।
জাতীয় সংসদের আসন্ন অধিবেশন ৬০ দিনের সাংবিধানিক বাধ্যবাধকতার জন্য ডাকা হয়েছে। সংবিধান অনুযায়ী এক অধিবেশন সমাপ্তির পরবর্তী ৬০ দিনের মধ্যে আরেকটি অধিবেশন বসতে হবে। ফলে এ অধিবেশন সংক্ষিপ্ত হওয়ার সম্ভাবনা রয়েছে। তবে সংক্ষিপ্ত হলেও এ অধিবেশনে গুরুত্বপূর্ণ বেশ কয়েকটি বিল পাস ও উত্থাপন হতে পারে। এ ছাড়া বিভিন্ন জাতীয় গুরুত্বপূর্ণ বিষয়ে আলোচনা হতে পারে।
গত ১৪ সেপ্টেম্বর দশম জাতীয় সংসদের সপ্তদশ অধিবেশন শেষ হয়। গত ১০ সেপ্টেম্বর ওই অধিবেশন শুরু হয়। মোট পাঁচ কার্যদিবসের সপ্তদশ অধিবেশনে দুটি সরকারি বিল পাস হয়। বিল দুটি হচ্ছে ফৌজদারি কার্যবিধি (সংশোধন) বিল, ২০১৭ ও স্থাবর সম্পত্তি অধিগ্রহণ ও হুকুমদখল বিল, ২০১৭। আইন প্রণয়ন সম্পর্কিত কাজ সম্পাদনের পাশাপাশি কার্যপ্রণালি বিধির ৭১ বিধিতে ১৪৭টি নোটিশের মধ্যে ছয়টি গৃহীত হয়। এর মধ্যে তিনটি আলোচিত হয়। এ ছাড়া ৭১ (ক) বিধিতে দুই মিনিটের আলোচিত নোটিশের সংখ্যা ছিল ৩০টি। সংসদের ১৭তম অধিবেশনে সংসদ কার্যপ্রণালি বিধির ১৪৭ (১) বিধির আওতায় রোহিঙ্গা সমস্যা ও ষোড়শ সংশোধনী সম্পর্কে সুপ্রিম কোর্টের রায়ের বিষয়ে সংসদে প্রাণবন্ত ও কার্যকর আলোচনার মাধ্যমে দুটি প্রস্তাব সর্বসম্মতভাবে গৃহীত হয়।
