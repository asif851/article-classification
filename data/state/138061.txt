
যুবলীগের নেতা রিয়াজুল হক খান মিল্কি হত্যা মামলায় ১২ জনের  বিরুদ্ধে অভিযোগপত্র দেওয়া হয়েছে। মামলায় কোহিনুর রহমান ফাহিমসহ নয়জনকে অব্যাহতি দেওয়ার আবেদন করা হয়েছে। আজ মঙ্গলবার ঢাকা মুখ্য মহানগর হাকিম আদালতে ওই আবেদন করা হয়। র্যাব-১-এর সহকারী পুলিশ সুপার কাজিমুর রশিদ আদালতে অভিযোগপত্র দাখিল করেন। একই সঙ্গে পলাতক চার আসামিকে গ্রেপ্তার করার আবেদন জানানো হয়। আসামিদের বিরুদ্ধে দণ্ডবিধির ৩০২, ২১২, ৩৪, ১০৯ ধারায় অভিযোগপত্র দাখিল করা হয়েছে।অভিযোগপত্রভুক্ত আসামি এস এম জাহিদ সিদ্দিকী তারেক ‘বন্দুকযুদ্ধে’ নিহত হওয়ায় তাঁকে মামলা থেকে বাদ দেওয়ার আবেদন করা হয়েছে। অভিযোগপত্রভুক্ত অন্য আসামিরা হলেন সাখাওয়াত হোসেন, ফাহিমা ইসলাম, জাহাঙ্গীর মণ্ডল, শহীদুল ইসলাম, আমিনুল ইসলাম, সোহেল মাহমুদ, চুন্নু মিয়া, মোহাম্মদ আরিফ, ইব্রাহিম খলিলুল্লাহ, রফিকুল ইসলাম চৌধুরী, শরিফউদ্দিন চৌধুরী। আসামিদের মধ্যে চারজন পলাতক। তাঁরা হলেন সাখাওয়াত হোসেন, ইব্রাহিম খলিল, রফিকুল ইসলাম ও শরিফউদ্দিন। তদন্ত কর্মকর্তা তাঁদের বিরুদ্ধে গ্রেপ্তারি পরোয়ানা ও  মালামাল ক্রোক করার জন্য আবেদন করেছেন।মামলা থেকে যাঁদের অব্যাহতি দিতে আবেদন জানানো হয়েছে, তাঁরা হলেন কোহিনুর রহমান ফাহিম, সৈয়দ মুজতবা আলী, রাশেদ মাহমুদ, সাইদুল ইসলাম, সুজন হাওলাদার, জাহেদুল ইসলাম, ওয়াহেদুল আলম, দেওয়ান মোহাম্মদ ফরিদউল্লাহ ও মাহবুবুল হক ।গত বছর ২৯ জুলাই যুবলীগের নেতা রিয়াজুল হক খান মিল্কিকে রাজধানীতে একটি শপিং কমপ্লেক্সের সামনে গুলি করে হত্যা করা হয়। এ ঘটনায় তাঁর ভাই রাশেদুল হক খান মিল্কি বাদী হয়ে গুলশান থানায় মামলা করেন। মামলায় জাহিদসহ নয়জন আদালতে স্বীকারোক্তিমূলক জবানবন্দি দেন।
 
