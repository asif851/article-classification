
কদিন পরে শুরু হবে বৈশাখ মাস। এপ্রিলের প্রথম সপ্তাহের কয়েক দিনের কালবৈশাখী আর বৃষ্টিতে গরম পড়ছিল না। বরং চৈত্রের উষ্ণতা চাপা পড়ে তাপমাত্রা কমে যাচ্ছিল। তবে তিন দিন ধরে বৃষ্টি কমে যেতে থাকে। আর এতেই বাড়তে থাকে গরম। পাঁচ দিনের ব্যবধানে রাজধানী ঢাকায় তাপমাত্রা বৃদ্ধি পেয়েছে ৫ দশমিক ৫ ডিগ্রি সেলসিয়াস।
আবহাওয়াবিদদের মতে, দেশের উত্তর ও দক্ষিণ-পশ্চিমাঞ্চলে তাপপ্রবাহ বয়ে যাচ্ছে। এর কারণে ঢাকাসহ সারা দেশেই তাপমাত্রা বৃদ্ধি পাচ্ছে। বৃষ্টি না হলে গরম আরও বাড়তে থাকবে। এতে করে কোথাও কোথাও তাপমাত্রা ৪০ ডিগ্রি সেলসিয়াসের ওপরে ওঠার সম্ভাবনা রয়েছে।
আবহাওয়া অধিদপ্তরের তথ্য অনুয়ায়ী, ৬ এপ্রিল রাজধানী থাকায় ৩৭ মিলিমিটার বৃষ্টি হয়। সেদিন ঢাকায় সর্বোচ্চ তাপমাত্রা ছিল ৩০ দশমিক ৪ ডিগ্রি সেলসিয়াস। এরপরে রাজধানীতে বৃষ্টি হয়নি। চার দিনের ব্যবধানে আজ সোমবার বিকেলে এখানে সর্বোচ্চ তাপমাত্রা ৩৫ দশমিক ৫ ডিগ্রি সেলসিয়াস।
ঢাকার চেয়ে দেশের উত্তর, পশ্চিম ও দক্ষিণাঞ্চলে গরম আরও বেশি পড়েছে। এসব অঞ্চলের অধিকাংশ স্থানে তাপমাত্রা ৩৮ ডিগ্রি সেলসিয়াস ছাড়িয়ে গেছে। আজ সোমবার দেশের সর্বোচ্চ তাপমাত্রা ছিল চুয়াডাঙ্গায় ৩৮ দশমিক ৩ ডিগ্রি সেলসিয়াস। এর পাশের জেলা যশোরে ৩৮, খুলনায় ৩৭, রাজশাহীতে ৩৭ দশমিক ৬, ঈশ্বরদীতে ছিল ৩৮ ডিগ্রি সেলসিয়াস। রোববার দেশের সর্বোচ্চ ছিল রাজশাহীতে—৩৭ দশমিক ৪ ডিগ্রি সেলসিয়াস।
ফরিদপুর, টাঙ্গাইলেও মাঝারি মাত্রার তাপপ্রবাহের প্রভাব পড়তে শুরু করেছে বলে জানায় আবহাওয়া অধিদপ্তর। বৃষ্টিহীনতার সঙ্গে বাতাসে জলীয় বাষ্পের মাত্রাও কিছুটা বেশি থাকায় গরম আরও বেশি অনুভূত হচ্ছে।
এপ্রিল মাসে বাংলাদেশে তিনটি তাপপ্রবাহ বয়ে যাওয়ার সম্ভাবনা রয়েছে। উত্তরবঙ্গে এর প্রভাব থাকবে বেশি। তাপপ্রবাহে তাপমাত্রা ৪০ ডিগ্রি সেলসিয়াস পর্যন্ত ছুঁয়ে যেতে পারে। এমন আভাস দিয়েছে আবহাওয়া অধিদপ্তর। তাদের কাছ থেকে জানা গেছে, তাপপ্রবাহের পাশাপাশি কালবৈশাখীও হতে পারে। আর বৃষ্টি স্বাভাবিকের চেয়ে বেশি হতে পারে। আবহাওয়া অধিদপ্তরের পরিচালক শামছুদ্দীন আহমেদ প্রথম আলোকে বলেন, তাপমাত্রা ৩৬ ডিগ্রি সেলসিয়াস হলে মৃদু তাপপ্রবাহ বলা হয়, ৩৮ ডিগ্রি সেলসিয়াস উঠলে মাঝারি ও ৪০ ডিগ্রি সেলসিয়াস হলে এটিকে তীব্র তাপপ্রবাহ বলা হয়। এখন যে ধরনের তাপপ্রবাহ চলছে, সারা দেশে তা রাজধানী ঢাকাতেও ছড়িয়ে পড়তে পারে। এর সঙ্গে বৃষ্টি না হওয়ায় গরম বাড়ছে। এটি আরও বাড়তে পারে।
