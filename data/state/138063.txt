
মহান মুক্তিযুদ্ধের গেরিলা কমান্ডার শহীদুল হক মামার মরদেহ আজ মঙ্গলবার বাংলাদেশে এসেছে। কেন্দ্রীয় শহীদ মিনারে সর্বস্তরের মানুষ তাঁর প্রতি শ্রদ্ধা জানিয়েছেন। সেখানে রাষ্ট্রীয় মর্যাদায় তাঁকে ‘গার্ড অব অনার’ প্রদান করা হয়।
শহীদুল হকের মরদেহ বেলা পৌনে ১১টার দিকে কেন্দ্রীয় শহীদ মিনারে আনা হয়। প্রথমেই তাঁকে রাষ্ট্রীয় মর্যাদায় ‘গার্ড অব অনার’ দেওয়া হয়। পরে বিভিন্ন শ্রেণি-পেশার মানুষ ফুল দিয়ে তাঁর প্রতি শ্রদ্ধা জানান।
শ্রদ্ধা নিবেদনপর্ব আয়োজনে ছিল সম্মিলিত সাংস্কৃতিক জোট। সাধারণ মানুষের পাশাপাশি সামাজিক, সাংস্কৃতিক ও রাজনৈতিক অঙ্গনের বিশিষ্ট ব্যক্তিরা এই মুক্তিযোদ্ধার প্রতি তাঁদের শ্রদ্ধা জানান। শ্রদ্ধা জানাতে একাধিক মন্ত্রীও আসেন। দুপুর প্রায় ১২টা পর্যন্ত শ্রদ্ধা নিবেদনপর্ব চলে।
শ্রদ্ধা নিবেদন শেষে শহীদুল হকের মরদেহ ঢাকা বিশ্ববিদ্যালয়ের কেন্দ্রীয় মসজিদে নেওয়া হয়। সেখানে তাঁর জানাজা হবে। জানাজা শেষে তাঁর মরদেহ জন্মস্থান রূপনগরে নিয়ে যাওয়া হবে। পরে বুদ্ধিজীবী কবরস্থানে দাফন করা হবে।
মুক্তিযোদ্ধা শহীদুল হক গত ৩০ জুন কাতারের রাজধানী দোহার একটি হাসপাতালে চিকিৎসাধীন অবস্থায় মারা যান। তাঁর বয়স হয়েছিল ৬৭ বছর। তিনি স্ত্রী, এক ছেলে, এক মেয়েসহ অসংখ্য গুণগ্রাহী রেখে গেছেন।
সুইডেনপ্রবাসী শহীদুল হক মানবতাবিরোধী অপরাধের অভিযোগে জামায়াতে ইসলামীর সহকারী সেক্রেটারি জেনারেল আবদুল কাদের মোল্লার বিরুদ্ধে রাষ্ট্রপক্ষের সাক্ষী ছিলেন।
