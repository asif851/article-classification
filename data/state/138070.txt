
নিজ বাড়িতে গুলিতে নিহত সংসদ সদস্য মনজুরুল ইসলাম লিটনের গাইবান্ধা-১ (সুন্দরগঞ্জ) আসনে আওয়ামী লীগের প্রার্থী হিসেবে মনোনয়ন পেয়েছেন গোলাম মোস্তফা আহমদ। আজ মঙ্গলবার রাতে রাজধানীতে আওয়ামী লীগের সংসদীয় বোর্ডের সভায় এ সিদ্ধান্ত হয়।
গোলাম মোস্তফা আহমদ গাইবান্ধার সুন্দরগঞ্জ উপজেলা আওয়ামী লীগের সাধারণ সম্পাদক। ৩০ বছর ধরে তিনি সাধারণ সম্পাদক হিসেবে আছেন। গোলাম মোস্তফা আহমদ সুন্দরগঞ্জ উপজেলার চণ্ডীপুর ইউনিয়নের পরিষদের বর্তমান চেয়ারম্যান। এর আগে তিনিচণ্ডীপুর গার্লস স্কুলের সহকারী শিক্ষক ছিলেন। তিন বছর আগে অবসর নিয়েছেন।
গত বছরের শেষ দিন ৩১ ডিসেম্বর সন্ধ্যায় গাইবান্ধার সুন্দরগঞ্জে ঘরে ঢুকে গুলি করে সাংসদ মনজুরুল ইসলামকে হত্যা করে দুর্বৃত্তরা। এ ঘটনায় সুন্দরগঞ্জ থানায় মামলা হয়েছে। জামায়াত নেতাসহ কয়েকজনকে গ্রেপ্তার করেছে পুলিশ।
গাইবান্ধা-১ (সুন্দরগঞ্জ) আসনের ভোট গ্রহণ ২২ মার্চ। তফসিল অনুযায়ী মনোনয়নপত্র জমা দেওয়ার শেষ সময় ১৯ ফেব্রুয়ারি। মনোনয়নপত্র যাচাই-বাছাই ২২ ফেব্রুয়ারি ও মনোনয়নপত্র প্রত্যাহারের শেষ দিন ১ মার্চ।নতুন কমিশন দায়িত্ব গ্রহণের পরই এ আসনে ভোট গ্রহণ হবে। গাইবান্ধা-১ আসনে মোট ভোটার ৩ লাখ ২ হাজার ৮৫৩ জন।
