
সোহরাওয়ার্দী উদ্যানে আজকের ১৮-দলীয় জোটের সমাবেশের মঞ্চ তৈরির কাজ শেষ হওয়ার আগেই মঞ্চের সামনের জায়গা দখলে নিয়েছেন জামায়াত-শিবিরের কর্মীরা। শিবির সভাপতিসহ যুদ্ধাপরাধের দায়ে অভিযুক্ত ও সাজাপ্রাপ্ত জামায়াত নেতাদের মুক্তি দাবি করে ব্যানার বহন করতে দেখা যায় তাঁদের। তবে সমাবেশস্থলে বিএনপিসহ জোটের অন্য শরিক দলের নেতা-কর্মীদের উপস্থিতি সেভাবে দেখা যায়নি।সমাবেশের অনুমতি দেওয়ার সময় গতকাল বৃহস্পতিবার ১৮-দলীয় জোটকে ১৩টি শর্ত বেঁধে দেয় পুলিশ। এর মধ্যে একটিতে বলা হয়, সমাবেশ শুরুর দুই ঘণ্টার আগে লোকসমাগম করা যাবে না। কিন্তু সেটা মানছেন না জামায়াত-শিবিরের কর্মীরা।সকাল সাড়ে নয়টার দিকে সমাবেশস্থলে গিয়ে দেখা যায়, শিবিরের কয়েক শ নেতা-কর্মী মঞ্চের সামনে অবস্থান নিয়েছেন। আরও শতাধিক নেতা-কর্মীকে ইঞ্জিনিয়ার্স ইনস্টিটিউশনসংলগ্ন উদ্যানের প্রবেশমুখে অবস্থান করতে দেখা যায়। দুপুর ১২টার দিকে সমাবেশস্থলে জামায়াত-শিবিরের কয়েক হাজার নেতা-কর্মীর উপস্থিতি দেখা যায়। শিবিরের সভাপতি ও যুদ্ধাপরাধে অভিযুক্ত ও সাজাপ্রাপ্ত জামায়াত নেতাদের ছবি সংবলিত কয়েকটি বেলুন উড়াতেও দেখা গেছে।
