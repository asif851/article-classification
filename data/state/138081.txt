
ঢাকা মেডিকেল কলেজের সামনের সড়কের নাম শহীদ ডা. মিলনের নামে নামকরণ করা হবে বলে জানিয়েছেন স্বাস্থ্য ও পরিবারকল্যাণমন্ত্রী মোহাম্মদ নাসিম।
স্বাস্থ্যমন্ত্রী বলেন, ঢাকা মেডিকেল কলেজের সামনের সড়কের নাম মিলনের নামে নামকরণ করা হবে। আগামী কয়েক দিনের মধ্য এই নামকরণের উদ্বোধন করা হবে।
বার্তা সংস্থা বাসসের এক প্রতিবেদনে বলা হয়েছে, আজ রোববার শহীদ ডা. মিলনের ২৬তম মৃত্যুবার্ষিকী উপলক্ষে ঢাকা মেডিকেল কলেজে এক আলোচনা সভায় প্রধান অতিথির বক্তব্যে স্বাস্থ্যমন্ত্রী এ কথা বলেন। বাংলাদেশ মেডিকেল অ্যাসোসিয়েশন (বিএমএ) এই আলোচনা সভার আয়োজন করে।
বাংলাদেশ মেডিকেল অ্যাসোসিয়েশনের তৎকালীন যুগ্ম মহাসচিব ও ঢাকা মেডিকেল কলেজের শিক্ষক শামসুল আলম খান মিলন ১৯৯০ সালের ২৭ নভেম্বর ঘাতকদের হাতে শহীদ হন।
শহীদ মিলনের স্মৃতিচারণা করে স্বাস্থ্যমন্ত্রী বলেন, মিলনের মৃত্যুর মধ্য দিয়ে গণতান্ত্রিক আন্দোলন চূড়ান্ত রূপ নিয়েছিল। যে লক্ষ্য ও উদ্দেশ্যকে সামনে নিয়ে মিলনের আত্মাহুতি, তা বাস্তবায়ন করতে হলে সব বিভেদ ভুলে প্রধানমন্ত্রী শেখ হাসিনার হাতকে আরও শক্তিশালী করতে হবে।
নীতিমালার বাইরে থাকা সব মেডিকেল কলেজ স্থায়ীভাবে বন্ধ করে দেওয়া হবে জানিয়ে মোহাম্মদ নাসিম বলেন, নীতিমালার সঙ্গে মিল না থাকায় ইতিমধ্যে কয়েকটি মেডিকেল কলেজ বন্ধ করা হয়েছে। আরও তদন্ত করা হচ্ছে। যেগুলোর নীতিমালার সঙ্গে মিল না পাওয়া যাবে, সেগুলো বন্ধ করে দেওয়া হবে। কোনো ছাড় দেওয়া হবে না।
নির্বাচন কমিশন গঠন নিয়ে বিএনপির প্রস্তাব প্রসঙ্গে আওয়ামী লীগের সভাপতিমণ্ডলীর এই সদস্য বলেন, নির্বাচন কমিশন গঠনের ক্ষমতা রাষ্ট্রপতির। এর আগে যেভাবে নির্বাচন কমিশন গঠিত হয়েছে, এবারও সেভাবেই কমিশন গঠন হবে। যারা মাগুরা মার্কা নির্বাচন করে নির্বাচনকে কলুষিত করেছে, তারা কীভাবে কমিশন গঠন নিয়ে কথা বলেন?
আলোচনা সভায় শহীদ মিলনের মা সেলিনা আকতার বলেন, ২৬ বছর পার হয়ে গেলেও মিলনের খুনি স্বৈরাচার এরশাদের বিচার হয়নি। বরং সরকারে অংশ নিয়ে বাংলাদেশের রাজনীতিকে কলুষিত করছে। তিনি অবিলম্বে মিলন হত্যার বিচার দাবি করেন।
বিএমএ সভাপতি মাহমুদ হাসানের সভাপতিত্বে সভায় আরও বক্তব্য দেন সাবেক স্বাস্থ্যমন্ত্রী অধ্যাপক আ ফ ম রুহুল হক, বিএমএ মহাসচিব ইকবাল আর্সলান, বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য কামরুল হাসান খান, স্বাচিপের মহাসচিব এম এ আজিজ, যুগ্ম সাধারণ সম্পাদক উত্তম বড়ুয়া প্রমুখ।
