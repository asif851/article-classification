
জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত এইচ এম এরশাদ বলেছেন, ‘৯৬ থেকে এ পর্যন্ত প্রতিবারই আওয়ামী লীগ ক্ষমতায় এসেছে জাতীয় পার্টির সমর্থনে। এবারও জাতীয় পার্টি নির্বাচন না করলে এই সরকার হতো না। এই সংসদ হতো না।’
আজ শুক্রবার রাজধানীর কাকরাইলে ডিপ্লোমা ইঞ্জিনিয়ার্স ইনস্টিটিউশন মিলনায়তনে জাতীয় শ্রমিক পার্টির ইফতার অনুষ্ঠানে এরশাদ এ কথা বলেন। এ সময় তিনি জাতীয় পার্টিকে নিয়ে ‘মুখরোচক’ কথা না বলারও আহ্বান জানান।
গতকাল জাতীয় সংসদে প্রধানমন্ত্রী শেখ হাসিনা এরশাদকে উদ্দেশ করে বলেন, ‘১৯৯১-এর নির্বাচনের পর ওনার ভাবি (খালেদা জিয়া) ওনাকেসহ জাতীয় পার্টির সবাইকে জেলে পুরেছেন। এত কবিতা লিখলেন! ভাবির জন্য একটা কবিতা লিখে কি তাঁর মন জয় করতে পারেন নাই?’
আজ এরশাদ বলেন, ‘জাতীয় পার্টিকে নিয়ে “মুখরোচক” কথা বলবেন না। ৫ জানুয়ারির নির্বাচনে জাপা অংশ না নিলে আপনারা ক্ষমতায় আসতে পারতেন না। দেশের সংবিধান ও গণতন্ত্রের ধারাবাহিকতা রক্ষা হতো না। তাই জাপাকে নিয়ে কথা বলতে সাবধান হোন।’
প্রধানমন্ত্রীর এই বিশেষ দূত আরও বলেন, ‘শেয়ারবাজারে লুটপাটকারী দরবেশ ও ব্যাংক ডাকাতেরা প্রধানমন্ত্রীর আশপাশে যখন ঘোরাফেরা করে, তখন লজ্জিত হই। জাতি লজ্জা পায়।’ তিনি বলেন, দেশে ২৮ লাখ লোক বেকার। কর্মসংস্থান না হওয়ায় তারা বিভিন্ন ধরনের অপরাধমূলক কর্মকাণ্ডে জড়িয়ে পড়ছে। তিনি বেকার যুবকদের কর্মসংস্থানের ব্যবস্থা করতে প্রধানমন্ত্রীর প্রতি আহ্বান জানান।
জাতীয় শ্রমিক পার্টির সভাপতি শাহ আলমের সভাপতিত্বে অনুষ্ঠানে আরও উপস্থিত ছিলেন জাপার মহাসচিব জিয়াউদ্দিন আহম্মেদ বাবলু, দলের সভাপতিমণ্ডলীর সদস্য ও সাংসদ কাজী ফিরোজ রশীদ, সৈয়দ আবু হোসেন বাবলা প্রমুখ।
