
নোয়াখালীতে গতকাল সোমবার শুরু হয়েছে ১৪ দিনব্যাপী মুক্তিযুদ্ধের বিজয় মেলা। নোয়াখালী কেন্দ্রীয় শহীদ মিনার প্রাঙ্গণে এই মেলার আয়োজন করা হয়েছে। মেলার আয়োজক মুক্তিযুদ্ধের বিজয় মেলা পরিষদ।
গতকাল বিকেলে মেলার উদ্বোধন করেন স্থানীয় সাংসদ মোহাম্মদ একরামুল করিম চৌধুরী। বিজয় মেলা পরিষদের সভাপতি শিহাব উদ্দিনের সভাপতিত্বে উদ্বোধনী অনুষ্ঠানে বক্তব্য দেন সাবেক সাংসদ ফজলে এলাহী, জেলা মুক্তিযোদ্ধা সংসদের কমান্ডার মোজাম্মেল হোসেন, ডেপুটি কমান্ডার মমতাজুল করিম, নোয়াখালী পৌরসভার মেয়র শহিদ উল্যাহ খান, শহর আওয়ামী লীগের সভাপতি আবদুল ওয়াদুদ প্রমুখ।
আয়োজকেরা জানান, মেলায় দেশি পণ্যের শতাধিক স্টল রয়েছে। প্রতিদিন মেলার মুক্তমঞ্চে মুক্তিযুদ্ধের স্মৃতিচারণা, বিষয়ভিত্তিক আলোচনা, মুক্তিযুদ্ধের কবিতা পাঠ, সাংস্কৃতিক অনুষ্ঠান ও নাট্যানুষ্ঠানের আয়োজন থাকছে।
১৯৯২ সালে শহীদজননী জাহানারা ইমামের উপস্থিতিতে নোয়াখালীতে প্রথম মুক্তিযুদ্ধের বিজয় মেলার আয়োজন করা হয়। এরপর থেকে প্রতিবছর ডিসেম্বর মাসে এই মেলার আয়োজন করা হচ্ছে।
 
