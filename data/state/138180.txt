
শিক্ষকের প্রয়োজনে রক্ত দেবেন শিক্ষক—এ উদ্দেশ্যে গতকাল সোমবার রাজশাহী নগরের প্রাথমিক বিদ্যালয়ের শিক্ষকদের একটি অংশ ‘ব্লাড ডোনেশন ক্লাব’ গঠন করেছেন। ক্লাবের সদস্য হয়েছেন ১২০ জন শিক্ষক। রাজশাহী নগরের ডাঁশমারী সরকারি প্রাথমিক বিদ্যালয়ে গতকাল সকালে এ ক্লাব গঠন উপলক্ষে এক অনুষ্ঠানের আয়োজন করা হয়। এতে প্রধান অতিথি ছিলেন রাজশাহী জেলা প্রাথমিক শিক্ষা কর্মকর্তা আবুল কাশেম। রাজশাহী নগরের বোয়ালিয়া থানার সহকারী প্রাথমিক শিক্ষা কর্মকর্তা আসাদুজ্জামান জানান, থানার আহম্মদপুর ক্লাস্টারের শিক্ষকদের নিয়ে এ ক্লাব গঠন করা হয়েছে। তিনি বলেন, প্রথম অবস্থায় সব শিক্ষকের নাম ও মুঠোফোন নম্বর নেওয়া হয়েছে।
