
অ্যালুমিনিয়ামের গুঁড়ায় সারা মুখ ঢাকা৷ গায়ের রং বা চেহারার আদলটাও বোঝা যাচ্ছে না। খুব বেশি হলে নয় বা দশ বছরের রাব্বিকে দেখতে অনেকটা কালচে রুপালি প্রলেপ দেওয়া শিশুর মূর্তি বলেই মনে হচ্ছিল। কৌতূহলবশে জানতে চাওয়া, তুমি দেখতে কেমন? রাব্বির শিশুসুলভ জবাব, ‘আমি আসলে ফরসা, শিরীষ কাগজ দিয়া মাল পালিশ করি তো, তাই এমুন দ্যাখা যায়।’পটুয়াখালীর রাব্বি অ্যালুমিনিয়ামের টুকরা পালিশ করছিল৷ টুকরাগুলো যন্ত্রে বসিয়ে হাঁড়িপাতিল বানাচ্ছিল তার চেয়ে বয়সে একটু বড় কয়েকজন। দিনের বেলাতেও ঘুপচি ঘর প্রায় অন্ধকার। ওপরে পাখা চললেও প্রচণ্ড গরম। যন্ত্রের শব্দে পাশের জনের কথা বুঝতেও কষ্ট হয়। কেরানীগঞ্জের জিনজিরার তাওয়াপট্টির দৃশ্য এটি৷ সেখানকার কারখানাগুলোর শ্রমিকদের মধ্যে শিশুর সংখ্যাই বেশি। এ চিত্র দেখা যাবে দেশের অনেক ক্ষুদ্রশিল্প এলাকাতেই৷ব্যথা লাগলেও কাজ বন্ধ নেই: রাব্বির বাবা মারা গেছেন। ছোট বোন এবং মায়ের পুরো দায়িত্বই তার ঘাড়ে। লেখাপড়া করে না সে৷ সকাল আটটা থেকে বিকেল চারটা পর্যন্ত কাজ করে সপ্তাহে পায় এক হাজার ২০০ টাকা। এক দিন কামাই হলে কাটা যায় ২০০ টাকা। তাওয়াপট্টির আরেক শিশুশ্রমিক সাগর (১৫) ২০০৭ সাল থেকে অ্যালুমিনিয়ামের কারখানায় কাজ করছে। বুকের সঙ্গে লাগানো একটি মোটা লাঠির সাহায্যে ভারী যন্ত্রে একটার পর একটা হাঁড়ি বানাতে বানাতেই সাগর বলে, ‘বুকে ব্যথা লাগে। এক দিন কাম না করলে মহাজন বাড়ি থেইক্যা তুইল্যা আনে।’শিশুশ্রম নিরসনে আইন, নীতিমালার কমতি নেই। তবে রাব্বিসহ একাধিক শিশুশ্রমিকের সঙ্গে কথা বলে জানা গেল, গত এক-দেড় বছরের মধ্যে সরকারের কোনো কর্মকর্তা তাদের কারখানা পরিদর্শনে যাননি। আইন বা নীতির কথাও কেউ বলেননি।সরকারের তৈরি করা ৩৮টি অত্যন্ত ঝুঁকিপূর্ণ কাজের তালিকার ১ নম্বরেই আছে অ্যালুমিনিয়াম/অ্যালুমিনিয়ামজাত দ্রব্য তৈরি। এ কাজের ফলে শিশুরা নিউমোনিয়া, কাশি, রক্ত কাশি, আঙুলে দাদ ও গ্যাংগ্রিন, দুর্ঘটনাজনিত শারীরিক ক্ষতি, পায়ের রগ ফুলে যাওয়া, শিরায় রক্ত জমাট বাঁধা এবং শ্রবণশক্তি লোপ পাওয়ার মতো বিভিন্ন শারীরিক সমস্যার শিকার হতে পারে বলে তালিকায় উল্লেখ করা হয়েছে। তবে শিশু রাব্বি দূরে থাক, ওই কারখানার মালিক পর্যন্ত এ তালিকার ব্যাপারে কিছু জানেন না৷ শিল্পকারখানার বাইরে গৃহকর্মে নিয়োজিত শিশুর সংখ্যাও অনেক৷ তাদেরও অনেক ঝুঁকির মধ্যে কাজ করতে হয়৷ কিন্তু শিশুশ্রম নিয়ে কাজ করা এবং মানবাধিকারকর্মীদের জোরালো দাবি সত্ত্বেও ঝুঁকিপূর্ণ কাজের তালিকায় গৃহকর্মকে স্থান দেয়নি সরকার৷ সংখ্যাই জানা নেই: সরকার শিশুশ্রম নিরসনে অঙ্গীকার করেছে৷ তবে দেশে এই মুহূর্তে শিশুশ্রমিকের সংখ্যা কত সে তথ্যই নেই৷ বাংলাদেশ পরিসংখ্যান ব্যুরো এবং আন্তর্জাতিক শ্রম সংস্থা (আইএলও) পরিচালিত ২০০২-০৩ সালের সর্বশেষ জাতীয় শিশুশ্রম জরিপ অনুযায়ী, ৭৪ লাখ শিশু বিভিন্ন ধরনের কাজে যুক্ত৷ ওই জরিপে সপ্তাহে ৪৩ ঘণ্টার বেশি কাজ করে এমন শিশুদের শিশুশ্রমিক ধরা হয়েছে৷ সে হিসাবে তখন দেশে শিশুশ্রমিক ছিল ৪৭ লাখ। এদের মধ্যে ১৩ লাখ ঝুঁকিপূর্ণ
