
যুদ্ধাপরাধীদের বিচার–প্রক্রিয়া দ্রুত শেষ করে জাতিকে দায়মুক্ত করার আহ্বান জানিয়ে ১৪ ডিসেম্বর নগরের বিভিন্ন সংগঠন শহীদ বুদ্ধিজীবীদের স্মরণ করেছে। প্রমা: ১৪ ডিসেম্বর সন্ধ্যায় প্রমা আবৃত্তি সংগঠনের আয়োজনে থিয়েটার ইনস্টিটিউট চট্টগ্রাম (টিআইসি) গ্যালারি কক্ষে অনুষ্ঠিত হয় শ্রদ্ধাঞ্জলি অনুষ্ঠান ‘মৃত্যুঞ্জয়ী রাতের শপথ’। প্রমার সভাপতি আবৃত্তি রাশেদ হাসানের সভাপতিত্বে অনুষ্ঠানে অতিথি ছিলেন শহীদজায়া বেগম মুশতারী শফী ও মুক্তিযোদ্ধা রইসুল হক বাহার।অনুষ্ঠানটি সঞ্চালন করেন প্রমার সাধারণ সম্পাদক আবৃত্তিশিল্পী বিশ্বজিৎ পাল। অনুষ্ঠানে বৃন্দ আবৃত্তি পরিবেশন করে প্রমা আবৃত্তি সংগঠন, বিভাস আবৃত্তি চর্চাকেন্দ্র ও নরেণ আবৃত্তি একাডেমি। গণসংগীত ও দেশের গান পরিবেশন করে উদীচী শিল্পীগোষ্ঠী ও রক্তকরবী। এরপর ‘আগুনের পরশমণি ছোঁয়াও প্রাণে’ শিরোনামের গানের সঙ্গে শহীদ মিনারে প্রজ্বালন করা হয় মোমবাতি।  দৃষ্টি: ১৯৭১ সালের ১৬ জুলাই। ছোট্ট শিশুর কাছে একটি চিঠি লিখেছিল তার বাবা। সে সময়ের দুই বছরের সেই ছোট শিশুটি আজ সংসদ সদস্য। তাঁর নাম ওয়াসেকা আয়েশা খান। মুক্তিযুদ্ধের সময় তাঁর কাছে লেখা বাবা আতাউর রহমান খান কায়সারের চিঠিটি পাঠ করেন তিনি। চিঠি পড়তে পড়তে তিনি কাঁদলেন, কাঁদালেন উপস্থিত সবাইকে।বুদ্ধিজীবী দিবসে দৃষ্টির আয়োজনে অনুষ্ঠিত হয় একাত্তরের চিঠি পাঠের আসর। ‘মুক্তির কথা শুনি’ শিরোনামের এই অনুষ্ঠানে ওয়াসেকা ছাড়াও যুদ্ধদিনের স্মৃতিচারণা করেন রইসুল হক বাহার। অনুষ্ঠানে অতিথি হিসেবে উপস্থিত ছিলেন জেলা রোটারি গর্ভনর এ বি এম ওয়াদুদ উল্লাহ। বক্তব্য দেন দৃষ্টি চট্টগ্রামের সভাপতি মাসুদ বকুল। অনুষ্ঠানে চিঠি পাঠ করেন বিশ্বজিৎ চৌধুরী, কামরুল হাসান বাদল, শুভ্রা বিশ্বাস, সাবিরা সুলতানা, জিন্নাহ চৌধুরী, মিলি চৌধুরী, আয়েশা হক, প্রবণ চৌধুরী, মুজাহিদুল ইসলাম এবং বনকুসুম বড়ুয়া। শিল্পকলা একাডেমী: দিবসটি উপলক্ষে জেলা শিল্পকলা একাডেমীর উদ্যোগে মঞ্চায়ন হয় মঞ্চনাটক ‘বধ্যভূমি’। বিকেলে মুক্তমঞ্চে বসে বুদ্ধিজীবী দিবসের আলোচনা সভা। এ আয়োজনে প্রধান অতিথি ছিলেন চট্টগ্রামের জেলা প্রশাসক মেজবাহ উদ্দিন। অতিরিক্ত জেলা প্রশাসক (সার্বিক) মোহাম্মদ আবুল হোসেনের সভাপতিত্বে অনুষ্ঠিত এই আলোচনা সভায় আলোচক ছিলেন শহীদজায়া বেগম মুশতারী শফি, শিল্পকলা একাডেমীর পরিচালনা পরিষদ সদস্য জেসমিন সুলতানা ও সাইফুল আলম।
