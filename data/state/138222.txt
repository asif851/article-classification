
সাতক্ষীরার আশাশুনি উপজেলার শ্রীউল্যা গ্রামে গত এক সপ্তাহে ১২২ জন ডায়রিয়ায় আক্রান্ত হয়েছে। গতকাল সোমবার ওই গ্রামের পাশের জামালনগর ও তোয়ারডাঙ্গার তিনজন ডায়রিয়ায় আক্রান্ত হয়ে উপজেলা স্বাস্থ্য কমপ্লেক্সে ভর্তি হয়েছে।উপজেলা স্বাস্থ্য ও পরিবারকল্যাণ কর্মকর্তা প্রভাষ কুমার মণ্ডল ধারণা করছেন, দূষিত খাওয়ার পানি ও খাবারে অনিয়মের কারণে ডায়রিয়া হচ্ছে। পানি পরীক্ষার কোনো উদ্যোগ তিনি নেননি।আশাশুনির শ্রীউল্যা ইউনিয়ন স্বাস্থ্যকেন্দ্রের সহকারী সার্জন চিকিৎসক সঞ্জয় কুমার দাশ বলেন, ৮ জুলাই রাত থেকে শ্রীউল্যা ইউনিয়নের শ্রীউল্যা গ্রামে হঠাৎ করে ডায়রিয়া দেখা দেয়। রাতেই গ্রামের ২৫-৩০ জন ডায়রিয়ায় আক্রান্ত হয়ে পাতলা পায়খানা ও বমি করতে থাকে। এর পর থেকে আক্রান্তের সংখ্যা বাড়তে থাকে। গতকাল পর্যন্ত উপজেলায় ১২৫ জন ডায়রিয়ায় আক্রান্ত হয়েছে।শ্রীউল্যা গ্রামের রুবিয়া খাতুন (২৫), ফরিদা খাতুন (২২) ও সুমাইয়া খাতুন (২১) বলেন, ডায়রিয়ায় আক্রান্ত হওয়ার আগে পেটে ব্যথার পাশাপাশি জ্বর জ্বর অনুভূত হচ্ছে। তারপর পাতলা পায়খানা ও বমি শুরু হচ্ছে।স্বাস্থ্য ও পরিবারকল্যাণ কর্মকর্তা প্রভাষ কুমার মণ্ডল বলেন, গত সাত দিনে বাড়ি বাড়ি গিয়ে ও হাসপাতালে ১২৫ থেকে ১৩০ জনকে চিকিৎসা দেওয়া হয়েছে। বর্তমানে পরিস্থিতি নিয়ন্ত্রণের মধ্যে চলে এসেছে।
