
সচল হয়েছে বিএনপির চেয়ারপারসন খালেদা জিয়ার কার্যালয়ের ল্যান্ডফোনের লাইন। প্রায় সাড়ে তিন মাস পর আজ বৃহস্পতিবার এ লাইন সচল হয়েছে বলে দলের পক্ষ থেকে জানানো হয়েছে।
পুলিশের বাধার মুখে গত ৩ জানুয়ারি রাত থেকে গুলশানে নিজের কার্যালয়ে অবস্থান করা শুরু করেন খালেদা জিয়া। টানা তিন মাস অবস্থানের পর গত ৫ এপ্রিল তিনি বাসায় ফিরে যান। এর মধ্যে গত ৩০ জানুয়ারি খালেদা জিয়ার কার্যালয়ের বিদ্যুৎ সংযোগ বিচ্ছিন্ন করে দেওয়া হয়। বিএনপির পক্ষ থেকে তখন অভিযোগ করা হয়েছিল, বিদ্যুতের পাশাপাশি ল্যান্ডফোন (টিঅ্যান্ডটি) লাইনও বিচ্ছিন্ন করা হয়। টানা ১৯ ঘণ্টা পর বিদ্যুৎ সংযোগ দেওয়া হলেও এত দিন পর্যন্ত টেলিফোন সংযোগ বিচ্ছিন্ন ছিল।বিএনপির চেয়ারপারসনের প্রেস উইংয়ের সদস্য শায়রুল কবির খান আজ সন্ধ্যায় প্রথম আলোকে বলেন, আজ থেকে বিএনপির চেয়ারপারসনের গুলশান কার্যালয়ের টেলিফোনের লাইন সচল হয়েছে।
