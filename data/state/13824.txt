
রামপাল কয়লাভিত্তিক প্রকল্প বাস্তবায়নের যুক্তি উল্লেখ করে যুক্তরাষ্ট্রের সাবেক ভাইস প্রেসিডেন্ট আল গোরকে একটি চিঠি দিয়েছেন ঢাকা উত্তর সিটি করপোরেশনের মেয়র আনিসুল হক। রামপাল প্রকল্প নিয়ে বিভিন্ন মহল থেকে যে সমালোচনা হচ্ছে, তার সঙ্গে বাস্তবের মিল নেই বলে উল্লেখ করা হয়েছে ওই চিঠিতে।সম্প্রতি সুইজারল্যান্ডের দাভোসে ওয়ার্ল্ড ইকোনমিক ফোরামের একটি প্যানেল আলোচনায় রামপাল বিদ্যুৎ প্রকল্প নিয়ে প্রধানমন্ত্রীর কাছে জানতে চান আল গোর। প্রধানমন্ত্রী তাঁকে প্রকল্পের বিভিন্ন দিক তুলে ধরে বাস্তব অবস্থা দেখার জন্য আমন্ত্রণ জানান। এর পরিপ্রেক্ষিতে আনিসুল হককে চিঠি লেখার দায়িত্ব দেন প্রধানমন্ত্রী। পররাষ্ট্র মন্ত্রণালয়ের মাধ্যমে চিঠিটি আল গোরের কাছে পাঠানো হয়েছে বলে জানা গেছে। চিঠিতে প্রায় দুই শ পৃষ্ঠার যুক্তিতর্ক ও নথি তুলে ধরা হয়েছে। এর একটি কপি বিদ্যুৎ, জ্বালানি ও খনিজ সম্পদ মন্ত্রণালয়েও দেওয়া হয়েছে।জানা গেছে, চিঠিতে বলা হয়েছে, ২০২১ সালের মধ্যে সরকার সবার কাছে বিদ্যুৎ পৌঁছে দিতে চায়। কিন্তু দেশীয় প্রাকৃতিক গ্যাসের মজুত কমে আসা, সম্পদের অভাব, প্রযুক্তির উচ্চমূল্যসহ নানা কারণে এখন কয়লার মাধ্যমে বিদ্যুৎ উৎপাদন করতে চায় সরকার।মেয়র আনিসুল হক গতকাল শুক্রবার রাতে প্রথম আলোকে বলেন, ‘প্রধানমন্ত্রীর নির্দেশে আমি চিঠি লেখার উদ্যোগ নিয়েছি। তবে সংশ্লিষ্ট মন্ত্রণালয় ও বিভাগগুলো আমাকে এ চিঠি প্রস্তুতে সহায়তা করেছে। রামপাল প্রকল্পের প্রয়োজনীয়তা তুলে ধরা হয়েছে এই চিঠিতে। এই প্রকল্প যে পরিবেশের জন্য হুমকি নয়, সেটি যুক্তিসহ বুঝিয়ে দেওয়া হয়েছে চিঠিতে।’
