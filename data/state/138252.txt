
ঢাকা দক্ষিণ সিটি করপোরেশনের (ডিএসসিসি) পরিচ্ছন্নতাকর্মীদের পরিদর্শক বিকাশ চন্দ্র দাশ (৪০) কর্মস্থলে যাওয়ার পথে পুলিশর বেধড়ক পিটুনির শিকার হয়েছেন বলে তাঁর পরিবারের পক্ষ থেকে অভিযোগ করা হয়েছে।
আজ শুক্রবার সকালে স্বজনেরা তাঁকে উদ্ধার করে ঢাকা মেডিকেল কলেজ হাসপাতালে নিয়ে যান। এরপর সেখান থেকে তাঁকে ল্যাবএইড হাসপাতালের নিবিড় পরিচর্যাকেন্দ্রে (আইসিইউ) ভর্তি করা হয়েছে।বিকাশ চন্দ্র দাশের ভাই লিটন চন্দ্র দাশের অভিযোগ, দয়াগঞ্জে নিজের বাড়ি থেকে বৃহস্পতিবার দিবাগত ভোর রাত ৪টার দিকে সায়েদাবাদ এলাকায় কর্মস্থলে যাচ্ছিলেন বিকাশ। মীর হাজীরবাগ এলাকায় সাদা পোশাকধারী পুলিশের চারজন সদস্য তাঁকে থামার সংকেত দেন। তিনি (বিকাশ) ছিনতাইকারী ভেবে মোটরসাইকেল ফেলে দৌড় দেন। পরে পুলিশ তাঁকে ধরে ফেলে। তিনি পরিচয় দেওয়ার পরও পুলিশ তাঁকে বেধড়ক পেটায়। লাঠি ও পিস্তলের বাট দিয়ে মাথায় মেরেছে।লিটন চন্দ্র দাশ বলেন, ঢাকা মেডিকেল কলেজ হাসপাতালে ভর্তি করার পর শারীরিক অবস্থার অবনতি হলে চিকিৎসকদের পরামর্শে বিকেলে বিকাশকে  স্কয়ার হাসপাতালে নেওয়া হয়। সেখানে আইসিইউ খালি না থাকায় ল্যাবএইড হাসপাতালে নেওয়া হয়। বিকাশকে সেখানে আইসিইউতে রাখা হয়েছে।এ ব্যাপারে যাত্রাবাড়ী থানার ভারপ্রাপ্ত কর্মকর্তা (ওসি) অবনীশঙ্কর কর প্রথম আলোকে বলেন, সেখানে পুলিশের সাদা পোশাকধারী দলের টহলের প্রয়োজন ছিল। ওটা ছিনতাইপ্রবণ এলাকা। চারজন সদস্য সেখানে উপস্থিত ছিল। বিকাশকে পেটানোর অভিযোগ প্রসঙ্গে তিনি বলেন, যদি অন্যায়ভাবে তারা মেরে থাকে, তবে সেটা অনাকাঙ্ক্ষিত ঘটনা। পুলিশ সদস্যরা অন্যায়ভাবে যদি মেরে থাকে বা দোষী সাব্যস্ত হয়, তবে আইনগত ব্যবস্থা নেওয়া হবে।সম্প্রতি বাংলাদেশ ব্যাংকের কর্মকর্তা গোলাম রাব্বী পুলিশি নির্যাতনের শিকার হন, যা গণমাধ্যমে ব্যাপক আলোড়ন সৃষ্টি করেছে। এরপর ঢাকা দক্ষিণ সিটি করপোরেশনের পরিচ্ছন্নতাকর্মীদের পরিদর্শক বিকাশ চন্দ্র দাশকে পেটানোর অভিযোগ উঠল।
আরও পড়ুন
একটু ঘুমাতে চান রাব্বী
