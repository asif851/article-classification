
জীবনসঙ্গী অন্য কারও সঙ্গে ঘনিষ্ঠতায় জড়িয়েছেন—এমন পরিস্থিতিতে স্বামী বা স্ত্রী কী করবেন, ভেবে পান না। বিশ্বাসভঙ্গের এমন পরিস্থিতি পাখিরাও মোকাবিলা করে। চড়ুই পুরুষ এ ক্ষেত্রে বেশ নিষ্ঠুরতা দেখায় এবং অবিশ্বস্ত সঙ্গিনীর জন্য খাবার সরবরাহ কমিয়ে দেয়।যুক্তরাজ্যের ইম্পেরিয়াল কলেজ লন্ডনের একদল গবেষক এই তথ্য দিয়েছেন। তাঁরা বলছেন, অবিশ্বস্ত সঙ্গিনীর প্রতি ক্ষোভের কারণেই চড়ুই পাখি ইচ্ছে করে কম খাবার বাসায় নিয়ে যায়। আমেরিকান ন্যাচারালিস্ট সাময়িকীতে এ গবেষণা প্রতিবেদন প্রকাশিত হয়েছে।চড়ুই পাখিরা একটিমাত্র সঙ্গী নিয়ে জীবন কাটায় বলেই ধারণা করা হয়। তারপরও মাঝেমধ্যে এদের মধ্যে বহুগামী প্রবণতা দেখা যায়। শেক্সপিয়ার ও চসারের কাব্যে বিষয়টির উল্লেখ পাওয়া যায়। এমনকি প্রাচীন গ্রিকরাও চড়ুইয়ের সঙ্গে প্রেমের দেবী আফ্রোদিতির সম্পর্ক দেখিয়েছিল।পুরুষ চড়ুই বহুগামী হয় বেশি বেশি সন্তান পাওয়ার আশায়; আর স্ত্রী চড়ুই ঘর ছাড়ে নতুন সঙ্গীর মাধ্যমে আরও সুস্থ-সবল সন্তান পাওয়ার আশায়। যুক্তরাজ্যের ওই গবেষকেরা বিষয়টি নিয়ে লান্ডি আইল্যান্ড এলাকায় চড়ুইদের ওপর ১২ বছর ধরে গবেষণা চালান। তাঁরা জানতে পারেন, চড়ুই দম্পতির বাসার সব ছানা তাদের নিজস্ব নয়। এ ব্যাপারে নিশ্চিত হতে তাঁরা নজর রাখেন, স্ত্রী চড়ুই বাসার বাইরে ঠিক কতটা সময় কাটায়, তা জানার জন্য। তাঁরা দেখতে পান, সঙ্গিনীর অবিশ্বস্ততা পুরুষ চড়ুই একটা পর্যায়ে জানতে পারে। আর সে জন্যই তারা বাসায় স্ত্রী-সন্তানের জন্য কম খাবার নিয়ে যায়।
