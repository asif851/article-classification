
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, শেখ মুজিবের সবচেয়ে বড় ভুল ছিল বাকশাল করা। একই ভুল করতে চলেছেন তাঁর কন্যা শেখ হাসিনা।আজ বৃহস্পতিবার দুপুরে জাতীয় প্রেসক্লাবে এক আলোচনা সভায় তিনি এ কথা বলেন। ১৭ নভেম্বর মওলানা ভাসানীর মৃত্যুবার্ষিকী উপলক্ষে ন্যাশনাল আওয়ামী পার্টি (ন্যাপ ভাসানী) ওই সভার আয়োজন করে।বিএনপির নেতা ফখরুল আওয়ামী লীগের উদ্দেশে বলেন, যে দল অতীতে গণতন্ত্রের জন্য সংগ্রাম করেছে, বেশির ভাগ মানুষের সমর্থনও পেয়েছে, সে দলটি তাঁবেদার দলে পরিণত হয়েছে। আওয়ামী লীগ একটি তাঁবেদার দল বলে তিনি মন্তব্য করেন। ৫ জানুয়ারির নির্বাচনের আগে সারা দেশে এমনকি গ্রামেগঞ্জে পর্যন্ত স্বতঃস্ফূর্ত আন্দোলন হয়েছে দাবি করে ফখরুল বলেন, যখন বিজয় প্রায় সুনিশ্চিত, তখন ষড়যন্ত্র করে বিজয় ছিনিয়ে নেওয়া হয়েছে।গতকাল জাতীয় সংসদের অধিবেশনে প্রশ্নোত্তর পর্বে প্রধানমন্ত্রী শেখ হাসিনা বলেন, বর্তমান সরকারের ওপর দেশের মানুষের আস্থা ও বিশ্বাস আছে। তাই কিছু রাজনৈতিক দল ও ব্যক্তি সরকারের বিরুদ্ধে আন্দোলনের ঘোষণা দিয়েও মানুষের সাড়া পায়নি। এর জবাবে বিএনপির নেতা ফখরুল বলেন, ৫ জানুয়ারির নির্বাচনেই প্রমাণ হয়েছে যে বিএনপির সঙ্গে জনগণ আছে না নেই।
সভায় সভাপতিত্ব করেন ন্যাপ ভাসানীর সভাপতি আজহারুল ইসলাম। এতে বক্তব্য দেন, জাতীয় গণতান্ত্রিক পার্টির (জাগপা) সভাপতি শফিউল আলম প্রধান।
