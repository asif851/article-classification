
দেশে দারিদ্র্যের হার যেখানে ৩০ দশমিক ৭ শতাংশ, সেখানে কুষ্টিয়া জেলায় এ হার মাত্র ৩ দশমিক ৬ শতাংশ। অন্যদিকে কুড়িগ্রাম জেলায় দারিদ্র্যের হার ৬৩ দশমিক ৭ শতাংশ।
অর্থাত্ দেশের ৬৪টি জেলার মধ্যে দরিদ্র মানুষের সংখ্যা সবচেয়ে কম কুষ্টিয়ায়। আর এ সংখ্যা বেশি কুড়িগ্রামে।
অন্যদিকে সবচেয়ে বেশি দরিদ্র মানুষ বাস করে ঢাকা বিভাগে (৩২ দশমিক ৩ শতাংশ)। বেশি মানুষ বাস করে বলেই এ বিভাগে দরিদ্র মানুষও বেশি। আর সিলেট বিভাগে এ সংখ্যা সবচেয়ে কম (৫ দশমিক ৭ শতাংশ)। কারণ এই অঞ্চলের জনসংখ্যা কম।
বাংলাদেশের দারিদ্র্য মানচিত্রে এমন তথ্যই উল্লেখ করা হয়েছে। রাজধানীর একটি হোটেলে আজ বুধবার দুপুরে বাংলাদেশ পরিসংখ্যান ব্যুরো (বিবিএস), বিশ্বব্যাংক এবং জাতিসংঘের খাদ্য কর্মসূচি (ডব্লিউএফপি) যৌথভাবে এই মানচিত্র প্রকাশ করে।
অনুষ্ঠানের প্রধান অতিথি অর্থ ও পরিকল্পনা বিষয়ক প্রতিমন্ত্রী এম এ মান্নান বলেন, দারিদ্র্য দূরীকরণে সরকার সঠিক পথে আছে। উন্নয়ন সংস্থাগুলোর উদ্দেশে তিনি বলেন, ‘আমরা ক্ষমতায় ঝুলে থাকতে চাই না। আমাদের ক্ষমতায় রাখার জন্য নয়, দেশের স্থিতিশীলতা রক্ষার জন্য আপনারা আমাদের সহায়তা করুন।’
পরিকল্পনা মন্ত্রণালয়ের পরিসংখ্যান ও তথ্য ব্যবস্থাপনা বিভাগের সচিব নজিবুর রহমান বলেন, ‘দেশের দরিদ্র মানুষের একটি তথ্যভান্ডার তৈরির কাজ আমরা শুরু করেছি। দারিদ্র্য মানচিত্র এ ক্ষেত্রে আমাদের সহায়তা করবে।’ ২০২১ সালের মধ্যে দেশ থেকে চরম দারিদ্র্য দূর করতে সরকার কাজ করছে বলে জানান তিনি।
ডব্লিউএফপির এ-দেশীয় পরিচালক ক্রিস্টা রেডার বলেন, এই দারিদ্র্য মানচিত্রটাই চূড়ান্ত কিছু নয়। এটি দারিদ্র্য দূরীকরণে সম্মিলিত পদক্ষেপ নেওয়ার একটি কার্যকর হাতিয়ার।
