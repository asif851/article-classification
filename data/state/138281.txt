
সিলেট নগরের লামাবাজার এলাকায় মদনমোহন কলেজের সামনে বাসা। প্রবেশমুখে দাঁড়িয়ে সিগারেট ফুঁকছিলেন ছাত্রলীগের এক কর্মী। নিষেধ করায় বাসামালিকের সঙ্গে বচসায় জড়িয়ে পড়েন ছাত্রলীগের তিনি। এর কিছুক্ষণ পর কলেজ থেকে দলবল নিয়ে ছাত্রলীগের ওই কর্মী বাসায় আক্রমণের চেষ্টা চালান। এ সময় এলাকাবাসীর সঙ্গে পাল্টাপাল্টি ধাওয়া হয়। শেষে পুলিশ গিয়ে পরিস্থিতি নিয়ন্ত্রণ করে।
গতকাল দুপুর সাড়ে ১২টার দিকে এ ঘটনা ঘটে। লামাবাজার পুলিশ ফাঁড়ির ইনচার্জ এসআই রবিউল ইসলাম জানান, খবর পেয়ে পুলিশ ঘটনাস্থলে গেলে দুই পক্ষই ঘটনাস্থল ত্যাগ করে। নগর ছাত্রলীগের যুগ্ম সম্পাদক এম এইচ ইলিয়াছ দাবি করেন, ঘটনাটি কলেজ ছাত্রলীগের কারও সঙ্গে ঘটেনি, বহিরাগত কয়েকজনের মধ্যে এ ঘটনা ঘটেছে।
