
বিশ্ব ইজতেমার দ্বিতীয় দফা আজ ১৬ জানুয়ারি শুক্রবার শুরু হচ্ছে। এরই মধ্যে হাজারো মুসল্লি সমবেত হয়েছেন টঙ্গীর তুরাগ তীরে।দ্বিতীয় দফায় নিরাপত্তা আরও জোরদার করা হয়েছে। থাকছে পাঁচ স্তরের নিরাপত্তাব্যবস্থা। দেশের বিভিন্ন জেলা থেকে অতিরিক্ত পুলিশ ফোর্স এখানে মোতায়েন করা হয়েছে।গতকাল বৃহস্পতিবার দুপুরে টঙ্গীর শহীদ আহসান উল্লাহ মাস্টার স্টেডিয়ামে নিরাপত্তাব্যবস্থা নিয়ে পুলিশের ব্রিফিং অনুষ্ঠিত হয়েছে। পুলিশ জানায়, দেশের রাজনৈতিক অস্থিরতার জন্য এখানে রিভার পেট্রল, ওয়াচ টাওয়ার, সিসি ক্যামেরায় সবকিছু তদারকি করা হচ্ছে। পাশাপাশি ট্রাফিকব্যবস্থা আগের চেয়ে জোরদার করা হয়েছে, যাতে কোথাও গাড়ি থামতে না হয় এবং সব মুসল্লি নির্বিঘ্নে আসা-যাওয়া করতে পারেন।৯ জানুয়ারি শুরু হয় বিশ্ব ইজতেমার প্রথম পর্ব। শেষ হয় ১১ জানুয়ারি। মাঝে চার দিন বিরতি দিয়ে আজ থেকে শুরু হচ্ছে ইজতেমার দ্বিতীয় পর্ব। আগামী রোববার আখেরি মোনাজাতের মধ্য দিয়ে শেষ হবে এবারের বিশ্ব ইজতেমা।কর্তৃপক্ষ জানায়, দ্বিতীয় পর্বে ৩৪টি জেলার মুসল্লিদের জন্য ইজতেমা ময়দানে ৩৯টি খিত্তা নির্ধারণ করা আছে। মুসল্লিরা সেভাবে খিত্তায় অবস্থান নিতে শুরু করেছেন। প্রথম দফার পর ময়দানের সব আবর্জনা-নোংরা পরিষ্কার করে উপযোগী করা হয়েছে বলে জানিয়েছেন ইজতেমার আয়োজক কমিটির মুরব্বি মো. গিয়াস উদ্দিন।কুমিল্লা থেকে ইজতেমাস্থলে আসা মুসল্লি মজিদ মিয়া জানান, অবরোধ-হরতাল তাঁদের ইজতেমায় যোগদান ঠেকাতে পারেনি। গত বুধবার ভোরে রওনা দিয়ে তাঁদের ৩০ জনের একদল মুসল্লি ট্রাকযোগে সন্ধ্যায় গিয়ে টঙ্গীতে পৌঁছেছেন। তবে আসার পথে সর্বদা তাঁদের ভয় ও উৎকণ্ঠা তাড়া করছিল, কখন কী হয়।কুড়িগ্রামের চারডাঙ্গা এলাকার মুসল্লি রফিজ উদ্দিন জানালেন, তাঁরা ১৪ জন বাস না পেয়ে গত মঙ্গলবার ট্রাকভাড়া নিয়ে তাতে চটের শামিয়ানা টানিয়ে গত বুধবার সন্ধ্যায় ইজতেমা ময়দানে এসে পৌঁছেছেন।দুই মুসল্লির মৃত্যুহৃদ্রোগে আক্রান্ত হয়ে গত দুই দিনে দুই মুসল্লি মারা গেছেন। তাঁরা হলেন মো. আবদুল কুদ্দুস (৬০), বাড়ি লক্ষ্মীপুর সদরের দীঘলিয়া এলাকায় এবং বগুড়ার শাহজাহানপুর উপজেলার আবদুর রহমান (৬৫)।
