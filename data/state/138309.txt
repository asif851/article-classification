
সাংবাদিককে মারধর করায় জাহাঙ্গীরনগর বিশ্ববিদ্যালয় শাখা ছাত্রলীগের তিন নেতা-কর্মীকে বিভিন্ন মেয়াদে বহিষ্কার করেছে বিশ্ববিদ্যালয় প্রশাসন। শুক্রবার রাতে অনুষ্ঠিত বিশেষ সিন্ডিকেট সভায় এ সিদ্ধান্ত নেওয়া হয়েছে বলে জানিয়েছেন রেজিস্ট্রার আবু বকর সিদ্দিক।
বহিষ্কৃতরা হলেন, বিশ্ববিদ্যালয় শাখা ছাত্রলীগের ধর্মবিষয়ক সম্পাদক ও ইতিহাস বিভাগের ৪০ তম ব্যাচের ছাত্র মহিতোষ রায়, সহসম্পাদক ও মার্কেটিং বিভাগের একই ব্যাচের ছাত্র ইকরাম উদ্দিন অমি এবং কর্মী ও পরিসংখ্যান বিভাগের ৪৩ তম ব্যাচের ছাত্র ইকরাম নাহিদ। এর আগে ওই তিনজনকে সাময়িক বহিষ্কার করেছিল বিশ্ববিদ্যালয় প্রশাসন।
মহিতোষ রায়কে দুই বছর এবং ইকরাম উদ্দিন অমি ও ইকরাম নাহিদকে ছয় মাসের জন্য বহিষ্কার করা হয়েছে। একই সঙ্গে তাঁদের প্রত্যেককে ক্যাম্পাসে অবাঞ্ছিত ঘোষণা করা হয়েছে বলে জানিয়েছেন রেজিস্ট্রার। এ ছাড়া ছাত্রলীগ কর্মী ও উদ্ভিদবিজ্ঞান বিভাগের ৪২ তম ব্যাচের ছাত্র বায়েজিদ ইসলামকে সতর্ক করা হয়েছে। ওই চারজনই বিশ্ববিদ্যালয়ের মীর মশাররফ হোসেন হলের আবাসিক শিক্ষার্থী।
গত ৮ জুন রাতে বিশ্ববিদ্যালয়ের প্রধান ফটক এলাকায় সংবাদ সংগ্রহের সময় বিডিনিউজটোয়েন্টিফোরডটকমের বিশ্ববিদ্যালয় প্রতিনিধি মো. শফিকুল ইসলামকে মারধর করেন ছাত্রলীগের নেতা-কর্মীরা। শফিকুল জার্নালিজম অ্যান্ড মিডিয়া স্টাডিজ বিভাগের ৪২ তম ব্যাচের ছাত্র। মারধরে জড়িত থাকার অভিযোগে গত ২৭ জুন অনুষ্ঠিত জরুরি সিন্ডিকেট সভায় ছাত্রলীগের ওই তিন নেতা-কর্মীকে সাময়িক বহিষ্কার করে বিশ্ববিদ্যালয় প্রশাসন।
