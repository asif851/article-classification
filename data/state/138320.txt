
সমাজ পরিবর্তনের স্বপ্ন দেখা তরুণদের গড়া ১০টি দল পেল বাংলাদেশ ইয়ুথ লিডারশিপ পুরস্কার। তরুণদের স্বপ্ন বাস্তবায়নে সহায়তা ও উৎসাহ দিতে এবারই প্রথমবারের মতো ইউকেএইডের সহায়তায় এ পুরস্কার দিল বাংলাদেশ ইয়ুথ লিডারশিপ সেন্টার (বিওয়াইএলসি)।
গতকাল রোববার লা মেরিডিয়ান হোটেলে আয়োজিত অনুষ্ঠানে পুরস্কার পাওয়া প্রতিটি দলকে সাড়ে সাত লাখ টাকা করে দেওয়া হয়। বিভিন্ন সামাজিক উন্নয়নে ও সমাজ পরিবর্তনে ভূমিকা ও অবদান রাখতে অনুপ্রাণিত করতে তাদের এ পুরস্কার দেওয়া হয়েছে বলে অনুষ্ঠানে জানানো হয়।
অনুষ্ঠানে বাংলাদেশে নিযুক্ত যুক্তরাষ্ট্রের রাষ্ট্রদূত মার্শা বার্নিকাট বলেন, এ ধরনের কর্মসূচির মাধ্যমে নতুন চিন্তার উদ্ভাবন হয়। এ চিন্তাগুলো তরুণদের মধ্যে ছড়িয়ে দিতে হবে।
বাংলাদেশে জাতিসংঘের আবাসিক প্রতিনিধি রবার্ট ওয়াটকিনস বলেন, এই তরুণেরা এখন শুধু নিজেরা চাকরি করবেন তাই নয়, বরং তাঁরা অন্যদের চাকরি দেবেন। তাঁরা একেক জন উদ্যোক্তা হবেন।
অনুষ্ঠানে ইউকেএইডের গভর্নেন্স উপদেষ্টা জোয়েল হার্ডিং বলেন, ইউকেএইড আত্ম-উন্নয়নে বাংলাদেশের তরুণদের সাহায্য করতে প্রতিশ্রুতিশীল। ইউকেএইড গর্বিত এই তরুণ দলগুলোকে তাদের অগ্রযাত্রার পথে সহায়তা করতে পেরে।
অনুষ্ঠানে বিওয়াইএলসির বোর্ডের চেয়ারম্যান আকতার মতিন চৌধুরী, উপব্যবস্থাপক শাভিনা আনাম, বিজয়ী তরুণ দলের পক্ষে এশায়ার বিনতে আনাম, তন্ময় ঘোষ প্রমুখ বক্তব্য দেন।
 
