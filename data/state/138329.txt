
প্রধানমন্ত্রী শেখ হাসিনা আগামী সাধারণ নির্বাচনে নারীদের ভূমিকা খুবই গুরুত্বপূর্ণ উল্লেখ করে বলেছেন, তাঁদেরকে ভবিষ্যতে দেশের উন্নয়নসহ নিজেদের অগ্রগতি সম্পর্কে সজাগ থাকতে হবে। গতকাল মঙ্গলবার গণভবনে জাতীয় মহিলা সংস্থার ব্যবস্থাপনা ও নির্বাহী কমিটি এবং সংস্থার বিভিন্ন জেলা ও উপজেলা ইউনিটের চেয়ারম্যানদের সঙ্গে এক মতবিনিময় সভায় তিনি এ কথা বলেন। খবর বাসসের।
প্রধানমন্ত্রী বলেন, আওয়ামী লীগ ক্ষমতায় থাকার সুবাদে নারীর উন্নয়নের পাশাপাশি দারিদ্র্য হ্রাস পাচ্ছে এবং তাঁদের অবস্থারও উন্নতি হচ্ছে। ‘একশ্রেণীর মানুষ ধর্মের নামে নারীর অগ্রগতি বন্ধ করতে চায়’ উল্ল্লেখ করে শেখ হাসিনা গভীর দুঃখ প্রকাশ করে বলেন, জঘন্য মনোবৃত্তি এবং রাজনৈতিক উদ্দেশ্য হাসিলে তারা ইসলামের ভুল ব্যাখ্যা দিচ্ছে।
আসন্ন নির্বাচনে আওয়ামী লীগকে ভোট দিতে নারীদের প্রতি আহ্বান জানিয়ে প্রধানমন্ত্রী বলেন, অন্যথায় তাঁদের অগ্রগতি মারাত্মক বিপর্যয়ের মুখোমুখি হতে পারে।
অন্যান্যের মধ্যে মহিলা ও শিশুবিষয়ক প্রতিমন্ত্রী মেহের আফরোজ চুমকি, একই মন্ত্রণালয়ের সংসদীয় স্থায়ী কমিটির চেয়ারম্যান ফজিলাতুন্নেছা ইন্দিরা ও জাতীয় মহিলা সংস্থার চেয়ারম্যান মমতাজ বেগম অনুষ্ঠানে বক্তব্য দেন।
শেখ হাসিনা বলেন, একশ্রেণীর আলেম ইসলামের মূল চেতনা থেকে বিচ্যুৎ হয়ে নারী জাতির মুক্তির বিরুদ্ধে বক্তব্য দিচ্ছেন। কিন্তু ইসলামই হচ্ছে একমাত্র ধর্ম, যা সমাজ ও পরিবারে নারীর অধিকার সুরক্ষিত করেছে। ‘যারা নারী অধিকারের বিপক্ষে কথা বলছেন প্রকৃতপক্ষে তাঁরা ইসলামের চেতনা অনুধাবনে অক্ষম’ উল্লেখ করে শেখ হাসিনা বলেন, মহানবী (সা.) সবার জন্য শিক্ষার নির্দেশ দিয়েছেন। এতে নারী-পুরুষের মধ্যে ভেদাভেদের কথা নেই। মুক্তিযুদ্ধে নারীর ত্যাগের কথা স্মরণ করে তিনি বলেন, স্বাধীনতার পর বঙ্গবন্ধু সমাজে নারীর ভূমিকার কথা বিবেচনা করে দেশের সম্পদের সীমাবদ্ধতা সত্ত্বেও তাঁদের শিক্ষা অবৈতনিক করেছিলেন।
শেখ হাসিনা বলেন, স্থানীয় সংস্থাগুলোতে বর্তমান সরকার আমলে নারীদের জন্য আসন সংরক্ষণের সিদ্ধান্ত নারীদের রাজনৈতিক ক্ষমতায়নের পথে এক যুগান্তকারী পদক্ষেপ। তিনি বলেন, নারীরা এখন বেসামরিক প্রশাসন, বিচার বিভাগ ও আইন প্রয়োগকারী সংস্থার বিভিন্ন পর্যায় এবং অন্যান্য জাতীয় ক্ষেত্রে নেতৃত্ব দিচ্ছেন।
 প্রধানমন্ত্রী বলেন, সবাই জানে বিএনপি-জামায়াতের বিগত শাসনা আমলে নারীদের কী ধরনের দুর্ভোগ পোহাতে হয়েছে। আওয়ামী লীগ এই ভয়াবহ পরিস্থিতি থেকে দেশকে মুক্ত করে উন্নয়নের রোল মডেলে পরিণত করেছে।
