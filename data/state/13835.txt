

ফিটনেসবিহীন গণপরিবহন বন্ধে রাজধানীর বঙ্গবন্ধু অ্যাভিনিউ, দৈনিক বাংলা ও মতিঝিল এলাকায় ভ্রাম্যমাণ আদালতের অভিযান চলছে। ড্রাইভিং লাইসেন্স না থাকা, অতিরিক্ত যাত্রী নেওয়া, ভাড়ার তালিকা না রাখার অপরাধে জরিমানা, কারাদণ্ড ও অন্যান্য সাজা পাচ্ছেন চালকেরা।

আজ রোববার সকাল ১০টার পর থেকে অভিযান শুরু হয়। ঢাকা দক্ষিণ সিটি করপোরেশন নগরের যানজট কমাতে ও যাত্রীদের দুর্ভোগ লাঘবে এই উদ্যোগ নিয়েছে। অন্যান্য দিনের তুলনায় আজ এসব এলাকায় যান চলাচল কিছুটা কম চোখে পড়েছে।
বাংলাদেশ সড়ক পরিবহন সংস্থা (বিআরটিএ), ঢাকা জেলা প্রশাসন ও সিটি করপোরেশন যৌথভাবে অভিযান পরিচালনায় সহযোগিতা করছে।
বেলা পৌনে ১১টার দিকে বঙ্গবন্ধু অ্যাভিনিউতে অভিযান পরিদর্শনে আসেন সিটি করপোরেশনের মেয়র মোহাম্মদ সাঈদ খোকন। এ সময় তিনি যাত্রীবাহী বিভিন্ন বাসে উঠে যাত্রীদের সেবার বিষয়ে বাসচালকদের সচেতন করেন। পরে তিনি সাংবাদিকদের বলেন, রাজধানীতে ভাঙাচোরা ও ফিটনেসবিহীন অনেক যান ঝুঁকি নিয়ে চলাচল করছে। তাই সিটি করপোরেশন এ ধরনের উদ্যোগ নিয়েছে। এই অভিযান টানা ১৫ দিন চলবে। প্রয়োজন বুঝে অভিযানের সময় বাড়ানো হবে।
মেয়র আরও বলেন, নগরীর যানজটের প্রধান কারণ হলো ফিটনেসবিহীন যান ও অবৈধ পার্কিং। অভিযানে সড়কও পার্কিংমুক্ত করা হবে। যেকোনো বাধা মোকাবিলা করা হবে।
বঙ্গবন্ধু অ্যাভিনিউতে ভ্রাম্যমাণ আদালত পরিচালনা করছেন বিআরটিএর নির্বাহী ম্যাজিস্ট্রেট মোহাম্মদ আব্দুস সালাম। তিনি বলেন, এখানে ড্রাইভিং লাইসেন্স না থাকা, অতিরিক্ত যাত্রী নেওয়া, ৩০ আসনের গাড়িতে ৪৫ আসন করা, ভাড়ার তালিকা না থাকায় চারজনকে পাঁচ হাজার টাকা জরিমানা করা হয়। বেলা ১১টা পর্যন্ত দুজন লেগুনাচালককে এক মাস করে কারাদণ্ড দেওয়া হয়েছে।
দৈনিক বাংলা মোড় এলাকায় ভ্রাম্যমাণ আদালত পরিচালনা করছেন ঢাকা জেলা প্রশাসনের নির্বাহী ম্যাজিস্ট্রেট তৌহিদ এলাহী। তিনি প্রথম আলোকে বলেন, অতিরিক্ত যাত্রী নেওয়ায় দুজন চালককে ৫০০ টাকা জরিমানা করা হয়েছে। এ ছাড়া ড্রাইভিং লাইসেন্স না থাকায় এক অটোরিকশাচালককে এক হাজার টাকা জরিমানা করা হয়েছে।
মতিঝিলের সিটি সেন্টারের সামনে পৃথক আরেকটি আদালত বসেছে। সেটি পরিচালনা করছেন সিটি করপোরেশনের নির্বাহী ম্যাজিস্ট্রেট মামুন সরদার। তিনি বলেন, সকাল থেকে দুপুর ১২টা পর্যন্ত ১৬ জন বাসচালকের বিরুদ্ধে মামলা করা হয়েছে। পাশাপাশি ১৯ হাজার ৯০০ টাকা জরিমানা করা হয়েছে।
আজকের অভিযান বিকেল পর্যন্ত চলবে।
