
রাজধানীর পান্থপথে ‘জঙ্গি আস্তানা’য় আইনশৃঙ্খলা রক্ষাকারী বাহিনীর ‘অপারেশন আগস্ট বাইট’ প্রাথমিকভাবে শেষ হয়েছে। অভিযানে সন্দেহভাজন এক জঙ্গি নিহত হয়েছেন।
অভিযান শেষে পুলিশের মহাপরিদর্শক আইজিপি এ কে এম শহীদুল হক এক ব্রিফিংয়ে জানান, নিহত ‘জঙ্গি’র নাম সাইফুল ইসলাম। তিনি খুলনার বিএল কলেজের ছাত্র ছিলেন। তাঁর বাড়ি ডুমুরিয়ায়। বাবা একটি মসজিদের ইমাম। জাতীয় শোক দিবস উপলক্ষে বঙ্গবন্ধুর বাসভবন ৩২ নম্বরকেন্দ্রিক তাঁর একটি হামলার পরিকল্পনা ছিল। খবর পেয়ে পুলিশের কাউন্টার টেররিজম ইউনিট পান্থপথ এলাকা ঘিরে ফেলে।

এ কে এম শহীদুল হক বলেন, প্রাথমিকভাবে অভিযান শেষ হয়েছে। নিহত ‘জঙ্গি’ নিজেই আত্মঘাতী হয়ে বিস্ফোরণ ঘটান। তিনি নব্য জেএমবির সদস্য কি না, এ ব্যাপারে এখনো নিশ্চিত হওয়া যায়নি। নিখোঁজের তালিকায় তিনি ছিলেন কি না, তা-ও খতিয়ে দেখা হচ্ছে।

আজ মঙ্গলবার ভোর থেকে পান্থপথের স্কয়ার হাসপাতালের পশ্চিম পাশে একটি ভবন ঘিরে ফেলে পুলিশ। হোটেল ওলিও ইন্টারন্যাশনালের ওই ভবনের চারতলায় একজন জঙ্গি অবস্থান নিয়েছেন বলে জানতে পারে পুলিশ। পরে ওই রাস্তা ব্যারিকেড দিয়ে আটকে পুরো এলাকায় ঘিরে রাখেন পুলিশ ও পুলিশের বিশেষায়িত ইউনিট সোয়াটের সদস্যরা।
সকাল ৯টা ৪৫ মিনিটে ওই ভবনে প্রচণ্ড বিস্ফোরণ ঘটে। এতে ভবনটির একটি ফ্লোরের দেয়াল ধসে পড়ে। ৯টা ৪৫ মিনিট থেকে ৯টা ৫০ মিনিটের মধ্যে কয়েকবার গোলাগুলির আওয়াজ আসে।
আরও পড়ুন... 
পান্থপথে অভিযানে এক ‘জঙ্গি’ নিহত
