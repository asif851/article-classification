
রাজধানীর যাত্রাবাড়ীর মাতুয়াইলে মজিবুর রহমান (৫৫) নামের এক ব্যক্তির অস্বাভাবিক মৃত্যু হয়েছে। তাঁর শরীরে জখমের চিহ্ন রয়েছে। আজ মঙ্গলবার ভোররাতে তাঁকে অচেতন অবস্থায় ঢাকা মেডিকেল কলেজ হাসপাতালে নিয়ে আসেন তাঁর স্বজনেরা। পরীক্ষা শেষে কর্তব্যরত চিকিৎসা কর্মকর্তা তাঁকে মৃত ঘোষণা করেন। মজিবুরের বাসা মাতুয়াইলের মৃধাবাড়ি। আজিজ ক্যাবল নামের ব্যবসাপ্রতিষ্ঠানের সঙ্গে যুক্ত ছিলেন তিনি। স্বজনদের ভাষ্যের বরাত দিয়ে হাসপাতালের পুলিশ ক্যাম্পের দায়িত্বরত কর্মকর্তা পরিদর্শক মোজাম্মেল হক বলেন, আজ ভোররাতে নিজের বাড়ির কাছেই মজিবুরকে অচেতন অবস্থায় পাওয়া যায়। তাঁকে উদ্ধার করে হাসপাতালে নিয়ে আসেন স্বজনেরা। তাঁর শরীরের কয়েক জায়গায় জখমের চিহ্ন রয়েছে। লাশ জরুরি বিভাগের মর্গে রাখা হয়েছে। ওই ব্যক্তির মৃত্যুর কারণ সম্পর্কে তাঁর স্বজনেরা কিছু জানাতে পারেননি।
