
ভ্রান্ত পথ পরিহার ও একগুঁয়েমি ত্যাগ করে অবিলম্বে রামপাল বিদ্যুৎ প্রকল্প বাতিল করার জন্য সরকারের প্রতি জোর দাবি জানিয়েছেন তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটি যুক্তরাজ্য শাখার নেতারা। গতকাল শনিবার পূর্ব লন্ডনের একটি মিলনায়তনে অনুষ্ঠিত সভায় তাঁরা এ আহ্বান জানান।
রামপাল বিদ্যুৎ প্রকল্প বাতিলের দাবিতে ঢাকায় অনুষ্ঠিত মহাসমাবেশের সঙ্গে সংহতি প্রকাশ করে লন্ডনে এই সভার আয়োজন করে তেল-গ্যাস, খনিজ সম্পদ ও বিদ্যুৎ​-বন্দর রক্ষা জাতীয় কমিটি যুক্তরাজ্য শাখা।
সভায় বক্তারা বলেন, ইউনেসকোসহ বাংলাদেশ ও ভারতের স্বাধীন বিশেষজ্ঞরা কয়লাভিত্তিক রামপাল বিদ্যুৎ প্রকল্প সুন্দরবনে ধ্বংস ডেকে আনবে বলে অভিমত দিলেও সরকার তাতে কর্ণপাত করছে না। সব ধরনের জনমত এবং বৈজ্ঞানিক যুক্তি উপেক্ষা করে গোষ্ঠীস্বার্থে প্রকল্প বাস্তবায়নের কাজ অব্যাহত রেখেছে। সেই সঙ্গে রামপাল বিদ্যুৎ প্রকল্পবিরোধী আন্দোলনকারীদের নানাভাবে হয়রানি করা হচ্ছে বলেও তাঁরা অভিযোগ করেন।
সংগঠনের আহ্বায়ক মুখলেছুর রহমানের সভাপতিত্বে ও সদস্যসচিব আখতার সোবহান মাসরুরের সঞ্চালনায় সংহতি সভায় বক্তারা বলেন, তাঁরা বিদ্যুৎ উৎপাদন বাড়ানোর বিরুদ্ধে নন। কিন্তু বিদ্যুৎ প্রকল্পের জন্য এমন জায়গা নির্ধারণ করতে হবে, যেখানে জীববৈচিত্র্য ও পরিবেশের ক্ষতি হবে ন্যূনতম। তাঁরা জীববৈচিত্র্যের আঁধার বিশ্ব ঐতিহ্যের অংশ সুন্দরবন রক্ষার যেকোনো আন্দোলনে শামিল থাকবেন বলে ঘোষণা দেন।
এই সংহতি সভায় অন্যান্যের মধ্যে বক্তব্য দেন প্রবীণ সাংবাদিক ইসহাক কাজল, বাসদের মোস্তফা ফারুক, সিপিবির আবিদ আলী, ওয়ালী রহমান, গোলাম আকবর মুক্তা, খন্দকার মিজানুর রহমান, শাহরিয়ার বিন আলী প্রমুখ।
