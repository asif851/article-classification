

জাতীয় পার্টির চেয়ারম্যান এইচ এম এরশাদ আওয়ামী লীগ ও বিএনপিকে ‘না’ বলতে জনগণের প্রতি আহ্বান জানিয়েছেন। তিনি বলেন, ‘এ দুই দল শুধুমাত্র আগুন জ্বালিয়েছে, এখনও জ্বালাচ্ছে। তারা আগুন নেভাতে পারেনি, পারবেও না। এদের ওপর আস্থা রাখা যায় না।’ দেশের মানুষকে তাই জাতীয় পার্টির পতাকাতলে আসার আহ্বান জানান তিনি।আজ বৃহস্পতিবার বিকেলে সহিংসতা, জ্বালাও, পোড়াও, দমনপীড়নের প্রতিবাদে আয়োজিত প্রতীকী অনশনে এরশাদ এসব কথা বলেন। জাতীয় পার্টি কার্যালয়ের সামনে এ অনশনের আয়োজন করা হয়।এরশাদ বলেন, এ দুই দলের মধ্যে গণতন্ত্র নেই। জাতীয় সংসদকে ইঙ্গিত করে তিনি বলেন, শেরেবাংলা নগরের মধ্যেই তাদের গণতন্ত্র সীমাবদ্ধ। দেশের অন্য কোথাও গণতন্ত্র নেই। তিনি বলেন, একমাত্র জাতীয় পার্টিই সারা দেশে গণতন্ত্র প্রতিষ্ঠা করতে পারবে।জ্বালাও পোড়াওর জন্য বিএনপির সমালোচনা করেন এরশাদ। তিনি বলেন, এটি ভুল রাজনীতি। যারা ক্ষমতার উৎস, তাদের জ্বালিয়ে দিয়ে ক্ষমতায় যাওয়া যায় না।
খালেদা জিয়াকে ইঙ্গিত করে তিনি বলেন, ‘একজনের ছেলে হারানোর কান্না আমরা টেলিভিশনে দেখেছি। কিন্তু এমন অনেকেই কাঁদছেন, যাঁদের আমরা টেলিভিশনে দেখি না।’ তিনি বলেন, ধ্বংসের রাজনীতি থেকে সরে আসুন। ক্ষমতায় যাওয়ার জন্য গণবিরোধী আন্দোলন মানুষ পছন্দ করবে না।
অনশন কর্মসূচিতে আরও বক্তব্য দেন জাতীয় পার্টির সভাপতিমণ্ডলীর সদস্য জি এম কাদের, পানিসম্পদমন্ত্রী আনিসুল ইসলাম মাহমুদ, শ্রম প্রতিমন্ত্রী মুজিবুল হক চুন্নু, সভাপতিত্ব করেন জাতীয় পার্টির প্রেসিডিয়াম সদস্য সাংসদ সৈয়দ আবু হোসেন বাবলা।
আজ বৃহস্পতিবার বেলা ১১টার দিকে রাজধানীর কাকরাইলে জাতীয় পার্টির কার্যালয়ের সামনে এরশাদের নেতৃত্বে এই গণ–অনশন শুরু হয়। বিকেল চারটা পর্যন্ত অনশন চলে।
