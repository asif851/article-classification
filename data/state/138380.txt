
নেতাদের ‘খাই খাই ভাব’ পরিহার করার আহ্বান জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। তিনি বলেছেন, ‘খাই খাই ভাব’ কর্মীদের মধ্যে নেই। কিন্তু নেতাদের মধ্যে আছে। নেতাদের এই ‘খাই খাই ভাব’ পরিহার করতে হবে।
খুলনা জেলা স্টেডিয়ামে আওয়ামী লীগের খুলনা বিভাগীয় প্রতিনিধি সভায় প্রধান অতিথির বক্তৃতায় ওবায়দুল কাদের এসব কথা বলেন। আজ রোববার বেলা ১১টার দিকে এ প্রতিনিধি সভা শুরু হয়।
নেতা-কর্মীদের উদ্দেশে ওবায়দুল কাদের বলেন, ‘আমি মন্ত্রী। আমার এপিএস, ভাই এবং আত্মীয়স্বজন যদি অপকর্ম করে, তবে আমি কি ভালো মানুষ? তাই আমি বলব, হয় এদের সংশোধন করুন, নাহয় এদের পরিহার করুন। গুটি কয়েক মানুষের জন্য আওয়ামী লীগের রাজনীতি কলুষিত হতে পারে না।’ নেতাদের উদ্দেশে তিনি বলেন, ‘আওয়ামী লীগকে ক্ষতি করবেন না। খারাপ লোককে দলে ভেড়াবেন না। দল ভারী করে কোনো লাভ নেই। পদে না থাকলে কেউ সালাম দেবে না। ক্ষমতায় না থাকলে দাপট চূর্ণবিচূর্ণ হয়ে যাবে।’ বিএনপিকে উদ্দেশ করে সেতুমন্ত্রী বলেন, ‘বিএনপিকে নিয়ে মাথা ঘামানোর কিছু নেই। তারা এখন নালিশ পার্টিতে পরিণত হয়েছে। তারা বলেছিল ঈদের পর আন্দোলন করবে। কিন্তু কোথায় তাদের আন্দোলন? ঈদ তো কবেই শেষ হয়েছে। এভাবে দেখতে দেখতে আট বছর হয়ে গেল। কিন্তু আন্দোলন আর কবে হবে? তাদের মরা গাঙে আর জোয়ার আসবে না। যে দলে আন্দোলনে পরাজিত হয়, তারা বিজয়ী হতে পারে না। এটাই হলো ইতিহাস।’
অনুষ্ঠানে সভাপতিত্ব করেন আওয়ামী লীগের সভাপতিমণ্ডলীর সদস্য পীযূষ কান্তি ভট্টাচার্য। সম্মানিত অতিথি ছিলেন বাগেরহাট-১ আসনের সাংসদ শেখ হেলাল উদ্দিন, দলের যুগ্ম সাধারণ সম্পাদক মাহবুব উল আলম হানিফ প্রমুখ।
