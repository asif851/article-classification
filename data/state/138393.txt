
আবহাওয়ার বৈরী ভাব প্রশমনের পর মৌলভীবাজার সদর উপজেলার নাসিরপুর এলাকার জঙ্গি আস্তানায় ফের অভিযান শুরুর প্রস্তুতি চলছে।
মৌলভীবাজারের পুলিশ সুপার মোহাম্মদ শাহ জালাল আজ বৃহস্পতিবার সকাল ১০টার দিকে প্রথম আলোকে এই তথ্য জানান।
সকাল সোয়া ১০টার দিকে পুলিশের বিশেষায়িত দল সোয়াটের সদস্যদের একাধিক যানবাহনে করে নাসিরপুরের জঙ্গি আস্তানার দিকে যেতে দেখা গেছে।
আজ ভোররাত থেকে মৌলভীবাজারে প্রচণ্ড ঝড়-বৃষ্টি শুরু হয়। এ কারণে জঙ্গি আস্তানায় অভিযান বিঘ্নিত হয়।
গত মঙ্গলবার দিবাগত রাত ও গতকাল বুধবার ভোরে মৌলভীবাজারের পৃথক দুটি স্থানে দুটি বাড়ি জঙ্গি আস্তানা হিসেবে শনাক্ত করে ঘিরে রাখে পুলিশ।
একটি বাড়ি মৌলভীবাজার শহরের বড়হাট আবুশাহ দাখিল মাদ্রাসা গলিতে অবস্থিত। অন্য বাড়িটির অবস্থান শহর থেকে ২০ কিলোমিটার দূরে নাসিরপুর গ্রামে।
দুটি জঙ্গি আস্তানায় গতকাল ‘অপারেশন হিট ব্যাক’ শুরু হয়। অপারেশন হিট ব্যাকে ঢাকা মহানগর পুলিশের কাউন্টার টেররিজম ইউনিটের সঙ্গে আছে সোয়াটও।
অভিযান-সংশ্লিষ্ট পুলিশ কর্মকর্তারা গতকাল জানান, রাতের অন্ধকারে অভিযান চালানো খুব ঝুঁকিপূর্ণ। তাই রাতে কিছুটা বিরতি নিয়ে আজ দিনের আলোতে ফের অভিযান চলবে। সারা রাত সতর্ক পাহারা থাকবে।
জঙ্গি আস্তানা দুটি সারা রাত ঘিরে রাখে আইনশৃঙ্খলা রক্ষাকারী বাহিনী।
আজ ভোররাত থেকে মৌলভীবাজারে প্রচণ্ড ঝড়-বৃষ্টি শুরু হওয়ায় সকালে অভিযান বিঘ্নিত হয়। এর মধ্যেও আইনশৃঙ্খলা রক্ষাকারী বাহিনী জঙ্গি আস্তানা দুটি ঘিরে রাখে।
ঝড়-বৃষ্টি কমে যাওয়ায় নাসিরপুরের জঙ্গি আস্তানায় আবার অভিযান শুরুর প্রস্তুতি নেয় আইনশৃঙ্খলা রক্ষাকারী বাহিনী।
শহরের বড়হাট আবুশাহ দাখিল মাদ্রাসা গলির জঙ্গি আস্তানাটি এখনো ঘিরে রাখা হয়েছে।
দুটি জঙ্গি আস্তানার দুই কিলোমিটার চৌহদ্দিতে ১৪৪ ধারা জারি রয়েছে।
আরও পড়ুন: ঝড়-বৃষ্টিতে অভিযান বিঘ্নিতএবার মৌলভীবাজারে অভিযান
 
