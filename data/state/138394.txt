
পাবনার ফরিদপুর উপজেলার হাদল গ্রামে ডাকাত সন্দেহে গণপিটুনিতে তিন ব্যক্তি নিহত হয়েছেন। গতকাল শনিবার দিবাগত রাতে এ ঘটনা ঘটে।
নিহত ব্যক্তিরা হলেন মধু, মিলন ও জয়নাল। তাঁদের বাড়ি ফরিদপুর উপজেলা সদরে। তাঁদের বিস্তারিত পরিচয় জানা যায়নি।
ফরিদপুর থানার ভারপ্রাপ্ত কর্মকর্তা (ওসি) এনায়েত উদ্দিনের ভাষ্য, রাত আড়াইটার দিকে ইঞ্জিনচালিত একটি নসিমনে সাত-আটজন ব্যক্তি হাদল গ্রামে আসেন। ডাকাত সন্দেহে গ্রামবাসী তাঁদের চ্যালেঞ্জ করে। নসিমনে থাকা ব্যক্তিরা দেশীয় অস্ত্র দেখিয়ে হুমকি দিলে এলাকাবাসী তাঁদের ধাওয়া করে। এ সময় তিনজনকে ধরে গণপিটুনি দেয় গ্রামবাসী। এতে ঘটনাস্থলেই ওই তিনজন মারা যায়। তবে বাকিরা পালিয়ে যান।
ওসি আরও জানান, ঘটনাস্থল থেকে একটি চাপাতি উদ্ধার করা হয়েছে। লাশগুলো উদ্ধার করে থানায় নেওয়া হচ্ছে। ঘটনা তদন্ত করছে পুলিশ।
