
ঢাকা দক্ষিণ সিটি করপোরেশনের (ডিএসসিসি) ৩১টি পার্ক নতুন করে সাজাতে প্রাথমিক পর্যায়ের নকশা নিয়ে দুই দিনব্যাপী কর্মশালা গতকাল বৃহস্পতিবার শেষ হয়েছে। নকশা প্রণয়নকারী বেসরকারি প্রতিষ্ঠানগুলোর প্রতিনিধিদের সঙ্গে সিটি করপোরেশন ও বিশেষজ্ঞরা নগর ভবনে অনুষ্ঠিত এই কর্মশালায় অংশ নেন।নিজেদের তত্ত্বাবধানে থাকা ৩১টি পার্ক ও খেলার মাঠ উন্নয়নে ঢাকা দক্ষিণ সিটি করপোরেশন নিয়েছে বিশেষ উদ্যোগ। এর অংশ হিসেবে পার্ক ও মাঠগুলোর বর্তমান অবস্থা, পৃথক নকশা প্রণয়ন, ব্যবহারের উপযোগী করতে করণীয়—এসব বিষয়ে কাজ করতে কয়েকটি বেসরকারি স্থাপত্য নকশাকারী প্রতিষ্ঠানকে দায়িত্ব দিয়েছে ডিএসসিসি।চলতি বছরের আগস্ট মাস থেকে প্রতিষ্ঠানগুলো কাজ শুরু করেছে। ১৯টি পার্ক ও ১২টি খেলার মাঠের উন্নয়নে প্রতিষ্ঠানগুলো কাজ করছে। প্রকল্পের নাম দেওয়া হয়েছে ‘জলসবুজে ঢাকা’। বেসরকারি প্রতিষ্ঠানগুলোর প্রণীত নকশা নিয়ে সিটি করপোরেশন ও বিশেষজ্ঞদের সঙ্গে আলোচনা করতে গত বুধবার দুই দিনের এই কর্মশালার আয়োজন করা হয়।নকশা প্রণয়নের আগে করা প্রাথমিক গবেষণায় প্রতিষ্ঠানগুলো দেখতে পায়, অধিকাংশ পার্ক ও মাঠ ব্যবহারের অনুপযোগী, কোথাও বেদখল হয়ে গেছে।
