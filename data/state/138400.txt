
ঢাকার হজরত শাহজালাল আন্তর্জাতিক বিমানবন্দরে পৃথক ঘটনায় প্রায় দুই কেজি সোনা ও ৭৫ লাখ ভারতীয় রুপিসহ দুই ব্যক্তিকে গ্রেপ্তার করেছে শুল্ক বিভাগ। আজ সোমবার এ ঘটনা ঘটে। ঢাকা কাস্টমস হাউসের যুগ্ম কমিশনার কাজী মুহম্মদ জিয়া উদ্দিন বলেন, আজ বেলা ১১টার দিকে বশির আহমেদ নামের এক ব্যক্তি দুবাই থেকে ঢাকায় আসেন। দুপুর ১২টার দিকে গ্রিন চ্যানেলে স্ক্যানের সময় তাঁর কাছ থেকে এক কেজি ৮০০ গ্রাম ওজনের সোনা উদ্ধার করা হয়। সোনাগুলো গলিয়ে অভিনব কায়দায় আনা হয়েছে। বেলা সোয়া একটার দিকে বিমানবন্দরের গ্রিন চ্যানেলে স্ক্যানের সময় মো. আশরাফ (৫০) নামের এক পাকিস্তানি নাগরিকের কাছ থেকে ৭৫ লাখ ভারতীয় রুপি উদ্ধার করা হয়েছে। তিনি ব্যাংকক থেকে ঢাকায় আসেন। তাঁর লাগেজের মধ্যে বিদেশি মুদ্রাগুলো পাওয়া যায়। তাঁর বিরুদ্ধে মামলা হয়েছে।
