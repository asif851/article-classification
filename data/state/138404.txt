
একতরফা নির্বাচনের প্রক্রিয়া শুরুর অভিযোগ তুলে তার প্রতিবাদে সারা দেশে ১৮-দলীয় জোটের ডাকা ৪৮ ঘণ্টার রাজপথ, রেলপথ ও নৌপথ অবরোধ কর্মসূচির প্রথম দিন আজ মঙ্গলবার।প্রথম দিনে বগুড়া, ফেনী ও চুয়াডাঙ্গায় তিনটি উপজেলা নির্বাচন কমিশন কার্যালয়ে আগুন দেওয়ার ঘটনা ঘটেছে।বগুড়া: দুপুর পৌনে ১২টার দিকে বগুড়া সদর উপজেলা পরিষদ কমপ্লেক্সের ভেতরে নির্বাচন কার্যালয়ে ককটেল হামলা, অগ্নিসংযোগ ও লুটপাটের ঘটনা ঘটে।উপজেলা নির্বাচন কর্মকর্তা মোহাম্মদ মতিয়ুর রহমান ঘটনার বর্ণনা দিয়ে বলেন, কার্যালয়ের কম্পিউটার অপারেটর সুলতান মাহমুদকে নিয়ে তিনি তাঁর কক্ষে পোলিং কর্মকর্তাদের তালিকা তৈরি করছিলেন। কোনো কিছু বুঝে ওঠার আগেই কার্যালয়ের বাইরে বিকট শব্দে চার থেকে পাঁচটি ককটেল বিস্ফোরিত হয়। একই সময়ে কয়েকজন মুখোশধারী জানালা দিয়ে কক্ষের ভেতরে পেট্রল ছিটিয়ে দেয়। মুখোশ পরা চার থেকে পাঁচ ব্যক্তি এরপর কক্ষের ভেতরে ঢুকে প্রথমে সুলতানকে মারধর করে নির্বাচন কমিশন কার্যালয়ের ল্যাপটপ কেড়ে নেয়। এরপর কক্ষের ভেতরে এবং বারান্দায় আগুন লাগিয়ে পালিয়ে যায়। আগুনে খসড়া ভোটার  তালিকা, ভোটার পরিচয়পত্র, রেজিস্ট্রার, প্রিসাইডিং ও পোলিং কর্মকর্তাদের তালিকাসহ যাবতীয় নথি পুড়ে গেছে। এ ছাড়াও কার্যালয়ে থাকা একটি মোটরসাইকেল পুড়িয়ে দেওয়া হয় সদর উপজেলা নির্বাহী কর্মকর্তা (ইউএনও) আবদুর রহিম বলেন, ‘আগুনে কার্যালয়ের গুরুত্বপূর্ণ কিছু কাগজপত্র পুড়ে গেলেও ঘোষিত তফসিল অনুযায়ী ভোট গ্রহণে কোনো সমস্যা হবে না।’
ফেনী: ফেনী সদরের ইউএনও মো. এনামুল হক জানান, গতকাল সোমবার রাত সোয়া তিনটার দিকে ফেনী সদর উপজেলা নির্বাচন কমিশন কার্যালয়ে আগুন লাগে। নৈশপ্রহরীদের মাধ্যমে খবর পেয়ে সঙ্গে সঙ্গে ফায়ার সার্ভিসকে খবর দেওয়া হয়। তারা ঘটনাস্থলে গিয়ে আগুন নিয়ন্ত্রণে আনে। এ সময় উপজেলা নির্বাচন কমিশন কার্যালয়ের একটি কক্ষের সব কাগজপত্র পুড়ে যায়।তবে আগুনের সূত্রপাত বৈদ্যুতিক শর্টসার্কিট থেকে নাকি বাইরে থেকে দুর্বৃত্তরা দিয়েছে, বিষয়টি পরিষ্কার নয় বলে ইউএনও জানান।সকালে জেলা প্রশাসক মো. হুমায়ুন কবির খোন্দকার ও জেলার পুলিশ সুপার পরিতোষ ঘোষ ক্ষতিগ্রস্ত কার্যালয় পরিদর্শন করেন।চুয়াডাঙ্গা: সদর উপজেলা নির্বাচন কর্মকর্তার কার্যালয়ে গতকাল রাতে অজ্ঞাতপরিচয় দুর্বৃত্তরা আগুন দিয়েছেন। ঘটনার প্রত্যক্ষদর্শী জনস্বাস্থ্য প্রকৌশল অধিদপ্তর সদর উপজেলা কার্যালয়ের নৈশপ্রহরী মশিউর রহমান আজ জানান, গতকাল রাত দেড়টার দিকে সাত থেকে আটজন অজ্ঞাতপরিচয় যুবক নির্বাচন কার্যালয়ের সামনে যান। তাঁরা কার্যালয়ের বারান্দার বাতি নিভিয়ে দরজায় আগুন ধরিয়ে চলে যান। আগুনে কার্যালয়ের দরজা, দরজার পর্দা ও মেঝের মেট পুড়ে গেছে।সদর উপজেলা নির্বাচন কর্মকর্তা মো. ওয়ালিউল্লাহ ঘটনার সত্যতা নিশ্চিত করে বলেন, আগুনে তেমন কোনো ক্ষয়ক্ষতি হয়নি। নির্বাচন কার্যালয়ের নিরাপত্তা চেয়ে গত ১৭ নভেম্বর সদর থানায় লিখিত অনুরোধ জানানো হয়েছিল। কিন্তু গত ১০ দিনেও নিরাপত্তা নিশ্চিত করা হয়নি বলে অভিযোগ করেন তিনি।এ ব্যাপারে সদর থানার ওসি গাজী মো. ইব্রাহিম বলেন, নির্বাচন কার্যালয় থেকে কোনো লিখিত পত্র দেওয়া হয়নি। তেমন কোনো আগুনের ঘটনাও ঘটেনি বলে দাবি করে তিনি বলেন, ‘বিষয়টি নিয়ে ভুল বোঝাবুঝি হচ্ছে।’(প্রতিবেদনটি তৈরিতে সহায়তা করেছেন নিজস্ব প্রতিবেদক, ফেনী; বগুড়া
ও চুয়াডাঙ্গা প্রতিনিধি)
 
 
 
