
কক্সবাজারের টেকনাফের হ্নীলার ইউনিয়নের জাদিমুরা এলাকা থেকে গতকাল মঙ্গলবার রাতে ৩৫ হাজার ইয়াবা বড়িসহ মিয়ানমারের একজন রোহিঙ্গা নাগরিককে আটক করেছে মাদকদ্রব্য নিয়ন্ত্রণ অধিদপ্তরের গোয়েন্দা শাখা।আটক করা ব্যক্তি হলেন রশিদ উল্লাহ (৫০)। তিনি মিয়ানমারের মংডু শহরের দংখালী গ্রামের বশির আহমদের ছেলে।আটক রশিদ উল্লাহর তথ্যমতে, প্রায় দুই মাস আগে মিয়ানমারের সেনাবাহিনীর অত্যাচারে সপিরবারে তিনি বাংলাদেশে পালিয়ে আসেন। টেকনাফে নয়াপাড়া রোহিঙ্গা শরণার্থীশিবিরের উল্টো পাশে মোছনি অনিবন্ধিত রোহিঙ্গা শিবিরে বাস করে আসছেন তাঁরা। ইয়াবা বড়িগুলো বিক্রির জন্য একজনের কাছে নেওয়ার সময় তিনি ধরা পড়েন।
চট্টগ্রাম বিভাগীয় মাদকদ্রব্য নিয়ন্ত্রণ অধিদপ্তরে গোয়েন্দা শাখার সহকারী পরিচালক মো. জিললুর রহমান প্রথম আলোকে বলেন, গোপন তথ্যের ভিত্তিতে গতকাল রাতে হ্নীলা ইউনিয়নের জাদিমুরার একটি মসজিদসংলগ্ন সড়ক থেকে সহেন্দভাজন হিসেবে রশিদ উল্লাহকে আটক করা হয়। ওই সময় তাঁর সঙ্গে থাকা একটি পলিথিনের ব্যাগের ভেতর থেকে ৩৫ হাজার ইয়াবা বড়ি উদ্ধার করা হয়। তাঁকে টেকনাফ থানার পুলিশে সোর্পদ করা হয়েছে। তাঁর বিরুদ্ধে মাদকদ্রব্য নিয়ন্ত্রণ আইনে মামলা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, রশিদকে আজ বুধবার দুপুরের আগে কক্সবাজার বিচারিক হাকিম আদালতে পাঠানো হবে।
