
বিশ্ববিদ্যালয়ের ছাত্র ইশরাক আহম্মেদের খোঁজ মেলেনি আট মাসেও। নিখোঁজ হওয়া আরেক ব্যক্তি সাবেক রাষ্ট্রদূত মারুফ জামানের পাঁচ মাস ধরে হদিস মিলছে না।
গত বছরের ২৬ আগস্ট কানাডার ম্যাকগিল বিশ্ববিদ্যালয়ের ছাত্র ইশরাক আহম্মেদ নিখোঁজ হন। তিনি ধানমন্ডির স্টার কাবাব রেস্টুরেন্টে বন্ধুদের সঙ্গে আড্ডা দিয়ে রাতে বাসায় ফিরছিলেন। কিন্তু বাসায় আর পৌঁছাননি। এ ঘটনায় ধানমন্ডি থানায় জিডি করা হয়।
গত রোববার ইশরাকের বাবা মো. জামালউদ্দীন প্রথম আলোকে বলেন, ‘সম্ভাব্য সব জায়গায় খুঁজেছি। সব জায়গায় গিয়েছি। কিন্তু ছেলের খোঁজ মেলেনি।’ ইশরাকের বাবা ক্ষোভ প্রকাশ করে বলেন, ‘ছেলে ছাড়া কোনো রকমে বেঁচে আছি। এভাবে বেঁচে থেকে কী লাভ! আমাদেরও নিয়ে যাক।’
গত বছরের ৪ ডিসেম্বর মারুফ জামান ধানমন্ডি ৯এ নম্বর বাসা থেকে হজরত শাহজালাল আন্তর্জাতিক বিমানবন্দরের দিকে রওনা হয়েছিলেন বেলজিয়াম থেকে আসা মেয়েকে আনতে। নিখোঁজ হওয়ার আগে পথে বাসার ল্যান্ডফোনে গৃহপরিচারিকাকে বলেছিলেন, ‘কয়েকজন লোক বাসায় যাবে। তাঁদের হাতে যেন ডেস্কটপ ও স্মার্টফোন দিয়ে দেওয়া হয়।’
মারুফ জামানের মেয়ে সামিহা জামান গতকাল প্রথম আলোকে বলেন, ‘বাবা সম্পর্কে কিছুই জানতে পারিনি। ধানমন্ডি থানায় যোগাযোগ করা হলে পুলিশও কিছু জানাতে পারছে না।’
দুটি জিডির তদন্ত করছে ধানমন্ডি থানার পুলিশ। গতকাল সন্ধ্যায় যোগাযোগ করা হলে ধানমন্ডি থানার ওসি মো. আবদুল লতিফ বলেন, ইশরাককে কারা, কেন ও কোথায় নিয়ে গেছে, সে সম্পর্কে কিছুই জানা যায়নি। মারুফ জামানের নিখোঁজের ঘটনা উদ্ঘাটনের চেষ্টা চলছে। কিন্তু পুলিশ এখন পর্যন্ত কিছু জানতে পারেনি।
 
