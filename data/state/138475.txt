
দিনাজপুরের বিরামপুরে যাত্রীবাহী বাসের সঙ্গে ট্রাকের মুখোমুখি সংঘর্ষে ট্রাকচালক মজিবর রহমানসহ (৪৬) দুজন নিহত হয়েছেন। আহত হয়েছেন ১২ জন। আজ মঙ্গলবার দুপুর ১২টার দিকে উপজেলার দিওড় এলাকায় এ দুর্ঘটনা ঘটে।
বিরামপুর থানার উপপরিদর্শক (এসআই) বজলুর রশিদ প্রথম আলো ডটকমকে জানান, দিওড় এলাকায় বিরামপুর-ঢাকা মহাসড়কে ঢাকাগামী যাত্রীবাহী শ্যামলী পরিবহনের সঙ্গে বিরামপুরগামী চটের বস্তাভর্তি ট্রাকের মুখোমুখি সংঘর্ষ হয়। এতে ঘটনাস্থলে ট্রাকচালকসহ অজ্ঞাতনামা একজন মারা যান। শ্যামলী পরিবহনের ১২ জন যাত্রী আহত হন। তাঁদের মধ্যে চারজনকে বিরামপুর হাসপাতালে ও অন্যদের পাশের দলারদরগা হাসপাতালে ভর্তি করা হয়।
বিরামপুর হাসপাতালের স্বাস্থ্য কর্মকর্তা চিকিত্সক আবদুস সোবহান প্রথম আলো ডটকমকে জানান, গুরুতর আহত জয়নাল (৫০), নরুন্নবী (৩০), সাজু (২৮) ও বাবলুকে (৪০) দিনাজপুর মেডিকেল কলেজ হাসপাতালে পাঠানো হয়েছে।
