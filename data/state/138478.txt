
কানাডার একটি আদালত পদ্মা সেতু প্রকল্পে দুর্নীতির ষড়যন্ত্রের প্রমাণ না পাওয়ার বিষয়ে বিএনপির মহাসচিব মির্জা ফখরুল ইসলাম আলমগীর বলেছেন, আদালতের রায়ের বিরুদ্ধে বিএনপি কখনো মন্তব্য করেনি। এখন কোথায় কী প্রমাণ হলো না হলো, তা বিএনপির বিষয় নয়। দুর্নীতির অভিযোগে বিশ্বব্যাংক পদ্মা সেতুর অর্থায়ন বন্ধ করে দিয়েছিল। এটা নিয়ে তখন বিএনপি বক্তব্য দিয়েছিল।আজ শনিবার বিকেলে বাংলা একাডেমিতে একুশে গ্রন্থমেলায় সাংবাদিকদের প্রশ্নের জবাবে মির্জা ফখরুল এসব কথা বলেন। এর আগে তিনটি বইয়ের মোড়ক উন্মোচন করেন তিনি।পদ্মা সেতু প্রকল্পে দুর্নীতির ষড়যন্ত্রের প্রমাণ পাননি কানাডার টরন্টোর এক আদালত। তাই কানাডার মন্ট্রিলভিত্তিক প্রকৌশল প্রতিষ্ঠান এসএনসি-লাভালিনের সাবেক তিন কর্মকর্তাকে অভিযোগ থেকে খালাস দেওয়া হয়।আজ পত্রিকায় প্রকাশিত ছবিতে দেখা যায়, নতুন মনোনীত প্রধান নির্বাচন কমিশনার (সিইসি) কে এম নুরুল হুদা স্থানীয় রাজনৈতিক নেতাদের মিষ্টি খাওয়াচ্ছেন, ফুল নিচ্ছেন। বিষয়টি উল্লেখ করে মির্জা ফখরুল আবারও নতুন মনোনীত সিইসির নিরপেক্ষতা নিয়ে প্রশ্ন তোলেন। তিনি বলেন, আজ গণমাধ্যমে প্রকাশিত ছবির মাধ্যমে প্রমাণিত হয়েছে, সিইসির বিষয়ে বিএনপি যে বক্তব্য দিয়েছিল, তা সত্য। এই সিইসির নেতৃত্বে নির্বাচন কমিশন (ইসি) কখনোই নিরপেক্ষ ভূমিকা পালন করতে পারবে না। তাঁর দলীয় পক্ষপাতের বিষয়টি এখন পরিষ্কার হয়ে গেছে।
