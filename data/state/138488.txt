
সড়কের প্রায় মাঝখানে থেমে ছিল বালুভর্তি ট্রাকটি। ঘন কুয়াশার কারণে তা নজরে আসেনি পেছনে থাকা বাসের। মুহূর্তে ট্রাকের সঙ্গে ধাক্কা লেগে দুমড়ে-মুচড়ে যায় বাস। আর পরক্ষণেই বাসের সঙ্গে এসে ধাক্কা খেয়ে একটি মোটরসাইকেল ছিটকে সড়ক থেকে খাদে পড়ে যায়। আজ শনিবার সকাল আটটার দিকে ময়মনসিংহের ভালুকা উপজেলার মেহরাবাড়িতে ঢাকা-ময়মনসিংহ মহাসড়কে এ দুর্ঘটনা ঘটে। এতে মোটরসাইকেল আরোহীর মৃত্যু হয় এবং আহত হয় কমপক্ষে ১০ জন।
নিহত মোটরসাইকেল আরোহীর (বয়স আনুমানিক ২৫ বছর) পরিচয় পাওয়া যায়নি।আহত ব্যক্তিদের মধ্যে চারজনের পরিচয় পাওয়া গেছে। তাঁরা হলেন ময়মনসিংহে ত্রিশাল উপজেলার নিজবাখাইল গ্রামের লাল মিয়ার ছেলে খোকন (৪০), একই উপজেলার রায়মনি গ্রামের শামসুদ্দিনের ছেলে রফিকুল ইসলাম (৪০), ফুলবাড়িয়া উপজেলার আছিম গ্রামের আবদুল মতিনের ছেলে আবদুল মজিদ (৩৫) ও ময়মনসিংহ সদরের জালাল উদ্দিনের ছেলে আবদুস সালাম (৩৫)। ঘটনাস্থল থেকে আশঙ্কাজনক অবস্থায় তাঁদের উদ্ধার করে প্রথমে ভালুকা হাসপাতাল এবং পরে ময়মনসিংহ মেডিকেল কলেজ হাসপাতালে পাঠানো হয়েছে।
ট্রাক ও বাস রাস্তায় রেখে এর চালকেরা পালিয়ে গেছেন।
ফায়ার সার্ভিস ও প্রত্যক্ষদর্শী সূত্রে জানা যায়, বালুভর্তি ঢাকাগামী একটি ট্রাককে ঘন কুয়াশার মধ্যে সড়কের মাঝখানে পাওয়া গেছে। তবে কী কারণে সড়কের মাঝখানে এটি থামানো হয়েছিল, চালক পালিয়ে যাওয়ায় তা জানা সম্ভব হয়নি। এদিকে নেত্রকোনা থেকে ছেড়ে আসা ইকরা পরিবহনের একটি বাস থেমে থাকা ট্রাকের পেছনে ধাক্কা লেগে দুমড়ে-মুচড়ে যায়। এ সময় পেছন থেকে নম্বর বিহীন একটি মোটরসাইকেল এসে বাসের সঙ্গে ধাক্কা খেয়ে ছিটকে রাস্তার পাশে খাদে পড়ে যায়।
খবর পেয়ে ভালুকা ফায়ার সার্ভিস, ভরাডোবা হাইওয়ে ও ভালুকা মডেল থানার পুলিশ ঘটনাস্থলে গিয়ে নিহত ও আহত ব্যক্তিদের উদ্ধার করে। নিহত ব্যক্তি মোটরসাইকেল আরোহী বলে মনে করছে ফায়ার সার্ভিস।
ভালুকা ফায়ার সার্ভিসের স্টেশনমাস্টার রাকিবুল হাসান বলেন, ‘দুর্ঘটনার খবর পেয়ে দ্রুত ঘটনাস্থলে পৌঁছে আমরা নিহত ব্যক্তিকে উদ্ধার করি এবং আহত ব্যক্তিদের উদ্ধার করে হাসপাতালে পাঠাই।’
ভালুকা হাসপাতালের জরুরি বিভাগের কর্তব্যরত চিকিৎসক রুবেল হোসেন জানান, আহত অবস্থায় এখানে চারজনকে আনা হয়। তবে তাঁদের অবস্থা আশঙ্কাজনক হওয়ায় ময়মনসিংহ মেডিকেল কলেজ হাসপাতালে পাঠানো হয়েছে।
