
‘প্রথম আলো বর্ষসেরা বই’-এর পুরস্কার প্রদান অনুষ্ঠান আজ। এ উপলক্ষে আজ বিকেল পাঁচটায় বাংলা একাডেমির আবদুল করিম সাহিত্যবিশারদ মিলনায়তনে জমবে কবি, লেখক ও সাহিত্যানুরাগীদের মেলা। এই মিলনমেলায় ১৪২৩ বাংলা সনে বাংলাদেশে প্রকাশিত বর্ষসেরা বইয়ের বিজয়ীদের হাতে আনুষ্ঠানিকভাবে তুলে দেওয়া হবে পুরস্কার। আনন্দের বাড়তি যোগ হিসেবে গান গাইবেন প্রিয়াঙ্কা গোপ। অনুষ্ঠানটি সাহিত্যানুরাগীদের জন্য উন্মুক্ত থাকবে।
এবারের ‘প্রথম আলো বর্ষসেরা বই’ হিসেবে সৃজনশীল শাখায় পুরস্কার পেয়েছে মোহাম্মদ রফিকের কাব্যগ্রন্থ মানব পদাবলি। মননশীল শাখায় বেগম আকতার কামালের গবেষণা-বই রবীন্দ্রনাথের ব্রহ্মভাবনা। বই দুটি প্রকাশিত হয়েছে যথাক্রমে প্রকাশনা সংস্থা বাতিঘর ও কথাপ্রকাশ থেকে। কথাসাহিত্যিক হাসান আজিজুল হকের সভাপতিত্বে সেলিনা হোসেন, সৈয়দ মনজুরুল ইসলাম, খালিকুজ্জামান ইলিয়াস ও ওয়াসি আহমেদের সমন্বয়ে গঠিত বিচারকমণ্ডলী সম্প্রতি বই দুটি পুরস্কারের জন্য চূড়ান্ত করেন। প্রথম আলোর পক্ষ থেকে বিজয়ী দুই লেখকের প্রত্যেককে এক লাখ টাকার চেক, ক্রেস্ট ও অভিজ্ঞানপত্র দিয়ে সম্মানিত করা হবে।
১৪১০ বাংলা সন থেকে বর্ষসেরা বইয়ের পুরস্কার দিয়ে আসছে প্রথম আলো।
