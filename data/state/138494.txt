
গাজীপুরের কালিয়াকৈর উপজেলার চন্দ্রা এলাকায় ঢাকা-টাঙ্গাইল মহাসড়কে শ্রমিকবাহী বাসের সঙ্গে ট্রাকের সংঘর্ষে অন্তত ৪৫ শ্রমিক আহত হয়েছেন। আজ বুধবার সকাল সাড়ে সাতটার দিকে এ ঘটনা ঘটে।প্রত্যক্ষদর্শী ও পুলিশ সূত্রে জানা গেছে, চন্দ্রার বারইপাড়া এলাকা থেকে এ্যাপেক্স ফুটওয়্যার লিমিটেডের শ্রমিক নিয়ে একটি বাস হরিণহাটি এলাকায় অবস্থিত কারখানার দিকে যাচ্ছিল। বাসটি চন্দ্রার বন বিভাগ কার্যালয়ের সামনে পৌঁছালে বিপরীত দিক থেকে আসা পাথরভর্তি একটি ট্রাকের সঙ্গে সেটির মুখোমুখি সংঘর্ষ হয়। এতে বাসের অন্তত ৪৫ যাত্রী আহত হন। পরে আহত ব্যক্তিদের উদ্ধার করে কালিয়াকৈর উপজেলা স্বাস্থ্য কমপ্লেক্স ও স্থানীয় কয়েকটি ক্লিনিকে ভর্তি করা হয়।ঘটনার সত্যতা নিশ্চিত করে কোনাবাড়ি হাইওয়ে পুলিশের পরিদর্শক মো. দাউদ জানান, দুর্ঘটনার পর বাস ও ট্রাক দুটিকে আটক করা হয়েছে।
