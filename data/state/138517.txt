
তথ্যমন্ত্রী হাসানুল হক ইনু বলেছেন, ‘দেশে গণতন্ত্র থাকবে কিন্তু অপরাধী নয়; গণমাধ্যম থাকবে কিন্তু অপসাংবাদিকতা নয়।’আজ মঙ্গলবার দুপুরে রাজধানীর ঢাকা রিপোর্টার্স ইউনিটির মিলনায়তনে বাংলাদেশ ক্যাবল টিভি দর্শক ফোরাম আয়োজিত গোল্ডেন ওয়ার্ল্ড সেরা সাংবাদিক পুরস্কার ২০১৪ প্রদান অনুষ্ঠানে বক্তব্য রাখেন তিনি। তথ্য মন্ত্রণালয়ের এক বিজ্ঞপ্তিতে এ কথা বলা হয়েছে।প্রধান অতিথির বক্তৃতায় মন্ত্রী অশ্লীলতা, মিথ্যাচার, উসকানি, নির্মমতা, খণ্ডিত তথ্য এবং অতিরিক্ত বিজ্ঞাপনের ভার থেকে দর্শকদের রক্ষা করার জন্য টেলিভিশন চ্যানেলগুলোর প্রতি আহ্বান জানান।গণমাধ্যম ও গণতন্ত্র হাত ধরাধরি করে চলে উল্লেখ করে হাসানুল হক ইনু বলেন, সম্প্রচার মাধ্যমের বৃহত্তর বিকাশ এবং দর্শকদের অধিকার রক্ষার জন্য দর্শকদের মতামত, পরামর্শ বা অভিযোগ নিষ্পত্তির বিষয়টি স্বাধীন সম্প্রচার কমিশনের ওপর ন্যস্ত করবে সরকার।তথ্যমন্ত্রী তাঁর বক্তব্যে বিএনপি নেত্রীর প্রসঙ্গ টেনে বলেন, ‘খালেদা জিয়ার বিচারের মানে বিএনপিকে ভাঙা বা ধ্বংস করা নয়, বরং গণতন্ত্রকে শক্তিশালী করতে অপরাধের সঙ্গে জড়িত খালেদা ও তারেককে বর্জন করার সৎ সাহস বিএনপির থাকা উচিত।’তিনি আরও বলেন, ‘একাত্তর-পঁচাত্তর-একুশে আগস্ট-আগুন সন্ত্রাসের অপরাধীদের রাজনীতিতে রাখা হবে কি হবে না দেশ এখন সেই প্রশ্নের মুখোমুখি। সময় এসেছে, রাজনৈতিক দলের দায়িত্ব হচ্ছে অপরাধী নেতা-নেত্রীকে আইনের হাতে তুলে দেওয়া।’বাংলাদেশ ফেডারেল সাংবাদিক ইউনিয়নের সভাপতি মনজুরুল আহসান বুলবুল, ঢাকা রিপোর্টার্স ইউনিটির সভাপতি সাখাওয়াত হোসেন, ক্রাইম রিপোর্টার্স অ্যাসোসিয়েশন অব বাংলাদেশের সভাপতি ইসরাফ হোসেন, গোল্ডেন ওয়ার্ল্ড জুয়েলার্সের চেয়ারম্যান সাখাওয়াত হোসেন, ব্যবস্থাপনা পরিচালক ফরিদা হোসেন এবং টেলিপ্রেসের প্রধান নির্বাহী রাজু আলী অনুষ্ঠানে বিশেষ অতিথি হিসেবে বক্তব্য রাখেন।বাংলাদেশ ক্যাবল টিভি দর্শক ফোরামের আহ্বায়ক সাহাব উদ্দিনের সভাপতিত্বে অনুষ্ঠানে তথ্যমন্ত্রী পুরস্কারপ্রাপ্ত টেলিভিশন চ্যানেলের প্রতিনিধি, অনুষ্ঠানের পরিচালক ও পুরস্কারপ্রাপ্ত সাংবাদিকদের হাতে বিশেষ সম্মাননা স্মারক তুলে দেন।
