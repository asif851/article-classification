
চলতি এইচএসসি পরীক্ষায় শনিবার অনুষ্ঠিত ইংরেজি দ্বিতীয়পত্রের পরীক্ষায় অসদুপায়ের জন্য সারা দেশে ১৬৭ জন পরীক্ষার্থী ও ১ জন পরিদর্শককে বহিষ্কার করা হয়েছে। এদিন অনুপস্থিত ছিল ১২ হাজার ৫৭৫ জন পরীক্ষার্থী।
শিক্ষা মন্ত্রণালয়ের নিয়ন্ত্রক কক্ষ থেকে জানানো হয়েছে, বহিষ্কৃত পরীক্ষার্থীদের মধ্যে ৭৪ জনই ঢাকা শিক্ষা বোর্ডের। অন্যদের মধ্যে চট্টগ্রামে ৮, রাজশাহী ১২, বরিশালে ১৫, সিলেটে ১২, দিনাজপুরে ১৫, কুমিল্লায় ১৫ ও যশোর শিক্ষা বোর্ডের ১৬ জন পরীক্ষার্থী। বহিষ্কৃত পরিদর্শক সিলেট বোর্ডের।
২ এপ্রিল থেকে সারা দেশে শুরু হয়েছে উচ্চমাধ্যমিক সার্টিফিকেট (এইচএসসি) ও সমমানের পরীক্ষা। প্রশ্নপত্র ফাঁসরোধে এবার পরীক্ষা শুরুর মাত্র ২৫ মিনিট আগে কোন সেট প্রশ্নপত্রে পরীক্ষা হবে তা ঠিক করাসহ বেশ কিছু নতুন পদক্ষেপ নেওয়া হয়। আগের তিনটি পরীক্ষার মতো শনিবারের পরীক্ষায়ও প্রশ্নপত্র ফাঁসের কোনো খবর পাওয়া যায়নি।
