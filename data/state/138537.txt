
১৫ থেকে ৪০ বছর বয়সী কিশোর, তরুণ ও যুবকদের আকৃষ্ট করতে ‘ভিশন ২০৩০’-এ একগুচ্ছ অঙ্গীকার করছে বিএনপি। এ ছাড়া রাষ্ট্রের বিভিন্ন প্রতিষ্ঠানে সংস্কার আনার অঙ্গীকারও এতে থাকবে।রাজধানীর একটি হোটেলে আজ বুধবার বিকেলে বিএনপির চেয়ারপারসন খালেদা জিয়ার ‘ভিশন ২০৩০’ নামের এই রূপকল্প তুলে ধরার কথা রয়েছে।অবশ্য রূপকল্পটি দলের সর্বোচ্চ নীতিনির্ধারণী ফোরাম জাতীয় স্থায়ী কমিটির সভায় গত সোমবার রাতে উত্থাপন করা হলে এখনই রূপকল্প দেওয়ার যৌক্তিকতা নিয়ে প্রশ্ন তোলেন কয়েকজন সদস্য। তাঁদের প্রশ্ন, এখনই কেন রূপকল্প দেওয়া হচ্ছে। তা ছাড়া এ নিয়ে দলীয় ফোরামে আগে আলোচনা না হওয়ায় কোনো কোনো সদস্য ক্ষোভ প্রকাশ করেন বলে সেখানে উপস্থিত একাধিক নেতা প্রথম আলোকে নিশ্চিত করেছেন। তবে বৈঠকে এটি অনুমোদন করা হয়। বিএনপির স্থায়ী কমিটির তিনজন সদস্যের সঙ্গে কথা বলে এসব তথ্য জানা গেছে।বিএনপির রূপকল্পে তরুণ-যুবকদের আকৃষ্ট করতে তথ্য ও যোগাযোগ প্রযুক্তি খাতে অবকাঠামো সুবিধা বাড়ানো, নতুন সেবা আনা, নতুন কর্মসংস্থান সৃষ্টি, দেশে-বিদেশে উচ্চশিক্ষা, বাংলাদেশের তরুণদের জন্য বিদেশ উচ্চশিক্ষার জন্য তহবিল করা, ছেলেদের জন্য দশম শ্রেণি পর্যন্ত অবৈতনিক শিক্ষা, মেয়েদের উপবৃত্তি সম্প্রসারণ করা, ঢাকা বিশ্ববিদ্যালয়সহ সব বিশ্ববিদ্যালয়ের ছাত্রসংসদ নির্বাচন করার মতো বিষয়গুলো রাখা হচ্ছে।এর কারণ হিসেবে বিএনপির নেতারা বলছেন, বর্তমান ভোটারের তরুণ অংশ এবং আগামী দিনের ভোটারদের আকৃষ্ট করতে চায় বিএনপি। ২০১৯ সালের পরবর্তী নির্বাচন পর্যন্ত বিএনপির ক্ষমতার বাইরে থাকা ১২ বছরে এসে দাঁড়াবে। ফলে তরুণ প্রজন্মকে আকৃষ্ট করতে না পারলে তাঁদের ভোট পাওয়া কঠিন হবে। বর্তমান যুগের সঙ্গে তাল মেলাতে এবং তরুণদের চিন্তা-স্বপ্নকে মাথায় রেখে রূপকল্পে এ বিষয়ে জোর দেওয়া হয়েছে।এ ছাড়া রূপকল্পে প্রাতিষ্ঠানিক সংস্কার ও সরকার পরিচালনায় বিএনপির ভাবনা তুলে ধরা হবে। জাতীয় সংসদকে কার্যকর করা, প্রধানমন্ত্রীর একক ক্ষমতায় ভারসাম্য আনা, পুলিশ, প্রশাসনসহ রাষ্ট্রীয় বিভিন্ন প্রতিষ্ঠানে সংস্কার আনার অঙ্গীকার, নারীর ক্ষমতায়ন, উপজাতি জনগোষ্ঠীর অধিকার, পার্বত্য চট্টগ্রামে নির্বাচনের ব্যবস্থা করা, কৃষি, স্বাস্থ্য, শিল্প, বাণিজ্য, বিনিয়োগ, আবাসনসহ বিভিন্ন খাতভিত্তিক পরিকল্পনা নিয়ে দলের ‘ভিশন ২০৩০’ তুলে ধরবে বিএনপি। তাদের ভাষায়, ক্ষমতায় গেলে বিএনপি এগুলো বাস্তবায়ন করবে। সংস্কার ও বিভিন্ন খাতওয়ারি উদ্যোগ বাস্তবায়ন করে ২০৩০ সালের মধ্যে দেশকে একটি উচ্চ মধ্যম আয়ের দেশে পরিণত করার স্বপ্নের কথাও এতে থাকছে।জানতে চাইলে বিএনপির স্থায়ী কমিটির সদস্য মওদুদ আহমদ প্রথম আলোকে বলেন, বিএনপি যে ভিশন তুলে ধরতে যাচ্ছে তা বাস্তবায়ন করা গেলে আগামী ১০ বছরের মধ্যে বাংলাদেশ একটি উচ্চ মধ্যম আয়ের দেশে পরিণত হবে। প্রবৃদ্ধির হার হবে ৮ থেকে ৯ শতাংশ। এটার ফলে দেশের অর্থনৈতিক উন্নয়ন আরও জোরদার হবে।এখনই রূপকল্প দেওয়া নিয়ে স্থায়ী কমিটিতে প্রশ্নবিএনপির উচ্চপর্যায়ের একটি সূত্র জানায়, দলটির এই ভিশন তৈরি করার প্রক্রিয়ার সঙ্গে দলের স্থায়ী কমিটির দু-তিনজন সদস্যের ভূমিকা ছিল। তাঁরা এর আগে চেয়ারপারসনের সঙ্গে কয়েক দফা বৈঠকও করেছিলেন। অন্যরা ছিলেন অন্ধকারে। এটি নিয়ে নেতাদের একটি অংশের ক্ষোভ আছে। এর রেশ ছিল স্থায়ী কমিটির বৈঠকে। এর পরিপ্রেক্ষিতে পুরো প্রায় ৪০ পাতার ভিশনটি নিয়ে বিস্তারিত আলোচনা হয়। গত সোমবার রাত সাড়ে নয়টা থেকে শুরু হয়ে দেড়টায়ও আলোচনা শেষ করা যায়নি। বৈঠক শেষ না করে মুলতবি করা হয়। গতকাল মঙ্গলবার সকালে আবার মুলতবি বৈঠক হয়। তবে গতকালের বৈঠকে সবাই উপস্থিত ছিলেন না।স্থায়ী কমিটির একজন সদস্য নাম প্রকাশ না করার শর্তে প্রথম আলোকে বলেন, বৈঠকে একজন সদস্য প্রশ্ন তোলেন, এখন কেন এই ভিশন তুলে ধরা হচ্ছে? এটি নির্বাচনের আগে তুলে ধরা হলে ভালো হতো। কমিটির সদস্যদের আগে খসড়া সরবরাহ না করে হঠাৎ এটি চূড়ান্ত করতে বৈঠক ডাকা কতটুকু যৌক্তিক, সেটি নিয়েও প্রশ্ন তোলেন কয়েকজন সদস্য। তাঁরা অভিযোগ করেন, এ বিষয়টি নিয়ে তাঁরা কিছু জানেন না। দলের মহাসচিব এর জবাবে বলেন, এটি নিয়ে আগে একটি বৈঠকে আলোচনা হয়েছিল।সংসদ কার্যকরে ৯ প্রস্তাববিএনপির স্থায়ী কমিটির একজন সদস্য নাম প্রকাশ না করার শর্তে প্রথম আলোকে বলেন, সংসদকে কার্যকর প্রতিষ্ঠান করতে ৯টি প্রস্তাব থাকবে। এর মধ্যে আছে সংসদীয় স্থায়ী কমিটিগুলোর সভাপতি পদে সংখ্যানুপাতে বিরোধী দলের সদস্যদের দেওয়া হবে। স্থায়ী কমিটির সভাপতিদের প্রতিমন্ত্রীর পদমর্যাদা দেওয়া হবে। সরকারি প্রতিষ্ঠান-সংক্রান্ত সংসদীয় স্থায়ী কমিটি ও সরকারি হিসাব-সংক্রান্ত সংসদীয় স্থায়ী কমিটির সভাপতি দেওয়া হবে বিরোধী দল থেকে। বিরোধী দলের আনা মুলতবি প্রস্তাব বা জনগুরুত্বপূর্ণ বিষয়ের প্রস্তাবসমূহ গ্রহণ এবং আলোচনা করার ব্যবস্থা গ্রহণ করা হবে, বিরোধী দলের প্রতি উপযুক্ত সম্মান ও সহনশীলতা দেখানো হবে, দ্বিদলীয় রাজনৈতিক চর্চা চালু করা, জাতীয় গুরুত্বপূর্ণ বিষয়ে বিরোধী দলের সঙ্গে আলোচনা করা হবে। জাতীয় সংসদ দ্বিকক্ষবিশিষ্ট করার প্রস্তাবে বেশির ভাগ সদস্য বিরোধিতা করেছেন।
 
