
রাজধানীর মহাখালীতে ট্রেনে কাটা পড়ে অজ্ঞাত পরিচয় এক ব্যক্তি নিহত হয়েছেন। প্রত্যক্ষদর্শীদের বরাত দিয়ে পুলিশ বলছে, ওই ব্যক্তি ট্রেনের ইঞ্জিনে বসা ছিলেন। পা পিছলে এ দুর্ঘটনা ঘটে থাকতে পারে।
আজ রোববার বেলা ১১টায় মহাখালীর আমতলী এলাকা থেকে ওই যাত্রীর ছিন্নভিন্ন দেহ উদ্ধার করে ঢাকা রেলওয়ে পুলিশ। তবে এখন পর্যন্ত তাঁর পরিচয় পাওয়া যায়নি।
ঢাকা রেলওয়ে থানা (কমলাপুর) পরিদর্শক (ওসি) ইয়াসিন ফারুক প্রত্যক্ষদর্শীদের বরাত দিয়ে প্রথম আলোকে বলেন, ঢাকাগামী একটি ট্রেনের ইঞ্জিনে বসে ছিলেন ওই ব্যক্তি। অসাবধানতার কারণে পড়ে গিয়ে ওই ট্রেনেই কাটা পড়ে তিনি মারা যান। বয়স আনুমানিক ৪০ থেকে ৪৫ বছর হবে। তাঁর পরিচয় জানার চেষ্টা চলছে। মৃতদেহ ঢাকা মেডিকেল কলেজ হাসপাতালের মর্গে পাঠানোর প্রক্রিয়া চলছে।
ট্রেনটি কোথা থেকে ছেড়ে এসেছিল, তা এখনো নিশ্চিত হতে পারেনি পুলিশ। পুলিশ বলছে, ওই ব্যক্তির দেহ এতটাই ছিন্নবিচ্ছিন্ন হয়ে গেছে যে দেহের অংশবিশেষ কুড়িয়ে একত্র করতে বেশ সময় লেগেছে। বেলা ১১টার দিকে ঘটনাটি ঘটলেও পুলিশের কাছে খবর আসতে সময় লেগেছে। পুলিশ নিহত ব্যক্তির পরিচয় পেতে রাত আটটা পর্যন্ত মরদেহ নিয়ে থানায় অপেক্ষা করে।
