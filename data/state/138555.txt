
কক্সবাজারের টেকনাফ সদর ইউনিয়নের নাজিরপাড়ায় ঈদগাহে ঈদের নামাজ শেষে কবর জিয়ারত করার সময় দুর্বৃত্তদের হামলায় শিশুসহ দুজন গুলিবিদ্ধ হয়েছেন। গত শুক্রবার সকাল ১০টার দিকে এ ঘটনা ঘটে।প্রত্যক্ষদর্শী ও পুলিশ সূত্র জানায়, উপজেলার সদর ইউনিয়নের নাজিরপাড়া গ্রামের নুরুল হক ওরফে ভুট্টো ও জিয়াউর রহমানের মধ্যে এলাকায় ইয়াবা ব্যবসায় প্রভাব বিস্তারকে কেন্দ্র করে দীর্ঘদিন ধরে পারিবারিকভাবে বিরোধ চলে আসছিল। এ বিরোধের জের ধরে উভয় পক্ষ ঈদের নামাজ আদায়ের জন্য আলাদাভাবে প্যান্ডেল তৈরি করে। নামাজ শেষে লোকজন পার্শ্ববর্তী স্থানে কবর জিয়ারত করতে গেলে জিয়াউর রহমানের ছোট ভাই মো. কামাল ও ভুট্টোর কথা-কাটাকাটি হয়। পরে ভুট্টো অস্ত্র নিয়ে কামালকে লক্ষ্য করে গুলি ছুড়লে তিনি কোনো রকম রক্ষা পেলেও পথচারী শিশু নিহা সুলতানা (৫) ও তাঁর বাবা দুদু মিয়ার (৪২) চোখে, বুকে ও শরীরের বিভিন্ন স্থানে গুলিবিদ্ধ হয়। পরে গুলিবিদ্ধ দুজনকে টেকনাফ হাসপাতালে নিয়ে গেলে কর্তব্যরত চিকিৎসক প্রাথমিক চিকিৎসা শেষে গুরুতর আহত নিহা সুলতানাকে চট্টগ্রাম মেডিকেল কলেজ হাসপাতালে পাঠান।
