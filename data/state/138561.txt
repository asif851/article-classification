
শিল্পমন্ত্রী আমির হোসেন আমু বলেছেন, ঢাকার আশপাশে বুড়িগঙ্গা, শীতলক্ষ্যা নদী মরে যাচ্ছে, পরিবেশ দূষণ হচ্ছে। এ খেলা আর খেলতে দেওয়া হবে না। অবিলম্বে হাজারীবাগের ট্যানারি সরাতে হবে। এর কোনো বিকল্প নেই।আজ রোববার জাতীয় এসএমই মেলার উদ্বোধনী অনুষ্ঠানে মন্ত্রী এসব কথা বলেন। এসএমই ফাউন্ডেশনের আয়োজনে বঙ্গবন্ধু আন্তর্জাতিক সম্মেলন কেন্দ্রে এ মেলা চলবে বৃহস্পতিবার পর্যন্ত।প্রধান অতিথির বক্তব্যে শিল্পমন্ত্রী বলেন, দু–একটি সংবাদপত্র লিখছে চামড়া পচে যাচ্ছে। (সাভারে চামড়া শিল্পনগরী) সরকার প্রস্তুত নয়। কিন্তু আমি বুঝতে পারছি না কেন এমন বলছে। ৪০টি কারখানা এখনই চালু হওয়ার অবস্থায় আছে। আমি ফেব্রুয়ারি মাসে বলেছিলাম এপ্রিলের ১ তারিখ থেকে কোনো চামড়া ঢুকতে পারবে না। যুগ যুগ ধরে চামড়া ব্যবসায়ীরা পরিবেশ দূষণ করে আসছেন। আজ গুটি কয়েক মানুষের জন্য কোটি কোটি মানুষের স্বাস্থ্যের বিষয়টিকে সংবাদপত্র কেন দেখছে না, তা আমার বোধগম্য নয়। সংবাদপত্র লিখছে সাভার চামড়া শিল্পনগরীতে গ্যাস-বিদ্যুৎ​ সংযোগ পাচ্ছে না। কিন্তু এ মুহূর্তে গ্যাস ও বিদ্যুৎ​ সংযোগ চাইলে দেওয়া হবে। কিন্তু তারা তা চাচ্ছে না। এটা কার সমস্যা?
এসএমই মেলায় আজ বর্ষসেরা পাঁচজন নারী ও পুরুষ উদ্যোক্তাকে পুরস্কৃত করা হয়। অনুষ্ঠানে উপস্থিত ছিলেন অর্থ ও পরিকল্পনা প্রতিমন্ত্রী এম এ মান্নান, এফবিসিসিআইয়ের সভাপতি আবদুল মাতলুব আহমাদ, এসএমই ফাউন্ডেশনের ব্যবস্থাপনা পরিচালক শফিকুল ইসলাম। উদ্বোধনী অনুষ্ঠানে সভাপতিত্ব করেন এসএমই ফাউন্ডেশনের চেয়ারপারসন কে এম হাবিব উল্লাহ।
এবারের মেলায় ২০০টি প্রতিষ্ঠান অংশ নিয়েছে। পাওয়া যাবে পাটজাত পণ্য, চামড়াজাত পণ্য, পোশাক, হস্তশিল্প, কৃষি প্রক্রিয়াজাত পণ্য, প্লাস্টিক, ইলেকট্রনিকসসহ নারা ধরনের পণ্য।
