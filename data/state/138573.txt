
কুড়িগ্রামের চিলমারী, লালমনিরহাটের হাতীবান্ধা ও দিনাজপুরের হাকিমপুর উপজেলায় গত দুই দিনে শীতবস্ত্র বিতরণ করা হয়েছে। বেসরকারি উদ্যোগে পৃথক এসব কর্মসূচি থেকে ৩ হাজার ৩০০ জন হতদরিদ্র মানুষকে কম্বল দেওয়া হয়।
প্রথম আলোর আঞ্চলিক কার্যালয় ও প্রতিনিধিদের পাঠানো খবর:
কুড়িগ্রাম: চিলমারী উপজেলার রমনা, জোড়গাছ, মাছাবন্দ ও খরখরিয়া এলাকায় গতকাল বৃহস্পতিবার দুপুরে কম্বল বিতরণ করে ঢাকার ইপিলিয়ন ফাউন্ডেশন। এসব এলাকার ২ হাজারের বেশি শীতার্ত মানুষকে কম্বল দেওয়া হয়।
অনুষ্ঠানে প্রধান অতিথি ছিলেন ফাউন্ডেশনের মহাব্যবস্থাপক মো. শাহ্ আলম। উপস্থিত ছিলেন ইউএনও বজলুর রশিদ, ফাউন্ডেশনের ব্যবস্থাপক নাজমুল আহসান, উপমহাব্যবস্থাপক মোত্তাকিন আলী, জ্যেষ্ঠ নির্বাহী মেহেদী হাসান, রমনা ইউনিয়ন পরিষদের (ইউপি) চেয়ারম্যান আজগার আলী সরকার প্রমুখ।
পাটগ্রাম (লালমনিরহাট): হাতীবান্ধার সানিয়ারজান ইউনিয়নের রাফাত-জলীল মেমোরিয়াল সরকারি প্রাথমিক বিদ্যালয়ের মাঠে গত বুধবার বিকেলে কম্বল বিতরণ অনুষ্ঠান হয়। অনুষ্ঠানে স্থানীয় রাফাত-জলীল কল্যাণ ট্রাস্ট ওই ইউনিয়নের নদীভাঙন ও বন্যাকবলিত তিন শতাধিক মানুষের মাঝে কম্বল বিতরণ করে।
অনুষ্ঠানে উপস্থিত ছিলেন ট্রাস্টের প্রতিষ্ঠাতা সড়ক পরিবহন ও সেতু মন্ত্রণালয়ের অতিরিক্ত সচিব ফারুক জলীল, সানিয়ারজান ইউপির চেয়ারম্যান আবদুল গফুর মিয়া, ইউনিয়ন আওয়ামী লীগের সাধারণ সম্পাদক সাহেবুর রহমান প্রমুখ।
বিরামপুর (দিনাজপুর): হাকিমপুরের বাংলাহিলি আজিজিয়া মাদ্রাসা চত্বরে গতকাল বেলা ১১টায় শীতবস্ত্র বিতরণ অনুষ্ঠান হয়। এ সময় এক হাজার শীতার্ত ব্যক্তির মাঝে কম্বল বিতরণ করে স্ট্যান্ডার্ড ব্যাংক লিমিটেড। অনুষ্ঠানে প্রধান অতিথি ছিলেন ব্যাংকের প্রতিষ্ঠাতা পরিচালক ফেরদৌস আলী খান। উপস্থিত ছিলেন আইনজীবী গোলাম মোস্তফা সরদার, মাদ্রাসার অধ্যক্ষ হারুন চৌধুরী, সমাজসেবক হেফাজ উদ্দীন, প্রেসক্লাবের সভাপতি জাহিদুল ইসলাম, সাধারণ সম্পাদক আনোয়ার হোসেন প্রমুখ।
