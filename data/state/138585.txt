
হাওরে নতুন পানি আসতে শুরু করেছে। হাওরের ঠান্ডা বাতাসে কোথাও দুলছে পাকা ধানের শিষ। কোথাও বা শুরু হয়েছে সেই ধান কাটার উৎসব। এমন সময়ে আলপথে দাঁড়িয়ে পাকা ধানের ঘ্রাণ নিতে নিতে কিশোরগঞ্জের স্থানীয়দের উদ্দেশে জানতে চাইলেন, ‘ফলন কেমন হইছে?’ কথাটা খুব সাধারণ মনে হলেও স্থানীয়দের কাছে রাষ্ট্রপতি মো. আবদুল হামিদের এই কথাটি স্বপ্নের মতো মনে হয়। তাই অনেক আশা আর সাহস নিয়ে রাষ্ট্রপতিকে জবাবও দেন তাঁরা, ধানের ফলন ভালো হয়েছে। শুধু বৃষ্টি আর দাম নিয়ে শঙ্কা।আজ বৃহস্পতিবার চার দিনের সফরে কিশোরগঞ্জে যান রাষ্ট্রপতি মো. আবদুল হামিদ। তিনি প্রথমে যান হাওর উপজেলা ইটনা। তাঁকে বহনকারী হেলিকপ্টারটি দুপুর দুইটা ৪৭ মিনিটে উপজেলার হেলিপ্যাডে অবতরণ করে। হেলিকপ্টার থেকে নেমেই ফসলি মাঠ দেখতে রিকশায় চড়ে বসেন। উপজেলার দক্ষিণ পাশে একটি ধানখেত দেখে রিকশা থেকে নেমে যান রাষ্ট্রপতি। কিছুক্ষণ সেই ধানখেতের আলপথের কাছে দাঁড়িয়ে হাওরের সৌন্দর্য উপভোগ করেন। এ সময় স্থানীয়দের সঙ্গে রাষ্ট্রপতির ওই কথোপকথন হয়।এ প্রসঙ্গে রাষ্ট্রপতির সঙ্গে থাকা উপজেলা আওয়ামী লীগের সভাপতি ইসমাইল হোসেন প্রথম আলোকে বলেন, রাষ্ট্রপতি এক সময় হাওরের এই ফসলি মাঠ দাপিয়ে বেড়িয়েছেন। তিনি পুরোনো স্মৃতি ভুলতে পারেননি। তাই বঙ্গভবনের রাজকীয় জীবনযাপন ছেড়ে প্রায়ই ছুটে আসেন হাওরে।
এরপর ৪৮ কোটি টাকা ব্যয়ে নির্মিত ইটনা বেড়িবাঁধ ও ৪৬৮ কোটি টাকা ব্যয়ে নির্মাণাধীন ইটনা-অষ্টগ্রাম ভায়া মিঠামইন সড়ক পরিদর্শন করেন রাষ্ট্রপতি। বেড়িবাঁধ পরিদর্শন শেষে সুধী সমাবেশে যোগ দিতে উপজেলা পরিষদ মিলনায়তনে যান রাষ্ট্রপতি। সেখানে তাঁকে গার্ড অব অনার দেওয়া হয়। নিজ এলাকা নিয়ে স্বপ্নের কথা জানাতে গিয়ে সুধী সমাবেশে তিনি বলেন, এলাকার উন্নয়নে যথাসাধ্য কাজ করা হয়েছে। তবে বিশেষ কোনো কাজ বাকি থাকলে তাঁকে জানাতে বলেন তিনি।
সমাবেশ শেষে হেলিকপ্টারে করে মিঠামইন উপজেলায় কামালপুর গ্রামের নিজ বাড়ির উদ্দেশে রওনা দেন রাষ্ট্রপতি। গ্রামের বাড়িতে তাঁর দুই দিন সময় কাটানোর কথা। রোববার বিকেলে তিনি বঙ্গভবনে ফিরবেন বলে জানা গেছে।
