
রাজধানীর কাফরুলে টিনশেডের একটি বাড়িতে আগুন লেগে একই পরিবারের ছয় সদস্যসহ সাত ব্যক্তি দগ্ধ হয়েছেন। গতকাল শনিবার দিবাগত রাতে মিরপুর-১৪ এর কাফরুলের সেনাপাড়ার ৫৯০ নম্বর বাড়িতে এ ঘটনা ঘটে।
ঢাকা মেডিকেল সংবাদদাতা জানান, দগ্ধ ব্যক্তিদের রাতেই ঢাকা মেডিকেল কলেজ হাসপাতালে আনা হয়। একজন প্রাথমিক চিকিৎসা নিয়েছেন। আর একই পরিবারের ছয়জন হাসপাতালের বার্ন ইউনিটে চিকিৎসা নিচ্ছেন।
দগ্ধ ব্যক্তিরা হলেন—দেলোয়ার হোসেন (৬০), তাঁর স্ত্রী সালেহা (৫০), তাঁদের তিন ছেলে-মেয়ে আমেনা (২৪), ফাতেমা (১২) ও জাহিদ (১৪) এবং আমেনার ছেলে আরমান (১) ও প্রতিবেশী রতন (৩৫)।
ফায়ার সার্ভিসের নিয়ন্ত্রণ কক্ষ থেকে জানানো হয়, স্থানীয় ইমরান হোসেনের ​ভাড়াটিয়া দেলোয়ার হোসেন। ওই ঘরে আগে থেকেই পাইপ লিক হয়ে গ্যাস বের হচ্ছিল। এর মধ্যে বিড়ি বা সিগারেট ধরানোর কারণে ঘরে আগুন ধরে যায়। খবর পাওয়ার পর ফায়ার সার্ভিসের দল রাত ১টা ২০ মিনিটের দিকে ঘটনাস্থলে পৌঁছে আগুন নেভায়। পাশাপাশি দগ্ধ চারজনকে অ্যাম্বুলেন্সে করে ও অন্যদের স্থানীয় লোকজন ঢাকা মেডিকেলে পৌঁছে দেয়।
 
