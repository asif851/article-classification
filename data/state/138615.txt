
ময়মনসিংহের ফুলবাড়িয়ায় পৌরসভা ও উপজেলা পরিষদের দ্বন্দ্বের জেরে প্রায় দুই মাস ধরে নালা নির্মাণের কাজ বন্ধ রয়েছে। এতে সামান্য বৃষ্টি হলেই উপজেলা পরিষদের সামনের সড়কে জলাবদ্ধতার সৃষ্টি হয়। এ ছাড়া নিষ্কাশন না হওয়ায় নোংরা পানির দুর্গন্ধে ওই এলাকার মানুষ দুর্ভোগ পোহাচ্ছে।
পৌরসভা ও উপজেলা পরিষদ সূত্রে জানা যায়, স্থানীয় সরকার প্রকৌশল অধিদপ্তরের (এলজিইডি) নগর উন্নয়ন প্রকল্পের অধীনে ফুলবাড়িয়া পৌর শহরের কবরস্থান থেকে উপজেলা পরিষদের দক্ষিণ পাশ পর্যন্ত আনুমানিক এক কিলোমিটার দৈর্ঘ্যের ওই নালাটির নির্মাণকাজ শুরু হয় ছয় মাস আগে। গত জুন মাসের প্রথম সপ্তাহে নালা নির্মাণের জন্য পৌরসভার পক্ষ থেকে উপজেলা পরিষদের মূল ফটকের সামনে সীমানাপ্রাচীর ভাঙা হয়। সীমানাপ্রচীরের অংশবিশেষ ভাঙার পর উপজেলা পরিষদের চেয়ারম্যান আজিজুর রহমান কাজ বন্ধ করতে বলেন। এতে কাজ বন্ধ হয়ে যায়।
পৌরসভার দাবি, উপজেলা পরিষদের সামনের সড়কটি পৌর শহরের ব্যস্ততম এলাকায়। উপজেলা পরিষদের সীমানাপ্রাচীর ভেঙে নালাটি নির্মাণ করে ওই এলাকায় সড়টি প্রশস্ত করা ছিল পৌরসভার উদ্দেশ্য। এই সিদ্ধান্তের বিরোধিতা করছে উপজেলা পরিষদ। উপজেলা পরিষদের দাবি, উপজেলা পরিষদের মূল ফটকের সামনের সড়কটি আরসিসি করে নির্মাণ করা হয়েছে। সীমানাপ্রাচীর অনেক টাকা ব্যয় করে নির্মাণ করা হয়েছে।  সড়ক প্রশস্ত করার জন্য উপজেলা পরিষদের মূল ফটকের বিপরীত দিকে জায়গা আছে।
নালা নির্মাণের কাজ বন্ধ থাকায় দুর্ভোগে পড়েছেন উপজেলার বাসিন্দারা। নালা দিয়ে বৃষ্টির পানি নিষ্কাশন না হওয়ায় সামান্য বৃষ্টি হলেই উপজেলা পরিষদের সামনের আনুমানিক ২০০ মিটার সড়কে জলাবদ্ধতা দেখা দেয়। বৃষ্টি না থাকার সময় নালায় জমে থাকা পানিতে দুর্গন্ধ হয়। উপজেলা পরিষদ চত্বরের কয়েকজন ব্যবসায়ী বলেন, দুর্গন্ধের জন্য তাঁরা সেখানে টিকতে পারছেন না। 
পৌরসভার মেয়র মো. গোলাম কিবরিয়া বলেন, ‘জনস্বার্থে আমরা সড়ক প্রশস্ত করার জন্য উপজেলা পরিষদের সীমানাপ্রাচীর ভেঙে নালাটি নির্মাণ করতে চেয়েছিলাম।  আপাতত কাজটি বন্ধ থাকলেও আমাদের সাংসদ বিষয়টি সমাধানের আশ্বাস দিয়েছেন।’
