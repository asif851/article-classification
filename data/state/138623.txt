
ঢাকা বিশ্ববিদ্যালয়ে আজ সোমবার ভোর রাতে শিবির সন্দেহে দুই ছাত্রকে পিটিয়ে আহত করেছে শিক্ষার্থীরা। আহত দুজন হলেন বিশ্ববিদ্যালয়ের শহীদ সার্জেন্ট জহুরুল হক হলের ছাত্র মোহাম্মদ নাসিম ও বিজয় একাত্তর হলের ছাত্র মাহমুদুর রহমান।নাসিম আইন দ্বিতীয় বর্ষের ও মাহমুদুর অর্থনীতি প্রথম বর্ষের ছাত্র। ভোররাত সাড়ে তিনটার দিকে পুলিশ এ দুইজনকে হল থেকে উদ্ধার করে আহত অবস্থায় ঢাকা মেডিকেল কলেজে হাসপাতালে নিয়ে যায়। জরুরি বিভাগে চিকিৎসা শেষে সকালে তাঁদের শাহবাগ থানায় নিয়ে আসা হয়।ঘটনার সত্যতা নিশ্চিত করে শাহবাগ থানার উপপরিদর্শক (এসআই) মো. কাওসার ঘটনার প্রথম আলোকে জানান, মানবিক কারণে তাঁদের আহত অবস্থায় নিয়ে আসা হয়েছে। অন্য কোনো সংশ্লিষ্টতা আছে কি না, তা তদন্ত করে দেখা হবে। এ ঘটনায় এখনো কোনো মামলা হয়নি।
