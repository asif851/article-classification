
অপরিচ্ছন্ন ও নোংরা পরিবেশে বিএসটিআইয়ের অনুমোদন ছাড়া নিম্নমানের ভেজাল আচার ও লজেন্স তৈরির দায়ে লালবাগের শহীদনগরের দুটি প্রতিষ্ঠানকে তিন লাখ টাকা জরিমানা করেছেন ভ্রাম্যমাণ আদালত। এর মধ্যে আচার তৈরির প্রতিষ্ঠানটিতে বিড়ালের মলমূত্র পাওয়া যায়।
আজ রোববার বিকেলে ঢাকা জেলা প্রশাসন, ১–আমর্ড পুলিশ ব্যাটালিয়ন (এপিবিএন) ও বিএসটিআইয়ের যৌথ উদ্যোগে এ আদালত পরিচালনা করা হয়।ঢাকা জেলা প্রশাসনের নির্বাহী হাকিম তৌহিদ এলাহী প্রথম আলোকে বলেন, দীর্ঘদিন ধরে বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশনের (বিএসটিআই) অনুমোদন ছাড়া শহীদনগর এলাকায় আয়েশা আসমা ফুড প্রোডাক্টস নোংরা পরিবেশে আচার তৈরি করে আসছিল। কারখানার পরিবেশ ছিল অত্যন্ত অস্বাস্থ্যকর। সেখানে বিড়ালের মলমূত্র পাওয়া গেছে। পণ্যে উৎপাদনের ও মেয়াদোত্তীর্ণের তারিখ দেওয়া ছিল না। প্রতিষ্ঠানটির মালিক জাহাঙ্গীর আলমকে দুই লাখ টাকা জরিমানা ও অনাদায়ে দুই মাসের বিনাশ্রম কারাদণ্ড দেওয়া হয়। একই এলাকার কাজল লজেন্স ফ্যাক্টরি অপরিচ্ছন্ন ও নোংরা পরিবেশে লজেন্স তৈরি করছিল। প্রতিষ্ঠানটির মালিক রাজু আহমেদকে এক লাখ টাকা জরিমানা ও অনাদায়ে এক মাসের বিনাশ্রম কারাদণ্ড প্রদান করা হয়।১-এপিবিএনের এএসপি আমরিন খাইরুল জানান, প্রতিষ্ঠান দুটিকে দীর্ঘদিন নজরদারি করার পর প্রাপ্ত তথ্যের ভিত্তিতে এ অভিযান পরিচালনা করা হয়। শিশুদের জন্য খাবারগুলো অস্বাস্থ্যকর ও ঝুঁকিপূর্ণ হিসেবে প্রতীয়মান হয়। অস্বাস্থ্যকর পরিবেশে তৈরি বিপুল পরিমাণ আচার ও লজেন্স জব্দ করে জনসমক্ষে ধ্বংস করা হয়।
