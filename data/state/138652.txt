
দেশব্যাপী নৈরাজ্যকর পরিস্থিতি সৃষ্টি ও নিরীহ জনগণকে হত্যার প্রতিবাদে বাংলাদেশ কৃষি বিশ্ববিদ্যালয়ে গতকাল রোববার ‘শান্তি মিছিল’ করা হয়। আওয়ামী লীগপন্থী শিক্ষকদের সংগঠন গণতান্ত্রিক শিক্ষক ফোরামের ব্যানারে দুপুর সাড়ে ১২টার দিকে এ মিছিল শুরু হয়। বিশ্ববিদ্যালয় সূত্রে জানা গেছে, দুপুর ১২টায় বিশ্ববিদ্যালয়ের কেন্দ্রীয় গ্রন্থাগারের সামনে শিক্ষক, শিক্ষার্থী ও কর্মকর্তা-কর্মচারীরা সমবেত হন। ওই মিছিলে পরে উপাচার্য ও ছাত্রলীগের শতাধিক নেতা-কর্মীও যোগ দেন। মিছিলটি বিভিন্ন অনুষদীয় ভবন ও প্রধান প্রধান সড়ক প্রদক্ষিণ করে। 
