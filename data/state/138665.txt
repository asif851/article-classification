
গাজীপুর সদর উপজেলার কাশিমপুরের বারেন্ডা উত্তরপাড়া এলাকায় গত বৃহস্পতিবার রাতে আনোয়ারা বেগম (৫৫) নামের এক নারীকে গলা কেটে হত্যা করেছে দুর্বৃত্তরা।পুলিশ জানায়, আনোয়ারার স্বামী আলী হোসেন কাশিমপুরের একটি পোশাক কারখানায় কাজ করেন। বৃহস্পতিবার রাত আটটার দিকে তিনি কারখানার উদ্দেশে বেরিয়ে যান। তাঁদের বাড়ির ভাড়াটিয়ারা তখন পাশের একটি ঘরে টিভি দেখছিলেন। টিভি দেখা শেষ হলে রাত সাড়ে নয়টার দিকে তাঁরা ঘরের বিছানায় বাড়িওয়ালি অনোয়ারার গলা কাটা লাশ পড়ে থাকতে দেখে পুলিশে খবর দেন। পুলিশ রাত ১২টার দিকে লাশ উদ্ধার করে ময়নাতদন্তের জন্য গাজীপুর সদর হাসপাতাল মর্গে পাঠায়।এ ঘটনায় আনোয়ারার ভাই জয়দেবপুর থানায় হত্যা মামলা করেছেন।
