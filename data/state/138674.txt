
বিদেশে অবস্থানরত পলাতক আসামিদের (বাংলাদেশের নাগরিক) বিচারের মুখোমুখি করার জন্য তাদের ফিরিয়ে আনার বিষয়ে একটি টাস্কফোর্স গঠন করেছে সরকার।
আইনমন্ত্রীর নেতৃত্বে ১০ সদস্যের এ টাস্কফোর্সে সদস্য হিসেবে আছেন পররাষ্ট্রমন্ত্রী, স্বরাষ্ট্র প্রতিমন্ত্রী, অ্যাটর্নি জেনারেল, স্বরাষ্ট্রসচিব, আইজিপি, প্রতিরক্ষা গোয়েন্দা মহাপরিদপ্তরের মহাপরিচালক, আইনসচিব, পররাষ্ট্রসচিব ও জাতীয় নিরাপত্তা গোয়েন্দা সংস্থার (এনএসআই) মহাপরিচালক।
আজ বৃহস্পতিবার মন্ত্রিপরিষদ বিভাগ থেকে এ বিষয়ে একটি আদেশ জারি করা হয়েছে। তবে এ আদেশের তারিখ দেওয়া আছে ২০ মার্চ।
টাস্কফোর্স বিদেশে অবস্থানরত আসামিদের একটি তালিকা করবে, এরপর যথাযথ সূত্র ব্যবহার করে ওই সব আসামিদের অবস্থান চিহ্নিত করবে। সংশ্লিষ্ট দেশ থেকে ওই আসামিদের ফিরিয়ে আনার ব্যবস্থা গ্রহণ এবং কোনো আসামি যদি বিদেশে নাগরিকত্ব পায়, তাকেও ফিরিয়ে আনার উপায় নির্ধারণ করবে। টাস্কফোর্সকে সাচিবিক সহায়তা দেবে স্বরাষ্ট্র মন্ত্রণালয়।
