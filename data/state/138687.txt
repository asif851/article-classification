
আওয়ামী লীগ বিচার বিভাগের ওপর চাপ সৃষ্টি করছে বলে অভিযোগ করেছে বিএনপি। আজ রোববার দলটির মহাসচিব মির্জা ফখরুল ইসলাম আলমগীর এক অনুষ্ঠানে এই অভিযোগ করেন। গণমাধ্যমে প্রকাশিত খবর উদ্ধৃত করে মির্জা ফখরুল বলেন, গতকাল রাতে প্রধান বিচারপতি সুরেন্দ্র কুমার সিনহার বাসায় গিয়েছিলেন আওয়ামী লীগের সাধারণ সম্পাদক ওবায়দুল কাদের। এতে বিএনপি বিস্মিত, উদ্বিগ্ন ও শঙ্কিত হয়েছে।
দলের চেয়ারপারসন খালেদা জিয়ার রোগমুক্তি কামনায় রাজধানীর নয়াপল্টনে বিএনপির কেন্দ্রীয় কার্যালয়ের নিচতলায় দোয়া ও মিলাদ মাহফিলের আয়োজন করে ছাত্রদল।
ষোড়শ সংশোধনীর রায় নিয়ে আওয়ামী লীগের নেতাদের বক্তব্যের সমালোচনা করে মির্জা ফখরুল বলেন, সরকার ও আওয়ামী লীগের নেতারা প্রধান বিচারপতি এবং বিচার বিভাগ সম্পর্কে যেভাবে কথা বলছেন, তা রাজনৈতিক ভাষা নয়। এটা সন্ত্রাসের ভাষা। বিচার বিভাগের ওপর চাপ প্রয়োগ না করে তিনি বিএনপিকে রাজনৈতিকভাবে মোকাবিলা করার আহ্বান জানান। তিনি দাবি করেন, গণতন্ত্রকে ধ্বংস করতে সরকার নতুন ষড়যন্ত্র শুরু করেছে।
ছাত্রদলের সভাপতি রাজীব আহসানের সভাপতিত্বে অন্যদের মধ্যে বিএনপির জ্যেষ্ঠ যুগ্ম-মহাসচিব রুহুল কবির রিজভী, যুগ্ম-মহাসচিব খায়রুল কবির প্রমুখ বক্তব্য দেন।
