
নাশকতার প্রতিবাদে আওয়ামী মুক্তিযোদ্ধা লীগ গতকাল শুক্রবার বিকেলে চট্টগ্রাম প্রেসক্লাবের সামনে মানববন্ধন করেছে।কর্মসূচিতে বিশিষ্ট সমাজবিজ্ঞানী ও প্রিমিয়ার বিশ্ববিদ্যালয়ের উপাচার্য অনুপম সেন বলেন, পেট্রলবোমা দিয়ে মানুষ পুড়িয়ে হত্যা বর্বরতম কাজ। গণতান্ত্রিক আন্দোলন ও পেট্রলবোমা দিয়ে সহিংসতা এক নয়। তিনি আরও বলেন, পেট্রলবোমা দিয়ে সাধারণ মানুষকে হত্যা করা হচ্ছে। হতাহতরা সবাই নিরীহ। তাদের কী অপরাধ? হামলাকারীরা তাদের পুড়িয়ে মেরে কী চায়? এই অবস্থার অবসান ঘটাতে হবে।আওয়ামী মুক্তিযোদ্ধা লীগের নগর কমিটির সভাপতি শফিউল বশরের সভাপতিত্বে কর্মসূচিতে সরকারি কৌঁসুলি মোহাম্মদ আবুল হাশেমসহ বিভিন্ন পেশার লোকজন বক্তব্য দেন।
