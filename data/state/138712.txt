
রায়েরবাগে গতকাল রোববার বিকেলে বিউটি আক্তার (২৫) নামের এক তরুণী কীটনাশক পান করে আত্মহত্যা করার চেষ্টা করেছেন। তাঁকে ঢাকা মেডিকেল কলেজ হাসপাতালে ভর্তি করা হয়েছে।
পুলিশ ও হাসপাতাল সূত্র জানায়, বিউটি আক্তার তাঁর মা-বাবার সঙ্গে রায়েরবাগে থাকতেন। ওই এলাকার বাসিন্দা আবদুল মান্নানের সঙ্গে তাঁর সম্পর্ক ছিল। কয়েক দিন আগে তাঁদের মনোমালিন্য হয়। এরপর ওই যুবক এলাকা ছেড়ে চলে যান। তাঁর কোনো নাম-ঠিকানা জানেন না বিউটি। এই ক্ষোভে তিনি তাঁর বাসায় কীটনাশক পান করেন৷
কদমতলী থানার এসআই আজহারুল ইসলাম বলেন, কীটনাশক পান করে বিকেলে থানায় আসেন বিউটি৷ এ সময় তিনি অচেতন হয়ে পড়েন। পরে তাঁকে উদ্ধার করে ঢাকা মেডিকেল কলেজ হাসপাতালে ভর্তি করানো হয়৷ হাসপাতালে চিকিৎসা দেওয়ার পর তাঁর জ্ঞান ফিরেছে।
 
