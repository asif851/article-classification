
রাজশাহীতে আজ মঙ্গলবার ভোর থেকে টিপটিপ বৃষ্টি। টিনের চাল আর গাছের পাতায় মৃদু ছন্দে যেন নূপুর বাজছে। এর সঙ্গে যোগ হয়েছে হাড়কাঁপানো শীত। বৃষ্টি মাথায় ঘর থেকে বের হয়েছে নগরবাসী। বেলা বেড়েছে। তবে ইলশেগুঁড়ি কমেনি। বিড়ম্বনা ছিল ষোলো আনা।
উত্তরের জনপদ রাজশাহীতে শীতের দাপট এমনিতেই বেশি, আজ বৃষ্টি তীব্রতাও বেশি। তাই বাইরে মানুষের আনাগোনা কম।  রাজশাহী আবহাওয়া দপ্তর বলছে, সকাল নয়টা পর্যন্ত রাজশাহীতে বৃষ্টি হয়েছে শূন্য দশমিক ৪ মিলিমিটার। দুপুর ১২টার পর বৃষ্টি আরেকটু কমেছে। পুরোপুরি থামেনি। সঙ্গে শীতের দাপট রয়েছে। সকালে রাজশাহীতে সর্বনিম্ন তাপমাত্রা রেকর্ড করা হয়েছে ১৩ দশমিক ২ ডিগ্রি সেলসিয়াস।
আজ বাইরে বের হতে গেলে শীতকে পাত্তা না দিলেও বৃষ্টিকে আমলে নিতেই হচ্ছে। খুঁজতে হচ্ছে তুলে রাখা ছাতা। এর আগে সর্বশেষ বৃষ্টি হয়েছে গত ৩১ অক্টোবর। সেদিন সব মিলিয়ে ৪ দশমিক ২ মিলিমিটার বৃষ্টি হয়েছিল। মাঝে নভেম্বর ও ডিসেম্বর মাসে কোনো বৃষ্টি হয়নি। আবহাওয়া দপ্তরের তথ্যমতে, সারা দিন এই অবস্থার পরিবর্তন হওয়ার সম্ভাবনা নেই।
বৃষ্টির কারণে রাস্তায় ছাতা নিয়েই বের হচ্ছে মানুষ। তিন দিনব্যাপী উন্নয়ন মেলার স্টলগুলো খোলা সম্ভব হয়নি। দোকানপাট খুলেছে অনেক পরে। দুপুর হলেও খদ্দেরের ভিড় নেই কোনো দোকানেই।
রাজশাহী নগরের শহীদ এ এইচ এম কামারুজ্জামান চত্বরে প্রতিদিনের মতো গ্রাম থেকে এসেছিলেন দিনমজুরেরা। বেলা ১১টা পর্যন্ত থেকে তাঁরা কাকভেজা হয়ে ফিরে গেলেন। তাঁদের মধ্যে একজনের নাম কাউসার আলী (৩৫)। বাড়ি পুঠিয়া উপজেলার বানেশ্বরে। বললেন, ‘বৃষ্টির কারণে শহরে কোথাও কাজ হচ্ছে না। সকাল থেকে শুধুই ভিজলাম। কেউ কাজের জন্য ডাকতে এল না। এখন ফিরে যাচ্ছি।’
