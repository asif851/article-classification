
মুক্তিযুদ্ধের পক্ষের সব শক্তিকে এক মঞ্চে আসার জন্য আহ্বান জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের।আজ শুক্রবার মহান বিজয় দিবস উপলক্ষে ধানমন্ডির ৩২ নম্বরে বঙ্গবন্ধু ভবনের সামনে জাতির পিতা বঙ্গবন্ধুর শেখ মুজিবুর রহমানের প্রতিকৃতিতে ফুল দিয়ে শ্রদ্ধা জানান মন্ত্রী। পরে তিনি সাংবাদিকদের এক প্রশ্নের জবাবে এই আহ্বান জানান।বাসসের খবরে জানা যায়, ওবায়দুল কাদের বলেন, সাম্প্রদায়িক শক্তিকে পরাজিত করে কাঙ্ক্ষিত লক্ষ্যে পৌঁছাবে বাংলাদেশ। প্রধানমন্ত্রী শেখ হাসিনার নেতৃত্বে উন্নত-সমৃদ্ধ বাংলাদেশ গড়ে তোলা হবে। এই লক্ষ্য অর্জনে সবাইকে সব বিভেদ ভুলে ঐক্যবদ্ধ থাকতে হবে। স্বাধীনতার চেতনার ধারক মুক্তিযুদ্ধের সপক্ষের শক্তি যারা, তাদের একমঞ্চে আসতে হবে।আওয়ামী লীগের সাধারণ সম্পাদক বলেন, সবাইকে ঐক্যবদ্ধ হয়ে সন্ত্রাস-জঙ্গিবাদ মোকাবিলা করতে হবে। দেশকে কাঙ্ক্ষিত লক্ষ্যে পৌঁছাতে সবাইকে একমঞ্চে আসতে হবে।জামায়াতে ইসলামীর নিষিদ্ধের বিষয়ে সাংবাদিকদের এক প্রশ্নের জবাবে ওবায়দুল কাদের বলেন, জামায়াতের রাজনীতি নিষিদ্ধের বিষয়টি বিচারাধীন। বিচারাধীন বিষয়ে মন্তব্য করা ঠিক হবে না। যুদ্ধাপরাধীদের সম্পত্তি বাজেয়াপ্ত করার ক্ষেত্রে সরকারের কার্যক্রমের অগ্রগতি সম্পর্কে জানতে চাইলে তিনি বলেন, ‘অপেক্ষা করুন, দেখুন।’ আওয়ামী লীগে অনুপ্রবেশের বিষয়ে দলের সাধারণ সম্পাদক বলেন, ‘আমরা কঠোর অবস্থানে আছি। কোথাও এ ধরনের ঘটনা ঘটলে আমরা সঙ্গে সঙ্গে ব্যবস্থা নিচ্ছি।’
