
চলতি এসএসসি পরীক্ষা চলাকালীন ২৪ ফেব্রুয়ারি পর্যন্ত সকাল আটটা থেকে সাড়ে দশটা পর্যন্ত ইন্টারনেটের গতি সীমিত রাখার সিদ্ধান্ত হয়েছে। এ বিষয়ে একটি নির্দেশনা ইন্টারনেট  সেবা–সংক্রান্ত সব প্রতিষ্ঠানকে পাঠিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। 
বিষয়টি নিশ্চিত করে বিটিআরসির চেয়ারম্যান শাহজাহান মাহমুদ আজ রোববার রাতে প্রথম আলোকে বলেন, সরকারি নির্দেশনা অনুসারে এ সিদ্ধান্ত নেওয়া হয়েছে। বিটিআরসি সূত্রে জানা গেছে, মোবাইল ফোন অপারেটর, ইন্টারনেট সেবাদাতা প্রতিষ্ঠানকে (আইএসপি) ওই সময়ে ইন্টারনেটের গতি ২৫ কেবিপিএস গতিতে ইন্টারনেট সেবা দেওয়ার নির্দেশ দেওয়া হয়েছে। আজ রাত ১০টা থেকে সাড়ে ১০টা পর্যন্ত এ বিষয়ে মহড়া অনুষ্ঠিত হয় । প্রশ্নপত্র ফাঁস ঠেকাতে মোবাইল ইন্টারনেট আজ রোববার সকালে আধা ঘণ্টার জন্য বন্ধ ছিল। এসএসসিতে আইসিটি বিষয়ে পরীক্ষার দিন সকাল ৯ থেকে ১০টা পর্যন্ত মোবাইল ইন্টারনেট বন্ধ রাখার নির্দেশ দেয় বিটিআরসি। এর আগে দেশে ধারাবাহিক জঙ্গি হামলা ও হত্যাকাণ্ডের প্রেক্ষাপটে জঙ্গিদের যোগাযোগের পথ বন্ধ করার কারণ দেখিয়ে ২০১৫ সালের ১৮ নভেম্বর দেড় ঘণ্টা ইন্টারনেট বন্ধ রাখা হয় বাংলাদেশে। পরে ইন্টারনেট চালু হলেও ২২ দিন বাংলাদেশে ফেসবুকসহ সামাজিক যোগাযোগের বেশ কয়েকটি অ্যাপ ব্যবহারের সুযোগ বন্ধ রাখে সরকার।
