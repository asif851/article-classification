
ছোট ভাইয়ের ছুরিকাঘাতে চার দিন হাসপাতালে চিকিৎসাধীন থেকে গতকাল বুধবার ভোরে ফারুক চৌধুরী (৩১) নামে এক যুবকের মৃত্যু হয়েছে। তিনি সাভারের ভাকুর্তা ইউনিয়ন পরিষদের (ইউপি) ৮ নম্বর ওয়ার্ডের সদস্য ও ইউনিয়ন যুবলীগের সভাপতি।সাভার মডেল থানার পুলিশ ও পরিবারের লোকজন জানান, দেনা-পাওনা নিয়ে গত শুক্রবার সন্ধ্যায় শলমাসি গ্রামে নিজ বাড়িতে ফারুক চৌধুরীর সঙ্গে তাঁর ছোট ভাই জাবেদ চৌধুরীর বাগ্বিতণ্ডা হয়। এ সময় তাঁদের বাবা মহিউদ্দিন চৌধুরীসহ পরিবারের অন্য সদস্যরাও উপস্থিত ছিলেন। একপর্যায়ে ফারুক ছোট ভাইকে ধমক দিয়ে নিবৃত করার চেষ্টা করেন। জাবেদ এতে ক্ষিপ্ত হয়ে ফারুকের বুকে ছুরিকাঘাত করে পালিয়ে যান।গুরুতর আহত অবস্থায় ফারুককে প্রথমে ঢাকা মেডিকেল কলেজ হাসপাতালে ভর্তি করা হয়। সেখান থেকে এক দিন পর গত শনিবার সকালে ভর্তি করা হয় ঢাকার বক্ষব্যাধি হাসপাতালে। অবস্থার অবনতি হলে ওই দিন দুপুরেই তাঁকে ইবনেসিনা হাসপাতালে ভর্তি করা হয়। সেখানে চিকিৎসাধীন অবস্থায় গতকাল ভোরে তিনি মারা যান।
