

অর্থমন্ত্রী আবুল মাল আবদুল মুহিত বলেছেন, আইন করে জামায়াতকে নিষিদ্ধ করলে তারা আন্ডারগ্রাউন্ডে চলে যাবে। তারা তো খুন-খারাবিতে ওস্তাদ। আজ রোববার সচিবালয়ে এশীয় উন্নয়ন ব্যাংকের (এডিবি) পরিচালনা পর্ষদের একটি দলের সঙ্গে অনুষ্ঠিত বৈঠকের পর সাংবাদিকদের কাছে তিনি এ কথা বলেন।দেলাওয়ার হোসাইন সাঈদীর রায়ের প্রতিবাদে জামায়াতের ডাকা হরতাল প্রসঙ্গে মন্ত্রী বলেন, ‘​কিসের হরতাল ডেকেছে তারা? তারা তো বাংলাদেশেই বিশ্বাস করে না। জামায়াতে ইসলামী একটি ব্লাডি পার্টি।’সাঈদীর রায়ের পরে বিভিন্ন মহলে ওঠা আলোচনার প্রসঙ্গ টেনে সাংবাদিকেরা মন্ত্রীর কাছে জানতে চান, জামায়াতের সঙ্গে সরকারের আঁতাত হয়েছে কি না? এতে কিছুটা ক্ষুব্ধ হয়ে মুহিত বলেন, ‘রাবিশ! আমরা গতকাল আলোচনা করেছি। জামায়াত আমাদের সঙ্গে কথা বলবে কীভাবে? জামায়াত এগুলো ছড়াচ্ছে। বিএনপিও তাদের সঙ্গে আছে।’এডিবির সঙ্গে বৈঠকের ব্যাপারে মুহিত বলেন, বিনিয়োগ কম থাকায় বেসরকারি খাতে জোর দেওয়ার ব্যাপারে প্রশ্ন তুলেছে এডিবি। মধ্য আয়ের দেশে পরিণত হতে হলে শুধু মাথাপিছু আয় বাড়াটাই যথেষ্ট নয়।
বৈঠকে এডিবির প্রতিনিধিদলে নেতৃত্ব দেন দলটির নির্বাহী পরিচালক মালায়ামি বিন হামাদ।গত বুধবার মুক্তিযুদ্ধকালে মানবতাবিরোধী অপরাধের দায়ে সাঈদীকে মৃত্যুদণ্ডের পরিবর্তে আমৃত্যু কারাদণ্ডের আদেশ দিয়েছেন সুপ্রিম কোর্টের আপিল বিভাগ। এর পর বৃহস্পতিবার প্রথম দফায় সারা দেশে হরতাল ডাকে জামায়াত। আজ রোববার তাদের ডাকা দ্বিতীয় দফার হরতাল চলছে।
