
প্রধান বিচারপতি মো. মোজাম্মেল হোসেন বলেছেন, মানুষের সেবা করাটাই হচ্ছে আসল কাজ। ন্যায়বিচার প্রতিষ্ঠার মাধ্যমে বিচারক ও আইনজীবীরা মানবসেবার এই কাজটা করে যেতে পারেন।কক্সবাজার জেলা আইনজীবী সমিতি ভবন মিলনায়তনে গতকাল বৃহস্পতিবার তাঁকে দেওয়া সংবর্ধনা অনুষ্ঠানে প্রধান অতিথির বক্তব্যে প্রধান বিচারপতি এ কথা বলেন।প্রধান বিচারপতি বলেন, ন্যায়বিচার প্রতিষ্ঠা এবং মামলার দ্রুত নিষ্পত্তির ক্ষেত্রে বার এবং বেঞ্চের মধ্যে সৌহার্দ্যপূর্ণ সম্পর্ক দরকার। আইনজীবী ও বিচারকদের নিজ নিজ দায়িত্ব পালনের ক্ষেত্রেও সতর্ক থাকা দরকার। এটা না হলে বিচারপ্রার্থীরা হয়রানির শিকার হবেন। মামলার দ্রুত নিষ্পত্তি করতে বিচারক এবং আইনজীবীদের মানসিকতার পরিবর্তন দরকার বলেও উল্লেখ করেন তিনি।মোজাম্মেল হোসেন বলেন, ‘আদালতগুলো ঘুরে দেখলাম, প্রচুর মামলা নিষ্পত্তির অপেক্ষায় আছে। আপনারা বলবেন, এর বিপরীতে বিচারকশূন্যতাসহ নানা কারণ থাকতে পারে। আমি বলব, এ জন্য উভয়ের দায়িত্বের কিছুটা কমতি রয়েছে। এখানে ৬০ হাজারের বেশি মামলা বিচারাধীন, এটা খুবই দুঃখজনক।’প্রধান বিচারপতি মোজাম্মেল হোসেন শূন্যপদে দ্রুত বিচারক নিয়োগের আশ্বাস দিয়ে বলেন, এই মামলা দ্রুত নিষ্পত্তি করতে পারলে মানুষ উপকৃত হবে। ন্যায়বিচার নিশ্চিত হবে। মামলা ব্যবস্থাপনা কমিটিকে এ ব্যাপারে তৎপর হতে হবে।জেলা আইনজীবী সমিতির সভাপতি ছৈয়দ আলমের সভাপতিত্বে সংবর্ধনা অনুষ্ঠানে বিশেষ অতিথি ছিলেন কক্সবাজারের জেলা ও দায়রা জজ মো. সাদেকুল ইসলাম তালুকদার। অন্যান্যের মধ্যে সরকারি কৌঁসুলি মমতাজ আহমদ, জ্যেষ্ঠ আইনজীবী কামরুল হাসান, আবুল কালাম ছিদ্দিকী, এম শাহজাহান, এ কে আহমেদ হোসেন, জেলা আইনজীবী সমিতির সাধারণ সম্পাদক মোহাম্মদ তারেক, সহসাধারণ সম্পাদক মো. আবদুল্লাহ প্রমুখ বক্তৃতা করেন।
