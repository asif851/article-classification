
নাটোরের সিংড়া উপজেলার পারসাঁঐল গ্রামের একটি বাড়ি থেকে আজ রোববার সকালে সাবেক এক সেনাসদস্য ও তাঁর স্ত্রীর লাশ উদ্ধার করেছে পুলিশ।
নিহত ব্যক্তিরা হলেন ননী গোপাল কুন্ডু (৭২) ও তাঁর স্ত্রী চিত্রা রানী কুন্ডু (৫৫)। তাঁদের শ্বাসরোধ করে হত্যা করা হয়েছে বলে ধারণা পুলিশ ও প্রতিবেশীদের।
প্রতিবেশী চিত্তরঞ্জন কুন্ডুর ভাষ্যমতে, অবসরপ্রাপ্ত সেনাসদস্য ননী গোপাল মুক্তিযোদ্ধা ছিলেন। অবসরকালে তিনি ঠিকাদারি করতেন। তিন-চার বছর আগে সিংড়ার কুন্ডরী গ্রাম থেকে পারসাঁঐল গ্রামে এসে পরিবার নিয়ে বসবাস শুরু করেন তিনি। ননী গোপাল ও তাঁর স্ত্রী চিত্রা বাড়িতে একাই থাকতেন। তাঁদের দুই ছেলে ভারতে থাকেন।
সিংড়া থানার পুলিশের ভাষ্য, আজ সকালে ননী গোপালের বাড়ির সামনের টিউবওয়েলের পাশে চিত্রার লাশ পড়ে থাকতে দেখেন প্রতিবেশীরা। তাঁর মুখে গামছা গোঁজা ছিল। প্রতিবেশীরা ঘরের ভেতরে গিয়ে বিছানার ওপর ননী গোপালের হাত-পা বাঁধা লাশ পড়ে থাকতে দেখেন। প্রতিবেশীরা পুলিশকে খবর দেন। পুলিশ লাশ দুটি উদ্ধার করে।
পুলিশ ও প্রতিবেশীদের ভাষ্য, লাশ দুটির শরীরে আঘাতের কোনো চিহ্ন দেখা যায়নি। গতকাল শনিবার দিবাগত রাতের কোনো এক সময় তাঁদের হত্যা করা হতে পারে।
সিংড়া থানার উপপরিদর্শক (এসআই) সাইফুল ইসলাম বলেন, ময়নাতদন্তের জন্য লাশ দুটি হাসপাতালের মর্গে পাঠানোর প্রস্তুতি চলছে। কে বা কারা কেন এই দম্পতিকে হত্যা করেছে, প্রাথমিকভাবে তা জানা যায়নি। বিষয়টি তদন্ত করে দেখা হবে।
