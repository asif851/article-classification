
বান্দরবান সরকারি কলেজে রাষ্ট্রবিজ্ঞান, ব্যবস্থাপনা ও অর্থনীতি বিষয়ে মাস্টার্স কোর্স চালু করা হয়েছে।
গতকাল শনিবার মাস্টার্স কোর্সের উদ্বোধন উপলক্ষে কলেজ প্রাঙ্গণে ছাত্র সমাবেশের আয়োজন করা হয়।
অনুষ্ঠানে প্রধান অতিথি ছিলেন পার্বত্য চট্টগ্রামবিষয়ক মন্ত্রণালয়ের প্রতিমন্ত্রী বীর বাহাদুর। অধ্যক্ষ এ কে ফজলুল হকের সভাপতিত্বে অনুষ্ঠানে বিশেষ অতিথি ছিলেন জেলা পরিষদের চেয়ারম্যান ক্যশৈহ্লা মারমা, জেলা ও দায়রা জজ শফিকুর রহমান, জেলা প্রশাসক মিজানুল হক চৌধুরী, পুলিশ সুপার মিজানুর রহমান প্রমুখ। 
তবে তিনটি বিভাগেই শিক্ষক সংকট রয়েছে বলে কলেজ কর্তৃপক্ষ বলছে।
কলেজের উপাধ্যক্ষ আবু তাহের ভূঁইয়া বলেন, মাত্র ৩৩ জন শিক্ষক নিয়ে সাতটি বিভাগে সম্মান ও তিনটি বিভাগে মাস্টার্স শ্রেণিসহ প্রায় চার হাজার শিক্ষার্থীকে পাঠদান করা হচ্ছে।
প্রতিমন্ত্রী বীর বাহাদুর কলেজের শিক্ষক সমস্যা সমাধানের ব্যাপারে প্রয়োজনীয় উদ্যোগ নেওয়ার আশ্বাস দিয়েছেন।
