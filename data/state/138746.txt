
লাল টুকটুকে মুখ। মাথায় একরাশ কালো চুল। চিকিৎসকেরা বলছেন, আজই (গতকাল) পৃথিবীতে এসেছে শিশুটি। ‘সরকারি সম্পত্তি’ লেখা সাদা চাদরে মুড়িয়ে রাখা হয়েছে তাকে। জ্যেষ্ঠ নার্স নাসরিন সুলতানার কোলে নিশ্চিন্তে ঘুমাচ্ছে সে। গতকাল সোমবার ঢাকা মেডিকেল কলেজ হাসপাতালের নবজাতক বিভাগের সামনে এভাবেই দেখা গেল শিশুটিকে।
মাত্র কয়েক ঘণ্টা আগেই পৃথিবীতে আসা এই কন্যাশিশুটিকে শপিং ব্যাগে ভরে রাস্তার পাশে ফেলে রাখা হয়েছিল। সদয় এক নারী রাস্তার পাশ থেকে শিশুটিকে কোলে তুলে নেন। খবর পেয়ে পুলিশ শিশুটিকে উদ্ধার করে সকাল সাড়ে নয়টার দিকে হাসপাতালে নিয়ে আসে। হাসপাতালের অধ্যাপক মনীষা ব্যানার্জির অধীনে তাকে ভর্তি করা হয়েছে।
মনীষা ব্যানার্জি প্রথম আলোকে বলেন, শিশুটি সোমবারই জন্ম নিয়েছে বলে মনে হচ্ছে। ওজন মাত্র পৌনে দুই কেজি। হাসপাতালে আনার পরে গতকাল স্যালাইন ও ওষুধ দিয়ে রাখা হয়েছে। আজ (মঙ্গলবার) শিশুটির খাবারের বিষয়ে সিদ্ধান্ত নেওয়া হবে।
পুলিশ জানায়, স্থানীয় ব্যক্তিরা তাদের জানিয়েছেন গতকাল সকালে শিশুটিকে খিলগাঁওয়ে সি-ব্লকের একটি বাসার সামনে নর্দমার  পাশে একটি শপিং ব্যাগে রেখে যান কালো বোরকা পরা এক নারী। সে দৃশ্য আশপাশের অনেকেই দেখেছেন। বোমা বা ক্ষতিকর কোনো বস্তু ভেবে ভয়ে কেউ কাছে যাননি। পরে শপিং ব্যাগ থেকে কান্নার শব্দ শুনে শাহনূর বেগম ওরফে খুকি নামের স্থানীয় এক নারী শিশুটিকে কোলে তুলে নেন। ঘটনা দেখে অনেকে ভিড় জমান। তাঁরা পুলিশে খবর দেন।
খিলগাঁও থানার ভারপ্রাপ্ত কর্মকর্তা (ওসি) মশিউর রহমান বলেন, খবর পেয়ে পুলিশ নবজাতকটিকে উদ্ধার করে প্রথমে স্থানীয় খিদমাহ হাসপাতালে নিয়ে যায়। সেখান থেকে ঢাকা মেডিকেল কলেজ হাসপাতালে আনা হয়।
পুলিশ জানায়, নবজাতকের শরীরের সঙ্গে মায়ের নাড়ি লেগে ছিল। জন্ম নেওয়ার পরপরই তাকে ব্যাগে ভরে রাস্তায় ফেলে রেখে যাওয়া হয়। তবে ওর শরীরে কোনো আঘাতের চিহ্ন ছিল না। এ ঘটনার সঙ্গে জড়িত লোকজনকে খুঁজে বের করার চেষ্টা চলছে।
