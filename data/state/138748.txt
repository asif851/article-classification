
সিলেট-সুনামগঞ্জ সড়কে বালুভর্তি ট্রাক নিয়ন্ত্রণ হারিয়ে গাছের সঙ্গে ধাক্কা লেগে ব্যবসায়ীসহ তিনজন নিহত হয়েছেন। আজ বৃহস্পতিবার বেলা দেড়টার দিকে সিলেট শহরতলির তেমুখী অনন্তপুর এলাকায় এ দুর্ঘটনা ঘটে।
নিহত ব্যক্তিরা হলেন বালু ব্যবসায়ী রইছ আলী (৬০), শ্রমিক নাজিম উদ্দিন (৩৫) ও সুহেল আহমদ (২৫)।
প্রত্যক্ষদর্শী ও পুলিশ সূত্রে জানা গেছে, বৃহস্পতিবার বেলা দেড়টার দিকে তেমুখী এলাকা থেকে ট্রাকে করে বালু নিয়ে কামাল বাজার এলাকায় যাচ্ছিলেন রইছ আলী। এ সময় তেমুখী অনন্তপুর এলাকায় পৌঁছালে ট্রাক নিয়ন্ত্রণ হারিয়ে সড়কের পাশে থাকা গাছের সঙ্গে ধাক্কা লাগলে ঘটনাস্থলে তিনজন নিহত হন। এ ঘটনায় দেলোয়ার হোসেন ও জসিম উদ্দিন নামের আরও দুজন আহত হয়েছেন। তাঁদের সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে।
সিলেট মহানগর পুলিশের জালালাবাদ থানার ভারপ্রাপ্ত কর্মকর্তা (ওসি) শফিকুল ইসলাম জানান, নিহত তিনজনের মরদেহ অজ্ঞাত হিসেবে উদ্ধার করে ময়নাতদন্তের জন্য সিলেট এম এ জি ওসমানী মেডিকেল কলেজ হাসপাতালের মর্গে পাঠানো হয়। রাত আটটার দিকে তাঁদের পরিচয় পাওয়া গেছে। এ ঘটনায় মামলা প্রক্রিয়াধীন।
