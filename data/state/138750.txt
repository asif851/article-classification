
দিনাজপুরের বিরল উপজেলায় রনি (১৩) নামের এক কিশোর খুন হয়েছে। গতকাল রোববার সকালে উপজেলার কাঞ্চন সেতু এলাকার একটি ধানখেত থেকে পুলিশ তার লাশ উদ্ধার করে। ঘটনার সঙ্গে জড়িত থাকার অভিযোগে একজনকে গ্রেপ্তার করা হয়েছে। রনি উপজেলার ডাঙ্গাপাড়া গ্রামের মোমিনুল ইসলামের ছেলে। রনির বাবা মোমিনুল জানান, রনি সদর উপজেলার রামসাগর এলাকায় কামরুজ্জামান নামের এক কাঠ ব্যবসায়ীর দোকানে কাজ করত। শনিবার বিকেলে কাজ শেষে সে বাড়ির দিকে রওনা দেয়। কিন্তু ওই দিন সে আর বাড়ি ফেরেনি। মোমিনুল বলেন, গত রমজান মাসে তাঁর বড় ছেলে হীরার সঙ্গে একটি মুঠোফোন নিয়ে ফরাক্কাবাদ ইউনিয়নের ঝাড়ুপট্টি এলাকার রিমুসহ দুই তরুণের বিবাদ হয়। কয়েক দিন আগে হীরাকে দুর্বৃত্তরা হত্যার হুমকি দেয়। ওই ভয়ে হীরা ঢাকায় পালিয়ে যায়। রনির পরিবারের সদস্যদের ধারণা, হীরাকে না পেয়ে দুর্বৃত্তরা রনিকে হত্যা করেছে। বিরল থানার ভারপ্রাপ্ত কর্মকর্তা আমিনুল ইসলাম জানান, রনিকে শ্বাসরোধে হত্যা করা হয়েছে বলে প্রাথমিকভাবে ধারণা করা হচ্ছে।
