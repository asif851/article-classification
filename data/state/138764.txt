
রাজধানীর হাজারীবাগে কিশোরকে পিটিয়ে হত্যার ঘটনায় আটক থানা ছাত্রলীগের সভাপতি আরজু মিয়া র‍্যাবের সঙ্গে ‘বন্দুকযুদ্ধে’ নিহত হয়েছেন। আজ মঙ্গলবার ভোরে হাজারীবাগের বারোইখালে এ ঘটনা ঘটে।
র‍্যাবের আইন ও ও গণমাধ্যম শাখার পরিচালক মুফতি মাহমুদ খানের ভাষ্য, আরজু মিয়াকে নিয়ে র‍্যাব-২ এর একটি টহলদল অভিযানে যাচ্ছিল। এ সময় কয়েকজন দুর্বৃত্ত আরজু মিয়াকে ছিনিয়ে নিয়ে যাওয়ার চেষ্টা চালায়। র‍্যাবের সঙ্গে তাঁদের গোলাগুলি হয়। একপর্যায়ে আরজু মিয়া নিহত হন। ঘটনাস্থল থেকে দুটি অস্ত্র উদ্ধার করা হয়েছে বলে তিনি জানিয়েছেন।
গতকাল রাত সাড়ে ১১টার দিকে আরজু মিয়াকে আটক করা হয় বলে মুফতি মাহমুদ খান দাবি করেছেন।
এবার কিশোরকে পিটিয়ে মারলেন ছাত্রলীগ নেতারা
গতকাল সোমবার হাজারীবাগের গণকটুলীতে রাজা মিয়া নামের এক কিশোরকে পিটিয়ে হত্যা করা হয়। এলাকাবাসী তাঁকে ‘পাগলা পোলা’ হিসেবে চেনেন। যে নির্মাণাধীন ভবনে নিয়ে বেঁধে মারপিট করে রাজাকে হত্যা করা হয়, এর নিরাপত্তাকর্মী তৌহিদ মিয়াসহ আশপাশের অনেকেই রাজার কান্না ও আর্তনাদ শুনতে পেয়েছেন। একই সঙ্গে মারধর করা লোকজনের হম্বিতম্বিও শোনা গেছে। শেষ পর্যন্ত নিবৃত্ত করতে এগিয়ে যায়নি কেউ।
এলাকাবাসী ও স্বজনদের অভিযোগ, মুঠোফোন ও ল্যাপটপ চুরির অভিযোগে পাগলাটে স্বভাবের ওই কিশোরকে পিটিয়ে হত্যা করেছেন হাজারীবাগ থানা ছাত্রলীগের সভাপতি আরজু মিয়া ও তাঁর সহযোগীরা। হাজারীবাগ থানার পুলিশ মনির, সুজন ও সাগর নামে আরজুর তিন সহযোগীকে আটক করেছে।
আরও পড়ুন:
‘বন্দুকযুদ্ধে’ এক আসামি নিহত
