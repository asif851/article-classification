
সমাজে একমাত্র দেয়াল পত্রিকায় ব্যক্তি স্বাধীনভাবে নিজ মত প্রকাশ করতে পারেন, যা সৃজনশীলতা প্রকাশে অন্যতম মাধ্যম। তাই দেয়াল পত্রিকার মাধ্যমে দেশের সাংস্কৃতিক চর্চা ও চিন্তাকে বাঁচিয়ে রাখতে তরুণ প্রজন্মকে এগিয়ে আসতে হবে।গতকাল বৃহস্পতিবার জাতীয় গণগ্রন্থাগারের সুফিয়া কামাল চত্বরে অষ্টম জাতীয় দেয়াল পত্রিকা উৎসব ও প্রতিযোগিতায় এসব কথা বলেন বক্তারা। বাংলাদেশ দেয়াল পত্রিকা পরিষদ আয়োজিত এ উৎসব ও প্রতিযোগিতার উদ্বোধন করেন রবীন্দ্রসংগীতশিল্পী রেজওয়ানা চৌধুরী বন্যা। অনুষ্ঠানে সহযোগিতায় রয়েছে আইন ও সালিশ কেন্দ্র (আসক)। চার দিনব্যাপী এই উৎসবে বিভিন্ন জেলা থেকে প্রদর্শনী ও প্রতিযোগিতায় অংশগ্রহণ করেছে যথাক্রমে ২৩ ও ৫২টি উচ্চমাধ্যমিক শিক্ষাপ্রতিষ্ঠান।অনুষ্ঠানে আসকের নির্বাহী পরিচালক সুলতানা কামাল বলেন, বর্তমান তরুণ প্রজন্ম অনেকেই দেয়াল পত্রিকার নাম জানে না। কারণ, এই সংস্কৃতিকে ধ্বংস করা হয়েছে। ফলে সমাজ থেকে দেয়াল পত্রিকা হারিয়ে যাচ্ছে। কিন্তু নিজের মনের ভাব প্রকাশে দেয়াল পত্রিকাই একমাত্র স্বাধীন মাধ্যম।বাংলাদেশ দেয়াল পত্রিকা পরিষদের সভাপতি অধ্যাপক সিরাজুল ইসলাম চৌধুরী বলেন, দেয়াল পত্রিকার মাধ্যমে শিক্ষার্থীদের সৃজনশীলতা প্রকাশ পাচ্ছে। কিন্তু সমাজে দেয়াল পত্রিকা প্রকাশিত হক, তা চাইছে না একটি অংশ। রেজওয়ানা চৌধুরী বন্যা বলেন, ভবিষ্যতে যাঁরা দেশের হাল ধরবেন, তাঁরাই আজ দেয়াল পত্রিকা নিয়ে উৎসবে অংশগ্রহণ করেছেন।
