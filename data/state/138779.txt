
ব্যক্তিশ্রেণির করদাতাদের করমুক্ত আয়সীমা বৃদ্ধির প্রস্তাব করেছে মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই), ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) এবং বাংলাদেশ চেম্বার অব ইন্ডাস্ট্রিজ (বিসিআই)। 
আজ রোববার জাতীয় রাজস্ব বোর্ডের (এনবিআর) সঙ্গে পৃথক তিনটি প্রাক্-বাজেট আলোচনায় এ তিনটি সংগঠন এই প্রস্তাব করেছে। এমসিসিআই ও বিসিআই বর্তমান আড়াই লাখ টাকার করমুক্তসীমা বাড়িয়ে তিন লাখ টাকায় উন্নীত করার প্রস্তাব করেছে। আর ডিসিসিআইয়ের প্রস্তাব হলো, সাড়ে তিন লাখ টাকা। এনবিআর সম্মেলন কক্ষে অনুষ্ঠিত এ সভায় সভাপতিত্ব করেন এনবিআর চেয়ারম্যান নজিবুর রহমান। এ ছাড়া এমসিসিআইয়ের নির্বাহী কমিটির সদস্য আদিব এইচ হোসেনের নেতৃত্বে একটি প্রতিনিধিদল আলোচনায় অংশ নেন। ডিসিসিআইয়ের সভাপতি হোসেন খালেদ ও বিসিআইয়ের সহসভাপতি শামসুর রহমান নিজ নিজ প্রতিনিধিদলের নেতৃত্ব দেন।
