
জাতীয় সংসদের বিরোধীদলীয় নেতা ও জাতীয় পার্টির (জাপা) সভাপতিমণ্ডলীর জ্যেষ্ঠ সদস্য রওশন এরশাদ রাজনীতি ছাড়ার চিন্তা করছেন। আজ বৃহস্পতিবার সকালে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে জাতীয় ছাত্রসমাজের ৩১তম প্রতিষ্ঠাবার্ষিকীর ও কেন্দ্রীয় সম্মেলনে এ কথা বলেন বিরোধীদলীয় নেতা।রওশন এরশাদ বলেন, ‘আগামীতে আর নির্বাচন করব না। পলিটিকস করব না চিন্তা করছি। যতটুকু আমার করার প্রয়োজন ছিল, করে নিয়েছি।’ দুজন পাশাপাশিগত ৫ জানুয়ারির দশম জাতীয় সংসদ নির্বাচনের পর আজই প্রথম দলীয় কোনো অনুষ্ঠানে দলের চেয়ারম্যান এইচ এম এরশাদ ও রওশন এরশাদ একত্র হলেন। মঞ্চে দুজন পাশাপাশি চেয়ারে বসেন। তাঁদের কথা বলতেও দেখা যায়।
বিরোধ নেই 
এরশাদের সঙ্গে কোনো বিরোধ নেই বলে দাবি করেন রওশন। এ প্রসঙ্গে তিনি বলেন, ‘আমাদের মধ্যে কোনো বিরোধ নেই। আমরা একসঙ্গে আছি।’
এরশাদকে উদ্দেশ করে রওশন বলেন, ‘তিনি যখন জেলে ছিলেন, তখন আমি একাই দল পরিচালনা করেছি। অনেকের মনে প্রশ্ন, আমি দলের চেয়ারম্যান হতে চাই। কিন্তু আমি কেন চেয়ারম্যান হতে চাইব? আমার তো সে অভিজ্ঞতা নেই। নেতৃত্ব আল্লাহ লিপিবদ্ধ করে দেন।’
নির্বাচন কপালের লিখন
গত ৫ জানুয়ারির নির্বাচনে অংশ নেওয়া প্রসঙ্গে বিরোধীদলীয় নেতা বলেন, ‘আমরা তো নির্বাচন করবই না। কিন্তু পরিস্থিতি এমন হলো যে, নির্বাচন করতেই হলো। সেটাই হয়তো কপালের লিখন ছিল।’
এরশাদ অনুপ্রাণিত 
জাতীয় ছাত্রসমাজের ৩১তম প্রতিষ্ঠাবার্ষিকীর ও কেন্দ্রীয় সম্মেলনে প্রধান অতিথি ছিলেন জাপার চেয়ারম্যান এইচ এম এরশাদ। প্রধান অতিথির বক্তব্যে তিনি বলেন, ‘রওশন এরশাদের উপস্থিতি আমাকে অনুপ্রাণিত করেছে। তিনি বলেছেন, আমাদের মধ্যে কোনো বিরোধ নেই।’
জাতীয় ছাত্রসমাজের আহ্বায়ক মিজানুর রহমানের সভাপতিত্বে জাপার মহাসচিব এ বি এম রুহুল আমিন হাওলাদারসহ সংগঠনের কেন্দ্রীয় ও জেলা পর্যায়ের নেতারা অনুষ্ঠানে বক্তব্য দেন। 

