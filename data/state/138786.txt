
ব্রাহ্মণবাড়িয়ার নবীনগর উপজেলা প্রশাসনের ‘বিশেষ আইনশৃঙ্খলা সভা’ শেষ হওয়ার আট ঘণ্টার মধ্যেই শহরের আদালত সড়কের এক স্বর্ণ ব্যবসায়ীর কাছে মুঠোফোনে চাঁদা দাবি করেছে দুর্বৃত্তরা। চাঁদা না দিলে অন্যদের মতো ওই ব্যবসায়ীর দোকান ও বাড়িঘর পুড়িয়ে দেওয়ার হুমকি দেওয়া হয়।নাম-পরিচয় প্রকাশ না করার শর্তে ওই ব্যবসায়ী বলেন, ‘প্রথমে মঙ্গলবার রাত পৌনে নয়টায় এবং পরে বুধবার রাত সন্ধ্যা সাতটার দিকে মুঠোফোনে আমার কাছে ২৫ হাজার টাকা চাঁদা চায় দুর্বৃত্তরা। অন্যথায় অন্যদের মতো আমার দোকান ও বাড়িঘর পেট্রল দিয়ে পুড়িয়ে দেওয়া হবে বলেও তারা হুমকি দিয়েছে।’ তিনি আতঙ্কের মধ্যে আছেন বলে জানান।নবীনগর বাজার স্বর্ণ ব্যবসায়ী সমিতির সাধারণ সম্পাদক সমর দাস বলেন, ‘কিছু দিন আগেও বাজারের স্বর্ণপট্টির তিনটি দোকানে কেরোসিন ঢেলে আগুন দেওয়ার চেষ্টা করে দুর্বৃত্তরা। এমন ভয়ানক পরিস্থিতি এর আগে কখনো দেখিনি।’উপজেলা নির্বাহী কর্মকর্তা (ইউএনও) আবু শাহেদ চৌধুরী উদ্বেগ প্রকাশ করে বলেন, ‘দুর্বৃত্তদের ফোন নম্বরটি পুলিশ ও র‌্যাবের সংশ্লিষ্ট দপ্তরে দেওয়া হয়েছে। এ বিষয়ে র‌্যাবের ঊর্ধ্বতন কর্মকর্তাদের সঙ্গে আমার কথাও হয়েছে।’সহকারী পুলিশ সুপার (নবীনগর সার্কেল) মোহামঞ্চদ শফিউর রহমান বলেন, দুর্বৃত্তদের ফোন নম্বরগুলো পরীক্ষা-নিরীক্ষা করা হচ্ছে। ইতিমধ্যে এসব ঘটনা রোধে শহরে র‌্যাব ও পুলিশি টহল বাড়ানোসহ বিভিন্ন ব্যবস্থা নেওয়া হয়েছে।গত দুই মাসে উপজেলা সদরের প্রদীপ সেনগুপ্ত, রতন বণিক, সঞ্জিত সাহা, যুক্তরাষ্ট্র প্রবাসী বিপ্লব দেব ও আবু তাহেরসহ বেশ কয়েকজনের বাড়িতে একই কায়দায় ‘চিরকুট’ পাঠিয়ে চাঁদা দাবি করে দুর্বৃত্তরা। টাকা না পেয়ে কয়েকজনের বাড়িতে আগুন দেয় তারা। এ নিয়ে প্রথম আলোতে একাধিক সংবাদও ছাপা হয়।জানা যায়, ওই সব ঘটনার পরিপ্রেক্ষিতে উপজেলা প্রশাসনের আহ্বানে গত মঙ্গলবার উপজেলা পরিষদ মিলনায়তনে বিশেষ আইনশৃঙ্খলা সভা হয়। সভায় পৌর এলাকার প্রতিটি ওয়ার্ডে কমিউনিটি পুলিশিংয়ের মাধ্যমে জনপ্রতিনিধিদের নেতৃত্বে ‘সন্ত্রাস ও চাঁদাবাজ প্রতিরোধ কমিটি’ গঠনের সিদ্ধান্ত নেওয়া হয়। পাশাপাশি নবীনগর বাজারসহ প্রতিটি পাড়া-মহল্লায় নিজস্ব অর্থায়নে রাতে পাহারা জোরদার করারও সিদ্ধান্ত হয়।ইউএনও আবু শাহেদ চৌধুরীর সভাপতিত্বে অনুষ্ঠিত সভায় উপস্থিত ছিলেন উপজেলা পরিষদের চেয়ারম্যান জিয়াউল হক সরকার, নবনির্বাচিত ভাইস চেয়ারম্যান মোশারফ হোসেন সরকার, সহকারী কমিশনার (ভূমি) মোহামঞ্চদ আবুল কালাম, আইনজীবী সমিতির সভাপতি সুজিত কুমার দেব, নবীনগর থানার উপপরিদর্শক (এসআই) মেজবাহ উদ্দিন, উপজেলা আওয়ামী লীগের যুুগ্ম আহ্বায়ক বোরহানউদ্দিন আহমেদ প্রমুখ।
