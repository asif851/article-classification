

স্বরাষ্ট্রমন্ত্রী আসাদুজ্জামান খান কামাল বলেছেন, গুলশান হামলার মূল হোতাদের যেকোনো মুহূর্তে গ্রেপ্তার করা হবে। পুলিশ তাদের গ্রেপ্তারে প্রচেষ্টা চালিয়ে যাচ্ছে।আজ শুক্রবার দুপুরে রাজধানীর কৃষিবিদ ইনস্টিটিউট মিলনায়তনে বাংলাদেশ ছাত্রলীগ মহানগর উত্তর আয়োজিত ‘টার্গেট আগস্ট; ধানমন্ডি থেকে বঙ্গবন্ধু অ্যাভিনিউ’ শীর্ষক জাতীয় শোক দিবসের আলোচনা সভায় সাংবাদিকদের প্রশ্নের জবাবে প্রধান অতিথি স্বরাষ্ট্রমন্ত্রী আসাদুজ্জামান খান কামাল এ কথা বলেন।আসাদুজ্জামান খান কামাল বলেন, ‘গুলশান হত্যাকাণ্ডের মাস্টারমাইন্ডদের (মূল হোতাদের) আমরা চিহ্নিত করেছি, তাদের গ্রেপ্তারে পুলিশ প্রচেষ্টা চালিয়ে যাচ্ছে। যেকোনো সময় তাদের গ্রেপ্তার করা হবে।’সাংবাদিকদের অপর একটি প্রশ্নের জবাবে স্বরাষ্ট্রমন্ত্রী বলেন, ‘গুলশান ও শোলাকিয়ায় হামলার ঘটনায় জঙ্গি ছাড়াও রাজনৈতিক মদদ রয়েছে। যারা আগে জামায়াত-শিবির করত, যারা বাগমারায় বাংলা ভাইকে প্রশ্রয় দিয়েছিল, তাদেরই নেতৃত্বে এই হামলা হয়েছে।’
প্রধান আলোচকের বক্তব্যে সংসদ সদস্য আ ফ ম বাহাউদ্দিন নাছিম বলেন, ‘১৯৭৫ সালে যারা বঙ্গবন্ধুকে হত্যা করেছিল, তারা সফল হয়নি। সেই তারাই শেখ হাসিনাকে হত্যার ষড়যন্ত্র করেছিল। সারা দেশে যেসব জঙ্গি হামলা ঘটছে, সব কটি ওই সব পরাজিত শক্তির চক্রান্ত।’
আলোচনা সভায় সভাপতিত্ব করেন বাংলাদেশ ছাত্রলীগ মহানগর উত্তরের সভাপতি সৈয়দ মিজানুর রহমান। অনুষ্ঠানে বক্তব্য দেন প্রধানমন্ত্রীর একান্ত বিশেষ সহকারী সাইফুজ্জামান শিখর, বাংলাদেশ ছাত্রলীগের সভাপতি সাইফুর রহমান সোহাগ, সাধারণ সম্পাদক জাকির হোসেন প্রমুখ।
