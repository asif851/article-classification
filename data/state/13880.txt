
নৌপরিবহনমন্ত্রী শাজাহান খান বলেছেন, ‘ষোড়শ সংশোধনী নিয়ে যে রায় দেওয়া হয়েছে, তাতে ১৬ কোটি বাঙালিকে অপমান করেছেন প্রধান বিচারপতি।’
আজ সোমবার দুপুরে মাদারীপুর জেলা পরিষদ মিলনায়তনে দুস্থ নারীদের মাঝে সেলাই মেশিন ও সনদ বিতরণ অনুষ্ঠান শেষে নৌমন্ত্রী এ কথা বলেন।
নৌমন্ত্রী শাজাহান খান বলেন, ‘ষোড়শ সংশোধনী নিয়ে রায়ে ১৬ কোটি মানুষের ভোটে নির্বাচিত সংসদকে অবমাননা করা হয়েছে। বাংলাদেশে বাস করে বঙ্গবন্ধুকে স্বীকার করবেন না, এটা শুধু ভাঁওতা দেওয়ার শামিল।’ বঙ্গবন্ধু ও বাংলাদেশের স্বাধীনতাকে মেনে নিয়েই সবার বাংলাদেশে বাস করা উচিত বলে মন্তব্য করেন তিনি।
সংবিধান প্রণয়ন কমিটির সদস্য ও বঙ্গবন্ধু শেখ মুজিবুর রহমানের ঘনিষ্ঠ সহচর ড. কামাল হোসেনকে উদ্দেশ করে নৌমন্ত্রী বলেন, ‘তিনি বলেছেন যে এই রায়ে বঙ্গবন্ধুকে খাটো করা হয়নি। আমি তাঁর সমালোচনা করতে চাই না। তবে তাঁকে স্মরণ করে দিতে চাই, ১৯৭২ সালে যে সংবিধান রচিত হয়েছিল, সেই সংবিধান আপনি রচনা করেছিলেন। কী করে ১৯৭২ সালের সংবিধান থেকে বর্তমানে ফিরে এলেন, যেখানে সামরিক শাসনের পাকিস্তানি ভাবধারায় বিষয়টি ঠিক করা হয়েছিল? এই বিতর্কে না জড়িয়ে সত্যকে স্বীকার করুন আর বাস্তবতাকে মেনে নিন।’
