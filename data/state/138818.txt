
দেশের প্রথম তরলীকৃত প্রাকৃতিক গ্যাস (লিকুইফাইড ন্যাচারাল গ্যাস বা এলএনজি) টার্মিনাল (এসএসআরইউ) স্থাপনে পেট্রোবাংলা ও যুক্তরাষ্ট্রের প্রতিষ্ঠান এক্সিলারেট এনার্জি লিমিটেডের মধ্যে চুক্তি সই হয়েছে। এতে গ্যাসের সংকট কমবে বলে আশা করা হচ্ছে।
আজ বৃহস্পতিবার বেলা ১১টার দিকে পেট্রোবাংলা কার্যালয়ে এই চুক্তি সই হয়। এই টার্মিনালটি মহেশখালীতে স্থাপন করা হবে। প্রতিদিন ৫০ কোটি ঘনফুট গ্যাসের সমপরিমাণ এলএনজি আমদানি করে এই টার্মিনালের মাধ্যমে তা পুনরায় গ্যাসে রূপান্তরিত করে জাতীয় গ্রিডে সরবরাহ করা হবে। কাতার থেকে এলএনজি আমদানি করা হচ্ছে।
দেশে ক্রমবর্ধমান গ্যাস সংকট ও চাহিদা বেড়ে যাওয়ার কারণে ২০১০ সালে এই এলএনজি আমদানির উদ্যোগ নেওয়া হয়। দীর্ঘ পাঁচ বছর ধরে নানা প্রক্রিয়া শেষ করে এই প্রথম চুক্তি সই হলো। সরকার দেশের বিভিন্ন জায়গায় আরও তিনটি এলএনজি টার্মিনাল স্থাপনের পরিকল্পনা করে কাজ করছে।
চুক্তি সই অনুষ্ঠানে বিদ্যুৎ প্রতিমন্ত্রী নসরুল হামিদ, প্রধানমন্ত্রীর উপদেষ্টা তৌফিক-ই-ইলাহী চৌধুরী ও ঊর্ধ্বতন সরকারি কর্মকর্তারা উপস্থিত ছিলেন। বিদ্যুৎ প্রতিমন্ত্রী বলেন, এলএনজি আমদানির মাধ্যমে দেশের দীর্ঘমেয়াদি জ্বালানি চাহিদা পূরণে সরকারের পরিকল্পনার বাস্তবায়ন শুরু হলো।
