
বিএনপির চেয়ারপারসন খালেদা জিয়া আগামীকাল শুক্রবার সংবাদ সম্মেলন করবেন। কাল বিকেল চারটায় চেয়ারপারসনের গুলশান কার্যালয়ে এই সংবাদ সম্মেলন হবে বলে জানিয়েছেন তাঁর প্রেসসচিব মারুফ কামাল খান।আজ বৃহস্পতিবার গণমাধ্যমে পাঠানো মারুফ কামাল খান স্বাক্ষরিত এক বিবৃতিতে এ কথা জানানো হয়। বিবৃতিতে বলা হয়, দেশের চলমান পরিস্থিতি এবং বিএনপি ও ২০ দলীয় জোটের অবস্থান ব্যাখ্যা করে আগামীকাল সংবাদ সম্মেলনে বক্তব্য দেবেন খালেদা জিয়া।বিএনপির চেয়ারপারসন খালেদা জিয়া ৩ জানুয়ারি রাত থেকে গুলশানে তাঁর রাজনৈতিক কার্যালয়ে রয়েছেন। এর মধ্যে গত ৫ জানুয়ারি বর্তমান সরকারের এক বছর পূর্তির দিন ২০-দলীয় জোটের তরফ থেকে ‘গণতন্ত্র হত্যা দিবস’ পালনের ঘোষণা দেওয়া হয়। কিন্তু পুলিশি বাধায় তিনি তাঁর কার্যালয় থেকে বের হতে পারেননি। কার্যালয়ের গেটের ভেতরে সাংবাদিকদের মাধ্যমে তিনি বলেন, ‘অবরোধ চলবে।’ ওই ঘোষণার পর থেকে এখন পর্যন্ত অবরোধ চলছে। সঙ্গে যোগ হয়েছে বিবৃতির মাধ্যমে হরতাল কর্মসূচি।কার্যালয়ে থাকার সময় গত ১৯ জানুয়ারি রাতে প্রথমবারের মতো সংবাদ সম্মেলনে বক্তব্য দেন খালেদা জিয়া। ওইদিনও তিনি অবরোধ চালিয়ে যাওয়ার জন্য দেশবাসীর প্রতি আহ্বান জানান। খালেদা জিয়া তখন বলেন, চলমান সংকট নিছক কোনো আইনশৃঙ্খলাজনিত সংকট নয়। এটি রাজনৈতিক সংকট। এই সংকট রাজনৈতিকভাবে সমাধান করার জন্য আবারও তিনি সরকারের প্রতি আহ্বান জানান। বর্তমানে দেশে যেসব নাশকতামূলক কর্মকাণ্ড চলছে তার জন্য ক্ষমতাসীন দলকে দায়ী করেন তিনি। এর সঙ্গে বিএনপির কোনো সম্পর্ক নেই বলেও তিনি দাবি করেন।
এই সংবাদ সম্মেলনের ৫২ দিন পর আবারও সাংবাদিকদের মুখোমুখি হওয়ার ঘোষণা দিলেন খালেদা জিয়া।
আরও পড়তে ক্লিক করুন :অবরোধ চলছে, চলবে: খালেদা জিয়া
