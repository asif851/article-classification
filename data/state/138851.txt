
হাওরাঞ্চলের মানুষের দুর্ভোগ নিয়ে বিএনপি রাজনীতি করছে বলে মনে করছে আওয়ামী লীগ। দলটির পক্ষ থেকে গতকাল শুক্রবার সংবাদ সম্মেলনে বলা হয়, দুর্গত এলাকায় আওয়ামী লীগের প্রতিনিধিদল ঘুরে এসেছে। কৃষকেরা সরকারের উদ্যোগে সন্তুষ্টি প্রকাশ করেছেন। আর বিএনপি পানিবন্দী মানুষকে সহায়তার বদলে দুর্গত মানুষদের নিয়ে রাজনীতি করছে।গত বৃহস্পতিবার আওয়ামী লীগের যুগ্ম সাধারণ সম্পাদক মাহবুব উল আলম হানিফের নেতৃত্বে একটি দল হাওর এলাকা পরিদর্শন করে। গতকাল আওয়ামী লীগের ধানমন্ডি কার্যালয়ে অনুষ্ঠিত সংবাদ সম্মেলনে হানিফ বলেন, ‘আমরা সুনামগঞ্জ, মৌলভীবাজার ও নেত্রকোনার দুর্গত অঞ্চল ঘুরে এসেছি। সেখানে পাহাড়ি ঢলে প্রায় ৮০ ভাগ ফসল নষ্ট হয়ে গেছে। আমরা সব সহযোগিতা অব্যাহত রেখেছি। পানি বিশুদ্ধকরণ প্রক্রিয়া চলছে। আগামী সাত দিন যাতে হাওরাঞ্চলে মাছ ধরা না হয়, সেই আহ্বান জানিয়েছি। আপাতত ঋণের সাপ্তাহিক কিস্তি ওঠানো বন্ধে আহ্বান জানিয়েছি এনজিওগুলোকে।’
