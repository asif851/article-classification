
নাটোরের লালপুর উপজেলার নর্থ বেঙ্গল সুগার মিলের আখখেত থেকে গতকাল মঙ্গলবার দুপুরে মীর হাসান মাহমুদ ওরফে সৈকত (১৯) নামের এক কলেজছাত্রের লাশ উদ্ধার করেছে পুলিশ। সৈকত গোপালপুর ডিগ্রি কলেজের এইচএসসি দ্বিতীয় বর্ষের ছাত্র ছিলেন। তিনি গোপালপুর পৌরসভার বৈদ্যনাথপুর মহল্লার মীর জহিরুল ইসলামের ছেলে।
পুলিশ ও স্থানীয় সূত্রে জানা যায়, সৈকত গত রোববার বিকেলে বাড়ি থেকে বের হয়ে আর ফেরেননি। গতকাল দুপুরে সুগার মিলের গ্যারেজের পেছনের আখখেতে শ্রমিকেরা তাঁর লাশ দেখতে পেয়ে পুলিশকে খবর দেন। পরে পরিবারের লোকজন লাশ শনাক্ত করেন। খবর পেয়ে পুলিশ এসে লাশ উদ্ধার করে ময়নাতদন্তের জন্য নাটোর সদর হাসপাতাল মর্গে পাঠায়।
লালপুর থানার ভারপ্রাপ্ত কর্মকর্তা আব্দুল হাই তালুকদার জানান, লাশের শরীরে আঘাতের চিহ্ন রয়েছে। কীভাবে তাঁকে হত্যা করা হয়েছে তা নিশ্চিত করে বলা যাচ্ছে না।
 
