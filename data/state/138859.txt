
বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে ‘মোস্ট ওয়ান্টেড আসামি’ বলেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেছেন, ‘প্রেসক্লাব সাংবাদিকদের স্থান। সেখানে সাংবাদিকরা একজন মোস্ট ওয়ান্টেড আসামিকে শেল্টার দিয়ে রেখেছে। এটা জাতির কাম্য নয়।’আজ মঙ্গলবার সকালে রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে অবরোধবিরোধী অবস্থানকালে সাংবাদিকদের এক প্রশ্নের জবাবে হানিফ এ কথা বলেন।মাহবুব উল আলম হানিফ বলেন, ‘আমি সাংবাদিকদের প্রতি আহ্বান জানাব, শিগগিরই আইনের প্রতি শ্রদ্ধা রেখে এই আসামিকে আপনারা পুলিশের হাতে সোপর্দ করুন।’ তাঁর অভিযোগ, একটি গণতান্ত্রিক রাজনৈতিক দলের (আওয়ামী লীগ) পূর্বঘোষিত কর্মসূচিকে নস্যাৎ করতেই বিএনপির নেত্রী সুপরিকল্পিতভাবে ৫ জানুয়ারি কর্মসূচি পালনের নামে অস্থিতিশীল পরিস্থিতি সৃষ্টি করছেন।আওয়ামী লীগের এই নেতার দাবি, ‘বিএনপি-জামায়াত জোটের গতকালের কর্মকাণ্ডে আবার প্রমাণ হয়েছে তারা সন্ত্রাসী দল। খালেদা জিয়া নিজের ষড়যন্ত্র বাস্তবায়নে অবরোধ ডেকেছেন, কিন্তু দেশের জনগণ তাঁর এই অবরোধ প্রত্যাখ্যান করেছে। দেশের কোথাও অবরোধ হচ্ছে না। আমি একটু আগে সারা ঢাকা শহর ঘুরে এসেছি। আমি দেখেছি, রাজধানীর সব দোকানপাট খুলছে। গাড়ি-ঘোড়া, বাস, ট্রেনসহ সব যানবাহন চলাচল করছে। সবকিছু স্বাভাবিক রয়েছে।’
আওয়ামী লীগের এ নেতার দাবি, ‘খালেদা জিয়া নিজে ধর্ম-কর্ম পালন করেন কি না, এ নিয়ে জনমনে সন্দেহ রয়েছে।’ তিনি আশা প্রকাশ করেন, খালেদা জিয়া ধর্মের প্রতি শ্রদ্ধাশীল হলে মুসলিম উম্মাহর দ্বিতীয় বৃহত্তম জমায়েত বিশ্ব ইজতেমা শুরুর আগেই এ কর্মসূচি প্রত্যাহার করে নেবেন।
এ সময় ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া, যুগ্ম সাধারণ সম্পাদক কামরুল ইসলাম, সাংগঠনিক সম্পাদক শাহে আলম মুরাদ, প্রচার সম্পাদক আব্দুল হক প্রমুখ উপস্থিত ছিলেন।
