
রেলে নিয়োগে দুর্নীতির দুই মামলায় রেলওয়ে পূর্বাঞ্চলের সাবেক মহাব্যবস্থাপক (বরখাস্ত) ইউসুফ আলী মৃধাসহ তিন আসামির মোট চার বছরের কারাদণ্ড হয়েছে।আজ বৃহস্পতিবার দুপুরের দিকে চট্টগ্রাম বিভাগীয় বিশেষ জজ আদালতের বিচারক মীর রুহুল আমিন এই রায় ঘোষণা করেন।দণ্ডপ্রাপ্ত বাকি দুই আসামি হলেন রেলওয়ে পূর্বাঞ্চলের সাবেক সিনিয়র ওয়েলফেয়ার কর্মকর্তা গোলাম কিবরিয়া ও সাবেক অতিরিক্ত প্রধান যন্ত্র প্রকৌশলী হাফিজুর রহমান।দুই মামলায় তিন আসামির প্রত্যকের মোট ২০ হাজার টাকা করে জরিমানা, অনাদায়ে আরও ছয় মাসের কারাদণ্ড হয়েছে।দুই মামলায় মোট পাঁচজন আসামি খালাস পেয়েছেন।রায় ঘোষণার পর দুদকের আইনজীবী মেজবাহ উদ্দিন চৌধুরী প্রথম আলোকে বলেন, সহকারী কেমিস্ট ও ফুয়েল চেকার পদে নিয়োগে দুর্নীতির দুই মামলায় মৃধাসহ তিন আসামির দুই বছর করে মোট চার বছর বিনাশ্রম কারাদণ্ড হয়েছে। পাশাপাশি ১০ হাজার করে মোট ২০ হাজার টাকা জরিমানা করা হয়েছে। জরিমানা না দিলে তাঁদের আরও ছয় মাস জেল খাটতে হবে।দুদক সূত্র জানায়, দুই মামলায় ১৮ জন করে সাক্ষীর সাক্ষ্য নেওয়া হয়।২০১০ থেকে ২০১২ সালের মধ্যে রেলে নিয়োগে দুর্নীতির অভিযোগে চট্টগ্রামের কোতোয়ালি থানায় মৃধার বিরুদ্ধে ১৪টি মামলা হয়। তদন্ত শেষে ২০১৩ সালের ১৩ আগস্ট ফুয়েল চেকার পদে এবং ১৮ আগস্ট সহকারী কেমিস্ট পদে নিয়োগে দুর্নীতির মামলায় মৃধাসহ অন্য আসামিদের বিরুদ্ধে অভিযোগপত্র দেয় দুদক।
২০১৪ সালের ৩ মার্চ আদালতে আত্মসমর্পণ করলে মৃধাকে কারাগারে পাঠানো হয়। সবশেষ গত বছরের ৩ আগস্ট অবৈধ সম্পদ অর্জনের একটি মামলায় ঢাকার আদালতে তিন বছরের সাজা হয় মৃধার।
