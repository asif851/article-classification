
যশোর জেলা আওয়ামী লীগের বিভক্তি এখন শক্তি প্রদর্শনের পর্যায়ে পৌঁছেছে। সমাবেশ-পাল্টাসমাবেশ করে নিজেদের অস্তিত্বের জানান দিচ্ছে বিবদমান পক্ষগুলো।বিবদমান পক্ষ দুটির একটির নেতৃত্বে রয়েছেন যশোর সদর আসনের সাংসদ খালেদুর রহমান এবং অপরটির নেতৃত্বে আছেন সদর উপজেলা পরিষদের চেয়ারম্যান ও জেলা আওয়ামী লীগের সাধারণ সম্পাদক শাহিন চাকলাদার।গতকাল বিকেলে জেলা ছাত্রলীগের মানবসম্পদবিষয়ক সম্পাদক নিয়াজ মাহমুদ শাহিনের সভাপতিত্বে যশোর টাউন হল মাঠে এক ছাত্র সমাবেশ অনুষ্ঠিত হয়। সমাবেশে প্রধান অতিথি ছিলেন সাংসদ খালেদুর রহমান।এদিকে প্রায় একই সময় শহরের চিত্রা মোড়ে জেলা আওয়ামী লীগের ব্যানারে আলোচনা সভা ও আনন্দ শোভাযাত্রার আয়োজন করা হয়। জেলা আওয়ামী লীগের সহসভাপতি পীযূষ কান্তি ভট্টাচার্যের সভাপতিত্বে আলোচনা সভায় প্রধান অতিথির বক্তব্য দেন শাহিন চাকলাদার।
