
কক্সবাজার জেলা পরিষদের চেয়ারম্যান মোস্তাক আহমদ চৌধুরী বলেন, কক্সবাজার খেলাধুলায় এগিয়ে যাচ্ছে। আগামী এক বছরের মধ্যে কক্সবাজারে ইনডোর স্টেডিয়াম নির্মাণ করা হবে। এর মাধ্যমে খেলোয়াড়েরা অনুশীলনের মাধ্যমে নিজেদের আরও তুলে ধরতে পারবেন।কক্সবাজার পৌরসভা গোল্ডকাপ ব্যাডমিন্টন টুর্নামেন্টের চূড়ান্তপর্ব ও পুরস্কার বিতরণী অনুষ্ঠানে প্রধান অতিথির বক্তব্যে তিনি এসব কথা বলেন। গত ২৩ ফেব্রুয়ারি রাতে পৌরসভা মাঠে আয়োজিত টুর্নামেন্টের চূড়ান্ত খেলায় দ্বৈততে ফয়সাল-মিনহাজ, এককে জাহেদ খোকন ও অনূর্ধ্ব ৪০ বিভাগে নিপু-আজাদ চ্যাম্পিয়ন হন।মোস্তাক আহমদ চৌধুরী আরও বলেন, কক্সবাজারের সন্তান মুমিনুল হক ক্রিকেটে দেশের সুনাম উজ্জ্বল করছেন। খেলাধুলা মানুষকে পরিচিত করে তোলে। পাশাপাশি মন ভালো রাখতে ক্রীড়া চর্চার বিকল্প নেই।পৌরসভার মেয়র (ভারপ্রাপ্ত) মাহবুবুর রহমান চৌধুরীর সভাপতিত্বে অনুষ্ঠানে বক্তব্য দেন জেলা ক্রীড়া সংস্থার সহসভাপতি জসিম উদ্দিন, কক্সবাজার সাংবাদিক ইউনিয়নের সাধারণ সম্পাদক জাহেদ সরওয়ার প্রমুখ। অনুষ্ঠান পরিচালনা করেন টুর্নামেন্ট বাস্তবায়ন কমিটির আহ্বায়ক কাউন্সিলর হেলাল উদ্দিন।খেলায় রেফারির দায়িত্ব পালন করেন কক্সবাজার সদর মডেল থানার উপপরিদর্শক আবদুর রহিম ও জেলা ক্রীড়া সংস্থার যুগ্ম সম্পাদক হারুনুর রশীদ।অনুষ্ঠানে ১৫ জন কৃতী সাবেক খেলোয়াড়কে সম্মাননা দেওয়া হয়। তাঁরা হলেন এজাজুল হক, সিরাজুল মোস্তফা, জসিম উদ্দিন, আবদুল খালেক, প্রিয়তোষ পাল, হুমায়ুন কবির, মো. শাহজাহান, জিয়া উদ্দিন আহমদ, জয়সেন, আলতাফ হোসেন, মুজিবুর রহমান, রাশেদুল হক, আবু মো. রেজাউল করিম হায়দার, জাহেদ সরওয়ার ও আবু দাউদ।পৌরসভার মেয়র মাহবুবুর রহমান চৌধুরী বলেন, প্রথমবারের মতো আয়োজিত এই গোল্ডকাপ ব্যাডমিন্টন টুর্নামেন্ট শহরে ব্যাপক সাড়া ফেলেছে। ভবিষ্যতে এই প্রতিযোগিতা অব্যাহত থাকবে।
