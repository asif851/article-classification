
বিতর্কিত হিন্দি চলচ্চিত্র গুন্ডেতে বাংলাদেশের মুক্তিযুদ্ধকে অবমাননা করার পাশাপাশি ইতিহাস বিকৃতির বিরুদ্ধে ভারত সরকারের কাছে আনুষ্ঠানিকভাবে তীব্র ক্ষোভ ও প্রতিবাদ জানিয়েছে বাংলাদেশ। পররাষ্ট্র মন্ত্রণালয়ের বহিঃপ্রচার অনুবিভাগের মহাপরিচালক শামীম আহসান গতকাল রোববার এ কথা জানান।শামীম আহসান বলেন, গুন্ডের মতো একটি ছবিকে ভারতীয় চলচ্চিত্র সার্টিফিকেশন বোর্ড কীভাবে ছাড় দিল, সে বিষয়েও ক্ষোভ ও অসন্তোষ প্রকাশ করা হয়। এ ছাড়া ছবিটি বর্তমান অবস্থায় প্রদর্শন না করার জন্য অতিসত্বর ‘প্রয়োজনীয় ব্যবস্থা’ নিতে ভারতীয় কর্তৃপক্ষকে আহ্বান জানানো হয়েছে। ছবিটি মুক্তির পর ইতিহাস বিকৃতির বিষয়টি নজরে আসায় দিল্লির বাংলাদেশ হাইকমিশন এবং পররাষ্ট্র মন্ত্রণালয় এ ব্যাপারে ভারতীয় কর্তৃপক্ষের সঙ্গে যোগাযোগ রাখছিল।আব্বাস জাফর পরিচালিত যশরাজ ফিল্মসের গুন্ডে ছবিটি ১৪ ফেব্রুয়ারি ভারতে মুক্তি পায়। মুক্তির পরপরই বাংলাদেশের মুক্তিযুদ্ধকে অবমাননা করার পাশাপাশি ইতিহাস বিকৃতির অভিযোগ ওঠে ছবিটির বিরুদ্ধে। ছবিটির শুরুর দিকে একাত্তরের মুক্তিযুদ্ধের বিভিন্ন ভিডিওচিত্র দেখানোর পাশাপাশি হিন্দি ভাষায় বলা হয়, ‘১৬ ডিসেম্বর ১৯৭১ হিন্দুস্তান ও পাকিস্তানের মধ্যে তৃতীয় যুদ্ধ শেষ হয়। ৯০ হাজার পাকিস্তানি সেনা হিন্দুস্তানের সেনাদের সামনে আত্মসমর্পণ করেন। জন্ম নেয় এক নতুন দেশ, বাংলাদেশ।’ছবিটির শুরুর দৃশ্যে দেখানো হয়, ভারতীয় যোদ্ধাদের সামনে আত্মসমর্পণ করছেন পাকিস্তানি সেনারা। আর জন্ম হচ্ছে বাংলাদেশের। পেছনে দেখা যাচ্ছে বঙ্গবন্ধুর পোস্টার। তবে কোথাও বাংলাদেশের মুক্তিযুদ্ধের কথা বলা হয়নি।
