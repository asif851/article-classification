
বাগেরহাটের রামপালে কয়লাভিত্তিক বিদ্যুৎকেন্দ্র প্রকল্প স্থাপিত হলে সুন্দরবনের পরিবেশের ওপর কোনো প্রভাব পড়বে না বলে জানিয়েছে সরকার।আজ বৃহস্পতিবার রামপাল বিদ্যুৎকেন্দ্র নিয়ে সরকার প্রেসনোট জারি করেছে।প্রেসনোটে বলা হয়, রামপাল বিদ্যুৎকেন্দ্র সুন্দরবন থেকে নিরাপদ দূরত্বে স্থাপন করা হবে।পরিবেশ অধিদপ্তরের পরামর্শ মেনেই প্রকল্পটি স্থাপন করা হবে।সরকারের পক্ষ থেকে বলা হয়, বাংলাদেশ ও ভারত যৌথভাবে বাগেরহাটের রামপালে ১৩২০ মেগাওয়াট কয়লাভিত্তিক বিদ্যুৎকেন্দ্র স্থাপন করার উদ্যোগ নিয়েছে।কিন্তু কিছু ব্যক্তি ও সংগঠন সরকারের ওই  উদ্যোগের বিরুদ্ধে অপপ্রচার চালিয়ে জনমনে বিভ্রান্তি সৃষ্টি করছে।রামপাল বিদ্যুৎকেন্দ্র দেশের জন্য অত্যন্ত গুরুত্বপূর্ণ প্রকল্প।জনস্বার্থে সরকার এটির বাস্তবায়ন করবে।প্রেসনোটে জানানো হয়, সুন্দরবন থেকে নিরাপদ দূরত্বে (১৪ কিমি.) এবং ইউনেসকোর  স্বীকৃত  ন্যাশনাল হেরিটেজ সাইট (National Heritage Site)  থেকে এটি  ৭২ কিমি. দূরে অবস্থিত।বিদ্যুৎকেন্দ্রটি অত্যাধুনিক প্রযুক্তিনির্ভর সুপার ক্রিটিক্যাল টেকনোলজি ও উন্নতমানের আমদানিনির্ভর কয়লা ব্যবহারের মাধ্যমে পরিচালিত হবে।এতে কার্বন, সালফার ও অন্যান্য বায়ুদূষণের উপাদান খুব কম থাকবে।ফলে  পরিবেশের ওপর বিরূপ প্রভাব পড়বে না।রামপাল বিদ্যুৎকেন্দ্র স্থাপনের ক্ষেত্রে পরিবেশ অধিদপ্তরের এনভায়রনমেন্টাল ইমপ্যাক্ট অ্যাসেসমেন্ট ( ইআইএ) বা  Environmental Impact Assessment (EIA) প্রতিবেদনের সব পরামর্শ মেনে চলা হবে।রামপাল বিদ্যুৎকেন্দ্র স্থাপন করা হলে ওই এলাকার  দরিদ্র জনগোষ্ঠীর সুন্দরবনের প্রাকৃতিক সম্পদের ওপরে নির্ভরশীলতা কমবে।ফলে সুন্দরবনের জীববৈচিত্র্য রক্ষা পাবে। দেশের প্রথম State-of-the-Art            প্রযুক্তিসমৃদ্ধ বিদ্যুৎকেন্দ্রটি বাস্তবায়নের জন্য জনগণের সহযোগিতা চাওয়া হয় প্রেসনোটে। 
প্রেসনোটে আরও বলা হয়,  বিশ্বের উন্নত ও উন্নয়নশীল দেশে স্বল্প খরচে বিকল্প জ্বালানি হিসেবে কয়লাকেই প্রাধান্য দেওয়া হয়। এরই ধারাবাহিকতায় রামপাল বিদ্যুৎকেন্দ্র স্থাপনের উদ্যোগ নিয়েছে সরকার।   
