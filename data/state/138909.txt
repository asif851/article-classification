
দেশসেরা অলরাউন্ডার ক্রিকেটার সাকিব আল হাসানকে শুভেচ্ছাদূত হিসেবে নিয়োগ দেওয়ার নীতিগত সিদ্ধান্ত নিয়েছে দুর্নীতি দমন কমিশন (দুদক)।
গতকাল সোমবার দুদকের চেয়ারম্যান ইকবাল মাহমুদের বিশেষ আমন্ত্রণে কমিশনের সেগুনবাগিচার প্রধান কার্যালয়ে আসেন সাকিব আল হাসান। এ সময় তাঁকে ক্রেস্ট ও ফুল দিয়ে শুভেচ্ছা জানান কমিশনের চেয়ারম্যান।
এ সময় সাকিব আল হাসানকে উদ্দেশ করে দুদকের চেয়ারম্যান ইকবাল মাহমুদ বলেন, ‘আপনি দেশের কোটি কোটি তরুণ-তরুণীর আইকন। আপনার কারণে যদি দেশের ১০টি তরুণ সৎ জীবনযাপনে উদ্বুদ্ধ হয়, সেটাও বিশাল প্রাপ্তি। তাই আপনাকে দুর্নীতি প্রতিরোধে কমিশনের শুভেচ্ছাদূত হিসেবে তরুণদের মাঝে যাওয়ার জন্য অনুরোধ করছি।’ তিনি বলেন, দুর্নীতি দেশের মানুষের জন্য একটি লজ্জার বিষয়। এই লজ্জা থেকে মুক্তির জন্যই দুর্নীতি দমন কমিশন কাজ করছে। কমিশনের অন্যতম কাজ হচ্ছে মানুষকে দুর্নীতি প্রতিরোধের বিভিন্ন বার্তা পৌঁছে দেওয়া, যাতে দুর্নীতি সংঘটিত হওয়ার আগেই মানুষ সচেতন হয়। কমিশন চেষ্টা করছে দুর্নীতি সংঘটিত হওয়ার আগেই তা প্রতিরোধ করতে।
সাকিব আল হাসান দুর্নীতি দমন কমিশনের কার্যক্রমকে স্বাগত জানিয়ে বলেন, দুর্নীতি দমন কমিশনের যেকোনো কর্মসূচিতে তিনি আসবেন। তিনিও চান দুর্নীতিমুক্ত দেশ।
গত বছর দুর্নীতির সূচকে বাংলাদেশ দুই ধাপ এগিয়েছে উল্লেখ করে দুদকের চেয়ারম্যান বলেন, এর অর্থ হচ্ছে দুর্নীতির বিরুদ্ধে কিছু ইতিবাচক কার্যক্রম হচ্ছে। ঘুষ নিতে ঘুষখোর কর্মকর্তারা ভয় পাচ্ছেন। অনেক রাঘববোয়াল এখন দুদকের জালে।
