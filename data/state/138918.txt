
দুর্বৃত্তদের হাতে নিহত জাগৃতির প্রকাশক ফয়সল আরেফিনের (দীপন) আত্মার মাগফিরাত কামনা করে দোয়া ও মিলাদ মাহফিল করেছে বিএনপি। আজ বৃহস্পতিবার জোহরের নামাজের পর দলের কেন্দ্রীয় কার্যালয়ে এই মিলাদ অনুষ্ঠিত হয়।
অনুষ্ঠানে বিএনপির মুখপাত্র ও আন্তর্জাতিক বিষয়ক সম্পাদক আসাদুজ্জামান রিপন বলেন, ফয়সল আরেফিন সরাসরি বিএনপি করতেন না। কিন্তু জিয়াউর রহমানের আদর্শ বুকে ধারণ করতেন। তিনি ছিলেন বিএনপির সহযোগী প্রতিষ্ঠান জিয়া স্মৃতি পাঠাগারের সহসভাপতি। তাঁর হত্যার নিন্দা জানিয়ে রিপন উগ্রপন্থার বিরুদ্ধে আওয়ামী লীগ, বিএনপিসহ সব দলকে ঐক্যবদ্ধভাবে কাজ করার আহ্বান জানান।
রিপন বলেন, দেশে এখন অস্বাভাবিক পরিস্থিতি বিরাজ করছে। মানুষ ভয়, উৎকণ্ঠায় দিন কাটাচ্ছে। গণতন্ত্র, জবাবদিহি, আইনের শাসন না থাকায় উগ্রপন্থা হুমকি হয়ে উঠছে বলে তিনি দাবি করেন।
গত শনিবার প্রকাশনা প্রতিষ্ঠান শুদ্ধস্বর ও জাগৃতির প্রকাশকের ওপর হামলা হয়। এতে জাগৃতির প্রকাশক ফয়সল আরেফিন দীপন নিহত হন। আর গুরুতর আহত হয়ে ঢাকা মেডিকেল কলেজ হাসপাতালে বর্তমানে চিকিৎ​সাধীন শুদ্ধস্বরের কর্ণধার আহমেদুর রশীদ চৌধুরী ওরফে টুটুল এবং আরও দুজন কবি ও ব্লগার তারেক রহিম এবং রণদীপম বসু।
