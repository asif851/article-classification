
রোহিঙ্গাদের ঢল শুরু হওয়ার পর তাদের জন্য বসতি স্থাপন করতে গিয়ে কক্সবাজারের উখিয়া ও টেকনাফের প্রায় আড়াই হাজার একর বনাঞ্চল নষ্ট করা হয়েছে। বন বিভাগের হিসাবে এর আর্থিক ক্ষতির পরিমাণ দেড় শ কোটি টাকা। বসতি স্থাপনের পর রান্নার জন্য রোহিঙ্গাদের কাছে বনের গাছের ডালপালা লাকড়ি হিসেবে বিক্রি করছেন স্থানীয় কিছু বাসিন্দা। এতে বনের ক্ষতির পরিমাণ আরও বাড়ছে।
কক্সবাজার থেকে টেকনাফের দূরত্ব ৮৫ কিলোমিটার। দীর্ঘ এই সড়কের প্রায় মাঝামাঝি উখিয়া উপজেলার অবস্থান। উখিয়া থেকে টেকনাফ পর্যন্ত এক পাশে নাফ নদী, অন্য পাশে পাহাড়। স্থানীয় বাসিন্দারা জানান, উখিয়ার পালংখালী থেকে সড়কের দুই পাশের বেশির ভাগ এলাকা ১০ বছর আগেও পাহাড় ও সবুজ বনে ঘেরা ছিল। কিন্তু এখন দুই পাশের পাহাড়ের গায়ে ক্ষতচিহ্ন। রোহিঙ্গার ঢলে বদলে গেছে পাহাড় ও বনাঞ্চলের সবুজ।
উখিয়ার বালুখালী থেকে কুতুপালং পর্যন্ত সড়কের প্রায় ১০ কিলোমিটার এলাকায় পাহাড়ের দুই পাশে রোহিঙ্গাদের বসতি। একই অবস্থা টেকনাফ উপজেলার হোয়াইক্যং পুটিবনিয়া এলাকারও। টেকনাফ সদর থেকে প্রায় ৪৫ কিলোমিটার দূরে উখিয়া উপজেলার সীমান্তে পাহাড় কেটে বনাঞ্চল ধ্বংস করে গড়ে উঠেছে রোহিঙ্গা বসতি।
স্থানীয় বাসিন্দা রফিকুল ইসলাম বলেন, ‘আগে আমরা সামাজিক বন পাহারা দিতাম। কিন্তু রোহিঙ্গারা এসে বন উজাড় করে ফেলল। কিন্তু কিছু বলতে পারলাম না আমরা।’
এ বিষয়ে উখিয়া উপজেলা নির্বাহী কর্মকর্তা মো. নিকারুজ্জামান প্রথম আলোকে বলেন, রোহিঙ্গা ঢলের কারণে স্থানীয় বাসিন্দাদের মধ্যে যারা সরাসরি ক্ষতিগ্রস্ত হয়েছে, তাদের কীভাবে সহযোগিতা করা যায়, তা নিয়ে চিন্তাভাবনা চলছে।
উখিয়ার কুতুপালং, বালুখালী ও পালংখালী রোহিঙ্গা শিবির এলাকায় অন্তত ২০০ ব্যক্তি এখন জ্বালানি কাঠ (লাকড়ি) বিক্রির ব্যবসায় যুক্ত। তারা সবাই স্থানীয় বাসিন্দা। তিনটি শিবিরের আশপাশের এলাকায় জ্বালানি কাঠের আঁটি নিয়ে বসেন তাঁরা। গত বৃহস্পতিবার দুপুরে কুতুপালং শিবিরের পাশে কথা হয় লাকড়ি বিক্রেতা নুরুল হকের সঙ্গে। তিনি প্রথম আলোকে বলেন, প্রতিটি আঁটিতে ৮ থেকে ১০ কেজি কাঠ থাকে। একটি আঁটির দাম ১০০ থেকে ১২০ টাকা। পাহাড়ের বন থেকে এসব কাঠ জোগাড় করেন তাঁরা।

কক্সবাজার বন ও পরিবেশ সংরক্ষণ পরিষদের তথ্য অনুযায়ী, প্রতিদিন রান্নার জন্য একটি রোহিঙ্গা পরিবারের ৫ কেজি করে জ্বালানি কাঠ প্রয়োজন। সে হিসাবে প্রায় ১ লাখ পরিবার দিনে গড়ে ৫ লাখ কেজি কাঠ পোড়াছে।
বালুখালী শিবিরের পাশে গত বুধবার বিকেলে লাকড়ি বিক্রি করছিলেন কলিম উল্লাহ। তিনি জানান, প্রতিদিন সকালে ৪০ থেকে ৫০ আঁটি বিক্রির জন্য আনেন তিনি। সন্ধ্যার মধ্যে সব বিক্রি হয়ে যায় তাঁর। কখনো কখনো কুতুপালং রোহিঙ্গা শিবিরেও লাকড়ি নিয়ে যান তিনি। 
জ্বালানি হিসেবে বিক্রি করা লাকড়ির মধ্যে সেগুন, গামারি, শিরীষগাছের ডালও রয়েছে। সাধারণত পাহাড়ি বনেই এসব গাছ বেশি জন্মায়।
জানতে চাইলে কক্সবাজার দক্ষিণ বন বিভাগের বিভাগীয় বন কর্মকর্তা (ডিএফও) মো. আলী কবির প্রথম আলোকে বলেন, রোহিঙ্গা বসতির কারণে প্রায় আড়াই হাজার একর বনাঞ্চলের দেড় শ কোটি টাকার গাছপালা ধ্বংস হওয়া ছাড়াও নষ্ট হচ্ছে জীববৈচিত্র্য। রোহিঙ্গারা না যাওয়া পর্যন্ত পাহাড়ে গাছ লাগানো সম্ভব নয়। 
