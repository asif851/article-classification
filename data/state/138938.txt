
ধর্মীয় সংখ্যালঘু সম্প্রদায়ের ওপর হামলা বন্ধে দ্রুত কার্যকর পদক্ষেপ নিতে সরকারের প্রতি আহ্বান জানিয়েছে জাতীয় মানবাধিকার কমিশন। গতকাল বৃহস্পতিবার কমিশনের বিবৃতিতে এ আহ্বান জানানো হয়। কমিশন বলেছে, ধর্মীয় সাম্প্রদায়িক শক্তি যে বিভেদ ও অনৈক্য সৃষ্ট করতে চায়, তা এখনই রুখতে হবে। নাগরিকদের মধ্যে পূর্ণ নিরাপত্তাবোধ ফিরিয়ে আনতে রাষ্ট্র ও সরকারকে কার্যকর পদক্ষেপ নিতে হবে। সব অসাম্প্রদায়িক ও প্রগতিশীল শক্তিকে গণতন্ত্র ও মানবাধিকার রক্ষার স্বার্থে আরও দায়িত্বশীল ভূমিকা পালন করতে হবে। কমিশনের পাঠানো এ-সংক্রান্ত ফ্যাক্স-বার্তায় কমিশনের চেয়ারম্যান মিজানুর রহমান, সার্বক্ষণিক সদস্য কাজী রিয়াজুল হক, সম্মানিত সদস্য মাহফুজা খানম, সেলিনা হোসেন, ফাওজিয়া করিম ফিরোজ, আরমা দত্ত ও নিরূপা দেওয়ানের নাম উল্লেখ রয়েছে।কমিশন মনে করে, সংখ্যালঘু সম্প্রদায়ের ওপর হামলা নাগরিক অধিকারের চরম লঙ্ঘন। এ হামলা সাম্প্রদায়িকতাকে উসকে দিচ্ছে। এসব কর্মকাণ্ড গ্রহণযোগ্য নয়। সংখ্যালঘু সম্প্রদায়ের জীবন ও সম্পদের নিরাপত্তা দিতে হবে রাষ্ট্রকে। যারা এ সহিংসতার সঙ্গে জড়িত তাদের চিহ্নিত করে যথাযথ আইনি প্রক্রিয়ার মাধ্যমে দৃষ্টান্তমূলক শাস্তির ব্যবস্থা করতে হবে।
