
দেশের বিভিন্ন স্থানে শোভাযাত্রা, আলোচনা সভাসহ নানা কর্মসূচির মধ্য দিয়ে গতকাল মঙ্গলবার জাতীয় যুব দিবস পালিত হয়েছে।
প্রথম আলোর প্রতিনিধিদের পাঠানো খবর:
নীলফামারী: জেলা প্রশাসকের কার্যালয় চত্বর থেকে সকাল ১০টার দিকে শোভাযাত্রা বের করা হয়। শোভাযাত্রাটি শহরের বিভিন্ন সড়ক প্রদক্ষিণ করে। পরে উপজেলা পরিষদের এমডিজি মিলনায়তনে আলোচনা সভা হয়। সভায় প্রধান অতিথি ছিলেন জেলা প্রশাসক মো. জাকীর হোসেন। সভাপতিত্ব করেন যুব উন্নয়ন অধিদপ্তর নীলফামারীর উপপরিচালক আবদুল ফারুক। বক্তব্য দেন অতিরিক্ত পুলিশ সুপার আবু মারুফ হোসেন, উপজেলা চেয়ারম্যান আবুজার রহমান প্রমুখ। পরে যুব উন্নয়নের প্রশিক্ষণপ্রাপ্ত আটজনকে গাভি পালনের জন্য সাড়ে পাঁচ লাখ টাকার আত্মকর্মসংস্থান ঋণের চেক তুলে দেন প্রধান অতিথি।
গাইবান্ধা: শহরে শোভাযাত্রা বের করে জেলা প্রশাসন ও যুব উন্নয়ন অধিদপ্তর। পরে জেলা পরিষদ মিলনায়তনে আলোচনা সভা হয়। সভাপতিত্ব করেন অতিরিক্ত জেলা প্রশাসক (সার্বিক) মো. শামছুল আজম। বক্তব্য দেন জেলা প্রশাসক মো. আবদুস সামাদ, পৌর মেয়র শাহ মাসুদ জাহাঙ্গীর কবীর, সদর উপজেলা নির্বাহী কর্মকর্তা আশরাফুল মমিন খান, যুব উন্নয়ন অধিদপ্তরের উপপরিচালক তোফায়েল আহমেদ খান, সাংবাদিক আবেদুর রহমান প্রমুখ। অনুষ্ঠানে ১০টি যুব সংগঠনকে ২ লাখ ৫ হাজার টাকা করে অনুদান ও ছয়জন প্রশিক্ষণপ্রাপ্ত বেকার যুবককে ২ লাখ ৫০ হাজার টাকা করে যুব ঋণের চেক দেওয়া হয়।
পীরগঞ্জ (ঠাকুরগাঁও): সকাল সাড়ে ১০টায় শোভাযাত্রা বের হয়ে হাসপাতাল চত্বর ঘুরে উপজেলা পরিষদ চত্বরে সভাস্থলে শেষ হয়। বেলা ১১টায় উপজেলা পরিষদ সভাকক্ষে আলোচনা সভা হয়। সভপতিত্ব করেন উপজেলা নির্বাহী কর্মকর্তা ইফতেখারুল ইসলাম খন্দকার। বক্তব্য দেন উপজেলা আওয়ামী লীগের সভাপতি মুক্তিযোদ্ধা ইকরামুল হক, একটি বাড়ি প্রকল্প কর্মকর্তা জাহাঙ্গীর আলম, যুব উন্নয়ন কর্মকর্তা জুলফিকার আলী, মহিলাবিষয়ক কর্মকর্তা সাকিলা বেগম প্রমুখ। সভায় ২০১৬ সালের আটজন সফল আত্মকর্মীর হাতে সহজ শর্তে ৪ লাখ ৯৮ হাজার টাকার যুব ঋণের চেক তুলে দেন অতিথিরা।
পাটগ্রাম (লালমনিরহাট): হাতীবান্ধা উপজেলা পরিষদ মাঠ প্রাঙ্গণ থেকে শোভাযাত্রা বের হয়। পরে উপজেলা পরিষদ মিলনায়তনে উপজেলা নির্বাহী কর্মকর্তা সৈয়দ এনামুল কবিরের সভাপতিত্বে আলোচনা সভা হয়। বক্তব্য দেন প্রাথমিক ও গণশিক্ষা মন্ত্রণালয়-সম্পর্কিত সংসদীয় স্থায়ী কমিটির সভাপতি স্থানীয় সাংসদ মোতাহার হোসেন, উপজেলা চেয়ারম্যান লিয়াকত হোসেন, ভাইস চেয়ারম্যান শামসুজ্জামান, মহিলা ভাইস চেয়ারম্যান মাকতুফা ওয়াসিম, উপজেলা প্রকৌশলী অজয় কুমার সরকার, অধ্যক্ষ সরওয়ার হায়াত খান, জেলা যুব উন্নয়নের সহকারী পরিচালক আবদুস সালাম শিকদার প্রমুখ।
