
জাতীয় সংসদের স্পিকার ও সিপিএ নির্বাহী কমিটির নবনির্বাচিত চেয়ারপারসন শিরীন শারমিন চৌধুরী গতকাল সোমবার সন্ধ্যায় লন্ডনের উদ্দেশে ঢাকা ছেড়েছেন। তিনি কমনওয়েলথ পার্লামেন্টারি অ্যাসোসিয়েশনের (সিপিএ) নির্বাহী কমিটির চেয়ারপারসন নির্বাচিত হওয়ার পর প্রথমবারের মতো সিপিএ সদর দপ্তর লন্ডনে দাপ্তরিক কাজ শেষ করবেন। খবর বাসসের।
সফরকালে স্পিকার বিশ্ব স্বাস্থ্য সংস্থার (ডব্লিউএইচও) আমন্ত্রণে ৬ থেকে ৭ নভেম্বর সুইজারল্যান্ডের জেনেভায় অনুষ্ঠিতব্য স্টেকহোল্ডার মিটিং অ্যাকাউন্টেবিলিটি ফর উইমেনস অ্যান্ড চিলড্রেন্স হেলথে অংশ নেবেন।
হজরত শাহজালাল বিমানবন্দরে তাঁকে বিদায় জানাতে জাতীয় সংসদের চিফ হুইপ আ স ম ফিরোজ, ডাক ও টেলিযোগাযোগ এবং তথ্যপ্রযুক্তি মন্ত্রণালয়-সম্পর্কিত স্থায়ী কমিটির সভাপতি ইমরান আহমদ এবং বাংলাদেশ জাতীয় সংসদ সচিবালয়ের জ্যেষ্ঠ সচিব মো. আশরাফুল মকবুলসহ সংশ্লিষ্ট ঊর্ধ্বতন কর্মকর্তারা উপস্থিত ছিলেন। জাতীয় সংসদ সচিবালয়ের এক সংবাদ বিজ্ঞপ্তিতে আজ এ কথা বলা হয়।
