
কিশোরগঞ্জের নিকলী উপজেলা সহকারী কমিশনারের (ভূমি) কার্যালয়ে গত মঙ্গলবার রাতে চুরি হয়েছে।এলাকার অনেকে ও পুলিশ সূত্রে জানা গেছে, মঙ্গলবার রাতে চোরেরা ওই কার্যালয়ের তালা ভেঙে তিনটি কম্পিউটার মনিটর নিয়ে যায়। এ সময় তারা ছয়টি আলমারির তালা ভেঙে নথিপত্র তছনছ করে।সহকারী কমিশনারের (ভূমি) অতিরিক্ত দায়িত্বে থাকা উপজেলা নির্বাহী কর্মকর্তা (ইউএনও) মো. হাবিবুর রহমান প্রথম আলোকে জানান, নতুন যোগদান করা জেলা প্রশাসক এস এম আলমের বুধবার (গতকাল) সকালে উপজেলা সহকারী কমিশনারের কার্যালয় পরিদর্শন করার কথা ছিল। জেলা প্রশাসকের পরিদর্শন উপলক্ষে মঙ্গলবার রাত ১২টা পর্যন্ত কর্মকর্তা-কর্মচারীরা কার্যালয়ে কাজ করেন। তাঁরা গতকাল সকালে কার্যালয়ে এসে তালা ভাঙা দেখতে পান।চুরির খবর পেয়ে জেলা প্রশাসক সকালে ঘটনাস্থল পরিদর্শন করেছেন।নিকলী থানার ভারপ্রাপ্ত কর্মকর্তা (ওসি) এস এম মাহবুব আলম প্রথষ আলোকে জানান, এ ব্যাপারে থানায় একটি মামলা হয়েছে। চুরির বিষয়টি রহস্যজনক।
