
মাধ্যমিকে দিনাজপুর শিক্ষা বোর্ডে এবার ৯০ দশমিক ৬০ শতাংশ শিক্ষার্থী পাস করেছে। জিপিএ-৫ পেয়েছে আট হাজার ১৮৬ জন। মোট পরীক্ষার্থীর সংখ্যা ছিল এক লাখ এক হাজার ৭৫৩।
শিক্ষা বোর্ড সূত্রে জানা গেছে, দিনাজপুর জেলার চিরিরবন্দর উপজেলার বেসরকারি আমেনা-বাকী রেসিডেন্সিয়াল মডেল স্কুল এবার বোর্ডের সেরা শিক্ষাপ্রতিষ্ঠান হওয়ার গৌরব অর্জন করেছে। দ্বিতীয় স্থানে রয়েছে নীলফামারীর সৈয়দপুর সরকারি টেকনিক্যাল হাইস্কুল অ্যান্ড কলেজ এবং তৃতীয় শ্রেষ্ঠ শিক্ষাপ্রতিষ্ঠান হয়েছে রংপুর ক্যান্টনমেন্ট মিলেনিয়াম স্কুল অ্যান্ড কলেজ ও রংপুর ক্যাডেট কলেজ।
দিনাজপুর মাধ্যমিক ও উচ্চমাধ্যমিক শিক্ষা বোর্ডের চেয়ারম্যান মো. আলাউদ্দিন মিয়া প্রথম আলো ডটকমকে জানান, প্রতিষ্ঠার পর থেকে এই বোর্ডে এটাই সর্বোচ্চ পাসের হার।
 
প্রধানমন্ত্রীর সঙ্গে ভিডিও কনফারেন্স
 
মাধ্যমিকের ফল প্রকাশ উপলক্ষে আজ প্রধানমন্ত্রী শেখ হাসিনা গণভবন থেকে ভিডিও কনফারেন্সের মাধ্যমে দিনাজপুরের শিক্ষার্থীদের সঙ্গে সরাসরি কথা বলেন। সকাল ১০টা ২০ মিনিট থেকে ১০টা ৫৫ মিনিট পর্যন্ত চলে এই কনফারেন্স। দিনাজপুর জিলা স্কুলের মিলনায়তনে আয়োজিত ভিডিও কনফারেন্সে
তিনটি শিক্ষাপ্রতিষ্ঠানের তিন শতাধিক শিক্ষার্থী, অভিভাবকসহ জেলা পর্যায়ের ঊর্ধ্বতন সরকারি কর্মকর্তারা উপস্থিত ছিলেন।
 
