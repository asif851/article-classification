
রাজধানীর মোহাম্মদপুরে রাস্তা পার হওয়ার সময় পিকআপের ধাক্কায় ভ্যানচালক ঝাড়ু মিয়া নিহত হয়েছেন। গতকাল বৃহস্পতিবার দিবাগত রাত একটার দিকে এ দুর্ঘটনা ঘটে।
ঢাকা মেডিকেল কলেজ হাসপাতাল সূত্রে জানা গেছে, সিদ্দিক নামের এক যুবক গুরুতর আহত অবস্থায় ভ্যানচালক ঝাড়ু মিয়াকে (৫০) হাসপাতালে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন।
সিদ্দিকের ভাষ্য, ভ্যান নিয়ে ঝাড়ু মিয়া রাস্তা পার হচ্ছিলেন। এ সময় একটি পিকআপ ভ্যান তাঁকে ধাক্কা দেয়।
ঢাকা মেডিকেল কলেজ হাসপাতাল ওয়ানের পুলিশ ফাঁড়ির উপপরিদর্শক (এসআই) বাচ্চু মিয়া বিষয়টি নিশ্চিত করেছেন। তিনি বলেন, ঝাড়ু মিয়ার লাশ হাসপাতালের জরুরি বিভাগের মর্গে রয়েছে।
