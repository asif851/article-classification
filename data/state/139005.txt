
নগর জীবনের ক্লান্তি দূরে ঠেলে প্রকৃতির সান্নিধ্যে গাছের সঙ্গে মিতালী গড়তে গাজীপুর সদর উপজেলা চত্বর এলাকায় গতকাল শুক্রবার ‘গাছ দেখা গাছ চেনা’ অনুষ্ঠানের আয়োজন করা হয়। প্রকৃতিপ্রেমীদের সংগঠন ‘তরুপল্লব’-এর উদ্যোগে এ আয়োজন। অনুষ্ঠানে বিপন্ন ও বিরল প্রজাতির গাছ চেনা ও শনাক্ত করার মাধ্যমে উদ্ভিদ সংরক্ষণে জনসচেতনতা সৃষ্টিসহ প্রকৃতিবিষয়ক আলোচনা হয়। এতে বক্তব্য দেন কথাসাহিত্যিক বিপ্রদাশ বড়ুয়া, পাখি বিশেষজ্ঞ ইনাম আল হক, তরুপল্লবের সাধারণ সম্পাদক মোকারম হোসেন প্রমুখ। এ সময় অংশগ্রহণকারীদের বাসর লতা, মাধবী, পেয়ালা গোটা, বুনো আমড়াসহ ৪০ প্রজাতির ফুল ও ফলের গাছের সঙ্গে পরিচয় করিয়ে দেওয়া হয়।
