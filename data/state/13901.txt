
ময়মনসিংহ রেলওয়ে স্টেশন এলাকায় আন্তনগর বিজয় এক্সপ্রেস ট্রেনের একটি বগিতে বৃহস্পতিবার রাতে দুর্বৃত্তরা আগুন দিয়েছে। এতে ট্রেনের কয়েকটি আসন সামান্য পুড়ে গেছে।
রেলওয়ে সূত্রে জানা যায়, বিজয় এক্সপ্রেস ট্রেনটি ময়মনসিংহ থেকে প্রতিদিন রাত আটটায় চট্টগ্রামের উদ্দেশে ছেড়ে যায়। বৃহস্পতিবার রাতে ট্রেনটি ছেড়ে যাওয়ার আগে ডক থেকে প্ল্যাটফর্মের দিকে আসার সময় রেলওয়ে ওভারব্রিজ এলাকায় অন্ধকারের মধ্যে অজ্ঞাত দুর্বৃত্তরা দাহ্য তরল পদার্থ ঢেলে আগুন দেয়। তাৎক্ষণিকভাবে রেলওয়ে পুলিশ আগুন নিয়ন্ত্রণে আনে। আগুনে ট্রেনের ২০/৫০ নম্বর কামরার কয়েকটি আসন পুড়ে যায়। এ সময় ট্রেনে কোনো যাত্রী ছিল না। পরে ট্রেনটি নির্দিষ্ট সময়েই চট্টগ্রামের উদ্দেশে ছেড়ে গেছে। এ ঘটনায় তাৎক্ষণিকভাবে সন্দেহজনক চারজনকে আটক করেছে।
ময়মনসিংহ রেলওয়ে থানার ভারপ্রাপ্ত কর্মকর্তা (ওসি) মো. আবদুল মান্নান ফরাজী বলেন, পুলিশ সন্দেহজনক চারজনকে আটক করেছে। এ ঘটনায় জড়িত ব্যক্তিদের শনাক্ত করে গ্রেপ্তারের চেষ্টা চলছে।
