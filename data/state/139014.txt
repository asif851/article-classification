
গাজীপুর থেকে নারায়ণগঞ্জ যাওয়ার পথে চলন্ত ট্রাকে ১৬ বছর বয়সী এক কিশোরীকে গণধর্ষণের অভিযোগ উঠেছে। আজ বুধবার সকালে নারায়ণগঞ্জের সিদ্ধিরগঞ্জের গোদনাইল এসিআই এলাকা থেকে ওই কিশোরীকে এলাকাবাসীর সহায়তায় উদ্ধার করে পুলিশ। পরে তাকে পরীক্ষা-নিরীক্ষার জন্য নারায়ণগঞ্জ জেনারেল হাসপাতালে পাঠানো হয়।
কিশোরীর বরাত দিয়ে সিদ্ধিরগঞ্জ থানার ভারপ্রাপ্ত কর্মকর্তা (ওসি) আবদুস সাত্তার প্রথম আলোকে বলেন, গতকাল মঙ্গলবার বিকেল চারটার দিকে ওই কিশোরী তার মায়ের সঙ্গে অভিমান করে বাড়ি থেকে বের হয়ে যায়। রাত আটটার দিকে গাজীপুর চৌরাস্তা এলাকা থেকে তাকে ট্রাকের চালক ও তাঁর সহকারী মালবাহী ট্রাকে তুলে নেন। পথে ট্রাকচালক মেহেদী হাছান ও তাঁর সহকারী সোহান তাকে ধর্ষণ করেন। আজ সকালে সিদ্ধিরগঞ্জের গোদনাইলের এসিআই এলাকায় ট্রাক থেকে কিশোরীর কান্নার শব্দ শুনে স্থানীয় লোকজন এগিয়ে আসেন। এ সময় চালক ও তাঁর সহকারী কিশোরীকে রেখে পালিয়ে যান। খবর পেয়ে পুলিশ গিয়ে ওই কিশোরীকে উদ্ধার করে। ট্রাকটিকে পুলিশ আটক করে সিদ্ধিরগঞ্জ থানায় নিয়ে যায়। ধর্ষণের শিকার কিশোরীর বাড়ি গাজীপুরের কাপাসিয়ায়।
নারায়ণগঞ্জের অতিরিক্ত পুলিশ সুপার মো. শরফুদ্দিন বলেন, রাত সাড়ে আটটার দিকে সিদ্ধিরগঞ্জপুল এলাকা থেকে ট্রাকচালক মেহেদী হাছানকে আটক করা হয়। তাঁর সহযোগীকে আটকের জন্য অভিযান চালানো হচ্ছে। এ ঘটনায় কিশোরীর মা-বাবা থানায় এসেছেন। মামলা দায়েরের প্রস্তুতি চলছে।
