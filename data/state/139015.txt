
‘মিছিল যাইতেছে। তাই বিনা সিগন্যালে যানজটে আছি। কখন ছাড়ব, কে জানে?’—কথাগুলো বলছিলেন রাজধানীর শাহবাগে দাঁড়িয়ে থাকা এক বাস চালক। আওয়ামী লীগের ভ্রাতৃপ্রতিম সংগঠন ছাত্রলীগের ৬৭তম প্রতিষ্ঠাবাষির্কী উপলক্ষে আয়োজিত শোভাযাত্রা উপলক্ষে সাপ্তাহিক ছুটির দিনেও আজ শনিবার সকাল ১০টা থেকেই যানজটের কবলে পড়ে রাজধানীবাসী।
ঢাকা ও এর আশপাশের এলাকা থেকে একের পর ট্রাকে করে শাহবাগে সমবেশ হতে থাকেন ছাত্রলীগের নেতা-কর্মীরা। বাস, ট্রাক, মিনিবাস, পিকআপে করে তাঁরা আলাদা আলাদা মিছিল নিয়ে অপরাজেয় বাংলার পাদদেশে জড়ো হতে থাকেন।
বেলা দুইটায় সময়ও মৎ​স্যভবন-ইঞ্জিনিয়ার্স ইনস্টিটিউশন-সোহরাওয়ার্দী উদ্যান ঘেষে ঠায় দাঁড়িয়ে ছিল বিপুলসংখ্যক বিভিন্ন ধরনের গাড়ি। শীত উবে গিয়ে হঠাৎ​ গরম পড়ায় মানুষের মধ্যে তৈরি হয় হাঁসপাস অবস্থা। উপায় না দেখে দীর্ঘক্ষণ বাসে থাকার পর অনেক যাত্রী বাস থেকে নেমে হাঁটা শুরু করেন। গাড়ি থেকে নেমে মৎ​স্য ভবনের সামনে হাঁ​টছিলেন হোসাইন আহমেদ। তিনি প্রথম আলোকে বলেন, ‘হঠাৎ​ সুপারভাইজার কইলো গাড়ি চলব না। সামনে ছাত্রলীগ মিছিল করতাছে। এ জন্য হেঁটেই রওনা দিছি।’ অন্য আরেক জন বললেন, ‘এই শহরে জ্যাম নতুন কিছু না। হাঁটা ভাল।’
বেলা পৌনে দুইটার দিকে ট্রাফিক বিভাগের নিয়ন্ত্রণ কক্ষ মহাখালী থেকে শুরু করে মানিক মিয়া অ্যাভিনিউ, ফার্মগেট, শাহবাগ, কাকরাইল, নাইটেঙ্গেল মোড়, গুলিস্তান জিরো পয়েন্ট ও এর আশপাশের এলাকায় যানজটের কথা জানায়। তবে সরেজমিনে দেখা গেছে, পল্টন, প্রেসক্লাব, মগবাজার, বাংলামোটর, রূপসী বাংলা মোড়, ধানমন্ডি এলাকায় যানবাহনগুলোকে ঘণ্টার পর ঘণ্টা অপেক্ষা করতে হয়।
ঢাকা মহানগর পুলিশের যুগ্ম কমিশনার (ট্রাফিক) মোসলেহ উদ্দিন আহমেদ প্রথম আলোকে জানান, ছাত্রলীগের র‌্যালির জন্য যানজট হয়েছে। যানজট নিয়ন্ত্রণে রাখার চেষ্টা চলছে। দুপুরের পর পরিস্থিতির উন্নতি হবে।
হিন্দি গান: শোভাযাত্রার আগে সমাবেশের উদ্বোধন করেন সড়ক পরিবহন ও সেতু মন্ত্রী ওবায়দুল কাদের। পরে বেলা একটার দিকে ঢাকা বিশবিদ্যালয়ের অপরাজেয় বাংলার পাদদেশ থেকে ছাত্রলীগের শোভাযাত্রা শুরু হয়। লক্ষাধিক ছাত্রলীগ নেতা-কর্মীর এই শোভাযাত্রায় বাজতে থাকে গ্যাংনাম স্টাইল, কিক, হুককা বার, নাগিনসহ নানা রকমের হিন্দি গান। তবে কয়েকটি পিকআপে শাফিন আহমেদের জন্মদিন গানটিও বাজানো হয়। এ ছাড়া মটর সাইকেলের শোভাযাত্রায় উচ্চশব্দে হর্ন বাজানো হয়।
বেলা দেড়টার সময় কয়েকটি পিকআপ থেকে রাস্তায় হেঁটে যাওয়া মেয়েদের উদ্দেশে অশ্লীল ভাষা ও অশালীন ইঙ্গিতের মাধ্যমে যৌন নিপীড়ন করা হয়। ওই পিকআপের ব্যানারে লেখা ছিল পারভেজ হোসেন, কামরাঙ্গীচর থানা ছাত্রলীগ। এ ছাড়া দক্ষিণ খান থানা ছাত্রলীগের সভাপতি খায়রুল আলম মোটর সাইকেলে হর্ন বাজিয়ে শব্দদূষণ তৈরি করেন। এ সময় পথচারীরা বিরক্ত হন। রাস্তায় দাঁড়িয়ে থাকা চাকুরিজীবী ইউনুস আলী বলেন, ‘রাস্তা-বন্ধ করে তারা নাচতেছে। মনে হয় বিয়ে বাড়ি। জনগণের দুর্ভোগের কথা তাদের মাথায় নেই।’
আগামীকাল রোববার (৪ জানুয়ারি) ছাত্রলীগের ৬৭তম প্রতিষ্ঠাবার্ষিকী। ওইদিন সরকারি ছুটি থাকায় আজকেই প্রতিষ্ঠাবার্ষিকীর কর্মসূচি পালন করে দলটি। এ ছাড়া আগামীকাল সন্ধ্যা সাড়ে ছয়টায় গণভবনে প্রধানমন্ত্রী শেখ হাসিনার সঙ্গে ছাত্রলীগ নেতাদের সৌজন্য সাক্ষাতের কথা রয়েছে।
