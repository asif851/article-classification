
নড়াইলে মিতালি বেগম হত্যা মামলায় স্বামী ফারুক শেখকে (৩০) যাবজ্জীবন কারাদণ্ড দিয়েছেন আদালত। এ ছাড়া দুই হাজার টাকা জরিমানা, অনাদায়ে আরও তিন মাসের কারাদণ্ডের আদেশ দেওয়া হয়েছে। আজ বুধবার দুপুরে জেলা ও দায়রা জজ মো. আবুল বাশার মুন্সী এ আদেশ দেন।
আদালত ও মামলার বিবরণ সূত্রে জানা যায়, গত ২০১৪ সালের ২৮ মার্চ রাতে নড়াইলের কালিয়া উপজেলার কুলশুর গ্রামের গৃহবধূ মিতালী বেগমকে (২৫) শ্বাসরোধ করে হত্যার অভিযোগ ওঠে স্বামী ফারুক শেখের বিরুদ্ধে। ফারুক শেখ ওই গ্রামের জলিল শেখের ছেলে। ফারুক বর্তমানে কারাগারে আছেন।
নড়াইল জজ আদালতের সরকারি কৌঁসুলি (পিপি) ইমদাদ হোসেন জানান, হত্যার ঘটনায় নিহত মিতালি বেগমের মামা ইকবাল শিকদার বাদী হয়ে স্বামী ফারুক শেখ, ভাশুর হারুন শেখ, ননদ মিনা বেগম ও শাশুড়ি আছিয়া বেগমের নামে দণ্ডবিধির ৩০২ ধারায় মামলা করেন। রায়ে ফারুক শেখ ছাড়া অন্যরা খালাস পেয়েছেন।
 
