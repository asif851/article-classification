
সন্ত্রাস দমন, অসামাজিক কার্যকলাপ ও মাদক ব্যবসা বন্ধ এবং অবৈধ বস্তি ও সন্ত্রাসী আস্তানা উচ্ছেদের দাবিতে হালিশহর বি-ব্লক শহীদ মিনার প্রাঙ্গণে গত শুক্রবার সকালে মানববন্ধন ও সমাবেশ করেছেন এলাকাবাসী। হালিশহর হাউজিং এস্টেট বি-ব্লক সমাজ কল্যাণ পরিষদের আয়োজনে এ মানববন্ধন অনুষ্ঠিত হয়। সমাবেশ থেকে অবিলম্বে অবৈধ বস্তি উচ্ছেদ এবং সন্ত্রাসীদের বিরুদ্ধে ব্যবস্থা নিতে প্রশাসনের প্রতি দাবি জানানো হয়।সমাবেশে সভাপতির বক্তব্যে সংগঠনের আহ্বায়ক সফিকুল ইসলাম ভূঁইয়া বলেন, অবিলম্বে হালিশহর বি-ব্লকে অবৈধভাবে গড়ে ওঠা বস্তিগুলো উচ্ছেদ করে পুরো এলাকাকে একটি শান্তিপূর্ণ এলাকায় পরিণত করতে হবে। এটাই স্থানীয় বাসিন্দাদের প্রাণের দাবি। মানববন্ধনে স্থানীয় কয়েক শ বাসিন্দা অংশ নেন। এরপর অসামাজিক ও সন্ত্রাসী কার্যকলাপ বন্ধের দাবিতে তারা একটি মিছিলও বের করেন। সমাবেশে বক্তব্য দেন আবেদ মনছুর চৌধুরী, মোশাররফ হোসেন, মাহমুদুল আলম, জয়নাল আবেদীন, মোশারফ হোসেন, হুরে আরা প্রমুখ।
