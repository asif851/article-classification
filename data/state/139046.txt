
অবসরে যাওয়ার খবর ভিত্তিহীন ও বিভ্রান্তিকর বলে মন্তব্য করেছেন জাতীয় পার্টির চেয়ারম্যান হুসেইন মুহম্মদ এরশাদ। তিনি বলেন, ‘আমি জাতীয় পার্টির চেয়ারম্যান। আমি এখনো জীবিত আছি। যত দিন জীবিত আছি, তত দিন আমিই চেয়ারম্যান।’আজ শনিবার বারিধারার প্রেসিডেন্ট পার্কের নিজ বাসভবনে বেলা সোয়া দুইটার দিকে সাংবাদিকদের এ কথা বলেন এরশাদ।এরশাদ বলেন, ‘আমি কাউকে ক্ষমতা হস্তান্তর করিনি। রওশন এরশাদ ক্ষমতা নেননি। আমি থাকতে ভারপ্রাপ্ত চেয়ারম্যান হয় কী করে?’ তিনি বলেন, ‘যতই প্রোপাগান্ডা করুন, বিভ্রান্তি ছড়ান, আমি বলেছি সব দল না এলে জাতীয় পার্টি নির্বাচনে যাবে না। আমরা কখনোই যাব না।’নির্বাচনকালীন মন্ত্রিসভায় তাঁর দলের সদস্যদের থাকা প্রসঙ্গে এরশাদ বলেন, ‘তাঁরা থাকুক বা না থাকুক তাতে কিছু যায়-আসে না। আমাদের মহাসচিব প্রধানমন্ত্রীর কাছে পদত্যাগপত্র জমা দিতে যাচ্ছেন।’এর আগে আজ সকালে জাতীয় পার্টির বহিষ্কৃত জ্যেষ্ঠ প্রেসিডিয়াম সদস্য কাজী জাফর আহমেদ সাংবাদিকদের বলেন, বিশ্বস্ত সূত্রে তিনি জানতে পেরেছেন রওশন এরশাদকে চেয়ারম্যানের দায়িত্ব দিয়ে এইচ এম এরশাদ অবসরে যাবেন বা চিকিত্সা নিতে যাবেন। তিনি বলেন, এর অর্থ হচ্ছে, এরশাদ নির্বাচন বর্জনের যে ঘোষণা দিয়েছেন তা থেকে তিনি বেরিয়ে আসবেন। তাঁর গুলশানের বাসভবনে সাংবাদিকদের কাছে এ তিনি দাবি করেন।

