
টাঙ্গাইলের সখীপুর উপজেলা ও পৌর বিএনপির সম্মেলন দুই পক্ষ একই স্থানে একই সময়ে আয়োজনের ঘোষণা দেওয়ায় উপজেলা প্রশাসন পৌর এলাকায় গতকাল সোমবার ১৪৪ ধারা জারি করে। এতে কোনো পক্ষ পৌর এলাকায় সম্মেলন করতে পারেনি। তবে বিএনপির কেন্দ্রীয় ভাইস চেয়ারম্যান আহমেদ আযম খানের নেতৃত্বে উপজেলা বিএনপির একটি অংশ গতকাল দুপুর ১২টায় পৌরসভার বাইরে একটি খোলা মাঠে সংক্ষিপ্তভাবে একটি সম্মেলন করে। অন্যদিকে উপজেলা বিএনপির প্রতিষ্ঠাতা সভাপতি শেখ মোহাম্মদ হাবিবের নেতৃত্বে বিএনপির অপর অংশ কোথাও সম্মেলন করেছে বলে খবর পাওয়া যায়নি। তবে দুপক্ষই পাল্টাপাল্টি কমিটি ঘোষণা করেছে। খোঁজ নিয়ে জানা যায়, দীর্ঘ ছয় বছর পর গতকাল সখীপুর উপজেলা ও পৌর বিএনপি সম্মেলনের ঘোষণা দেয়। আহমেদ আযম খানের পক্ষের উপজেলা বিএনপির জ্যেষ্ঠ যুগ্ম আহ্বায়ক শাজাহান সাজু সম্মেলনের স্থান হিসেবে প্রশাসনের কাছে উপজেলা পরিষদের মিলনায়তন চেয়ে আবেদন করেন। একই সময়ে (গতকাল সকাল ১০টা) ও একই স্থানে সম্মেলন করার অনুমতি চেয়ে শেখ মোহাম্মদ হাবিবের পক্ষের উপজেলা কমিটির যুগ্ম আহ্বায়ক ফকির আমিনুল ইসলামও আবেদন করেন। দুই পক্ষ একই স্থান ও সময়ে সম্মেলন আহ্বান করায় উপজেলা প্রশাসন ১৪৪ ধারা জারি করে। গত রোববার রাত ১২টার দিকে ১৪৪ ধারার ঘোষণা শুনে আযম খানের পক্ষ সখীপুর থেকে ছয় কিলোমিটার দূরে মহানন্দপুর গ্রামে সম্মেলনের আয়োজন করে। ওই সম্মেলনে কেন্দ্রীয় ভাইস চেয়ারম্যান মেজর জেনারেল (অব.) মাহমুদুল হাসান প্রধান অতিথি হিসেবে উপস্থিত ছিলেন। আহমেদ আযম খান বলেন, ‘আইনের প্রতি শ্রদ্ধাশীল হয়ে আমরা শহর থেকে একটু দূরে সফল একটি সম্মেলন করেছি। তবে তিনি অভিযোগ করেন পুলিশের চাপে আমরা সম্মেলন সংক্ষিপ্ত করি। ওই সম্মেলনে শাজাহান সাজুকে উপজেলা বিএনপির সভাপতি ও নাসির উদ্দিনকে সাধারণ সম্পাদক ঘোষণা করা হয়েছে। অন্যদিকে পৌরসভার কমিটিতে নাজিম উদ্দিনকে সভাপতি ও আবুল হাশেমকে সাধারণ সম্পাদক করা হয়।’ অপর পক্ষের নেতা শেখ মোহাম্মদ হাবিব বলেন, ‘আমরা একটি ঘরোয়া পরিবেশে সভা করেছি। তবে সন্ধ্যায় আমরাও কমিটি ঘোষণা করেছি। উপজেলা কমিটিতে শরীফ পাপ্পুকে সভাপতি ও ফকির আমিনুল ইসলামকে সাধারণ সম্পাদক এবং পৌরসভা কমিটিতে বাছেদ শিকদারকে সভাপতি ও নাছির উদ্দিনকে সাধারণ সম্পাদক করা হয়।’ সখীপুর উপজেলা নির্বাহী কর্মকর্তা এস এম রফিকুল ইসলাম জানান, বিএনপির বিবদমান দুই পক্ষ উপজেলা মিলনায়তনে সম্মেলন আহ্বান করায় ১৪৪ ধারা জারি করা হয়।
