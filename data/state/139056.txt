
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি তাদের হারানো সিংহাসন ফিরে পাওয়ার রঙিন খোয়াব দেখতে দেখতে মাতোয়ারা হয়ে পড়েছে। সব হারিয়ে এখন তারা দিশেহারা। তারা জনগণকে আন্দোলনে না পেয়ে এখন চক্রান্তের পথে চলছে। তারা অন্ধকার গলি দিয়ে ক্ষমতায় যেতে চায়।
আজ বৃহস্পতিবার দুপুরে নারায়ণগঞ্জের রূপগঞ্জের কাঞ্চন সেতুর টোলপ্লাজা এলাকায় বিআরটিএর ভ্রাম্যমাণ আদালত কার্যক্রম পরিদর্শনে এসে সাংবাদিকদের প্রশ্নের জবাবে তিনি এসব কথা বলেন। এ সময় সড়ক ও জনপথ বিভাগের কর্মকর্তা ও বিআরটিএর ঊর্ধ্বতন কর্মকর্তারা উপস্থিত ছিলেন।  ষোড়শ সংশোধনীর রায়ে বিএনপির পদত্যাগের দাবি প্রসঙ্গে তিনি বলেন, ‘ষোড়শ সংশোধনী রায় নিয়ে দলীয়ভাবে কথা বলা হয়েছে। সরকার এবং দলের পক্ষ থেকে আমরা বক্তব্য দিয়েছি। আমি নিজেও ৭৯৯ পৃষ্ঠা রায় পুরোপুরি পড়িনি। আমি পুরো রায়টি পড়ে আমাদের দলীয় সভানেত্রী ও সরকারপ্রধান শেখ হাসিনার সঙ্গে আলোচনা করে এ ব্যাপারে কথা বলব। বিএনপি তো রায় বের হওয়ার পর পড়াশোনার ধার ধারেনি। তারা অন্ধকারে ঢিল ছুড়েই যাচ্ছে।’
ওবায়দুল কাদের বলেন, বাংলাদেশে আমরা একটা ভালো নির্বাচনের দিকে এগিয়ে যাচ্ছি। সবার অংশগ্রহণে একটি ভালো নির্বাচন হবে। বিএনপিকে অহেতুক রঙিন স্বপ্ন না দেখে নির্বাচনে অংশ নেওয়ার আহ্বান জানিয়ে তিনি বলেন, সরকারের উন্নয়নে তারা ভীত, তাই নির্বাচনে হেরে যাওয়ার আশঙ্কায় কখনো আদালত, কখনো বিদেশিদের কাছে ছুটছে। কিন্তু তাদের রঙিন স্বপ্নে ফাঁপানো বেলুন শিগগিরই চুপসে যাবে।
এক প্রশ্নের জবাবে মন্ত্রী বলেন, আগামী পবিত্র ঈদুল আজহা সামনে রেখে সড়ক-মহাসড়কের পাশে কোনো কোরবানির পশুর হাট বসাতে দেওয়া হবে না। গত ঈদে মহাসড়কে কোনো সমস্যা হয়নি। এবারও ঈদে ঘরমুখী মানুষ যাতে নির্বিঘ্নে বাড়ি যেতে পারে, সে জন্য ভারী যানবাহন চলাচল নিয়ন্ত্রণে আনা হবে। ভারী বর্ষণ হলে রাস্তা ঠিক করা কঠিন। এবার যদি ভারী বর্ষণ না হয়, তাহলে গত রোজার ঈদের মতো এবারও ঈদযাত্রা স্বস্তিদায়ক হবে।
