
সামাজিক যোগাযোগের মাধ্যম ফেসবুকে নারী ও বিশিষ্ট ব্যক্তিদের আপত্তিকর ছবি ও ভিডিওচিত্র ছড়িয়ে দেওয়ার অভিযোগে ‘ডেসপারেটলি সিকিং আনসেন্সরড (ডিএসইউ)’ নামের একটি ফেসবুক গ্রুপের তিন অ্যাডমিনকে গ্রেপ্তার করেছে পুলিশ।
আজ বৃহস্পতিবার দুপুরে ঢাকা মহানগর পুলিশের (ডিএমপি) মিডিয়া সেন্টারে আয়োজিত এক সংবাদ সম্মেলনে ডিএমপির যুগ্ম কমিশনার আবদুল বাতেন এ তথ্য জানান।
গ্রেপ্তার হওয়া তিনজন হলেন জোবায়ের আহম্মেদ (২১), তৌহিদুল ইসলাম অর্ণব (১৯) ও আসিফ রানা (১৮)। গ্রেপ্তারের সময় তাঁদের কাছ থেকে কম্পিউটারের হার্ডডিস্ক ও মোবাইল ফোন জব্দ করা হয়েছে।
গতকাল বুধবার কলাবাগান থানার গ্রিন রোড এলাকায় অভিযান চালিয়ে ডিএমপির কাউন্টার টেররিজম ও ট্রান্সন্যাশনাল ক্রাইম ইউনিটের স্পেশাল অ্যাকশন গ্রুপের সদস্যরা ওই তিনজনকে গ্রেপ্তার করেন।
সংবাদ সম্মেলনে ডিএমপির যুগ্ম কমিশনার আবদুল বাতেন বলেন, ওই ফেসবুক গ্রুপটির সদস্যসংখ্যা প্রায় দেড় লাখ। এর মূল প্রতিষ্ঠাতা মালয়েশিয়াপ্রবাসী মো. রাউল চৌধুরী। প্রতিষ্ঠার পর থেকে দেশের মেয়েদের প্রতি তথ্যপ্রযুক্তির অপব্যবহার করে সাইবার অত্যাচার চালিয়ে যাচ্ছে গ্রুপটি। এখানে অবাধে ব্যক্তিগত আক্রমণ, লাইভ পর্নোসহ যৌনতার বিকৃত বহিঃপ্রকাশ চলে। তারা যেকোনো পরিচিতি মানুষের ছবি গোপনে ধারণ করে ভিডিও লিংক ফেসবুকে ছড়িয়ে দেয়। ফেসবুক গ্রুপটি আপাতত বন্ধ করে দেওয়া হয়েছে। জিজ্ঞাসাবাদে গ্রেপ্তার তিনজন জানান, গ্রুপটির অ্যাডমিন সংখ্যা ১৮ থেকে ১৯। তাঁদেরও গ্রেপ্তারের চেষ্টা চলছে।
