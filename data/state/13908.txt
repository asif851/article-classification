
দিনাজপুরের ঘোড়াঘাট উপজেলার রানীগঞ্জ মহিলা ডিগ্রি কলেজের অধ্যক্ষ আবু তৈয়ব মো. রেজাকে গত শনিবার সাময়িক বরখাস্ত করা হয়েছে। কলেজের দুই নারী কর্মচারীর শ্লীলতাহানির অভিযোগে পরিচালনা পর্ষদ তাঁর বিরুদ্ধে এ শাস্তিমূলক ব্যবস্থা নিয়েছে।পরিচালনা পর্ষদের সভাপতি আবদুর রাফে খন্দকার জানান, ৬ ও ১৩ জুলাই অধ্যক্ষ কলেজের চতুর্থ শ্রেণীর দুই নারী কর্মচারীর শ্লীলতাহানি করেন। এ ঘটনায় ওই দুই কর্মচারী অধ্যক্ষের বিরুদ্ধে পরিচালনা পর্ষদের কাছে লিখিত অভিযোগ দেন। এ নিয়ে শনিবার দুপুরে পরিচালনা পর্ষদের জরুরি সভা হয়। সভায় উভয় পক্ষের বক্তব্য নেওয়ার পর অভিযোগ প্রমাণিত হওয়ায় অধ্যক্ষকে সাময়িক বরখাস্ত করা হয়।
