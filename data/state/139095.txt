
তুমুল প্রচারণার পর এল ভোটের দিনক্ষণ। শিক্ষার্থীরা সরাসরি গোপন ব্যালটের মাধ্যমে নির্বাচন করল তাদের প্রতিনিধি। আর এর মধ্য দিয়ে গঠিত হলো নির্বাচিত ছাত্রসংসদ। কক্সবাজারের টেকনাফ উপজেলার সাবরাং উচ্চবিদ্যালয়ে ৫ মার্চ এই ব্যতিক্রমধর্মী নির্বাচন অনুষ্ঠিত হয়। বিদ্যালয়ের শিক্ষকদের দাবি, দেশের কোনো শিক্ষাপ্রতিষ্ঠানে এটাই প্রথম ছাত্রসংসদ নির্বাচনের উদ্যোগ।বিদ্যালয়ের প্রধান শিক্ষক মুফিজ উদদোল্লাহ প্রথম আলোকে জানান, উপজেলা শিক্ষা কর্মকর্তা ও বিদ্যালয় পরিচালনা কমিটির অনুমতি নিয়ে সরাসরি ভোটে শিক্ষার্থীদের প্রতিনিধি নির্বাচন করা হয়েছে।৫ মার্চ সকাল ১০টায় শুরু হয় ভোটগ্রহণ। বিদ্যালয়ের ষষ্ঠ থেকে দশম শ্রেণির ৬৩৯ জন শিক্ষার্থী তাদের ভোটাধিকার প্রয়োগ করে। নবম শ্রেণির ছাত্র শামসুল আলম চেয়ার প্রতীক নিয়ে ছাত্রসংসদের সহসভাপতি ও অষ্টম শ্রেণির ছাত্র মো. ইছহাক ফুটবল প্রতীক নিয়ে সাধারণ সম্পাদক নির্বাচিত হয়।দেশের কোনো বিদ্যালয়ে এর আগে এ ধরনের নির্বাচন হয়নি বলে দাবি উপজেলা শিক্ষা কার্যালয়ের। মাধ্যমিক শিক্ষা কর্মকর্তার দায়িত্বে থাকা উপজেলা একাডেমিক সুপারভাইজার নুরুল আবছার বলেন, ‘আমার জানামতে, দেশের প্রথম কোনো মাধ্যমিক প্রতিষ্ঠানে মডেল হিসেবে কক্সবাজার জেলায় প্রথম এই শিক্ষাপ্রতিষ্ঠানে ছাত্রসংসদ নিবার্চন অনুষ্ঠিত হলো। এটি একটি গণতান্ত্রিক প্রক্রিয়ার চর্চা।’
