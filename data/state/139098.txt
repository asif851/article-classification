
সহিংসতা, বিএনপির নির্বাচন বয়কট এবং ব্যালটে অবাধে সিল মারার মধ্যে দিয়ে ঢাকা উত্তর ও দক্ষিণ এবং চট্টগ্রাম সিটি করপোরেশন নির্বাচনে ভোট গ্রহণ শেষ হয়েছে। ঢাকা উত্তর ও দক্ষিণে এখনো চলছে গণনা। সর্বশেষ প্রাপ্ত বেসরকারি ফলাফলে দেখা যাচ্ছে আওয়ামী লীগ-সমর্থিত মেয়র পদপ্রার্থীরা নির্বাচনে এগিয়ে আছেন। চট্টগ্রামে বেসরকারিভাবে নির্বাচিত হয়েছে আ জ ম নাছির।ঢাকা দক্ষিণএই সিটি করপোরেশন নির্বাচনে ৮৮৯ কেন্দ্রের মধ্যে ৮০৮ টির ফল পাওয়া গেছে। রাজধানীর গুলিস্তানের মহানগর নাট্যমঞ্চে স্থাপিত ঢাকা দক্ষিণ সিটি নির্বাচনের অস্থায়ী কার্যালয়ে প্রধান রিটার্নিং কর্মকর্তা মিহির সারওয়ার মোরশেদ আনুষ্ঠানিকভাবে এ ফলাফল ঘোষণা করছেন। প্রাপ্ত ফলাফলে আওয়ামী লীগ-সমর্থিত মেয়র পদপ্রার্থী সাঈদ খোকন পেয়েছেন ৪ লাখ ৮৯ হাজার ২১৬। বিএনপি-সমর্থিত মেয়র পদপ্রার্থী মির্জা আব্বাস পেয়েছেন ২ লাখ ৬৪ হাজার ৯৩৯ ভোট।ঢাকা উত্তরএই সিটি করপোরেশন নির্বাচনে ১ হাজার ৯৩ কেন্দ্রের মধ্যে ১ হাজার ৪৪ টির ফল পাওয়া গেছে। প্রাপ্ত ফলাফলে আওয়ামী লীগ-সমর্থিত মেয়র পদপ্রার্থী আনিসুল হক পেয়েছেন ৪ লাখ ৪২ হাজার ৮৭১ বিএনপি-সমর্থিত মেয়র পদপ্রার্থী তাবিথ আউয়াল পেয়েছেন ৩ লাখ ১০ হাজার ৪১০ ভোট। আনিসুল হক ১ লাখ ৩২ হাজার ৪৬১ ভোটে এগিয়ে রয়েছেন।ঢাকা উত্তরের প্রধান রিটার্নিং কর্মকর্তা শাহ আলম বঙ্গবন্ধু আন্তর্জাতিক সম্মেলন কেন্দ্রে স্থাপিত অস্থায়ী নির্বাচনের কার্যালয় থেকে এ ফলাফল ঘোষণা করছেন।
চট্টগ্রামএই সিটি করপোরেশন নির্বাচনে ৭১৯ কেন্দ্রের মধ্যে সব কটির ফল পাওয়া গেছে। চট্টগ্রামের এম এ আজিজ স্টেডিয়ামের জিমনেসিয়াম হলে স্থাপিত নির্বাচন কমিশনের অস্থায়ী নিয়ন্ত্রণ কক্ষে ফলাফল ঘোষণা করেন রিটার্নিং কর্মকর্তা ‍আবদুল বাতেন। প্রাপ্ত ফলাফলে আওয়ামী লীগ-সমর্থিত মেয়র পদপ্রার্থী আ জ ম নাসির পেয়েছেন ৪ লাখ ৭৫ হাজার ৩৬১ ভোট। বিএনপি-সমর্থিত মেয়র পদপ্রার্থী মনজুর আলম পেয়েছেন ৩ লাখ ৪ হাজার ৮৩৭ ভোট। মনজুরের চেয়ে ১ লাখ ৭০ হাজার ৫২৪ ভোটের ব্যবধানে এগিয়ে থেকে হাতি মার্কায় বেসরকারিভাবে সিটি মেয়র নির্বাচিত হয়েছেন আ জ ম নাছির।
