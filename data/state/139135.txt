
আড়াই হাজার কোটি টাকা জমা দিয়ে জামিনে মুক্তি পেতে পারেন ডেসটিনির দুই শীর্ষ কর্মকর্তা রফিকুল আমীন ও মোহাম্মদ হোসেন।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের তিন সদস্যের বেঞ্চ আজ রোববার এই সিদ্ধান্ত দিয়েছেন।
ডেসটিনির শীর্ষ দুই কর্মকর্তার জামিন মঞ্জুর করে হাইকোর্টের দেওয়া আদেশের বিরুদ্ধে দুর্নীতি দমন কমিশনের (দুদক) করা লিভ টু আপিল নিষ্পত্তি করে ওই আদেশ দেন আপিল বিভাগ।
উভয় পক্ষের আইনজীবীরা বলছেন, আপিল বিভাগ শর্ত সাপেক্ষে রফিকুল আমীন ও মোহাম্মদ হোসেনকে জামিন দিয়েছেন।
আদেশে আদালত বলেছেন, ডেসটিনি ট্রি প্লানটেশন প্রকল্পের আওতায় থাকা ৩৫ লাখ পূর্ণবয়স্ক গাছ বিক্রি করে ২ হাজার ৮০০ কোটি টাকা সরকারি কোষাগারে জমা দেওয়ার প্রস্তাব গ্রহণ করা হয়েছে। এই গাছ বিক্রির জন্য ছয় সপ্তাহ সময় দেওয়া হয়েছে। তা না হলে ২ হাজার ৫০০ কোটি টাকা জমা দেওয়ার পরে রফিকুল আমীন ও মোহাম্মদ হোসেন জামিনে মুক্তি পেতে পারেন।
