
বিমান বাংলাদেশ এয়ারলাইনসের নতুন চেয়ারম্যান হয়েছেন সাবেক বিমানবাহিনী প্রধান এয়ার মার্শাল মোহাম্মদ ইনামুল বারী। তাঁকেসহ ১৩ সদস্যের নতুন পরিচালনা পর্ষদও গঠন করা হয়েছে।
বিমান বাংলাদেশ এয়ারলাইনসের জনসংযোগ বিভাগের মহাব্যবস্থাপক শাকিল মেরাজ আজ বৃহস্পতিবার এক সংবাদ বিজ্ঞপ্তিতে এ কথা জানান। গত ১১ জানুয়ারি বেসামরিক বিমান পরিবহন ও পর্যটন মন্ত্রণালয় এক প্রজ্ঞাপনে নতুন এই পরিচালনা পর্ষদ গঠনের কথা জানায়।
পরিচালনা পর্ষদের অপর সদস্যরা হলেন, অর্থ বিভাগের সিনিয়র সচিব, প্রধানমন্ত্রী কার্যালয়ের সিনিয়র সচিব, বেসামরিক বিমান পরিবহন ও পর্যটন মন্ত্রণালয়ের সচিব, সাবেক সচিব মো. নজরুল ইসলাম খান, সহকারী বিমানবাহিনী প্রধান (অপারেশন অ্যান্ড ট্রেনিং), সেনাবাহিনীর চিফ ইঞ্জিনিয়ার, বাংলাদেশ বেসামরিক বিমান চলাচল কর্তৃপক্ষের চেয়ারম্যান, সাবেক অতিরিক্ত সচিব তাপস কুমার রায়, বিজিএমইএ’র সভাপতি মো. সিদ্দিকুর রহমান, সুপ্রিম কোর্টের আইনজীবী তানজিবুল আলম, ইমার্জিং রিসোর্সে​স লিমিটেডের ব্যবস্থাপনা পরিচালক নূর ই খোদা আবদুল মবিন, বিমান বাংলাদেশ এয়ারলাইনস লিমিটেডের ব্যবস্থাপনা পরিচালক ও সিইও।
