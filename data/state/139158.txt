
সমাজকল্যাণ প্রতিমন্ত্রী ও ময়মনসিংহ-১ (হালুয়াঘাট-ধোবাউড়া) আসনের সাংসদ প্রমোদ মানকিন আজ শুক্রবার ময়মনসিংহের হালুয়াঘাট উপজেলার কসুন্দরা গ্রামের পারিবারিক সমাধিতে রাষ্ট্রীয় মর্যাদায় সমাহিত হয়েছেন।
হালুয়াঘাট উপজেলা নির্বাহী কর্মকর্তা (ইউএনও) হেলালুজ্জামান সরকার এ তথ্য নিশ্চিত করেছেন।
হালুয়াঘাট উপজেলা প্রশাসন ও স্থানীয় সূত্রে জানা গেছে, গতকাল বৃহস্পতিবার রাত ১২টার দিকে প্রমোদ মানকিনের মরদেহ হালুয়াঘাট উপজেলার কসুন্দরা গ্রামের বাড়িতে নেওয়া হয়। আজ সকাল সাড়ে আটটা থেকে দুপুর ১২টা পর্যন্ত প্রয়াত প্রতিমন্ত্রীর মরদেহ কসুন্দরা গ্রামের পার্শ্ববর্তী বিরইডাকনি উচ্চ বিদ্যালয় মাঠে রাখা হয়। সেখানে উপজেলার সাধারণ মানুষ প্রমোদ মানকিনকে শেষ শ্রদ্ধা জানান। সেখান থেকে তাঁর মরদেহ আড়াইটা পর্যন্ত বিরইডাকনি গ্রামের গির্জায় রাখা হয়। এরপর তাঁর মরদেহ গ্রামের বাড়িতে নিয়ে প্রার্থনা শেষে নিজস্ব ধর্ম রীতিতে পারিবারিক সমাধিতে সমাহিত করা হয়। এ সময় হালুয়াঘাট উপজেলা প্রশাসনের পক্ষ থেকে গার্ড অব অনার প্রদান করেন ইউএনও হেলালুজ্জামান সরকার। ময়মনসিংহের জেলা প্রশাসক মুস্তাকীম বিল্লাহ ফারুকী, পুলিশ সুপার মঈনুল হক এ সময় উপস্থিত ছিলেন। গত বুধবার ভোর চারটার দিকে ভারতের মুম্বাইয়ের একটি হাসপাতালে চিকিৎসাধীন অবস্থায় প্রমোদ মানকিন মারা যান।
প্রমোদ মানকিন ১৯৯১, ২০০১, ২০০৮ এবং ২০১৪ সালে বাংলাদেশ আওয়ামী লীগের প্রার্থী হিসেবে জাতীয় সংসদ সদস্য নির্বাচিত হন। ২০০৮ সালে পার্বত্য চট্টগ্রাম বিষয়ক সংসদীয় স্থায়ী কমিটির চেয়ারম্যান, ২০০৯ সালের ১৫ জুলাই থেকে ২০১২ সালের ১৫ সেপ্টেম্বর পর্যন্ত বাংলাদেশ সরকারের সংস্কৃতি প্রতিমন্ত্রী হিসেবে দায়িত্ব পালন করেন।
