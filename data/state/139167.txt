
চট্টগ্রামের ফটিকছড়িতে ভগ্নিপতিকে পিটিয়ে হত্যার দায়ে শ্যালককে যাবজ্জীবন কারাদণ্ড দিয়েছেন আদালত। তাঁর নাম নিপাত কর্মকার। আজ রোববার পঞ্চম অতিরিক্ত চট্টগ্রাম জেলা ও দায়রা জজ নুরে আলম এ রায় দেন।
পঞ্চম অতিরিক্ত জেলা ও দায়রা জজ আদালতে সরকারি কৌঁসুলি মো. লোকমান হোসেন চৌধুরী প্রথম আলোকে বলেন, ২০০৭ সালের ২ অক্টোবর ফটিকছড়ি উপজেলার ভূজপুর থানার রামগড় চা-বাগানের শ্রমিক হরিমোহন রায়কে পিটিয়ে হত্যা করা হয়। গুরুতর আহত অবস্থায় তাঁকে রামগড় স্বাস্থ্য কমপ্লেক্সে ভর্তি করা হলে সেখানে তাঁর মৃত্যু হয়। এ ঘটনায় নিহত হরিমোহনের স্ত্রী দীপালি কর্মকার বাদী হয়ে তাঁর ভাই নিপাত কর্মকারকে আসামি করে ভূজপুর থানায় ৪ অক্টোবর একটি হত্যা মামলা করেন।
মামলায় অভিযোগ করা হয়, দীপালির সঙ্গে তাঁর স্বামীর ঝগড়ার বিষয়টি জানতে পেরে ক্ষুব্ধ হয়ে ​দীপালির ভাই ভগ্নিপতিকে মারধর করেন। তদন্ত শেষে পরের বছরের ১৩ মার্চ আদালতে অভিযোগপত্র জমা দেয় পুলিশ। ২০০৯ সালের ৪ আগস্ট আসামি নিপাত কর্মকারের বিরুদ্ধে বিচার শুরু হয়। ১৬ জন সাক্ষীর সাক্ষ্য শেষে আজ আদালত এ রায় দেন। দণ্ডাদেশপ্রাপ্ত আসামি ঘটনার পর থেকে পলাতক রয়েছেন।
