
১০ দফা দাবি আদায়ের লক্ষ্যে আগামী রোববার প্রধানমন্ত্রীর কার্যালয় অভিমুখে পদযাত্রা কর্মসূচি পালন করবে মেডিকেল টেকনোলজিস্ট ও ফার্মাসিস্টদের জাতীয় দাবি বাস্তবায়ন পরিষদ। গতকাল বৃহস্পতিবার ঢাকা মেডিকেল কলেজ হাসপাতাল চত্বরে অনুষ্ঠিত পরিষদের এক সভায় এ কর্মসূচি ঘোষণা করা হয়। পরিষদের সদস্যসচিব মো. শাহ আলম খান পারভেজ স্বাক্ষরিত এক সংবাদ বিজ্ঞপ্তিতে বলা হয়, কারিগরি বোর্ডের সনদধারী অদক্ষ টেকনিশিয়ান ও ফার্মাসিস্টদের স্বাস্থ্য মন্ত্রণালয়ের অধীনে চাকরিতে নিয়োগ না দেওয়া, অবিলম্বে ডিপ্লোমা মেডিকেল এডুকেশন বোর্ড চালু করা, মেডিকেল টেকনোলজিস্ট ও ফার্মাসিস্টদের চাকরির প্রারম্ভিক বেতনস্তর ১০ নম্বর গ্রেডে উন্নীত করাসহ ১০ দফা দাবি আদায়ের লক্ষ্যে পদযাত্রার ঘোষণা দেওয়া হয়েছে।
