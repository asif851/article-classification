
যশোরের বেনাপোল স্থলবন্দর এলাকায় শ্রমিকদের আধিপত্য বিস্তারের ছবি ও ভিডিও চিত্র সংগ্রহের সময় দুই সংবাদকর্মীকে পিটিয়ে আহত করার ঘটনায় বেনাপোল বন্দর থানায় একটি মামলা হয়েছে। গত শুক্রবার রাতে আহত এক সাংবাদিক মামলাটি করেন। মামলায় শার্শা যুবলীগের সভাপতি মো. অহেদুজ্জামান ও বেনাপোল আওয়ামী লীগের সদস্য আমিরুল ইসলামকে আসামি করা হয়েছে।
গত বুধবার যশোরের বেনাপোল স্থলবন্দর এলাকায় শ্রমিকদের আধিপত্য বিস্তারের ছবি ও ভিডিও চিত্র সংগ্রহ করার সময় যশোরের দুই সংবাদকর্মীকে পিটিয়ে আহত করা হয়। আহত সাংবাদিকেরা হলেন ইনডিপেনডেন্ট টেলিভিশনের যশোর জেলা প্রতিনিধি ও যশোর থেকে প্রকাশিত প্রতিদিনের কথা সংবাদপত্রের নিজস্ব প্রতিবেদক জিয়াউল হক ও ক্যামেরাপারসন শরীফ খান।
আহত জিয়াউল হক নিজেই বাদী হয়ে গতকাল মামলাটি করেন। বেনাপোল বন্দর থানার ভারপ্রাপ্ত কর্মকর্তা (ওসি) অপূর্ব হাসান প্রথম আলোকে বলেন, ‘হামলার ঘটনায় একটি মামলা নথিভুক্ত করা হয়েছে। মামলার এজাহারে শার্শা উপজেলা যুবলীগের সভাপতি মো. অহেদুজ্জামান ও বেনাপোল আওয়ামী লীগের সদস্য আমিরুল ইসলামের নাম উল্লেখ করে ও অজ্ঞাত আরও ১০০ জনকে আসামি করা হয়েছে। তবে এখনো কেউ গ্রেপ্তার হয়নি।’
এদিকে ওই হামলায় ঘটনার তৃতীয় দিনের মতো আজ শনিবার দুপুরে যশোরে মানববন্ধন করা হয়েছে। মুখে কালো কাপড় বেঁধে ‘যশোরবাসী সমন্বয় পরিষদ’ নামের একটি সংগঠনের উদ্যোগে যশোর প্রেসক্লাবের সামনে এ কর্মসূচি পালন করা হয়। মানববন্ধন থেকে বক্তারা দোষীদের গ্রেপ্তার ও দৃষ্টান্তমূলক শাস্তির দাবি জানান।
