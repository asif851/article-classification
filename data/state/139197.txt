
 
দুধের শিশু থেকে বিচ্ছিন্ন করে দুই মাকে ১৩ ঘণ্টা থানায় আটকে রাখার ঘটনায় মাদারীপুর সদর থানার ভারপ্রাপ্ত কর্মকর্তাকে (ওসি) প্রত্যাহারের আদেশ বহাল রেখেছেন আপিল বিভাগ। হাইকোর্টের দেওয়া আদেশ স্থগিত চেয়ে পুলিশের এই কর্মকর্তার করা আবেদন খারিজ করে দিয়েছেন আপিল বিভাগ।
আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগ এই আদেশ দেন। এর আগে ২৯ মার্চ এ ঘটনায় হাইকোর্ট পুলিশের ওসি ও এসআইকে অবিলম্বে মাদারীপুর থেকে প্রত্যাহার করতে নির্দেশ দিয়েছিলেন। এর বিরুদ্ধে ওসি লিভ টু আপিল করেন। যা আজ শুনানির জন্য ওঠে।
আদালতে ওসির পক্ষে শুনানিতে ছিলেন আইনজীবী এ এম আমিন উদ্দিন। অন্যদিকে রিট আবেদনকারীর পক্ষে ছিলেন আইনজীবী আব্দুল মতিন খসরু ও ফাওজিয়া করিম ফিরোজ।
ওই দুই কর্মকর্তা হলেন ওসি জিয়াউল মোরশেদ ও এসআই মো. মাহতাব।
‘দারোগার ক্রোধের শিকার দুই মায়ের ১৩ ঘণ্টা ভোগান্তি’ শিরোনামে ১৪ মার্চ একটি দৈনিকে প্রতিবেদন ছাপা হয়। এটিসহ ১৪ ও ১৫ মার্চ বিভিন্ন গণমাধ্যমে প্রকাশিত প্রতিবেদন যুক্ত করে সুপ্রিম কোর্টের আইনজীবী রানা কাওসার হাইকোর্টে রিট করেন। আদালত সূত্রে জানা যায়, ১২ মার্চ মাদারীপুরের লক্ষ্মীগঞ্জে বিরোধপূর্ণ একটি জমির তদন্তে যান এসআই মাহতাব হোসেন। তিনি ওই জমির পাশের বাড়ির পনির হোসেনের কাছে মামলাসংক্রান্ত বিষয় জানতে চান। পনির কিছু জানেন না বলার পর এসআই মাহতাব ক্ষিপ্ত হয়ে তাঁকে থাপ্পড় দেন। বাগ্‌বিতণ্ডার একপর্যায়ে সদর থানা থেকে তিন গাড়ি পুলিশ নিয়ে পনিরের বাড়িতে যান মাহতাব। এ সময় পনিরের স্ত্রী ও ভাবিকে টেনেহিঁচড়ে থানায় নিয়ে যায় পুলিশ। তখন পনিরের স্ত্রীর তিন মাসের শিশু ও ভাবিকে ১৮ মাসের শিশুকে কোল থেকে রেখে যেতে বাধ্য করে পুলিশ। রাত ১২টার দিকে ভয়ভীতি দেখিয়ে সাদা কাগজে মুচলেকা নিয়ে তাঁদের ছেড়ে দেওয়া হয়। এভাবে কাউকে নিয়ে যাওয়া ও ১৩ ঘণ্টা আটকে রাখা বেআইনি ও মানবাধিকারের লঙ্ঘন—এসব যুক্তিতে রিটটি করা হলে আদালত ওই আদেশ দেন।
