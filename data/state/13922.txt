
কক্সবাজারের টেকনাফ উপজেলার সাবরাং ইউনিয়নের উত্তর নয়াপাড়া এলাকায় জঙ্গল থেকে এক লাখ ইয়াবা বড়ি উদ্ধার করেছেন বর্ডার গার্ড বাংলাদেশের (বিজিবি) জওয়ানেরা। আজ শুক্রবার ভোর চারটার দিকে এ ইয়াবাগুলো উদ্ধার করা হয়। 
এ ঘটনায় কাউকে আটক করা যায়নি। বিজিবি বলছে, ইয়াবাগুলোর মূল্য আনুমানিক তিন কোটি টাকা। ২ বর্ডার গার্ড বাংলাদেশ টেকনাফ ব্যাটালিয়নের উপ–অধিনায়ক মেজর আবু রাসেল সিদ্দিকী প্রথম আলোকে বলেন, গোপন সংবাদের ভিত্তিতে আজ ভোরে সাবরাং ইউনিয়নের উত্তর নয়াপাড়া গ্রামে একটি জঙ্গলে তল্লাশি চালানো হয়। এ সময় জঙ্গলের ভেতরে পরিত্যক্ত অবস্থায় দুটি বস্তা পাওয়া যায়। বস্তাগুলোর ভেতর থেকে এক লাখ ইয়াবা বড়ি উদ্ধার করা হয়। ধারণা করা হচ্ছে, পাচারকারীরা বিজিবির উপস্থিতি টের পেয়ে পালিয়ে গেছে। বিজিবি​র ওই কর্মকর্তা বলেন, উদ্ধার করা ইয়াবাগুলো ব্যাটালিয়ন সদর দপ্তরে জমা রাখা হয়েছে। পরে তা ধ্বংস করা হবে।
