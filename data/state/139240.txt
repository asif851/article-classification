
কুষ্টিয়া-ঝিনাইদহ মহাসড়কে একটি ট্রাকে পেট্রলবোমা নিক্ষেপের মামলায় কুষ্টিয়া জেলা বিএনপির সভাপতি, সাধারণ সম্পাদকসহ দলটির ৫৭ জন নেতা-কর্মীর বিরুদ্ধে আদালতে অভিযোগপত্র দিয়েছে পুলিশ।ইসলামী বিশ্ববিদ্যালয় থানার পরিদর্শক (তদন্ত) এস এম কাফরুজ্জামান গত বৃহস্পতিবার কুষ্টিয়া (ইবি) আমলি আদালত-২-এর বিচারক লুৎফর রহমানের কাছে এ অভিযোগপত্র দেন। এ বছর গোড়ার দিকে বিএনপি নেতৃত্বাধীন ২০-দলীয় জোটের আন্দোলনের সময় কুষ্টিয়ায় চারটি মামলা হয়।এজাহারের বিবরণ অনুযায়ী, ২৭ জানুয়ারি রাত সোয়া নয়টার দিকে সদর উপজেলার ইসলামী বিশ্ববিদ্যালয় থানার অধীন শান্তিডাঙ্গা ১৪ মাইল এলাকায় মহাসড়কে বিএনপির নেতৃত্বাধীন ২০-দলীয় জোটের ৩৫-৪০ জন অবরোধকারী ধানবোঝাই একটি ট্রাকে পেট্রলবোমা নিক্ষেপ করেন। ট্রাকটির চালকের সহকারী সাইফুল ইসলামের পিঠ আগুনে পুড়ে যায়। ২৮ জানুয়ারি থানার উপপরিদর্শক রফিকুল ইসলাম বাদী হয়ে বিএনপির ২৬ নেতা-কর্মীর নাম উল্লেখ করে এবং অজ্ঞাতনামা ১৫ জনকে আসামি করে মামলা করেন।হামলার প্রায় ছয় মাস পরে এ অভিযোগপত্র দিল পুলিশ। অভিযোগপত্রে জেলা বিএনপির সভাপতি সৈয়দ মেহেদী আহম্মেদ ও সাধারণ সম্পাদক সোহরাব উদ্দীনকে ঘটনা সংগঠনের অর্থদাতা হিসেবে উল্লেখ করা হয়েছে। এ ছাড়া সদর উপজেলা পরিষদের চেয়ারম্যান জাকির হোসেন সরকার, সদর উপজেলার হরিনারায়ণপুর, মনোহরদিয়া ও গোস্বামী দুর্গাপুর ইউনিয়ন পরিষদের চেয়ারম্যানদের নামও অভিযোগপত্রে আছে। এ ব্যাপারে সোহরাব উদ্দীন বলেন, মিথ্যা মামলায় সম্পূর্ণ উদ্দেশ্যপ্রণোদিতভাবে দ্রুত এ অভিযোগপত্র দেওয়া হয়েছে।
