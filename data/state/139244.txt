
বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম বলেছেন, গাইবান্ধার গোবিন্দগঞ্জে চিনিকলের জমি নিয়ে বিরোধের জেরে প্রশাসনের হামলার অভিযোগের পরিপ্রেক্ষিতে কোনো পদক্ষেপ নেওয়া হয়নি। তবে এ দেশে কোনো না কোনো দিন জনগণের সরকার কায়েম হবে। তখন সব অপরাধীর বিচার করা হবে।
সাহেবগঞ্জ-বাগদা ফার্ম ভূমি উদ্ধার সংগ্রাম কমিটির সাধারণ সম্পাদক শাহজাহান আলী প্রধান ৩ ডিসেম্বর ক্যানসারে আক্রান্ত হয়ে মারা যান। আজ বৃহস্পতিবার সকালে ঢাকা রিপোর্টার্স ইউনিটিতে একটি স্মরণসভার আয়োজন করা হয়। সেখানে সিপিবি সভাপতি এ কথা বলেন। এ সময় তিনি অগ্নিসংযোগ ও হত্যাকাণ্ডের সঙ্গে জড়িত ব্যক্তিদের বিচারের দাবি জানান। মুজাহিদুল ইসলাম সেলিম বলেন, ‘শাহজাহান আলী প্রধানের মতো মানুষদের স্মরণ করার জন্য আনুষ্ঠানিক বা সরকারের পক্ষ থেকে উদ্যোগ নেওয়া হয় না। সরকারের পক্ষ থেকে ভিআইপি, সিআইপিদের স্মরণ করা হয়। চিনিকলের জন্য যে জমি এখন কাজে লাগছে না, তা জমির মালিকদের ফিরিয়ে দিতে হবে।’  বাংলাদেশ আদিবাসী ফোরামের সাধারণ সম্পাদক সঞ্জীব দ্রং বলেন, আদিবাসীদের অধিকার আন্দোলনের অন্যতম শক্তি ছিলেন শাহজাহান ও তাঁর বন্ধুরা। রাষ্ট্র এখন ধনিক ও লুটেরা শ্রেণির হাতে চলে গেছে। এ রাষ্ট্রে ভালো মানুষদের অবস্থা প্রান্তিক। একে মানুষের রাষ্ট্র করতে হবে।  স্মরণসভায় বাংলাদেশের সমাজতান্ত্রিক দলের (বাসদ) কেন্দ্রীয় কমিটির সদস্য বজলুর রশিদ ফিরোজ বলেন, রামু, নাসিরনগর, সাহেবগঞ্জ, ঠাকুরপাড়া—একের পর এক ঘটনা ঘটেই চলেছে। কিন্তু কোনো ঘটনার বিচার হচ্ছে না।
স্মরণসভায় সভাপতিত্ব করেন জাতীয় আদিবাসী পরিষদের সভাপতি রবীন্দ্রনাথ সরেন। অনুষ্ঠানে আরও বক্তব্য দেন শাহজাহান আলী প্রধানের ছেলে জাফর ইসলাম প্রধান, জনউদ্যোগ গাইবান্ধার সদস্যসচিব প্রবীর চক্রবর্তী, সাহেবগঞ্জ-বাগদা ফার্ম ভূমি উদ্ধার সংগ্রাম কমিটির ভারপ্রাপ্ত সভাপতি মো. রেজাউল করিম, সহসভাপতি ফিলিমন বাস্কে প্রমুখ।
