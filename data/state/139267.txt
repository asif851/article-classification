
পিরোজপুর পৌরশহরে এক কলেজছাত্রীকে (১৭) যৌন হয়রানির দায়ে এক ব্যক্তির পাঁচ বছরের সশ্রম কারাদণ্ডাদেশ দিয়েছেন আদালত। পাশাপাশি ১০ হাজার টাকা জরিমানা, অনাদায়ে আরও তিন মাসের কারাদণ্ডাদেশ দেওয়া হয়েছে।
কারাদণ্ডাদেশপ্রাপ্ত ওই ব্যক্তির নাম পঙ্কজ রায় (৩৮)। তিনি পৌর শহরের কালিবাড়ি এলাকার নিরঞ্জন রায়ের ছেলে।
আজ বুধবার বেলা সাড়ে ১১টার দিকে পিরোজপুর শিশু আদালতের বিচারক অতিরিক্ত জেলা ও দায়রা জজ এস এম জিল্লুর রহমান এই রায় ঘোষণা করেন। রায় ঘোষণার সময় পঙ্কজ আদালতে উপস্থিত ছিলেন।
রাষ্ট্রপক্ষে মামলাটি পরিচালনা করেন নারী ও শিশু নির্যাতন দমন ট্রাইব্যুনালের সরকারি কৌঁসুলি আবদুর রাজ্জাক খান। আসামিপক্ষে ছিলেন আহসানুল কবির।  মামলার সংক্ষিপ্ত বিবরণ ও আদালত সূত্রে জানা গেছে, ওই কলেজছাত্রী কলেজে যাওয়া-আসার সময় পঙ্কজ প্রায়ই উত্ত্যক্ত করতেন। ২০১৬ সালের ৮ সেপ্টেম্বর রাতে মেয়েটি বাড়ি থেকে শহরে টেইলার্সের দোকানে যাচ্ছিল। রাত সোয়া নয়টার দিকে শহরের করিমুন্নেছা মাধ্যমিক বিদ্যালয়ের সামনের সড়কে পঙ্কজ তাকে কুপ্রস্তাব দিয়ে হাত ধরে টানাহেঁচড়া করেন। এ সময় মেয়েটি চিৎকার করলে স্থানীয় লোকজন ঘটনাস্থলে গিয়ে পঙ্কজকে আটকের পর পুলিশে সোপর্দ করে। পরদিন মেয়েটির বাবা বাদী হয়ে স্থানীয় থানায় নারী ও শিশু নির্যাতন দমন আইনে মামলা করেন। ওই বছরের ৩১ অক্টোবর মামলার তদন্ত কর্মকর্তা পিরোজপুর সদর থানার উপপরিদর্শক (এসআই) বিপ্লব কান্তি মণ্ডল পঙ্কজ রায়ের বিরুদ্ধে আদালতে অভিযোগপত্র দেন।
