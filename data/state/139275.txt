
ভারতের রাষ্ট্রপতি ভবনের হেঁশেল আজ শুক্রবার থেকেই ইলিশের গন্ধে ম–ম করবে, কেননা বাংলাদেশের নড়াইলের জামাই ভারতের রাষ্ট্রপতি তাঁর প্রিয় ‘প্রণবদার’ জন্য দু-দশটা নয়, তি-রি-শ কেজি ইলিশ নিয়ে দিল্লি এসেছেন বঙ্গবন্ধুকন্যা শেখ হাসিনা। 
সাত বছর পর বাংলাদেশের প্রধানমন্ত্রী হিসেবে তাঁর এই ভারত সফর শুরুই হলো চমৎ​কার এক চমকের মধ্য দিয়ে। ঠিক ছিল, ভারতের ভারী শিল্প প্রতিমন্ত্রী বাঙালি গায়ক বাবুল সুপ্রিয় ইন্দিরা গান্ধী আন্তর্জাতিক বিমানবন্দরের টেকনিক্যাল এরিয়ায় শেখ হাসিনাকে স্বাগত জানাবেন। বাবুল হাজির সময়মতোই। কিন্তু সবাইকে চমকে দিয়ে প্রটোকলের তোয়াক্কা না রেখে আচমকাই উপস্থিত প্রধানমন্ত্রী নরেন্দ্র মোদি! ভারতের সংসদীয় অধিবেশন চলছে। নানা বিষয়ে বিরোধীরা উত্তাল। কিন্তু তাতে কী? বিশ্বস্ত প্রতিবে​শী ও সবার চেয়ে বড় বন্ধু হাসিনাকে স্বাগত জানানোর তাগিদ মোদিকে টেনে আনল বিমানবন্দরে! বিস্মিত দুনিয়া দেখল দক্ষিণ এশিয়ার দুই বন্ধুর হাতে হাত সহাস্য মুখের ছবি। দৃশ্যটা মুহূর্তের মধ্যে বুঝিয়ে দিল হাসিনার এই সফরের তাৎ​পর্য। আপ্লুত বাংলাদেশের মিনিস্টার প্রেস ফরিদ হোসেন বলতে ভুললেন না, ‘সকাল দেখলেই বোঝা যায় বাকি দিনটা কেমন যাবে। মোদিজির এই আসা বুঝিয়ে দিল প্রধানমন্ত্রী শেখ হাসিনার সফর কতটা সফল হতে চলেছে।’মন্ত্রী প্রণব মুখার্জির সরকারি বাংলোয় বহুবার এসে থেকেছেন হাসিনা। প্রণব মুখার্জি বিদেশমন্ত্রী ছিলেন যখন, বছর পাঁচেক আগে সেই সময় হাসিনা নিজের হাতে রান্না করে তাঁকে খাইয়েছিলেন। বড় ভাইয়ের মতো যাঁকে দেখেন, তাঁর জন্য ৩০ কেজি ইলিশ আনাটা এমন কিছু বড় কথা নয়। বড় কথা এটাই, সম্পর্কটা এক আধদিনের জন্য নয়; সম্পর্কটা চিরন্তন। ইলিশ তো ‘সাধারণ’ উপহার, হাসিনা কি আর শুধু ইলিশেই আবদ্ধ থাকতে পারেন? রাষ্ট্রপতির জন্য তাই তিনি পাঞ্জাবিও এনেছেন। ধুতিও। স্ত্রী শুভ্রা যত দিন ছিলেন, প্রতিবারই তাঁর জন্য জামদানি শাড়ি এনেছেন। তাঁর প্রয়াণের পর শ্রদ্ধা জানাতে হাসিনা দিল্লি এসেছিলেন। এবার মেয়ে শর্মিষ্ঠার জন্য এনেছেন রাজশাহী সিল্কের শাড়ি। জামদানি ছেড়ে রাজশাহী সিল্ক এবারই প্রথম। আর এনেছেন বাংলাদেশের বিখ্যাত হরেক মিষ্টি। হাসিনার উপহারের তালিকায় মিষ্টি ‘কমন’। যেমন ভারতের প্রধানমন্ত্রীর জন্য ‘নরেন্দ্র মোদি’ নাম লেখা চামড়ার ব্যাগ ও পছন্দমতো মানানসই পাঞ্জাবি, চুড়িদার ও ‘জওহর কোট’-এর সঙ্গে মিষ্টি থাকছে। মিষ্টি তুলে দেবেন কংগ্রেস সভানেত্রী সোনিয়া গান্ধীর হাতেও। সেই সঙ্গে ​সোনিয়া ও কন্যা প্রিয়াঙ্কার জন্য এনেছেন ওই রাজশাহী সিল্কের শাড়ি। রাহুলকে দেবেন পাঞ্জাবি ও চুড়িদার।
