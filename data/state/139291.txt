
গাজীপুরে স্ত্রী হত্যার দায়ে এক ব্যক্তিকে যাবজ্জীবন কারাদণ্ড দিয়েছেন আদালত। গতকাল মঙ্গলবার দুপুরে গাজীপুরের অতিরিক্ত দায়রা জজ-২ আদালতের বিচারক মো. ইকবাল হোসেন এ রায় দেন।দণ্ড পাওয়া আসামি হলেন গাজীপুরের শ্রীপুর থানার কামাল হোসেন (৪০)। আদালত-সংশ্লিষ্ট সূত্রে জানা গেছে, কামাল হোসেন স্ত্রী শহিদা বেগম ও দুই সন্তানকে নিয়ে গাজীপুরের খাইলকুর এলাকার একটি বাড়িতে ভাড়া থাকতেন। ২০১১ সালের ৩০ এপ্রিল পারিবারিক কলহের জের ধরে শহিদা বেগমকে (৩০) দা দিয়ে কুপিয়ে হত্যা করেন কামাল। এ ঘটনায় নিহত শহিদার ভাই মো. আবদুল গফুর কামালকে আসামি করে জয়দেবপুর থানায় মামলা করেন। মামলার তদন্ত কর্মকর্তা এসআই রফিকুল ইসলাম ওই বছরের ৩০ জুন কামালকে অভিযুক্ত করে আদালতে অভিযোগপত্র দেন। ৯ জন সাক্ষীর সাক্ষ্য গ্রহণ শেষে গতকাল কামালকে যাবজ্জীবন দেওয়া হয়। পাশাপাশি তাঁকে ১০ হাজার টাকা জরিমানা, অনাদায়ে আরও তিন মাসের বিনাশ্রম কারাদণ্ডের আদেশ দেওয়া হয়।
