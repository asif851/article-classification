
প্রধানমন্ত্রী শেখ হাসিনা বলেছেন, পাকিস্তানের সঙ্গে বাংলাদেশের তুলনা সহ্য করা হবে না। পাকিস্তান একটি ব্যর্থ রাষ্ট্র, তার সঙ্গে তুলনা কেন?
আজ সোমবার রাজধানীর কৃষিবিদ ইনস্টিটিউশনে আলোচনা সভায় প্রধানমন্ত্রী এ কথা বলেন। ২১ আগস্ট গ্রেনেড হামলায় নিহতদের স্মরণে আওয়ামী লীগ ওই আলোচনা সভার আয়োজন করে।
প্রধানমন্ত্রী শেখ হাসিনা বলেন, ‘সবকিছু সহ্য করা যায়। কিন্তু পাকিস্তানের সঙ্গে তুলনা আমরা সহ্য করব না। পাকিস্তানের (সুপ্রিম কোর্টের) দেওয়া রায়ের কথা বলে কেউ আমাকে হুমকি দিয়েছেন... আমি তার জন্য জনগণের কাছে বিচার চাই। কেন পাকিস্তানের সঙ্গে তুলনা করা হলো? আমাকে এসব হুমকি দিয়ে কোনো কাজ হবে না।’
প্রধান বিচারপতি এস কে সিনহা গতকাল বলেছিলেন, বিচার বিভাগ যথেষ্ট ধৈর্য ধরেছে। ওই সময় তিনি পাকিস্তানে সুপ্রিম কোর্টের আদেশে প্রধানমন্ত্রী নওয়াজ শরিফের সরে যাওয়ার প্রসঙ্গ তুলেছিলেন।
প্রধানমন্ত্রী বলেন, ‘আমরা আইয়ুব খান, ইয়াহিয়া, জিয়া ও এরশাদকে দেখেছি। তাই আমি জনগণের কাছে বিচার চাই, যে পাকিস্তানকে আমরা ১৯৭১ সালে পরাজিত করেছি এবং যেটি একটি ব্যর্থ রাষ্ট্র, সেটির সঙ্গে কেন তুলনা করা হলো?’
বিচারকদের উদ্দেশে আওয়ামী লীগের সভাপতি শেখ হাসিনা বলেন, ‘আপনাদের ভুলে যাওয়া উচিত নয় যে, জাতীয় সংসদের সদস্যরা জনগণের প্রতিনিধিত্ব করেন এবং জনগণই সব ক্ষমতার উৎস। জনগণই এই প্রজাতন্ত্রের মালিক। সংসদ সদস্যরা প্রেসিডেন্ট নির্বাচন করেন এবং প্রেসিডেন্ট প্রধান বিচারপতি ও অন্যান্য বিচারপতিদের নিয়োগ দেন।’
