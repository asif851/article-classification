
হাসানুল হক ইনুর সমর্থিত জাতীয় সমাজতান্ত্রিক দল (জাসদ) মশাল প্রতীক পেলেন। এ বিষয়ে নির্বাচন কমিশন (ইসি) সচিবালয় আজ বৃহস্পতিবার ধবার জাসদের দুই পক্ষকে চিঠি দিয়ে এ সিদ্ধান্তের কথা জানায়। শরীফ নুরুল আম্বিয়া ও নাজমুল হক প্রধান সমর্থিত কমিটিকে পাঠানো চিঠিতে বলা হয়েছে, গঠনতন্ত্র পর্যালোচনা করে যথেষ্ট তথ্য-প্রমাণ না দিতে পারায় মশাল প্রতীক হাসানুল হক ইনু-সমর্থিত অংশকে দেওয়া হয়েছে।
গত ১২ মার্চ রাজধানীতে মহানগর নাট্যমঞ্চে জাসদের কাউন্সিল হয়। কাউন্সিলের নির্বাচন পর্বে কমিটি গঠন নিয়ে দুই পক্ষের মধ্যে গন্ডগোল হয়। এক পক্ষ হাসানুল হক ইনুকে সভাপতি ও শিরীন আখতারকে সাধারণ সম্পাদক ঘোষণা করে। অপর পক্ষ শরীফ নুরুল আম্বিয়াকে সভাপতি ও নাজমুল হক প্রধানকে সাধারণ সম্পাদক করে কমিটি ঘোষণা করে। ভাঙনের পর নিবন্ধিত জাসদ কোনটি হবে এবং দলটির প্রতীক মশাল কারা পাবে, তা নিষ্পত্তির জন্য নির্বাচন কমিশন ৪ এপ্রিল উভয় পক্ষের শুনানি নেয়। কমিশন সচিবালয় সূত্র বলেছে, ‘জাসদ’ ও ‘মশাল’-এর মালিকানা দাবি করে ইনু-সমর্থিত জাসদের পক্ষ থেকে যেসব প্রামাণিক দলিলপত্র জমা দেওয়া হয়েছে, আম্বিয়া-সমর্থিত জাসদের পক্ষ তা দিতে পারেনি।
