
মাত্র ২৩ মাসের ছোট্ট শিশু মেহজাবীন। গুটি গুটি পায়ে হেঁটে বেড়ায় সারা বাড়ি। ঘরময় খেলে। খেলতে খেলতেই চলে গেল বাসার বাথরুমে। আর সেটিই কাল হলো তার, বাথরুমের বালতিতে রাখা পানিতে পড়ে মৃত্যু হলো শিশুটির।
রাজধানীর কমদতলী থানাধীন জুরাইনের মুরাদপুর এলাকায় আজ মঙ্গলবার এ দুর্ঘটনা ঘটে।
নিহত শিশুর স্বজনেরা জানান, আজ দুপুরে মা রুনা আক্তার ছোট মেয়ে মেহজাবীনকে বাসায় রেখে বড় মেয়ে আফরিনকে স্কুল থেকে আনতে যান। তখন বাসায় অন্যরা ছিলেন। আর মেহজাবীনও খেলায় ব্যস্ত ছিল। বড় মেয়েকে নিয়ে ফিরে এসে মা ছোট মেয়ের খোঁজ করতেই টনক নড়ল সবার। খোঁজাখুঁজি করে মেহজাবীনকে পাওয়া গেল বাথরুমে। অর্ধেক পানিভর্তি বালতিতে মধ্যে উপুড় হয়ে পড়ে আছে সে। মাথাটা পানির মধ্যে। আর পা দুটো বাইরে। ওই অবস্থায় মেহজাবীনকে উদ্ধার করে বেলা আড়াইটার দিকে ঢাকা মেডিকেল কলেজ হাসপাতালের জরুরি বিভাগে আনেন স্বজনেরা।
খবর পেয়ে মেহজাবীনের বাবা জুতা ব্যবসায়ী জাবেদ মিয়া গুলশান থেকে ছুটে আসেন ঢাকা মেডিকেল কলেজ হাসপাতালে। কিন্তু চিকিৎসকেরা জানান, বড্ড দেরি হয়ে গেছে। পানিতে দম বন্ধ হয়ে মেহজাবীনের মৃত্যু হয়েছে।
ঢাকা মেডিকেল কলেজ হাসপাতাল-১-এ শাহবাগ থানার অস্থায়ী পুলিশ ফাঁড়ির দায়িত্বপ্রাপ্ত কর্মকর্তা পরিদর্শক মোজাম্মেল হক জানান, মা-বাবার অনুরোধে মেহজাবীনের লাশ ময়নাতদন্ত ছাড়া তাঁদের কাছে হস্তান্তর করা হয়েছে।
