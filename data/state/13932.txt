
ঢাকার নবাবগঞ্জে এক নারীর সঙ্গে সম্পর্কের অভিযোগে গ্রাম্য সালিসে জুতাপেটা করার পর নুরুল হক খান (৩৭) নামের এক যুবক বিষ পানে আত্মহত্যা করেছেন। ওই ব্যক্তির পরিবার এ কথা বলেছে।
গতকাল শনিবার বিকেলে উপজেলার আগলা ইউনিয়নের বেনুখালী গ্রামে এ ঘটনা ঘটে।
স্থানীয় ও পুলিশ সূত্র জানায়, নুরুল হকের বিরুদ্ধে এক নারীর সঙ্গে অনৈতিক সম্পর্কের অভিযোগ এনে গতকাল সকালে গ্রামে সালিস বসানো হয়। আগলা ইউনিয়ন পরিষদের (ইউপি) ৯ নম্বর ওয়ার্ডের সদস্য রমজান খান সালিস বৈঠকে সভাপতিত্ব করেন। সালিস বৈঠকে ইউপি সদস্য রমজান খান নুরুল হককে জুতা দিয়ে ১০টি আঘাত দেওয়ার নির্দেশ দেন। শেখ জুম্মন মিয়া নামের এক ব্যক্তি ওই আদেশ কার্যকর করেন।
নুরুলের ছোট ভাই নাঈম খান বলেন, এই ঘটনার পর দুপুর পর্যন্ত তাঁর ভাই ঘরে ছিলেন। এর কোনো একসময় তিনি লজ্জায়-অপমানে বিষ পান করেন। বিকেল সাড়ে ৫টার দিকে তাঁরা বিষয়টি বুঝতে পারেন। পরে প্রতিবেশী ও স্বজনদের সহযোগিতায় নবাবগঞ্জ উপজেলা স্বাস্থ্য কমপ্লেক্সে নেওয়া হলে চিকিৎসক তাঁর ভাইকে মৃত ঘোষণা করেন।
নাঈম খানের দাবি, তাঁর ভাই কিছুটা মানসিক ভারসাম্যহীন ছিলেন। তিনি কোনো অনৈতিক কাজ করতে পারেন না।
ইউপি সদস্য রমজান খান সালিসের রায়ের বিষয়টি স্বীকার করে বলেন, ‘ও মারা গেছে বলে শুনেছি। খারাপ কাজ করায় ওর নামে জিডিও করা হয়েছে।’ তিনি আরও বলেন, ‘ওই ছেলেটা খারাপ ছিল। ওর পরিবার বলেছে, আপনারাই সিদ্ধান্ত নিন। তাই স্থানীয়দের উপস্থিতিতে শাসন করা হয়েছে।’
নবাবগঞ্জ উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা (আরএমএ) রবিউল ইসলাম বলেন, নুরুল হক খান বিষক্রিয়ায় মারা গেছেন। তিনি জানান, হাসপাতালে আনার আগেই ওই ব্যক্তি মারা যান।
নবাবগঞ্জ থানার উপপরিদর্শক (এসআই) কামরুল ইসলাম বলেন, এ ব্যাপারে মামলার প্রস্তুতি চলছে। ময়নাতদন্তের জন্য নুরুল হকের লাশ (আজ) রোববার স্যার সলিমুল্লাহ মেডিকেল কলেজ হাসপাতালের মর্গে পাঠানো হবে।
