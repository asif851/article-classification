
এ বছর সরকারি ও বেসরকারি ব্যবস্থাপনায় ১ লাখ ১ হাজার ৭৫৮ জন মুসল্লি হজ পালনের উদ্দেশ্যে সৌদি আরব যেতে পারবেন। এর মধ্যে বাংলাদেশের প্রাপ্য কোটা অনুযায়ী সরকারি ব্যবস্থাপনায় যাবেন ১০ হাজার।
এ ছাড়া বেসরকারি ব্যবস্থাপনায় যাবেন ৯১ হাজার ৭৫৮ জন হজযাত্রী। আজ বৃহস্পতিবার ধর্ম মন্ত্রণালয়-সম্পর্কিত সংসদীয় কমিটির বৈঠকে মন্ত্রণালয় থেকে এ তথ্য জানিয়েছে।সংসদ সচিবালয় থেকে জানানো হয়, কমিটি হজযাত্রীরা যাতে প্রতারিত না হন, সে জন্য সৌদি সরকার কর্তৃক কালো তালিকাভুক্ত ৬৭টি হজ এজেন্সির তালিকা প্রিন্ট ও ইলেকট্রনিক মিডিয়ায় ব্যাপকভাবে প্রচারের সুপারিশ করেছে।কমিটি বৈঠকে বলেছে, হজের সফলতার সঙ্গে ধর্ম মন্ত্রণালয়ের সফলতা, তথা সরকারের সফলতা নির্ভর করে। হজ নিয়ে যাতে কেউ প্রতারণা করতে না পারে, সে বিষয়ে সতর্ক থাকা এবং হজের কর্মকাণ্ডের স্বচ্ছতা নিশ্চিত রাখার জন্য মন্ত্রণালয়কে পরামর্শ দেওয়া হয়।কমিটির সভাপতি বজলুল হক হারুনের সভাপতিত্বে অনুষ্ঠিত বৈঠকে কমিটির সদস্য আসলামুল হক, এ কে এম এ আউয়াল, আবু রেজা মুহাম্মদ নেজামউদ্দিন, মোহাম্মদ আমীর হোসেন ও দিলারা বেগম অংশ নেন।
