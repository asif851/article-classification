
রংপুরের মিঠাপুকুর, দিনাজপুর সদর ও গাজীপুরের শ্রীপুর উপজেলায় পৃথক সড়ক দুর্ঘটনায় পাঁচজন নিহত হয়েছে। তাদের মধ্যে মিঠাপুকুরে ট্রাক ও প্রাইভেট কারের সংঘর্ষে দুজন, দিনাজপুর সদরে বাস ও ইজিবাইকের সংঘর্ষে দুজন এবং শ্রীপুরে প্রাইভেট কারের ধাক্কায় একজন নিহত হয়। আজ সোমবার ও গতকাল রোববার রাতে এসব দুর্ঘটনা ঘটে।
আমাদের নিজস্ব প্রতিবেদক, প্রতিনিধি ও সংবাদদাতার পাঠানো খবর
রংপুরে নিহত ২ রংপুরের মিঠাপুকুর উপজেলার জায়গির হাট এলাকায় ঢাকা-রংপুর মহাসড়কে দুর্ঘটনায় দুজন নিহত হয়েছেন। আজ সোমবার ভোরে ট্রাক ও পিকআপ ভ্যানের সংঘর্ষ হলে এ দুর্ঘটনা ঘটে। নিহত দুজনের মধ্যে একজন নারী অন্যজন পুরুষ। ঘটনাস্থলেই তাঁরা মারা যান। তাঁদের পরিচয় জানা যায়নি। তাঁদের বাড়ি বগুড়ার শেরপুরে। আহত পাঁচজন রংপুর মেডিকেল কলেজ হাসপাতালে চিকিৎসাধীন।
বড়দরগা হাইওয়ে পুলিশের উপপরিদর্শক (এসআই) হাফিজুর রহমানের ভাষ্য, পিকআপটি রংপুর থেকে বগুড়ার দিকে এবং ট্রাকটি বগুড়া থেকে রংপুরের দিকে যাচ্ছিল। সংঘর্ষের পর ট্রাকটি উল্টে যায় ও পিকআপটি রাস্তার পাশের খাদে পড়ে যায়। নিহত দুজন পিকআপের যাত্রী ছিলেন। পিকআপ ও সারবোঝাই ট্রাক আটকানো হয়েছে। চালক পলাতক।
দিনাজপুরে নিহত ২ দিনাজপুরের সদর উপজেলার সামনে আজ সোমবার সকালে দিনাজপুর-দশমাইল সড়কে বাস ও ইজিবাইকের সংঘর্ষে দুজন নিহত হয়। এলাকাবাসীর অবরোধে সড়কে যান চলাচল বন্ধ রয়েছে। দিনাজপুর সদর থানার উপপরিদর্শক (এসআই) আবু বক্কর সিদ্দিক জানান, দিনাজপুর টার্মিনাল থেকে ছেড়ে আসা বেপরোয়া গতির বাসটি বিপরীত দিক থেকে আসা ইজিবাইকটিকে ধাক্কা দিলে দুর্ঘটনা ঘটে। নিহত ব্যক্তিরা হলেন ইজিবাইক যাত্রী জাহাঙ্গীর আলম (৩৫) ও চালক মান্দার (৪৫)।
শ্রীপুরে বৃদ্ধ নিহত গাজীপুরের শ্রীপুর উপজেলায় প্রাইভেট কারের ধাক্কায় অজ্ঞাত (৬২) বৃদ্ধ নিহত হয়েছেন। গতকাল রোববার দিবাগত রাত তিনটার দিকে ঢাকা-ময়মনসিংহ মহাসড়কের নয়নপুর এলাকায় এ দুর্ঘটনা ঘটে। মাওনা হাইওয়ে থানার ভারপ্রাপ্ত কর্মকর্তা (ওসি) দেলোয়ার হোসেন জানান, রাস্তা পার হওয়ার সময় প্রাইভেট কারের ধাক্কায় মাথায় আঘাত পেয়ে ওই বৃদ্ধ আহত হন। ময়মনসিংহ মেডিকেল কলেজ হাসপাতালে তাঁর মৃত্যু হয়।
আরও পড়ুন :
মিঠাপুকুরে দুর্ঘটনায় গেল দুই প্রাণ
