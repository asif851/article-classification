
বাংলাদেশে পশ্চিমা নাগরিকদের ওপর ‘নির্বিচারে’ হামলা হতে পারে বলে আশঙ্কা প্রকাশ করেছে যুক্তরাজ্য। এই আশঙ্কায় এ দেশে অবস্থানকারী পশ্চিমা নাগরিকদের সতর্ক করে দিয়েছে দেশটির সরকার।ব্রিটিশ ফরেন অ্যান্ড কমনওয়েলথ অফিসের ওয়েবসাইটে বাংলাদেশ সম্পর্কে সর্বশেষ সতর্কবার্তায় বলা হয়েছে, ‘সন্ত্রাসবাদের বড় ধরনের হুমকি রয়েছে এখানে। পশ্চিমাদের ওপর নতুন করে হামলা হতে পারে। আর সেই হামলা হতে পারে বাছবিচার ছাড়াই।’আজ শুক্রবার বিকেলে ৫টার দিকে ইউকে-বাংলাদেশ ফেসবুক পেজে বলা হয়, বিশেষ করে যেসব অনুষ্ঠানে পশ্চিমা দেশের নাগরিকেরা সমবেত হন, সেগুলোতে যোগদানের সময় সতর্কতা অবলম্বন করতে হবে।গত মাসের ২৮ তারিখে ইতালির নাগরিক সিজার তাবেলা এবং ৩ অক্টোবর জাপানি নাগরিক কুনিও হোশিকে গুলি করে হত্যা করা হয়। এ হত্যার দায় মধ্যপ্রাচ্যভিত্তিক জঙ্গি সংগঠন আইএস স্বীকার করেছে বলে মার্কিন যুক্তরাষ্ট্রের একটি ওয়েব সাইট দাবি করে। ইতালি ও জাপানের দুই নাগরিক হত্যার পর বিদেশি নাগরিকদের নিরাপত্তা জোরদার করায় সরকারের প্রতি কৃতজ্ঞতা জানিয়েছিল বিভিন্ন দেশের কূটনীতিকেরা। স্বচ্ছতা ও জবাবদিহির সঙ্গে তদন্ত করে দুই হত্যাকাণ্ডে জড়িত ব্যক্তিদের দ্রুত বিচারের জন্য তাঁরা সরকারকে অনুরোধ জানিয়েছেন। সরকার স্বচ্ছতার সঙ্গে তদন্তের মাধ্যমে খুনিদের বিচারের ব্যাপারে কূটনীতিকদের আশ্বস্ত করেছে। এরপরই পশ্চিমাদের বাংলাদেশে ‘নির্বিচারে’ হামলা হতে পারে বলে সতর্কতা জারি করা হলো।
কমনওয়েলথভুক্ত দেশসহ পশ্চিমা সফরকারীদের বাংলাদেশ সফরের ক্ষেত্রে বিশেষ সতর্কতার পরামর্শ দিয়ে ওই ওয়েবসাইটে বলা হয়েছে, পার্বত্য চট্টগ্রামের তিন জেলার সফরে নিষেধাজ্ঞা জারি করা হয়েছে। সেখানে বলা হয়েছে, দেশের অপর অংশে যাওয়ার আগে সতর্কতা জারি করা আছে কি না তা দেখে নিতে পরামর্শ দেওয়া হয়েছে।ওয়েব সাইটের সতর্কতার জারির খবরে বলা হয়, ‘সেখানে সন্ত্রাসী হামলার হুমকি রয়েছে। সম্প্রতি দুজন বিদেশিকে গুলি করে হত্যার দায় আইএস স্বীকার করেছে। পরেও সেখানে নির্বিচারে বিদেশিদের ওপর হামলা হতে পারে। সেক্ষেত্রে কোথাও চলাফেরার জন্য সতর্ক সতর্কতা অবলম্বন করতে হবে।সতর্কবার্তার শেষে বলা হয়, প্রতি বছর যুক্তরাজ্যের প্রায় ৭৫ হাজার নাগরিক বাংলাদেশ সফর করে। এরা অধিকাংশই কোনো সমস্যা ছাড়াই বাংলাদেশ সফর করে।
আরও পড়ুন:
পশ্চিমাদের ওপর ফের হামলা হতে পারে: যুক্তরাজ্য
