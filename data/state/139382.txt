
কক্সবাজার সমুদ্রসৈকতের পাশে পাহাড় কেটে স্বেচ্ছাসেবক লীগ নেতার নেতৃত্বে তৈরি করা হচ্ছে অবৈধ আবাসন প্রকল্প। ৪০ বর্গফুট আয়তনের একেকটি প্লট দুই থেকে তিন লাখ টাকায় বিক্রি করা হচ্ছে বলে অভিযোগ উঠেছে। গত এক সপ্তাহে পাহাড়ের বিভিন্ন প্লটে ৫০টির বেশি ছোট টিনের ঘর তৈরি করা হয়েছে। কক্সবাজার জেলা প্রশাসনের মালিকানাধীন এই পাহাড়টি ‘সৈকতপাড়া পাহাড়’ নামে পরিচিত।অভিযোগ উঠেছে, পরিবেশ অধিদপ্তরের কর্মকর্তাদের ‘ম্যানেজ’ করে এই আবাসন প্রকল্প গড়ে তুলেছেন কক্সবাজার শহর স্বেচ্ছাসেবক লীগের সভাপতি আবদুর রহিম। তাঁর সঙ্গে স্থানীয় আরও কয়েকজন প্রভাবশালী ব্যক্তিও রয়েছেন।গতকাল রোববার সকালে সরেজমিনে দেখা যায়, শহরের সৈকতপাড়া পাহাড়ের বিশাল অংশ কেটে সমতল করা হয়েছে। সেখানে তৈরি হয়েছে অসংখ্য টিনের ঘর। অধিকাংশ ঘরে বসতি স্থাপন করেছে অনুপ্রবেশকারী মিয়ানমারের রোহিঙ্গা পরিবার। পানির সমস্যা দূর করতে লাখ টাকা খরচ করে বসানো হয়েছে গভীর নলকূপ। একটি টিনের ঘর ভাড়া নেওয়া একজন রোহিঙ্গা (নিজেকে কামাল উদ্দিন নামে পরিচয় দিয়েছেন) বলেন, গত পাঁচ দিনে পাহাড়ের বিভিন্ন অংশ কেটে ৫২টি টিনের ঘর তৈরি করা হয়েছে। পাহাড় কাটার জন্য অনেক রোহিঙ্গাকে এখানে থাকতে দেওয়া হচ্ছে।আরেকটি ঘরে থাকছেন মো. শফিক নামের এক রোহিঙ্গা। ঘরভাড়া মাসে ৮০০ টাকা। স্বেচ্ছাসেবক লীগের নেতা মো. আলমের কাছ থেকে ঘর ভাড়া নিয়েছেন তিনি।জানতে চাইলে মো. আলম বলেন, আড়াই লাখ টাকায় ৪০ বর্গফুটের একটি প্লট কিনে তিনি টিনের ঘর করেছেন। সেই ঘর ভাড়া দিয়েছেন রোহিঙ্গা মো. শফিককে। এই পাহাড়ে পরিবেশ অধিদপ্তরের এক কর্মকর্তারও প্লট আছে বলে তিনি শুনেছেন।পাহাড়ের আরেকটি ঘরের বাসিন্দা (গিয়াস উদ্দিন নামে নিজেকে পরিচয় দিয়েছেন) বলেন, জমির দখলস্বত্ব ঠিক রাখতে অস্থায়ীভাবে টিনের ঘর তৈরি করা হচ্ছে। পরিবেশ অধিদপ্তরের কর্মকর্তারা এ প্রকল্পের বিষয়ে জানেন।কক্সবাজার বন ও পরিবেশ সংরক্ষণ পরিষদের প্রতিষ্ঠাতা সভাপতি দীপক শর্মা বলেন, প্রকাশ্যে দিনে দুপুরে সমুদ্রতীরের প্রতিবেশ সংকটাপন্ন এলাকার পাহাড় কেটে প্রায় ৯০টি টিনের ঘর তৈরি করা হয়েছে। অথচ পরিবেশ অধিদপ্তর নীরব। আমরা মানববন্ধন, প্রতিবাদ সমাবেশ করেও ফল পাচ্ছি না। কারণ পরিবেশ অধিদপ্তরের কর্মকর্তাদের যোগসাজশেই সরকারি পাহাড় কেটে সাফ করা হচ্ছে। অবৈধ আবাসন প্রকল্পে পরিবেশ অধিদপ্তরের সহকারী পরিচালক শরীফুলের একাধিক প্লট রয়েছে বলে তিনি অভিযোগ করেন।এ বিষয়ে পরিবেশ অধিদপ্তরের সহকারী পরিচালক সরদার শরীফুল ইসলাম বলেন, ‘সরকারি পাহাড় কেটে আবাসন প্রকল্প হচ্ছে ঠিক, কিন্তু ম্যাজিস্ট্রেট না থাকায় অভিযান চালিয়ে অবৈধ স্থাপনা উচ্ছেদ করতে পারছি না। ম্যাজিস্ট্রেটরা ইউপি নির্বাচন নিয়ে ব্যস্ত।’সরকারি পাহাড় কেটে অবৈধ আবাসন প্রকল্প তৈরি করার বিষয়ে জানতে চাইলে কক্সবাজার শহর স্বেচ্ছাসেবক লীগের সভাপতি আবদুর রহমান বলেন, ‘কক্সবাজার শহরের বিভিন্ন পাহাড় কেটে কয়েক হাজার ঘরবাড়ি তৈরি হয়েছে। তাদের তো কেউ উচ্ছেদ করে না। আমরা মাথা গোঁজার ঠাঁই হিসেবে এই পাহাড়ে ঘরবাড়ি করছি। এখন উচ্ছেদ করলে করার কিছু নাই।’আবদুর রহমান বলেন, ‘লাইট হাউস পল্লি সমবায় সমিতির সদস্যদের জন্য আবাসন প্রকল্পটি গড়ে তোলা হচ্ছে। পাহাড় কেটে ২০-২৫টি টিনের ঘর তৈরি করা হয়েছে। এর মধ্যে পরিবেশ অধিদপ্তরের সহকারী পরিচালক শরীফুল সাহেবেরও একটি প্লট আছে। পাহাড়ের বিভিন্ন স্থানে টিনের ঘর তৈরি করছে অন্য লোকজন।’অভিযোগের বিষয়ে পরিবেশ অধিদপ্তরের সহকারী পরিচালক সরদার শরীফুল ইসলাম ‘আমার নামে সেখানে (পাহাড়ে) প্লট রাখা হয়েছে বলে শুনেছি। কিন্তু এতে আমার সম্মতি নাই। নির্বাচনের পর সব ঘরবাড়ি উচ্ছেদ করা হবে।’পরিবেশবাদী সংগঠনের নেতাদের দাবি, গত এক বছরে শহরের লাইট হাউস, কলাতলী, লারপাড়া, পাহাড়তলী, এবিসিঘোনা, সার্কিট হাউস, বাইপাস সড়কের পাশের ১১টি পাহাড় কেটে অন্তত তিন হাজার ঘরবাড়ি তৈরি হয়েছে। অবৈধ স্থাপনা উচ্ছেদের জন্য আন্দোলন হলে দখলদারদের বিরুদ্ধে নোটিশ দিয়েই দায় সারে পরিবেশ অধিদপ্তর।ইয়ুথ এনভায়রনমেন্ট সোসাইটি (ইয়েস) কক্সবাজারের সভাপতি ইব্রাহিম খলিল বলেন, উচ্চ আদালতের নিষেধাজ্ঞা অমান্য করে সরকারি পাহাড় কেটে আবাসন পল্লি ও ঘরবাড়ি তৈরি করার বিষয়টি পরিবেশ অধিদপ্তরসহ বিভিন্ন দপ্তরকে জানানো হয়েছে। কিন্তু কোনো পদক্ষেপ নেওয়া হচ্ছে না। এতে গাছপালা উজাড়ের পাশাপাশি জীববৈচিত্র্য ধ্বংস হচ্ছে। তিনি বলেন, বাংলাদেশ পরিবেশ আইনবিদ সমিতির (বেলা) এক রিট আবেদনের পরিপ্রেক্ষিতে গত বছর কক্সবাজার সৈকতের ঝিলংজা মৌজার পাহাড় কেটে স্থাপনা নির্মাণের ওপর নিষেধাজ্ঞা আরোপ করেন উচ্চ আদালত। সেই নিষেধাজ্ঞা উপেক্ষা করেই এখন সেখানে পাহাড় কেটে তৈরি হচ্ছে রাস্তা, প্লট ও অবৈধ ঘরবাড়ি।জানতে চাইলে জেলা প্রশাসক মো. আলী হোসেন বলেন, কয়েক মাস আগে জেলা প্রশাসনের উদ্যোগে পাহাড় থেকে শতাধিক ঘরবাড়ি উচ্ছেদ করা হয়েছিল। এখন উচ্চ আদালতের নিষেধাজ্ঞা অমান্য করে পাহাড়ে কারা আবাসন প্রকল্প করছে, তার খোঁজ নেওয়া হচ্ছে। পরিবেশ অধিদপ্তরের কেউ জড়িত থাকলে তাঁদেরও জবাবদিহি করতে হবে।
