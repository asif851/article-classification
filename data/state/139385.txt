
পাবনায় জাতীয় শোক দিবসে জেলা আওয়ামী লীগের মিছিল থেকে যুবলীগের কর্মী ইমন হোসেনকে (২৩) ধাওয়া করে ছুরিকাঘাতে হত্যা করা হয়েছে। শহরের বড়বাজার সুতাপট্টি এলাকায় ইমন গতকাল বৃহস্পতিবার দুপুরে অজ্ঞাতনামা দুর্বৃত্তদের হামলার শিকার হন। তিনি সদর উপজেলার দোগাছি ইউনিয়ন যুবলীগের আহ্বায়ক কমিটির সদস্য ছিলেন।
প্রত্যক্ষদর্শী ও পুলিশ সূত্র জানায়, মিছিলের পেছন দিকে অবস্থান করছিলেন ইমন। শহরের আবদুল হামিদ সড়ক ধরে আওয়ামী লীগ কার্যালয়ের দিকে মিছিলটি যাওয়ার সময় দুর্বৃত্তরা ইমনকে ধাওয়া করে মিছিল থেকে বের করে নিয়ে যায়। এ সময় তিনি একটি গলির ভেতরে ঢুকে পড়েন। দুর্বৃত্তরা একপর্যায়ে তাঁকে ধরে ফেলে এবং শরীরে এলোপাতাড়ি ছুরিকাঘাত করে। এলাকাবাসী পরে ইমনকে উদ্ধার করে পাবনা মেডিকেল কলেজ হাসপাতালে ভর্তি করায়। সেখানে অবস্থার অবনতি হলে তাঁকে রাজশাহী মেডিকেল কলেজ হাসপাতালে স্থানান্তরের পরামর্শ দেন চিকিৎসকেরা। রাজশাহী নেওয়ার পথে পুঠিয়া এলাকায় বিকেল পাঁচটার দিকে ইমনের মৃত্যু হয়।
পাবনা সদর থানার ওসি কাজী হানিফুল ইসলাম ঘটনার সত্যতা নিশ্চিত করে বলেন, ইমনের বাড়ি পৌর সদরের বাংলাবাজার মহল্লায়। ঘটনার তদন্ত চলছে।
ইমন হত্যার তীব্র নিন্দা জানিয়ে জেলা যুবলীগের প্রচার সম্পাদক ফাহিমুল কবির বলেন, ইমন দোগাছি ইউনিয়ন যুবলীগে সক্রিয় ছিলেন। সম্ভবত মহল্লায় আধিপত্য বিস্তারকে কেন্দ্র করে বিরোধের জেরে তাঁকে হত্যা করা হয়েছে।
