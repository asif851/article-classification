
শরীয়তপুরের নড়িয়া পৌরসভা নির্বাচনে আওয়ামী লীগের বিদ্রোহী মেয়র প্রার্থী শহিদুল ইসলামকে ভোট দিতে ভোটারদের প্রভাবিত করার ও হুমকি দেওয়ার অভিযোগ পাওয়া গেছে। উপজেলা চেয়ার‍্যমান ও পুলিশের মহাপরিদর্শকের ভাই এ কে এম ইসমাঈল হক সকাল থেকেই বিভিন্ন ভোট কেন্দ্রে গিয়ে আওয়ামী লীগের বিদ্রোহী প্রার্থীর পক্ষে ভোট দিতে ভোটারদের এই হুমকি দিচ্ছেন বলে অভিযোগ উঠেছে। তিনি পৌর এলাকার বাসিন্দা নন। এরপরও ভোটারদের প্রভাবিত করায় নড়িয়া বালিকা উচ্চ বিদ্যালয় কেন্দ্রের জ্যেষ্ঠ বিচারিক হাকিম শহিদুল ইসলাম জানতে চান, তিনি এখানে কেন এসেছেন? এ সময় তিনি নিজেকে উপজেলা চেয়ারম্যান পরিচয় দিলে ম্যাজিস্ট্রেট তাঁকে ওই মুহূর্তে কেন্দ্র থেকে বের হয়ে যেতে বলেন। বিভিন্ন কেন্দ্রে ঘোরার বিষয়ে জানতে চাইলে উপজেলা চেয়ার‍্যমান এ কে এম ইসমাঈল হক পাল্টা প্রশ্ন করেন, ‘আপনারা কারা?’ সাংবাদিকেরা নিজেদের পরিচয় দিলে তিনি বলেন, ‘আমিও তো সাংবাদিক’। আওয়ামী লীগের প্রার্থী হায়দার আলীর অভিযোগ, উপজেলা চেয়ারম্যান ইসমাঈল হক রাত থেকে বিভিন্ন কেন্দ্রে গিয়ে আওয়ামী লীগের এজেন্টদের ভয় দেখাচ্ছেন। প্রিসাইডিং কর্মকর্তাদের ঘুষ দিয়ে কেনার চেষ্টা করছেন। সরেজমিনে নড়িয়া বালিকা উচ্চ বিদ্যালয়ের কেন্দ্রে ঢুকে দেখা গেছে, আওয়ামী লীগের বিদ্রোহী প্রার্থী শহিদুল ইসলামের লোকজন ভোটারদের কাছ থেকে ব্যালট পেপার নিয়ে নিজেরাই নারিকেল গাছ প্রতীকে ভোট দিচ্ছেন। নজরুল খলিফা নামের একজন ভোটার প্রথম আলোর কাছে অভিযোগ করেন, ‘ব্যালটপেপার নিয়ে তারা নিজেরাই সিল মেরে দিচ্ছে। আমি আমার ভোট দিতে পারি নাই।’ 
আওয়ামী লীগের বিদ্রোহী প্রার্থী শহিদুল ইসলাম বিভিন্ন ভোট কেন্দ্রে ঢুকে নিজের পক্ষে ভোট দেওয়ার জন্য ভোটারদের বলছেন। বাঘেরবাড়ি সরকারি প্রাথমিক বিদ্যালয়লয় কেন্দ্রে গিয়ে দেখা যায়, আওয়ামী লীগের বিদ্রোহী প্রার্থী শহিদুল ইসলাম ভোটারদের সারিতে দাঁড়িয়ে তাঁর পক্ষে ভোট দিতে বলছেন।
আরও পড়ুন... ‘অসহায়’ আ. লীগ প্রার্থীর শেষ ভরসা ভোটাররা
