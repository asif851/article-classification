
গুরুতর অসুস্থ বৃদ্ধ কৃষ্ণকান্ত শীলকে চিকিৎসার জন্য অ্যাম্বুলেন্সে করে হাসপাতালে নেওয়া হচ্ছিল। পথে গাছের সঙ্গে ধাক্কা লাগে অ্যাম্বুলেন্সটির। এতে ঘটনাস্থলেই মারা যান কৃষ্ণকান্ত। আহত হন চালকসহ চারজন।
আজ শনিবার সকালে কুয়াকাটা-বরিশাল সড়কের আমতলীর দক্ষিণ তক্তাবুনিয়া এলাকায় এ দুর্ঘটনা হয়। আহতদের মধ্যে তিনজনকে আমতলী উপজেলা স্বাস্থ্য কমপ্লেক্সে ভর্তি করা হয়েছে। গুরুতর আহত চালক হাসান বরিশাল শের-ই-বাংলা মেডিকেল কলেজ হাসপাতালে চিকিৎসাধীন। নিহত কৃষ্ণকান্তের বয়স ৭০।
রোগীর সঙ্গে থাকা স্বজনেরা জানান, সকাল ১০টার দিকে কৃষ্ণকান্তকে বাড়ি থেকে চিকিৎসার জন্য ব্যক্তিমালিকানাধীন অ্যাম্বুলেন্সে করে বরিশালে নিয়ে যাওয়া হচ্ছিল। চালক বেপরোয়াভাবে অ্যাম্বুলেন্সটি চালাচ্ছিলেন। উত্তর তক্তাবুনিয়া এলাকায় অ্যাম্বুলেন্সটি নিয়ন্ত্রণ হারিয়ে রাস্তার পাশের গাছের সঙ্গে ধাক্কা খায়। এতে অ্যাম্বুলেন্সটি উল্টে যায়। কৃষ্ণকান্তের মাথায় গুরুতর আঘাত লাগলে তিনি ঘটনাস্থলে মারা যান। আহত হন তাঁর স্ত্রী অমরী রানী শীল, ছেলে হীরা লাল শীল, অমল শীল ও চালক মো. হাসান।
আহত অমরী রানী শীলের অভিযোগ, বেপরোয়াভাবে গাড়ি চালানোয় এ দুর্ঘটনা ঘটে।
আমতলী থানার ভারপ্রাপ্ত কর্মকর্তা (ওসি) পুলক রায় জানান, এ ঘটনায় থানায় একটি সাধারণ ডায়েরি (জিডি) করা হয়েছে। ময়নাতদন্ত ছাড়াই লাশ স্বজনের কাছে হস্তান্তর করা হয়েছে।
