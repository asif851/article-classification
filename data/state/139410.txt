
ঋণ জালিয়াতির মাধ্যমে ৪৫ কোটি টাকা আত্মসাতের মামলায় দুই ব্যক্তিকে গ্রেপ্তার করেছে দুর্নীতি দমন কমিশন (দুদক)।
আজ বুধবার দুপুরের দিকে রাজধানীর রমনা এলাকা থেকে ওই দুই ব্যক্তিকে গ্রেপ্তার করা হয়।
গ্রেপ্তার হওয়া ব্যক্তিরা হলেন রতন ট্রেডার্সের স্বত্বাধিকারী মো. আলী আকবর খান রতন ও জিওডেটিক সার্ভে করপোরেশনের ব্যবস্থাপনা পরিচালক (এমডি) প্রকৌশলী গোলাম কবির।
দুদকের উপসহকারী পরিচালক আজিজুল হকের নেতৃত্বে অভিযান চালিয়ে রতন ও কবিরকে গ্রেপ্তার করা হয়।
দুদকের উপপরিচালক (জনসংযোগ) প্রণব কুমার ভট্টাচার্য বলেন, রতন ও কবির জালিয়াতির মাধ্যমে ১৮০ কোটি টাকার ঋণ প্রস্তাবের বিপরীতে ইউনাইটেড কমার্শিয়াল ব্যাংক লিমিটেডের (ইউসিবিএল) গুলশান শাখা থেকে ৪৫ কোটি টাকা ঋণ মঞ্জুর করান। এই অভিযোগে গতকাল মঙ্গলবার দুজনের বিরুদ্ধে গুলশান থানায় মামলা হয়। এই মামলায় আজ দুজনকে গ্রেপ্তার করে দুদক।
 
