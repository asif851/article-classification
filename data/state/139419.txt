
জাতীয় পার্টির চেয়ারম্যান এইচ এম এরশাদ বলেছেন, এত দিন তিনি একাই দলের বিভিন্ন সিদ্ধান্ত নিয়েছেন। কিন্তু এখন দলকে সুসংগঠিত করতে অন্যের সহযোগিতা প্রয়োজন।আজ রোববার বেলা ১১টায় রাজধানীর স্পেক্ট্রা কনভেনশন সেন্টারে জাতীয় পার্টির সভাপতিমণ্ডলীর সদস্য ও সাংসদদের যৌথসভা শুরু হয়েছে। সভায় উদ্বোধনী বক্তব্যে এরশাদ এসব কথা বলেন। সভায় বিরোধীদলীয় নেতা রওশন এরশাদ ও দলের নতুন মহাসচিব জিয়াউদ্দিন আহম্মেদ বাবলু সংক্ষিপ্ত বক্তব্য দেন।এরশাদ বলেন, ১৯৯০ সালে ক্ষমতা ছাড়ার পর তাঁর বিরুদ্ধে ৭৪টি মামলা দেওয়া হয়েছিল। এখনো সব মামলা থেকে তিনি অব্যাহতি পাননি। কিন্তু বরাবরই জাতীয় পার্টি নির্বাচনে অংশ নিয়েছে, ভবিষ্যতেও সব নির্বাচনে অংশ নেবে।জাতীয় পার্টির চেয়ারম্যান আরও বলেন, তিনি কখনো মুক্ত রাজনীতিবিদ ছিলেন না, এখনো নন। পেছনের যে দিনগুলো গেছে, সেই দিনগুলো জাতীয় পার্টির জন্য অনুকূল ছিল না। আজ তিনি সবার কথা শুনবেন বলেও উল্লেখ করেন।প্রায় পাঁচ মাস পর জাতীয় পার্টির সভাপতিমণ্ডলীর সভা অনুষ্ঠিত হচ্ছে। এ সভায় সভাপতিমণ্ডলীর বেশির ভাগ সদস্য ও সাংসদেরা উপস্থিত আছেন। যাঁরা নির্বাচনে গিয়েছিলেন এবং যাঁরা যাননি সভায় তাঁদের সবারই প্রতিনিধি উপস্থিত ছিলেন। তবে সাবেক বেসামরিক বিমান পরিবহন ও পর্যটনমন্ত্রী জি এম কাদেরকে দেখা যায়নি।প্রসঙ্গত দলীয় সূত্রে জানা গেছে, জাতীয় পার্টিতে ভারপ্রাপ্ত চেয়ারম্যানের একটি পদ সৃষ্টি করা হতে পারে।
