
মুন্সিগঞ্জে সদর উপজেলার মধ্য কোর্টগাঁও এলাকায় গতকাল রোববার সকালে বাবার ও বিকেলে ছেলের জানাজা হয়েছে। সোনালী ব্যাংকের অবসরপ্রাপ্ত জ্যেষ্ঠ কর্মকর্তা কুতুবুদ্দিন আহমেদ (৭০) গত শনিবার রাতে মারা যান। হৃদ্রোগে আক্রান্ত হয়ে গতকাল দুপুরে ছেলে মো. শাহাজাহানের মৃত্যু (৩২) হয়।ওই দুজনের প্রতিবেশী আবুল হোসেন বলেন, হৃদ্রোগে আক্রান্ত হয়ে চিকিৎসাধীন থাকা অবস্থায় ঢাকার একটি হাসপাতালে শনিবার রাতে কুতুবুদ্দিনের মৃত্যু হয়। বাবার লাশের পাশে ছোট ছেলে মো. শাহাজাহান কান্নাজড়িত কণ্ঠে বলছিলেন, ‘বাবা, তুমি চইল্যা গেলা, আমি কই থাকুম। তুমিও আমারে সঙ্গে লইয়া যাও।’ কাকতালীয়ভাবে গতকাল সকালে বাবার দাফন সম্পন্ন হওয়ার পর দুপুর ১২টার দিকে হৃদ্রোগে আক্রান্ত হন শাহাজাহান। মুন্সিগঞ্জ জেনারেল হাস–পাতালে নেওয়ার পর তাঁর মৃত্যু হয়।কোর্টগাঁওয়ের কে কে গভ. ইনস্টিটিউশনের করণিক বজলুর রহমান বলেন, ‘সবচেয়ে দুঃখজনক হলো সকালে বাবার জানাজা পড়লাম। আর বিকেলে পড়লাম ছেলের।’কুতুবুদ্দিনের ছয় ছেলে ও এক মেয়ে ছিলেন। শাহজাহান পরিবারে সবার ছোট। মেয়ে আমেরিকায় পরিবার নিয়ে থাকেন। মেজ ছেলে মো. সজল বলেন, ‘বাবার মৃত্যু শাহজাহান সহ্য করতে পারেনি। বাদ আসর শহর জামে মসজিদে শাহজাহানের জানাজা হয়। এরপর কাটাখালী বাজার এলাকার আইনজীবী সমিতির কবরস্থানে বাবার কবরের পাশেই তাকে দাফন করা হয়।’
