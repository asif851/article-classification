
রিকশা-ভ্যান হরতাল ও অবরোধের আওতামুক্ত রাখার দাবিতে গতকাল বুধবার দুপুরে রিকশা ও ভ্যানশ্রমিকেরা দিনাজপুর শহরে বিক্ষোভ করেছেন। এ সময় জেলা বিএনপির সভাপতির বাড়ি ঘেরাও করে সামনের রাস্তায় মানববন্ধন শেষে স্মারকলিপি দিয়েছেন তাঁরা।প্রত্যক্ষদর্শীরা জানান, শহরের বালুবাড়ী জোড়া ব্রিজ এলাকা থেকে দুপুর ১২টায় একটি মিছিল বের করেন রিকশা ও ভ্যানশ্রমিকেরা। ‘দিনাজপুর সদর উপজেলা রিকশা ও ভ্যানচালক ইউনিয়ন জোড়া ব্রিজ দিনাজপুর’ সংগঠনের ব্যানারে তাঁরা এ কর্মসূচি পালন করেন। পরে মিছিলটি শহরের প্রধান প্রধান সড়ক প্রদক্ষিণ শেষে ‘দিনাজপুর জেলা বিএনপির সভাপতি মো. লুৎফর রহমানের মুন্সিপাড়া এলাকার বাড়ির সামনে মানববন্ধনে রূপ নেয়। এ সময় শ্রমিকেরা জেলা বিএনপি নেতার বাড়িতে স্মারকলিপি দিতে গেলে কেউ দরজা খোলেননি। বাধ্য হয়ে তাঁরা বারান্দায় স্মারকলিপি রেখে চলে আসেন।মানববন্ধনে সংগঠনের সভাপতি ও শ্রমিকনেতা তৌহিদুল ইসলাম, সাধারণ সম্পাদক আবুল কাশেম, সংগঠনের বালুয়াডাঙ্গা কমিটির সভাপতি মো. নুরুন্নবী, সুইহারী কমিটির সভাপতি আনোয়ার হোসেন, জেলা কমিটির দপ্তর সম্পাদক আনোয়ার হোসেন, শ্রমিকনেতা রশিদুল ইসলাম বক্তব্য দেন।মানববন্ধন চলাকালে বক্তারা বলেন, পেটের তাগিদে শ্রমিকেরা রিকশা-ভ্যান চালাতে বাধ্য হন। কিন্তু রাস্তায় নামলেই পিকেটাররা ভাঙচুর ও অগ্নিসংযোগ করছেন।
