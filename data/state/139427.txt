
বেসরকারি শিক্ষাপ্রতিষ্ঠানে নতুন নিয়মে শিক্ষক নিয়োগের কার্যক্রম শুরু করেছে বেসরকারি শিক্ষক নিবন্ধন ও প্রত্যয়ন কর্তৃপক্ষ (এনটিআরসিএ)। এ জন্য নিবন্ধিত শিক্ষাপ্রতিষ্ঠানের কাছে ৩০ জুন পর্যন্ত শূন্য হবে—এমন পদের চাহিদা চাওয়া হয়েছে। http://ngi.teletalk.com.bd অথবা www.ntrca.gov.bd ওয়েবসাইটের মাধ্যমে ৬ জুন থেকে ২৫ জুন পর্যন্ত চাহিদা দিতে অনুরোধ করেছে এনটিআরসিএ।
চাহিদা পাওয়ার পর সেগুলো ৩০ জুন এনটিআরসিএর ওয়েবসাইটে প্রকাশ করা হবে। এর পরিপ্রেক্ষিতে আগ্রহী প্রার্থীরা ২৮ জুলাইয়ের মধ্যে সংশ্লিষ্ট পদে অনলাইনে আবেদন করতে পারবেন।আজ সোমবার শিক্ষা মন্ত্রণালয়ের সংবাদ বিজ্ঞপ্তিতে এ বিষয়ে বিস্তারিত জানতে  www.ntrca.gov.bd ওয়েবসাইটে ডাউনলোড করা সার্কুলার বা নির্দেশনা দেখার অনুরোধ জানানো হয়েছে।
উল্লেখ্য, সম্প্রতি পরিচালনা কমিটির ক্ষমতা খর্ব করে বেসরকারি শিক্ষাপ্রতিষ্ঠানের শিক্ষক নিয়োগ কেন্দ্রীয় পরীক্ষার মাধ্যমে নেওয়ার সিদ্ধান্ত নেয় সরকার। এ জন্য প্রস্তুতির কারণে কয়েক মাস বেসরকারি শিক্ষাপ্রতিষ্ঠানের শিক্ষক নিয়োগ বন্ধ রয়েছে। বর্তমানে সারা দেশে প্রায় ৩৭ হাজার বেসরকারি শিক্ষাপ্রতিষ্ঠান রয়েছে।
