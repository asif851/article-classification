
পোশাকশ্রমিকদের নতুন মজুরিকাঠামো বাস্তবায়নের তারিখ ঘোষণার দাবিতে গতকাল বৃহস্পতিবার সকালে ঢাকার আশুলিয়ায় বিক্ষোভ চলাকালে পুলিশের সঙ্গে শ্রমিকদের সংঘর্ষ হয়েছে।একই সময় নারায়ণগঞ্জের কাঁচপুরের ওপেক্স অ্যান্ড সিনহা কারখানায় ছাঁটাইয়ের প্রতিবাদ ও বেতন বৃদ্ধির দাবিতে বিক্ষোভের সময় শ্রমিকদের সঙ্গে পুলিশের পাল্টাপাল্টি ধাওয়া ও সংঘর্ষের ঘটনা ঘটে। গাজীপুরে বিক্ষোভ করেছেন দুটি পোশাক কারখানার শ্রমিকেরা।আমাদের নিজস্ব প্রতিবেদক ও প্রতিনিধিদের পাঠানো খবর:সাভার: পুলিশ, শ্রমিক ও প্রত্যক্ষদর্শীরা জানান, সকাল আটটার দিকে আশুলিয়ার নরসিংহপুর এলাকার হা-মীম ও শারমীন গ্রুপের বিভিন্ন কারখানাসহ জামগড়া এলাকার দ্য রোজ ড্রেসেজের শ্রমিকেরা বিভিন্ন কারখানায় ইটপাটকেল ছোড়ার পাশাপাশি যানবাহন ভাঙচুরের চেষ্টা করেন। বাধা দিলে পুলিশের সঙ্গে শ্রমিকদের সংঘর্ষ বাধে। শ্রমিকদের ছত্রভঙ্গ করতে পুলিশ জলকামান, রাবারের গুলি ও কাঁদানে গ্যাসের শেল ব্যবহার করে। সকাল ১০টার দিকে পরিস্থিতি শান্ত হয়। এর আগেই ওই এলাকার অন্তত ৪০টি কারখানায় গতকালের জন্য ছুটি ঘোষণা করা হয়। সংঘর্ষে কমপক্ষে ১৫ জন আহত হন।একই দাবিতে বিক্ষোভ করেন আশুলিয়ার জিরানি এলাকার কয়েকটি কারখানার শ্রমিক। তাঁদের সঙ্গে সংঘর্ষে শিল্প পুলিশের এক সদস্যসহ পাঁচজন আহত হন।সোনারগাঁ (নারায়ণগঞ্জ): পুলিশ ও প্রত্যক্ষদর্শীরা জানান, সোনারগাঁ উপজেলার কাঁচপুর শিল্পাঞ্চলে অবস্থিত ওপেক্স অ্যান্ড সিনহা কারখানার শ্রমিকেরা সকালে কাজে যোগ না দিয়ে ঢাকা-সিলেট মহাসড়ক অবরোধ করে বিক্ষোভ করেন। এ সময় শ্রমিকদের সঙ্গে পুলিশের পাল্টাপাল্টি ধাওয়া, ইটপাটকেল নিক্ষেপ ও সংঘর্ষের ঘটনা ঘটে। শ্রমিকেরা যানবাহন ভাঙচুরের চেষ্টা চালান।এ কারণে সকাল নয়টা পর্যন্ত ঢাকা-সিলেট ও ঢাকা-চট্টগ্রাম মহাসড়কের দুই পাশে তীব্র যানজটের সৃষ্টি হয়। দুর্ভোগে পড়েন হাজার হাজার যাত্রী।গাজীপুর: শিল্প পুলিশের সদস্যরা জানান, গাজীপুরের কালিয়াকৈর উপজেলার পূর্ব চান্দরা এলাকার লিজ ফ্যাশনের শ্রমিকেরা গতকাল কাজে যোগ না দিয়ে শ্রমিক নির্যাতনের প্রতিবাদে কারখানার সামনে বিক্ষোভ করেন। একই এলাকার গোমতি টেক্সটাইল কারখানার শ্রমিকেরা গতকাল সকালে কারখানার ফটকে বন্ধের নোটিশ দেখতে পান। শ্রমিকেরা বকেয়া বেতন ও কারখানা খুলে দেওয়ার দাবিতে সামনে বিক্ষোভ করেন। পরে পুলিশ গিয়ে পরিস্থিতি নিয়ন্ত্রণ করে।
