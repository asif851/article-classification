
গাজীপুর সিটি করপোরেশনের নবনির্বাচিত মেয়র এম এ মান্নান আজ সোমবার তাঁর প্রতিদ্বন্দ্বী আজমত উল্লা খানের সঙ্গে সৌজন্য সাক্ষাত্ করেছেন। এ সময় তাঁরা একে অপরকে মিষ্টিমুখ করান।বেলা ১১টার দিকে টঙ্গী বাজার এলাকার চেয়ারম্যানবাড়ি রোডে আজমত উল্লার বাড়ি যান মান্নান। তাঁর সঙ্গে ছিলেন টঙ্গী থানা বিএনপির সভাপতি এস এন শাহানশাহ আলমসহ বিএনপির স্থানীয় নেতা-কর্মীরা।সাক্ষাতের শুরুতে আজমতকে মিষ্টি খাওয়ান মান্নান। পরে মান্নানকেও মিষ্টিমুখ করান আজমত। মান্নানের পক্ষ থেকে আজমতকে ফুলের তোড়া দিয়ে শুভেচ্ছা জানানো হয়। তাঁরা দুজন কোলাকুলি করে একে অপরকে অভিনন্দন জানান।সাংবাদিকদের এক প্রশ্নের জবাবে মান্নান বলেন, জাতীয় ইস্যুই তাঁর বিজয়ের মূল কারণ। তিনি বলেন, ‘আজমত ভাইয়ের নির্বাচনী ইশতেহারে ভালো যা কিছু আছে, আমি তা জনস্বার্থে বাস্তবায়নের চেষ্টা করব।’আজমত বলেন, ‘পরাজয়ের কারণ যা-ই হোক, আমি জনগণের রায় মেনে নিয়েছি। যেকোনো বিষয়ে মান্নান সহযোগিতা চাইলে আমি তাঁর পাশে থাকব।’
আজমতের বাসভবনে পৌনে এক ঘণ্টা সময় কাটান মান্নান। বিদায়ের সময় মান্নানকে তাঁর গাড়ি পর্যন্ত এগিয়ে দেন আজমত।
