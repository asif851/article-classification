
সাভারে ভবনধসে ক্ষতিগ্রস্ত শ্রমিকদের চিকিত্সা, পুনর্বাসন ও সহায়তায় বিদেশ থেকে আসা অনুদান প্রদানের ক্ষেত্রে স্বচ্ছতার যথেষ্ট অভাব রয়েছে বলে অভিযোগ করেছে রানা প্লাজা গার্মেন্টস শ্রমিক ইউনিয়ন। আজ সোমবার দুপুরে রাজধানীর জাতীয় প্রেসক্লাবের কনফারেন্স লাউঞ্জে এক সংবাদ সম্মেলনে রানা প্লাজা গার্মেন্টস শ্রমিক ইউনিয়নের পক্ষ থেকে এ অভিযোগ জানানো হয়।
সংবাদ সম্মেলনে লিখিত বক্তব্যে বলা হয়, রানা প্লাজা ভবনধসে ক্ষতিগ্রস্ত শ্রমিকদের চিকিত্সা ও সহায়তার জন্য বিদেশ থেকে কোটি কোটি টাকা অনুদান এলেও তা কোথায়, কীভাবে যাচ্ছে, কাকে দেওয়া হচ্ছে, এর কোনো হিসাব নেই। এ ক্ষেত্রে স্বচ্ছতার যথেষ্ট অভাব ও দুর্নীতির আশঙ্কা রয়েছে।
সংশ্লিষ্ট শ্রমিকদের ক্ষতিপূরণ, তাঁদের চিকিত্সা, পুনর্বাসনসহ বিভিন্ন কর্মকাণ্ডে ব্যয় করা অর্থের যথাযথ হিসাব ও স্বচ্ছতার দাবি জানিয়েছেন রানা প্লাজা গার্মেন্টস শ্রমিক ইউনিয়নের সদস্যরা। সুনির্দিষ্ট কোনো ওয়েবসাইট বা গণবিজ্ঞপ্তি আকারে এ-সংক্রান্ত তথ্য প্রকাশ করার দাবি জানানো হয়েছে।
রানা প্লাজায় থাকা বিভিন্ন পোশাক কারখানার শ্রমিকদের সমন্বয়ে গত ১৮ মে ‘রানা প্লাজা গার্মেন্টস শ্রমিক ইউনিয়ন’ গঠিত হয়। এটি গার্মেন্টস শ্রমিক ট্রেড ইউনিয়নের একটি অংশ।
রানা প্লাজা ভবনধসের ঘটনায় দায়ী মালিকের দৃষ্টান্তমূলক শাস্তি ও সরকারি কর্মকর্তাদের চাকরিচ্যুতির দাবি জানিয়েছে সংশ্লিষ্ট ইউনিয়ন। এ ছাড়া শ্রমিকদের বকেয়া বেতন প্রদানসহ অন্যান্য দাবি পূরণের আহ্বান জানানো হয়েছে।
সংবাদ সম্মেলনে শ্রমিকেরা অভিযোগ করেন, রানা প্লাজার মালিকসহ দায়ী ব্যক্তিদের শাস্তিসহ অন্যান্য দাবিতে আন্দোলনকারী শ্রমিকদের নানা ধরনের হুমকি দিচ্ছে সন্ত্রাসীরা। এতে তাঁরা আতঙ্কের মধ্যে দিন কাটাচ্ছেন।
সংবাদ সম্মেলনে রানা প্লাজা ভবনধসে ক্ষতিগ্রস্ত পোশাকশ্রমিকেরা উপস্থিত ছিলেন। নিজেদের অভিজ্ঞতা তুলে ধরতে গিয়ে তাঁদের অনেকেই কান্নায় ভেঙে পড়েন।
