
নিম্নমানের কাজ ও উন্নয়নকাজে ধীর গতির অভিযোগে দুই প্রকৌশলীকে সাময়িক বরখাস্ত ও বিভাগীয় মামলা করেছে ঢাকা দক্ষিণ সিটি করপোরেশন (ডিএসসিসি)। এ ছাড়া একটি ঠিকাদার প্রতিষ্ঠানকে কালো তালিকাভুক্ত করা হয়েছে।
আজ বুধবার ডিএসসিসির জনসংযোগ বিভাগের এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে বলা হয়, বরখাস্ত হওয়া এই দুই প্রকৌশলী হলেন সহকারী প্রকৌশলী খলিলুর রহমান ও উপসহকারী প্রকৌশলী ফরিদুজ্জামান। আর সংশ্লিষ্ট ঠিকাদারি প্রতিষ্ঠানের নাম জি কে এন্টারপ্রাইজ। এ ছাড়া ওই কাজের প্রকল্প পরিচালক ও পরামর্শককে কারণ দর্শানোর নোটিশ দেওয়া হয়েছে।
ডিএসসিসির প্রকৌশল বিভাগের এক কর্মকর্তা জানান, ডিএসসিসিতে যুক্ত হওয়া নতুন চারটি ইউনিয়নে ৭৫০ কোটি টাকার উন্নয়নকাজ চলছে। এই কাজের মধ্যে ছিল রাস্তা সংস্কার, ড্রেনেজ-ব্যবস্থার উন্নয়ন এবং সড়কবাতি লাগানো। কিন্তু ঠিকাদার প্রতিষ্ঠানের কাজের মান ভালো ছিল না। পরে স্থানীয় লোকজন বিষয়টি নিয়ে প্রতিবাদ করেন। বিষয়টি নজরে আসায় তাঁদের বিরুদ্ধে এই ব্যবস্থা নিয়েছেন ডিএসসিসির মেয়র সাঈদ খোকন। এ ছাড়া ওই এলাকাগুলোতে যেসব কাজ হয়েছে, তার গুণগত মান, ব্যবহৃত মালামাল এবং পরিমাপ তদন্তপূর্বক প্রতিবেদন দেওয়ার জন্য স্থানীয় সরকার প্রকৌশল বিভাগ বা বাংলাদেশ প্রকৌশল বিশ্ববিদ্যালয়কে চিঠি দিয়ে অনুরোধ জানানো হবে।
