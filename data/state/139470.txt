
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, বাংলাদেশ সরকার প্রাণঘাতী ইবোলা ভাইরাসের বিরুদ্ধে সর্বাত্মক যুদ্ধ ঘোষণা করেছে। বিশ্বে উন্নত রাষ্ট্র বলে দাবিদার অনেক দেশের মানুষ এ রোগে আক্রান্ত হয়েছে।আজ শনিবার দুপুরে সিরাজগঞ্জ কালেক্টরেট ভবনের শহীদ শামসুদ্দিন সম্মেলনকক্ষে ‘মানউন্নীত ইউনিয়ন স্বাস্থ্য ও পরিবার কল্যাণকেন্দ্রে নিরাপদ প্রসব নিশ্চিতকরণ’ বিষয়ক কর্মশালায় প্রধান অতিথির বক্তব্যে মন্ত্রী এসব কথা বলেন।স্বাস্থ্য মন্ত্রণালয় তাৎক্ষণিক ব্যবস্থা নেওয়ায় এখন পর্যন্ত বাংলাদেশে এই রোগ দেখা যায়নি। স্বাস্থ্য মন্ত্রণালয়ের ২৩টি টিম এ জন্য কাজ করে যাচ্ছে। ইবোলা ভাইরাস প্রতিরোধে থার্মাল স্ক্যানারসহ অত্যাধুনিক যন্ত্রপাতি দ্রুততম সময়ের মধ্যে সংগ্রহের ব্যবস্থা নেওয়া হয়েছে। সরকার দেশবাসীর স্বাস্থ্য সুরক্ষায় কাজ অব্যাহত রাখবে। এ জন্য প্রয়োজন রাজনৈতিক স্থিতিশীলতা।পরিবার পরিকল্পনা অধিদপ্তরের মহাপরিচালক নুর হোসেন তালুকদারের সভাপতিত্বে অনুষ্ঠিত কর্মশালায় উপস্থিত ছিলেন সিরাজগঞ্জ-২ আসনের সাংসদ হাবিবে মিল্লাত, সিরাজগঞ্জ-৬ আসনের সাংসদ হাসিবুর রহমান, সংরক্ষিত মহিলা আসনের সাংসদ সেলিনা বেগম, মোহাম্মদ শরীফ উদ্দিন, সিরাজগঞ্জের সিভিল সার্জন শামসুদ্দিন প্রমুখ।এর আগে সকালে মন্ত্রী সিরাজগঞ্জে প্রস্তাবিত শহীদ এম মনসুর আলী মেডিকেল কলেজের কাজের অগ্রগতি ও সিরাজগঞ্জ জেনারেল হাসপাতাল পরিদর্শন করেন এবং জেলার মাসিক উন্নয়ন সমন্বয় সভায় মিলিত হন।
