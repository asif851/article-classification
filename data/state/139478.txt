
মানুষের মনের সুকুমারবৃত্তি জাগিয়ে তোলার আহ্বান জানিয়ে ময়মনসিংহে গতকাল শনিবার সন্ধ্যায় শেষ হলো তিন দিনব্যাপী সাহিত্য উৎসব। সাহিত্যের পত্রিকা সাহিত্য বাজার-এর সপ্তম বর্ষপূর্তি উপলক্ষে গত বৃহস্পতিবার ময়মনসিংহ জেলা শিল্পকলা একাডেমী মিলনায়তনে সাহিত্য উৎসব শুরু হয়েছিল।বৃহস্পতিবার সকালে জেলা শিল্পকলা একাডেমী মিলনায়তে উৎসবের উদ্বোধন করেন জাতীয় কবি কাজী নজরুল ইসলাম বিশ্ববিদ্যালয়ের উপাচার্য মোহীত উল আলম। উৎসবের সমন্বয়ক ছিলেন কবি স্বাধীন চৌধুরী। তিন দিনের বিভিন্ন পর্বে অংশগ্রহণকারী কবি-লেখক ও আবৃত্তিকারেরা হলেন সংস্কৃতিসচিব রণজিৎ কুমার বিশ্বাস, কবি নির্মলেন্দু গুণ, কথাসাহিত্যিক নাসরীন জাহান, আবৃত্তিকার কামরুল হাসান মঞ্জু ও তারিক সালাহ উদ্দিন মাহমুদ, কবি শামসুল ফয়েজ, আফজালুর রহমান, ওমর কায়সার, সোহরাব পাশা, ইয়াজদানী কোরায়শী, মাহমুদ আল মামুন, রওশন ঝুনু ও কাজী নাসির মামুন।
