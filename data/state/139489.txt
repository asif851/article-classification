
আসন্ন জাতীয় সংসদ নির্বাচনের দিকে ইঙ্গিত করে প্রধানমন্ত্রী শেখ হাসিনা বলেছেন, ওই সময়ে সংবিধানের আলোকে জাতীয় সংসদ বহাল থাকবে। তবে কোনো অধিবেশন হবে না। ওই সময়ে মন্ত্রিসভা থাকলেও কোনো নীতিনির্ধারণী সিদ্ধান্ত হবে না। তাই সেভাবেই সবাইকে কাজ করতে হবে। আজ সোমবার প্রধানমন্ত্রী সচিবালয়ে অনুষ্ঠিত সচিব সভায় নির্বাচনসহ নানা বিষয়ে আলোচনা করেন। সেখানে প্রধানমন্ত্রী সংবিধানের এই বিষয়টি তুলে ধরেন। সভায় প্রধানমন্ত্রী সচিবদের সমাপ্তপ্রায় প্রকল্পগুলো দ্রুত শেষ করতে বলেন। প্রসঙ্গত, সংবিধান অনুযায়ী বর্তমান সংসদের মেয়াদ শেষ হবে আগামী বছরের ২৪ জানুয়ারি। আর নির্বাচন হবে সংসদের মেয়াদের শেষ তিন মাসের মধ্যে। অর্থাত্, আগামী ২৭ অক্টোবর থেকে ২৪ জানুয়ারির মধ্যে।বৈঠক শেষে মন্ত্রিপরিষদের সচিব মোশাররাফ হোসাইন ভূইঞা সভার বিভিন্ন বিষয় সাংবাদিকদের সামনে তুলে ধরে এসব কথা জানান। সভার একটি সূত্র জানায়, প্রধানমন্ত্রী বলেছেন, গণতান্ত্রিক ধারাবাহিকতা অব্যাহত রাখার জন্য সচিবদের নির্দেশ দিয়েছেন প্রধানমন্ত্রী। সচিবদের ওই সভায় মন্ত্রিপরিষদের সচিবসহ মোট ২৩ জন সচিব বক্তব্য দেন। বৈঠকে উপস্থিত ছিলেন ৫৮ জন সচিব। বৈঠকে সচিবেরা দ্রুত স্থায়ী পে-কমিশন গঠনের কাজ সম্পন্ন করার জন্য প্রধানমন্ত্রীর প্রতি অনুরোধ জানান। সরকারি কর্মকর্তা-কর্মচারীদের আবাসনসহ বিভিন্ন ধরনের সমস্যার কথা তুলে ধরেন সচিবেরা। বৈঠকে প্রধামন্ত্রী বলেন, যদি তাঁরা আগামী দিনে আবার ক্ষমতায় আসতে পারেন, তাহলে প্রশাসনিক ক্ষমতা বিকেন্দ্রীকরণ করা হবে। এ জন্য সচিবদের মানসিকভাবে প্রস্তুত হওয়ার আহ্বান জানান প্রধানমন্ত্রী।
