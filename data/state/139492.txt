
নিপীড়নের শিকার কলেজছাত্রীর ফেসবুক স্ট্যাটাসকে কেন্দ্র করে আলোচনা শেষ পর্যন্ত আর সামাজিক যোগাযোগমাধ্যমে সীমাবদ্ধ থাকেনি। কথা বলেছেন ক্ষমতাসীন দলের পক্ষ থেকে আওয়ামী লীগের সাধারণ সম্পাদক ওবায়দুল কাদেরসহ অনেকে। বৃহস্পতিবার সন্ধ্যায় এ ঘটনায় মামলা হয়েছে।বুধবার দুপুরে রাজধানীর বাংলামোটরে বাসের জন্য দাঁড়িয়ে থাকার সময় সরকারি দলের সমাবেশে যোগ দিতে যাওয়া একদল লোক ওই ছাত্রীকে নিপীড়ন করে বলে অভিযোগ। ৭ মার্চের ভাষণ উপলক্ষে বুধবার সোহরাওয়ার্দী উদ্যানে সমাবেশ ডেকেছিল আওয়ামী লীগ।ওই ছাত্রী স্ট্যাটাসটি ফেসবুকে আপলোড করার পর সেটি ভাইরাল হয়ে যায়। স্ট্যাটাসটিতে কিছুক্ষণের মধ্যেই মন্তব্য করেন কয়েক হাজার মানুষ। প্রচুর মানুষ মেয়েটির পাশে দাঁড়ানোর প্রত্যয় ব্যক্ত করেন। পরে ছাত্রীটি তাঁর স্ট্যাটাস সরিয়ে নেয়।
বৃহস্পতিবার সন্ধ্যায় ওই ঘটনায় ছাত্রীর বাবা বাদী হয়ে নারী ও শিশু নির্যাতন দমন আইনে মামলা করেছেন। বিষয়টি নিশ্চিত করেছেন রমনা থানার ভারপ্রাপ্ত কর্মকর্তা (ওসি) কাজী মাঈনুল ইসলাম। মামলায় তিনি অজ্ঞাতনামা ব্যক্তিদের বিরুদ্ধে নিপীড়নের অভিযোগ করেছেন।
 
