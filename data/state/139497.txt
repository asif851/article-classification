
পুলিশের বিশেষ শাখার পরিদর্শক মাহফুজুর রহমান ও তাঁর স্ত্রী স্বপ্না রহমান হত্যা মামলার আসামি তাঁদের মেয়ে ঐশী রহমানের জামিন চেয়ে আবেদন করা হয়েছে।আজ রোববার ঢাকার মুখ্য মহানগর হাকিম আদালতে ঐশী রহমানের আইনজীবী প্রকাশ রঞ্জন বিশ্বাস ও মাহবুব হাসান ওই আবেদন করেন। আগামী বৃহস্পতিবার জামিন আবেদনের শুনানি অনুষ্ঠিত হবে। খবর ইউএনবির।গতকাল শনিবার ঐশীকে গাজীপুর কিশোরী উন্নয়ন কেন্দ্র থেকে ঢাকা কেন্দ্রীয় কারাগারে নেওয়া হয়। পরে বিকেলে তাকে গাজীপুরের কাশিমপুর কারাগারে পাঠানো হয়। গত বৃহস্পতিবার সমাজসেবা অধিদপ্তরের প্রবেশন কর্মকর্তা ছিদ্দিকুর রহমানের আবেদনের পরিপ্রেক্ষিতে ঢাকার মুখ্য মহানগর হাকিম আদালত ওই আদেশ দেন।১৪ আগস্ট দিবাগত রাতে পুলিশ কর্মকর্তা মাহফুজুর রহমান ও তাঁর স্ত্রী স্বপ্না রহমান তাঁদের চামেলীবাগের ভাড়া বাসায় খুন হন। ১৬ আগস্ট সন্ধ্যায় তাঁদের ক্ষতবিক্ষত লাশ উদ্ধার করে পুলিশ। ১৭ আগস্ট দুপুরে পল্টন থানায় গিয়ে আত্মসমর্পণ করে ঐশী রহমান। পরে গৃহকর্মী সুমিকেও থানায় পাঠানো হয়। এরপর আটক করা হয় ঐশীর বন্ধু রনিকে। রনি বর্তমানে রিমান্ডে আছে।
