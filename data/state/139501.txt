
মুন্সিগঞ্জের মাওয়ায় পিনাক-৬ লঞ্চটি ডোবার ঘটনায় বাংলাদেশ অভ্যন্তরীণ নৌ-পরিবহন কর্তৃপক্ষ (বিআইডব্লিউটিএ) মুন্সিগঞ্জের লৌহজং থানায় একটি মামলা করেছে। মামলায় লঞ্চের মালিক এ বি সিদ্দিক কালু, চালক মো. নবীসহ ছয়জনকে আসামি করা হয়েছে।
লৌহজং থানার ভারপ্রাপ্ত কর্মকর্তা (ওসি) তোফাজ্জল হোসেন বিষয়টি নিশ্চিত করেছেন।
থানায় কর্তব্যরত কর্মকর্তা উপপরিদর্শক (এসআই) আরিফ তালুকদার প্রথম আলোকে বলেন, সন্ধ্যা সোয়া সাতটার দিকে বিআইডব্লিউটিএর মাওয়া ঘাটের পরিবহন পরিদর্শক (টিআই) বাদী হয়ে থানায় এজাহারটি দায়ের করেন। এজাহারে আসামিদের বিরুদ্ধে বেপরোয়া বেগে যান চালানো (দণ্ডবিধির ২৮০ ধারা), ভাড়ার জন্য অতিরিক্ত যাত্রী বহন (২৮২ ধারা) এবং অবহেলাজনিত হত্যার (৩০৪—খ ধারা) অভিযোগ আনা হয়েছে। 
