
নারায়ণগঞ্জ শহরের খানপুরে অবস্থিত ৩০০ শয্যাবিশিষ্ট নারায়ণগঞ্জ হাসপাতালে ভুল চিকিৎসায় গতকাল শুক্রবার এক নবজাতকের মৃত্যু হয়েছে বলে অভিযোগ পাওয়া গেছে। চিকিৎসকের বদলে এক সেবিকা ও আয়া সন্তান প্রসব করানোর চেষ্টা করলে এ ঘটনা ঘটে।ঘটনার সঙ্গে জড়িতদের বিচারের দাবিতে প্রসূতির স্বজনেরা হাসপাতাল এলাকায় বিক্ষোভ করে। ঘটনার সত্যতা নিশ্চিত করে হাসপাতাল কর্তৃপক্ষ জানিয়েছে, দায়ী ব্যক্তিদের বিরুদ্ধে ব্যবস্থা নেওয়া হবে।হাসপাতাল সূত্রে জানা গেছে, গতকাল ভোর চারটার দিকে নারায়ণগঞ্জের বন্দর উপজেলার সেলিম মিয়ার স্ত্রী আমেনা বেগমের প্রসব বেদনা উঠলে তাঁকে ওই হাসপাতালে ভর্তি করান তাঁর স্বজনেরা। সাড়ে পাঁচটার দিকে হাসপাতালের সেবিকা ও আয়া তাঁর সন্তান প্রসব করানোর চেষ্টা করেন। এতে নবজাতক মারা যায় এবং আমেনা বেগম গুরুতর অসুস্থ হয়ে পড়েন। এ ঘটনায় রোগীর স্বজনেরা হাসপাতালের সামনে বিক্ষোভ করেছে।নবজাতকের বাবা সেলিম মিয়া অভিযোগ করেন, প্রসব বেদনা উঠলে তিনি তাঁর স্ত্রীকে ওই হাসপাতালে ভর্তি করেন। ওই সময় হাসপাতালে চিকিৎসক ছিল না। তিনি অভিযোগ করেন, ভুল চিকিৎসার কারণে তাঁর সন্তানের মৃত্যু হয়েছে।হাসপাতালের তত্ত্বাবধায়ক শফিউল আযম জানান, এ ঘটনায় কারও কোনো অবহেলা বা গাফিলতি থাকলে ব্যবস্থা নেওয়া হবে।
