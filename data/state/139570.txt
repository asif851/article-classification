
নাশকতার অভিযোগে করা দুই মামলায় বিএনপির স্থায়ী কমিটির সদস্য মির্জা আব্বাসের আগাম জামিনের আবেদন খারিজ করেছেন হাইকোর্ট। বিচারপতি মো. রুহুল কুদ্দুসের একক হাইকোর্ট বেঞ্চ গতকাল সোমবার এ আদেশ দেন। গতকালও এ আবেদন দুটির পক্ষে শুনানি করেন জ্যেষ্ঠ আইনজীবী এ জে মোহাম্মদ আলী। রাষ্ট্রপক্ষে ছিলেন ডেপুটি অ্যাটর্নি জেনারেল মো. বশির উল্লাহ। গাড়িতে অগ্নিসংযোগ ও বিস্ফোরণের অভিযোগে মতিঝিল ও পল্টন থানায় করা এ দুই মামলায় আগাম জামিন প্রশ্নে গত ১৫ এপ্রিল বিভক্ত আদেশ দিয়েছিলেন বিচারপতি কামরুল ইসলাম সিদ্দিকী ও বিচারপতি গোবিন্দ চন্দ্র ঠাকুরের সমন্বয়ে গঠিত হাইকোর্টের একটি দ্বৈত বেঞ্চ। ওই আবেদন দুটি নিষ্পত্তির জন্য তৃতীয় বেঞ্চে পাঠান প্রধান বিচারপতি সুরেন্দ্র কুমার সিনহা। 
