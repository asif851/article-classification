
কুমিল্লা ভিক্টোরিয়া সরকারি কলেজের শিক্ষার্থী ও নাট্যকর্মী সোহাগী জাহান তনু হত্যার রহস্য সম্পর্কে শিগগিরই জানানো হবে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল।মাদারীপুরে গতকাল শনিবার দুপুরে বাংলাদেশ আনসার ও গ্রাম প্রতিরক্ষা বাহিনীর জেলা সমাবেশে প্রধান অতিথির বক্তব্য শেষে সাংবাদিকদের প্রশ্নের জবাবে স্বরাষ্ট্রমন্ত্রী এসব কথা জানান।এ সময় তনু হত্যার ঘটনায় স্বরাষ্ট্র মন্ত্রণালয়ের নিশ্চুপ থাকার অভিযোগ প্রসঙ্গে আসাদুজ্জামান খান বলেন, ‘বিষয়টি তদন্তাধীন থাকায় এ ব্যাপারে আমাদের বক্তব্য নেই। তবে আমাদের গোয়েন্দা বাহিনী এ ধরনের কোনো ঘটনায় ফেল করেনি। তনু হত্যার রহস্য উদ্ঘাটনেও ফেল করবে না।’ইউনিয়ন পরিষদ (ইউপি) নির্বাচনে সহিংসতা সম্পর্কে জানতে চাইলে মন্ত্রী বলেন, ‘নির্বাচনে নিরাপত্তা বাহিনীসহ সব কন্ট্রোল (নিয়ন্ত্রণ) করেন প্রধান নির্বাচন কমিশনার।’মাদারীপুরের জেলা প্রশাসক কামালউদ্দিন বিশ্বাসের সভাপতিত্বে সমাবেশে স্বরাষ্ট্র মন্ত্রণালয়ের জ্যেষ্ঠ সচিব মোজাম্মেল হক খান, আনসার ও ভিডিপির মহাপরিচালক মেজর জেনারেল নাজিম উদ্দীন, জেলা পুলিশ সুপার সরোয়ার হোসেন প্রমুখ উপস্থিত ছিলেন।
