
গুলশানের হোলি আর্টিজান বেকারিতে জঙ্গি হামলা মামলার তদন্ত প্রতিবেদন জমা পড়েনি।
আজ রোববার এই মামলার তদন্ত প্রতিবেদন জমা দেওয়ার দিন ধার্য ছিল। কিন্তু তদন্ত প্রতিবেদন জমা দেননি মামলার তদন্তকারী কর্মকর্তা পুলিশের কাউন্টার টেররিজম ইউনিটের পরিদর্শক হুমায়ূন কবির।
মামলার তদন্ত প্রতিবেদন জমা দেওয়ার জন্য আগামী ১০ অক্টোবর নতুন তারিখ ধার্য করেছেন আদালত। আজ ঢাকার মহানগর হাকিম নূর নাহার ইয়াসমিন এই তারিখ ধার্য করেন। আদালত পুলিশের সাধারণ নিবন্ধন কর্মকর্তা উপপরিদর্শক (এসআই) ফরিদ মিয়া প্রথম আলোকে এই তথ্য নিশ্চিত করেছেন।
হোলি আর্টিজান বেকারিতে জঙ্গি হামলা মামলার তদন্ত প্রতিবেদন শিগগির দেওয়া হবে বলে বেশ কিছু দিন ধরে বলে আসছেন সরকার ও পুলিশের সংশ্লিষ্ট ঊর্ধ্বতন কর্মকর্তারা।
আদালত সূত্র জানায়, মামলায় এখন পর্যন্ত পাঁচজন গ্রেপ্তার হয়ে কারাগারে আছেন। তাঁরা হলেন নর্থ সাউথ বিশ্ববিদ্যালয়ের সাবেক শিক্ষক হাসনাত করিম, নব্য জেএমবির মিজানুর রহমান ওরফে বড় মিজান, জাহাঙ্গীর আলম ওরফে রাজীব গান্ধী, রাকিবুল হাসান ওরফে রিগ্যান ও সোহেল মাহফুজ।
গত বছরের ১ জুলাই রাতে পাঁচ জঙ্গি গুলশান-২-এর ৭৯ নম্বর সড়কে হোলি আর্টিজান বেকারিতে হামলা চালায়। এ হামলায় নিহত হন দেশি-বিদেশি ২০ নাগরিক। জঙ্গিদের হামলায় নিহত হন পুলিশের দুজন কর্মকর্তা। পরদিন সকালে সেনা নেতৃত্বে অভিযানের মধ্য দিয়ে জঙ্গিদের ১২ ঘণ্টার জিম্মি-সংকটের অবসান হয়। ওই অভিযানে পাঁচ জঙ্গিসহ ছয়জন নিহত হয়।
