
বিএনপির স্থায়ী কমিটির সদস্য মওদুদ আহমদ বলেছেন, নির্বাচন কমিশনের (ইসি) রোডম্যাপে মানুষের ভোটের অধিকার ফিরিয়ে আনার জন্য কোনো রোডও নাই, ম্যাপও নাই। কীভাবে আওয়ামী লীগকে সরকারে পুনর্বাসন করা যায়, সেই উদ্যোগ গ্রহণ করেছে নির্বাচন কমিশন।
আজ শনিবার জাতীয় প্রেসক্লাবে জাতীয়তাবাদী প্রজন্ম ’৭১ আয়োজিত ‘সহায়ক সরকারের অধীনে জাতীয় নির্বাচন’ শীর্ষক এক আলোচনা সভায় মওদুদ আহমদ এ কথা বলেন। তিনি দাবি করেন, দলীয় সরকারের অধীনে নির্বাচন কমিশন সুষ্ঠুভাবে নির্বাচন পরিচালনা করতে পারবে না।
বিএনপির এই নেতা বলেন, ‘একটু খেয়াল করে দেখবেন, কমিশনের রোডম্যাপে লেভেল প্লেয়িং ফিল্ড বা সব রাজনৈতিক দলের সমান অধিকার দেওয়া হবে—এই শব্দগুলো অনুপস্থিত।’
সংবিধানে নেই বলে বিএনপির নির্বাচনকালীন সহায়ক সরকারের দাবি আওয়ামী লীগের নাকচ করে দেওয়ার জবাবে মওদুদ আহমদ বলেন, সমঝোতার ওপর ভিত্তি করেই আগামী নির্বাচন হতে পারে, যেভাবে ১৯৯১ সালে হয়েছিল। তিনি বলেন, বর্তমান সংকটটি রাজনৈতিক। সুতরাং সংবিধানকে দোহাই দিয়ে এই বিষয়টিকে এড়িয়ে যাওয়া সম্ভবপর হবে না। সংবিধান মানুষের জন্য, সংবিধানের জন্য মানুষ নয়। সংবিধানকে এখানে বড় করে দেখার কোনো উপায় নেই।এ প্রসঙ্গে মওদুদ আহমদ ১৯৯০ সালে বিচারপতি সাহাবুদ্দীন আহমেদের নেতৃত্বে অন্তর্বর্তীকালীন সরকার গঠনের কথা উল্লেখ করে বলেন, তখন রাজনৈতিক সমঝোতার ওপর ভিত্তি করেই সংবিধানের বাইরে গিয়ে নির্বাচনের ব্যবস্থা করতে হয়েছিল। সেটা করতে হয়েছিল রাজনৈতিক কারণে, সাংবিধানিক কারণে নয়। সংবিধানে এই ধরনের কোনো ব্যবস্থা ছিল না।আমিনুল ইসলামের সভাপতিত্বে সভায় আরও বক্তব্য দেন গণস্বাস্থ্য সংস্থার ট্রাস্টি ডা. জাফরুল্লাহ চৌধুরী, জাতীয় পার্টির (জাফর) নেতা আহসান হাবিব প্রমুখ।গুম-খুনের সঙ্গে সরকার জড়িতসকালে রাজধানীর নয়াপল্টনে এক সংবাদ সম্মেলনে আওয়ামী লীগের সাংসদ এনামুল হকের নাম উল্লেখ করে বিএনপির জ্যেষ্ঠ যুগ্ম মহাসচিব রুহুল কবির রিজভী বলেন, সরকারদলীয় এই এমপির ঘোষণায় প্রমাণিত হলো, সব বেআইনি গুম-খুনের সঙ্গে সরকার প্রত্যক্ষভাবে জড়িত। প্রমাণিত হলো, এত দিন ধরে বর্তমান সরকারের রক্ত আর লাশ ফেলার কর্মসূচির বিষয়ে বিরোধী দলের অভিযোগ যথার্থ।রিজভী বলেন, বিএনপির সিনিয়র নেতা ও দলের স্থায়ী কমিটির কয়েকজন সদস্যের নাম উদ্ধৃত করে খালেদা জিয়া, তারেক রহমানসহ বিভিন্নজনের বিরুদ্ধে বিভিন্ন নিউজ সাইট, সামাজিক যোগাযোগমাধ্যমে প্রোপাগান্ডা চালানো হচ্ছে, যা সম্পূর্ণ মিথ্যা। সরকারের বিভিন্ন এজেন্সির লোকেরা দলের মধ্যে বিভ্রান্তি তৈরির জন্য এ ধরনের মিথ্যা, ভিত্তিহীন তথ্য প্রচার করছে।সংবাদ সম্মেলনে রিজভী শাহবাগে শিক্ষার্থীদের ওপর পুলিশের গুলি, লাঠিপেটার পর উল্টো ১ হাজার ২০০ ছাত্রের বিরুদ্ধে মামলা দায়ের এবং বিএনপির নতুন সদস্য সংগ্রহ অভিযানে বিভিন্ন স্থানে ক্ষমতাসীনদের হামলার নিন্দা জানান।
