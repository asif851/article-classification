
প্রধানমন্ত্রী শেখ হাসিনা বলেছেন, তাঁর দল আওয়ামী লীগ কখনোই ক্ষমতায় যাওয়ার জন্য সশস্ত্র বাহিনীকে ব্যবহার করেনি। বরং এই বাহিনীকে শক্তিশালী, সুশৃঙ্খল ও মর্যাদাপূর্ণ একটি বাহিনী হিসেবে গড়ে তুলতে চেয়েছে।
সশস্ত্র বাহিনী দিবস উপলক্ষে প্রধানমন্ত্রী আজ সোমবার ঢাকা সেনানিবাসের সেনাকুঞ্জে আয়োজিত সংবর্ধনা অনুষ্ঠানে এ কথা বলেন।
প্রধানমন্ত্রী বলেন, আওয়ামী লীগ যখনই ক্ষমতায় এসেছে, তখনই সশস্ত্র বাহিনীর উন্নয়ন এবং এই বাহিনীর সদস্যদের কল্যাণে কাজ করেছে। আওয়ামী লীগ সশস্ত্র বাহিনীকে শক্তিশালী করে গড়ে তুলতে চায়; যে বাহিনীর সুনাম দেশে-বিদেশে সমাদৃত হবে।
অনুষ্ঠানে সশস্ত্র বাহিনীর সদস্যদের প্রতি অভিনন্দন জানিয়ে প্রধানমন্ত্রী এই দিবসের চেতনা ধারণ করে তাঁদের জাতির স্বার্থে ঐক্যবদ্ধভাবে কাজ করার আহ্বান জানান।
