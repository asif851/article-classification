
নারায়ণগঞ্জের সদর উপজেলায় স্কুলছাত্রীকে আবাসিক হোটেলে নিয়ে ধর্ষণের অভিযোগে করা মামলায় ইলিয়াস আহম্মেদ নামের এক শিক্ষককে গ্রেপ্তার করেছে পুলিশ। আজ বুধবার ভোরে তাঁকে গ্রেপ্তার করে পুলিশ।
এ ঘটনায় ওই ছাত্রীর বাবা বাদী হয়ে ফতুল্লা থানায় মামলা করেন।
মামলার অভিযোগের বরাত দিয়ে ফতুল্লা মডেল থানার পরিদর্শক (অপারেশন) মজিবুর রহমান বলেন, ধর্ষণের শিকার স্কুলছাত্রী অষ্টম শ্রেণিতে পড়ে। ওই ছাত্রী শিক্ষক ইলিয়াস আহম্মেদের কাছে কোচিং সেন্টারে পড়ে। গতকাল ছাত্রীটিকে জোর করে ঢাকার একটি আবাসিক হোটেলে নিয়ে ধর্ষণ করেন তিনি। ছাত্রী বাড়ি ফিরে পরিবারকে বিষয়টি জানালে বাবা বাদী হয়ে মামলা করেন। পুলিশ আজ ভোরে অভিযান চালিয়ে শিক্ষক ইলিয়াসকে গ্রেপ্তার করে। তাঁকে জিজ্ঞাসাবাদের জন্য সাত দিনের রিমান্ড চেয়ে আদালতে পাঠানো হয়েছে।
