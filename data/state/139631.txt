
গোপালগঞ্জের মুকসুদপুরে যাত্রীবাহী একটি নৈশকোচ খাদে পড়ে সাতজন নিহত হয়েছেন। আহত হয়েছেন অন্তত ২৮ জন। দুর্ঘটনাকবলিত সুগন্ধা পরিবহনের বাসটি ঝালকাঠি থেকে ঢাকা যাচ্ছিল।
গতকাল শনিবার দিবাগত রাত পৌনে তিনটার দিকে মুকসুদপুর উপজেলার বরইতলা এলাকায় ঢাকা-বরিশাল মহাসড়কে এ দুর্ঘটনা ঘটে।
নিহত ব্যক্তিদের মধ্যে তিনজনের পরিচয় পাওয়া গেছে। তাঁরা হলেন পটুয়াখালীর হাসান (৩২), ঝালকাঠির অসীম মাঝি (২৮) ও আগৈলঝাড়ার দীপন বিশ্বাস (২৮)।
মুকসুদপুর থানার পুলিশ সূত্রে জানা গেছে, ঝালকাঠি থেকে ঢাকার উদ্দেশে ছেড়ে আসা সুগন্ধা পরিবহনের একটি নৈশকোচ ঘটনাস্থলে আসার পর চালক নিয়ন্ত্রণ হারান। এতে বাসটি রাস্তার পাশে খাদে পড়ে দুমড়েমুচড়ে যায়। ঘটনাস্থলেই বাসের ছয় যাত্রীর মৃত্যু হয়। আহত হন অন্তত ২৮ যাত্রী। তাঁদের ভাঙ্গা স্বাস্থ্য কমপ্লেক্স ও ফরিদপুর মেডিকেল কলেজ হাসপাতালে ভর্তি করা হয়। ফরিদপুর মেডিকেলে দীপনের মৃত্যু হয়।
ফরিদপুরের ভাঙ্গা হাইওয়ে পুলিশের ভারপ্রাপ্ত কর্মকর্তা (ওসি) এজাজুল ইসলাম হতাহত হওয়ার বিষয়টি নিশ্চিত করেছেন।
