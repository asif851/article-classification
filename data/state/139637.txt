
চট্টগ্রাম নগরের হাজারি গলি এলাকায় বিরোধপূর্ণ জায়গার সীমানা নিয়ে দুপক্ষের মধ্যে সংঘর্ষ হয়েছে। আজ বৃহস্পতিবার সন্ধ্যা থেকে রাত নয়টা পর্যন্ত চলা এই সংঘর্ষের সময় একটি ব্যাংক এবং কয়েকটি দোকানপাট ভাঙচুর করা হয়। পরে পুলিশ কাঁদানে গ্যাসের শেল ও রাবার বুলেট ছুড়ে পরিস্থিতি নিয়ন্ত্রণে আনার চেষ্টা করে।স্থানীয় সূত্র জানায়, হাজারি গলির জয়কালী মন্দিরের কাছে একটি প্লট নিয়ে স্থানীয়দের মধ্যে দীর্ঘ দিন ধরে বিরোধ লেগে আছে। একটি পক্ষ ওই প্লটের কাছে গেলে দুপক্ষের মধ্যে সংঘর্ষ বেধে যায়। বিষয়টি নিয়ে পরস্পরবিরোধী বক্তব্য পাওয়া গেছে।মন্দিরের লোকজনের অভিযোগ, প্রতিপক্ষ বিনা উসকানিতে হামলা চালিয়েছে। এ সময় গুলির শব্দও শোনা গেছে। এ কারণে হামলাকারীদের প্রতিহত করতে সবাই এগিয়ে আসে। এতে সংঘর্ষের বিস্তৃতি বেড়ে যায়। প্লটের মালিকের লোকজন অবশ্য অভিযোগ অস্বীকার করেন।প্রত্যক্ষদর্শীরা জানান, মন্দির ও প্লটের মালিকপক্ষের লোকজনের মধ্যে সংঘর্ষ ব্যাপক আকার ধারণ করলে আশপাশের দোকানপাট বন্ধ করে দেন ব্যবসায়ীরা। হাজারি গলির পাইকারি ওষুধের মার্কেট ও টেরিবাজারের পাইকারি কাপড়ের দোকানপাট মুহূর্তের মধ্যে বন্ধ হয়ে যায়। এ সময় একটি পক্ষ এবি ব্যাংকের কার্যালয় এবং আরও আট-দশটি দোকান ভাঙচুর করে। পাশের সড়কে গাড়ি চলাচলও বন্ধ থাকে। পরিস্থিতি নিয়ন্ত্রণে আনতে পুলিশ কাঁদানে গ্যাসের শেল ও রাবার বুলেট ছোড়ে।
আজ রাত নয়টার দিকে এই প্রতিবেদন লেখা পর্যন্ত পরিস্থিতি উত্তপ্ত ছিল। ঘটনাস্থলে বিপুলসংখ্যক পুলিশ ও র্যাবের সদস্য অবস্থান করছেন।
অতিরিক্ত পুলিশ কমিশনার বনজ কুমার মজুমদার প্রথম আলো ডটকমকে বলেন, জায়গা নিয়ে বিরোধের জের ধরে দুই পক্ষের মধ্যে সংঘর্ষের ঘটনা ঘটে। পুলিশ পরিস্থিতি নিয়ন্ত্রণে এনেছে।
