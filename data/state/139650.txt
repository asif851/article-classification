
জিয়া অরফানেজ ট্রাস্ট দুর্নীতি মামলা অন্য আদালতে বদলির জন্য বিএনপির চেয়ারপারসন খালেদা জিয়ার করা আবেদনের ওপর ২২ ফেব্রুয়ারি শুনানির দিন ধার্য করেছেন হাইকোর্ট। বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ খালেদা জিয়ার আইনজীবীর সময়ের আবেদনের পরিপ্রেক্ষিতে গতকাল বৃহস্পতিবার এ দিন ধার্য করেন।আদালতে খালেদা জিয়ার আইনজীবী এ জে মোহাম্মদ আলী সময়ের আরজি জানান, সঙ্গে ছিলেন আইনজীবী এম বদরুদ্দোজা ও জাকির হোসেন ভূঁইয়া। দুদকের পক্ষে ছিলেন আইনজীবী খুরশীদ আলম খান।আবেদনকারীর আইনজীবীর সঙ্গে কথা বলে জানা যায়, ওই মামলার একটি অংশের অভিযোগ পুনঃ তদন্ত চেয়ে খালেদা জিয়া বিচারিক আদালতে আবেদন করেন। এই আবেদনের শুনানি ও নিষ্পত্তির আগে ২ ফেব্রুয়ারি বিচারিক পর্বে ৩৪২ ধারার বিধান অনুসারে কার্যক্রম শুরু হলে আদালতের প্রতি অনাস্থা জানিয়ে আবেদন করেন খালেদা জিয়া। ওই দিন তা খারিজ হয়। এরপর বিশেষ জজ আদালত-৩ থেকে মামলাটি অন্য আদালতে বদলির জন্য ৭ ফেব্রুয়ারি হাইকোর্টে আবেদন করেন খালেদা জিয়া। এতে মামলাটি কেন ওই আদালত থেকে অন্য আদালতে বদলির নির্দেশ দেওয়া হবে না, এ মর্মে রুল চাওয়া হয়েছে। রুল হলে তা বিচারাধীন অবস্থায় মামলার কার্যক্রম স্থগিতের প্রার্থনাও রয়েছে। আবেদনটি গত বুধবার এই বেঞ্চে উপস্থাপন করা হলে গতকাল তা শুনানির জন্য তালিকায় আসে।ঢাকা ৩ নম্বর বিশেষ জজ আদালতে মামলাটি বিচারের শেষ পর্যায়ে আছে। একই আদালতে জিয়া চ্যারিটেবল ট্রাস্ট দুর্নীতি মামলার বিচারকাজ চলছে। ২০১০ সালের ৮ আগস্ট তেজগাঁও থানায় জিয়া অরফানেজ ট্রাস্ট-সংক্রান্ত দুর্নীতি মামলা করে দুদক।
