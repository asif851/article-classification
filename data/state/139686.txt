
স্বাধীন বাংলা বেতার কেন্দ্রের শিল্পী আবদুল জব্বারের পাশে দাঁড়ানোর আহ্বান জানিয়েছে ‘কণ্ঠশিল্পী মো. আবদুল জব্বার চিকিৎসা সহায়তা কমিটি’।
গতকাল শনিবার ঢাকা রিপোর্টার্স ইউনিটিতে আয়োজিত সংবাদ সম্মেলনে এই আহ্বান জানানো হয়। সংবাদ সম্মেলনে বক্তব্য দেন কমিটির আহ্বায়ক তিমির নন্দী ও সদস্য ইন্দ্রমোহন রাজবংশী। দ্রুত দেশের বাইরে নিয়ে গিয়ে চিকিৎসা করানো না গেলে গুণী এই শিল্পীর জীবন সংকটে পড়তে পারে বলে আশঙ্কা করছেন তাঁরা।
কণ্ঠশিল্পী আবদুল জব্বার বর্তমানে বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে চিকিৎসাধীন।
সংবাদ সম্মেলনে তিমির নন্দী বলেন, ‘দেশের বাইরে চিকিৎসা করতে গেলে বিপুল অর্থের প্রয়োজন। এত টাকা তাঁর (আবদুল জব্বার) পরিবারের পক্ষে দেওয়া সম্ভব নয়। সরকারের কাছে বিনীত অনুরোধ জানাচ্ছি, তাঁকে অতি দ্রুত এয়ার অ্যাম্বুলেন্সে করে বিদেশে চিকিৎসার ব্যবস্থা করা হোক। একই সঙ্গে দেশের বিভিন্ন আর্থিক প্রতিষ্ঠান, ব্যাংক, বিমা ও ব্যবসায়ী সংগঠনের প্রতি আর্থিক সহায়তা প্রদানের জন্য আহ্বান জানাচ্ছি।’
অর্থনীতিবিদ আবুল বারকাত ও সাংস্কৃতিক ব্যক্তিত্ব সৈয়দ হাসান ইমামকে উপদেষ্টা করে এবং শিল্পী তিমির নন্দীকে আহ্বায়ক ও গীতিকার আলী আশরাফ আখন্দকে সদস্যসচিব করে ‘কণ্ঠশিল্পী মো. আবদুল জব্বার চিকিৎসা সহায়তা কমিটি’ গঠন করা হয়েছে। এ ব্যানারে শিল্পকলা একাডেমিসহ উত্তরা, বনানী, পুরান ঢাকায় দর্শনির বিনিময়ে চ্যারিটি শোর আয়োজন করা হবে।
