
রাজশাহীর চারঘাট উপজেলায় চিটাগুড়, চিনি, আটা ও রং মিশিয়ে তৈরি করা ১০০ মণ ভেজাল গুড় ধ্বংস করা হয়েছে। গতকাল বুধবার ভ্রাম্যমাণ আদালত উপজেলার ২২টি কারখানায় অভিযান চালিয়ে ওই গুড় জব্দ করেন এবং ভেজাল গুড় উৎপাদনে জড়িত থাকার দায়ে দুই নারীকে কারাদণ্ড দেন।এর আগে গত ২৫ জুন ভ্রাম্যমাণ আদালত উপজেলার পাঁচটি ভেজাল গুড়ের কারখানায় অভিযান চালিয়ে বিপুল পরিমাণ গুড় ধ্বংস করেন এবং তিনজন ব্যবসায়ী ও কর্মচারীকে ৫০ হাজার টাকা জরিমানা করেন।গতকালের অভিযানে রাজশাহী নির্বাহী ম্যাজিস্ট্রেট শেখ হাফিজুর রহমান নেতৃত্ব দেন।আদালত সকাল সাড়ে আটটা থেকে দুপুর ১২টা উপজেলার পরানপুর, কাকড়ামারী এবং মেরামতপুর গ্রামের প্রায় ২২টি কারখানায় অভিযান চালিয়ে প্রায় ১০০ মণ ভেজাল গুড় ধ্বংস করে ফেলেন। এতে বিপুল পরিমাণ ভেজাল গুড় তৈরির উপকরণ জব্দ করেন এবং পরানপুর গ্রামের সাজেদুল ইসলামের দুটি কারাখানা সিলগালা করে দেন। পাশাপাশি ওই গ্রামের গুড় উৎপাদনকারী হাসেনা বেগম (৪০) ও চাঁনপুর-কাঁকড়ামারী গ্রামের নাসিমা বেগমকে (৩০) ১০ দিন করে বিনাশ্রম কারাদণ্ড দেওয়া হয়।স্থানীয় গুড় ব্যবসায়ীরা জানান, রমজান মাসে শরবত তৈরির জন্য গুড়ের চাহিদা বেড়ে যায়৷ এ সময় ভেজাল গুড় উৎপাদনও বেড়ে যায়৷ উপজেলার মেরামতপুর দিড়িপাড়া, পিরোজপুর ঢালিপাড়া, কাঁকড়ামারী, চাঁনপুর, কাঁকড়ামারী ঘোষপাড়া, পরানপুর, রউথাসহ উপজেলার বিভিন্ন গ্রামে এভাবে ভেজাল গুড় তৈরি হচ্ছে।
