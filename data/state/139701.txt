
চাঁদপুরে মেঘনা নদীতে লঞ্চে অভিযান চালিয়ে গত শুক্রবার ১৫ মণ জাটকা জব্দ করেছে কোস্টগার্ড। এসব জাটকা গতকাল শনিবার সকালে অসহায় ও দুস্থ লোকজনের মধ্যে বিতরণ করা হয়েছে। কোস্টগার্ড চাঁদপুর স্টেশন কমান্ডার লেফটেন্যান্ট হাবিবুর রহমান জানান, খবর পেয়ে শুক্রবার দিবাগত রাত একটার দিকে মেঘনা নদীতে এমভি বাগেরহাট-২ নামের যাত্রীবাহী লঞ্চে অভিযান চালানো হয়। এ সময় পরিত্যক্ত অবস্থায় ওই ১৫ মণ জাটকা জব্দ করা হয়। বরিশাল থেকে ছেড়ে আসা এমভি বাগেরহাট-২ নামের লঞ্চটি চাঁদপুরের মেঘনা নদী হয়ে ঢাকা যাচ্ছিল। 
