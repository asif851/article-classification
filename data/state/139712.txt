
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যাকাণ্ড সম্পর্কে নারায়ণগঞ্জ-৫ (শহর-বন্দর) আসনের জাতীয় পার্টির (জাপা) সাংসদ নাসিম ওসমান বলেছেন, ‘ত্বকী হত্যাকাণ্ড নিয়ে হাতেগোনা দুই শ লোক লাফালাফি করছে। এদের মশা, মাছি, পিঁপড়া, তেলাপোকার মতো পিষে মেরে ফেলতে পারি। কিন্তু এদের সঙ্গে লাগতেও লজ্জা লাগে। মারলেও হাত কালো হয়ে যাবে।’নারায়ণগঞ্জ সদর উপজেলার গোদনাইলে সিদ্ধিরগঞ্জ থেকে পঞ্চবটি পর্যন্ত গ্যাসের পাইপলাইন স্থাপনকাজের উদ্বোধনী অনুষ্ঠানে গতকাল শনিবার সকালে প্রধান অতিথির বক্তব্যে নাসিম ওসমান এসব কথা বলেন। তিনি সাবেক রাষ্ট্রপতি এরশাদের সমালোচনা করে বলেন, ‘এরশাদ বলেন, তিনি নাকি মহাজোট থেকে কিছু পাননি। কিছু পান আর না পান নারায়ণগঞ্জ সদর আসনের এমপি তো পেয়েছেন। শেখ হাসিনার সরকার সারা দেশে যেভাবে উন্নয়ন করেছে তার ছোঁয়া নারায়ণগঞ্জেও লেগেছে।’ নারায়ণগঞ্জ সিটি করপোরেশনের মেয়র সেলিনা হায়াৎ আইভীর কঠোর সমালোচনা করে নাসিম ওসমান বলেন, ‘নারায়ণগঞ্জ সিটি করপোরেশন আমরাই বানিয়েছি। কিন্তু সিটি করপোরেশনে যোগ্য নেতৃত্ব না বসায় মানুষ সুফল পাচ্ছে না।’ নাসিম ওসমান তাঁর নিজের রাজনৈতিক গন্তব্য সম্পর্কে বলেন, ‘যেখানেই থাকি শেখ হাসিনার সঙ্গেই থাকব। সুযোগ পেলে শেখ হাসিনার সবচেয়ে কাছের লোক হিসেবেই থাকব।’ ত্বকী হত্যাকাণ্ডে ইতিমধ্যে আসামি সুলতান শওকত ওরফে ভ্রমর আদালতে ১৬৪ ধারায় স্বীকারোক্তিমূলক জবানবন্দিতে বলেছেন, গত ৬ মার্চ সাংসদ নাসিম ওসমানের ছেলে আজমেরী ওসমানের টর্চার সেলেই আজমেরীর নেতৃত্বে ত্বকীকে খুন করা হয়।গ্যাসলাইন উদ্বোধন: অনুষ্ঠানের সভাপতি পেট্রোবাংলার চেয়ারম্যান মো. হোসেন মনসুর বলেন, নারায়ণগঞ্জের মানুষ দীর্ঘদিন ধরে গ্যাসের সমস্যায় ভুগছে। এই গ্যাসের সমস্যা সমাধানের জন্য নারায়ণগঞ্জ, গোদনাইল, পঞ্চবটি, পাগলা, মুন্সিগঞ্জের মুক্তারপুর পর্যন্ত ২৫ কিলোমিটার দীর্ঘ ১৬ ইঞ্চি ব্যাসার্ধের পাইপলাইন বসানোর কাজ শুরু হয়েছে। এ কাজে ব্যয় হবে ২৩ কোটি টাকা।অনুষ্ঠানে বিশেষ অতিথি হিসেবে বক্তৃতা করেন সাংসদ গোলাম দস্তগীর গাজী বীর প্রতীক, নারায়ণগঞ্জ-২ আসনের সাংসদ নজরুল ইসলাম, তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেডের ব্যবস্থাপনা পরিচালক নওশাদ ইসলাম।
