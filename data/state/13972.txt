
দূষণের দায়ে নারায়ণগঞ্জে দুটি ডাইং কারখানা বন্ধ করে দেওয়া হয়েছে। এ ছাড়া পাঁচটি ডাইং কারখানাকে ২৬ লাখ টাকা জরিমানা করেছে পরিবেশ অধিদপ্তর।গতকাল মঙ্গলবার কারখানার মালিক ও প্রতিনিধিদের ঢাকায় পরিবেশ অধিদপ্তরের সদর দপ্তরে তলব করে অধিদপ্তরের পরিচালক (মনিটরিং অ্যান্ড এনফোর্সমেন্ট) মো. আলমগীর এই ব্যবস্থা নেন।পরিবেশ অধিদপ্তরের সংবাদ বিজ্ঞপ্তিতে বলা হয়, অপরিশোধিত তরল বর্জ্যের বেশির ভাগ বাইরে ফেলে পরিবেশ ও প্রতিবেশের ক্ষতিসাধন করে কারখানাগুলো। এসবের দায়ে নারায়ণগঞ্জের রূপগঞ্জ উপজেলার ইউনুছ ফাইন পেপার মিলস লিমিটেডকে ১২ লাখ, ফতুল্লার ইদ্রাকপুর চাঁদ ডাইং অ্যান্ড প্রসেসিং মিলসকে চার লাখ, একই এলাকার ঢাকা টেক্সটাইলকে চার লাখ, সালেহীন ডাইংকে চার লাখ ও হাজি রসুল ডাইংকে দুই লাখ টাকা জরিমানা করা হয়। একই সঙ্গে প্রতিষ্ঠানগুলোর মালিক ও তাঁদের প্রতিনিধিকে তিন মাসের মধ্যে তরল বর্জ্য শোধনাগার (ইটিপি) স্থাপনের নির্দেশ দেওয়া হয়। এ ছাড়া জোবায়ের ডাইং ও লেমন ডাইং নামের কারখানা দুটিকে বন্ধ করে দেওয়া হয়।
