
রাজনৈতিক ব্যক্তি ও আমলাদের মধ্যে যাঁরা ভিওআইপির অবৈধ ব্যবসার সঙ্গে জড়িত, তাঁদের বিরুদ্ধে সর্বোচ্চ আইনানুগ ব্যবস্থা নেওয়ার সুপারিশ করেছে ডাক ও টেলিযোগাযোগ মন্ত্রণালয়-সম্পর্কিত সংসদীয় স্থায়ী কমিটি। আজ রোববার সংসদ ভবনে অনুষ্ঠিত কমিটির বৈঠকে এই সুপারিশ করা হয়।
বৈঠক শেষে কমিটির সদস্য তথ্যপ্রযুক্তি প্রতিমন্ত্রী জুনাইদ আহমেদ সাংবাদিকদের বলেন, ভিওআইপির মাধ্যমে অবৈধ কল আদান-প্রদানে বিটিআরসিকে সর্বোচ্চ ব্যবস্থা নিতে বলা হয়েছে। এর সঙ্গে যদি কোনো রাজনৈতিক ব্যক্তি বা আমলা জড়িত থাকেন, তাঁদের বিরুদ্ধেও সর্বোচ্চ আইনি ব্যবস্থা নিতে বলা হয়েছে।বৈঠকে আগামী সাত দিনের মধ্যে আন্তর্জাতিক গেটওয়ে প্রতিষ্ঠানগুলোর কলের হিসাব-সম্পর্কিত প্রতিবেদন কমিটিতে পাঠাতে বলা হয়। কমিটির সভাপতি ইমরান আহমেদ বলেন, পাশের দেশগুলোতে আন্তর্জাতিক কলের টাকা-পয়সার কীভাবে নিরীক্ষা করা হয়, সে সম্পর্কে কমিটিকে জানাতে বলা হয়েছে।এর আগে মন্ত্রণালয় থেকে সংসদীয় কমিটিকে জানানো হয়েছিল, ২০১৩-১৪ অর্থবছরে ২৮টি গেটওয়ের কাছ থেকে রাজস্ব বাবদ এক হাজার ২৩৬ কোটি ৬১ লাখ টাকা আদায় হয়েছে। বার্ষিক লাইসেন্স ফি বাবদ আদায় হয়েছে ১৩৮ কোটি ৭৫ লাখ টাকা। এসব প্রতিষ্ঠানের কাছে চলতি বছরের জুন মাস পর্যন্ত পাওনা রয়েছে ৭০০ কোটি টাকার বেশি।সংসদ সচিবালয় থেকে জানানো হয়, বৈঠকে ২০১৫ সালের মধ্যে এক হাজার ইউনিয়নে অপটিক্যাল ফাইবার কেবল স্থাপনের সুপারিশ করা হয়। বিষয়টি তদারকির জন্য মোয়াজ্জেম হোসেনকে আহ্বায়ক করে চার সদস্যের একটি উপকমিটি গঠন করা হয়।ইমরান আহমদের সভাপতিত্বে বৈঠকে কমিটির সদস্য ডাক, টেলিযোগাযোগ ও তথ্যপ্রযুক্তি প্রতিমন্ত্রী জুনাইদ আহমেদসহ মোয়াজ্জম হোসেন, শরীফ আহমেদ, শেখ আফিল উদ্দিন ও হোসনে আরা লুৎফা অংশ নেন।
