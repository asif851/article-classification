
স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, যিনি সরকারের প্রধানমন্ত্রী আছেন, তাঁর অধীনেই নির্বাচন হবে। তিনি যদি ইচ্ছা করেন, মনে করেন, তাহলে অন্তর্বর্তী সরকার গঠন করবেন। যেটা সংবিধানে আছে। যাদের নিয়ে করার ইচ্ছা, তিনি তাই করবেন।
আজ শুক্রবার সকালে জাতীয় প্রেস ক্লাব মিলনায়তনে কোয়ান্টাম ফাউন্ডেশনের স্বেচ্ছা রক্তদান কার্যক্রমে প্রধান অতিথির বক্তব্যে নাসিম এসব কথা বলেন।
নাসিম আরও বলেন, ‘বর্তমান সরকারের অধীনেই নির্বাচন হবে। এটা সংবিধানে আছে এবং পৃথিবীর বিভিন্ন দেশে এর প্রচলনও আছে। বিএনপিসহ সব রাজনৈতিক দলকে বলব, আপনারা দয়া করে নির্বাচনে আসুন। জনগণের রায় নিন। জনগণ যে রায় দেয়, তা মেনে নিন।’
ইলেকট্রনিক ভোটিং মেশিন (ইভিএম) পদ্ধতি সম্পর্কে নাসিম বলেন, ‘এটা একটা স্বচ্ছ প্রক্রিয়া। পৃথিবীর বিভিন্ন দেশে আছে। তা ছাড়া জনগণ এখন সচেতন। তাদের ফাঁকি দেওয়া যাবে না।’
কোয়ান্টাম ফাউন্ডেশনের স্বেচ্ছা রক্তদান কার্যক্রমের প্রধান সমন্বয়ক নাহার আল বোখারীর সভাপতিত্বে অনুষ্ঠানে আরও বক্তব্য দেন বাংলাদেশ মেডিকেল অ্যান্ড ডেন্টাল কাউন্সিলের সভাপতি অধ্যাপক মোহাম্মদ সহিদুল্লা প্রমুখ।
