
জোড়া লাগা যমজ শিশু তোফা ও তহুরাকে আলাদা করতে ঢাকা মেডিকেল কলেজ হাসপাতালে অস্ত্রোপচার চলছে। আজ মঙ্গলবার সকাল ৯টা ৪০ মিনিটের দিকে তাদের অস্ত্রোপচার শুরু হয়।
ঢাকা মেডিকেল কলেজ হাসপাতালের শিশু সার্জারি বিভাগের প্রধান আশরাফ উল হক শিশু দুটির অস্ত্রোপচারের বিষয়টি জানিয়েছেন।
জন্মের পর থেকে ১০ মাস তোফা ও তহুরা একসঙ্গে বড় হয়েছে। পিঠের কাছ থেকে কোমরের নিচ পর্যন্ত তারা পরস্পরের সঙ্গে সংযুক্ত। দুজনের পায়খানার রাস্তা একটি। তবে জোড়া লাগা এই যমজের মাথা-হাত-পা আলাদা। এখন তারা আলাদা হবে।
তোফা-তহুরা যেভাবে জোড়া লাগানো, চিকিৎসাবিজ্ঞানের ভাষায় একে বলা হয় ‘পাইগোপেগাস’। শিশু দুটোর অস্ত্রোপচারে বিভিন্ন বিভাগের প্রায় ১৬ জন সার্জন যুক্ত থাকবেন। তাদের আলাদা করার পর দুটো অপারেশন থিয়েটারে দুই দলে ভাগ হয়ে কাজ করবেন সার্জনরা। অস্ত্রোপচারে আনুমানিক সময় লাগতে পারে ছয় ঘণ্টা।
শিশু সার্জারি বিভাগের চিকিৎসকেরা জানান, বাংলাদেশের ইতিহাসে ‘পাইগোপেগাস’ শিশু আলাদা করার ঘটনা এটি প্রথম হবে। এর আগে অন্যান্য হাসপাতালে তিন জোড়া শিশুকে অস্ত্রোপচার করে আলাদা করা হয়েছিল। তাদের ধরন ছিল আলাদা।
তোফা-তহুরার মায়ের নাম শাহিদা এবং বাবার নাম রাজু মিয়া। তাঁরা গাইবান্ধায় থাকেন।
আরও পড়ুন:তোফা–তহুরা আজ আলাদা হবে
 
