
সিরাজগঞ্জের কাজীপুর উপজেলা স্বাস্থ্য কমপ্লেক্সের চিকিৎসক ও নার্সের ‘খাদ্যে বিষক্রিয়ায়’ মৃত্যুর ঘটনায় ঘটনাস্থল পরিদর্শন করেছেন স্বাস্থ্য ও পরিবারকল্যাণমন্ত্রী মোহাম্মদ নাসিম। এ ঘটনায় জড়িত ব্যক্তিদের শাস্তির মুখোমুখি করা হবে বলে তিনি মন্তব্য করেছেন।
‘খাদ্যে বিষক্রিয়ায়’ সিরাজগঞ্জের কাজীপুর উপজেলা স্বাস্থ্য ও পরিবার পরিকল্পনা কর্মকর্তা মো. মনিরুজ্জামান ও নার্স জোবেদা খাতুন (৪৫) গত ২৫ এপ্রিল বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় মারা যান।
গতকাল সোমবার বিকেলে কাজীপুর উপজেলা স্বাস্থ্য কমপ্লেক্স পরিদর্শন করেন স্বাস্থ্যমন্ত্রী। পরে তিনি কাজীপুর উপজেলা মিলনায়তনে কর্মকর্তাদের নিয়ে বৈঠক করেন। সে সময় তিনি বলেন, ঘটনাটি অত্যন্ত দুঃখজনক এবং বেদনাদায়ক। অপরাধী যতই শক্তিশালী হোক, তাকে শাস্তির মুখোমুখি হতেই হবে। ঘটনা তদন্তে কমিটি গঠন করা হয়েছে। ভিসেরা পরীক্ষা করা হচ্ছে। প্রতিবেদন পাওয়ার পর ব্যবস্থা নেওয়া হবে।
বৈঠক শেষে তিনি বিয়াড়া গ্রামে মৃত নার্স জোবেদা খাতুনের বাসায় যান। তাঁর পরিবারের সদস্যদের সঙ্গে দেখা করে সমবেদনা প্রকাশ করেন এবং নগদ আর্থিক সহায়তা দেন।
আরও পড়ুন:‘খাদ্যে বিষক্রিয়ায়’ উপজেলা স্বাস্থ্য কর্মকর্তার মৃত্যু
