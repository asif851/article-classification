
রাজধানীর মিরপুরের মনিপুরে তাসলিমা সুলতানা (৪৪) নামের এক গৃহবধূর অস্বাভাবিক মৃত্যু হয়েছে। এ ঘটনায় জিজ্ঞাসাবাদের জন্য পুলিশ ওই গৃহবধূর স্বামী মো. মনিরুজ্জামানকে আটক করেছে।
মিরপুর থানার উপপরিদর্শক (এসআই) আতিকুর রহমান জানান, আজ রোববার বেলা সোয়া দুইটার দিকে পূর্ব মনিপুরের পাঁচতলা একটি বাড়ির তৃতীয় তলার একটি ফ্ল্যাটের ড্রয়িং রুমের মেঝে থেকে পুলিশ তাসলিমার মৃতদেহ উদ্ধার করে। বিকেলে ময়নাতদন্তের জন্য লাশটি ঢাকা মেডিকেল কলেজ হাসপাতালের মর্গে পাঠানো হয়।
এসআই জানান, লাশের মাথায় কাটা জখমের চিহ্ন রয়েছে। এ ছাড়া গালের ডান পাশ ও মুখের ডান পাশও রক্তাক্ত ছিল। পুলিশের ধারণা, পারিবারিক কলহের জের ধরে তাসলিমা নির্যাতন করা হয়েছে। কিন্তু মৃত্যুর কারণ সম্পর্কে পুলিশ নিশ্চিত নয়। ময়নাতদন্তের প্রতিবেদন পাওয়ার পর মৃত্যুর কারণ জানা সম্ভব হবে।
তাসলিমার বড় ভাই আলী আজগর টুটুল বলেন, ‘বেলা সাড়ে ১১টার দিকে তাসলিমার স্বামী আমাদের সংবাদ দেন, আপনার বোন আত্মহত্যা করেছে, আপনারা আসেন। আমরা বাসায় গিয়ে দেখি বোন মেঝেতে পড়ে আছে। বোনের মাথায় রক্ত, জানালার পাশসহ আরও কয়েক স্থানে ফোঁটা ফোঁটা রক্ত দেখতে পাই। এ মৃত্যু স্বাভাবিক নয়।’
আজগর জানান, ওই দম্পতির দুই সন্তান রয়েছে। তাঁর বোনের স্বামী গাজীপুরে কোনাবাড়ী এলাকার একটি বায়িং হাউসে চাকরি করেন।
