

গাজীপুরের কালিয়াকৈরে মিয়ানমার থেকে পালিয়ে আসা এক নারী (৩৮) ও তাঁর সাত বছরের এক শিশু ছেলেকে আটক করা হয়েছে। উপজেলার ভান্নারা পশ্চিমপাড়া এলাকা থেকে শনিবার দুপুরে পুলিশ তাদের আটক করে।
আটকের পর ওই নারী কোনো কথা বলছেন না। তবে শিশুটি জানায়, তারা সম্পর্কে মা-ছেলে। তার নাম আবদুল্লাহ ও তার মায়ের নাম বিথি।
এলাকাবাসী ও পুলিশ সূত্রে জানা গেছে, পশ্চিমপাড়া এলাকায় একটি পুকুরের পাশে শনিবার সকালে মা-ছেলেকে দেখতে পান এলাকাবাসী। একপর্যায়ে শিশুটি আশপাশের ছোট ছেলেমেয়েদের সঙ্গে খেলতে যায়। এ সময় তার ভাষা শুনে সন্দেহ হলে এলাকাবাসী পুলিশকে খবর দেন। খবর পেয়ে কালিয়াকৈর থানাধীন মৌচাক ফাঁড়ি পুলিশ বেলা আড়াইটার দিকে ঘটনাস্থলে গিয়ে ওই মা-ছেলেকে আটক করে। এ সময় শিশুটি তার নাম আবদুল্লাহ এবং তার মায়ের নাম বিথি বলে জানায়। এ ছাড়া আর কিছু বলতে পারেনি সে। তবে তার মা কোনো কথা বলেননি।

ভান্নারা এলাকার বাসিন্দা আবদুল আলীম বলেন, ‘আমরা সকাল থেকে পুকুরের পাড়ে বসা অবস্থায় ওই নারী-শিশুকে দেখতে পাই। তারা পুকুরপাড়ে বসে রান্না করে খাওয়াদাওয়াও করেছে। প্রথমে পাগল বলে মনে হয়েছিল। কিন্তু ওই শিশুটি যখন এলাকার শিশুদের সঙ্গে খেলাধুলা করতে আসে, তখন তার ভাষা শুনে রোহিঙ্গা বলে মনে হয়।’
কালিয়াকৈর থানার পরিদর্শক (অপারেশন) মাসুদ আলম বলেন, তাদের সঙ্গে কথা বলে নিশ্চিত হওয়া গেছে যে তারা মিয়ানমারের রোহিঙ্গা। তাদের কালিয়াকৈর উপজেলা প্রশাসনের মাধ্যমে গাজীপুর জেলা প্রশাসনের কাছে পাঠানো হয়েছে। জেলা প্রশাসন যথাযথ প্রক্রিয়ায় তাদের রোহিঙ্গা ক্যাম্পে পাঠানোর ব্যবস্থা করবে।
