
টি-টোয়েন্টি বিশ্বকাপ চলাকালে আইনশৃঙ্খলা রক্ষায় সবার সহযোগিতা চেয়েছেন প্রধানমন্ত্রী ও আওয়ামী লীগের সভানেত্রী শেখ হাসিনা। আজ শুক্রবার বিকেলে সিলেট বিভাগীয় স্টেডিয়ামের উদ্বোধন শেষে এক সুধী সমাবেশে তিনি সবার প্রতি এ আহ্বান জানান।
শেখ হাসিনা বলেন, ‘টি-টোয়েন্টি বিশ্বকাপের নিরাপত্তা রক্ষার দায়িত্ব যেমন বিসিবি, পুলিশ ও প্রশাসনের, তেমনি স্থানীয় জনগণেরও। সবার সহযোগিতায় আমাদের এগিয়ে যেতে হবে। খেলা চলাকালে যাতে কোনো অঘটন না ঘটে, সেদিকেও বিশেষ দৃষ্টি রাখতে হবে।’
সিলেটবাসীকে উদ্দেশ করে প্রধানমন্ত্রী বলেন, ‘আমি সিলেটবাসীর প্রতি আহ্বান জানাই, আগামী বিশ্বকাপ ক্রিকেটের সকল খেলার ক্ষেত্রে আপনারা সর্বোচ্চ সহযোগিতা করবেন। বিশ্বকাপ চলাকালে যেন শান্তিপূর্ণ পরিবেশ বজায় থাকে।’
আন্তর্জাতিক ক্রিকেট ভেন্যুতে রূপান্তর করতে প্রায় ৮৭ কোটি টাকা ব্যয়ে সিলেট বিভাগীয় স্টেডিয়ামের উন্নয়নকাজসহ কিছু নতুন অবকাঠামো নির্মাণ করা হয় বলে বিভাগীয় ক্রীড়া সংস্থা জানায়। সবুজ পাহাড়-টিলাবেষ্টিত এ স্টেডিয়ামটি দেশের প্রথম গ্রিন গ্যালারির স্টেডিয়াম হিসেবে সমাদৃত। আসন্ন টি-টোয়েন্টি বিশ্বকাপের প্রথম রাউন্ডের ছয়টি ম্যাচ হবে সিলেটে। ২৩ মার্চ থেকে শুরু হতে যাওয়া মেয়েদের টি-টোয়েন্টি বিশ্বকাপের ২৪টি ম্যাচই হবে সিলেট বিভাগীয় স্টেডিয়ামে।
সিলেট নগরের উপকণ্ঠে লাক্কাতুরা চা-বাগান ঘেরা সিলেট বিভাগীয় স্টেডিয়াম দেশের প্রথম গ্রিন গ্যালারিসমৃদ্ধ আন্তর্জাতিক ক্রিকেট ভেন্যু। এ স্টেডিয়ামের উন্নয়নসহ দেশের অবকাঠামোগত উন্নয়নকাজ বাধাগ্রস্ত করায় বিএনপি জোটের কঠোর সমালোচনা করে প্রধানমন্ত্রী বলেন, ‘আমাদের উন্নয়নকাজে অনেক প্রতিবন্ধকতা ছিল। হরতাল-অবরোধ-সহিংসতা চালিয়ে উন্নয়নকাজ বাধাগ্রস্ত করার চেষ্টা করা হয়েছে। কিন্তু সিলেটবাসীসহ দেশবাসী ও আইন প্রয়োগকারী সংস্থাসমূহের সর্বোচ্চ সহযোগিতায় আমরা এসব কাজ নির্বিঘ্নে শেষ করতে পেরেছি। এজন্য দেশবাসীসহ সকলকে কৃতজ্ঞতা ও ধন্যবাদ জানাই।’
সিলেট বিভাগীয় ক্রীড়া সংস্থার উদ্যোগে আয়োজিত এ অনুষ্ঠানে সভাপতিত্ব করেন বিভাগীয় কমিশনার ও বিভাগীয় ক্রীড়া সংস্থার সভাপতি এ এন এম জিয়াউল আলম। অনুষ্ঠানে উপস্থিত ছিলেন অর্থমন্ত্রী আবুল মাল আবদুল মুহিত, ক্রীড়া প্রতিমন্ত্রী বীরেন শিকদার, বিসিবির সভাপতি নাজমুল হাসান। প্রধানমন্ত্রীকে স্মারক উপহার তুলে দেন সিলেট বিভাগীয় ক্রীড়া সংস্থার সাধারণ সম্পাদক ও বিসিবির পরিচালক শফিউল আলম চৌধুরী।
