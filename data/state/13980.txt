
উদ্বেগের মধ্যেই আজ শনিবার দ্বিতীয় দিনের মতো এসএসসি ও সমমানের পরীক্ষা হলো। পরীক্ষার্থীরা অনেকে পরীক্ষা ভালো হওয়ার কথা বলছে। তবে শিক্ষার্থী ও অভিভাবকেরা হরতাল-অবরোধের ফলে পরীক্ষার প্রস্তুতি ব্যাহত হওয়ার কথাও বলেছেন।আজ শনিবার বাংলা দ্বিতীয় পত্রের পরীক্ষার পর মিরপুর বাংলা উচ্চবিদ্যালয় কেন্দ্রে পরীক্ষার্থীদের সঙ্গে কথা বলে এমন প্রতিক্রিয়া পাওয়া গেছে। এ কেন্দ্রে মিরপুরের আটটি শিক্ষাপ্রতিষ্ঠানের প্রায় হাজার খানেক শিক্ষার্থী পরীক্ষা দিয়েছে।পরীক্ষা শেষে বেশির ভাগ পরীক্ষার্থীই জানায়, পরীক্ষা ভালো হয়েছে। শহীদ আবু তালেব উচ্চবিদ্যালয়ের ছাত্র মোসনাদ মোরসালিন প্রথম আলোকে বলে, ‘পরীক্ষা ভালো হয়েছে। কিন্তু সূচি অনুযায়ী হলে আরও ভালো হতো। কারণ আমরা সেভাবেই প্রস্তুতি নিয়েছিলাম। অবরোধ-হরতালের কারণে সূচি বদলের ফলে আমাদের প্রস্তুতি বাধাগ্রস্ত হচ্ছে।’ মোরসালিন বলে, শুক্র ও শনিবারে হলেও যেন তাদের পরীক্ষাগুলো নিয়ে নেওয়া হয়।
আরেকজন পরীক্ষার্থীর অভিভাবক সুরমা সুলতানা বলেন, রাজনীতিবিদদের চিন্তাভাবনায় পরিবর্তন আনা উচিত। আমাদের তো ছেলেমেয়েদের মানুষ করে নিজেদের ভবিষ্যৎ তৈরি করতে হবে। বুড়ো হলে ছেলেমেয়েরাই আমাদের দেখবে, রাজনীতিবিদেরা দেখবে না।
আরেক অভিভাবক আবুল হোসেন বলেন, গতকালের পর আজও পরীক্ষা দিতে হলো। এতে পরীক্ষার্থীরা ভালোভাবে রিভিশন দিতে পারেনি। আজকের পরীক্ষায় ব্যাকরণ ছিল, সময় পেলে আরেকটু ঝালাই করে নিতে পারত। এতে পরীক্ষা আরও ভালো হতো। তিনি বলেন, সামনে ইংরেজি, অঙ্কের মতো গুরুত্বপূর্ণ বিষয়ের পরীক্ষা। এ পরীক্ষার আগেই যেন পরিস্থিতি স্বাভাবিক হয়ে যায়, সে পদক্ষেপ নিতে সরকার, রাজনীতিবিদসহ সংশ্লিষ্ট সবার প্রতি সে আহ্বান জানায়।
পুলিশের পল্লবী জোনের সহকারী কমিশনার কামাল হোসেন বলেন, এখানকার পরিস্থিতি ভালো, সব কেন্দ্রেই শান্তিপূর্ণভাবে পরীক্ষা হয়েছে। পরীক্ষার আগে-পরে ও পরীক্ষার সময় যথেষ্ট নিরাপত্তামূলক ব্যবস্থা নেওয়ার কথাও জানান তিনি।
