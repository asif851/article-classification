
সড়ক খনন করে তা পুনর্নিমাণ না করায় খোঁড়াখুঁড়িজনিত ভোগান্তিতে পড়েছে নগরবাসী। এক মাস আগে সিলেট সিটি করপোরেশন কর্তৃপক্ষ নগরের গুরুত্বপূর্ণ একটি সড়ক খুঁড়ে পানির পাইপ বসানোর কাজ সম্পন্ন করলেও সে সড়কটি আর সংস্কার করেনি।
নগরের লামাবাজার-মির্জাজাঙ্গাল সড়ক দিয়ে প্রতিদিন হাজারো যানবাহন চলাচল করে। ফেব্রুয়ারির দ্বিতীয় সপ্তাহে সড়কের আধা কিলোমিটার অংশ খুঁড়ে পানির পাইপ বসানোর কাজ করে সিটি করপোরেশন। পাইপ বাসানোর পর খোঁড়া স্থানে মাটিচাপা দিয়ে রাখলেও সে সড়কটি আর সংস্কার করা হয়নি। এতে খোঁড়া স্থানটি এবড়ো-খেবড়ো হয়ে পড়ে। ফলে স্বাভাবিকভাবে যান চলাচল করতে পারছে না। সিটি করপোরেশনের ভারপ্রাপ্ত প্রধান প্রকৌশলী নূর আজিজুর রহমান জানান, কয়েক দিনের মধ্যেই তালতলা এলাকা পর্যন্ত পানির পাইপ বসানোর কাজ শেষ হবে। এরপর দ্রুতগতিতে সড়কটি পুনর্নির্মাণ করে দেওয়া হবে।
