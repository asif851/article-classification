
দেশে বেসরকারি উন্নয়ন সংস্থাগুলোতে (এনজিও) স্বচ্ছতা আনার উদ্যোগ নিয়েছে এনজিও-বিষয়ক ব্যুরো। জাতীয় শুদ্ধাচার নামের এই কর্মসূচির মাধ্যমে এনজিওগুলোর বিভিন্ন কার্যক্রমের আরও জবাবদিহি নিশ্চিত হবে বলে মনে করছেন সংশ্লিষ্ট ব্যক্তিরা।
আজ বুধবার বাংলা একাডেমির আবদুল করিম সাহিত্যবিশারদ মিলনায়তনে আয়োজিত জাতীয় শুদ্ধাচার কৌশল বিষয়ক সেমিনারে এ নিয়ে আলোচনা হয়। এনজিও-বিষয়ক ব্যুরো প্রধানমন্ত্রীর কার্যালয় ওই সেমিনারের আয়োজন করে। সেমিনারে প্রধান অতিথির বক্তব্যে প্রধানমন্ত্রীর আন্তর্জাতিক বিষয়ক উপদেষ্টা গওহর রিজভী এনজিওগুলোতে শুদ্ধাচার কর্মসূচির প্রশংসা করে বলেন, সরকার সব সময় এনজিওকে নিজের সহযোগী হিসেবে নিয়েছে। এনজিও ছাড়া এ দেশে সুশাসন প্রতিষ্ঠা করা যাবে না।
বিশেষ অতিথি প্রধানমন্ত্রীর কার্যালয়ের মুখ্য সচিব আবদুস সোবাহান শিকদার বলেন, এ দেশের বিভিন্ন এলাকায় পিছিয়ে পড়া জনগোষ্ঠীর জন্য এনজিওগুলো অত্যন্ত গুরুত্বপূর্ণ ভূমিকা পালন করে আসছে। তাদের কাজে স্বচ্ছতা ও জবাবদিহি আনতে শুদ্ধাচার কর্মসূচি অত্যন্ত ইতিবাচক ভূমিকা রাখবে।
আইন ও সালিশ কেন্দ্রের (আসক) নির্বাহী পরিচালক সুলতানা কামাল বলেন, ‘শুদ্ধাচার কর্মসূচির মাধ্যমে সরকার এনজিওগুলোর সঙ্গে ঘনিষ্ঠ সম্পর্ক তৈরির উদ্যোগ নিয়েছে। আমরা কোনো দলীয় ভিত্তিতে রাজনীতি দেখি না। আমাদের রাজনীতি মানুষের অধিকারের রাজনীতি।’
সেমিনারে এনজিওগুলোর শুদ্ধাচার কর্মসূচির কৌশল নিয়ে আলোচনা করেন এনজিও ব্যুরোর পরিচালক রনওক মাহমুদ। তাঁর আলোচনার পর এসব কৌশলের নানা দিক তুলে ধরে এ বিষয়ে বেশ কিছু প্রস্তাব তুলে ধরেন টিআইবির নির্বাহী পরিচালক ইফতেখারুজ্জামান। তিনি এই কাজে স্থানীয় প্রশাসনকে সম্পৃক্ত করার বিষয়ে গুরুত্ব দেন।
সেমিনারে সভাপতিত্ব ও আলোচনা পর্ব পরিচালনা করেন এনজিও ব্যুরোর মহাপরিচালক নূরুন নবী তালুকদার। সেমিনারে বিভিন্ন পর্যায়ের এনজিওর শীর্ষ কর্মকর্তারা অংশ নেন ও শুদ্ধাচার কৌশলের বিষয়ে তাঁদের নানা অভিমত তুলে ধরেন। 
