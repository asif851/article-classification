
রাজশাহী মেডিকেল কলেজ হাসপাতালের প্রিজন সেলে গতকাল ভোরে গোলেনূর বেগম (৪০) নামের এক কয়েদির মৃত্যু হয়েছে। তিনি নগরের মতিহার থানার নতুন নিচপাড়া এলাকার শরিফুল ইসলামের স্ত্রী। রাজশাহী কেন্দ্রীয় কারাগারের জ্যেষ্ঠ জেল সুপার শফিকুল ইসলাম খান জানান, ৬ মাসের কারাদণ্ডাদেশ নিয়ে গোলেনূর এই কারাগারে আসেন। কয়েক দিন আগে তিনি অসুস্থ হয়ে পড়লে তাঁকে হাসপাতালে ভর্তি করা হয়। সেখানে চিকিৎসাধীন অবস্থায় ভোর পাঁচটার দিকে তিনি মারা যান। ময়নাতদন্ত শেষে তাঁর মরদেহ পরিবারের কাছে হস্তান্তর করা হয়েছে। 
