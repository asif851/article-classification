
নারায়ণগঞ্জে শহরের ১ নং বাবুইল এলাকায় ইয়াবা তৈরির কারখানার সন্ধান পাওয়া গেছে বলে দাবি করেছে জেলা গোয়েন্দা পুলিশ (ডিবি)। পুলিশ সেখানে তৈরি করা বেশ কিছু ইয়াবা এবং ইয়াবা তৈরির বিপুল পরিমাণ উপকরণ ও মেশিন জব্দ এবং তিন মাদক ব্যবসায়ীকে গ্রেপ্তার করেছে।
আজ মঙ্গলবার বিকেলে জেলা পুলিশ সুপারের (এসপি) কার্যালয়ে প্রেস ব্রিফিংয়ে অতিরিক্ত পুলিশ সুপার (প্রশাসন) মো. মোস্তাফিজুর রহমান সাংবাদিকদের এসব তথ্য জানান। এ সময় আরও উপস্থিত ছিলেন অতিরিক্ত পুলিশ সুপার (ডিএসবি) ফারুক হোসেন ও সহকারী পুলিশ সুপার ফোরকান সিকদার।
গ্রেপ্তার ব্যক্তিরা হলেন ১ নং বাবুরাইল এলাকায় কারখানা গড়ে তোলা বাড়িটির মালিক আমজাদ হোসেন এবং তাঁর দুই সহযোগী ফতুল্লা থানাধীন তল্লা সবুজবাগ এলাকার সামিউল ইসলাম ও সিরাজগঞ্জের রাজেশ চৌধুরী শ্যাম।
সংবাদ সম্মেলনে অতিরিক্ত পুলিশ সুপার মো. মোস্তাফিজুর রহমান জানান, গোপন সংবাদের ভিত্তিতে গোয়েন্দা পুলিশের একটি দল মঙ্গলবার সকালে ১ নং বাবুরাইল এলাকায় আমজাদ হোসেনের বাড়িতে অভিযান চালায়। এ সময় দলটি ওই বাড়ির নিচতলার একটি কক্ষে ইয়াবা তৈরির কারখানার সন্ধান পায়। ওই কক্ষ থেকে ২৫০টি ইয়াবা ও ইয়াবা তৈরির বিপুল পরিমাণ উপকরণ এবং যন্ত্রপাতিসহ ওই তিন মাদক ব্যবসায়ীকে গ্রেপ্তার করা হয়। তাঁরা সংঘবদ্ধ ইয়াবা ব্যবসায়ী চক্রের সদস্য বলে প্রাথমিক জিজ্ঞাসাবাদে পুলিশের কাছে স্বীকার করেছেন।
মো. মোস্তাফিজুর রহমান আরও জানান, ওই তিনজন ভারত ও মিয়ানমার থেকে ইয়াবা তৈরির প্রশিক্ষণ নিয়ে আসেন। এরপর তাঁরা ওই বাড়িতে ইয়াবা তৈরির কারখানা চালু করেন। তাঁরা সেখানে দীর্ঘদিন ধরে ইয়াবা তৈরি করে বড় বড় চালান সীমান্ত এলাকাসহ দেশের বিভিন্ন জেলায় সরবরাহ করে আসছিলেন। তাঁদের কারখানা থেকে ইয়াবা তৈরির যে পরিমাণ উপকরণ জব্দ করা হয়েছে, তা দিয়ে কমপক্ষে আরও ৫০টি ইয়াবা তৈরি করা যেত। তাঁদের বিরুদ্ধে নারায়ণগঞ্জ সদর মডেল থানায় মামলার প্রস্তুতি চলছে। পুলিশ তাঁদের সঙ্গে মাদক ব্যবসায় জড়িত অন্যদেরও গ্রেপ্তারের চেষ্টা চালাচ্ছে।
