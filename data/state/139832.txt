
পুলিশের মহাপরিদর্শক (আইজিপি) এ কে এম শহীদুল হক বলেছেন, ২০১৩ সাল থেকে এ পর্যন্ত দেশে ৩৭টি হামলা করেছে বিভিন্ন জঙ্গিগোষ্ঠী। তাঁর দাবি, ৯০ শতাংশ ঘটনার কারণ শনাক্ত করেছে পুলিশ। তারপরও কেউ কেউ পুলিশের অর্জন দেখে না, শুধু ব্যর্থ প্রমাণ করতে চায়।গতকাল মঙ্গলবার পুলিশ সদর দপ্তরে এক সংবাদ সম্মেলনে আইজিপি এসব কথা বলেন।আইজিপি ২০১৩ সাল থেকে গত শনিবার পর্যন্ত দেশে সংঘটিত জঙ্গি হামলা ও এ-সংক্রান্ত মামলার অবস্থা সম্পর্কে একটি পরিসংখ্যান তুলে ধরেন। তাতে বলা হয়, ২০১৩ সালে দেশে জঙ্গি হামলা হয়েছে দুটি, ২০১৫ সালে ২৬টি ও এ বছরের প্রথম চার মাসে নয়টি। তিন বছরে এই ৩৭টি ঘটনার মধ্যে কেবল একটির বিচার শেষ হয়েছে আর ছয়টি মামলার তদন্ত শেষ করে আদালতে অভিযোগপত্র দিয়েছে পুলিশ। এসব ঘটনায় গ্রেপ্তার হয়েছেন ১৪৪ জন। তাঁদের মধ্যে ৪৯ জন আদালতে স্বীকারোক্তিমূলক জবানবন্দি দিয়েছেন।তিন বছরে একটি মামলার বিচার ও ছয়টি মামলার অভিযোগপত্র দেওয়া হয়েছে, এটা সন্তোষ–জনক কি না—এ প্রশ্নের জবাবে পুলিশপ্রধান বলেন, হামলার কারণ এবং এসবে কারা সম্পৃক্ত, সেটি পুলিশ বের করে ফেলেছে। কিন্তু পুলিশ ‘ফ্ল লেস’ (ত্রুটিহীন) অভিযোগপত্র দিতে চায় বলেই সময় নিচ্ছে। তিনি দাবি করেন, সব কটি মামলার অভিযোগপত্র না দিলেও ৩৪টি মামলার মূল ঘটনা বা ঘটনার কারণ উদ্ঘাটন করতে পেরেছে পুলিশ।বাংলাদেশে সম্প্রতি একের পর এক জঙ্গি হামলার প্রেক্ষাপটে পুলিশের সামর্থ্য ও আন্তরিকতা নিয়ে অনেকে প্রশ্ন তুলছেন। এরই পরিপ্রেক্ষিতে গতকাল আইজিপি এই সংবাদ সম্মেলন করেন। এ সময় র্যা বের মহাপরিচালক বেনজীর আহমেদ, ঢাকা মহানগর পুলিশের কমিশনার মো. আছাদুজ্জামান মিয়াসহ ঊর্ধ্বতন কর্মকর্তারা উপস্থিত ছিলেন।পুলিশপ্রধান বলেন, ‘জঙ্গি হামলার ঘটনা ঘটলে অনেকে বলে থাকে সরকার, প্রশাসন, পুলিশ ব্যবস্থা নেয় না। তারা পুলিশের কোনো অর্জন দেখে না। শুধু ব্যর্থতা দেখে। বাংলাদেশ জঙ্গি দমনে সারা বিশ্বের কাছে রোল মডেল হতে পারে। এখানেই শীর্ষ সন্ত্রাসীর ফাঁসি হয়েছে। ২৩ জনের ফাঁসির আদেশ হয়েছে। ৯০ শতাংশ হামলার কারণ পুলিশ উদ্ঘাটন করেছে।’দেশে ধারাবাহিকভাবে হামলার ঘটনা বাড়ছে কেন—এমন প্রশ্নের জবাবে আইজিপি বলেন, ‘পুলিশ তৎপর আছে বলে সেভাবে জঙ্গিরা ঘটনা ঘটাতে পারছে না। ঘরে ঘরে অভিযান চলছে। তাই সংখ্যা আর বাড়েনি।’ ব্যক্তি পর্যায়ে সবাইকে আলাদাভাবে নিরাপত্তা দেওয়া সম্ভব নয় বলে জানান তিনি।আইজিপির দেওয়া হিসাব অনুযায়ী, ৩৭ হামলার মধ্যে ২৫টি জামাআতুল মুজাহিদীন বাংলাদেশ (জেএমবি) ও আটটি আনসারুল্লাহ বাংলাটিম ঘটিয়েছে। বাকি চারটিতে ‘সন্ত্রাসী/ জঙ্গিগোষ্ঠী’ জড়িত। এই চারটি হলো গত বছরের ২৮ সেপ্টেম্বর ঢাকায় ইতালির নাগরিক তাবেলা সিজারকে হত্যা, ২৮ নভেম্বর ফরিদপুরে অলোক সেনকে হত্যার চেষ্টা, চলতি বছরের ৭ জানুয়ারি ঝিনাইদহে ছমির মন্ডল (খ্রিষ্টধর্মে ধর্মান্তরিত) ও ১৫ মার্চ কালীগঞ্জে আবদুর রাজ্জাককে (শিয়া সম্প্রদায়ের) হত্যা। এসব ঘটনার বেশির ভাগের ক্ষেত্রে আন্তর্জাতিক সন্ত্রাসবাদী গোষ্ঠী আইএস (ইসলামিক স্টেট) বা আল-কায়েদার ভারতীয় উপমহাদেশ শাখার (একিউআইএস) নামে দায় স্বীকারের খবর বেরিয়েছে।শহীদুল হক বলেন, বাংলাদেশে আইএস বা আল-কায়েদার মতো জঙ্গিগোষ্ঠীর কোনো অস্তিত্ব নেই। তিনি বলেন, জঙ্গিবাদ একটি বৈশ্বিক সমস্যা। সিরিয়া, ইরাক, আফগানিস্তানসহ বিভিন্ন দেশে এই ঘটনাগুলো ঘটছে। এসব দেখে ‘হোম গ্রোন’ (দেশীয়) জঙ্গিরা উদ্বুদ্ধ হচ্ছে। তবে এদের সঙ্গে আন্তর্জাতিক জঙ্গিগোষ্ঠীর কোনো যোগাযোগ নেই। গ্রেপ্তার হওয়া জঙ্গিরা এটা পুলিশকে নিশ্চিত করেছে।এক প্রশ্নের জবাবে আইজিপি বলেন, বিদেশি কোনো সংস্থা তদন্তে সহযোগিতা দিতে চাইলে তাদের স্বাগত জানানো হবে। অভিজিৎ রায় খুনের ঘটনায় ভিডিও ফুটেজ যুক্তরাষ্ট্রে পাঠানো হয়েছে, তারা ফুটেজ দেখে বেশ কিছু ছবি তৈরি করেছে। রাজশাহী বিশ্ববিদ্যালয়ের শিক্ষক হত্যা মামলার ‘মূল উদ্ঘাটিত হয়েছে’ দাবি করে তিনি বলেন, খুনিদের গ্রেপ্তার করা হলে জানানো হবে। তবে ঢাকার কলাবাগানে জোড়া খুনের ঘটনায় কোনো অগ্রগতির খবর জানাতে পারেননি পুলিশপ্রধান।
