
চট্টগ্রামের সীতাকুণ্ড উপজেলায় জীবন (১৯) নামের এক তরুণকে চলন্ত ট্রেন থেকে দুর্বৃত্তরা ফেলে দিয়েছে বলে অভিযোগ পাওয়া গেছে। এতে জীবন গুরুতর আহত হয়েছেন। গতকাল রোববার রাত পৌনে ১২টার দিকে উপজেলার কুমিরায় আন্তর্জাতিক ইসলামী বিশ্ববিদ্যালয় ক্যাম্পাস গেট এলাকায় এ ঘটনা ঘটে।সীতাকুণ্ডের কুমিরা ফায়ার সার্ভিসের স্টেশন কর্মকর্তা ওমর ফারুক প্রথম আলোকে বলেন, জীবনকে উদ্ধার করে চট্টগ্রাম মেডিকেল কলেজ হাসপাতালে ভর্তি করা হয়েছে।ওই তরুণের দেওয়া তথ্যের বরাত দিয়ে স্টেশন কর্মকর্তা ওমর ফারুক জানান, জীবনের বাড়ি কুমিল্লা জেলায়। তিনি কর্ণফুলী এক্সপ্রেসে করে কুমিল্লা থেকে চট্টগ্রামে আসছিলেন। রাত পৌনে ১২টার দিকে কুমিরায় আন্তর্জাতিক ইসলামী বিশ্ববিদ্যালয় ক্যাম্পাস গেট এলাকায় একদল দুর্বৃত্ত তাঁকে চলন্ত ট্রেন থেকে ধাক্কা দিয়ে ফেলে দেয়। এতে জীবন গুরুতর আহত হন।ওমর ফারুকের ভাষ্য, উদ্ধারের পর হাসপাতালে নেওয়ার পথে ঘটনার বিবরণ দেওয়ার একপর্যায়ে জ্ঞান হারান জীবন। তাই ঘটনার বিষয়ে বিস্তারিত জানা যায়নি।
