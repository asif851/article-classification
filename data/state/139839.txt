
মাতৃভূমির উন্নয়নে পারস্পরিক ভেদাভেদ ভুলে সবাইকে একযোগে কাজ করার আহ্বান জানিয়েছেন রাষ্ট্রপতি মো. আবদুল হামিদ। পার্বত্য চট্টগ্রাম চুক্তি স্বাক্ষরের ১৮ বছর পূর্তি উপল‌ক্ষে গতকাল মঙ্গলবার দেওয়া বাণীতে রাষ্ট্রপতি এ আহ্বান জানান।
একই উপলক্ষে বাণীতে প্রধানমন্ত্রী শেখ হাসিনা বলেছেন, ‘আমরা পার্বত্য চট্টগ্রামসহ দেশের সর্বত্র শা‌ন্তির ধারা বজায় রাখতে বদ্ধপরিকর। এ শা‌ন্তির ধারা আমরা বিশ্বব্যাপী ছড়িয়ে দিতে চাই।’ খবর বাসসের।
বাণীতে রাষ্ট্রপতি আবদুল হামিদ বলেন, ‘আমি বিশ্বাস করি, পার্বত্য চুক্তির মাধ্যমে পার্বত্য চট্টগ্রাম অঞ্চলের মানুষের আর্থসামাজিক ও সাংস্কৃতিক উন্নয়ন ত্বরান্বিত হচ্ছে।’ ১৯৯৭ সালের ২ ডিসেম্বর তৎকালীন প্রধানমন্ত্রী শেখ হাসিনার আন্তরিকতা ও উদ্যোগে পার্বত্য চট্টগ্রাম-বিষয়ক জাতীয় কমিটি ও পার্বত্য চট্টগ্রাম জনসংহতি সমিতির মধ্যে ঐতিহাসিক এই চুক্তি স্বাক্ষরিত হয়। এরই ধারাবাহিকতায় গঠিত হয় পার্বত্য চট্টগ্রাম-বিষয়ক মন্ত্রণালয় এবং পার্বত্য চট্টগ্রাম আঞ্চলিক পরিষদ।
 
