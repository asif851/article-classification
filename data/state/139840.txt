
বাংলাদেশ থেকে ১৫ হাজার ৯১৪ কিলোমিটার দূরে ব্রাজিলের অবস্থান। স্থানিক এ দূরত্ব ছাড়িয়ে ব্রাজিলে আয়োজিত বিশ্বকাপ ফুটবলের উন্মাদনার ঢেউ এসে লেগেছে বাংলাদেশের ফরিদপুরের ভাঙ্গাবাসীর হূদয়ে। স্বাগতিক ব্রাজিলের প্রতি তাদের ভালোবাসা প্রকাশ করতে তিন হাজার ফুট দীর্ঘ পতাকা নিয়ে ২০ কিলোমিটার পথ হেঁটে শোভাযাত্রা করেছে তারা।আজ শনিবার ফরিদপুরের ভাঙ্গায় এই ব্যতিক্রমী শোভাযাত্রা হয়। এর আয়োজন করে ভাঙ্গা উপজেলার নুরুলাগঞ্জ ইউনিয়নের ধর্মদী গ্রামের সোনারতরী ক্লাব।সকাল নয়টার দিকে তিন শতাধিক ব্রাজিল সমর্থক দীর্ঘ ওই পতাকা নিয়ে ধর্মদী গ্রাম থেকে হেঁটে আনন্দ শোভাযাত্রা শুরু করে। ধীরে ধীরে আশপাশের পুখুরিয়া, নাজিরপুর ও ব্রাহ্মণকান্দা গ্রাম থেকে আরও কয়েক শ ব্রাজিল সমর্থক এতে যোগ দেয়। শোভাযাত্রায় অংশ নেওয়া ব্রাজিল সমর্থকদের বেশির ভাগের পরনে ছিল ব্রাজিল ফুটবল দলের জার্সি।
শোভাযাত্রাটি ধর্মদী গ্রাম থেকে শুরু হয়ে ঢাকা-খুলনা মহাসড়কের ভাঙ্গা উপজেলার মানিকদহ, হামিরদী, ভাঙ্গা পৌরসভার ২০ কিলোমিটার পথ পাড়ি দিয়ে বেলা একটার দিকে শেষ হয়।সোনারতরী ক্লাবের সাধারণ সম্পাদক সহিদুল ইসলাম প্রথম আলোকে বলেন, ‘আসন্ন বিশ্বকাপ ফুটবলে ব্রাজিল দলের প্রতি আমাদের ভালোবাসা ও শুভ কামনার বহিঃপ্রকাশ হিসেবে এ শোভাযাত্রার আয়োজন করা হয়।’
