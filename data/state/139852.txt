
ফরিদপুরে বাসে ডাকাতির সঙ্গে সম্পৃক্ততার তথ্য-প্রমাণ ও যাত্রীদের অভিযোগের ভিত্তিতে চালককে গ্রেপ্তার করা হয়েছে বলে মনে করেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তাঁর মতে, এর পরও যাত্রীদের জিম্মি করে ধর্মঘট ডাকা অযৌক্তিক।আজ রোববার সকাল সাড়ে ১০টার দিকে কুষ্টিয়া মেডিকেল কলেজ চত্বরে ৫০০ শয্যা বিশিষ্ট হাসপাতালের নির্মাণকাজের উদ্বোধনী অনুষ্ঠানে হানিফ সাংবাদিকদের এসব কথা বলেন। বাস ডাকাতির সঙ্গে চালক, চালকের সহকারী বা অন্য কেউ জড়িত থাকলে তাঁর বিরুদ্ধে আইনগত ব্যবস্থা কেন নেওয়া যাবে না, তাও জানতে চান তিনি।হানিফ বলেন, বাসের যাত্রীদের প্রত্যেকে অভিযোগ করেছেন, ডাকাতির সঙ্গে বাস চালকের সম্পৃক্ততা ছিল। তাদের কাছে একাধিক তথ্য-প্রমাণ রয়েছে। সেই তথ্য-প্রমাণ অনুযায়ী চালককে গ্রেপ্তার করলে, এর জন্য ধর্মঘট ডাকার কোনো যৌক্তিকতা নেই। ধর্মঘট প্রত্যাহার করার ব্যাপারে সরকারের পক্ষ থেকে চেষ্টা চলছে বলেও জানান তিনি।
হানিফ বলেন, প্রত্যেক ব্যক্তিকে রাষ্ট্র ও জনগণের প্রতি দায়িত্বশীল আচরণ করতে হবে, নিজ দায়িত্ব সম্পর্কে সচেতন হতে হবে।
পরিবহন ধর্মঘটকে ইঙ্গিত করে আওয়ামী লীগের যুগ্ম সাধারণ সম্পাদক বলেন, মানুষকে জিম্মি করে এই ধরনের অন্যায় কাজকে প্রশ্রয় দেবার, বরদাশত করার সুযোগ নেই। সরকার চায় না কেউ মানুষকে জিম্মি করে ফায়দা লুটুক বা অন্যায় কোনো দাবি আদায় করুক। এই ধরনের নজির স্থাপন করার কোনো সুযোগ নেই।
গত ১৯ মে সকালে ফরিদপুরের মধুখালীতে ঢাকা থেকে বেনাপোলগামী সোহাগ পরিবহনের একটি বাসে ডাকাতির ঘটনা ঘটে। ওই বাসের ২২ জন যাত্রীর অভিযোগের ভিত্তিতে পুলিশ ওই বাসের চালক, চালকের সহকারী ও টিকিট চেকারকে আটক করে এবং তাঁদের বিরুদ্ধে ডাকাতির মামলা হয়। এরপর গ্রেপ্তার ব্যক্তিদের মুক্তিসহ তিন দফা দাবিতে ২০ মে থেকে খুলনা অঞ্চলের পরিবহন মালিক ও শ্রমিকেরা অনির্দিষ্টকালের ধর্মঘট ডাকেন।
এদিকে বাস শ্রমিকদের দুই-তিন দিনের মধ্যে মুক্তি না দিলে ধর্মঘট সারা দেশে ছড়িয়ে দেওয়ার হুমকি দেয় দক্ষিণ-পশ্চিমাঞ্চল সড়ক পরিবহন মালিক শ্রমিক ঐক্য পরিষদ। যশোরে গতকাল দুপুরে আয়োজিত এক সংবাদ সম্মেলনে সংগঠনের নেতারা এ হুমকি দেন।
