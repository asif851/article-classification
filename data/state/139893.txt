
জয়পুরহাট সদর উপজেলার জামালপুর ইউনিয়নের উড়ি সেতুর কাছে গতকাল বুধবার ভোরে রেললাইনের ফিশপ্লেট, স্লিপার ও প্যান্ডেল ক্লিপ তুলে ফেলে দুর্বৃত্তরা।সকাল সাতটা ১২ মিনিটে আক্কেলপুর থেকে ছেড়ে আসা সীমান্ত এক্সপ্রেস ট্রেনটি সাড়ে সাতটার দিকে ঘটনাস্থলে পৌঁছে। তখন শাহাপুর গ্রামের রেলের কিম্যান (খালাসি) আশরাফুল ইসলাম গ্রামবাসীকে সঙ্গে নিয়ে লাল পতাকা উড়িয়ে ট্রেনটি থামান। ফলে বড় ধরনের দুর্ঘটনার হাত থেকে রক্ষা পায় ট্রেনটি।একই দিন ভোরে চাঁদপুর-লাকসাম রেলপথে চাঁদপুরের শাহরাস্তি উপজেলার মেহের স্টেশনর থেকে এক কিলোমিটার দূরে উপলতা এলাকায় রেললাইন উপড়ে ফেলেন অবরোধকারীরা। ভোর পাঁচটায় চাঁদপুর স্টেশন থেকে চট্টগ্রামের উদ্দেশ্য ছেড়ে আন্ত:নগর মেঘনা এক্সপ্রেস ট্রেনটি ভোর ছয়টায় ওই স্থান অতিক্রম করার কথা ছিল। এর আগেই রেললাইন সংলগ্ন এলাকার কৃষক তাজুল ইসলাম ও আনোয়ার হোসেন ছুটে গিয়ে লাল কাপড় উড়িয়ে ট্রেনটি থামান। ফলে বেঁচে যায় পাঁচ শতাধিক যাত্রীর জীবন।স্থানীয় সূত্রে জানা গেছে, ভোরে উড়ি সেতু এলাকায় দুর্বৃত্তরা রেললাইনের একটি স্লিপার, চারটি ফিশপ্লেট, ৩৮টি প্যান্ডেল ক্লিপ, আটটি ফিসবোল্ড খুলে ফেলে। ঘটনাটি রেললাইন-সংলগ্ন এলাকার শাহপুর গ্রামের বাসিন্দা রেলওয়ের খালাসি আশরাফুল ইসলাম জানতে পারেন। সঙ্গে সঙ্গে তিনি গ্রামের নারী-পুরুষ সবাইকে নিয়ে লাইনে দাঁড় করিয়ে এবং লাল পতাকা উত্তোলন করে সীমান্ত এক্সপ্রেস ট্রেনটি থামান।
