
যশোরের বাঘারপাড়া উপজেলায় আওয়ামী লীগের ডাকে গতকাল সোমবার আধা বেলা হরতাল পালিত হয়েছে।গত ২৭ ফেব্রুয়ারি অনুষ্ঠিত উপজেলা নির্বাচনে কারচুপির মাধ্যমে আওয়ামী লীগ-সমর্থিত চেয়ারম্যান ও ভাইস চেয়ারম্যান পদের তিন প্রার্থীকে হারিয়ে দেওয়া হয়েছে—এমন অভিযোগ এনে গত রোববার উপজেলা আওয়ামী লীগের পক্ষ থেকে এ হরতালের ডাক দেওয়া হয়।দলটি ওই নির্বাচন বাতিল করে আবার ভোট গ্রহণ এবং উপজেলা নির্বাহী কর্মকর্তা ও সহকারী রির্টানিং কর্মকর্তার অপসারণেরও দাবি জানিয়েছে।সকাল থেকে আওয়ামী লীগ ও যুবলীগের স্থানীয় নেতা-কর্মীরা রাস্তায় নেমে আসেন। হরতালের সমর্থনে তাঁরা খণ্ড খণ্ড মিছিল করেন। বাজারের দোকানপাট বন্ধ ছিল।রাস্তায় যানবাহন চলাচল করতে দেখা যায়নি। হরতাল শেষে দুপুরে বাঘারপাড়া চৌরাস্তা মোড়ে সংক্ষিপ্ত সমাবেশ হয়।এতে বক্তব্য দেন উপজেলা যুবলীগের সভাপতি ও উপজেলা চেয়ারম্যান পদে আওয়ামী লীগ-সমর্থিত পরাজিত প্রার্থী আবদুর রউফ।সমাবেশ থেকে উপজেলায় আবার ভোট গ্রহণের দাবি জানানো হয়।
