
বাংলাদেশে প্রথমবারের মতো শারীরিক প্রতিবন্ধীদের নিয়ে আয়োজিত আইসিআরসি আন্তর্জাতিক টি-টোয়েন্টি ক্রিকেট টুর্নামেন্টে সর্বোচ্চ রান করায় মোহাম্মদ আমিন উদ্দিনকে সংবর্ধনা দিয়েছে পঞ্চগড়বাসী।এ উপলক্ষে গতকাল সোমবার পঞ্চগড়ের সরকারি বিপি উচ্চবিদ্যালয় এবং সরকারি বালিকা উচ্চবিদ্যালয় শোভাযাত্রা ও সংবর্ধনা অনুষ্ঠানের আয়োজন করে। শোভাযাত্রাটি পঞ্চগড় শহর প্রদক্ষিণ করে। শোভাযাত্রা শেষে পঞ্চগড় সরকারি মিলনায়তনে তাঁকে সংবর্ধনা দেওয়া হয়। আমিন উদ্দিনের একটি পা জন্ম থেকেই দুর্বল।এ সময় পঞ্চগড় সরকারি বালিকা উচ্চবিদ্যালয়ের প্রধান শিক্ষক রেখা রানী দেবী, ভারপ্রাপ্ত জেলা প্রশাসক মাহমুদুল আলম, বিপি সরকারি উচ্চবিদ্যালয়ের প্রধান শিক্ষক শহিদুল হক ও জেলা শিক্ষা অফিসার শংকর কুমার ঘোষ উপস্থিত ছিলেন। বগুড়ার জলেশ্বরী এলাকায় জন্মগ্রহণ করলেও শিক্ষকতার সূত্রে আমিন উদ্দিন দীর্ঘদিন ধরে পঞ্চগড়ে আছেন।
