
গৃহকর্মীদের অধিকার, মর্যাদা এবং নিরাপত্তা নিশ্চিত করতে আইনি সুরক্ষার কোনো বিকল্প নেই বলে মন্তব্য করেছেন বেসামরিক বিমান পরিবহন ও পর্যটনমন্ত্রী রাশেদ খান মেনন৷ গতকাল শুক্রবার কেন্দ্রীয় শহীদ মিনারে গৃহকর্মীদের জাতীয় সম্মেলনে তিনি এ মন্তব্য করেন৷ জাতীয় গার্হস্থ্য নারী শ্রমিক ইউনিয়ন এ সম্মেলনের আয়োজন করে৷ ওয়ার্কার্স পার্টির সভাপতি রাশেদ খান মেনন বলেন, গৃহকর্মীরা সমাজের সবচেয়ে অবহেলিত জনগোষ্ঠী৷ তাদের ওপর থেকে সব ধরনের শোষণ-বঞ্চনার অবসান ঘটাতে হবে৷ গৃহকর্মীদের জন্য প্রণয়ন করা নীতিমালা বাস্তবায়নে পদক্ষেপ নিতে সংশ্লিষ্ট কর্তৃপক্ষকে আহ্বান জানান তিনি৷ জাতীয় গার্হস্থ্য নারী শ্রমিক ইউনিয়নের সভাপতি আঞ্জুমান আরা বেগমের সভাপতিত্বে অনুষ্ঠিত সম্মেলনে শ্রম প্রতিমন্ত্রী মুজিবুল হক, সাংসদ ইসরাফিল আলম, সানজিদা খানম প্রমুখ উপস্থিত ছিলেন৷ বিজ্ঞপ্তি|
