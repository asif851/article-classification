
পারকি সৈকতে গোসল করার সময় ভেসে যাওয়া মোহাম্মদ শাহিনের (২৮) লাশ ২৪ ঘণ্টা পর উদ্ধার করা হয়েছে। আজ শনিবার বেলা তিনটার দিকে পতেঙ্গা সৈকতের নিকটবর্তী বঙ্গোপসাগর থেকে শাহিনের লাশ উদ্ধার করা হয়।স্থানীয় সূত্র জানায়, গতকাল শুক্রবার বেলা তিনটার দিকে পারকি সৈকতে ভাই ও তিন বন্ধু মিলে গোসল করার সময় ভাটার টানে ভেসে যান মোহাম্মদ শাহিন। আজ বেলা তিনটার দিকে পারকি সৈকতের ব্যবসায়ীরা বঙ্গোপসাগরে শাহিনের লাশ খুঁজে পান। নিখোঁজ হওয়ার পর শাহিনকে উদ্ধারে ব্যবসায়ীরা স্পিড বোট নিয়ে সাগরে নামেন। নিহত শাহিনের বাড়ি চট্টগ্রাম শহরের বহদ্দারহাটের খাজা রোড এলাকায়। তিনি মৃত সোলেমানের পুত্র। এ ব্যাপারে স্থানীয় বারশত ইউপির চেয়ারম্যান ও চট্টগ্রাম সৈকত ব্যবস্থাপনা কমিটির সদস্য এম এ কাইয়ুম শাহ প্রথম আলোকে বলেন, ‘শাহিন নিখোঁজ হওয়ার পর আমি সৈকতের ব্যবসায়ীদের নিয়ে সাগরে খোঁজাখুঁজি শুরু করি। আজ বিকেলে শাহিনের লাশ পতেঙ্গা সৈকতের দূরে দেখতে পেয়ে তা উদ্ধার করে পুলিশ ও পরিবারের হাতে তুলে দিই।’নিহত শাহিনের খালাতো ভাই মো. শাকিব বলেন, ‘পারকি সৈকতে গোসল করার সময় ভাটার টানে আমরা চারজন ভেসে যাই। এ সময় স্থানীয়রা আমাদের তিনজনকে উদ্ধার করে কূলে ওঠাতে পারলেও শাহিন তলিয়ে যায়।’কর্ণফুলী থানার ভারপ্রাপ্ত কর্মকর্তা (ওসি) রফিকুল ইসলাম বলেন, এ ব্যাপারে থানায় একটি অপমৃত্যুর মামলা করা হবে।
