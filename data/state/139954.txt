
জাহাঙ্গীরনগর বিশ্ববিদ্যালয়ের  ইংরেজি বিভাগের ছাত্র জুবায়ের আহমেদ হত্যা মামলায় ওই বিশ্ববিদ্যালয়ের ১৩ জন শিক্ষার্থীর বিরুদ্ধে অভিযোগ গঠন করেছে আদালত।
আজ রোববার ঢাকার দ্রুত বিচার ট্রাইব্যুনাল-৪-এর বিচারক এ বি এম নিজামুল হক ওই অভিযোগ গঠন করেন। একই সঙ্গে আদালত আগামী ১২ সেপ্টেম্বর সাক্ষ্য গ্রহণের দিন ধার্য করেছেন।
আদালতে হত্যার অভিযোগের বিষয় পড়ে শোনানোর সময় আসামিরা নিজেদের নির্দোষ দাবি করেন। আসামিরা আদালতের কাছে ন্যায়বিচার প্রার্থনা করেন। আদালত আসামিদের বিরুদ্ধে দণ্ডবিধি ৩০২ ও ৩৪ ধারায় অভিযোগ গঠন করেন।
২ সেপ্টেম্বর ওই মামলায় অভিযোগ গঠনের দিন ধার্য ছিল। তবে এক আসামির অনুপস্থিতির কারণে তা পিছিয়ে যায়।
গত বছরের ৮ জানুয়ারি বিকেলে জাহাঙ্গীরনগর বিশ্ববিদ্যালয়ের  ৩৭তম ব্যাচের ইংরেজি বিভাগের চতুর্থ বর্ষের ছাত্র জুবায়ের আহমেদকে কুপিয়ে জখম করে দুর্বৃত্তরা। পরদিন রাজধানীর ইউনাইটেড হাসপাতালে চিকিত্সাধীন অবস্থায় মারা যান জুবায়ের। এ ঘটনায় জাহাঙ্গীরনগর বিশ্ববিদ্যালয়ের সাবেক রেজিস্ট্রার হামিদুর রহমান বাদী হয়ে আশুলিয়া থানায়  মামলা করেন। মামলাটি ঢাকার দ্বিতীয় অতিরিক্ত জেলা ও দায়রা জজ আদালতে বিচারাধীন ছিল। বাংলাদেশ সরকারের গত ২২ জুলাই তারিখের অতিরিক্ত সংখ্যায় স্বরাষ্ট্রমন্ত্রণালয় আইন শাখার প্রকাশিত গেজেটে মামলাটি দ্রুত নিষ্পত্তির জন্য ঢাকার ৪ নম্বর দ্রুতবিচার ট্রাইব্যুনালে পাঠানো হয়। গত ১৮ আগস্ট মামলাটি দ্রুতবিচার ট্রাইব্যুনালে  বিচারের জন্য গৃহীত হয়।
গত বছরের ৮ এপ্রিল জুবায়েরকে হত্যার অভিযোগে ১৩ জন ছাত্রকে অভিযুক্ত করে অভিযোগপত্র দেয় পুলিশ। অভিযোগপত্রভুক্ত  আসামিরা হলেন রাশেদুল ইসলাম, খন্দকার আশিকুল ইসলাম, খান মো. রইছ, জাহিদ হাসান, ইসতিয়াক মেহবুব, কামরুজ্জামান, শফিউল আলম, অভিনন্দন কুন্ডু, মাহমুদুল হাসান, মাজহারুল ইসলাম, নাজমুল হুসেইন, মাহবুব আকরাম, নাজমুল।
