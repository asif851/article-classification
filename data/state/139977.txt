
আওয়ামী লীগের সাধারণ সম্পাদক ও সড়ক পরিবহন ও সেতুমন্ত্রী ওবায়দুল কাদের আকস্মিক জাতীয় শ্রমিক লীগের কেন্দ্রীয় কমিটির শ্রমিক উন্নয়ন ও কল্যাণবিষয়ক সম্পাদক নারায়ণগঞ্জের ফতুল্লা শ্রমিক লীগের সভাপতি কাউসার আহম্মেদ পলাশের বাড়িতে যান। সেখানে তিনি বেশ কিছুক্ষণ অবস্থান করেন বিভিন্ন বিষয়ে আলাপ-আলোচনা করেন। এ খবর পেয়ে সেখানে ছুটে যান ক্ষমতাসীন দলের সাংসদ শামীম ওসমান।
রোববার দুপুর পৌনে ১২টার দিকে নারায়ণগঞ্জ সদর উপজেলার ফতুল্লার কাশিপুরে শীতলক্ষ্যা সেতুর পাইলিং কাজ উদ্বোধন করতে যাওয়ার সময় ওবায়দুল কাদের আলীগঞ্জে পলাশের বাড়িতে যান।
কাউসার আহম্মেদ মোবাইলে প্রথম আলোকে বলেন, ‘মন্ত্রী কাদের ভাই পাগলা বাজারে আমার আন্তজেলা ট্রাক শ্রমিক ইউনিয়ন অফিসের সামনে এসে লোকজনকে জিজ্ঞেস করেন পলাশের বাড়ি কোথায়? তখন লোকজন বলেন, আলীগঞ্জে। দুপুর পৌনে ১২টার দিক দলের সাধারণ সম্পাদক কাদের ভাই আমার বাড়িতে আসেন। প্রথমে আমি এটা আমি বিশ্বাস করতে পারিনি। কাদের ভাই আমাদের বাড়িতে এক ঘণ্টা ছিলেন। মন্ত্রী আসার খবর পেয়ে আধা ঘণ্টা পর সাংসদ শামীম ওসমান আসেন। পরে কাদের ভাই তাঁর সঙ্গে শীতলক্ষ্যা সেতুর পাইলিং কাজ উদ্বোধনের অনুষ্ঠানস্থলে আমাকে নিয়ে যান। এ সময় নানা বিষয়ে কাদের ভাইয়ের সঙ্গে কথা হয়েছে। আমি দলের নেতা ওবায়দুল কাদেরের কাছে কৃতজ্ঞ।’
কাউসার আহম্মেদ বলেন, ‘গত নবম ও দশম সংসদ নির্বাচনে দলের কাছে মনোনয়নপ্রত্যাশী ছিলাম। আগামী একাদশ সংসদ নির্বাচনেও মনোনয়ন চাইব। নেত্রী যদি মনোনয়ন দেন, ইনশা আল্লাহ নির্বাচন করব।’
আওয়ামী লীগ নেতাদের ধারণা, কাউসার আহম্মেদের বাড়িতে ওবায়দুল কাদের হাজির হওয়ায় আগামী নির্বাচনে নতুন মেরুকরণ সৃষ্টি হচ্ছে। বিতর্কিত কর্মকাণ্ডের কারণে শামীম ওসমান দলে কোণঠাসা অবস্থায় আছেন। তাই আগামী নির্বাচনে আওয়ামী লীগের প্রার্থিতার বিষয়েও নানা গুঞ্জন রয়েছে। কাউসার আহম্মেদের বাড়িতে দলের সাধারণ সম্পাদক উপস্থিত হওয়ায় নানান আলোচনা চলছে দলে।
প্রসঙ্গত, জাতীয় শ্রমিক লীগ কেন্দ্রীয় কমিটির প্রচার ও প্রকাশনা সম্পাদক কাউসার আহম্মেদ পলাশ নারায়ণগঞ্জ-৪ (ফতুল্লা-সিদ্ধিরগঞ্জ) আসনের মনোনয়নপ্রত্যাশী। এ আসনের সাংসদ শামীম ওসমান।
