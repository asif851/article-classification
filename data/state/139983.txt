
প্রধানমন্ত্রীর নির্দেশনা অনুযায়ী পাটকে প্রধান কৃষিপণ্য হিসেবে সরকারি ঘোষণার দ্রুত বাস্তবায়নের দাবি জানিয়েছেন পাট ব্যবসায়ী ও শ্রমিকেরা। গতকাল সোমবার সকালে জাতীয় পাট দিবস উপলক্ষে আয়োজিত শোভাযাত্রা শেষে এ দাবি জানানো হয়।বাংলাদেশ জুট অ্যাসোসিয়েশন (বিজেএ) পাট দিবস উপলক্ষে নগরীতে শোভাযাত্রার আয়োজন করে। শোভাযাত্রায় নারায়ণগঞ্জের বিভিন্ন পাট কোম্পানিতে কর্মরত শ্রমিক, ব্যবসায়ী ও রপ্তানিকারকেরা অংশ নেন। শোভাযাত্রাটি নগরীর বঙ্গবন্ধু সড়কের বাংলাদেশ জুট অ্যাসোসিয়েশনের কার্যালয়ের সামনে থেকে বের হয়। এরপর এটি শহরের প্রধান প্রধান সড়ক ঘুরে বিজেএ কার্যালয়ের সামনে এসে শেষ হয়।বিজেএর পক্ষ থেকে পলিথিন ব্যবহার বর্জন করে পাটজাত পণ্যের বহুমুখী ব্যবহারের মাধ্যমে পাটের চাহিদা বৃদ্ধিতে গণসচেতনতা সৃষ্টির আহ্বান জানানো হয়।শোভাযাত্রা শেষে বিজেএর সিনিয়র ভাইস প্রেসিডেন্ট দেলোয়ার হোসেন বলেন, গত বছর প্রধানমন্ত্রী শেখ হাসিনা পাট দিবস ঘোষণা করায় দেশে পাট ব্যবসা আবার জেগে উঠেছে। একসময়ের প্রাচ্যের ডান্ডি খ্যাত নারায়ণগঞ্জে আবারও পাট ব্যবসায়ের ব্যাপক সম্ভাবনা তৈরি হয়েছে। প্রধানমন্ত্রী পাটকে প্রধান কৃষিপণ্য হিসেবে যে ঘোষণা দিয়েছেন, তা দ্রুত বাস্তবায়নের জন্য তিনি সরকারের প্রতি দাবি জানান। একই সঙ্গে তিনি বলেন, পাট দিবসের শোভাযাত্রার মূল উদ্দেশ্য হলো পাটপণ্যকে মানুষের দোরগোড়ায় পৌঁছে দেওয়া ও পলিথিনকে বর্জন করার জন্য মানুষকে সচেতন করে তোলা। কারণ, পলিথিন দেশের পরিবেশ নষ্ট করে।পাট রপ্তানিকারক শহিদুল্লাহ সরকার বলেন, হাটবাজারে এবং ভোগ্যপণ্য বিক্রির প্রধান বাজারগুলোতে পাটপণ্যের মোড়ক ব্যবহার শতভাগ নিশ্চিত করা হলে এ শিল্পে আবার সুসময় ফিরে আসবে। কলগুলোতে পাটপণ্যের উৎপাদন বৃদ্ধি পাবে। তিনি আরও বলেন, বাংলাদেশে এখনো পাটশিল্পের সঙ্গে প্রত্যক্ষ ও পরোক্ষভাবে প্রায় তিন কোটি মানুষ জড়িত।শোভাযাত্রায় নেতৃত্ব দেন বিজেএর সিনিয়র ভাইস প্রেসিডেন্ট দেলোয়ার হোসেন, কার্যনির্বাহী পরিষদের সদস্য নুরুল হোসেন, গোপাল চন্দ্র তালুকদার, সামছুদ্দিন আহমেদ, তোফাজ্জল হোসেন, পাট রপ্তানিকারক শহীদুল্লাহ সরকার ও পাট শ্রমিকনেতা আবদুস সালাম।পাট দিবস উপলক্ষে শোভাযাত্রা ছাড়াও বিজেএর কার্যালয় বর্ণিল সাজে সাজানো হয়।
 
