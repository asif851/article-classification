
কক্সবাজারের উখিয়ায় অস্ত্রসহ এক রোহিঙ্গাকে গ্রেপ্তার করেছে র‌্যাপিড অ্যাকশন ব্যাটালিয়ন (র‍্যাব)। আজ বৃহস্পতিবার ভোরে উপজেলার বালুখালীছড়া এলাকা থেকে তাঁকে গ্রেপ্তার করা হয়।
আটক ব্যক্তির নাম আবু বক্কর ছিদ্দিক (৩২)। তিনি উখিয়ার কুতুপালং রোহিঙ্গা শরণার্থী শিবিরের ডি-৫ ব্লকের বাসিন্দা। তাঁর কাছ থেকে একটি একনলা বন্দুক ও দুটি কার্তুজ জব্দ করা হয়েছে বলে র‍্যাব জানিয়েছে।
র‌্যাব-৭ কক্সবাজার ক্যাম্পের কোম্পানি কমান্ডার মেজর মো. রুহুল আমিন প্রথম আলোকে বলেন, ‘প্রতিদিনের মতো টহল দিচ্ছিল র‍্যাব। এমন সময় খবর আসে বালুখালীছড়া এলাকায় চার থেকে পাঁচজন অস্ত্রধারী অবস্থান করছে। এ তথ্যের ভিত্তিতে আমিসহ র‌্যাবের একটি দল ওই এলাকায় যাই। আমাদের উপস্থিতি টের পেয়ে অন্য সন্ত্রাসীরা পালিয়ে যেতে সক্ষম হলেও আবু বক্কর ধরা পড়েন। তাঁর কাছ থেকে একটি একনলা বন্দুক ও দুটি কার্তুজ জব্দ করা হয়েছে। ধারণা করা হচ্ছে, অস্ত্রধারী রোহিঙ্গারা সংঘবদ্ধ হয়ে ডাকাতির প্রস্তুতি নিচ্ছিল। সকালে আবু বকরকে অস্ত্রসহ উখিয়া থানা-পুলিশে সোপর্দ করে অস্ত্র আইনে মামলা করা হয়।’
