
ঢাকা-চট্টগ্রাম মহাসড়কে কুমিল্লার দাউদকান্দি উপজেলার মোবারকপুরে একটি বাসের চাপায় দুই পথচারী মারা গেছেন। আজ রোববার সন্ধ্যা সাতটার দিকে এ দুর্ঘটনা ঘটে। ঢাকা থেকে সোনাপুরগামী হিমাচল পরিবহনের চাপায় দুজন নিহত এবং চার পথচারী আহত হন।নিহত ব্যক্তিরা হলো কুমিল্লার দাউদকান্দি উপজেলার বিটমান গ্রামের ব্যাটারিচালিত অটোরিকশাচালক রাসেল মিয়া (২৭) ও একই গ্রামের কৃষক আবু মিয়া (৬০)।আহত ব্যক্তিদের প্রথমে দাউদকান্দি উপজেলা স্বাস্থ্য কমপ্লেক্সে এবং পরে আশঙ্কাজনক অবস্থায় ঢাকা মেডিকেল কলেজ হাসপাতালে পাঠানো হয়। বিটমান গ্রামের চাকরিজীবী হুমায়ুন কবীর বলেন, বাসের চাপায় রাসেল ঘটনাস্থলেই মারা যান এবং আবু মিয়া ঢাকায় নেওয়ার পথে মুন্সিগঞ্জের গজারিয়া উপজেলার ভবেরচর এলাকায় গিয়ে মারা যান। 
ইলিয়টগঞ্জ হাইওয়ে ফাঁড়ির ইনচার্জ জীবন চন্দ্র হাজারী বলেন, দাউদকান্দি হাইওয়ে থানা ভারপ্রাপ্ত কর্মকর্তা আবুল কালাম আজাদের অনুমতিক্রমে স্বজনেরা লাশগুলো নিয়ে গেছে। বাসটি আটক করা হয়েছে। চালক পলাতক রয়েছেন। সড়ক দুর্ঘটনা আইনে মামলার প্রস্তুতি চলছে।
