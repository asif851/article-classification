
নিখোঁজের দুই দিন পর বাড়ির রান্নাঘরেই মিলল চার বছর বয়সী এক শিশুর লাশ। চট্টগ্রামের বোয়ালখালীর পূর্ব গোমদণ্ডী দরপপাড়া এলাকায় এ ঘটনা ঘটেছে। নিহত শিশুর নাম আইমান হক। গতকাল শনিবার সন্ধ্যায় বাড়ির রান্নাঘর থেকে তার লাশ উদ্ধার করা হয়।বোয়ালখালী থানার পুলিশ সূত্রে জানা গেছে, আইমান দরপপাড়া এলাকার চেয়ারম্যান–বাড়ির ক্ষুদ্র ব্যবসায়ী এজাহারুল হকের ছেলে। গত বৃহস্পতিবার দুপুর ১২টার দিকে সে বাড়ির উঠানে খেলতে গিয়ে নিখোঁজ হয়। নিখোঁজের বিষয়টি স্থানীয় থানায় ডায়েরি হিসেবে নথিভুক্ত করা হয়েছিল। গত দুই দিন যাবৎ এলাকায় নিখোঁজ সংবাদটি মাইকিং করে প্রচার করাও হয়েছে। পুলিশ আইমানের মৃত্যুর বিষয়টি রহস্যজনক বলে জানিয়েছে।
স্থানীয় পৌর কাউন্সিলর ইসমাইল হোসেন বলেন, নিখোঁজ হওয়ার পর থেকে আইমানকে বাড়ির পাশের পুকুর, বাড়ির পেছনের বাগানসহ বিভিন্ন জায়গায় সন্ধান করা হয়েছে। কিন্তু আজ (শনিবার) দুপুর আড়াইটার দিকে যে বাড়ি থেকে নিখোঁজ হয় সেই বাড়ির রান্নাঘরের দরজার পাশে শিশুটির লাশ দেখতে পায় স্বজনেরা।
আইমানের চাচাতো ভাই শওকত হোসেন বলেন, গোমদণ্ডী বেংগুরা সড়কের বটতল নামক স্থানে রকমারি পণ্যের ব্যবসা করেন আইমানের বাবা এজাহারুল। শিশুটির নিখোঁজ হওয়ার দিন তার মা ছিলেন হাসপাতালে। ৮ নভেম্বর তাঁর আরেকটি পুত্রসন্তানের জন্ম হয়। শিশুটির জন্মের আনন্দে পরিবারের লোকজন যখন আত্মহারা ঠিক তখনই আইমান নিখোঁজ হয়।
বোয়ালখালী থানার ভারপ্রাপ্ত কর্মকর্তা (ওসি) হিমাংশু কুমার দাস বলেন, আইমানের মৃত্যু রহস্যজনক। তার চোখ ও জিহ্বা বেরিয়ে এসেছে। তার মৃত্যুর কারণ খতিয়ে দেখা হচ্ছে। 
