
ময়মনসিংহ সদর উপজেলার ঢাকা-ময়মনসিংহ মহাসড়কের বেলতলিতে বাসের সঙ্গে একটি সিএনজিচালিত অটোরিকশার মুখোমুখি সংঘর্ষে চারজন নিহত হয়েছেন। আজ শুক্রবার ভোরে এ দুর্ঘটনা ঘটে।
নিহত ব্যক্তিরা হলেন অটোরিকশার চালক সদর উপজেলার মো. আরিফ (২৮), ত্রিশাল উপজেলার সাঈদ হাসান (৪২), আতিকুর রহমান (২২) ও মো. সেলিম মিয়া (৪৫)।
ঘটনার সত্যতা নিশ্চিত করে সদর কোতোয়ালি মডেল থানার উপপরিদর্শক (এসআই) আব্বাস উদ্দিন প্রথম আলোকে জানান, ওই মহাসড়কে ভোর সাড়ে ছয়টার দিকে সিএনজিচালিত অটোরিকশার সঙ্গে বিপরীত দিক থেকে আসা এনা পরিবহনের একটি বাসের মুখোমুখি সংঘর্ষ হয়। এতে ঘটনাস্থলে অটোরিকশার চালকসহ দুজন নিহত হন।
আহত হন অটোরিকশায় থাকা আরও চার যাত্রী। তাঁদের উদ্ধার করে ময়মনসিংহ মেডিকেল কলেজ হাসপাতালে নেওয়া হয়। সেখানে চিকিত্সাধীন অবস্থায় আরও দুজন মারা যান। আহত অন্য দুজনের পরিচয় পাওয়া যায়নি।
