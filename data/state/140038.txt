
বিরোধী জোটের ডাকা অবরোধ ও হরতালে আজ সোমবার রাজধানীর কয়েকটি এলাকায় সহিংসতার ঘটনা ঘটেছে। রেললাইনে আগুন, ককটেল বিস্ফোরণ, সংঘর্ষ ও গুলির ঘটনায় নয়জনকে আটক করেছে পুলিশ।
বিএনপির নেতৃত্বাধীন ১৮-দলীয় জোটের তৃতীয় দফায় ডাকা টানা ৭২ ঘণ্টা অবরোধের তৃতীয় দিন আজ।
জোটের অন্যতম শরিক জামায়াতে ইসলামী আজ সারা দেশে সকাল-সন্ধ্যা হরতাল ডেকেছে। মানবতাবিরোধী অপরাধের দায়ে মৃত্যুদণ্ড পাওয়া দলীয় নেতা কাদের মোল্লার মৃত্যুপরোয়ানা জারির প্রতিবাদে এ কর্মসূচি দিয়েছে দলটি।
তেজগাঁও: সকালে রাজধানীর তেজগাঁও এলাকায় রেললাইনের ওপর টায়ার ফেলে আগুন দেয় অজ্ঞাত অবরোধকারীরা।
তেজগাঁও এলাকায় দায়িত্বরত পুলিশের বিশেষ শাখার পরিদর্শক সিরাজুল আলম জানান,  ভোর ছয়টার দিকে এ ঘটনা ঘটে। তাত্ক্ষণিকভাবে ঘটনাস্থলে উপস্থিত হয় পুলিশ। ধাওয়া দিলে অবরোধকারীরা পালিয়ে যায়। পরে আগুন নিভিয়ে ফেলে পুলিশ।
যাত্রাবাড়ী: যাত্রাবাড়ী এলাকায় সকালে পুলিশের সঙ্গে জামায়াত-শিবিরের নেতা-কর্মীদের সংঘর্ষ হয়েছে। এ সময় গুলিবিদ্ধ একজনসহ আটজনকে আটক করেছে পুলিশ।
প্রত্যক্ষদর্শী ও পুলিশ সূত্র জানায়, সকাল নয়টার দিকে যাত্রাবাড়ীর আশপাশের সড়ক থেকে জামায়াত-শিবিরের নেতা-কর্মীরা এক জায়গায় জড়ো হতে থাকেন। এ সময় তাঁরা ককটেলের বিস্ফোরণ ঘটিয়ে এলাকায় আতঙ্ক ছড়ানোর চেষ্টা করেন। ধাওয়া দিলে পুলিশকে লক্ষ্য করে ককটেল ছোড়েন জামায়াত-শিবিরের নেতা-কর্মীরা। এ সময় দুই পক্ষের মধ্যে সংঘর্ষ হয়। শটগানের গুলি ছুড়ে জামায়াত-শিবিরের নেতা-কর্মীদের ছত্রভঙ্গ করে দেয় পুলিশ। ঘটনাস্থল থেকে গুলিবিদ্ধ একজনসহ আটজনকে আটক করে পুলিশ। গুলিবিদ্ধ ব্যক্তিকে ঢাকা মেডিকেল কলেজ হাসপাতালে ভর্তি করা হয়েছে।
পুলিশের ওয়ারি বিভাগের উপকমিশনার মো. ইলিয়াছ শরিফ বলেন, পরিস্থিতি নিয়ন্ত্রণে পুলিশ গুলি ছুড়তে বাধ্য হয়েছে।
গুলশান: সকাল নয়টার দিকে গুলশান ১ নম্বর এলাকায় ককটেল ছোড়ার সময় শাহিনা আক্তার নামের এক নারীকে আটক করেছে পুলিশ। গুলশান থানার অফিসার ইনচার্জ মো. রফিকুল ইসলাম এ তথ্য জানিয়েছেন।

