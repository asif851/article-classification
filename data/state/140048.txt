
রাজবাড়ীর বালিয়াকান্দি উপজেলার আকশুকনা এলাকা থেকে এক ব্যক্তিকে অস্ত্র ও গুলিসহ গ্রেপ্তার করেছে র্যাপিড অ্যাকশন ব্যাটালিয়ন (র্যাব)-৮-এর একটি দল। গত বৃহস্পতিবার তাঁকে গ্রেপ্তার করা হয়।গ্রেপ্তার হওয়া ব্যক্তির নাম মাধব লাল ঘোষ (৩০)। তাঁর বাড়ি রাজবাড়ীর বালিয়াকান্দি উপজেলার আকশুকনা গ্রামে। র্যাব দাবি করেছে, মাধব লাল রাজবাড়ী জেলা পুলিশের তালিকাভুক্ত সন্ত্রাসী। তাঁর কাছ থেকে গুলিসহ একটি বিদেশি পিস্তল, দেশে তৈরি একটি ওয়ান শুটার গান, রামদা, চাপাতিসহ কয়েকটি ধারালো অস্ত্র উদ্ধার করা হয়।গতকাল শুক্রবার দুপুরে র্যাবের পাঠানো বিজ্ঞপ্তিতে উল্লেখ করা হয়, গত বৃহস্পতিবার বিকেল চারটার দিকে র্যাব সদস্যরা জানতে পারেন মাধব বাহিনীর প্রধান মাধব লাল বালিয়াকান্দি উপজেলার আকশুকনা এলাকার একটি খালের টং ঘরে আগ্নেয়াস্ত্র নিয়ে অবস্থান করছেন। বিকেল সাড়ে চারটার দিকে র্যাব ওই ঘরে অভিযান চালিয়ে তাঁকে গ্রেপ্তার করে।র্যাব-৮ ফরিদপুর ক্যাম্পের কমান্ডার হুমায়ুন কবিরের ভাষ্যমতে, মাধবের একটা বাহিনী রয়েছে। তাঁর বিরুদ্ধে এলাকায় খুন, অপহরণ ও চাঁদাবাজির অভিযোগ রয়েছে। এ ছাড়া মাগুরার শ্রীপুর থানা, ফরিদপুরের মধুখালী ও মাদারীপুরের রাজৈর থানায় তাঁর বিরুদ্ধে একাধিক হত্যা, অপহরণ ও অস্ত্র মামলা রয়েছে। ২০১২ সালের ১৪ আগস্ট মধুখালী থানায় অস্ত্র আইনের একটি মামলায় তাঁর ১০ বছরের সাজা হয়। দীর্ঘদিন ধরে তিনি পলাতক ছিলেন।বালিয়াকান্দি থানার ওসি জাহিদুল ইসলাম বলেন, মাধব লাল ঘোষের বিরুদ্ধে বালিয়াকান্দি থানায় কোনো মামলা না থাকলেও প্রকৃতপক্ষে তিনি একজন বড় ধরনের সন্ত্রাসী।
