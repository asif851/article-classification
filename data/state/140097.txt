
মানবতাবিরোধী অপরাধের অভিযোগে হবিগঞ্জের দুই ভাই মহিবুর রহমান ও মুজিবুর রহমানকে ১৮ ফেব্রুয়ারি পর্যন্ত কারাগারে আটক রাখার নির্দেশ দিয়েছেন আন্তর্জাতিক অপরাধ ট্রাইব্যুনাল-২। বিচারপতি ওবায়দুল হাসানের নেতৃত্বাধীন তিন সদস্যের ট্রাইব্যুনাল এ নির্দেশ দেন।
একই সঙ্গে গ্রেপ্তারের ২৪ ঘণ্টার মধ্যে দুই ভাইকে কেন ট্রাইব্যুনালে হাজির করা হলো না—পুলিশের মহাপরিদর্শক (আইজিপি) ও হবিগঞ্জের পুলিশ সুপারের কাছে তা জানতে চেয়েছেন ট্রাইব্যুনাল।
গত মঙ্গলবার দুপুরে হবিগঞ্জের খাগাউড়া ইউনিয়ন পরিষদের (ইউপি) চেয়ারম্যান মুজিবুর রহমান ও মহিবুর রহমানকে গ্রেপ্তার করা হয়। ওই দিন সকালে ট্রাইব্যুনাল-২ তাঁদের বিরুদ্ধে গ্রেপ্তারি পরোয়ানা জারি করেছিলেন।
