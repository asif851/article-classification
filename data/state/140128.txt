
ভবিষ্যৎ পথ সুগম করতে নারীদের স্বাবলম্বী হতে হবে। এ জন্য স্ব স্ব ক্ষেত্রে যোগ্যতা অর্জনের কোনো বিকল্প নেই। তাই বিভিন্ন পেশায় নারীদের এগিয়ে আসতে হবে। গত বৃহস্পতিবার রাঙামাটির বেসরকারি উন্নয়ন সংস্থা প্রোগ্রেসিভের উদ্যোগে নারীদের কমিউনিটি ও ফটো সাংবাদিকতা, সেলাই প্রশিক্ষণ এবং রূপচর্চাবিষয়ক প্রশিক্ষণ কোর্সের উদ্বোধনী অনুষ্ঠানে বক্তারা এসব কথা বলেন। ইউএনডিপির পার্বত্য চট্টগ্রাম উন্নয়ন সহায়তা প্রকল্পের আওতায় বনরূপার নারী বিবর্তন প্রশিক্ষণকেন্দ্রে এ কর্মসূচি শুরু হয়েছে।উদ্বোধনী অনুষ্ঠানে সভাপতিত্ব করেন পার্বত্য চট্টগ্রাম উইমেন্স রিসোর্স নেটওয়ার্কের সভাপতি বিপ্লব চাকমা। প্রধান অতিথি ছিলেন রাঙামাটি জেলা প্রশাসক মো. মোস্তফা কামাল। তিনি দলমত, গোষ্ঠী, সম্প্রদায়ের ঊর্ধ্বে উঠে সমাজ ও দেশের জন্য কাজ করতে প্রশিক্ষণার্থীদের প্রতি আহ্বান জানান।অনুষ্ঠানে বিশেষ অতিথি ছিলেন নারীনেত্রী টুকু তালুকদার, ইউএনডিপির প্রতিনিধি টিমোটি খিয়াং ও রাঙামাটি প্রেসক্লাবের সভাপতি সুনীল কান্তি দে। বক্তব্য দেন প্রোগ্রেসিভের নির্বাহী পরিচালক সুচরিতা চাকমা, আইনজীবী ককসি চাকমা, সাংবাদিক হরিকিশোর চাকমা প্রমুখ।প্রশিক্ষণে কমিউনিটি সাংবাদিকতা ও সেলাই বিভাগে ২০ জন ও রূপচর্চা বিভাগে নয়জন নারী অংশ নিচ্ছেন। এর মধ্যে কমিউনিটি সাংবাদিকতা প্রশিক্ষণ চলে তিন দিন এবং সেলাই ও রূপচর্চাবিষয়ক প্রশিক্ষণ চলবে তিন মাস।
