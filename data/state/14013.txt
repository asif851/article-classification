
জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষায় গড় পাসের হার ৯২ দশমিক ৩৩ শতাংশ। গত বছরের চেয়ে এবার পাসের হার বেড়েছে ১ দশমিক ৯২ শতাংশ। জেএসসি ও জেডিসি পরীক্ষার ফল প্রকাশ উপলক্ষে আজ বৃহস্পতিবার বেলা দেড়টার দিকে এক সংবাদ সম্মেলনে শিক্ষামন্ত্রী নুরুল ইসলাম নাহিদ এসব তথ্য জানান।  এ বছর জেএসসি ও জেডিসি পরীক্ষায় জিপিএ-৫ পেয়েছে ১ লাখ ৯৬ হাজার ২৬৩ জন। গতবারের চেয়ে এ সংখ্যা বেড়েছে ৪০ হাজার ২৮ জন। এই দুই পরীক্ষায় এবার মোট পরীক্ষার্থী ছিল ২২ লাখ ৭২ হাজার ২৯৮ জন। এর মধ্যে পাস করেছে ২০ লাখ ৯৮ হাজার ৮২ জন। অন্যদিকে শুধু ৮টি সাধারণ শিক্ষা বোর্ডের অধীনে জেএসসি পরীক্ষায় গড় পাসের হার ৯২ দশমিক ৩১ শতাংশ। এ পরীক্ষায় জিপিএ-৫ পেয়েছে ১ লাখ ৮৭ হাজার ৫০২ জন।
এবার জেএসসি ও জেডিসি পরীক্ষায় পরীক্ষার্থী ছিল ২৩ লাখ ২৫ হাজার ৯৩৩ জন। এ বছর ১ নভেম্বর ওই পরীক্ষা শুরু হয়। পরীক্ষা শেষ হয় ১৮ নভেম্বর।প্রাথমিক শিক্ষা অধিদপ্তর ও শিক্ষা বোর্ডগুলোর ওয়েবসাইটে, মুঠোফোনে খুদেবার্তার মাধ্যমে এবং শিক্ষাপ্রতিষ্ঠান থেকে ফল জানতে পারবে শিক্ষার্থীরা।
আরও  পড়ুন
জেএসসিতেও সেরা রাজশাহী বোর্ড
