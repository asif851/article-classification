
বাংলাদেশি যুবকের সঙ্গে বাহরাইন থেকে আসা এক নারীকে আটক করেছে পুলিশ। গতকাল বুধবার পুলিশ ব্যুরো অব ইনভেস্টিগেশন (পিবিআই) সিলেটের গোয়াইনঘাট এলাকা থেকে ওই নারীকে আটক করে।
আটককৃত ওই নারীর নাম মালিহা আবদুল্লাহ আহমেদ আলী আলালী (৩৪)। সিলেটের গোয়াইনঘাটের যুবক ইমরান আহমেদের (৩৩) সঙ্গে গত ২০ সেপ্টেম্বর তিনি বাংলাদেশে আসেন। এরপর মালিহার পরিবারের অভিযোগের ভিত্তিতে বাহরাইন ইন্টারপোল ওই নারীকে আটক করে বাহরাইনে পাঠানোর জন্য বাংলাদেশের ইন্টারপোলের সহায়তা চায়। প্রাথমিক জিজ্ঞাসাবাদে তাঁরা পুলিশকে জানিয়েছেন, বাংলাদেশে এসে তাঁরা বিয়ে করেছেন এবং মালিহা এ দেশেই থাকতে চান।
সিলেট জেলা পিবিআইর অতিরিক্ত পুলিশ সুপার মো. সারোয়ার জাহান বলেন, মালিহা তিন সন্তানের জননী। পারিবারিক কলহের কারণে তিনি তাঁর স্বামীর কাছ থেকে আলাদা থাকতেন। মালিহাদেরই একটি কোম্পানিতে কাজ করতেন ইমরান। ইমরানের সঙ্গে তাঁর সম্পর্ক গড়ে ওঠে। দুজনে সিদ্ধান্ত নিয়ে বাংলাদেশে চলে আসেন। এসে মালিহা সুস্থ আছেন বলে তাঁর পরিবারকে জানান। এরপর তাঁর পরিবার বিষয়টি বাহরাইন ইন্টারপোলের কাছে জানায়। 
