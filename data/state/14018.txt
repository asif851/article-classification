
চট্টগ্রামের হাটহাজারীর ধলই ইউনিয়ন এলাকায় মুসল্লিদের দুই পক্ষের মধ্যে সংঘর্ষের ঘটনা ঘটেছে। গতকাল শুক্রবার দুপুরে এনায়েতপুর ভাঙা দিঘিরপাড় জামে মসজিদের খতিবের পেছনে নামাজ পড়াকে কেন্দ্র করে এই সংঘর্ষ হয়। পরে পুলিশ এসে পরিস্থিতি নিয়ন্ত্রণে আনে। এ ঘটনায় আহত পাঁচজন প্রাথমিক চিকিৎসা নিয়েছেন।
স্থানীয় লোকজন ও পুলিশ সূত্র জানায়, ওই মসজিদের খতিব আবদুল হামিদের কিছু বক্তব্য ঘিরে এলাকার মুসল্লিরা বিভক্ত ছিলেন। এ নিয়ে ধলই ইউনিয়ন পরিষদে দুবার ও হাটহাজারী থানায় একবার বৈঠক হয়। বৈঠকে খতিবকে ওই মসজিদে নামাজ পড়াতে নিষেধ করা হয়। কিন্তু শুক্রবার তিনি কয়েকজন লোকসহ মসজিদে উপস্থিত হলে তর্ক-বিতর্কের একপর্যায়ে সংঘর্ষে জড়িয়ে পড়ে দুই পক্ষ।
এনায়েতপুর ভাঙা দিঘিরপাড় জামে মসজিদ পরিচালনা কমিটির একাধিক সদস্য নাম না প্রকাশের শর্তে ঘটনার সত্যতা স্বীকার করেছেন।
স্থানীয় ধলই ইউনিয়ন পরিষদের চেয়ারম্যান মোহাম্মদ আলমগীর জামান বলেন, দীর্ঘদিন ধরে খতিবকে নিয়ে ওই এলাকায় উত্তেজনা চলছে।
এ ব্যাপারে খতিবের বক্তব্য জানা যায়নি। তাঁর মুঠোফোনটি বন্ধ পাওয়া যায়। হাটহাজারী থানার ভারপ্রাপ্ত কর্মকর্তা (ওসি) বেলাল উদ্দীন জাহাঙ্গীর প্রথম আলোকে বলেন, খবর পেয়ে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। আগামী রোববার থানায় এ নিয়ে বৈঠক ডাকা হয়েছে।
 
