
বাংলা সাহিত্যের অন্যতম প্রধান কবি শামসুর রাহমানের ৮৪তম জন্মবার্ষিকী আজ ২৩ অক্টোবর। ১৯২৯ সালের এই দিনে তিনি ঢাকার মাহুতটুলিতে জন্ম নিয়েছিলেন। এ উপলক্ষে আজ বিভিন্ন সংগঠন ও প্রতিষ্ঠান কর্মসূচি হাতে নিয়েছে।কবি শামসুর রাহমানের বাবা মুখলেসুর রহমান চৌধুরী, মা আমেনা বেগম। আধুনিক বাংলা কাব্যের অন্যতম প্রধান কবি শামসুর রাহমানের পড়াশোনায় হাতেখড়ি পোগোজ স্কুলে। ঢাকা নগরেই তাঁর বেড়ে ওঠা। নাগরিক কষ্ট, দুঃখ-সুখ তাঁর কবিতায় বিশেষভাবে উঠে এসেছে। জীবনের সত্য-সুন্দরকে তুলে ধরার ক্ষেত্রে তিনি ছিলেন অনন্য। পাশাপাশি বাঙালির সব আন্দোলন-সংগ্রামের গৌরবদীপ্ত অধ্যায় ফিরে ফিরে এসেছে তাঁর কবিতায়। তাঁর প্রথম কাব্যগ্রন্থ প্রথম গান দ্বিতীয় মৃত্যুর আগে প্রকাশিত হয়েছিল ১৯৬০ সালে। ৬০টি কাব্যগ্রন্থসহ প্রকাশিত গ্রন্থ শতাধিক। পেয়েছেন স্বাধীনতা পদক, একুশে পদকসহ একাধিক পুরস্কার। ২০০৬ সালের ১৭ আগস্ট তিনি মারা যান।জন্মদিনের আয়োজন: শামসুর রাহমান স্মৃতি পরিষদের উদ্যোগে আজ বিকেল সাড়ে পাঁচটায় ঢাকা বিশ্ববিদ্যালয়ের ছাত্র-শিক্ষক কেন্দ্রের সবুজ চত্বরে বিশেষ অনুষ্ঠানের আয়োজন করা হয়েছে। এর আগে বিকেল চারটায় স্মৃতি পরিষদের কার্যনির্বাহী কমিটির সভা অনুষ্ঠিত হবে বলে জানিয়েছেন কবি মুহাম্মদ সামাদ। এ ছাড়া সাংস্কৃতিক সংগঠন শিল্পিত বেলা ১১টায় জাতীয় জাদুঘরের কবি সুফিয়া কামাল মিলনায়তনে ‘স্মৃতির আবগাহনে কবি তুমি চিরঞ্জীব’ শিরোনামের আলোচনা ও কবিতা পাঠের আয়োজন করেছে।
