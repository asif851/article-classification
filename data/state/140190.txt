
দিনাজপুরে হাজী দানেশ বিজ্ঞান ও প্রযুক্তি বিশ্ববিদ্যালয়ে ছাত্রলীগের দুই পক্ষের সংঘর্ষে গতকাল বৃহস্পতিবার দুই ছাত্র নিহত ও বেশ কয়েকজন আহত হয়েছেন। নিহত দুই শিক্ষার্থী হলেন বিশ্ববিদ্যালয়ের বিবিএ দ্বিতীয় বর্ষের মো. জাকারিয়া ও ভেটেরিনারি অনুষদের মাস্টার্সের মিল্টন।প্রত্যক্ষদর্শী কয়েকজন শিক্ষক ও শিক্ষার্থী জানান, ক্যাম্পাসে আধিপত্য বিস্তারকে কেন্দ্র করে ছাত্রলীগের দুই পক্ষের সংঘর্ষে ওই ঘটনা ঘটে। গতকাল বিশ্ববিদ্যালয়ে একটি অনুষ্ঠান চলাকালে চার মাস আগে বিশ্ববিদ্যালয় থেকে বিতাড়িত বিশ্ববিদ্যালয় শাখা ছাত্রলীগের সভাপতি ইফতেখারুল ইসলাম ও বহিষ্কৃত সাধারণ সম্পাদক অরুণ কান্তি রায়ের নেতৃত্বে একটি সশস্ত্র দল হামলা চালায়। ছাত্রলীগের অন্য পক্ষের নেতৃত্বে রয়েছেন ছাত্রলীগের কর্মী আসাদুজ্জামান ওরফে জেমী ও নাহিদ আহমেদ ওরফে নয়ন। প্রত্যক্ষদর্শীরা আরও জানান, গতকাল সন্ধ্যায় বিশ্ববিদ্যালয়ের ১ নম্বর মিলনায়তনে ভেটেরিনারি অ্যাসোসিয়েশনের উদ্যোগে আলোচনা সভা, নবীনবরণ ও সাংস্কৃতিক অনুষ্ঠান চলছিল। ভেটেরিনারি অনুষদের ডিন আফরোজা খাতুনের সভাপতিত্বে আলোচনা সভার শেষ পর্যায়ে রাত সাড়ে আটটার দিকে অনুষ্ঠানের প্রধান অতিথি উপাচার্য মো. রুহুল আমিন বক্তব্য দেওয়ার জন্য মঞ্চে দাঁড়ানোমাত্র মিলনায়তনের আলো নিভে যায়। পেছন থেকে ইফতেখারুল ইসলাম ও অরুণপক্ষের ৩০ থেকে ৪০ জনের একটি সশস্ত্র দল সাধারণ ছাত্রদের ওপর হামলা চালায়। হামলাকারীদের লাঠির আঘাতে অনুষ্ঠানস্থলে থাকা কমপক্ষে ২০ ছাত্র আহত হন। এঁদের মধ্যে আটজনকে বিশ্ববিদ্যালয় মেডিকেল সেন্টারে ভর্তি করা হয়েছে। তবে তাঁদের কারও নাম জানা যায়নি। এ সময় শিক্ষার্থীদের আর্তচিৎকারে ভয়ানক পরিবেশের সৃষ্টি হয়। অনুষ্ঠানও পণ্ড হয়ে যায়।বিশ্ববিদ্যালয়ের ছাত্র পরামর্শ বিভাগের পরিচালক শাহাদাৎ হোসেন খান বলেন, রাত নয়টার দিকে ইফতেখারুল ইসলামসহ তাঁর সমর্থকেরা ক্যাম্পাসে শেখ রাসেল হলে প্রবেশ করেন। সেখানে অবস্থানরত ছাত্রদের বেধড়ক লাঠিপেটা করেন তাঁরা। এরপর সাধারণ ছাত্ররা একজোট হয়ে শেখ রাসেল হলে পাল্টা হামলা চালান। এ সময় উভয় পক্ষের বেশ কয়েকজন আহত হন।ছাত্রলীগের বহিষ্কৃত সাধারণ সম্পাদক অরুণ কান্তি রায় বলেন, সংঘর্ষ চলাকালে প্রতিপক্ষের আঘাতে তাঁদের পক্ষের দুজন নিহত হয়েছেন। এঁদের মধ্যে জাকারিয়া শেখ রাসেল হলে এবং মিল্টন দিনাজপুর মেডিকেল কলেজ হাসপাতালে মারা যান।বিশ্ববিদ্যালয়ের পরিচালক ছাত্র পরামর্শক শাহাদাৎ হোসেন খান জানান, রাত সাড়ে নয়টায় পুলিশ নিয়ে শেখ রাসেল হলে অভিযান চালানো হয়। হল থেকে গুরুতর আহত অবস্থায় ছয়জনকে পুলিশের হাতে তুলে দেওয়া হয়।দিনাজপুর পুলিশের সহকারী পুলিশ সুপার মো. আসাদুজ্জামান বলেন, বিবিএর ছাত্র মো. জাকারিয়ার মরদেহ শেখ রাসেল হলের ছাদ থেকে উদ্ধার করা হয়। অপরদিকে ভেটেরিনারি অনুষদের ছাত্র মিল্টন হাসপাতালে মারা গেছেন। এ ছাড়া আরও পাঁচজন ছাত্র গুরুতর আহত হয়েছেন বলে জানান তিনি।রাত ১২টায় এ প্রতিবেদন লেখার সময় বিশ্ববিদ্যালয়ে থমথমে পরিস্থিতি বিরাজ করছিল। ক্যাম্পাসে পুলিশ মোতায়েন রয়েছে বলে পুলিশ সুপার মো. রুহুল আমিন জানান।
