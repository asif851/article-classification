
জাতীয় দৈনিক সংবাদপত্রগুলোর জেলা সংবাদদাতাদের ওপর পুলিশ, প্রভাবশালী রাজনীতিক ও স্থানীয় অপরাধীদের নির্যাতন-হয়রানির ক্রমবর্ধমান ঘটনায় গভীর উদ্বেগ প্রকাশ করেছে দৈনিক পত্রিকাগুলোর সম্পাদকদের সংগঠন সম্পাদক পরিষদ।গত শনিবার ডেইলি স্টার কার্যালয়ে গোলাম সারওয়ারের সভাপতিত্বে অনুষ্ঠিত সম্পাদক পরিষদের সভায় পুলিশি হেফাজতে প্রথম আলোর বাউফল প্রতিনিধি মিজানুর রহমানের ওপর নির্যাতনের সাম্প্রতিক ঘটনা বিশেষ করে আলোচিত হয়। মিজানুর রহমানের শারীরিক পরিস্থিতি সম্পর্কে পটুয়াখালীর জেলা সিভিল সার্জনের আনুষ্ঠানিক প্রতিবেদন নিয়ে বিশদ আলোচনা হয়। ওই প্রতিবেদনে বলা হয়েছে, মিজানুর রহমানের শরীরে জখম ও নির্যাতনের চিহ্ন পাওয়া গেছে। তাঁর কিডনিও ক্ষতিগ্রস্ত হতে পারে। গতকাল মঙ্গলবার সংবাদপত্রে পাঠানো এক সংবাদ বিজ্ঞপ্তিতে এ কথা বলা হয়েছে।সভায় বলা হয়, মিজানুর রহমানকে সাজানো মামলায় পুলিশের হেফাজতে নেওয়া হয়েছে এবং এ পর্যন্ত তাঁর জামিনের আবেদন মঞ্জুর করা হয়নি। তাঁর বিরুদ্ধে দায়ের করা ‘পুলিশকে মারধর ও সরকারি কাজে বাধা দেওয়া’-সংক্রান্ত মামলার শুনানির তারিখ ১৫ এপ্রিল। তাঁর বিরুদ্ধে দায়ের করা অপর চাঁদাবাজির মামলার শুনানি ২৮ এপ্রিল। অর্থাৎ ২৮ এপ্রিলের আগে তাঁর জামিনে মুক্তি পাওয়ার সম্ভাবনা নেই। জরুরি চিকিৎসার প্রয়োজনীয়তা সত্ত্বেও তাঁকে জেলহাজতে আটকে রাখা হয়েছে। সম্পাদক পরিষদ এ ঘটনার নিন্দা ও মিজানুর রহমানের প্রতি ন্যায়বিচার নিশ্চিত করার দাবি জানিয়েছে।জেলা প্রতিনিধিদের ওপর নির্যাতনের ঘটনা বেড়ে যাওয়ার পরিপ্রেক্ষিতে সম্পাদক পরিষদের সদস্য সংবাদপত্রগুলোর জেলা প্রতিনিধিদের নিয়ে একটি সভা আয়োজনের সিদ্ধান্ত নেওয়া হয়েছে।সম্পাদক পরিষদের সভায় প্রেস কাউন্সিলের একটি সাম্প্রতিক চিঠির ব্যাপারে উদ্বেগ প্রকাশ করা হয়। সম্পাদকদের উদ্দেশে লেখা প্রেস কাউন্সিলের ওই চিঠিতে পেশাদার সাংবাদিকদের কাজের ওপর কিছু শর্ত আরোপের কথা জানানো হয়েছে। সভায় সর্বসম্মতভাবে এই অভিমত দেওয়া হয় যে সংবাদপত্রের স্বাধীনতা সুরক্ষা ও সাংবাদিকদের পেশাগত দায়িত্ব পালনে সম্পাদক পরিষদ জোরালো ভূমিকা পালন করবে।সভায় উপস্থিত ছিলেন দৈনিক সমকাল সম্পাদক গোলাম সারওয়ার, দ্য ডেইলি স্টার সম্পাদক মাহ্ফুজ আনাম, প্রথম আলো সম্পাদক মতিউর রহমান, ফিন্যান্সিয়াল এক্সপ্রেস সম্পাদক এ এইচ এম মোয়াজ্জেম হোসেন, দৈনিক ইত্তেফাক-এর ভারপ্রাপ্ত সম্পাদক তাসমিমা হোসেন, সংবাদ-এর ভারপ্রাপ্ত সম্পাদক খন্দকার মনিরুজ্জামান, নিউএজ সম্পাদক নূরুল কবির, ভোরের কাগজ সম্পাদক শ্যামল দত্ত, কালের কণ্ঠ সম্পাদক ইমদাদুল হক মিলন, বাংলাদেশ প্রতিদিন সম্পাদক নঈম নিজাম, নয়া দিগন্ত সম্পাদক আলমগীর মহিউদ্দিন, দৈনিক ইনকিলাব সম্পাদক এ এম এম বাহাউদ্দিন, করতোয়া সম্পাদক মো. মোজাম্মেল হক, বণিক বার্তা সম্পাদক দেওয়ান হানিফ মাহ্মুদ এবং ঢাকা ট্রিবিউন সম্পাদক জাফর সোবহান।
