
১৩ অক্টোবর শুক্রবার বিশ্ব ডিম দিবস। বিশ্বের ৪০টির বেশি দেশের সঙ্গে বাংলাদেশেও একযোগে উদ্‌যাপিত হবে বিশ্ব ডিম দিবস।
এ উপলক্ষে রাজধানীর খামারবাড়িতে কৃষিবিদ ইনস্টিটিউশনে বিশেষ ছাড়ে ডিম বিক্রির সিদ্ধান্ত নিয়েছে আয়োজক বাংলাদেশ পোলট্রি ইন্ডাস্ট্রিজ সেন্ট্রাল কাউন্সিল (বিপিআইসিসি) ও প্রাণিসম্পদ অধিদপ্তর।
আয়োজকদের পক্ষ থেকে জানানো হয়েছে, এদিন সকাল ১০টা থেকে বেলা ১টা পর্যন্ত প্রতিটি ডিম তিন টাকায় বিক্রি হবে। আগে এলে আগে পাবেন ভিত্তিতে এই ডিম বিক্রি করা হবে।
আজকের বাজারদর অনুযায়ী, প্রতিটি ডিমের দাম সাড়ে সাত টাকা।
বিপিআইসিসির সভাপতি মসিউর রহমান বলেন, সারা দেশে ডিম দিবসকে বর্ণাঢ্যভাবে উদ্‌যাপন করতে প্রস্তুতি নেওয়া হয়েছে। ঢাকাসহ সব কটি বিভাগীয় শহরে বিপিআইসিসি ও প্রাণিসম্পদ অধিদপ্তরের উদ্যোগে শোভাযাত্রা আর আলোচনা সভা অনুষ্ঠিত হবে।
জেলা শহরগুলোতেও প্রাণিসম্পদ অধিদপ্তর ও বিভিন্ন পেশাজীবী সংগঠনের উদ্যোগে ডিম দিবস পালিত হবে। এ ছাড়া দিবসটি উপলক্ষে সুবিধাবঞ্চিত ও এতিম শিশুদের মাঝে বিনা মূল্যে ডিম বিতরণ করা হবে।
ঢাকায় সকাল সাড়ে নয়টায় কৃষিবিদ ইনস্টিটিউট থেকে একটি বর্ণাঢ্য শোভাযাত্রা বের হয়ে মানিক মিয়া অ্যাভিনিউ ঘুরে আবার সেখানে গিয়ে শেষ হবে। থ্রি-ডি হলে আলোচনা সভা শুরু হবে সকাল ১০টায়। এতে প্রধান অতিথি হিসেবে উপস্থিত থাকবেন মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ।
