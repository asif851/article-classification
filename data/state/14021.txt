
কক্সবাজারের টেকনাফ পৌরসভার নাইট্যংপাড়া এলাকা থেকে এক লাখ ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। গতকাল শনিবার দিবাগত রাত আড়াইটার দিকে গোপন তথ্যের ভিত্তিতে অভিযান চালিয়ে এগুলো উদ্ধার করা হয়। এগুলোর দাম প্রায় তিন কোটি টাকা।
টেকনাফ ২ বিজিবির উপঅধিনায়ক মেজর শরীফুল ইসলাম জোমাদ্দার স্বাক্ষরিত একটি সংবাদ বিজ্ঞপ্তিতে এ তথ্য নিশ্চিত করেছেন।
মেজর শরীফুল ইসলাম জোমাদ্দার প্রথম আলোকে বলেন, নাইট্যংপাড়া বরফকল–সংলগ্ন এলাকা দিয়ে একটি ইয়াবার চালান আসছে—এমন তথ্যের ভিত্তিতে টেকনাফ সীমান্তচৌকির সুবেদার মো. ইব্রাহিম হোসেনের সমন্বয়ে একটি দল ওই এলাকায় অবস্থান নেয়। রাত আড়াইটার দিকে তিন–চারজনকে দুটি প্যাকেট হাতে আসতে দেখে চ্যালেঞ্জ করেন বিজিবি সদস্যরা। এ সময় পাচারকারীরা প্যাকেট দুটি ফেলে পাহাড়ের দিকে পালিয়ে যায়। পরে ওই দুটি প্যাকেটের ভেতর থেকে তিন কোটি টাকার মূল্যের এক লাখ ইয়াবা বড়ি উদ্ধার করা হয়। এ ঘটনায় কাউকে আটক করা যায়নি।
ইয়াবা বড়িগুলো ব্যাটালিয়ন সদরে জমা রাখা হয়েছে। এগুলো ধ্বংস করে ফেলা হবে বলে জানান মেজর শরীফুল।
 
