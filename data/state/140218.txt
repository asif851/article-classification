
বেসরকারি টেলিভিশন চ্যানেল এস এ টিভির চেয়ারম্যান এবং ব্যবস্থাপনা পরিচালকসহ (এমডি) ছয়জনের বিরুদ্ধে গ্রেপ্তারি পরোয়ানা জারি করেছেন যশোরের একটি আদালত। আজ বৃহস্পতিবার দুপুরে মামলার শুনানি শেষে যশোরের জ্যেষ্ঠ বিচারিক হাকিম মো. হুমায়ুন কবির এ পরোয়ানা জারি করেন।
পরোয়ানাভুক্ত আসামিরা হলেন এসএ টিভির চেয়ারম্যান ফরিদা পারভীন ও ব্যবস্থাপনা পরিচালক (এমডি) সালাহ উদ্দীন আহম্মেদ, উপব্যবস্থাপনা পরিচালক (ডিএমডি) সেলিনা আক্তার, পরিচালক নূরে আলম রুবেল, শিরিন আক্তার ও সামছুল আলম।
মামলার বাদীপক্ষের আইনজীবী মীর্জা শাহেদ আলী বলেন, ‘এসএ টেলিভিশনের যশোর প্রতিনিধি অনুব্রত সাহার দায়ের করা মানহানির একটি মামলার শুনানির দিন ছিল আজ। এর আগে আদালত বিবাদীপক্ষের লোকজনকে (টেলিভিশন কর্তৃপক্ষ) আদালতে হাজির হওয়ার জন্য সমন জারি করেন। শুনানির দিনে হাজির না হওয়ায় আদালত তাঁদের বিরুদ্ধে গ্রেপ্তারি পরোয়ানা জারি করেছেন।’ অপর আসামি এসএ পরিবহনের যশোর শাখার ব্যবস্থাপক মো. শাহ জামাল জামিনে আছেন।
মামলার বাদী অনুব্রত সাহা বলেন, ‘এসএ টিভির যশোর জেলা প্রতিনিধি হিসেবে কর্মরত ছিলাম। রেজিস্ট্রি চিঠির মাধ্যমে এসএ টিভি থেকে যথাযথ উপায়ে অব্যাহতি নিই। ফিরিয়ে দিই পরিচয়পত্র, টেলিভিশনের লোগোসহ যাবতীয় মালামাল। এরপর গত ২৩ ডিসেম্বর এসএ টিভি কর্তৃপক্ষ একটি পত্রিকায় বিজ্ঞাপন দিয়ে আমার বিরুদ্ধে মানহানিকর তথ্য প্রকাশ করেছে। যে কারণে গত ২৬ ডিসেম্বর যশোরের আদালতে সাতজনকে আসামি করে মানহানির একটি মামলা দায়ের করি।’
