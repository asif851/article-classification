
জাতীয় সংসদে বিরোধী দলের সাংসদ নুরুল ইসলাম তালুকদার অভিযোগ করেছেন, এ সরকারের আমলে উন্নয়ন হয়েছে ঠিক। আবার খুন, গুম, প্রশ্ন ফাঁস—এসবেরও উন্নয়ন হয়েছে। শিক্ষামন্ত্রীর শিক্ষা নেওয়া উচিত।
সোমবার জাতীয় সংসদে রাষ্ট্রপতির ভাষণের ওপর ধন্যবাদ প্রস্তাবের আলোচনায় অংশ নিয়ে নুরুল ইসলাম এ কথা বলেন। নিরুত্তাপ অধিবেশনে অল্প সময়ের জন্য উত্তাপ ছড়ায় এই সাংসদের বক্তব্য। তাঁর বক্তব্যের সময় সরকারি দলের সদস্যরা আপত্তি জানাতে থাকলে নুরুল ইসলাম বলেন, ‘উচিত কথা বললেই দোষ হয়।’
প্রশ্ন ফাঁসে সরকার চ্যাম্পিয়ন হয়েছে উল্লেখ করে নুরুল ইসলাম বলেন ‘শিক্ষার ক্ষেত্রে উন্নয়ন হয়েছে ঠিকই। কিন্তু প্রশ্ন আউট, প্রশ্ন ফাঁসের উন্নয়ন হয়েছে। এ রকম প্রশ্নফাঁস কোনো সরকারের আমলে হয়নি।’
জার্মানির সাবেক চ্যান্সেলর উইলি ব্রাউনের কার্যালয়ের কর্মচারীর দুর্নীতির উদাহরণ টেনে জাতীয় পার্টির এই সাংসদ বলেন, শিক্ষামন্ত্রীর ব্যক্তিগত কর্মকর্তা ধরা পড়লেন। তিনি শিক্ষামন্ত্রীকে পদত্যাগ করতে বলছেন না, তবে শিক্ষামন্ত্রীর শিক্ষা নেওয়া উচিত।
নুরুল ইসলাম বলেন, ‘উন্নয়ন হয়েছে ঠিকই, আমি অস্বীকার করব না। আবার উন্নয়ন হয়েছে খুন, লুটতরাজ, ছিনতাই, নির্যাতন—এগুলোরও উন্নয়ন হয়েছে।’
জাপার এই সাংসদ বলেন, ‘বড় বড় কথা বলেন, এত খুন, এত গুম কোনো সরকারের সময় হয়নি। প্রত্যেকটা পেপার খুললে দেখা যায়, লাশ আর লাশ। লাশের মিছিল।’ তিনি দাবি করেন, বিদ্যুতের উন্নয়ন হয়েছে বলা হলেও তীব্র শীতেও গ্রামে বিদ্যুৎ থাকে না।
