
নারায়ণগঞ্জ-৫ (শহর-বন্দর) আসনের প্রয়াত সাংসদ নাসিম ওসমানের মৃত্যুর এক বছর পর তাঁর মৃত্যুর জন্য নারায়ণগঞ্জ সিটি করপোরেশনের মেয়র সেলিনা হায়াৎ আইভীকে দুষলেন প্রয়াত সাংসদের ভাই ও ওই আসনের বর্তমান সাংসদ সেলিম ওসমান।নারায়ণগঞ্জের চাষাঢ়ায় শহীদ মিনার প্রাঙ্গণে গতকাল শনিবার বিকেলে নগরের নতুন গ্যাস-সংযোগের উদ্বোধন উপলক্ষে আলোচনা সভায় প্রধান অতিথির বক্তব্যে সেলিম ওসমান বলেন, ‘আমার প্রয়াত বড় ভাই সাংসদ নাসিম ওসমানের মৃত্যুর দায় মেয়র সেলিনা হায়াৎ আইভীকেই নিতে হবে। কে কী বলল তাতে আমার কিছু যায় আসে না। পিপীলিকার পাখা গজায় মরিবার তরে। উদোর পিণ্ডি বুধোর ঘাড়ে চাপান উনি।’হত্যাকাণ্ডের শিকার মেধাবী ছাত্র তানভীর মোহাম্মদ ত্বকীর নাম উল্লেখ না করে সেলিম ওসমান বলেন, ‘একটা শিশু বাচ্চাকে হত্যার কারণ মোড় ঘুরিয়ে নাসিম ওসমানকে হত্যার দায়দায়িত্ব ওনার কাঁধেই নিতে হবে। শামীম ওসমান স্টেনগান, এসএলআর চালায়নি; আমি তো মুক্তিযোদ্ধা, বুড়া হয়ে গেলেও নারায়ণগঞ্জের স্বার্থে আমার থাবা কিন্তু যাবে না।’বিশেষ অতিথির বক্তব্যে নারায়ণগঞ্জ-৪ আসনের সাংসদ শামীম ওসমান বলেন, ‘আমি আমার বড় ভাই সেলিম ওসমান না, নাসিম ওসমান না—আমি যদি চোখের পলক ফেলি আমার কর্মীদের দিকে তাকিয়ে যে আমি কষ্ট পাচ্ছি, তোমাদের বাড়ির ইট থাকবে না। সকল শক্তিকে মোকাবিলা করে বাড়ির ইট খুলে আনার ক্ষমতা আওয়ামী লীগের নেতা-কর্মীদের আছে।’শামীম ওসমান বলেন, ‘২০০১-এর নির্বাচনে ১ লাখ ৩৮ হাজার ভোটে এগিয়ে ছিলাম। রাত আড়াইটার সময় উপজেলায় যাওয়া হলো। লাত্থি মেরে আমার লোকজনকে বের করা হলো। ব্যালট বাক্স বদলে দেওয়া হলো। তার পরও ক্ষান্ত হলো না। আমাকে একজন সেনাবাহিনীর কর্নেল সেদিন বলেছিল, শামীম ভাই চলে যান। আমি বললাম কেন? তিনি বললেন, মেরে ফেলা হবে। আমি বললাম, মারবে কে? বলল, আমরাই।’ শামীম ওসমান বলেন, ত্বকী হত্যার ঘটনা নিয়ে দুই বছর ধরে অনেক ষড়যন্ত্র চলছে।নারায়ণগঞ্জ চেম্বার অব কমার্সের সহসভাপতি মঞ্জুরুল হকের সভাপতিত্বে অনুষ্ঠানে আরও বক্তব্য দেন তিতাস গ্যাস ট্রান্সমিশন অ্যান্ড ডিস্ট্রিবিউশনের ব্যবস্থাপনা পরিচালক নওশাদ ইসলাম, শ্রমিক লীগের কেন্দ্রীয় কমিটির সভাপতি শুক্কুর মাহমুদ, মহানগর আওয়ামী লীগের সাধারণ সম্পাদক খোকন সাহা, জেলা আওয়ামী লীগের আহ্বায়ক কমিটির সদস্য আনিসুর রহমান ওরফে দীপু, শ্রমিক লীগের কেন্দ্রীয় কমিটির শ্রমিক উন্নয়ন ও কল্যাণবিষয়ক সম্পাদক কাউসার আহমেদ, জেলা যুবলীগের সাধারণ সম্পাদক আবু হাসনাত মোহাম্মদ শহীদ বাদল, যুগ্ম সম্পাদক শাহ নিজাম, জেলা জাসদের সভাপতি আবদুস সাত্তার, ওয়ার্ড কাউন্সিলর কামরুল হাছান প্রমুখ।নারায়ণগঞ্জ চেম্বার ও বিকেএমইএর সভাপতি সেলিম ওসমান নারায়ণগঞ্জ- ৪ ও ৫ আসনে পরিকল্পিত শিল্পাঞ্চল, বিশ্ববিদ্যালয়, মেডিকেল কলেজসহ সব কিছু বাস্তবায়নের আশ্বাস দেন।
