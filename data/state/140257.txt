
ফেনীর ছাগলনাইয়ায় বাংলাদেশ পল্লী উন্নয়ন বোর্ডের (বিআরডিবি) গুদামে পানি প্রবেশ করায় ২০ লক্ষাধিক টাকার সয়াবিন ও ভুট্টা নষ্ট হয়ে গেছে। গত কয়েক দিনের টানা বৃষ্টির কারণে গুদামে পানি ঢুকে যায়।সংশ্লিষ্ট সূত্র জানায়, স্থানীয় ব্যবসায়ী ডালিম মজুমদারসহ বাজারের আরও কয়েকজন ব্যবসায়ী বিআরডিবির গুদামে প্রায় ১৪ লাখ ৯০ হাজার টাকার ভুট্টা ও পাঁচ লক্ষাধিক টাকার সয়াবিন মজুদ রাখেন। ওই গুদামে ভুট্টা ও সয়াবিন ছাড়া অন্য কোনো খাদ্যদ্রব্য মজুদ ছিল না। গত শনিবার থেকে চার দিনের টানা বৃষ্টিতে ছাগলনাইয়া পৌর এলাকায় জলবদ্ধতার সৃষ্টি হয়। প্রয়োজনীয় নালা-নর্দমা না থাকায় বিআরডিবি গুদাম এলাকায়ও জলাবদ্ধতার সৃষ্টি হয় ও গুদামে পানি ঢুকে পড়ে। এতে গুদামে রাখা সয়াবিন ও ভুট্টা সম্পূর্ণ নষ্ট হয়ে যায়। গতকাল বুধবার সকালে ভুট্টা ও সয়াবিন এবং কার্যালয়ের কম্পিউটারসহ নথিপত্র নষ্ট হওয়ার বিষয়টি সংশ্লিষ্ট ব্যক্তিদের নজরে পড়ে।স্থানীয় ব্যবসায়ী ডালিম মজুমদার বলেন, তিনিসহ বাজারের কয়েকজন ব্যবসায়ী বিআরডিবির ওই গুদামে ২০ লাখ টাকারও বেশি সয়াবিন ও ভুট্টা মজুদ রাখেন। পানি ঢোকায় তাঁদের সব সয়াবিন ও ভুট্টা নষ্ট হয়ে গেছে।ছাগলনাইয়া উপজেলা পল্লি উন্নয়ন কর্মকর্তা ও গুদামের দায়িত্বপ্রাপ্ত কর্মকর্তা কামাল উদ্দিন গুদামে পানি ঢুকে ব্যবসায়ীদের সব সয়াবিন ও ভুট্টা নষ্ট হওয়ার সত্যতা নিশ্চিত করেছেন।
