
২০১৪ সালে দুর্নীতি দমন কমিশনে (দুদক) পাওয়া অভিযোগের মাত্র ১০ ভাগ অনুসন্ধানের জন্য গৃহীত হয়েছে। আজ রোববার দুর্নীতি দমন কমিশনের বার্ষিক প্রতিবেদন-২০১৪ এ তথ্য পাওয়া গেছে। সংসদ কার্যে মন্ত্রিপরিষদ বিভাগের দায়িত্বপ্রাপ্ত মন্ত্রী মতিয়া চৌধুরী এ প্রতিবেদন উপস্থাপন করেন।
প্রতিবেদনে দেখা যায়, দুদকে প্রাপ্ত অভিযোগ প্রাথমিক যাচাই-বাঁচাই শেষে ৮৮ ভাগই বাদ দেওয়া হয়েছে। বাকি ২ ভাগ প্রয়োজনীয় ব্যবস্থা নেওয়ার জন্য সংশ্লিষ্ট বিভাগে পাঠানো হয়। দুদক তার গৃহীত অনুসন্ধানের থেকে ৯ শতাংশেরও কমসংখ্যক মামলা দায়ের করতে পেরেছে।প্রতিবেদনের দেখা গেছে, জনসাধারণ, সরকারি ও বেসরকারি দপ্তর, পত্র-পত্রিকা ও আদালতের মাধ্যমে ২০১৪ সালে ১০ হাজার ৪৭৫টি অভিযোগ পাওয়া গেছে। এর মধ্যে ৮১৪টি ছিল তফসিল বহির্ভূত অভিযোগ। এ সব অভিযোগের মধ্যে অনুসন্ধানের জন্য গ্রহণ করা হয়েছে মাত্র ১ হাজার ৫৪টি (১০.০৬ শতাংশ)। আর অনুসন্ধান থেকে বাদ (দুদকে ভাষায় নথিভুক্ত) দেওয়া হয়েছে ৯ হাজার ২০১টি (৮৭.৮৪ শতাংশ)। এ ছাড়া ২২০টি অভিযোগের বিষয়ে ব্যবস্থা নিয়ে সংশ্লিষ্ট বিভাগে পাঠিয়ে দেওয়া হয়।প্রতিবেদনে দেখা গেছে, বিগত বছরের অনিষ্পন্ন অভিযোগসহ ২০১৪ সালে মোট ৭ হাজার ৭৭৫টি অনুসন্ধানের মধ্যে ৩ হাজার ৭৭৫টি নিষ্পত্তি করেছে। এই অনুসন্ধানের ওপর ভিত্তি করে ৩৩৩ টিতে এজাহার দায়ের করা হয়েছে। বাকিগুলো নথিভুক্ত করা হয়েছে। প্রতিবেদন অনুসারে নিষ্পন্ন অভিযোগের মধ্যে মাত্র ৮ দশমিক ৮ শতাংশের ক্ষেত্রে মামলা করা সম্ভব হয়েছে।
