
বিশ্বজিৎ দাস হত্যা মামলার রায় ১৮ ডিসম্বর ঘোষণা করা হবে। আজ বুধবার রাষ্ট্রপক্ষ ও আসামিপক্ষের যুক্তিতর্ক উপস্থাপন শেষে আদালত এ তারিখ ধার্য করেন। ঢাকার দ্রুত বিচার ট্রাইব্যুনাল-৪-এর বিচারক এ বি এম নিজামুল হক এ আদেশ দেন।
রাষ্ট্রপক্ষের সরকারি কৌঁসুলি এস এম রফিকুল ইসলাম বলেন, রাষ্ট্রপক্ষ ও আসামিপক্ষে ছয় দিন যুক্তিতর্ক উপস্থাপন করা হয়েছে। রাষ্ট্রপক্ষ সাক্ষ্য-প্রমাণের ভিত্তিতে আসামিদের বিরুদ্ধে সুনির্দিষ্ট অভিযোগের বিষয়ে তথ্য-প্রমাণ উপস্থাপন করেছে। তিনি মনে করেন, আসামিদের বিরুদ্ধে অভিযোগ প্রমাণে রাষ্ট্রপক্ষ সক্ষম হয়েছে। এ কারণে তিনি আসামিদের সর্বোচ্চ শাস্তি চান।
এর আগে ২৭ নভেম্বর রাষ্ট্রপক্ষ যুক্তিতর্ক উপস্থাপন শেষ করে। গতকাল মঙ্গলবার আসামি রফিকুল ইসলাম, মাহফুজুর রহমান, রাশেদুজ্জামান, কাইয়ুম, কিবরিয়া, এমদাদ ও সাইফুল ইসলামের পক্ষে যুক্তিতর্ক শেষ হয়েছে।
গত ৫ মার্চ এ মামলায় জগন্নাথ বিশ্ববিদ্যালয় শাখা ছাত্রলীগের ২১ কর্মীর বিরুদ্ধে অভিযোগপত্র দেয় গোয়েন্দা পুলিশ (ডিবি)। অভিযোগপত্রভুক্ত ২১ আসামির মধ্যে আটজন কারাগারে আটক আছেন। বাকি ১৩ জন পলাতক রয়েছেন।
গত বছরের ৯ ডিসেম্বর বিরোধী দলের হরতাল কর্মসূচি চলার সময় বাহাদুর শাহ পার্কের কাছে ছাত্রলীগের নেতা-কর্মীরা দর্জি দোকানের কর্মী বিশ্বজিৎকে প্রকাশ্যে কুপিয়ে ও পিটিয়ে হত্যা করেন।
