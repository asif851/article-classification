
নওগাঁর সাপাহার উপজেলার কলমুডাঙ্গা সীমান্তে গতকাল মঙ্গলবার ভোরে ভারতীয় সীমান্তরক্ষী বাহিনীর (বিএসএফ) নির্যাতনে নুরুল ইসলাম নামের বাংলাদেশি এক গরু ব্যবসায়ী নিহত হয়েছেন বলে অভিযোগ উঠেছে। এ ছাড়া একই নির্যাতনে গুরুতর আহত হয়েছেন আরেক ব্যবসায়ী এসলাম আলী। তাঁকে উপজেলা স্বাস্থ্য কমপ্লেক্সে ভর্তি করা হয়েছে। ভারতীয় সীমান্তরক্ষী বাহিনীর (বিএসএফ) নির্যাতনের শিকার শিমুলতলী গ্রামের গরু ব্যবসায়ী এসলাম (৪৮) প্রথম আলোকে বলেন, নুরুল (৩৬) ও তিনি গরু আনার উদ্দেশ্যে গত সোমবার সন্ধ্যার দিকে কলমুডাঙ্গা সীমান্তের ২৩৯ নম্বর পিলারের পাশ দিয়ে ভারতে প্রবেশ করেন। একপর্যায়ে ৩১ বিএসএফ ব্যাটালিয়নের সনঘাট ক্যাম্পের একদল সদস্য তাঁদের আটক করে বেদম মারধর ও বিদ্যুতের শক্ দেন। গতকাল ভোর চারটার দিকে তাঁদের বাংলাদেশ সীমান্ত এলাকায় ফেলে রেখে যান। পরে গ্রামবাসী তাঁদের উদ্ধার করেন। নিজ বাড়িতে নেওয়ার কিছুক্ষণ পরেই নুরুলের মৃত্যু হয়। তাঁর বাড়ি কলমুডাঙ্গা গ্রামে। বিএসএফের নির্যাতনে নুরুলের মৃত্যুর বিষয়টি নিশ্চিত করে নওগাঁর ১৪ বর্ডার গার্ড বাংলাদেশের (বিজিবি) অধিনায়ক লে. কর্নেল রফিকুল হাসান জানান, সীমান্তে এই হত্যাকাণ্ডের ব্যাপারে বিএসএফের কাছে প্রতিবাদ জানানো হয়েছে। সীমান্ত হত্যাকাণ্ড বন্ধের ব্যাপারে প্রয়োজনীয় ব্যবস্থা নেওয়ার জন্য অধিনায়ক পর্যায়ের বৈঠকে জোরালো প্রতিবাদ জানানো হবে।
