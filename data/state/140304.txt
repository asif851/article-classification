
বগুড়ায় অষ্টম শ্রেণিতে পড়ুয়া এক স্কুলছাত্রীকে বিয়ে করতে গিয়ে কারাগারে যেতে হলো বর রতন মিয়াকে (২২)। বগুড়ার শেরপুরে ভ্রাম্যমাণ আদালত আজ শুক্রবার বিকেল সাড়ে চারটার দিকে তাঁকে আটকের পর বাল্যবিবাহ নিরোধ আইনে তিন দিনের বিনাশ্রম কারাদণ্ড দিয়েছেন।
ভ্রাম্যমাণ আদালত পরিচালনা করেন উপজেলার সহকারী কমিশনার (ভূমি) মো. ফিরুজুল ইসলাম। আদালত সূত্রে জানা যায়, রতন মিয়া ঢাকার একটি পোশাক কারখানার শ্রমিক। তিনি নাটোরের সিংড়া উপজেলার ঢাকঢোল গ্রামের আবদুস সাত্তারের ছেলে। শুক্রবার বিকেলে উপজেলার পল্লীবাস এলাকার লুৎফর রহমানের মেয়ে লাবনী খাতুনের (১৪) সঙ্গে তাঁর বাল্যবিয়ের আয়োজন করা হয়। এ সময় থানা-পুলিশসহ উপজেলার সহকারী কমিশনার (ভূমি) মো. ফিরুজুল ইসলাম বিয়ে বাড়িতে উপস্থিত হলে ওই কিশোরীর অভিভাবকসহ বরের সঙ্গে আসা আত্মীয়স্বজনরা পালিয়ে যান।
শেরপুর থানার ভারপ্রাপ্ত কর্মকর্তা (ওসি) খান মো. এরফান বলেন, সাজা দেওয়ার পর শুক্রবার সন্ধ্যায় রতন মিয়াকে বগুড়ার কারাগারে পাঠানো হয়েছে।
