
সার্কভুক্ত দেশগুলোর ভেতরে স্বাস্থ্য খাতে খরচ সবচেয়ে বেশি বাংলাদেশে। স্বাস্থ্য খাতে যে খরচ হয়, তার ৬৭ শতাংশ ব্যক্তি নিজে খরচ করে। আজ বৃহস্পতিবার সকালে ‘বাংলাদেশ ন্যাশনাল হেলথ অ্যাকাউন্টস ১৯৯৭-২০১৫’ শীর্ষক প্রতিবেদনের প্রাথমিক ফলাফল উপস্থাপন অনুষ্ঠানে এ তথ্য দেওয়া হয়।
ন্যাশনাল হেলথ অ্যাকাউন্টসের মূল প্রতিবেদন উপস্থাপন করেন স্বাস্থ্য মন্ত্রণালয়ের হেলথ ইকোনমিকস ইউনিটের মহাপরিচালক মো. আশরাফুল ইসলাম। তিনি বলেন, বাংলাদেশের মাথাপিছু বার্ষিক স্বাস্থ্য খাতে ব্যয় এখন ৩৭ ডলার বা ২ হাজার ৮৮২ টাকা। স্বাস্থ্য খাতে যে ব্যয় হয়, তার ২৩ শতাংশ বহন করে সরকার। ৩ শতাংশ বহন করে বিভিন্ন বেসরকারি প্রতিষ্ঠান। আর বাকি ৭ শতাংশ বহন করে দাতাসহ অন্যান্য সংগঠন।
উপস্থাপন করা প্রতিবেদনে বলা হয়, ব্যক্তি যে খরচ করে, তার সবচেয়ে বড় অংশটি খরচ হয় ওষুধের পেছনে। নতুন এই হিসাবে দেখা গেছে, দিন দিন বেসরকারি খাতের ওপর মানুষের নির্ভরতা বাড়ছে।
অনুষ্ঠানে প্রধান অতিথি হিসেবে উপস্থিত ছিলেন স্বাস্থ্য প্রতিমন্ত্রী জাহিদ মালেক, বিশেষ অতিথি হিসেবে উপস্থিত ছিলেন স্বাস্থ্য ও পরিবার কল্যাণ মন্ত্রণালয়ের মেডিকেল শিক্ষা ও পরিবার কল্যাণ বিভাগের সচিব মো. সিরাজুল ইসলাম।
