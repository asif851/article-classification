
শেরপুরের নালিতাবাড়ীতে ১১ বছরের এক শিশুকে ধর্ষণের অভিযোগে নেইলা মিয়া (২১) নামের এক যুবককে যাবজ্জীবন সশ্রম কারাদণ্ড দিয়েছেন আদালত। একই সঙ্গে ধর্ষণের শিকার শিশুকে ক্ষতিপূরণ বাবদ ৫০ হাজার টাকা প্রদানের নির্দেশ অনাদায়ে আরও ছয় মাসের সশ্রম কারাদণ্ড দেন আদালত।
শেরপুরের শিশু আদালতের অতিরিক্ত জেলা ও দায়রা জজ মোহাম্মদ মোছলেহ উদ্দিন আজ মঙ্গলবার বিকেলে এ রায় দেন। দণ্ডপ্রাপ্ত নেইলা মিয়া নালিতাবাড়ী উপজেলার বাসিন্দা। বর্তমানে তিনি পলাতক।
আদালত সূত্রে মামলার সংক্ষিপ্ত বিবরণে জানা গেছে, ২০১৪ সালের ১১ জুন বিকেলে নেইলা খাবার দেওয়ার প্রলোভন দেখিয়ে ১১ বছরের ওই শিশুকে তাঁর বসতঘরে নিয়ে গিয়ে ধর্ষণ করেন। এ সময় শিশুটির চিৎকারে আত্মীয়স্বজন ও প্রতিবেশীরা ঘটনাস্থলে এসে শিশুটিকে উদ্ধার করেন। কিন্তু নেইলা মিয়া সুকৌশলে পালিয়ে যান।
এ ঘটনায় শিশুটির মা বাদী হয়ে নারী ও শিশু নির্যাতন দমন আইনে নেইলার বিরুদ্ধে নালিতাবাড়ী থানায় মামলা করেন।
ধর্ষণের শিকার শিশুটি জ্যেষ্ঠ বিচারিক হাকিম বুলবুল আহমদের আদালতে ফৌজদারি কার্যবিধির ২২ ধারায় জবানবন্দি দেয়। পরে ২০১৪ সালের ২৭ জুলাই নালিতাবাড়ী থানার উপপরিদর্শক (এসআই) মো. আরিফ হোসেন আদালতে নেইলার বিরুদ্ধে অভিযোগপত্র দাখিল করেন। সাক্ষ্য–প্রমাণ বিশ্লেষণ শেষে আদালত আজ উপরিউক্ত দণ্ডাদেশ দেন।
