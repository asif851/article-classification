

কোনো সহিংসতা বা অপ্রীতিকর ঘটনা ছাড়াই রংপুর সিটি করপোরেশন নির্বাচনের ভোট গ্রহণ শেষ হয়েছে। প্রাথমিকভাবে ধারণা করা হচ্ছে, নির্বাচনে প্রায় ৭০ শতাংশ ভোট পড়েছে।
আজ বৃহস্পতিবার সকাল আটটা থেকে বিকেল চারটা পর্যন্ত ১৯৩ কেন্দ্রে টানা ভোট গ্রহণ চলে। এখন চলছে ভোট গণনা। ভোটের ফলাফল পেতে রাত হবে বলে জানিয়েছে রিটার্নিং কর্মকর্তার কার্যালয়।
এই সিটিতে মোট ভোটার ৩ লাখ ৯৩ হাজার ৯৯৪ জন। অর্থাৎ প্রায় ২ লাখ ৭০ হাজার ভোটার তাঁদের ভোটাধিকার প্রয়োগ করেছেন। রংপুর সিটি করপোরেশন নির্বাচনে মেয়র পদে সাতজন প্রার্থী প্রতিদ্বন্দ্বিতা করছেন। এর মধ্যে জাতীয় পার্টির প্রার্থী মোস্তাফিজার রহমান, আওয়ামী লীগের প্রার্থী ও বর্তমান মেয়র সরফুদ্দীন আহমেদের মধ্যে মূল প্রতিদ্বন্দ্বিতা হবে বলে মনে করা হচ্ছে। নির্বাচনে বিএনপির প্রার্থী হলেন কাওসার জামান।
নির্বাচনে সাধারণ কাউন্সিলর পদে ২১১ জন এবং সংরক্ষিত নারী কাউন্সিলর পদে ৬৫ জন প্রার্থী লড়ছেন।
এই ভোট নিয়ে বিএনপি ছাড়া কেউই কোনো অভিযোগ করেনি। দলটি জ্যেষ্ঠ যুগ্ম মহাসচিব রুহুল কবির রিজভী বলেছেন, সরকারের ‘আজ্ঞাবহ’ নির্বাচন কমিশনের কারণে ভোট সুষ্ঠু হয়নি।
অবশ্য বিএনপির এই অভিযোগ নাকচ করে দিয়েছেন প্রধান নির্বাচন কমিশনার (সিইসি) কে এম নুরুল হুদা। তিনি বলেছেন, এই নির্বাচন একটি মডেল নির্বাচন। নির্বাচন কমিশনার রফিকুল ইসলাম বলেছেন, রংপুরে সুষ্ঠু ভোট হয়েছে। প্রায় ৬৫ থেকে ৭০ শতাংশ ভোটার এই নির্বাচনে ভোট দিয়েছেন।
