
শেরপুরের ঝিনাইগাতীতে মৎস্য খামারের এক নিরাপত্তাকর্মীর বিরুদ্ধে সাত বছরের এক শিশুকে ধর্ষণের অভিযোগে পাওয়া গেছে। এ অভিযোগে গতকাল রোববার রাতে একটি মামলা হয়েছে। আজ সোমবার শিশুটি আদালতে জবানবন্দি দেয়। তবে এ ঘটনায় কেউ আটক বা গ্রেপ্তার হয়নি।
শেরপুর জেলা সদর হাসপাতালে আজ দুপুরে শিশুটির ডাক্তারি পরীক্ষা হয়েছে। পরে বিকেলে নারী ও শিশু নির্যাতন দমন আইনের ২২ ধারায় শেরপুরের বিচারিক হাকিম জিনিয়া হাসানের আদালতে শিশুটি জবানবন্দি দেয়।
পুলিশ ও মামলার এজাহার সূত্রে জানা গেছে, ১৫ অক্টোবর বৃহস্পতিবার দুপুরে স্কুল থেকে বাড়ি ফেরার পথে ঝিনাইগাতী উপজেলার বানিয়াপাড়া গ্রামের একটি মৎস্য খামারের নিরাপত্তাকর্মী আকমল হোসেন (৫৫) পান খাওয়ানোর প্রলোভন দেখিয়ে শিশুটিকে তাঁর (আকমল) ঘরে নিয়ে যান। পরে তিনি শিশুটিকে জোর করে ধর্ষণ করেন। এ সময় শিশুটির চিৎকারে আশপাশের লোকজন ঘটনাস্থলে এসে শিশুটিকে উদ্ধার করেন। ঘটনার পরপরই আকমল পালিয়ে যান। পরে শিশুটিকে স্থানীয়ভাবে চিকিৎসা দেওয়া হয়। ঘটনাটি স্থানীয় কয়েকজন ধামাচাপা দেওয়ার চেষ্টা করেন। কিন্তু গতকাল রোববার রাতে ঝিনাইগাতী থানা-পুলিশ বিষয়টি জানতে পারে এবং রাতেই শিশুটির বাবা বাদী হয়ে আকমলকে আসামি করে ঝিনাইগাতী থানায় নারী ও শিশু নির্যাতন দমন আইনে একটি মামলা দায়ের করেন।
শেরপুর জেলা সদর হাসপাতালের আবাসিক চিকিৎসা কর্মকর্তা (আরএমও) মো. গোলাম মোস্তফা আজ শিশুটির ডাক্তারি পরীক্ষা সম্পন্ন হওয়ার বিষয়টি নিশ্চিত করেছেন।   ঝিনাইগাতী থানার ভারপ্রাপ্ত কর্মকর্তা (ওসি) মো. মিজানুর রহমান আজ বিকেলে প্রথম আলোকে বলেন, পুলিশ শিশু ধর্ষণের মামলাটি গুরুত্বের সঙ্গে তদন্ত করছে এবং পলাতক আসামি আকমলকে গ্রেপ্তারের করছে।
