
এক বাবা এসেছেন চট্টগ্রাম থেকে। তাঁর সন্তান আইনজীবী। কিন্তু সন্ধ্যার পর মাদক গ্রহণ করেন। পরদিন দুপুর পর্যন্ত ঘুমান। আচার-আচরণ বদলে গেছে। পরিবারের প্রতি ভালোবাসা কমে গেছে। সন্তানের এই অবস্থার কারণে তাঁরাও এখন কষ্টে আছেন। এ অবস্থা থেকে মুক্ত হওয়ার পরামর্শ চান তিনি। তাঁকে যথাসাধ্য পরামর্শ দিলেন চিকিৎসক।
শুধু চট্টগ্রামের এই বাবা নন, আরও অনেকে এসেছিলেন মাদকাসক্ত হওয়া থেকে বেরিয়ে আসার পরামর্শ নিতে। কেউ কেউ আবার নিজেরাই মাদকাসক্ত থেকে মুক্ত হয়ে অন্যদের পরামর্শ দিলেন। চিকিৎসকেরা দিলেন পরামর্শ। চিকিৎসকেরা বললেন, মাদক জীবনকে অসুন্দর করে। তাই মাদককে পরিত্যাগ করে জীবনকে আরও সুন্দর করতে হবে।এভাবেই প্রশ্ন ও পরামর্শ দেওয়ার মধ্যে দিয়ে আজ শনিবার বিকেলে অনুষ্ঠিত হলো প্রথম আলো ট্রাস্ট মাদকবিরোধী আন্দোলনের পরামর্শ সহায়তার ৮০তম আসর। রাজধানীর ধানমন্ডির ডব্লিউভিএ মিলনায়তনে অনুষ্ঠিত হয় সভা। প্রথমে একান্তে পরামর্শ, পরে সবাইকে একসঙ্গে করে প্রশ্ন গ্রহণ ও পরামর্শ দেওয়া হয়।পরামর্শ চাওয়ার জবাবে জাতীয় মানসিক স্বাস্থ্য ইনস্টিটিউটের অধ্যাপক মোহিত কামাল বিভিন্ন পরামর্শ দিয়ে বলেন, কেউ মাদকাসক্ত হলে স্বীকার করতে চাইবে না, মিথ্যা বলবে। তাই বদনাম না করে অস্বীকারের বৃত্ত থেকে বের করে আনাই হবে প্রথম ধাপ।পরামর্শ নিতে আসা এক ব্যক্তি জানতে চাইলেন, কেন বারবার একই নেশার কাছে ফিরে যেতে হয়? আরেকজন তাঁর ছেলের আচরণ পরিবর্তনের বিভিন্ন দিক তুলে জানতে চান কীভাবে ধরতে পারবেন যে তাঁর ছেলে কোন ধরনের মাদক গ্রহণ করছে। এ পর্যায়ে জাতীয় মানসিক স্বাস্থ্য ইনস্টিটিউটের সহকারী অধ্যাপক মেখলা সরকার বলেন, এটা একধরনের মানসিক রোগ। অনেক সময় ভালো হওয়ার পরও ওই ব্যক্তি যে ধরনের মাদক নিত, তার কিছু দেখলে আবার আগ্রহ তৈরি হয়। তাই দীর্ঘদিন ধরে চিকিৎসা করাতে হবে। আবার আচরণ বদলে গেলেই যে মাদকাসক্ত হয়েছে এমনটা না-ও হতে পারে। কোনো মানসিক চাপে আছে কি না, সেটাও দেখতে হবে।মাদকাসক্ত হয়ে গেলে তা গোপন না করা, মাদকাসক্ত ব্যক্তিকে ঘৃণা না করা এবং ধৈর্য হারা না হয়ে চিকিৎসা নেওয়ার পরামর্শ দেন বঙ্গবন্ধু শেখ মুজিব মেডিকেল বিশ্ববিদ্যালয়ের সহকারী অধ্যাপক সিফাত ই সাইদ।জাতীয় মানসিক স্বাস্থ্য ইনস্টিটিউটের সহকারী অধ্যাপক আহমেদ হেলাল বলেন, মাদক জীবনকে অসুন্দর করে। মানুষ এমনিতেই অনেক সুন্দর। তাই মাদকের মতো অপ্রয়োজনীয় জিনিসকে পরিত্যাগ করতে হবে।অনুষ্ঠানে মাদকাসক্ত হওয়া থেকে মুক্ত হওয়া এক তরুণী বলেন, এখন তিনি অনেক ভালো আছেন।প্রথম আলোর সহযোগী সম্পাদক আবদুল কাইয়ুম পরামর্শ দেওয়ার জন্য চিকিৎসক এবং পরামর্শ নিতে আসা ব্যক্তিদের ধন্যবাদ জানান।প্রথম আলো ট্রাস্টের কর্মসূচি ব্যবস্থাপক ফেরদৌস ফয়সালের সঞ্চালনায় পরামর্শ সভায় আরও বক্তব্য দেন গাজীপুরের শহীদ তাজউদ্দীন আহমদ মেডিকেল কলেজের সহকারী অধ্যাপক মো. জোবায়ের মিয়া, মাদকাসক্তদের পুনর্বাসন কেন্দ্র আপনের নির্বাহী পরিচালক ব্রাদার রোনাল্ড ড্রাহোজাল। একই স্থানে আগামী ৪ এপ্রিল বিকেল চারটায় অনুষ্ঠিত হবে পরামর্শের ৮১তম আসর।
