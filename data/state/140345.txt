
রাষ্ট্রপতি, প্রধানমন্ত্রী ও মন্ত্রিসভার সদস্যদের বেতন-ভাতা বাড়াতে গতকাল সোমবার জাতীয় সংসদে তিনটি বিল উত্থাপিত হয়েছে। বিলে তাঁদের বেতন-ভাতা প্রায় দ্বিগুণ করার প্রস্তাব করা হয়েছে।সংসদকাজে মন্ত্রিপরিষদ বিভাগের দায়িত্ব পাওয়া মন্ত্রী মতিয়া চৌধুরী দ্য প্রেসিডেন্টস (রেমুনারেশেন অ্যান্ড প্রিভিলেজ) (সংশোধন) বিল ২০১৬, দ্য প্রাইম মিনিস্টার্স (রেমুনারেশেন অ্যান্ড প্রিভিলেজ) (সংশোধন) বিল ২০১৬ ও দ্য মিনিস্টার্স, মিনিস্টার্স অব স্টেট অ্যান্ড ডেপুটি মিনিস্টার্স (রেমুনারেশেন অ্যান্ড প্রিভিলেজ) (সংশোধন) বিল ২০১৬ নামের বিল তিনটি উত্থাপন করেন। এরপর তিনটি বিল পরীক্ষা করে প্রতিবেদন দেওয়ার জন্য আইন মন্ত্রণালয়-সম্পর্কিত সংসদীয় কমিটিতে পাঠানো হয়। বিলটি আইনে পরিণত হলে তা ২০১৫ সালের ১ জুলাই থেকে কার্যকর হবে।বিলে রাষ্ট্রপতির বেতন ৬১ হাজার ২০০ থেকে বাড়িয়ে ১ লাখ ২০ হাজার টাকা এবং বিমান ভ্রমণের জন্য বিমাসুবিধা ১৫ লাখ টাকা থেকে বাড়িয়ে ২৭ লাখ টাকা করার প্রস্তাব করা হয়েছে। প্রধানমন্ত্রীর বেতন ৫৮ হাজার ৬০০ থেকে বাড়িয়ে ১ লাখ ১৫ হাজার টাকা, মাসিক বাড়িভাড়া ৫০ হাজার থেকে বাড়িয়ে এক লাখ, দৈনিক ভাতা এক হাজার টাকা থেকে বাড়িয়ে তিন হাজার, বিমান ভ্রমণের জন্য বিমাসুবিধা ১৪ লাখ টাকা থেকে বাড়িয়ে ২৫ লাখ এবং স্বেচ্ছাধীন তহবিল এক কোটি টাকা থেকে বাড়িয়ে দেড় কোটি টাকা করার কথা বলা হয়।আর মন্ত্রীর বেতন ৫৩ হাজার ১০০ টাকা থেকে বাড়িয়ে ১ লাখ ৫ হাজার টাকা, প্রতিমন্ত্রীর বেতন ৪৭ হাজার ৮০০ টাকা থেকে বাড়িয়ে ৯২ হাজার টাকা ও উপমন্ত্রীর বেতন ৪৫ হাজার ১৫০ টাকা থেকে বাড়িয়ে ৮৬ হাজার ৫০০ টাকা করার কথা বলা হয়েছে। মন্ত্রীর নিয়ামক ভাতা ছয় হাজার থেকে বাড়িয়ে ১০ হাজার টাকা, প্রতিমন্ত্রীর ভাতা চার হাজার থেকে বাড়িয়ে সাড়ে সাত হাজার টাকা এবং উপমন্ত্রীর ভাতা তিন হাজার থেকে বাড়িয়ে পাঁচ হাজার টাকা করার সুপারিশ করা হয়।উত্থাপিত বিলে বলা হয়, একজন মন্ত্রী বাড়িভাড়া পাবেন ৮০ হাজার টাকা এবং প্রতিমন্ত্রী ও উপমন্ত্রী পাবেন ৭০ হাজার টাকা করে। এ ছাড়া মন্ত্রীর স্বেচ্ছাধীন তহবিল চার লাখ টাকা থেকে বাড়িয়ে ১০ লাখ টাকা, প্রতিমন্ত্রীর তহবিল তিন লাখ থেকে বাড়িয়ে সাড়ে সাত লাখ টাকা এবং উপমন্ত্রীর তহবিল তিন লাখ থেকে বাড়িয়ে পাঁচ লাখ টাকা করার কথা বলা হয়। মন্ত্রিসভার সব সদস্যের বিমানভ্রমণের বিমাসুবিধা টাকা পাঁচ লাখ থেকে বাড়িয়ে আট লাখ টাকা করার প্রস্তাব করা হয়। মন্ত্রীর দৈনিক ভাতা ৭৫০ থেকে বাড়িয়ে দুই হাজার টাকা এবং প্রতিমন্ত্রী ও উপমন্ত্রীর দৈনিক ভাতা ৬০০ থেকে বাড়িয়ে দেড় হাজার টাকা করার কথা বলা হয়।বিল উত্থাপনের পরে রাষ্ট্রপতির ভাষণের ওপর আনা ধন্যবাদ প্রস্তাব-সম্পর্কিত আলোচনা অনুষ্ঠিত হয়। এরপর সংসদের অধিবেশন আজ মঙ্গলবার বিকেল সাড়ে চারটা পর্যন্ত মুলতবি করা হয়।
