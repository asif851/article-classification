
জামালপুর সদর উপজেলায় মোটরসাইকেল নিয়ন্ত্রণ হারিয়ে চালকসহ দুজন নিহত হয়েছেন। গতকাল বৃহস্পতিবার রাতে উপজেলার রশিদপুর এলাকায় এ ঘটনা ঘটে।
নিহত দুজন হলেন মেলান্দহ উপজেলার তেলিপাড়া গ্রামের আছর উদ্দিনের ছেলে মুক্তার হোসেন (৩৫) ও একই উপজেলার রেজিরপাড়া গ্রামের রায়হান আলীর ছেলে রাজন মিয়া (২৭)।
পুলিশ ও স্থানীয় সূত্রে জানা গেছে, নিহত দুজন গতকাল বৃহস্পতিবার সন্ধ্যার পর বাড়ি থেকে জামালপুর পৌরসভার ১৫০ বছর পূর্তি উদ্‌যাপন উপলক্ষে সাংস্কৃতিক অনুষ্ঠান দেখতে আসেন। অনুষ্ঠান শেষে বাড়ি ফেরার পথে জামালপুর-মাদারগঞ্জ সড়কের রশিদপুর এলাকায় তাঁদের বহনকারী মোটরসাইকেলটি নিয়ন্ত্রণ হারিয়ে পাশের একটি বিদ্যুতের খুঁটির সঙ্গে ধাক্কা খায়। এতে ঘটনাস্থলেই চালক মুক্তার হোসেনসহ দুজনের মৃত্যু হয়। আজ শুক্রবার সকালে স্থানীয় লোকজন সড়কের পাশে লাশ দুটি দেখতে পান। খবর পেয়ে পুলিশ লাশ দুটি উদ্ধার করে ময়নাতদন্তের জন্য জামালপুর জেনারেল হাসপাতালের মর্গে প্রেরণ করে।
জামালপুর সদর থানার ভারপ্রাপ্ত কর্মকর্তা (ওসি) নাছিমুল ইসলাম ঘটনার সত্যতা নিশ্চিত করে বলেন, গত রাতে কোনো একসময় দুর্ঘটনাটি ঘটে। এতে দুজনই ঘটনাস্থলে মারা যান।
