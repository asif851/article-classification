
প্রধানমন্ত্রীর ছেলে সজীব ওয়াজেদ জয়ের ‘বিপ্লবে’ রক্তপাতের আশঙ্কা করছে প্রধান বিরোধী দল বিএনপি।দলটির যুগ্ম মহাসচিব রুহুল কবির রিজভী আজ শনিবার এক সংবাদ সম্মেলনে তাঁদের আশঙ্কার কথা জানান। তিনি বলেন, প্রধানমন্ত্রীর ছেলে সজীব ওয়াজেদ জয় অসমাপ্ত বিল্পব শেষ করার সুযোগ চেয়েছেন। বিপ্লবের সঙ্গে লাল ও রক্তের একটি সম্পর্ক আছে। এই বিপ্লবে আরও কত ইলিয়াস আলী, চৌধুরী আলম গুম হবেন, আরও কত রক্ত ঝরবে, তা ভাবিয়ে তুলছে।গতকাল শুক্রবার এক অনুষ্ঠানে বক্তব্য দেন প্রধানমন্ত্রীর ছেলে জয়। সেখানে তিনি ‘অসমাপ্ত বিপ্লব’ শেষ করার জন্য আওয়ামী লীগকে আবার সুযোগ দেওয়ার আহ্বান জানান।জয়ের বক্তব্যের প্রতিক্রিয়া জানাতে রাজধানীর নয়াপল্টনে বিএনপির কেন্দ্রীয় কার্যালয়ে সংবাদ সম্মেলন ডাকা হয়। তাতে রিজভী দাবি করেন, প্রধানমন্ত্রীর ছেলে জয় চিরাচরিত সংকীর্ণতা, মিথ্যাচার ও ন্যক্কারজনক অপপ্রচার চালিয়েছেন। জয় তাঁর বক্তব্যে জিডিপি, বতর্মান সরকারের আমলে দুর্নীতি নিয়ে মিথ্যাচার করেছেন বলে দাবি করেন রিজভী। তিনি বলেন, জয় বলেছেন বিএনপির সময় দেশ একটি ব্যর্থ রাষ্ট্র ছিল। এটি কিসের ভিত্তিতে বলেছেন তা-ও জানতে চান রিজভী।
রিজভী বলেন, জয় তরুণ হিসেবে নৈর্ব্যক্তিক দৃষ্টিভঙ্গি থেকে কথা বলতে পারতেন। কারণ, জনগণ তরুণদের কাছ থেকে ন্যায়সংগত, সত্য আশা করে।
খালেদার জনসভার তারিখ পরিবর্তন: রিজভী জানান, ১৮-দলীয় জোটের উদ্যোগে ২৮ সেপ্টেম্বর বরিশালে যে জনসভা হওয়ার কথা ছিল, তা আপাতত স্থগিত করা হয়েছে। এ ছাড়া খুলনার জনসভা ২২ সেপ্টেম্বরের পরিবর্তে ২৯ সেপ্টেম্বর অনুষ্ঠিত হবে।
