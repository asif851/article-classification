
স্বল্পোন্নত দেশের তালিকা (এলডিসি) থেকে বেরিয়ে আসার জন্য প্রয়োজনীয় তিন সূচকে এগিয়ে আছে বাংলাদেশ। এ ক্ষেত্রে ওই তিন সূচকে যে মান অর্জন করতে হয়, তার সব কটিতে বাংলাদেশে এগিয়ে আছে। আগামী মার্চেই এই তালিকা থেকে বেরিয়ে আসার জন্য প্রথম পর্যায়ের সুপারিশ করা হবে। আজ সোমবার প্রধানমন্ত্রী শেখ হাসিনার সভাপতিত্বে তাঁর কার্যালয়ে অনুষ্ঠিত মন্ত্রিপরিষদের বৈঠকে এ সম্পর্কে অবহিত করেছে অর্থনৈতিক সম্পর্ক বিভাগ।বৈঠক শেষে আজ দুপুরে সচিবালয়ে মন্ত্রিপরিষদ বিভাগের সম্মেলন কক্ষে আয়োজিত এক সংবাদ সম্মেলনে এ বিষয়ে বিস্তারিত জানানো হয়। মন্ত্রিপরিষদ বিভাগের সংস্কার ও সমন্বয় শাখার সচিব এন এম জিয়াউল আলম বলেন, সাধারণত তিনটি সূচককে কেন্দ্র করে স্বল্পোন্নত দেশের তালিকা নির্ধারণ করা হয়। তিন সূচক হলো মাথাপিছু আয়, মানবসম্পদ এবং অর্থনৈতিক ভঙ্গুরতা।
জিয়াউল আলম বলেন, মাথাপিছু আয়ের সূচকে মান হলো ১ হাজার ২৩০ মার্কিন ডলার। জাতিসংঘের দ্য কমিটি ফর ডেভেলপমেন্ট (সিডিপি) হিসাব অনুযায়ী, এ ক্ষেত্রে বাংলাদেশের অর্জন হচ্ছে ১ হাজার ২৭২ মার্কিন ডলার। আর বাংলাদেশ পরিসংখ্যান ব্যুরো (বিবিএস) হিসাব অনুযায়ী, এই আয় ১২৭১ মার্কিন ডলার।মানবসম্পদ উন্নয়ন সূচকের মান ৬৬ বা তার বেশি। এ ক্ষেত্রে সিডিপির তথ্য অনুসারে ৭২ দশমিক ৮ এবং বিবিএসের হিসাবে ৭২ দশমিক ৯।সর্বশেষ সূচক অর্থনৈতিক ভঙ্গুরতার ক্ষেত্রে মান হচ্ছে ৩২ বা তার কম। সিডিপির হিসাব অনুসারে এ ক্ষেত্রে বাংলাদেশ ২৫ এবং বিবিসির হিসাব অনুসারে ২৪ দশমিক ৮।জিয়াউল আলম জানান, তিনটি সূচকে বাংলাদেশ এগিয়ে রয়েছে। সভায় মন্ত্রিসভার ত্রৈমাসিক সিদ্ধান্তের অগ্রগতির চিত্রও তুলে ধরা হয়। এতে বলা হয়, গত ১ অক্টোবর থেকে ৩১ ডিসেম্বর পর্যন্ত মন্ত্রিসভার আটটি বৈঠকে ৬৮টি সিদ্ধান্ত গৃহীত হয়। এর মধ্যে বাস্তবায়িত হয়েছে ৫৩টি। বাস্তবায়নের হার ৭৭ দশমিক ৯৪ শতাংশ। বাস্তবায়নাধীন আছে ১৫টি। শতাংশের হিসাবে যা ২২ দশমিক ০৬।
