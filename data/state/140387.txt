
জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলায় গতকাল রোববার জবানবন্দি দিয়েছেন রাষ্ট্রপক্ষের ১১তম সাক্ষী মো. ফজলুর রহমান৷ জবানবন্দিতে তিনি বলেছেন, একাত্তরে তিনি সুবহানকে নিজ হাতে তিন ব্যক্তিকে কুপিয়ে হত্যা করতে দেখেছেন৷বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ ফজলুর রহমানের জবানবন্দির সময় রাষ্ট্রপক্ষের কেঁৗসুলি জেয়াদ-আল-মালুম, সুলতান মাহমুদ, তুরিন আফরোজ ও রেজিয়া সুলতানা উপস্থিত ছিলেন৷পাবনার একটি স্থানীয় পত্রিকার সম্পাদক ও ব্যবসায়ী ফজলুর রহমান (৬৩) জবানবন্দিতে বলেন, তাঁর গ্রামের বাড়ি পাবনার ঈশ্বরদী উপজেলার দড়িনারিচা গ্রামে৷ একাত্তরের ১১ এপ্রিল পাকিস্তানি সেনারা ঈশ্বরদী দখল করে বিভিন্ন স্থানে ক্যাম্প স্থাপন করে৷ ওই দিনই জামায়াত, মুসলিম লীগ ও ভুট্টোর (জুলফিকার আলী ভুট্টো) নেতৃত্বাধীন পাকিস্তান পিপলস পার্টির স্থানীয় নেতারা পাকিস্তানি সেনাদের সঙ্গে নিয়ে ঈশ্বরদীর বিভিন্ন জায়গায় প্রায় ২০০ জনকে হত্যা করেন৷ এতে স্থানীয় প্রায় ২০০ জন ঈশ্বরদী জামে মসজিদে আশ্রয় নেন৷রাষ্ট্রপক্ষের এই সাক্ষী বলেন, একাত্তরের ১৭ এপ্রিল বিকেলে পাবনা থেকে একটি সাদা গাড়ি ঈশ্বরদী জামে মসজিদের পাশে জামায়াতের নির্যাতন কেন্দ্রের সামনে এসে থামে৷ গাড়িটি থেকে সুবহানসহ তিন-চারজন নামলে কয়েকজন তাঁদের অভ্যর্থনা জানায়৷ সুবহান ও তাঁর সঙ্গে থাকা জামায়াতের লোকজন মোয়াজ্জেম হোসেন নামের এক ব্যক্তিকে টেনেহিঁচড়ে মসজিদ থেকে বের করে কয়লার ডিপোর কাছে নিয়ে যায়৷ জামায়াতের এক সদস্য তলোয়ারের মতো একটি ছোরা সুবহানের হাতে দেন৷ সুবহান সেটি দিয়ে মোয়াজ্জেমকে আঘাত করলে তিনি চিৎকার করে লুটিয়ে পড়েন। তখন সুবহানের সঙ্গে থাকা লোকজন মোয়াজ্জেমকে এলোপাতাড়ি কোপায়৷ ঘটনাটি তিনি ও মোয়াজ্জেমের ছেলে তহুরুল মসজিদের পাশের জঙ্গলে লুকিয়ে থেকে দেখেন৷ বাবাকে হত্যা করতে দেখে তহুরুল চিৎকার করলে তিনি (সাক্ষী) তাঁর মুখ চেপে ধরেন৷ পরে তাঁরা দুজন তিলকপুর গ্রামের আশ্রয়স্থলে ফিরে যান৷ফজলুর রহমান বলেন, ১৮ এপ্রিল সকালে তহুরুল তাঁর বাবার লাশ আনতে যাওয়ার অনুরোধ করলে তাঁরা দুজন আবার ওই জঙ্গলে যান৷ সেখান থেকে তাঁরা আগের দিনের মতো সুবহানকে সাদা গাড়িতে করে নির্যাতন কেন্দ্রের সামনে নামতে দেখেন৷ এরপর মসজিদ থেকে মতলেব আহমেদ খান ও তঁার ছেলে নাজমুল হক খানকে টেনেহিঁচড়ে বের করে কয়লার ডিপোর কাছে নিয়ে যাওয়া হয়৷ এরপর আগের দিনের মতো ওই দুজনকেও কুপিয়ে হত্যা করা হয়৷ ওই কয়লার ডিপোর কাছেই পরে ঈশ্বরদী প্রেসক্লাব স্থাপন করা হয়৷ সেখানে স্থাপিত ১৯ জন শহীদের নামসংবলিত স্মৃতিফলকে মোয়াজ্জেম হোসেন, মতলেব আহমেদ খান ও নাজমুল হক খানের নাম রয়েছে৷জবানবন্দি শেষে আসামির কাঠগড়ায় থাকা সুবহানকে শনাক্ত করেন ফজলুর রহমান৷ পরে তাঁকে জেরা শুরু করে আসামিপক্ষ৷ জেরা অসমাপ্ত অবস্থায় এই মামলার কার্যক্রম আজ সোমবার পর্যন্ত মুলতবি করা হয়৷
