
অবৈধ-অপ্রদর্শিত অর্থকে কোনোভাবেই ছাড় দেওয়া উচিত নয়। যারা অবৈধ অর্থ অর্জন করে, তারা তা সিন্দুকে জমিয়ে রাখে। যারা অবৈধ অর্থের মালিক, তাদের কারাগারে পাঠিয়ে দেওয়া উচিত বলে মন্তব্য করেছেন তথ্যমন্ত্রী হাসানুল হক ইনু।আজ শনিবার রাজধানীর সিরডাপ মিলনায়তনে আবাসন ব্যবসায়ীদের সংগঠন রিহ্যাব আয়োজিত বর্ষসেরা সাংবাদিক পুরস্কার দেওয়ার আগে তথ্যমন্ত্রী এ মন্তব্য করেন।তথ্যমন্ত্রী বলেন, সরকার অনেক ভেবেচিন্তে আবাসন খাতে অপ্রদর্শিত অর্থ বিনিয়োগের সুযোগ দিয়েছে। কিন্তু যারা অপ্রদর্শিত আয় আবাসন খাতে বিনিয়োগ করছে, তাদের তালিকা ধরে ধরে দুর্নীতি দমন কমিশন (দুদক) সমন জারি করলে তারা তো বিনিয়োগ করবে না। দুদক এবং জাতীয় রাজস্ব বোর্ড (এনবিআর) যেন আবাসন খাতে বিনিয়োগ করতে আসা ক্রেতাদের অযথা হয়রানি না করে সে আহ্বান জানান তিনি।আবাসনশিল্পকে গতিশীল করতে ফ্ল্যাটের ক্রেতাদের জন্য স্বল্প সুদে ঋণের ব্যবস্থা করার দাবি জানিয়ে ইনু বলেন, এতে অলস টাকা বিনিয়োগ হবে। আর অর্থনীতিতে নতুন টাকা এলে সবাই উপকৃত হবে।
অনুষ্ঠানে প্রিন্ট ও ইলেকট্রনিক মিডিয়ার ১০ জন করে সাংবাদিকের হাতে পুরস্কার তুলে দেন তথ্যমন্ত্রী।অনুষ্ঠানে রিহ্যাব সভাপতি আলমগীর শামসুল আলামীন, সাধারণ সম্পাদক মো. ওহিদুজ্জামান ও সহসভাপতি লিয়াকত আলী ভূঁইয়া বক্তব্য দেন।
