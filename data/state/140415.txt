
বাস্তবে পুকুরের কোনো অস্তিত্ব ছিল না। তবুও পুকুর ভরাট করার কারণ দেখিয়ে ৫০ লাখ টাকার বেশি আত্মসাৎ করা হয়েছে। এ অভিযোগে বাংলাদেশ ক্ষুদ্র ও কুটির শিল্প সংস্থার (বিসিক) পুরকৌশল বিভাগের নির্বাহী প্রকৌশলী সাইফুল ইসলাম খান ও সহকারী প্রকৌশলী বেলায়েত হোসেনকে গ্রেপ্তার করেছে দুর্নীতি দমন কমিশন (দুদক)। 
রাজধানীর মতিঝিল এলাকা থেকে আজ মঙ্গলবার বেলা তিনটার দিকে দুদকের উপপরিচালক আহমার উজ্জামানের নেতৃত্বের একটি দল এঁদের গ্রেপ্তার করে। দুদকের উপপরিচালক (জনসংযোগ) প্রণব কুমার ভট্টাচার্য জানান, বাস্তবে কোনো পুকুরই ছিল না। তারপরও কাগজে কলমে ঝালকাঠিতে বিসিক শিল্পনগরী প্রকল্পের অধিগ্রহণ করা ১১ দশমিক ৮ একর জমিতে ভূমি উন্নয়নে চারটি পুকুর দেখান আসামিরা। পরে যোগসাজশে প্রতারণা, জালিয়াতি, অপরাধমূলক বিশ্বাসভঙ্গ ও ক্ষমতার অপব্যবহারের মাধ্যমে এসব পুকুরে মাটি ভরাট দেখিয়ে ২০১৫ সালের ২৪ জুন থেকে ৩০ জুনের মধ্যে এই টাকা আত্মসাৎ করেন তাঁরা।এ অভিযোগ পেয়ে দুদকের উপসহকারী পরিচালক মো. আল-আমীন ঝালকাঠির নলছিটি থানায় ১৭ জুন মামলা করেন। এ মামলায় সাইফুল ইসলাম খান ও বেলায়েত হোসেনকে গ্রেপ্তার করা হয়।
 
