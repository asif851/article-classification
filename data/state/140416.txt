
পাবনা জেলা শহরের শিবরামপুর মহল্লার মুজাহিদ ক্লাবপাড়ায় ফারুক হোসেন (৪৫) নামের এক বেকারি ব্যবসায়ীকে দুর্বৃত্তরা ছুরিকাঘাত করে ও কুপিয়ে হত্যা করেছে। আজ বৃহস্পতিবার সকাল সাড়ে ছয়টার দিকে এ হত্যাকাণ্ড ঘটে।
স্থানীয় লোকজন ও পুলিশ বলছে, ফারুক নিজেই বেকারির পণ্য তৈরি ও বিক্রি করতেন। সকালে তিনি পণ্য নিয়ে বাড়ি থেকে বের হয়েছিলেন। বাড়ির সামনে দুর্বৃত্তরা তাঁকে ছুরিকাঘাত করে ও চাপাতি দিয়ে কুপিয়ে পালিয়ে যায়।
আশপাশের লোকজন ফারুককে উদ্ধার করে পাবনা জেনারেল হাসপাতাল নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন।
পাবনা সদর থানার পরিদর্শক (তদন্ত) মাহমুদ হাসানের ভাষ্য, লাশটি উদ্ধার করে ময়নাতদন্তের জন্য হাসপাতালের মর্গে পাঠানো হয়েছে। প্রাথমিকভাবে ধারণা করা হচ্ছে, পূর্ববিরোধের সূত্র ধরে ফারুককে হত্যা করা হতে পারে। তবে হত্যার কারণ ও হত্যাকারীদের সম্পর্কে জানা যায়নি।
