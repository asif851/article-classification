
শান্তিতে নোবেল বিজয়ী অর্থনীতিবিদ ড. মুহাম্মদ ইউনূসের সঙ্গে আজ রোববার সকালে বৈঠক করেছেন দক্ষিণ ও মধ্য এশিয়াবিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল। বৈঠকে বাংলাদেশের চলমান রাজনৈতিক পরিস্থিতি সম্পর্কে ড. ইউনূসের কাছে জানতে চান নিশা।ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনার বাসায় প্রায় এক ঘণ্টার এ বৈঠক অনুষ্ঠিত হয়।বৈঠক শেষে ড. ইউনূস সাংবাদিকদের বলেন, গ্রামীণ ব্যাংক, সামাজিক ব্যবসা, বাংলাদেশের চলমান রাজনীতিসহ বিভিন্ন বিষয় নিয়ে নিশার সঙ্গে আলোচনা হয়েছে। এ ছাড়া তাঁর (ড. ইউনূস) মিয়ানমার সফরের বিষয়টি আলোচিত হয়েছে।গ্রামীণ ব্যাংকের প্রতিষ্ঠাতা বলেন, ‘ব্যাংকটির একজন ভক্ত হিসেবে এর বর্তমান পরিস্থিতি নিয়ে নিশা আমার কাছে জানতে চেয়েছেন। ব্যাংকটি নিয়ে আমার যে উদ্বেগ রয়েছে, সেটি আমি তাঁকে জানিয়েছি।’ড. ইউনূস বলেন, ‘সফররত সহকারী মার্কিন পররাষ্ট্রমন্ত্রী আমার কাছে চলমান রাজনৈতিক পরিস্থিতি নিয়ে জানতে চান। রাজনীতি নিয়ে আমি ইতিপূর্বে গণমাধ্যমে যে বক্তব্য দিয়েছি, তা তাঁর কাছে তুলে ধরেছি।’নিশা দেশাই বিসওয়াল বলেছেন, আর্থসামাজিক ক্ষেত্রে বাংলাদেশের যথেষ্ট অগ্রগতি হয়েছে। এ অগ্রযাত্রা যাতে ব্যাহত না হয়, সে ব্যাপারে সবাইকে সজাগ থাকতে হবে।এদিকে আজ সকালে আন্তর্জাতিক শ্রম সংস্থা (আইএলও) এবং বাংলাদেশ সেন্টার ফর ওয়ার্কার্স সলিডারিটির (বিসিডব্লিউএস) সঙ্গে আলাদাভাবে বৈঠক করেছেন নিশা। দুপুরে বাংলাদেশ তৈরি পোশাক রপ্তানিকারকদের সংগঠন বিজিএমইএর নেতাদের দেওয়া মধ্যাহ্নভোজে যোগ দেবেন তিনি।
এরপর বিকেলে প্রধানমন্ত্রী শেখ হাসিনার সঙ্গে তাঁর কার্যালয়ে সৌজন্য সাক্ষাত্ করবেন নিশা। সন্ধ্যায় মার্কিন রাষ্ট্রদূত ড্যান মজীনার বাসায় বিশিষ্ট নাগরিকদের সম্মানে আয়োজিত সংবর্ধনায় যোগ দেবেন। রাতে বিএনপির চেয়ারপারসন খালেদা জিয়ার সঙ্গে তাঁর গুলশানের কার্যালয়ে দেখা করবেন তিনি।
সফরের শেষ দিন অর্থাত্ কাল সোমবার সকালে প্রধানমন্ত্রীর আন্তর্জাতিকবিষয়ক উপদেষ্টা গওহর রিজভীর সঙ্গে আলোচনা করবেন নিশা দেশাই। দুপুরে সহকারী মার্কিন পররাষ্ট্রমন্ত্রী মধ্যাহ্নভোজসভায় শ্রমসচিব মিকাইল শিপার, বাণিজ্যসচিব মাহবুব আহমেদ ও পররাষ্ট্রসচিব মো. শহীদুল হকের সঙ্গে দেখা করবেন। পরে তিনি পর্যায়ক্রমে বাণিজ্যমন্ত্রী জি এম কাদের ও পররাষ্ট্রমন্ত্রী দীপু মনির সঙ্গে সৌজন্য সাক্ষাত্ করবেন। রাতে ঢাকা ছেড়ে দিল্লি যাওয়ার আগে গণমাধ্যমকর্মীদের সঙ্গে কথা বলবেন মধ্য ও দক্ষিণ এশিয়াবিষয়ক সহকারী মার্কিন পররাষ্ট্রমন্ত্রী।
তিন দিনের সফরে নিশা দেশাই টোকিও থেকে গতকাল শনিবার ঢাকায় এসেছেন। গতকাল সন্ধ্যায় ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনার বাসায় নাগরিক সমাজের প্রতিনিধিদের সঙ্গে মতবিনিময় করেন তিনি। 
