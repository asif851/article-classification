
কিশোরগঞ্জের ভৈরবে ট্রেনের ধাক্কায় ৪০ জন বাসযাত্রী আহত হওয়ার ঘটনায় গতকাল শনিবার দুটি তদন্ত কমিটি গঠন করা হয়েছে। একই দিন এই দুর্ঘটনার জন্য দায়িত্বে অবহেলার অভিযোগে শম্ভুপুর এলাকার গেটম্যানকে সাময়িক বরখাস্ত করা হয়েছে।
চার সদস্যের বাংলাদেশ রেলওয়ের তদন্ত কমিটির প্রধান করা হয়েছে বাংলাদেশ রেলওয়ের ঢাকা বিভাগীয় সহকারী পরিবহন কর্মকর্তা রেজাউল করিমকে। জেলা প্রশাসনের কমিটি সাত সদস্যের। ওই কমিটির প্রধান অতিরিক্ত জেলা ম্যাজিস্ট্রেট (এডিএম) মো. আলমগীর হোছাইন।
ভৈরব রেলওয়ে সূত্র জানায়, রেলওয়ের তদন্ত কমিটি দুর্ঘটনার কারণ অনুসন্ধানে এরই মধ্যে মাঠপর্যায়ে কাজ শুরু করে দিয়েছে। কমিটির সদস্যরা গতকাল ঘটনাস্থল পরিদর্শনসহ প্রত্যক্ষদর্শীদের সাক্ষ্য নিয়েছেন। প্রাথমিকভাবে সদস্যরা প্রায় নিশ্চিত ট্রেনটি রেলক্রসিং অতিক্রম করার সময় গেটম্যান ছিলেন না। গেট না নামানোর কারণেই দুর্ঘটনাটি ঘটেছে বলে মনে করা হচ্ছে। এ কারণে ওই দিন এবং ওই সময়ের দায়িত্বপ্রাপ্ত গেটম্যান মো. হেলালকে সাময়িকভাবে চাকরি থেকে বরখাস্ত করা হয়।
ভৈরব-ময়মনসিংহ আঞ্চলিক মহাসড়কের ভৈরব উপজেলার শম্ভুপুর এলাকায় রেলক্রসিং রয়েছে। শুক্রবার দুপুরে ওই রেলক্রসিংয়ে একটি ট্রেনের সঙ্গে কিশোরগঞ্জ থেকে ছেড়ে আসা ঢাকাগামী ঈশা খাঁ পরিবহনের একটি বাসের ধাক্কা লাগে। 
