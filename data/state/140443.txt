
রাজধানীর ভাটারা থানা এলাকার একটি বাড়ি থেকে শাহীন আলম (৩৫) নামের এক ব্যক্তির গলাকাটা লাশ উদ্ধার করেছে পুলিশ। সাহরির সময় তাঁর ভাই ডাকতে গিয়ে দেখেন বিছানায় লাশ পড়ে আছে। পরে খবর পেয়ে আজ শুক্রবার সকাল ছয়টার দিকে লাশ উদ্ধার করা হয়।
শাহীন আলম বাড্ডার নতুন বাজারে ফুটপাতে কসমেটিকসের ব্যবসা করতেন। এ ছাড়া সুদে টাকা খাটাতেন তিনি। সুদের ব্যবসার কারণে এই হত্যাকাণ্ড বলে অভিযোগ করেছেন শাহীন আলমের বড় ভাই রবিউল আলম। রবিউল আলম প্রথম আলোকে বলেন, তাঁদের গ্রামের বাড়ি নীলফামারীতে। শাহীনের স্ত্রী ও দুই ছেলে গ্রামে থাকেন। ঢাকায় ভাটারার নয়ানগরের মিষ্টিরগলিতে সুমনের বাড়ির নিচতলায় ভাড়া থাকতেন শাহীন। একই বাড়ির পাশের কক্ষে থাকতেন তাঁদের আরেক ভাই তিতুমীর কলেজের ছাত্র আবদুর রাজ্জাক। গতকাল বৃহস্পতিবার রাতে রাজ্জাক বাসায় ছিলেন না। তবে সাহরির সময় ফিরে এসে তিনি শাহীনকে ডাক দিতে গিয়ে বিছানার ওপর গলাকাটা লাশ পড়ে থাকতে দেখেন। এরপরই রাজ্জাক আশপাশের লোকজন ও পুলিশকে খবর দেন।
সুদের ব্যবসায় শাহীনের প্রায় সাত লাখ টাকা বিনিয়োগ করা ছিল জানিয়ে রবিউল আলম বলেন, বিভিন্ন ব্যক্তিকে ৩০ থেকে ৮০ হাজার টাকা করে দিয়েছিলেন শাহীন। এই ব্যবসার কারণে তাঁর ভাইকে হত্যা করা হয়ে থাকতে পারে বলে ধারণা করছেন তিনি।
ঢাকা মেডিকেল কলেজ মর্গে ময়নাতদন্ত শেষে শাহীনের লাশ নীলফামারীতে নেওয়া হবে। এ ঘটনায় অজ্ঞাতনামা কয়েক ব্যক্তিকে আসামি করে ছোট ভাই রাজ্জাক মামলা করবেন।
ভাটারা থানার উপপরিদর্শক লাল মিয়া জানান, ঢাকা মেডিকেল কলেজ মর্গে শাহীনের লাশের ময়নাতদন্ত করা হবে।
