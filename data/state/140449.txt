
কক্সবাজারের মহেশখালী উপজেলার কুতুবজোম ইউনিয়নের সোনাদিয়া-সংলগ্ন সাগরে গত শনিবার গভীর রাতে আটটি মাছ ধরার ট্রলারে ডাকাতির ঘটনা ঘটেছে। এ সময় জলদস্যুদের ছোড়া গুলিতে আলী হোসেন নামের এক জেলে নিহত হয়েছেন। আহত হয়েছেন আরও অন্তত আটজন জেলে। জলদস্যুরা আটটি ট্রলারের মাছ, জাল, তেলসহ অন্তত ১০ লাখ টাকার মালামাল লুট করে নিয়ে গেছে বলে অভিযোগ করেছেন জেলেরা।গতকাল রোববার কূলে ফিরে আসা জেলে ও ট্রলারের মালিকেরা বলেন, গত মঙ্গলবার উপজেলার ছোটমহেশখালী ইউনিয়নের নলবিলা এলাকার আবু ছৈয়দের মালিকানাধীন এফবি রেজভী ও মহেশখালী পৌরসভার সিকদারপাড়ার মোক্তার আহমদের মালিকানাধীন এফবি আল্লাহর দানসহ আটটি ট্রলার বঙ্গোপসাগরে মাছ ধরতে যায়। গত শনিবার গভীর রাতে সোনাদিয়া চ্যানেলে দক্ষিণ-পশ্চিম বঙ্গোপসাগরের মাছ ধরা অবস্থায় ট্রলারগুলো জলদস্যুদের কবলে পড়ে। ট্রলারে উঠে জেলেদের মারধর করতে থাকে দস্যুরা। এ সময় দস্যুদের ছোড়া গুলিতে গুলিবিদ্ধ হন এফবি রেজভীর জেলে আলী হোসেন। এতে ঘটনাস্থলে আলীর মৃত্যু হয় বলে জানান এফবি আল্লাহর দান ট্রলারের মালিক মোক্তার আহমদ।জানতে চাইলে মহেশখালী থানার ভারপ্রাপ্ত কর্মকর্তা (ওসি) প্রদীপ কুমার দাশ বলেন, বঙ্গোপসাগরে জলদস্যুদের গুলিতে এক জেলে নিহত হয়েছেন। জেলেদের সঙ্গে কথা বলে তাঁরা জানতে পারেন ডাকাতির ঘটনাটি টেকনাফ থানার আওতায় পড়েছে। নিহত ব্যক্তির পরিবারকে টেকনাফ থানায় পরামর্শ দেওয়া হয়েছে।
