
কারসাজি করে দ্রব্যমূল্য বাড়ানো ও মূল্যতালিকা না টাঙানোর কারণে নগরের রিয়াজউদ্দিন বাজারের চার ব্যবসায়ীকে এক মাস করে কারাদণ্ডাদেশ দিয়েছেন জেলা প্রশাসনের ভ্রাম্যমাণ আদালত।আজ মঙ্গলবার দুপুরে জেলা প্রশাসক মেজবাহ উদ্দিনের নেতৃত্বে এই অভিযান চালানো হয়।দণ্ডপ্রাপ্ত ব্যবসায়ীদের মধ্যে বিসমিল্লাহ বাণিজ্যালয়ের মালিক মো. মহসিনকে এক মাসের কারাদণ্ডের সঙ্গে ২০ হাজার টাকা জরিমানা করা হয়। দণ্ডপ্রাপ্ত অন্য তিনজন হলেন খুচরা বিক্রেতা মো. কবির, মো. রাসেল ও সুমন।জেলা প্রশাসনের নির্বাহী ম্যাজিস্ট্রেট হাবিবুল হাসান বলেন, কারসাজি করে দ্রব্যমূল্য বাড়ানো এবং মূল্যতালিকা না থাকায় তাঁদের কারাদণ্ড দেওয়া হয়েছে।
অভিযানের সময় দেখা গেছে, রিয়াজউদ্দিন বাজারে পাইকারি বাজারের সঙ্গে খুচরা বাজারে কাঁচা মরিচসহ বিভিন্ন পণ্যের দাম ব্যাপক তফাত। কাঁচা মরিচ পাইকারি বাজারে ৩০-৪০ টাকা হলেও খুচরা বাজারে তা ১০০ টাকা। শসা পাইকারি বাজারে ৪০ টাকা হলেও খুচরা বাজারে তা ৮০ টাকায় বিক্রি হচ্ছিল।আটক ব্যবসায়ীরা আদায় করা অত্যধিক দাম-সম্পর্কিত কোনো বৈধ কাগজ বা মূল্যতালিকা দেখাতে পারেননি। তাই তাঁদের দণ্ড দেওয়া হয় বলে আদালত জানান।
