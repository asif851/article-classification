
জাতীয় মানবাধিকার কমিশনের চেয়ারম্যান মিজানুর রহমান বলেছেন, দেশের আদিবাসীরা তাদের আদিবাসী বলতে পছন্দ করে, তাদের সেই নামে অভিহিত না করাটা অন্যায়। এটি আন্তর্জাতিক আইনের লঙ্ঘন। সংবিধানের ২৫ অনুচ্ছেদে আন্তর্জাতিক আইনের প্রতি আনুগত্য ও শ্রদ্ধা প্রদর্শনের যে বিধান আছে, সেটিরও লঙ্ঘন।রাজধানীর সিরডাপ মিলনায়তনে গতকাল বুধবার সকালে ‘ডেভেলপমেন্ট, এনভায়রনমেন্ট অ্যান্ড হিউম্যান রাইটস: সিচুয়েশন অব ইন্ডিজেনাস পিপলস্ অব বাংলাদেশ’ নামের একটি প্রতিবেদনের প্রকাশনা অনুষ্ঠানে মিজানুর রহমান এসব কথা বলেন। বেসরকারি সংগঠন মালেয়া ফাউন্ডেশন এ অনুষ্ঠানের আয়োজন করে। মিজানুর রহমান বলেন, পার্বত্য চুক্তি বাস্তবায়ন করতে সরকার ব্যর্থ হয়েছে। সরকারের শেষ সময়ে এসে এই চুক্তি বাস্তবায়ন করতে যে আশার বাণী শুনতে হচ্ছে, তা হতাশাজনক।প্রকাশনা অনুষ্ঠানে ‘আদিবাসী’ শব্দের ব্যবহার নিয়ে প্রশ্ন করা হলে মিজানুর রহমান বলেন, ‘আমার নাম কী হবে, সেটি আমি ঠিক করব। আপনি আমার নাম ঠিক করে দেওয়ার কেউ নন।’অনুষ্ঠানে সভাপতিত্ব করেন চাকমা সার্কেল-প্রধান রাজা দেবাশীষ রায়। তিনি বলেন, আদিবাসীদের মানবাধিকারের সঙ্গে পরিবেশ ও উন্নয়ন জড়িত। মাতৃস্বাস্থ্য, পানীয় জল বা সর্বজনীন শিক্ষার ক্ষেত্রে বাংলাদেশের বেশ কিছু অর্জন থাকলেও এসব সুযোগ আদিবাসীদের কাছে এখনো পৌঁছায়নি। তিনি জাতীয় মানবাধিকার কমিশনের উদ্দেশে বলেন, মানবাধিকার কমিশনকে বাঘ হয়ে থাকতে হবে। পুষ্টিহীন বিড়াল হলে চলবে না।প্রতিবেদনটিতে ২০১২ সালের মার্চ থেকে এ বছরের জুন মাস পর্যন্ত দেশের আদিবাসীদের মানবাধিকার পরিস্থিতি তুলে ধরা হয়। এই সময়ে আদিবাসী নারীদের ওপর সহিংসতার ৪৫টি ঘটনা ঘটেছে। একই সময়ে ভূমি-সংক্রান্ত বিরোধে আদিবাসীদের ওপর ২২টি মানবাধিকার লঙ্ঘনের ঘটনা ঘটেছে। এর মধ্যে ১০টি ঘটেছে সমতলে আর ১২টি পার্বত্য চট্টগ্রামে। অনুষ্ঠানে বক্তব্য দেন মানবাধিকার কমিশনের সদস্য নিরূপা দেওয়ান, রিসার্চ ইনিশিয়েটিভ বাংলাদেশের (রিব) নির্বাহী পরিচালক মেঘনা গুহঠাকুরতা, নারীনেত্রী খুশী কবির, মালেয়া ফাউন্ডেশনের সমন্বয়কারী প্রগতি চাকমা প্রমুখ।
