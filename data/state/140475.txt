
অপহরণের দুই দিন পর খুলনার কয়রা উপজেলার ৬ নম্বর কয়রা গ্রামের তিন ছাত্রকে ফেরত দিয়েছে অপহরণকারীরা।গতকাল বুধবার ভোর পাঁচটায় কয়রা লঞ্চঘাটে তাদের একটি নৌকায় করে ফেরত পাঠানো হয়। অপহূত ছাত্রদের পরিবারের সদস্যরা ও পুলিশ এ খবরের সত্যতা নিশ্চিত করেছে।গত সোমবার রাত সাড়ে নয়টার দিকে ওই তিন ছাত্রকে বেড়িবাঁধের ওপর থেকে অপহরণ করা হয়। তারা হচ্ছে কয়রা গ্রামের আজিজুল গাজীর ছেলে ও কয়রা সরকারি প্রাথমিক বিদ্যালয়ের চতুর্থ শ্রেণীর ছাত্র আবু সালেহ (১০), নুর বকস ঢালীর ছেলে ও তৃতীয় শ্রেণীর ছাত্র মেহেদী হাসান (৯) এবং গোলাম মোস্তফা ঢালীর ছেলে ও শাকবাড়িয়া মাধ্যমিক বিদ্যালয়ের অষ্টম শ্রেণীর ছাত্র মো. মুজাহিদ (১৩)।কয়রা থানার ভরপ্রাপ্ত কর্মকর্তা (ওসি তদন্ত) সুবির দত্ত প্রথম আলোকে জানান, অপহূত শিশুদের উদ্ধারে পুলিশের পক্ষ থেকে বিশেষ কৌশল অবলম্বন করা হয়।অপহরণকারী দলের এক সদস্যকে আটকের পর নিরাপদে ওই তিন শিশুকে উদ্ধার করা সম্ভব হয়েছে।অপহূত শিশুদের পরিবার সূত্রে জানা গেছে, গ্রামের কয়েকজন যুবক বেড়িবাঁধের ওপর থেকে জোর করে ধরে একটি নৌকায় করে পাশের সুন্দরবনের একটি খালে নিয়ে যায়।
