
কুমিল্লার আদর্শ সদর উপজেলার বানাশুয়া এলাকায় আখাউড়া থেকে কুমিল্লাগামী একটি ডেমু ট্রেনের বগি লাইনচ্যুত হয়েছে। লাইনের ওপর উঠে আসা বালুবাহী একটি ট্রাকের সঙ্গে সংঘর্ষে ডেমু ট্রেনটির বগি লাইনচ্যুত হয়। আজ শনিবার সকাল ৮টা ৪৫ মিনিটে এ দুর্ঘটনা ঘটে।দুর্ঘটনার কারণে কুমিল্লা রেলস্টেশন থেকে ঢাকাগামী সুবর্ণা এক্সপ্রেস, লালমাইতে বিজয় এক্সপ্রেস, লাকসামে সিলেটগামী পাহাড়িকা এক্সপ্রেস, রসুলপুর স্টেশনে চট্টগ্রামগামী সোনার বাংলা এক্সপ্রেস এবং শশীদল স্টেশনে চট্টগ্রাম মহানগর ট্রেন আটকা পড়েছে। এ কারণে পূর্বাঞ্চলের চট্টগ্রাম ও সিলেটের সঙ্গে ঢাকার রেল যোগাযোগ বিচ্ছিন্ন রয়েছে।কুমিল্লা রেলস্টেশনের স্টেশনমাস্টার মো. সফিকুর রহমান ভুঁইয়া বিষয়টি নিশ্চিত করেছেন। তিনি জানান, খবর পেয়ে লাকসাম থেকে উদ্ধারকারী ট্রেন ঘটনাস্থলে এসে পৌঁছেছে। বগিটি উদ্ধারকাজ শেষ হলে ট্রেন যোগাযোগ স্বাভাবিক হবে।
