
• আট বেসরকারি সংস্থার সঙ্গে ওয়াসার চুক্তি। • আরও এক লাখ বস্তিবাসী খাওয়ার পানির সুবিধা পাবে।
রাজধানীর আরও ২২টি বস্তিতে বৈধ পানির সংযোগ দেবে ঢাকা ওয়াসা। বস্তিবাসীদের নিরাপদ পানি সরবরাহের লক্ষ্যে আগামী ডিসেম্বর নাগাদ এই সংযোগ দেওয়ার কাজ শেষ হবে। 
এ লক্ষ্যে গতকাল সোমবার আটটি বেসরকারি সংস্থার (এনজিও) সঙ্গে চুক্তি স্বাক্ষর করেছে ঢাকা ওয়াসা। চুক্তি অনুযায়ী, ২২টি বস্তিতে মোট ৩ হাজার ‘ওয়াটার পয়েন্ট’ স্থাপন করা হবে। বস্তিতে বৈধ পানির সংযোগ নিয়ে কাজ করা ঢাকা ওয়াসার লো ইনকাম কমিউনিটি (এলআইসি) শাখার আওতায় এসব ওয়াটার পয়েন্ট স্থাপন করা হবে। এর অর্থায়ন করবে ইউরোপীয় ইউনিয়ন (ইইউ) এবং ফরাসি উন্নয়ন সংস্থা এএফডি। চুক্তিতে স্বাক্ষর করা আটটি বেসরকারি সংস্থা ওয়াটার পয়েন্ট স্থাপনের কাজ বাস্তবায়ন করবে। ওয়াসা বলছে, এর মাধ্যমে বৈধ পানির সংযোগ পাওয়া বস্তির সংখ্যা হবে ৪৩০। ফলে অতিরিক্ত আরও ১ লাখ বস্তিবাসী নিরাপদ পানির সুবিধা পাবে।ঢাকা ওয়াসার সঙ্গে চুক্তিতে স্বাক্ষর করা বেসরকারি সংস্থার একটি দুস্থ স্বাস্থ্য কেন্দ্র (ডিএসকে)। সংস্থাটির পিহ্যাপ প্রকল্পের ব্যবস্থাপক অখিল চন্দ্র দাস প্রথম আলোকে জানিয়েছেন, ১৯৯২ সালের আগ পর্যন্ত রাজধানীর কোনো বস্তিতে বৈধ পানির সংযোগ ছিল না। ১৯৯২ সালে তেজগাঁও এলাকার দুটি বস্তিতে বৈধ পানির সংযোগ দেওয়ার মাধ্যমে এ কার্যক্রম শুরু হয়। ঢাকা ওয়াসা সূত্রে জানা গেছে, ২০১০ সালে লো ইনকাম কমিউনিটি (এলআইসি) শাখার কার্যক্রম শুরু হয়। এই শাখার আওতায় গত বছর পর্যন্ত ৪০৮টি বস্তিতে পানির সংযোগ দেওয়া হয়েছে। সংযোগের ক্ষেত্রে ওয়াসার সঙ্গে চুক্তিভিত্তিক কাজ করেছে কয়েকটি বেসরকারি সংস্থা।সংস্থাগুলো জানিয়েছে, সংযোগ পেতে বস্তিবাসীদের উদ্বুদ্ধ করার পাশাপাশি বস্তির বাসিন্দাদের নিয়ে কমিউনিটি বেসড অর্গানাইজেশন (সিবিও) কমিটি গঠন করে। এই কমিটির মাধ্যমে বস্তির যে কেউ আবেদন করে বৈধ পানির সংযোগ নিতে পারেন। চাহিদাপত্র, মিটার ও অন্যান্য আনুষঙ্গিক খরচ মিলে ১৩-১৪ হাজার টাকা খরচ হয়। তবে ডিএসকের ওয়াশ প্রকল্পের যুগ্ম পরিচালক এম এ হামিদ প্রথম আলোকে বলেন, ওয়াসার সঙ্গে চুক্তি অনুযায়ী নতুন ২২টি বস্তিতে সংযোগ পেতে বস্তিবাসীর কোনো খরচ হবে না। ১০ থেকে ২০টি পরিবারের জন্য একটি করে ওয়াটার পয়েন্ট স্থাপন করা হবে। সেখান থেকে তারা পানি সংগ্রহ করবে। মাস শেষে যে বিল আসবে তা ব্যবহারকারীদের সমভাবে বহন করতে হবে। তিনি বলেন, চুক্তি অনুযায়ী, ডিএসকে ২২টি বস্তির মধ্যে ১১টি বস্তিতে ওয়াটার পয়েন্ট স্থাপন করবে। বস্তিগুলো হচ্ছে বেদের বস্তি, এরশাদনগর বস্তি, ভাঙা দেয়াল বস্তি, গোডাউন বস্তি, স্যাটেলাইট বস্তি, রাজুর বস্তি, কুর্মিটোলা ক্যাম্প বস্তি, বালুর মাঠ বস্তি, কালাপানি বস্তি, বেগুনটিলা বস্তি ও মুক্তিযোদ্ধা কমপ্লেক্স বস্তি। ঢাকা ওয়াসা জানিয়েছে, হোটেল সোনারগাঁওয়ে গতকাল বেসরকারি সংস্থাগুলোর সঙ্গে আনুষ্ঠানিকভাবে চুক্তি স্বাক্ষর করা হয়। চুক্তিতে ঢাকা ওয়াসার পক্ষে তত্ত্বাবধায়ক প্রকৌশলী কামরুননাহার লাইলি এবং নিজ নিজ বেসরকারি সংস্থার প্রতিনিধিরা স্বাক্ষর করেন। ঢাকা ওয়াসার ব্যবস্থাপনা পরিচালক তাকসিম এ খানের সভাপতিত্বে অনুষ্ঠিত এ চুক্তি স্বাক্ষর অনুষ্ঠানে ঢাকায় নিযুক্ত ফরাসি রাষ্ট্রদূত ম্যারি আনিক বুখডা , ফরাসি উন্নয়ন সংস্থা এএফডির কান্ট্রি রিপ্রেজেনটেটিভ জঁ বেনোয়া দু চালাখড্‌, ইইউ ডেলিগেশনের ডেভেলপমেন্ট কো-অপারেশনের প্রধান মারিও রনকনি প্রমুখ উপস্থিত ছিলেন।
