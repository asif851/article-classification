
বিএনপির মহাসচিবের গাড়িবহরে হামলার বিষয়ে জানতে চাইলে ঘটনাস্থল থেকে দলটির স্থায়ী কমিটির সদস্য আমির খসরু মাহমুদ চৌধুরী বলেন, ‘আমার হাত দিয়ে রক্ত ঝরছে। এখন কথা বলতে পারছি না।’
রাঙামাটিতে পাহাড়ধসে ক্ষতিগ্রস্ত এলাকা পরিদর্শনে যাওয়ার পথে আজ রোববার সকাল সাড়ে ১০টার দিকে চট্টগ্রামের রাঙ্গুনিয়ার ইছাখালী এলাকায় মির্জা ফখরুল ইসলাম আলমগীরের গাড়িবহরে হামলা হয়। হামলায় মির্জা ফখরুল, আমির খসরু মাহমুদসহ দলটির কয়েকজন নেতা আহত হয়েছেন। হামলার জেরে তাঁরা রাঙামাটি না গিয়ে চট্টগ্রাম শহরে ফিরছেন।
আমির খসরু মাহমুদ চৌধুরী বলেন, তিনি ও মির্জা ফখরুল ছাড়াও বিএনপির চেয়ারপারসনের উপদেষ্টা মেজর জেনারেল (অব.) রুহুল আমিন, কেন্দ্রীয় সাংগঠনিক সদস্য মাহবুবুর রহমান প্রমুখ আহত হয়েছেন। তাঁদের বহরে থাকা গাড়ি ভেঙে চুরমার করা হয়েছে।
গাড়িবহরে থাকা বিএনপির নেতারা বলছেন, তাঁরা কাপ্তাই হয়ে রাঙামাটি যাচ্ছিলেন। রাঙ্গুনিয়ার ইছাখালী এলাকায় চট্টগ্রাম-কাপ্তাই সড়কে তাঁদের গাড়িবহরে হামলা হয়।
আমির খসরু মাহমুদ চৌধুরী অভিযোগ করে বলেন, এলাকাটি আওয়ামী লীগের প্রচার সম্পাদক হাছান মাহমুদের। তাঁর লোকজনই এই হামলা করেছেন।
অভিযোগের বিষয়ে হাছান মাহমুদ বলেন, ‘ঘটনাটি শুনেছি। বিএনপি নেতাদের গাড়িবহর দুজন পথচারীকে ধাক্কা দেয়। এরপর সেখানে উত্তেজিত লোকজন কিছু একটা করেছে।’
হাছান মাহমুদ বলেন, পাহাড়ধস হলো, এক সপ্তাহ আগে। আর বিএনপি নেতারা এখন সেখানে যাচ্ছিলেন। তাও আবার হামলার অজুহাত তুলে রাঙামাটি না গিয়ে ফিরে এসেছেন। এটা রহস্যজনক। বিষয়টিকে নাটক মনে হচ্ছে।
