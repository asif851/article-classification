
নারায়ণগঞ্জের সোনারগাঁওয়ের গত শুক্রবার রাতে পুলিশের ধাওয়া খেয়ে পালানোর সময় ডাকাত সন্দেহে গণপিটুনিতে সোবহান মিয়া (৩২) নামের এক যুবকের মৃত্যু হয়েছে। পুলিশ সূত্র জানায়, ঢাকা-চট্টগ্রাম মহাসড়কের উপজেলার দড়িকান্দি এলাকায় শুক্রবার রাত সাড়ে ১২টার দিকে পুলিশ টহল দিচ্ছিল। এ সময় মহাসড়কের পাশে বসে থাকা সোবহান মিয়া ও কবির হোসেন (৩২) নামের দুই যুবক পুলিশকে দেখে দৌড়ে পালানোর চেষ্টা করেন। পুলিশ কবিরকে আটক করলেও সোবহান দৌড়ে পালানোর সময় এলাকাবাসী তাঁকে ডাকাত সন্দেহ করে গণপিটুনি দেয়। পরে আহত সোবহানকে পুলিশ সোনারগাঁ উপজেলা স্বাস্থ্য কমপ্লেক্সে ভর্তি করে। পরে তাঁকে ঢাকা মেডিকেল কলেজ হাসপাতালে পাঠানো হয়। সেখানে রাত তিনটার দিকে সোবহান মারা যান। সোবহান বন্দর উপজেলার লাঙ্গলবন্দ গ্রামের বাসিন্দা।
