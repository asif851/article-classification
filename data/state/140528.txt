
নোয়াখালীর সেনবাগে প্রতারণার অভিযোগে এক নারীসহ তিনজনকে তিন মাসের বিনাশ্রম কারাদণ্ড দিয়েছেন ভ্রাম্যমাণ আদালত। গতকাল বুধবার উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিক এই আদেশ দেন।দণ্ডপ্রাপ্ত ব্যক্তিরা হলেন কুমিল্লার মুরাদনগরের বাতাকাশি গ্রামের মনির হোসেন, তাঁর শ্বশুর নোয়াখালীর বেগমগঞ্জ উপজেলার অম্বনগর গ্রামের রুহুল কবির ও শাশুড়ি নুরুন নাহার জেসমিন।স্থানীয় সূত্র জানায়, উপজেলার কেশারপাড় গ্রামের আলী আকবর লন্ডনির বাড়িতে ‘গুপ্তধন’ আছে—সম্প্রতি এ কথা উল্লেখ করে বসতঘরের জানালা দিয়ে প্রতারকেরা বেশ কয়েকবার চিঠি রেখে যায়। এরপর বুধবার ভোররাতে বাড়ির লোকজন কৌশলে প্রতারকদের বাড়িতে নিয়ে আসে। পরে স্থানীয় লোকজন ওই তিন ব্যক্তিকে আটক করে পিটুনি দিয়ে স্থানীয় ইউনিয়ন পরিষদের (ইউপি) চেয়ারম্যানের মাধ্যমে উপজেলা নির্বাহী কর্মকর্তার কার্যালয়ে (ইউএনও) নিয়ে আসে। এরপর বিকেলে ইউএনও তাঁর কার্যালয়ে ভ্রাম্যমাণ আদালত বসিয়ে সাক্ষ্য-প্রমাণ ও স্বীকারোক্তির ভিত্তিতে ওই তিন ব্যক্তির প্রত্যেককে তিন মাস করে বিনাশ্রম কারাদণ্ড দেন।তিন প্রতারককে সাজা দেওয়ার সত্যতা নিশ্চিত করেছেন ইউএনও মো. জাহিদ হোসেন ছিদ্দিক।
