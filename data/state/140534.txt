
১০ থেকে ১৯ বছর, বিশেষ করে বয়ঃসন্ধিকালে মনের ভেতরে জমতে থাকে নানান প্রশ্ন। ০৯৬১২৬০০৬০০ নম্বরে ফোন সেসব প্রশ্নের দেবে।গতকাল মঙ্গলবার রাজধানীর বিয়াম মডেল স্কুল অ্যান্ড কলেজ ক্যাম্পাসে প্রায় দেড় শ শিক্ষার্থীর উপস্থিতিতে এই নম্বরটি আনুষ্ঠানিকভাবে যাত্রা শুরু করে। মঞ্চে শোলায় লাল রং দিয়ে একটি ইটের দেয়াল বানানো হয়েছে। দেয়ালে বাধা হিসেবে বাল্যবিবাহ, মাদকসহ বিভিন্ন কিছুর নাম লেখা। শিক্ষার্থীরা দেয়াল ভেঙে সব বাধা পার হওয়ার জন্য ভেতরে লেখা হেল্পলাইন নম্বরটি বের করে। এভাবেই উদ্বোধন হয় নম্বরটির। দশ-উনিশের মোড়ে দাঁড়ানো ছেলেমেয়েদের জন্য বলা হচ্ছে, ‘বয়স যখন ১০-১২, জানতে হবে আরও, নিজেকে মেলে ধর, ফোন কর এই নম্বরে-০৯৬১২৬০০৬০০’।কনসার্নড উইমেন ফর ফ্যামিলি ডেভেলপমেন্ট (সিডব্লিউএফডি) এ উদ্বোধনী অনুষ্ঠানের আয়োজন করে।অনুষ্ঠানের প্রধান অতিথি মাধ্যমিক ও উচ্চশিক্ষা অধিদপ্তরের মহাপরিচালক অধ্যাপক ফাহিমা খাতুন বলেন, ১০ থেকে ১৯ বছর বয়সীরা তাদের কথাগুলো, শারীরিক ও মানসিক পরিবর্তনের বিষয়গুলো কারও কাছে বলতে পারে না। তারা বিষয়গুলো গোপন করে। আর এই গোপনীয়তার কারণেই সমাজে ইভ টিজিং, মাদকাসক্তিসহ নানান সমস্যা দেখা দিচ্ছে। ফাহিমা খাতুন বলেন, ‘আমরা পাঠ্যবইতে পরিবর্তন এনেছি। শিক্ষকদের প্রশিক্ষণ দিচ্ছি। কিন্তু তারপরও অনেক শিক্ষক বইয়ের ওই অধ্যায়গুলো পড়াচ্ছেন না, বলছেন তোমরা বাড়িতে পড়ে নিয়ো। জেনারেশন ব্রেক থ্রু প্রকল্পটির মাধ্যমে শিক্ষকদের আরও সচেতন করা সম্ভব হবে।’ সিডব্লিউএফডির নির্বাহী পরিচালক মোফাবেজা খান জানান, নেদারল্যান্ডস দূতাবাসের আর্থিক সহায়তায় জেনারেশন ব্রেক থ্রু প্রকল্পটিতে কারিগরি সহায়তা দিচ্ছে জাতিসংঘ জনসংখ্যা তহবিল ও প্ল্যান বাংলাদেশ। প্রকল্পটি শিক্ষা মন্ত্রণালয় এবং মহিলা ও শিশুবিষয়ক মন্ত্রণালয়ের উদ্যোগে বাস্তবায়িত হচ্ছে।সিডব্লিউএফডির কোষাধ্যক্ষ জিনাত সুলতানা বলেন, বয়ঃসন্ধিকাল হচ্ছে কৌতূহলের সময়। এ সময় মনে থাকে একটু ভয়, একটু লজ্জা। প্রথমেই মনে প্রশ্ন আসে কার কাছে যাব, কোথায় যাব, কার কাছে প্রশ্নের উত্তর জানতে চাইব? এই হেল্পলাইন নম্বরটা মনের ভেতরে জমতে থাকা অজানা প্রশ্নগুলোর উত্তর জানাতে সহায়তা করবে। অনুষ্ঠানে মাধ্যমিক ও উচ্চশিক্ষা অধিদপ্তরের পরিচালক (প্রশিক্ষণ) মোহাম্মদ শামছুল হুদা, জেলা পরিবার পরিকল্পনা কার্যালয়ের ভারপ্রাপ্ত উপপরিচালক মির্জা কামরুন নাহার এবং প্ল্যান বাংলাদেশের উপ-দেশীয় পরিচালক সৌম্য গুহ আলোচনায় অংশ নেন।
