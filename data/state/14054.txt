
অভিবাসন-প্রত্যাশী ৪৮ জন বাংলাদেশিকে আগামীকাল বুধবার ফেরত দেবে মিয়ানমার। মিয়ানমারের মংডু শহরে আজ মঙ্গলবার বর্ডার গার্ড বাংলাদেশ (বিজিবি) ও মিয়ানমারের বর্ডার গার্ড পুলিশের (বিজিপি) মধ্যে সমন্বয় সভায় এ সিদ্ধান্ত নেওয়া হয়।
বৈঠকে বাংলাদেশ প্রতিনিধিদলের নেতৃত্ব দেন বিজিবির রিজিয়ন কমান্ডার ব্রিগেডিয়ার জেনারেল মো. হাবিবুল করিম। আর মিয়ানমার প্রতিনিধিদলের নেতৃত্ব দেন বিজিপির ব্রিগেডিয়ার জেনারেল থিন কো কো।
মিয়ানমারে সভা শেষে আজ বিকেলে হাবিবুল করিম টেকনাফে সাংবাদিকদের বলেন, আগামীকাল বান্দরবানের নাইক্ষ্যংছড়ি সীমান্তের ঘুমধুম পয়েন্ট দিয়ে অভিবাসন-প্রত্যাশী ৪৮ জন বাংলাদেশিকে হস্তান্তর করবে মিয়ানমার।
পুলিশ ও বিজিবি সূত্র জানায়, গত ২১ মে সমুদ্রপথে মালয়েশিয়া যাত্রার সময় মিয়ানমার জলসীমানা থেকে সে দেশের নৌবাহিনী ২০৮ জন এবং ২৯ মে ৭২৭ জন অভিবাসন প্রত্যাশীকে উদ্ধার করে। মিয়ানমারের দাবি, উদ্ধার হওয়া ব্যক্তিরা বাংলাদেশের নাগরিক।
এর আগে বিজিবি ছয় দফায় মিয়ানমার থেকে ৭৩৯ জন বাংলাদেশি অভিবাসন-প্রত্যাশীকে দেশে ফিরিয়ে এনেছে।
