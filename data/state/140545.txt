
প্রধানমন্ত্রী শেখ হাসিনা বলেন, বিএনপির চেয়ারপারসন খালেদা জিয়া দাবি করেন, তিনি তিনবার প্রধানমন্ত্রী ছিলেন। কিন্তু পরিতাপের বিষয়, একজন সাবেক প্রধানমন্ত্রী ও বিরোধী দলীয় নেতা কীভাবে মানুষ পুড়িয়ে হত্যা করতে পারেন?আজ রোববার বঙ্গবন্ধু আন্তর্জাতিক সম্মেলন কেন্দ্রে বিশ্ব নারী দিবসের কর্মসূচির উদ্বোধনী অনুষ্ঠানের ভাষণে শেখ হাসিনা এসব কথা বলেন। এ বছর দিবসটির প্রতিপাদ্য হচ্ছে, ‘নারীর ক্ষমতায়ন: নারীর উন্নয়ন’। খবর বাসস।শেখ হাসিনা রাজনৈতিক উচ্চাভিলাষ চরিতার্থের লক্ষ্যে মানুষ পুড়িয়ে হত্যার জন্য খালেদা জিয়াকে দায়ী করে এই নৃশংস কর্মকাণ্ডের প্রতিবাদ ও প্রতিরোধে সোচ্চার হতে নারী সমাজের প্রতি আহ্বান জানান। তিনি বলেন, ‘বিএনপির চেয়ারপারসন তাঁর রাজনৈতিক উচ্চাভিলাষ চরিতার্থের জন্য হরতাল-অবরোধ দিয়ে মানুষ পুড়িয়ে মারছেন। আমার প্রশ্ন হচ্ছে—পেট্রল ঢেলে, ককটেল মেরে দেশের মানুষকে হত্যার অধিকার তাঁকে (খালেদা জিয়া) কে দিয়েছে?’প্রধানমন্ত্রী বলেন, রাজনীতি হচ্ছে মানুষের জন্য ও তাদের কল্যাণের জন্য, রাজনীতি মানুষ পুড়িয়ে হত্যার জন্য নয়। এ জন্য তিনি এ ধরনের নৃশংসতার প্রতিবাদ ও প্রতিরোধে নারী সমাজসহ দেশের সবাইকে এগিয়ে আসার আহ্বান জানিয়ে বলেছেন, এটা কোনোভাবেই সহ্য করা যায় না। খালেদা জিয়াকে তাঁর নির্মম ও নৃশংস কর্মকাণ্ডের শাস্তি পেতেই হবে।
নারী ও শিশুবিষয়ক মন্ত্রণালয় আয়োজিত এ অনুষ্ঠানে সভাপতিত্ব করেন ওই মন্ত্রণালয়ের প্রতিমন্ত্রী মেহের আফরোজ চুমকি। মন্ত্রণালয়ের সচিব তারিক-উল ইসলাম ও জাতিসংঘ জনসংখ্যা তহবিলের কান্ট্রি রিপ্রেজেনটেটিভ আর্জেন্টিনা মেতাভেল পিককিন প্রমুখ অনুষ্ঠানে বক্তব্য দেন।এতে দেশের নারী সমাজের সার্বিক উন্নয়নের ওপর একটি প্রামাণ্য চিত্র প্রদর্শিত হয়।

