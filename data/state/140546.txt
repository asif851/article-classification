
ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) ২০১৭-১৯ মেয়াদের নির্বাচন স্থগিত করে হাইকোর্টের দেওয়া আদেশের বিরুদ্ধে সংগঠনটির আবেদনের ওপর ৩০ মার্চ শুনানির তারিখ রেখেছেন আপিল বিভাগ।
আজ সোমবার প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যর আপিল বিভাগ এই তারিখ ধার্য করেন। এই সময় পর্যন্ত এফবিসিসিআই নির্বাচনের কার্যক্রম চলমান থাকবে বলে জানিয়েছেন দুই পক্ষের আইনজীবীরা।
আজ আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম। এফবিসিসিআইয়ের পক্ষে ছিলেন আইনজীবী শেখ ফজল নূর তাপস ও ইমতিয়াজ মইনুল ইসলাম। রিট আবেদনকারীর পক্ষে ছিলেন আইনজীবী রোকনউদ্দিন মাহমুদ ও বদরুদ্দোজা বাদল।
পরে আইনজীবী বাদল বলেন, বিষয়টি শুনানির জন্য এলে দেখা যায়, এফবিসিসিআইয়ের করা আবেদনে একটি পাতা নেই। এই ত্রুটি নজরে এলে আদালত তা ঠিক করতে বলেন। শুনানির জন্য ৩০ মার্চ তারিখ ধার্য করেন।
এক রিট আবেদনের পরিপ্রেক্ষিতে গত বুধবার এফবিসিসিআইয়ের নির্বাচন দুই মাসের জন্য স্থগিত করেন হাইকোর্ট।
নির্বাচন স্থগিত চেয়ে হাইকোর্টে আবেদন করেছিলেন ময়মনসিংহ চেম্বার অব কমার্সের সভাপতি আমিনুল হক।
তফসিলে আগামী ১৪ মে এফবিসিসিআই নির্বাচনের তারিখ ধার্য রয়েছে।
