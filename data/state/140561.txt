
সরকারের উন্নয়ন প্রকল্প থেকে রাজস্ব খাতে নিয়মিত হওয়া কয়েক হাজার কর্মচারীর চাকরি শেষে জটিলতার সৃষ্টি করা হচ্ছে বলে অভিযোগ করেছে ‘সরকারি কর্মকর্তা/কর্মচারী সম্মিলিত ঐক্য পরিষদ’। এ বিষয়টির সমাধানে প্রধানমন্ত্রীর হস্তক্ষেপ চেয়েছে সংগঠনটি। গতকাল শনিবার জাতীয় প্রেসক্লাবের সামনে এক মানববন্ধন থেকে এ দাবি করা হয়। সংগঠনের আহ্বায়ক তোফায়েল আহমেদ অভিযোগ করেন, এজি অফিসগুলোতে প্রশাসনিক ও আর্থিক হয়রানি চলছে। চাকরিজীবনে আহরিত সুযোগ-সুবিধা, টাইম স্কেল ও সিলেকশন গ্রেড যাচ্ছেতাইভাবে কর্তন করা হচ্ছে। পেনশন উত্তোলনের ক্ষেত্রে অহেতুক প্রতিবন্ধকতা ও জটিলতার সৃষ্টি করে রাখা হয়েছে। বিদ্যমান বিধিবিধান অনুসরণ করা হচ্ছে না। এমনকি আদালতের চূড়ান্ত নির্দেশনাও মানা হচ্ছে না। মানববন্ধনে সংগঠনের সদস্যসচিব মো. ইসমাইল ভূইয়াসহ বিভিন্ন পর্যায়ের চাকুরেরা উপস্থিত ছিলেন। বিজ্ঞপ্তি।
