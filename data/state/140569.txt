
প্রকাশক ফয়সল আরেফীন দীপন হত্যার ঘটনায় কাউকে গ্রেপ্তার করা হয়নি বলে জানিয়েছে ঢাকা মহানগর পুলিশ (ডিএমপি)। পুলিশ বলছে, ফেনীর ফুলগাজী উপজেলা থেকে গত মঙ্গলবার মুফতি জাহিদুল হাসান মারুফ (২৪) নামের যে ব্যক্তিকে দীপন হত্যায় গ্রেপ্তার করা হয়েছে বলে গণমাধ্যমে সংবাদ প্রকাশিত হয়েছে, তা সত্য নয়।ডিএমপির গণমাধ্যম শাখার উপকমিশনার (ডিসি) মুনতাসিরুল ইসলাম প্রথম আলোকে বলেন, ঢাকা মহানগর পুলিশের গোয়েন্দা শাখার (ডিবি) ভিন্ন একটি মামলার আসামিকে শনাক্ত করার জন্য জাহিদুলকে ঢাকায় নিয়ে আসে। কাজ শেষ হওয়ার পর তাঁকে আবার ছেড়ে দেওয়া হয়।জাহিদুলের গ্রামের বাড়ি ফুলগাজী উপজেলার আমজাদহাট ইউনিয়নের উত্তর তারাকুছায়। তিনি আমজাদ হাট এলাকার স্থানীয় জামেয়া আরাবিয়া আহসানুল উলুম মাদ্রাসা ও এতিমখানার সহকারী শিক্ষক।জাহিদুলের বাবার ভাষ্য, গত মঙ্গলবার ভোরে ডিবি সদস্য পরিচয়ে সাদা পোশাকধারী কিছু লোক তাঁদের গ্রামের বাড়ি থেকে মুফতি জাহিদকে আটক করে একটি মাইক্রোবাসে তুলে নিয়ে যান। গত বুধবার রাতে ঢাকার মিন্টো রোডে ডিবি পুলিশের তত্ত্বাবধানে থেকে ছেলে জাহিদ মুঠোফোনে তাঁর মায়ের সঙ্গে কথা বলে দোয়া চেয়েছেন।এ বিষয়ে পুলিশের কোনো সদস্য আনুষ্ঠানিকভাবে কোনো কিছু না বললেও পুলিশের একটি সূত্র জানিয়েছে, দীপন হত্যার ঘটনায় জাহিদুলকে আটক করা হয়েছে। এ বিষয়ে গণমাধ্যমে সংবাদ প্রকাশিত হয়।
