
বাংলাদেশে কিশোর-কিশোরীদের এক-চতুর্থাংশের বেশি খর্বকায়। অর্থাৎ বয়সের তুলনায় উচ্চতা কম। গ্রামের কিশোরীদের মধ্যে অপুষ্টি শহরের কিশোরীদের চেয়ে বেশি। দরিদ্র পরিবারের কিশোর-কিশোরীরাও তুলনামূলক বেশি অপুষ্টিতে ভোগে। এক গবেষণা প্রতিবেদনে এ তথ্য উঠে এসেছে।
আজ বৃহস্পতিবার রাজধানীর সিরডাপ মিলনায়তনে কিশোর-কিশোরীদের স্বাস্থ্যবিষয়ক এক গোলটেবিল বৈঠকে গবেষণার এ তথ্য উপস্থাপন করা হয়। বিশ্বব্যাংক, ইউনিসেফ, ব্র্যাক জেমস পি গ্র্যান্ট স্কুল অব পাবলিক হেলথ এবং স্বর্ণ কিশোরী ফাউন্ডেশন যৌথভাবে এ বৈঠকের আয়োজন করে।
বৈঠকে প্রধান অতিথির বক্তব্যে স্বরাষ্ট্রমন্ত্রী আসাদুজ্জামান খাঁন কামাল বলেন, ‘গবেষণায় সিলেটের পুষ্টি পরিস্থিতি খারাপ, এমন তথ্য উঠে এসেছে। নিশ্চয়ই ওই অঞ্চলের মানুষের শিক্ষা, অভিজ্ঞতা বা অন্য কোনো কিছুর ঘাটতি রয়েছে। বিষয়টি গুরুত্বের সঙ্গে বিবেচনা করা উচিত।’ তিনি বলেন, বর্তমান সরকার নারীদের মনোবল বৃদ্ধি করতে সক্ষম হয়েছে।
বিশ্বব্যাংকের জ্যেষ্ঠ পুষ্টি বিশেষজ্ঞ জিয়াউদ্দিন হায়দার, ব্র্যাক জেমস পি গ্র্যান্ট স্কুল অব পাবলিক হেলথের গবেষক মলয় কান্তি মৃধা, একই প্রতিষ্ঠানের অ্যালয়নি অ্যাডামস এবং স্বর্ণ কিশোরী ফাউন্ডেশনের নিজামউদ্দিন গবেষণার বিষয়বস্তু উপস্থাপন করেন।
অনুষ্ঠানে সরকারি কর্মকমিশন, শিক্ষা মন্ত্রণালয়, স্বাস্থ্য মন্ত্রণালয়ের ঊর্ধ্বতন কর্মকর্তা, সরকারের উন্নয়ন সহযোগী প্রতিষ্ঠানের প্রতিনিধি ও পুষ্টি বিশেষজ্ঞরা উপস্থিত ছিলেন।
