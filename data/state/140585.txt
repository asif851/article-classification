
প্রধানমন্ত্রী শেখ হাসিনা বলেছেন, স্থানীয় সরকার নির্বাচন দলীয়ভাবে করা উচিত। বিষয়টি জরুরিভাবে বিবেচনা করা উচিত বলেও মন্তব্য করেছেন তিনি। আজ বুধবার সংসদ অধিবেশনে প্রশ্নোত্তর পর্বে শেখ হাসিনা এ কথা বলেন। এক সম্পূরক প্রশ্নের জবাবে প্রধানমন্ত্রী বলেন, স্থানীয় সরকার নির্বাচন নির্দলীয়; কিন্তু যখন হিসাব করা হয় তখন দলীয়ভাবেই হিসাব করা হয়। পত্র-পত্রিকাগুলো সেভাবেই লেখে। তাই স্থানীয় সরকার নির্বাচন দলীয়ভাবে ব্যবস্থা করা উচিত। এই বিষয়টা জরুরিভাবে করা উচিত। অপর এক প্রশ্নের জবাবে প্রধানমন্ত্রী বলেন, নির্বাচনের সময় নির্বাচন কমিশন যেভাবে চাইবে, সেভাবেই ব্যবস্থা নিতে পারবে। কমিশন সুষ্ঠু নির্বাচন করতে যে ধরনের সহায়তা চাইবে সরকার সেভাবেই কাজ করবে বলেও জানান প্রধানমন্ত্রী।প্রধানমন্ত্রী বলেন, নির্বাচনে আসার মধ্য দিয়ে বিএনপির শুভ বুদ্ধির উদয় হয়েছে। তারা সিটি করপোরেশনে প্রার্থী দিয়েছে। এখন আবার নির্বাচনে আসার পর পিছু হটার ছুতায় লেভেল প্লেয়িং ফিল্ডের সুর তোলে, তাহলে কিভাবে লেভেল প্লেয়িং ফিল্ড হবে সেটা বোধগম্য নয়। প্রধানমন্ত্রী বলেছেন, ‘উনাদের সুরের পেছনে কোন বেসুর বাজে, তা বোধগম্য নয়।’
 
নাশকতার কর্মসূচি বিএনপিকে নিশ্চিহ্ন করে দেবে 
অপর এক প্রশ্নের জবাবে বিএনপি নেতৃত্বাধীন ২০-দলীয় জোটের অন্দোলনকে নাশকতার সঙ্গে তুলনা করে প্রধানমন্ত্রী বলেন, দেশের প্রতিটি মানুষ জানে, নাশকতা ছাড়া বিএনপির রাজনৈতিক কোনো আন্দোলন নেই। খালেদা জিয়াকে উদ্দেশ করে তিনি বলেন, তাঁর এই কর্মসূচি বিএনপিকে নিশ্চিহ্ন করে দেবে। এটাই হবে তাঁর কথিত আন্দোলনের ‘যৌক্তিক পরিণতি’। প্রধানমন্ত্রী দেশের মানুষের প্রতি আহ্বান জানিয়ে বলেন, ‘প্রত্যেকে নিজ নিজ স্বাভাবিক কর্মকাণ্ড চালু রাখুন। স্বাভাবিক যান চলাচল অব্যাহত রাখুন। অন্যায়কারীর বিরুদ্ধে প্রতিরোধ গড়ে তুলুন। আমরা অপনাদের সঙ্গে আছি।’ আজ অধিবেশনের সভাপতিত্ব করেন স্পিকার শিরীন শারমিন চৌধুরী।
