
চট্টগ্রামে ককটেল বিস্ফোরণে মোহাম্মদ রিদওয়ান (৫২) নামের এক ব্যক্তি নিহত হয়েছেন। আজ বুধবার রাত সাড়ে নয়টার দিকে চট্টগ্রাম মেডিকেল কলেজ হাসপাতালে চিকিৎসাধীন অবস্থায় তিনি মারা যান।মোহাম্মদ রিদওয়ানের ভাতিজা মোহাম্মদ সাইফুলের দাবি, আজ সন্ধ্যায় নগরের চান্দগাঁও থানার কালুরঘাট সিঅ্যান্ডবি এলাকায় ককটেল বিস্ফোরণে আহত হন রিদওয়ান। এ সময় তিনি ওই এলাকায় হাঁটছিলেন। দুর্বৃত্তদের ছোড়া ককটেল সরাসরি তাঁর শরীরে লাগে। ককটেলের স্প্লিন্টারে তাঁর বাঁ কাঁধ ও হাত ক্ষতবিক্ষত হয়। পরে তাঁকে চট্টগ্রাম মেডিকেল কলেজ হাসপাতালে ভর্তি করা হয়। তিনি আরও বলেন, ‘অবরোধকারীরা এ সন্ত্রাসী ঘটনার সঙ্গে জড়িত থাকতে পারে বলে আমাদের ধারণা।’চট্টগ্রাম মেডিকেল কলেজ হাসপাতালের চিকিৎসক ফয়সল ইকবাল চৌধুরী ঘটনার সত্যতা নিশ্চিত করেছেন। তিনি প্রথম আলোকে বলেন, ‘অপারেশন থিয়েটারে রিদওয়ান মারা যান।’চট্টগ্রাম মেডিকেলের আয়া ফাতেমা জানান, ককটেল হামলাকারীরা ৮-১০ জন ছিল বলে রিদওয়ান তাঁকে জানিয়েছেন। চট্টগ্রামের পুলিশের অতিরিক্ত উপপুলিশ কমিশনার (উত্তর) শরীফুল ইসলাম জানান, দুর্বৃত্তরা রিদওয়ানের ওপর আকস্মিক হামলা চালিয়েছিল। হামলাকারীদের ধরতে পুলিশের অভিযান চলছে।
