
সিলেটের ঐতিহ্যবাহী আলী আমজাদের ঘড়ি সংস্কারের আরেক দফা উদ্যোগ নিয়েছে সিটি করপোরেশন কর্তৃপক্ষ। এ ছাড়া নগরের সৌন্দর্য বৃদ্ধি ও বর্জ্য অপসারণ ব্যবস্থাপনায় গুরুত্বপূর্ণ সিদ্ধান্ত নেওয়া হয়েছে। গতকাল সিটি করপোরেশনের জনসংযোগ দপ্তর এসব তথ্য জানিয়েছে।সিটি করপোরেশনের চলতি মাসের সভা গত মঙ্গলবার করপোরেশনের সম্মেলনকক্ষে অনুষ্ঠিত হয়। ৯ নম্বর ওয়ার্ড কাউন্সিলরের সভাপতিত্বে সভা সঞ্চালনা করেন প্রধান নির্বাহী কর্মকর্তা এনামুল হাবীব।এসব সিদ্ধান্তের মধ্যে উল্লেখযোগ্য হচ্ছে ঐতিহ্যবাহী আলী আমজাদের ঘড়িটি পুনরায় সচল করা, শাহজালাল বিজ্ঞান ও প্রযুক্তি বিশ্ববিদ্যালয়ের কম্পিউটার সায়েন্স বিভাগের সহায়তায় সিটি করপোরেশনের নাগরিক সেবা অনলাইনে প্রবর্তন, হোটেল-রেস্তোরাঁর বর্জ্য অপসারণে ফি চালু করা এবং নগরে দুটি গরুর হাট স্থাপন।সিলেটের প্রতীক হিসেবে পরিচিত আলী আমজাদের ঘড়িঘর কিনব্রিজ হয়ে নগরের প্রবেশমুখ সুরমা নদীর চাঁদনি ঘাট এলাকায় অবস্থিত। ১৮৭৪ সালে কুলাউড়ার পৃথিম পাশার জমিদার নবাব আলী আহমদ খানের উদ্যোগে ঘড়িটি স্থাপন করা হয়। আড়াই ফুট ডায়ামিটার ও দুই ফুট লম্বা ঘড়িটির কাঁটা। লোহার খুঁটির ওপর ঢেউটিন দিয়ে সুউচ্চ গম্বুজ আকৃতির ঘড়িটি সিলেটের ঐতিহ্য। নবাব আলী আহমদ ঘড়িটি স্থাপন করলেও এটি পরিচিতি পায় তাঁর ছেলে আলী আমজাদের নামে।
