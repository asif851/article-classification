
বিএনপি নেতৃত্বাধীন ১৮-দলীয় জোটের ডাকা হরতালের শেষ দিন আজ বুধবার কমলাপুরে একটি যাত্রীবাহী বাসে আগুন দিয়েছে দুর্বৃত্তরা। হরতালের শেষ সময় সন্ধ্যা সোয়া পাঁচটার দিকে কমলাপুরের রেলওয়ে হাসপাতালের সামনে দাঁড়িয়ে থাকা অবস্থায় বাসটিতে আগুন দেওয়া হয়। আজ সন্ধ্যা ছয়টায় শেষ হয় হরতাল।প্রত্যক্ষদর্শী ও ফায়ার সার্ভিস সূত্রে জানা যায়, এস আলম পরিবহনের একটি বাস সেখানে দাঁড়ানো অবস্থায় ছিল। হঠাত্ কয়েকজন যুবক এসে বাসটিতে আগুন দিয়ে পালিয়ে যান। খবর পেয়ে ফায়ার সার্ভিসের একটি দল ঘটনাস্থলে গিয়ে আগুন নিয়ন্ত্রণে আনে।ফায়ার সার্ভিসের নিয়ন্ত্রণকক্ষের কর্তব্যরত ফায়ারম্যান আনিসুর রহমান প্রথম আলো ডটকমকে বলেন, ‘সন্ধ্যায় কমলাপুরে একটি গাড়িতে আগুন লাগার কথা আমরা শুনেছি। ফায়ার সার্ভিসের একটি দল সেখানে গেছে।’ তবে বিস্তারিত জানাতে পারেননি তিনি।
