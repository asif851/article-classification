
দশ বছরের শিশুকে ধর্ষণের অভিযোগে এক যুবককে গ্রেপ্তার করেছে ভাটারা থানার পুলিশ। শিশুটি টঙ্গী এলাকার রাস্তায় কাগজ কুড়াত। তাকে ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে নেওয়া হয়েছে।
গ্রেপ্তার হওয়া যুবকের নাম রাসেল উদ্দীন দেওয়ান (২০)। তাঁর বাড়ি শরীয়তপুরে। রাজধানীর ভাটারার সোলামাইদের হাতিবাড়ির মোড়ে একটি দোতলা বাসায় একটি কক্ষ ভাড়া নিয়ে থাকত সে। দোকানে দোকানে ফিল্টার পানি সরবরাহ করার কাজ করতেন।
ভাটারা থানার উপপরিদর্শক (এসআই) জিয়াউদ্দিন প্রথম আলোকে বলেন, শিশুটি টঙ্গী এলাকায় কাগজ কুড়ায়। বৃহস্পতিবার রাসেল শিশুটিকে নতুন জামাকাপড় ও জুতা কেনার লোভ দেখিয়ে তাঁর সঙ্গে নেন। এরপর তিনি তাকে একটি দোকানে বিরিয়ানি খাওয়ান। এক জোড়া জুতাও কিনে দেন। এরপর শিশুটিকে তিনি তাঁর বাসায় নিয়ে যান। সেখানে ধর্ষণ করেন। এ সময় শিশুটির চিৎকারে নিচতলার লোকজন দৌড়ে আসেন। তাঁরা রাসেলকে আটক করে পুলিশকে জানান। এসআই জিয়াউদ্দিন বলেন, শিশুটির পরিবারকে এখনো খোঁজ পাওয়া যায়নি। টঙ্গী থানার পুলিশকে খোঁজ নিতে বলা হয়েছে। যাঁরা যুবকটিকে আটক করেছিলেন, তাঁরাই থানায় মামলা করেছেন। আদালতের নির্দেশে ওই যুবক এখন কারাগারে রয়েছেন।
