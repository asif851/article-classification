
রাজশাহীর বাগমারার হামিরকুৎসা ইউনিয়ন স্বেচ্ছাসেবক দলের সভাপতির লাশ উদ্ধার করা হয়েছে। তাঁকে গলা কেটে হত্যা করা হয়েছে বলে স্বজনদের ভাষ্য।
নিহত ব্যক্তির নাম আলতাফ হোসেন (৩৪)। তিনি হামিরকুৎসা শাহপাড়া গ্রামের মজিবুর রহমানের ছেলে।
ইউনিয়ন যুবদলের সভাপতি রাশেদুল হক বলেন, আলতাফ ইউনিয়ন স্বেচ্ছাসেবক দলের সভাপতি ছিলেন।
নিহত ব্যক্তির চাচাতো ভাই ও হামিরকুৎসা ইউনিয়ন পরিষদের (ইউপি) চেয়ারম্যান মামুনুর রশিদের ভাষ্য, গতকাল সোমবার রাত আটটার দিকে বাড়ি থেকে বের হন আলতাফ। তিনি রাতে আর বাড়ি ফেরেননি। তাঁর মুঠোফোন বন্ধ পাওয়া যায়। রাতভর তাঁকে খোঁজাখুঁজি করা হয়। আজ মঙ্গলবার সকালে বাড়ির অদূরে একটি পুকুরে তাঁর লাশ ভাসতে দেখা যায়। তাঁকে গলা কেটে হত্যা করা হয়েছে।
বাগমারা থানার ভারপ্রাপ্ত কর্মকর্তা (ওসি) সেলিম হোসেন বলেন, খবর পেয়ে ঘটনাস্থলে গেছে পুলিশ। লাশটি উদ্ধার করা হয়েছে।
