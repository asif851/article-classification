
গাইবান্ধার ফুলছড়ি উপজেলার এরেন্ডাবাড়ি ইউনিয়নের আনন্দবাড়ী গুপিনাথপাড়া গ্রামে গত শুক্রবার রাতে বিয়েবাড়িতে দুর্ধর্ষ ডাকাতি হয়েছে। এ সময় বাধা দিতে গিয়ে ডাকাতের গুলিতে ফরহাদ মিয়া (৪৫) নামের এক ব্যক্তি নিহত ও অপর একজন গুলিবিদ্ধ হয়েছেন। গুলিবিদ্ধ মামুন মিয়াকে (২৫) হাসপাতালে ভর্তি করা হয়েছে।
এরেন্ডাবাড়ি ইউনিয়ন পরিষদের (ইউপি) চেয়ারম্যান মতিন মণ্ডল ও ফুলছড়ি থানা-পুলিশ সূত্রে জানা গেছে, যমুনা নদীর পূর্ব পাশে দুর্গম চরে আনন্দবাড়ী গুপিনাথপাড়া গ্রাম। গত শুক্রবার ওই গ্রামের ফরহাদ মিয়ার (৪৫) ছোট বোনের বিয়ের অনুষ্ঠান সম্পন্ন হয়। ওই দিন রাত সাড়ে ১২টার দিকে ১০-১২ জনের একদল ডাকাত নৌকায় করে গিয়ে ওই বিয়েবাড়িতে হামলা চালায়। তারা অস্ত্রের মুখে বিয়েবাড়ির বরযাত্রী, কনে ও বরের কাছ থেকে মুঠোফোন, টাকাপয়সা, স্বর্ণালংকার ও ফরহাদের দুটি গরু লুট করে। এরপর তারা ফরহাদের প্রতিবেশী আবদুল আলিমের বাড়ি থেকে চারটি গরু, নগদ টাকা ও মুঠোফোন লুট করে। এ সময় ওই দুই বাড়ির লোকজন চিৎকার করতে থাকেন। একপর্যায়ে গ্রামের লোকজন ডাকাতির বিষয়টি টের পেয়ে ডাকাত দলকে ঘিরে ফেলেন। পরে ডাকাতেরা পাঁচটি গুলি ছুড়ে দুটি গরু রেখে বাকি চার গরু ও অন্য জিনিসপত্র নিয়ে নৌকায় করে পালিয়ে যায়। এ সময় ডাকাতদের গুলিতে ফরহাদ ও তসলিম মিয়ার ছেলেমামুন গুলিবিদ্ধ হন। তাঁদের মধ্যে ফরহাদকে গ্রামে স্থানীয়ভাবে চিকিৎসা দেওয়া হয়। পরে ফরহাদ গতকাল শনিবার সন্ধ্যা সাড়ে সাতটার দিকে মারা যান। মামুনকে রংপুর মেডিকেল কলেজ হাসপাতালে ভর্তি করা হয়েছে।
ঘটনার সত্যতা নিশ্চিত করে ফুলছড়ি থানার ভারপ্রাপ্ত কর্মকর্তা (ওসি) আতিয়ার রহমান প্রথম আলোকে জানান, এ ঘটনায় এখনো মামলা হয়নি। ঘটনাস্থলে পুলিশ পাঠানো হয়েছে। ঘটনাটি তদন্ত করে দেখা হচ্ছে। 
