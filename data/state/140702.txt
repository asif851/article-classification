
বহুপ্রতীক্ষিত তিস্তা চুক্তি যে আগামী বছরই হবে, এর কোনো নিশ্চয়তা নেই বলে জানিয়েছেন ভারতের পররাষ্ট্রমন্ত্রী সুষমা স্বরাজ। তিনি বলেছেন, চুক্তি হতে হলে ভারতের কেন্দ্র, পশ্চিমবঙ্গ রাজ্য এবং বাংলাদেশ সরকারের সহমত দরকার।
ভারতে ক্ষমতাসীন বিজেপি সরকারের তিন বছর পূর্তি উপলক্ষে আজ সোমবার বার্ষিক সংবাদ সম্মেলনে এ কথা বলেন সুষমা। তিনি বলেন, তিস্তা চুক্তি নিয়ে তিন সরকার একমত হবে—এ বিষয়ে তিনি যথেষ্ট আশাবাদী। কিন্তু কত দ্রুত তা সম্ভব হবে, তা বলতে পারবেন না। ভারতের পররাষ্ট্রমন্ত্রী সুষমা স্বরাজ স্পষ্ট বুঝিয়ে দিলেন, কেন্দ্র, রাজ্য ও বাংলাদেশ—তিন সরকার সহমত না হলে তিস্তা চুক্তি সই হওয়ার সম্ভাবনা নেই। ভারতের পররাষ্ট্র মন্ত্রণালয়ের জওহরলাল নেহরু ভবনে এ সংবাদ সম্মেলন অনুষ্ঠিত হয়।গত এপ্রিল মাসে বাংলাদেশের প্রধানমন্ত্রী শেখ হাসিনার ভারত সফরের সময় পশ্চিমবঙ্গের মুখ্যমন্ত্রী মমতা বন্দ্যোপাধ্যায়কেও দিল্লি আসতে প্রধানমন্ত্রী নরেন্দ্র মোদি ও পররাষ্ট্রমন্ত্রী সুষমা স্বরাজ অনুরোধ জানিয়েছিলেন। হায়দরাবাদ হাউসে সবার উপস্থিতিতে প্রধানমন্ত্রী মোদি আশ্বাস দিয়ে বলেছিলেন, তিনি ও হাসিনা ক্ষমতাসীন থাকার সময়েই তিস্তা চুক্তি সই হবে। ওই অনুষ্ঠানে মমতা তিস্তার বিকল্প প্রস্তাবও দিয়েছিলেন। এ কথা মনে করিয়ে সুষমাকে প্রশ্ন করা হয়, আগামী বছর এ সময় তিনি যখন সরকারের চতুর্থ বর্ষপূর্তির সংবাদ সম্মেলন করবেন, তখন বাংলাদেশে নির্বাচনী প্রস্তুতি চলবে পুরোদমে। তত দিনে তিস্তা চুক্তি সই হয়ে যাওয়ার নিশ্চয়তা বা আশ্বাস কি তিনি দিতে পারবেন?পররাষ্ট্রমন্ত্রী স্পষ্ট করেই বলেন, ‘আমি আপনার দ্বিতীয় প্রশ্নের উত্তরে বলে দিতে চাই, এ জাতীয় বিষয়ে নির্দিষ্ট করে কিছু বলা সম্ভব নয়। আগামী বছরের মধ্যেই চুক্তি হয়ে যাবে, এ কথা নির্দিষ্ট করে আমি বলতে পারব না।’ এর সঙ্গে সঙ্গে তিনি অবশ্য বলেন, ‘তবে এটা বলব, আমাদের চেষ্টায় কোনো কমতি নেই। পশ্চিমবঙ্গের মুখ্যমন্ত্রীকে রাজি করানোর প্রবল চেষ্টা চালানো হচ্ছে। এটা আবশ্যকও।’সুষমা বলেন, বাংলাদেশের প্রধানমন্ত্রী শেখ হাসিনার সফরের সময় মমতা একটা বিকল্প প্রস্তাব দিয়েছিলেন। সেই প্রস্তাবে তিনি তিনটি নদীর উল্লেখ করেছিলেন। বলেছিলেন, ওই নদীগুলোর পানি নেওয়ার বিষয়ে চিন্তাভাবনা করা হোক। সেই বিকল্প প্রস্তাবও খতিয়ে দেখা হচ্ছে বলে পররাষ্ট্রমন্ত্রী জানান। তিনি বলেন, ‘আমরা বিকল্প প্রস্তাবটির সম্ভাব্যতা আছে কি না, তা খতিয়ে দেখছি। সেই রিপোর্ট তৈরি হয়ে গেলে তা নিয়েও আমরা মমতাজির সঙ্গে আলোচনা করব।’এর পরেই সুষমা সহমতের প্রশ্নটি তোলেন। বলেন, নিজেদের মধ্যে সহমত হওয়াটা জরুরি। স্থলসীমান্ত চুক্তির প্রসঙ্গ টেনে তিনি বলেন, ওই বিষয়টিও সম্ভব হয় কেন্দ্র, রাজ্য ও বাংলাদেশ সরকার একমত হওয়ায়। ওই চুক্তির জন্য দীর্ঘ অপেক্ষার কথা জানিয়ে তিনি বলেন, কত কত বছর ধরে সবাইকে অপেক্ষা করতে হয়েছিল সবার জানা। কিন্তু শেষ পর্যন্ত সেই অপেক্ষায় লাভ হয়। তিন পক্ষই চুক্তি নিয়ে সহমত হয়েছিল।সুষমা বলেন, ‘আমি যথেষ্ট আশাবাদী, তিন পক্ষই সহমত হবে। কিন্তু তা কবে বা কত দিনে সম্ভব হবে, তা নির্দিষ্ট করে আমি বলতে পারব না।’প্যারিস জলবায়ু চুক্তি নিয়ে মার্কিন প্রেসিডেন্ট ডোনাল্ড ট্রাম্পের অভিযোগ, পাকিস্তানের সঙ্গে সম্পর্ক ইত্যাদি বিষয়েও সুষমা নানা প্রশ্নের জবাব দেন। কোটি কোটি ডলারের জন্য ভারত প্যারিস জলবায়ু চুক্তিতে সই করেছে, প্রেসিডেন্ট ট্রাম্পের এ অভিযোগের জবাবে তিনি বলেন, টাকার প্রলোভনে পড়ে বা কারও চাপে ভারত এ চুক্তিতে সই করেনি। করেছে প্রকৃতিকে গুরুত্ব দেয় বলে। এই গুরুত্বদান পাঁচ হাজার বছর ধরে ভারত দিয়ে আসছে। পাকিস্তানের সঙ্গে দ্বিপক্ষীয় আলোচনা শুরুর প্রসঙ্গে তাঁর মন্তব্য, সরকারের নীতি তিনটি। দ্বিপক্ষীয় আলোচনার মাধ্যমেই সব বকেয়া সমস্যার সমাধান—এ নিয়ে কোনো তৃতীয় পক্ষের মধ্যস্থতা ভারত মানবে না এবং সন্ত্রাস ও আলোচনা কখনো একযোগে চলতে পারে না। এই তিন নীতিই ভারত কঠোরভাবে মেনে চলেছে।
