
বাণিজ্যমন্ত্রী তোফায়েল আহমেদ বলেছেন, দেশে এখন আর ওষুধ আমদানি হয় না। বিশ্ব স্বাস্থ্য সংস্থার নিয়ম অনুযায়ী ওষুধ আমদানি নিষিদ্ধ করা না গেলেও বাংলাদেশেই স্বল্প মূল্যে এখন বিশ্বমানের ওষুধ তৈরি হচ্ছে। দেশের চাহিদা মিটিয়ে ওষুধ রপ্তানি করা হচ্ছে। বাংলাদেশ অর্থনৈতিকভাবে এগিয়ে যাচ্ছে।আজ বুধবার সকালে গাজীপুরের কালিয়াকৈর উপজেলার সূত্রাপুর এলাকায় স্কয়ার ফার্মাসিউটিক্যালস ইন্ডাস্ট্রিজ লিমিটেড ও কাশিমপুরে বেক্সিমকো ইন্ডাস্ট্রিয়াল পার্ক পরিদর্শনে যান বাণিজ্যমন্ত্রী তোফায়েল আহমেদ। পরিদর্শন শেষে সাংবাদিকদের বিভিন্ন প্রশ্নের জবাবে তিনি এসব কথা বলেন।এ সময় মন্ত্রীর সঙ্গে ছিলেন বিশ্ব বাণিজ্য সংস্থার মহাপরিচালক রাবার্তো আজেভেদো, সাবেক তত্ত্বাবধায়ক সরকারের উপদেষ্টা ও স্কয়ার ফার্মাসিউটিক্যালসের ইন্ডাস্ট্রিজের ব্যবস্থাপনা পরিচালক তপন চৌধুরী, বেক্সিমকো গ্রুপের চেয়ারম্যান সালমান এফ রহমান প্রমুখ।
