
গতকাল শনিবার রাত নয়টার পর থেকে বগুড়া শহরে বেশ কিছু ককটেল বিস্ফোরণের ঘটনা ঘটেছে। রাত ১০টা পর্যন্ত শহরের সাতমাথা, ইয়াকুবিয়া মোড়, মফিজ পাগলার মোড়সহ শহরের ব্যস্ততম এলাকায় অর্ধশত ককটেলের বিস্ফোরণ ঘটিয়েছে হরতাল-সমর্থকেরা।পুলিশ সুপার মো. মোজাম্মেল হক প্রথম আলোকে বলেন, ‘শহরজুড়ে মুড়ি-মুড়কির মতো ককটেল ফাটাচ্ছে হরতাল-সমর্থকেরা। পুলিশ ও বিজিবির টহল দল ঘটনাস্থলে গেলে তারা কেটে পড়ছে।’এর আগে শহরে ককটেল বিস্ফোরণ, গাড়ি ভাঙচুর ও গাড়িতে অগ্নিসংযোগ করে হরতাল-সমর্থকেরা। সন্ধ্যা সোয়া সাতটার দিকে শহরের সাতমাথা এলাকার গোহাইল সড়কের মুখে পর পর দুটি ককটেল ফাটানো হয়। মুহূর্তের মধ্যে আতঙ্কে সাতমাথা চত্বর ফাঁকা হয়ে যায়। লোকজন দিগিবদিক ছোটাছুটি করতে থাকে। পরে পুলিশ-বিজিবি এলে পরিস্থিতি স্বাভাবিক হয়। এদিকে প্রায় একই সময়ে রংপুর-ঢাকা মহাসড়কের নওদাপাড়া এলাকায় হরতাল-সমর্থকেরা তাণ্ডব চালায়। তারা পর পর প্রায় ১৫টি ককটেলের বিস্ফোরণ ঘটিয়ে মহাসড়কে চলাচলরত প্রায় ২০টি যানবাহন ভাঙচুর করে। এ সময় একটি গাড়িতে অগ্নিসংযোগ করা হয়। পরে স্থানীয় লোকজন বাসের আগুন নিয়ন্ত্রণে আনেন।
 
