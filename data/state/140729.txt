
আগামীকাল রোববার দেশে চালু হচ্ছে বিনা খরচের ইন্টারনেট ব্যবহারের সুবিধা। নানা জটিলতা শেষে বাংলাদেশে চালু হচ্ছে ইন্টারনেট ডট অর্গ নামের এই প্রকল্প। ফেসবুকের ইন্টারনেট ডট অর্গ (www.internet.org) নামের এ প্রকল্পের মাধ্যমে ডেটা খরচ ছাড়া এ প্রকল্পের আওতায় তথ্যপ্রযুক্তিভিত্তিক বিভিন্ন সেবাগুলো বিনা ইন্টারনেট খরচে ব্যবহার করতে পারবেন ব্যবহারকারীরা। গত মাসে প্রকল্পটির সঙ্গে যুক্ত মোবাইল সেবাদাতা প্রতিষ্ঠানগুলোর নীতিমালা সংক্রান্ত জটিলতার কারণে চালু হয়নি প্রকল্পটি। এ প্রকল্পের সাহায্যে অ্যাপ বা সরাসরি দুইভাবেই কোনো ধরনের খরচ ছাড়াই ইন্টারনেট ব্যবহার করা যাবে। প্রাথমিক ভাবে এ প্রকল্পের আওতায় সরকারের জাতীয় তথ্য বাতায়ন, সার্ভিস পোর্টাল, ন্যাশনাল ফর্ম পোর্টালসহ সরকারি একাধিক প্রকল্পের ওয়েবসাইটগুলো বিনা খরচে ব্যবহার করা যাবে। বাংলাদেশে এ প্রকল্পে সহায়তা করছে মোবাইল সেবাদাতা প্রতিষ্ঠান রবি। ইন্টারনেট ডট ওআরজি অ্যাপের সাহায্যে মোবাইলে এবং সরাসরি কম্পিউটারে বিনা খরচে ইন্টারনেট ব্যবহারের সুযোগ থাকছে। অ্যাপের মাধ্যমে অথবা সরাসরি ইন্টারনেট ডট ওআরজিতে লগ ইন করে সংশ্লিষ্ট সাইটে প্রবেশ করলে সেই সাইটের বিস্তারিত দেখা যাবে। অর্থাৎ ইন্টারনেট ডট ওআরজির সাহায্যে লগ ইন করে চুক্তিবদ্ধ প্রতিষ্ঠানগুলোর সেবা পেতে ইন্টারনেট খরচ লাগবে না। প্রকল্পটি চালু হওয়ার পর ইন্টারনেট ডট অর্গ ওয়েবসাইটে পাওয়া যাবে অ্যাপটি। এ প্রকল্পের আওতায় দেশের শীর্ষ সংবাদপত্রসহ একাধিক সেবা ইন্টারনেট খরচ ছাড়া পাওয়া যাবে বলেও জানা গেছে। মূলত ইন্টারনেটকে কম খরচের মধ্যে আনা, অল্প ডেটা ব্যবহার করে ওয়েবসাইট, নতুন সব অ্যাপ ও স্মার্টফোনের ব্যবহার আরও সহজলভ্য করতে ইন্টারনেটভিত্তিক এ উদ্যোগ নেওয়া হয়েছে। ইন্টারনেটের ব্যবহার বিশ্বে সহজলভ্য করতে ২০১৩ সালের ২১ আগস্ট আনুষ্ঠানিকভাবে চালু হয় ইন্টারনেট ডট অর্গ প্রকল্প। ‘এভরি ওয়ান অব আস, এভরি হোয়ার, কানেকটেড’ স্লোগানে চালু হওয়া এ উদ্যোগের অন্যতম লক্ষ্য হলো ৫০০ কোটি সাধারণ মানুষকে ইন্টারনেটের আওতায় আনা। বর্তমানে বিশ্বে ২৭০ কোটি মানুষ ইন্টারনেট সেবা পায়। বিনা মূল্যে ইন্টারনেট সেবার এ উদ্যোগে ফেসবুকের পাশাপাশি রয়েছে এরিকসন, মিডিয়াটেক, অপেরা, স্যামসাং, নকিয়া ও কোয়ালকম। বিস্তারিত জানা যাবে www.facebook.com/Internetdotorg ঠিকানায়।
এ সংক্রান্ত পূর্ব প্রকাশিত সংবাদ: www.prothomalo.com/technology/article/499921
