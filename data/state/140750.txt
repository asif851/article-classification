
ফেনীর ফুলগাজী উপজেলার চেয়ারম্যান ও ফুলগাজী উপজেলা আওয়ামী লীগের সভাপতি একরামুল হককে পুড়িয়ে মারার ঘটনায় জড়িত ব্যক্তিদের গ্রেপ্তারের নির্দেশ দিয়েছেন প্রধানমন্ত্রী শেখ হাসিনা। একই সঙ্গে এই ঘটনার সুষ্ঠু বিচার নিশ্চিত করা হবে বলে প্রতিশ্রুতি দেন তিনি।       আজ মঙ্গলবার গণমাধ্যমে পাঠানো প্রধানমন্ত্রীর বিশেষ সহকারী মাহবুবুল হক শাকিলের স্বাক্ষরিত এক সংবাদ বিজ্ঞপ্তিতে এ তথ্য জানানো হয়।   বিজ্ঞপ্তিতে বলা হয়, এ নির্মম হত্যাকাণ্ডের ঘটনায় প্রধানমন্ত্রী ক্ষোভ ও নিন্দা প্রকাশ করেছেন। তিনি (প্রধানমন্ত্রী) বলেছেন, একরামুল হক অত্যন্ত জনপ্রিয় একজন তরুণ নেতা। ফুলগাজীকে একটি আধুনিক উপজেলায় পরিণত করতে তিনি ছিলেন নিবেদিত প্রাণ। যারা দেশের স্বাধীনতা ও মহান মুক্তিযুদ্ধের চেতনার বিরোধী, যারা হত্যা ও সন্ত্রাসের মাধ্যমে আওয়ামী লীগকে সাংগঠনিকভাবে দুর্বল করতে চায়, সেই দেশবিরোধী অশুভ শক্তিই একরামুল হককে নৃশংসভাবে হত্যা করতে পারে।বিবৃতিতে প্রধানমন্ত্রী শেখ হাসিনা ফুলগাজীবাসী ও দেশবাসীকে এই নির্মম হত্যাকাণ্ড ও ষড়যন্ত্রের বিরুদ্ধে সোচ্চার হওয়ার আহ্বান জানান। একই সঙ্গে তিনি মরহুমের বিদেহী আত্মার মাগফিরাত কামনা করেন এবং তাঁর পরিবারের প্রতি সমবেদনা প্রকাশ করেন।
