
সরকারি অর্থায়নে দৌলতদিয়া-পাটুরিয়া ঘাটে দ্বিতীয় পদ্মা সেতু নির্মাণকাজের সম্ভাব্যতা যাচাই করার সুপারিশ করেছে সংসদীয় কমিটি। আজ বৃহস্পতিবার সংসদ ভবনে অনুষ্ঠিত সভায় সরকারি প্রতিশ্রুতি সম্পর্কিত সংসদীয় কমিটি এ সুপারিশ করে।
এ ছাড়া অতিবৃষ্টি ও প্রাকৃতিক দুর্যোগে ক্ষতিগ্রস্ত সড়ক-মহাসড়কগুলো তাৎক্ষণিকভাবে মেরামত করে চলাচলের উপযোগী করার সুপারিশ করেছে সংসদীয় কমিটি। সংসদ সচিবালয়ের এক সংবাদ বিজ্ঞপ্তিতে এসব তথ্য জানানো হয়েছে।
বিজ্ঞপ্তিতে বলা হয়, মহাসড়কে ধারণক্ষমতার অতিরিক্ত মালবোঝাই ট্রাক চলাচল করে যাতে রাস্তার ক্ষতি করতে না পারে, সেদিকে কঠোর নজরদারির সুপারিশ করেছে কমিটি। সভায় নবম জাতীয় সংসদের প্রথম থেকে শেষ অধিবেশন পর্যন্ত এবং দশম জাতীয় সংসদে সম্প্রতি সমাপ্ত অধিবেশন পর্যন্ত সময়ে সংসদের ফ্লোরে প্রধানমন্ত্রী ও মন্ত্রী কর্তৃক সড়ক পরিবহন ও সেতু মন্ত্রণালয়ের ওপর দেওয়া প্রতিশ্রুতির ওপর আলোচনা করা হয়।
সভায় জানানো হয়, প্রধানমন্ত্রীর প্রতিশ্রুত পদ্মা সেতু প্রকল্পের বাস্তবায়ন কাজ চলছে। ইতিমধ্যে মূল সেতুর ৪৯ শতাংশ ভৌত কাজ শেষ হয়েছে। ২০১৭-২০১৮ অর্থবছরে সড়ক পরিবহন ও মহাসড়ক বিভাগের ১১৬টি প্রকল্পের কাজ চলমান রয়েছে। গত সেপ্টেম্বর পর্যন্ত এগুলোর অগ্রগতি প্রায় ২০ শতাংশ। কমিটির সভাপতি কাজী কেরামত আলীর সভাপতিত্বে কমিটির সদস্য রহমত আলী, মো. আবদুল কুদ্দুস, মো. আবদুল মজিদ খান বৈঠকে অংশ নেন। সভাপতির বিশেষ আমন্ত্রণে বেসরকারি সদস্যদের বিল ও সিদ্ধান্ত প্রস্তাব সম্পর্কিত স্থায়ী কমিটির সভাপতি মো. জিল্লুল হাকিম বৈঠকে অংশ নেন।
