
ত্রিপুরার পালাটানা বিদ্যুৎকেন্দ্র থেকে ১০০ মেগাওয়াট বিদ্যুৎ আনার ব্যাপারে দাম নিয়ে সমঝোতায় পৌঁছেছে বাংলাদেশ। আজ শনিবার বিদ্যুৎ, জ্বালানি ও খনিজসম্পদ প্রতিমন্ত্রী নসরুল হামিদের সঙ্গে ত্রিপুরার বিদ্যুৎমন্ত্রীর এক বৈঠকে প্রতি ইউনিট বিদ্যুতের দাম ঠিক হয়েছে আট মার্কিন সেন্ট, যা বাংলাদেশি মুদ্রায় সাড়ে ছয় টাকা এবং ভারতীয় মুদ্রায় সাড়ে ৫ রুপি।ফেব্রুয়ারির মাঝামাঝি নাগাদ এই বিদ্যুৎ আসতে পারে বলে জানা গেছে। ত্রিপুরার পালাটানা বিদ্যুৎ​কেন্দ্র থেকে ১০০ মেগাওয়াট বিদ্যুৎ গত ডিসেম্বরেই বাংলাদেশে সরবরাহ করার কথা ছিল। এ জন্য উভয় দেশে প্রয়োজনীয় অবকাঠামোও প্রস্তুত করা হয়েছিল। কিন্তু ভারত বিদ্যুতের দাম বেশি চাওয়ায় আমদানি শুরু হয়নি।বিদ্যুৎ মন্ত্রণালয় জানায়, ভারত তখন প্রতি ইউনিট বিদ্যুতের দাম চেয়েছিল আট রুপি (প্রায় ১০ টাকা)। গ্যাসভিত্তিক কেন্দ্রের বিদ্যুতের এই দাম অনেক বেশি। যদিও এর মধ্যে সঞ্চালন ব্যয়ও অন্তর্ভুক্ত ছিল।মন্ত্রণালয় সূত্র জানায়, প্রস্তাবিত দাম বেশি হওয়ায় ত্রিপুরার সঙ্গে বিদ্যুৎ বেচা-কেনার চুক্তি (পাওয়ার পারচেজ অ্যাগ্রিমেন্ট বা পিপিএ) সই না করে বিদ্যুৎ মন্ত্রণালয় দামের প্রস্তাবটি প্রধানমন্ত্রীর কার্যালয়ে পাঠায়। এরপর ভারত সরকারের সঙ্গে বিষয়টি নিয়ে আলোচনার সিদ্ধান্ত নেওয়া হয়।
