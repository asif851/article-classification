
খালের পানিতে পড়ে যাওয়া এক শিশুকে উদ্ধারকারী সেই পুলিশ কনস্টেবলকে পুরস্কৃত করা হয়েছে। আজ মঙ্গলবার চট্টগ্রাম মহানগর পুলিশের সম্মেলন কক্ষে নগর পুলিশ কমিশনার মো. আবদুল জলিল মণ্ডল পুলিশ কনস্টেবল মনির আহাম্মদের হাতে ২০ হাজার টাকা পুরস্কার তুলে দেন।নগর পুলিশের ট্রাফিক বন্দর বিভাগের অতিরিক্ত উপকমিশনার মোহাম্মদ হাছান চৌধুরী বলেন, গত রোববার সকালে নগরের বন্দর নিমতলা সাবেরের লেন এলাকায় বিদ্যালয়ে যাওয়ার পথে খালের পানিতে পড়ে যায় আট বছর বয়সী শিশু সাজ্জাদ হোসেন। তাকে উদ্ধার করেন ট্রাফিক কনস্টেবল মনির আহাম্মদ। ওই দিনই তাঁকে পুরস্কার দেওয়ার ঘোষণা করেন পুলিশ কমিশনার।আজ পুরস্কার দেওয়ার সময় পুলিশের পক্ষ থেকে কৃতজ্ঞতা জানিয়ে পুলিশ কমিশনার আবদুল জলিল মণ্ডল বলেন, ‘মনিরের মাধ্যমে সকল পুলিশের মধ্যে এরূপ মানসিকতা জাগ্রত হোক।’এ সময় উপস্থিত ছিলেন নগর পুলিশের অতিরিক্ত কমিশনার (প্রশাসন ও ট্রাফিক) এ কে এম শহিদুর রহমান ও অতিরিক্ত কমিশনার (অপরাধ ও অভিযান) দেবদাস ভট্টাচার্য।পুরস্কার পাওয়ার পর প্রতিক্রিয়া জানাতে গিয়ে মনির বলেন, তাঁর আট বছর বয়সী একটি ছেলে রয়েছে। ছেলেটা (সাজ্জাদ) যখন ডুবে যায় তখন বেশ কয়েকজন দাঁড়ানো ছিল। কিন্তু কেউ এগিয়ে আসেনি। ওই সময় নিজের ছেলের কথা মনে পড়ায় তিনি খালে নেমে পড়েন।সাজ্জাদ হালিশহর মকবুলিয়া সরকারি প্রাথমিক বিদ্যালয়ের দ্বিতীয় শ্রেণির ছাত্র। সাজ্জাদের বাবা শাহাদাত হোসেন ঘটনার পরপরই প্রথম আলোকে বলেন, বন্দর নিমতলা সাবেরের লেন এলাকার বাসা থেকে বের হয়ে বিদ্যালয়ে যাচ্ছিল সাজ্জাদ। হঠাৎ রাস্তার পাশে খালে পড়ে যায় সে। শিশুটির চিৎকার শুনে লোকজন সেখানে ভিড় করলেও কেউ তাকে উদ্ধার করেননি। লোকজনের ভিড় দেখে সেখানে গিয়ে পুলিশ কনস্টেবল মনির আহাম্মদ খালে নেমে সাজ্জাদকে উদ্ধার করেন।
