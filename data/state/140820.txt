
চট্টগ্রাম নার্সিং কলেজের ৯৬ জন শিক্ষার্থী তাঁদের বিশেষ পরীক্ষা নেওয়ার দাবি জানিয়েছেন। তাঁদের মধ্যে তৃতীয় বর্ষের (২০০৮-০৯) ৪৩ জন এবং প্রথম বর্ষের (২০১১-১২) ৫৩ জন।গতকাল রোববার কলেজে এক সংবাদ সম্মেলনে এ দাবি জানানো হয়। নার্সিং কলেজের স্টুডেন্ট ওয়েলফেয়ার অ্যাসোসিয়েশন এই সংবাদ সম্মেলনের আয়োজন করে। এতে লিখিত বক্তব্য উপস্থাপন করেন অ্যাসোসিয়েশনের সভাপতি রাকিবুল হাসান।লিখিত বক্তব্যে বলা হয়, প্রয়োজনীয় ক্লাস হওয়ার আগেই গত বছরের ২৫ ডিসেম্বর থেকে পরীক্ষার সূচি নির্ধারণ করা হয়েছিল। এ কারণে তাঁরা পরীক্ষায় অংশ নিতে পারেননি। শিক্ষাবর্ষ যাতে নষ্ট না হয়, এ জন্য একটি বিশেষ পরীক্ষা নেওয়ার দাবি জানান তাঁরা।শিক্ষার্থীরা জানান, তৃতীয় বর্ষের ৪৩ জনের বিশ্ববিদ্যালয়ে নিবন্ধনের মেয়াদ শেষ হতে আর এক বছর বাকি। ফলে নির্দিষ্ট সময়ের মধ্যে তৃতীয় ও চতুর্থ বর্ষের চূড়ান্ত পরীক্ষা শেষ না হওয়ার আশঙ্কা রয়েছে। এ ছাড়া ৫৩ জনের প্রথম বর্ষেই তিন বছর অতিবাহিত হওয়ার কারণে পরবর্তী তিন বছরে কোর্স শেষ হওয়া নিয়েও শঙ্কা থেকে যাবে। এসব ঝামেলা এড়াতে একটি বিশেষ পরীক্ষার ব্যবস্থা করার দাবি জানান তাঁরা।সংবাদ সম্মেলনে অ্যাসোসিয়েশনের সাধারণ সম্পাদক ফৌজিয়া আনার ও সাংস্কৃতিক সম্পাদক শফিউল আজম শাকিল উপস্থিত ছিলেন।
