
ঢাকা কেন্দ্রীয় কারাগারে মতিউর রহমান নিজামীর ফাঁসি কার্যকরের পর মরদেহ নিয়ে যাওয়া হচ্ছে তাঁর গ্রামের বাড়ি পাবনার সাঁথিয়া উপজেলার ধোপাদহ ইউনিয়নের মনমথপুর গ্রামে। সেখানে তাঁর মরদেহ দাফন করা হবে বলে পরিবারের পক্ষ থেকে জানানো হয়েছে। সে অনুযায়ী সব প্রস্তুতি নিয়েছেন তাঁর স্বজনেরা।একাত্তরে মানবতাবিরোধী অপরাধের দায়ে আজ রাত ১২ টা ১০ মিনিটে নিজামীর ফাঁসি কার্যকর করা হয়। রাত ১২টা ৩৫ মিনিটের দিকে কেন্দ্রীয় কারাগারে প্রবেশ করে দুটি অ্যাম্বুলেন্স। রাত দেড়টার দিকে কারাগার থেকে বেরিয়ে যায় নিজামীর লাশবাহী অ্যাম্বুলেন্স। অ্যাম্বুলেন্সের সামনে ও পেছনে ছিল আইনশৃঙ্খলা রক্ষাকারী বাহিনীর গাড়ি। ভোর হওয়ার আগেই নিজামীর মরদেহ তাঁর গ্রামের বাড়িতে দাফন হওয়ার কথা রয়েছে। এদিকে নিজামীর বাড়ি ও কবরস্থানকে ঘিরে পুরো মনমথপুর গ্রামে কঠোর নিরাপত্তা বলয় তৈরি করা হয়েছে। আইনশৃঙ্খলা রক্ষাকারী বাহিনীর তৎপরতা বাড়ানো হয়েছে। প্রশাসনের ঊর্ধ্বতন কর্মকর্তারা গ্রামটি পরিদর্শন করেছেন। মতিউর রহমান নিজামীর চাচাতো ভাই আবদুল্লাহ আল মামুন জানান, নিজামীর মরদেহ সাঁথিয়ায় পৌঁছালে পরিবারের পক্ষ থেকে তিনি গ্রহণ করবেন। তিনি দাফন-কাফনের সব প্রস্তুতি নিয়েছেন। মামুন জানান, মরদেহ সাঁথিয়ায় পৌঁছার পর নিজামীর গ্রামের বাড়ির পাশে মনমথপুর মাদ্রাসার মাঠে নামাজে জানাজা অনুষ্ঠিত হবে। পরে মনমথপুর কবরস্থানে মা-বাবার কবরের পাশে নিজামীর মরদেহ দাফন করা হবে। সাঁথিয়া থানার ভারপ্রাপ্ত কর্মকর্তা (ওসি) মো. নাসির উদ্দিন জানান, পুরো এলাকার নিরাপত্তা জোরদার করা হয়েছে। উপজেলার বিভিন্ন প্রবেশ পথে চেকপোস্ট বসানো হয়েছে। পুলিশসহ আইনশৃঙ্খলা রক্ষাকারী বাহিনীর সদস্যরা প্রস্তুত রয়েছে। সাঁথিয়া উপজেলা নির্বাহী কর্মকর্তা (ইউএনও) মো. শফিকুল ইসলাম বলেন, ‘আমরা গ্রামটি পরিদর্শন করেছি। দাফন-কাফনের সিদ্ধান্ত পরিবারের পক্ষ থেকেই নেওয়া হবে বলে জানানো হয়েছে।’
