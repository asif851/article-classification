
মাদারীপুরের কালকিনিতে বোমা তৈরি করতে গিয়ে বিস্ফোরণে শফিকুল ইসলাম শিকদার (২২) নামের আহত যুবককে পুলিশি প্রহরায় চিকিৎসা দেওয়া হচ্ছে। গতকাল রোববার রাত সাড়ে ১১টার দিকে তাঁকে বরিশাল শের-ই-বাংলা মেডিকেল কলেজ হাসপাতালে ভর্তি করা হয়। এর আগে রাতেই গৌরনদী উপজেলা স্বাস্থ্য কমপ্লেক্স থেকে ওই যুবককে আটক করে পুলিশ।
মাদারীপুরের অতিরিক্ত পুলিশ সুপার (সার্কেল) সুমন কুমার দেব জানান, গতকাল সন্ধ্যা সাড়ে ছয়টার দিকে কালকিনি উপজেলার বাঁশগাড়ি ইউনিয়নের খুনেরচর এলাকার শফিকুল বাঁশগাড়ি ইউনিয়নের ৯ নং ওয়ার্ডের সাবেক ইউপি সদস্য আজাদ সরদারের বাড়িতে বসে বোমা তৈরি করছিলেন। এ সময় বোমা বিস্ফোরণে তাঁর দুই হাতের কবজি উড়ে যায়। প্রথমে তিনি পরিচয় গোপন করে গৌরনদী উপজেলা স্বাস্থ্য কমপ্লেক্স ভর্তি হন। খবর পেয়ে হাসপাতাল ও ঘটনাস্থল পরিদর্শন করে পুলিশ। ঘটনাস্থল থেকে বোমা তৈরি সরঞ্জাম ও আলামত উদ্ধার করা হয়েছে।
এ বিষয়ে পুলিশ বাদী হয়ে কালকিনি থানায় বিস্ফোরক আইনে মামলা করার প্রস্তুতি নিচ্ছে বলেও জানান তিনি।
