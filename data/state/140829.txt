
বিএনপির যুগ্ম মহাসচিব সালাহ উদ্দিন আহমদের স্ত্রী হাসিনা আহমদ ভারতের উদ্দেশে রওনা হয়েছেন। আজ রোববার রাত পৌনে দশটার দিকে এয়ার ইন্ডিয়ার একটি ফ্লাইটে তিনি ঢাকা ছাড়েন।বিএনপির চেয়ারপারসনের প্রেস উইংয়ের সদস্য শামসুদ্দীন দিদার প্রথম আলোকে জানান, সালাহ উদ্দিন আহমদের স্ত্রী এয়ার ইন্ডিয়ার ফ্লাইট এআই-২২৯ যোগে নয়টা ৪৫ মিনিটে হজরত শাহজালাল আন্তর্জাতিক বিমানবন্দর থেকে ভারতের উদ্দেশে ঢাকা ত্যাগ করেন।এর আগে প্রথম আলোর পক্ষ থেকে হাসিনা আহমদের সঙ্গে একাধিকার যোগাযোগের চেষ্টা করেও কথা বলা যায়নি। তবে তাঁর ঘনিষ্ঠ একটি সূত্র প্রথম আলোকে জানায়, রাতে সালাহ উদ্দিনের স্ত্রী ও তাঁর বোনের স্বামী বিমানে করে কলকাতা রওনা হবেন। এর দু-এক দিন পর বিএনপি-সমর্থক চিকিৎসক ফাওয়াজ শুভর তাঁদের সঙ্গে যোগ দেওয়ার কথা রয়েছে।হজরত শাহজালাল আন্তর্জাতিক বিমান বন্দরের একটি সূত্র প্রথম আলোকে জানায়, রাত নয়টা ৪০ মিনিটে ঢাকা থেকে এয়ার ইন্ডিয়ার একটি ফ্লাইটে সালাহ উদ্দিনের স্ত্রী এবং মাহবুব কবির নামের অন্য একজনের নামে দুটি টিকিট বুকিং দেওয়া আছে। পৌনে নয়টার দিকে হাসিনা আহমদ বিমানবন্দরে পৌঁছান।
