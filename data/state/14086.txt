
শেরপুরে মাদ্রাসাছাত্র মাহমুদুল হাসানকে (২০) হত্যার দায়ে দুই সহোদরসহ পাঁচজনকে যাবজ্জীবন সশ্রম কারাদণ্ড দিয়েছেন আদালত। একই সঙ্গে দণ্ডপ্রাপ্ত প্রত্যেককে ২০ হাজার টাকা করে জরিমানা, অনাদায়ে আরও ছয় মাসের সশ্রম কারাদণ্ড দেন আদালত।শেরপুরের জেলা ও দায়রা জজ মো. আওলাদ হোসেন ভূইয়া আজ মঙ্গলবার বিকেলে এ রায় ঘোষণা করেন।নিহত মাহমুদুল হাসান সদর উপজেলার চরভাবনা নামাপাড়া গ্রামের মাওলানা আজিজুর রহমানের ছেলে ও স্থানীয় কওমি মাদ্রাসার খারিজি শ্রেণির ছাত্র ছিলেন।
অপর দিকে দণ্ডপ্রাপ্ত আসামিরা হলেন দুই ভাই আবদুল মুন্নাফ (৪০) ও আবদুল মোতালেব (৪৫) এবং হাফিজুর রহমান (৩৮), সৈয়দ জামান (৬৫) ও শরিফুল ইসলাম (৩৪)। এঁদের সবার বাড়ি শেরপুরের সদর উপজেলার চরভাবনা গ্রামে। রায় ঘোষণার সময় সব আসামি আদালতে উপস্থিত ছিলেন। পরে তাঁদের জেলা কারাগারে পাঠানো হয়।
আদালত সূত্রে মামলার সংক্ষিপ্ত বিবরণে জানা গেছে, ২০০৪ সালের ১৫ এপ্রিল সকালে ধানখেতে পানি দেওয়া নিয়ে আজিজুর রহমানের ছেলে আরিফ রব্বানীর সঙ্গে দণ্ডপ্রাপ্ত আসামিদের বাদানুবাদ হয়। এ সময় আরিফ রব্বানীর ছোট ভাই মাদ্রাসাছাত্র মাহমুদুল হাসান ঘটনাস্থলে এসে প্রতিবাদ করেন। একপর্যায়ে আসামিরা লাঠি দিয়ে ও কিলঘুষি মেরে মাহমুদুলকে গুরুতর জখম করেন। এতে ঘটনাস্থলেই তাঁর মৃত্যু হয়। এ ঘটনায় আরিফ রব্বানী সাতজনকে আসামি করে সদর থানায় একটি হত্যা মামলা করেন।
মামলার তদন্ত শেষে ২০০৪ সালের ১৭ জুন সদর থানার তৎকালীন উপপরিদর্শক (এসআই) সজীব দত্ত ৭ আসামিকে অভিযুক্ত করে আদালতে অভিযোগপত্র দাখিল করেন। পুলিশের ময়মনসিংহ রেঞ্জের বর্তমান ডিআইজি ও শেরপুরের তৎকালীন পুলিশ সুপার নিবাস চন্দ্র মাঝি মামলাটির তদন্ত কার্যক্রমের তদারকি করেন। মামলাটি বিচারাধীন অবস্থায় অভিযুক্ত দুই আসামি সুরুজ্জামান ও মোকছেদ আলী মারা যান।
রায়ে সন্তোষ প্রকাশ করে সরকারি কৌঁসুলি (পিপি) চন্দন কুমার পাল বলেন, তাঁরা ন্যায়বিচার পেয়েছেন।
নারায়ণ হোড় প্রথম আলোকে বলেন, এ রায়ের বিরুদ্ধে তাঁরা উচ্চ আদালতে আপিল করবেন।
