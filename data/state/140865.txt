
নির্বাচন কমিশনার হিসেবে নিয়োগের জন্য প্রস্তাবিত পাঁচজনের নাম জমা দিয়েছে বিএনপি। দলের দায়িত্বশীল এক নেতা জানিয়েছেন, নাগরিক সমাজের লোকদের নাম দেওয়া হয়েছে। যাঁদের নাম দেওয়া হয়েছে, তাঁদের সঙ্গে রাজনৈতিক কোনো দলের সম্পর্ক নেই।
আজ মঙ্গলবার সকালে মন্ত্রিপরিষদ বিভাগের অতিরিক্ত সচিব আব্দুল ওয়াদুদের কাছে বিএনপি নাম জমা দেয়। দলের জ্যেষ্ঠ যুগ্ম মহাসচিব রুহুল কবির রিজভী, বিএনপি চেয়ারপারসনের একান্ত সচিব এ বি এম আবদুস সাত্তারসহ আরও কয়েকজন ওই দলে ছিলেন।
বিএনপির দায়িত্বশীল এক নেতা জানান, যাঁদের নাম দেওয়া হয়েছে, তাঁরা সমাজে নিরপেক্ষ ও গ্রহণযোগ্য ব্যক্তি হিসেবে পরিচিত। কর্মজীবনে তাঁদের কোনো খারাপ রেকর্ড নেই।
রাজধানীর গুলশানে বিএনপির চেয়ারপারসনের কার্যালয়ে গত রোববার দলের স্থায়ী কমিটির বৈঠকে নাম দেওয়ার ব্যাপারে সিদ্ধান্ত নেওয়া হয়। জোটের সিদ্ধান্ত অনুযায়ী গত রাতে বাংলাদেশ ন্যাপ, বিজেপি, লিবারেল ডেমোক্রেটিক পার্টি ও জমিয়তে উলামায়ে ইসলাম তাদের প্রস্তাবিত নাম বিএনপির চেয়ারপারসনের কার্যালয়ে পৌঁছে দিয়েছে।
আরও পড়ুন:
কিছুক্ষণের মধ্যেই নাম জমা দেবে বিএনপি 
কয়েকটি অভিন্ন নাম দেবে বিএনপি ও শরিকেরা
