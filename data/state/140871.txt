
বর্তমানে বাংলাদেশে মাথাপিছু আয় ১০৪৪ ডলার থেকে বেড়ে ১১৮০ ডলারে দাঁড়িয়েছে। আজ বুধবার জাতীয় অর্থনৈতিক পরিষদের নির্বাহী কমিটির (একনেক) সভায় এ ঘোষণা দেয়া হয়। বাসস।
সভায় জানানো হয়, গত কয়েক মাসে দেশে রাজনৈতিক অস্থিরতা থাকার পরও এডিপির বাস্তবায়ন হার ৫৫ শতাংশ। এ ছাড়া গত পাঁচ বছর ৬ শতাংশ জিডিপি প্রবৃদ্ধি অর্জন করেছে বাংলাদেশ। এ বছর জিডিপির প্রবৃদ্ধির হার ৬ দশমিক ১২ শতাংশ।  প্রধানমন্ত্রী ও জাতীয় অর্থনৈতিক পরিষদের নির্বাহী কমিটির চেয়ারপারসন শেখ হাসিনা বৈঠকে সভাপতিত্ব করেন। সভায় পরিকল্পনামন্ত্রী আ হ ম মুস্তফা কামাল, শিল্পমন্ত্রী আমির হোসেন আমু, কৃষিমন্ত্রী বেগম মতিয়া চৌধুরী, ডাক, টেলিযোগাযোগ ও তথ্য ও যোগাযোগপ্রযুক্তিমন্ত্রী আবদুল লতিফ সিদ্দিকী, নৌপরিবহনমন্ত্রী শাজাহান খান, বিদ্যুত্ প্রতিমন্ত্রী নসরুল হামিদসহ ঊর্ধ্বতন কর্মকর্তারা এ সময় উপস্থিত ছিলেন। সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের জানান, আজ একনেকে ছয় হাজার ৩৮৬ কোটি সাত লাখ টাকার চারটি প্রকল্প পাস হয়। এগুলো হলো ‘পল্লি বিদ্যুত্ বিতরণ সিস্টেমের ক্ষমতা বর্ধন’, ‘ডিজিটাল বাংলাদেশের জন্য ওয়্যারলেস ব্রডব্যান্ড নেটওয়ার্ক স্থাপন’, ‘বিভাগীয় ও জেলা শিল্পকলা একাডেমী নির্মাণ’ এবং ‘উত্তরা লেক উন্নয়ন’ প্রকল্প।
মোট প্রকল্প বরাদ্দের মধ্যে সরকারি অর্থায়ন এক হাজার ৮৪৩ কোটি ৪৭ লাখ টাকা, প্রকল্প সাহায্য চার হাজার ৩১৭ কোটি ১৫ লাখ টাকা এবং সংস্থার নিজস্ব তহবিল ২২৫ কোটি ৪৫ লাখ টাকা। একটি প্রকল্প সম্পূর্ণ জিওবি অর্থায়নে বাস্তবায়িত হবে। ‘পল্লি বিদ্যুত্ বিতরণ সিস্টেমের ক্ষমতা বর্ধন’ প্রকল্পটি সম্পর্কে পরিকল্পনামন্ত্রী জানান, ‘এ প্রকল্পের মাধ্যমে ঢাকা, চট্টগ্রাম ও সিলেট বিভাগের ৩৯টি পল্লী বিদ্যুত্ সমিতির বিতরণ নেটওয়ার্কের ক্যাপাসিটি এক হাজার ৮৪০ এমভিএ বৃদ্ধি করে বিদ্যুতের চাহিদা মেটানো হবে। একই সঙ্গে বিদ্যুত্ বিতরণ সিস্টেমের লস বর্তমান হার থেকে ২ দশমিক ৫ শতাংশ হ্রাস করা হবে।’
ডাক ও টেলিযোগাযোগ বিভাগের আওতায় বাংলাদেশ টেলিকমিউনিকেশনস কোম্পানি লিমিটেড ‘ডিজিটাল বাংলাদেশের জন্য ওয়্যারলেস ব্রডব্যান্ড নেটওয়ার্ক স্থাপন’ প্রকল্পটি বাস্তবায়ন করবে। প্রকল্পের আওতায় ঢাকায় দুটি স্থানে কোর নেটওয়ার্ক স্থাপন করা হবে। এ ছাড়া সাতটি বিভাগীয় শহরসহ জেলা ও উপজেলা শহরে মোট ৬৭০টি বেইজ ট্রান্সসিভার স্টেশন (বিটিএস) নির্মাণসহ ৩০০ কিলোমিটার অপটিক্যাল ফাইবার কেবল নেটওয়ার্ক স্থাপন করা হবে।  সম্পূর্ণ জিওবি অর্থায়নে সংস্কৃতিবিষয়ক মন্ত্রণালয়ের আওতায় ‘বিভাগীয় ও জেলা শিল্পকলা একাডেমী নির্মাণ’ প্রকল্পটি বাংলাদেশ শিল্পকলা একাডেমী প্রকল্পটি বাস্তবায়ন করবে। প্রকল্পটির বাস্তবায়নকাল ধরা হয়েছে অক্টোবর, ২০১৩ হতে জুন, ২০১৭ পর্যন্ত।  এ ছাড়া সভায় ৩৭ কোটি টাকা ব্যয়ে ঢাকার উত্তরাবাসীর জন্য ‘উত্তরা লেক উন্নয়ন’ শীর্ষক অপর একটি প্রকল্প পাস হয়।
