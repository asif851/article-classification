
চট্টগ্রাম সিটি করপোরেশনের ভ্রাম্যমাণ আদালত নগরের একটি ঝুঁকিপূর্ণ ভবন অপসারণ করেছেন। গতকাল সোমবার বেলা ১১টার দিকে নগরের লালদীঘির পশ্চিম পাড়ের জে এম সেন অ্যাভিনিউ নামের দ্বিতল ভবনটি অপসারণ করা হয়।সিটি করপোরেশনের নির্বাহী ম্যাজিস্ট্রেট নাজিয়া শিরিন এ অভিযানে নেতৃত্ব দেন। তিনি প্রথম আলোকে বলেন, গত ২০ সেপ্টেম্বর ভবনমালিককে ঝুঁকিপূর্ণ এ ভবন অপসারণ করতে এক সপ্তাহ সময় দেওয়া হয়। নির্দেশ অমান্য করায় করপোরেশন নিজ উদ্যোগে এ ভবন অপসারণ করেছে।জানা গেছে, ১৯২৮ সালে ভবনটি নির্মিত হয়। এতে ওষুধ, ঘড়ি, ছবি বাঁধাইয়ের দোকানসহ বিভিন্ন ব্যবসাপ্রতিষ্ঠান ছিল।গত ৯ সেপ্টেম্বর করপোরেশনের ভ্রাম্যমাণ আদালত তালিকাভুক্ত ৬৪টি ঝুঁকিপূর্ণ ভবন অপসারণের কার্যক্রম শুরু করেন। তবে গত ১২ সেপ্টেম্বর নগরের সদরঘাটের পি কে সেন সড়কে অবস্থিত বড়ুয়া ভবন অপসারণ শুরু করেছিলেন ভ্রাম্যমাণ আদালত। কিন্তু আদালতের নিষেধাজ্ঞার কারণে এ ভবনের অপসারণ কার্যক্রম বন্ধ রাখতে হয়। এর পরপরই রাজনৈতিক অস্থিরতাসহ বিভিন্ন কারণে এ কার্যক্রম থমকে যায়। এ নিয়ে গত রোববার প্রথম আলোর আঞ্চলিক প্রকাশনা আলোকিত চট্টগ্রামে একটি প্রতিবেদন প্রকাশিত হয়। প্রতিবেদন প্রকাশের পরদিন গতকাল আবার কার্যক্রম শুরু করে করপোরেশন।
 
