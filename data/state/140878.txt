
জাতীয় প্রেসক্লাবের অতিরিক্ত সাধারণ সভায় বর্তমান সংকটময় পরিস্থিতিতে গভীর উদ্বেগ প্রকাশ করা হয়েছে। সভায় বলা হয়, এ পরিস্থিতি দেশের মানুষের কাছে কোনোভাবেই কাম্য ও গ্রহণযোগ্য নয়। দ্রুত মতৈক্যে পৌঁছে দেশকে ধ্বংসের কবল থেকে রক্ষা করতে রাজনৈতিক নেতৃত্বের প্রতিও আহ্বান জানানো হয়।গতকাল শুক্রবার প্রেসক্লাব মিলনায়তনে ক্লাবের সভাপতি কামালউদ্দিন সবুজের সভাপতিত্বে এ সভা অনুষ্ঠিত হয়।সভায় প্রেসক্লাবের সাধারণ সম্পাদক সৈয়দ আবদাল আহমদ বলেন, সাম্প্রতি সরকার চ্যানেল ওয়ান, আমার দেশ, দিগন্ত টিভি, ইসলামিক টিভিসহ বেশ কিছু গণমাধ্যম বন্ধ করেছে। সাংবাদিক দম্পতি সাগর-রুনিসহ কয়েকজন সাংবাদিক নির্মম হত্যার শিকার হলেও তাঁদের হত্যার বিচার হয়নি।আমার দেশ পত্রিকার সম্পাদক মাহমুদুর রহমানকে গ্রেপ্তারের পর ১৬ দিন রিমান্ডে নিয়ে নির্যাতন করা হয়েছে বলে অভিযোগ করেন তিনি।সভায় প্রেসক্লাবের কোষাধ্যক্ষ বদিউল আলম কোষাধ্যক্ষের প্রতিবেদন এবং যুগ্ম সম্পাদক ফরিদা ইয়াসমিন সাধারণ সভার কার্যবিবরণী পড়ে শোনান। বিজ্ঞপ্তি।
