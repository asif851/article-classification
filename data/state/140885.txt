
লক্ষ্মীপুরে কমলনগর উপজেলার তোরাবগঞ্জ গ্রামে খামারের সবজি খেত থেকে রেজিয়া আক্তার (৫০) নামে নিখোঁজ এক মহিলার লাশ উদ্ধার করেছে পুলিশ। ময়নাতদন্তের জন্য আজ শুক্রবার সকালে লাশটি জেলার সদর হাসপাতাল মর্গে পাঠানো হয়েছে।
রেজিয়া আক্তার একই উপজেলার উত্তর চরলরেন্স গ্রামের মৃত এছহাক মিয়ার স্ত্রী।
মৃতের মেয়ের জামাই ইছমাইল হোসেন বলেন, তাঁর শাশুড়ি রেজিয়া আক্তার দীর্ঘদিন ধরে তোরাবগঞ্জ গ্রামের নুর মিয়ার খামারে কাজ করতেন। গতকাল বৃহস্পতিবার সকালে খাবার খেয়ে বাসা থেকে বের হয়ে কাজ করতে যান তিনি। এরপর তাঁর আর কোনো খোঁজ পাওয়া যায়নি। বিষয়টি জানিয়ে কমলনগর থানায় একটি সাধারণ ডাইরি (জিডি) করেন তিনি।
ইছমাইল হোসেন আরও জানান, বৃহস্পতিবার গভীর রাতে নুর মিয়ার খামারের ভেতরে একটি সবজি খেতে লাশ দেখতে পেয়ে স্থানীয়রা পুলিশকে খবর দেন। পরে রাত একটার দিকে পুলিশ ঘটনাস্থলে গিয়ে সেটি উদ্ধার করে। শাশুড়ির এ মৃত্যুকে তিনি হত্যাকাণ্ড বলে দাবি করেন এবং এর জন্য খামার মালিককে দায়ী করেন। এ ক্ষেত্রে একখণ্ড জমি নিয়ে নুর মিয়ার সঙ্গে রেজিয়া আক্তারের বিরোধ চলে আসছিল বলেও জানান ইছমাইল।
কমলনগর থানার ভারপ্রাপ্ত কর্মকর্তা (ওসি-তদন্ত) সাইফুর রহমানের ভাষ্য, লাশটি উদ্ধার করে ময়নাতদন্তের জন্য সদর হাসপাতাল মর্গে পাঠানো হয়েছে। ঘটনাটিকে প্রাথমিকভাবে হত্যাকাণ্ড বলে ধারণা করা হচ্ছে।
