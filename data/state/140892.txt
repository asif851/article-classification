
বাংলাদেশ ও ভারতের মধ্যে সীমান্ত বৈঠক চলছে দিনাজপুরে। এতে অংশ নিচ্ছেন দুই দেশের সীমান্তবর্তী জেলা প্রশাসক, জেলা ম্যাজিস্ট্রেট, পুলিশ সুপার, বাংলাদেশের সীমান্তরক্ষী বাহিনী বর্ডার গার্ড বাংলাদেশ (বিজিবি) ও ভারতীয় সীমান্তরক্ষী বাহিনী বিএসএফের সেক্টর কমান্ডার ও কমান্ড্যান্ট পর্যায়ের কর্মকর্তারা।
দিনাজপুরের জেলা প্রশাসক কার্যালয়ের কাঞ্চন সম্মেলন কক্ষেÿবৈঠকটি শুরু হয়েছে গতকাল শনিবার সকাল ১০টায়। বৈঠকে বাংলাদেশের ৯টি ও ভারতের ৬টি জেলার কর্মকর্তারা যোগ দিয়েছেন।
দিনাজপুরের জেলা প্রশাসক মীর খায়রুল আলম গতকাল প্রথম আলোকে বলেন, বৈঠকে ভারত-বাংলাদেশ অংশের হিলি স্থলবন্দরের অবকাঠামো উন্নয়ন, ব্যবসা-বাণিজ্য ত্বরান্বিতকরণ, অবৈধ অনুপ্রবেশ রোধ, মাদক ও চোরাচালান বন্ধ, বিএসএফ কর্তৃক অহেতুক গুলি করে মানুষ হত্যা বন্ধ করা, বন্দী প্রত্যর্পণ, বর্ডার হাট স্থাপন, সিএস রেকর্ড হস্তান্তর ও জমিজমা সংক্রান্ত প্রায় ২০টি বিষয় নিয়ে উভয় দেশের সীমান্ত সমস্যা চিহ্নিত করে সমাধানের লক্ষ্যে সুপারিশ প্রণয়ন নিয়ে আলোচনা হবে।
তিনি আরও বলেন, কড়া নিরাপত্তার মধ্যদিয়ে চলছে দুই দেশের এই সীমান্ত বৈঠক। তিন দিনের এই বৈঠক শেষে আগামীকাল সোমবার যৌথ সংবাদ সম্মেলনে বিস্তারিত জানানো হবে।
