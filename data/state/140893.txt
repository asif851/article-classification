
যশোরের বেনাপোল তল্লাশিচৌকিতে প্রায় ৮০ লাখ টাকা মূল্যের চার দেশের মুদ্রা জব্দ করা হয়েছে। আজ শুক্রবার সকালে বেনাপোল কাস্টমসের শুল্ক গোয়েন্দা বিভাগের সদস্যরা তল্লাশি চালিয়ে এ মুদ্রা জব্দ করেন।
বেনাপোল কাস্টম হাউস সূত্রে জানা গেছে, পাসপোর্টের মাধ্যমে সকালে এক বাংলাদেশি বেনাপোল বন্দর দিয়ে ভারত থেকে দেশে ফেরেন। ওই ব্যক্তির ব্যাগ তল্লাশি করে ৯৪ হাজার ৬৪৯ মার্কিন ডলার, ৫ হাজার কানাডীয় ডলার, ৩ লাখ ৫৩ ভারতীয় রুপি ও ২ রিঙ্গিত মালয়েশীয় মুদ্রা উদ্ধার করা হয়। তবে ওই ব্যক্তিকে আটক করা যায়নি বলে দাবি করেছেন শুল্ক কর্মকর্তারা।এ ব্যাপারে জানতে চাইলে বেনাপোল কাস্টম হাউসের যুগ্ম কমিশনার মোস্তাফিজুর রহমান প্রথম আলোকে বলেন, ভারত থেকে প্রায় ৮০ লাখ টাকা মূল্যের চার দেশের মুদ্রাসহ পাসপোর্টের মাধ্যমে বাংলাদেশি এক ব্যক্তি দেশে ফেরেন। তল্লাশিচৌকিতে ওই ব্যক্তির ব্যাগ তল্লাশি করে ওই মুদ্রা জব্দ করা হয়। মুদ্রাগুলো কোথায় নেওয়ার উদ্দেশ্যে ভারত থেকে আনা হয়েছে, তা তদন্ত করে দেখা হচ্ছে। ওই মুদ্রা বহনকারী ব্যক্তিকে আটক করা যায়নি বলেও যুগ্ম কমিশনার জানান।
