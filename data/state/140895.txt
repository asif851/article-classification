
সম্প্রতি অনুষ্ঠিত ইউনিয়ন পরিষদ (ইউপি) নির্বাচনে বরকল উপজেলার ভূষণছড়া ইউনিয়নের একটি কেন্দ্রে পুনর্নির্বাচন দেওয়ার দাবিতে রাঙামাটি জেলায় ৩৬ ঘণ্টার সড়ক ও নৌপথ অবরোধ কর্মসূচি পালিত হচ্ছে। আজ সোমবার সকাল ছয়টা থেকে এই কর্মসূচি শুরু হয়।
জ্যোতিরিন্দ্র বোধিপ্রিয় (সন্তু) লারমার নেতৃত্বাধীন জনসংহতি সমিতি গত বৃহস্পতিবার এ অবরোধের ডাক দেয়। সকাল সাড়ে আটটা থেকে সাড়ে নয়টায় সরেজমিনে দেখা গেছে, অবরোধে রাঙামাটি শহর অচল হয়ে পড়েছে। শহরের মূল ব্যবসাকেন্দ্র বনরূপা, রাজবাড়ি এলাকা, কলেজ গেট ও ভেদভেদী এলাকার দোকানপাট বন্ধ। বিভিন্ন সরকারি-বেসরকারি প্রতিষ্ঠানের লোকজন হেঁটে কর্মস্থলে যাচ্ছেন। অভ্যন্তরীণ ও দূরপাল্লার যান চলাচল বন্ধ রয়েছে।
জেলার ১০ উপজেলার সব কটিতে শান্তিপূর্ণভাবে অবরোধ কর্মসূচি পালিত হচ্ছে। কোথাও কোনো অপ্রীতিকর ঘটনা ঘটেনি বলে পুলিশ সুপার মো. সাঈদ তারিকুল হাসান নিশ্চিত করেছেন।
৪ জুন ইউপি নির্বাচনে রাঙামাটির ৪৯ ইউনিয়নের মধ্যে ৪৮টিতে নির্বাচন হয়। বিচ্ছিন্ন কিছু ঘটনা ছাড়া নির্বাচন শান্তিপূর্ণভাবে শেষ হয়। তবে আঞ্চলিক রাজনৈতিক দল জনসংহতি সমিতি ছোট হরিণা সরকারি প্রাথমিক বিদ্যালয় কেন্দ্রের ফলাফল প্রত্যাখ্যান করে পুনর্নির্বাচনের দাবি জানায়।
সমিতির অভিযোগ, বর্ডার গার্ড বাংলাদেশের (বিজিবি) সদস্যদের সহায়তায় সরকারি দল আওয়ামী লীগের সমর্থক একদল বহিরাগত নির্বাচনে ভোট কারচুপি করে জয় ছিনিয়ে নিয়েছে। বহিরাগতরা পাহাড়ি ভোটারদের মারধর করে।
