
যার বিরুদ্ধে মরণনেশা ইয়াবা পাচারের অভিযোগ, আওয়ামী লীগের সেই সাংসদ আবদুর রহমান বদিই এবার ইয়াবা ব্যবসা রোধে সোচ্চার হওয়ার আহ্বান জানিয়েছেন।
আজ বৃহস্পতিবার কক্সবাজারের টেকনাফের নেচারপার্কে ট্রাক মালিক-শ্রমিক ঐক্য পরিষদের এক জনসভায় প্রধান অতিথির বক্তব্যে এ আহ্বান জানান বদি।কক্সবাজার-৪ আসনের সাংসদ আবদুর রহমান বদি বলেন, ‘মরণনেশা ইয়াবা ব্যবসা ও পাচারের কারণে অনেক নিরীহ শ্রমিককে কারাগারে যেতে হয়েছে। আমি যেমন ইয়াবা ব্যবসায়ীদের বিরুদ্ধে জিহাদ ঘোষণা করেছি, আপনারাও ইয়াবা ব্যবসায়ীদের বিরুদ্ধে সোচ্চার হউন। আজ যুবসমাজ ও আগামী প্রজন্মকে বাঁচাতে এবং জাতির স্বার্থে সকল পরিবহন শ্রমিককে ইয়াবা প্রতিরোধে শপথ নেওয়ার আহ্বান জানান।’জনসভায় উপজেলা ট্রাক মালিক-শ্রমিক ঐক্য পরিষদের আহ্বায়ক ও উপজেলা চেয়ারম্যান জাফর আহমদের সভাপতিত্বে বিশেষ অতিথি জেলা ট্রাক মালিক গ্রুপের সভাপতি নাঈমুল ইসলাম চৌধুরী টুটুল, টেকনাফ কার-নোহা মালিক সমিতির সাধারণ সম্পাদক হাম জালাল, কার-নোহা শ্রমিক সভাপতি আবদুল হক, পরিবহন মালিক সমিতির সাধারণ সম্পাদক মো. ইবনে আমিন প্রমুখ বক্তব্য দেন।
