
আওয়ামী লীগ সমর্থিত প্রার্থী সাঈদ খোকনসহ ঢাকা দক্ষিণ সিটি করপোরেশন নির্বাচনে মেয়র পদে ১২জন মনোনয়নপত্র জমা দিয়েছেন। আজ রোববার বেলা একটা পর্যন্ত দক্ষিণ সিটি করপোরেশনের রিটার্নিং কর্মকর্তার কার্যালয়ে (মহানগর নাট্যমঞ্চ) তাঁরা এই মনোনয়নপত্র জমা দেন।দুপুর সাড়ে ১২টার দিকে মহানগর নাট্যমঞ্চে যান সাঈদ খোকন। এ সময় তাঁর সঙ্গে ছিলেন ঢাকা মহানগর আওয়ামী লীগের ভারপ্রাপ্ত সভাপতি এম এ আজিজ, আওয়ামী লীগের কৃষি ও সমবায়বিষয়ক সম্পাদক আবদুর রাজ্জাক, সাংসদ ফজলে নূর তাপস, সাবেক সাংসদ মোস্তফা জালাল মহিউদ্দীন প্রমুখ।সংসদ সদস্য ও আওয়ামী লীগের শীর্ষ নেতাদের নিয়ে এসে নির্বাচনী আচরণবিধি লঙ্ঘন করেছেন কি না, সাংবাদিকদের এমন এক প্রশ্নের জবাবে সাঈদ খোকন বলেন, ‘নির্বাচন কমিশন বলেছে পাঁচজনকে নিয়ে এসে মনোনয়নপত্র জমা দেওয়া যাবে। আমি পাঁচজনকেই নিয়ে মনোনয়নপত্র জমা দিয়েছি।’ মনোনয়নপত্র জমা দেওয়ার আগে সাংবাদিকদের করা এক প্রশ্নের জবাবে সাঈদ খোকন ঢাকা শহরকে আধুনিক ঢাকা হিসেবে গড়ে তোলার প্রত্যয় ব্যক্ত করেন।
সাঈদ খোকন ঢাকা মহানগর আওয়ামী লীগের সাংগঠনিক সম্পাদক ও সাবেক মেয়র মোহাম্মদ হানিফের ছেলে।
এদিকে সাঈদ খোকন ছাড়াও ঢাকা দক্ষিণ সিটি করপোরেশন নির্বাচনে মেয়র পদে যাঁরা মনোনয়নপত্র জমা দিয়েছেন তাদের মধ্যে পাঁচজনের নাম পাওয়া গেছে। তাঁরা হলেন বাহারানে সুলতান বাহার, এস এম আকরাম, বাবুল সর্দার, মো. শাহীন ও দিলীপ ভদ্র।
নির্বাচন কমিশনের ঘোষিত তফসিল অনুযায়ী, ঢাকা উত্তর-দক্ষিণ ও চট্টগ্রাম সিটি করপোরেশনের মনোনয়নপত্র দাখিলের শেষ দিন আজ। আর দাখিলকৃত মনোনয়নপত্রগুলো যাচাই-বাছাই ১ ও ২ এপ্রিল এবং মনোনয়নপত্র প্রত্যাহারের শেষ দিন ৯ এপ্রিল বৃহস্পতিবার। ১০ এপ্রিল প্রার্থীদের প্রতীক বরাদ্দ দেওয়া হবে এবং ২৮ এপ্রিল তিন সিটি করপোরেশন এলাকায় ভোট হবে।
