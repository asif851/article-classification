
দলে নতুন কো-চেয়ারম্যান ও মহাসচিব বদল নিয়ে অস্থিরতার মধ্যেই আজ বৃহস্পতিবার সন্ধ্যায় প্রধানমন্ত্রী শেখ হাসিনার সঙ্গে সাক্ষাৎ করেছেন জাতীয় পার্টির (জাপা) জ্যেষ্ঠ নেতা ও সংসদে বিরোধী দলীয় নেতা রওশন এরশাদ। তবে, তাঁদের মধ্যে ঠিক কি কথা হয়েছে, তা নিশ্চিত করে জানা যায়নি। এ নিয়ে দলে কৌতূহলের সৃষ্টি হয়েছে।জানা গেছে, আজ সন্ধ্যা ছয়টার দিকে জাতীয় সংসদে প্রধানমন্ত্রীর কার্যালয়ে গিয়ে তাঁর সঙ্গে সাক্ষাৎ করেন রওশন এরশাদ। এ সময় তাঁরা প্রায় ১৫ মিনিট একান্তে কথা বলেন। সেখান থেকে বের হয়ে এসে রওশন তাঁর দপ্তরে দলের মন্ত্রী আনিসুল ইসলাম মাহমুদ, প্রতিমন্ত্রী মুজিবুল হক, সাংসদ তাজুল ইসলাম চৌধুরী ও ফখরুল ইমামের সঙ্গে কথা বলেন। পরে রওশন এরশাদের কাছে সাংবাদিকেরা জানতে চান, প্রধানমন্ত্রীর সঙ্গে তাঁর কি কথা হয়েছে। জবাবে রওশন এরশাদ বলেন, ময়মনসিংহ বিভাগ ও বিশেষ অর্থনৈতিক অঞ্চল গঠন নিয়ে কথা হয়েছে। দেবরকে (কো-চেয়ারম্যান জি এম কাদের) মেনে নিয়েছেন? প্রধানমন্ত্রীর সঙ্গে এ বিষয়ে কথা হয়েছে কি না, জানতে চাইলে রওশন বলেন, ‘দলে নতুন নেতৃত্ব আসতে পারে। এটা আমাদের অভ্যন্তরীণ ব্যাপার। এ নিয়ে প্রধানমন্ত্রীর সঙ্গে কেন আলাপ করব।’ প্রধানমন্ত্রীর সঙ্গে রওশন এরশাদের বৈঠক নিয়ে জাপার দুটি বলয়ে ব্যাপক কৌতূহলের সৃষ্টি হয়েছে। গতকাল বুধবার দলের চেয়ারম্যান এইচ এম এরশাদ প্রধানমন্ত্রীর সঙ্গে দেখা করার চেষ্টা করেন বলে দলীয় সূত্র জানিয়েছে।
জাপার অসমর্থিত একটি সূত্র জানিয়েছে, প্রায় ১৫ মিনিটের এ সাক্ষাতে প্রধানমন্ত্রী ও বিরোধী দলীয় নেতা জাপার চলমান ‘সংকট’ নিয়ে কথা বলেছেন। নাম প্রকাশে অনিচ্ছুক জাপার রওশনপন্থী একজন সাংসদ প্রথম আলোর কাছে দাবি করেন, রওশন বলেছেন যাঁরা ৫ জানুয়ারির নির্বাচনের বিরুদ্ধে ছিল, সাংবিধানিক ধারাবাহিকতা অব্যাহত রাখতে চায়নি, তাঁদের নিয়ে জাতীয় পার্টিতে মেরুকরণের চেষ্টা চলছে। তবে প্রধানমন্ত্রী কি বলেছেন, তা জানাতে অপারগতা প্রকাশ করেন ওই সাংসদ।
চলতি মাসের ১৭ তারিখ রংপুরে জেলা কার্যালয়ে এক সংবাদ সম্মেলনে জাতীয় পার্টির (জাপা) চেয়ারম্যান হুসেইন মুহম্মদ এরশাদ তাঁর ছোট ভাই ও প্রেসিডিয়াম সদস্য জি এম কাদেরকে দলের কো-চেয়ারম্যান ঘোষণা করেন। তিনি বলেন, ‘আজ থেকেই গোলাম মোহাম্মদ কাদের দলের কো-চেয়ারম্যানের দায়িত্ব পালন করবেন। এ ছাড়া আমার অবর্তমানে দলের হালও ধরবেন তিনি।’ এরপরই জাতীয় পার্টির মহাসচিব জিয়াউদ্দিন আহমেদ বাবলু রওশন এরশাদকে দলের ভারপ্রাপ্ত চেয়ারম্যান ঘোষণা করেন। এরপরই এরশাদ জিয়াউদ্দিন আহমেদকে মহাসচিব পদ থেকে সরিয়ে রুহুল আমিন হাওলাদারকে মহাসচিব করেন। এ নিয়ে জাপায় অস্থিরতা চলছে। এরই মাঝে আজ রওশন এরশাদ প্রধানমন্ত্রীর সঙ্গে দেখা করলেন।
আরও পড়ুন: 
দলীয় বিষয়ে প্রধানমন্ত্রীর সঙ্গে আলোচনা হয়নি: রওশনজাতীয় পার্টির কো-চেয়ারম্যান হলেন জিএম কাদেররওশনকে ভারপ্রাপ্ত চেয়ারম্যান ঘোষণা জাপার একাংশেরভারপ্রাপ্ত চেয়ারম্যান অবৈধ, শিগগিরই ব্যবস্থা: এরশাদ
