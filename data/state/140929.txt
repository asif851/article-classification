
ঢাকার হজরত শাহজালাল আন্তর্জাতিক বিমানবন্দরে গতকাল মঙ্গলবার রাতে মো. আমিনুল হক নামের এক যাত্রীর কাছ থেকে ১৩টি সোনার বার উদ্ধার করা হয়েছে। পরে তাঁকে আটক করা হয়।
প্রিভেনটিভ দলের প্রধান ও ঢাকা কাস্টম হাউসের সহকারী কমিশনার আহসানুল কবির বলেন, আমিনুল গতকাল রাত সাড়ে ১০টার দিকে মালয়েশিয়া থেকে মালিন্দ এয়ারলাইনসের ফ্লাইটে করে ঢাকায় আসেন। বিমানবন্দরের গ্রিন চ্যানেল অতিক্রম করার সময় গোপন সংবাদের ভিত্তিতে কাস্টম হাউসের প্রিভেনটিভ দলের সদস্যরা তাঁকে চ্যালেঞ্জ করলে তিনি সোনা বহনের কথা অস্বীকার করেন। দেহ তল্লাশি করেও কোনো সোনা পাওয়া যায়নি। পরে আর্চওয়েতে নিয়ে গেলে তাঁর সঙ্গে ধাতব বস্তু বহনের বিষয়ে নিশ্চিত হওয়া যায়। আরও তল্লাশিতে দেখা যায়, তিনি পরচুলা পরে আছেন। আর সেখানে করে অভিনব পন্থায় সোনা পাচার করছিলেন।
এই কর্মকর্তা জানান, উদ্ধার করা সোনার ওজন দেড় কেজি। এগুলোর মূল্য ৬৫ লাখ টাকা। আমিনুল হকের বাড়ি মুন্সিগঞ্জের শ্রীনগরে, বয়স ৪৫। আমিনুলকে আটকের পর থানায় সোপর্দ করা হয়েছে। তাঁর বিরুদ্ধে মামলা করা হবে।
