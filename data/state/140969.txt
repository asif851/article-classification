
ষোড়শ সংশোধনীর রায় আইনিভাবে মোকাবিলা করা হবে বলে জানিয়েছেন আইনমন্ত্রী আনিসুল হক। আজ মঙ্গলবার দুপুরে ব্রাহ্মণবাড়িয়া আখাউড়া উপজেলা আওয়ামী লীগের কার্যালয়ে জাতীয় শোক দিবস উপলক্ষে আওয়ামী লীগ আয়োজিত আলোচনা সভা শেষে সাংবাদিকদের প্রশ্নের জবাবে এ কথা বলেন তিনি।
এ সময় আইনমন্ত্রী বলেন, ‘মহামান্য রাষ্ট্রপতি, মাননীয় প্রধানমন্ত্রী, মাননীয় স্পিকার, মাননীয় প্রধান বিচারপতির পদ প্রাতিষ্ঠানিক এবং সাংবিধানিক আসন। এই আসনগুলোর গুরুত্ব অনেক। এ ব্যাপারে সাবধানে মন্তব্য করতে হবে।’
বিএনপি প্রসঙ্গে আনিসুল হক বলেন, বিএনপি প্রধানসহ অন্য নেতা-কর্মীরা আইনের প্রতি শ্রদ্ধাশীল নন। তাঁরা নিজেদের বাংলাদেশের সব আইনের ঊর্ধ্বে মনে করেন।’
আইনমন্ত্রী আরও বলেন, ‘এই রায়ে বলা আছে, জিয়াউর রহমান ও এরশাদ—এই দুজনে ব্যানানা রিপাবলিক বানিয়েছিলেন। এই রায়ে সত্য কথা এটুকু আছে। তাই রায় নিয়ে বিএনপি কী মনে করে তাতে আমাদের কিছু যায়-আসে না। যাঁরা প্রতিনিয়ত আইন ভঙ্গ করেন, তাঁরা আইনের প্রতি শ্রদ্ধাশীল, এটা বিশ্বাস হয় না।’
বঙ্গবন্ধুর পলাতক খুনিদের প্রসঙ্গে আনিসুল হক বলেন, ‘খুনিদের দেশের মাটিতে এনে রায় কার্যকর করার ব্যাপারে মাননীয় প্রধানমন্ত্রী বদ্ধ পরিকর। তাদের দেশের মাটিতে ফিরিয়ে আনার চেষ্টা করা হচ্ছে।’
আখাউড়া উপজেলা আওয়ামী লীগের আহ্বায়ক অধ্যক্ষ জয়নাল আবেদিনের সভাপতিত্বে শোকসভা অনুষ্ঠানে আরও উপস্থিত ছিলেন আখাউড়া পৌরসভার মেয়র তাকজিল খলিফা, জেলা পরিষদ সদস্য আবুল কাশেম ভূইয়া, আওয়ামী লীগের যুগ্ম আহ্বায়ক মনির হোসেন প্রমুখ।
