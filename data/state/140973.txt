
চুয়াডাঙ্গায় অস্ত্রের মুখে অপহরণের ২৪ ঘণ্টা পর এক যুবকের গুলিবিদ্ধ লাশ উদ্ধার করেছে পুলিশ। গতকাল বুধবার জীবননগর উপজেলার দেহাটি গ্রামের কাটাখাল সেতুর পাশ থেকে তাঁর লাশ উদ্ধার করা হয়। একই দিন যশোর শহরে এক কলেজছাত্রের ঝুলন্ত লাশ উদ্ধার করা হয়। পুলিশ বলছে, ঘটনাটি রহস্যজনক।চুয়াডাঙ্গায় নিহত যুবকের নাম রবিউল ইসলাম (৩৮)। যশোর শহরে কমলেশ রায় (২০) নামের ওই কলেজছাত্রের লাশ উদ্ধার করা হয়। রবিউল আলমডাঙ্গা উপজেলার ভালাইপুর গ্রামের আবুল হোসেনের ছেলে। তাঁর পরিবার বলছে, রবিউলকে মঙ্গলবার বেলা ১১টায় ভালাইপুর বাজার থেকে সাদাপোশাকের অস্ত্রধারীরা মাইক্রোবাসে করে তুলে নিয়ে গিয়েছিল।চুয়াডাঙ্গার অতিরিক্ত পুলিশ সুপার বেলায়েত হোসেন বলেন, রবিউল একটি চরমপন্থী দলের সক্রিয় সদস্য ছিলেন। একটি ছিনতাই মামলায় কারাভোগের পর সম্প্রতি বাড়িতে ফেরেন তিনি। এ ছাড়া দামুড়হুদা থানায় তাঁর বিরুদ্ধে দুটি হত্যা মামলা রয়েছে। এ ঘটনায় তদন্ত শুরু হয়েছে।গতকাল বেলা ১১টায় দেহাটি গ্রামে গিয়ে দেখা যায়, রবিউলের রক্তাক্ত লাশ ঘিরে উৎসুক মানুষের ভিড়। লাশের পাশে জমাট বেঁধে থাকা রক্তসহ মাটি আলামত হিসেবে সংগ্রহ করছে পুলিশ। জীবননগর থানার এসআই আছের আলী জানান, নিহত যুবকের বুকের বাঁ পাশে দুটি এবং ডান পাশে ও বাঁ হাতে একটি করে গুলি বিদ্ধ হয়েছে।রবিউলের স্ত্রী খাদিজা বেগম বলেন, তাঁর স্বামী কৃষিকাজ করেন। মঙ্গলবার সকাল ১০টার দিকে পানের বরজ থেকে তিনি বাড়িতে আসেন। এর কিছুক্ষণ পর মুঠোফোনে কল এলে তিনি বের হন। এরপর সন্ধ্যায় তিনি লোকমুখে শুনেছেন, তাঁর স্বামীকে অস্ত্রধারীরা মাইক্রোবাসে করে তুলে নিয়ে গেছে। এরপর থানা ও ডিবি পুলিশের সঙ্গে যোগাযোগ করা হয়। তবে কেউ কোনো তথ্য দিতে পারেনি। জীবননগর থানার ওসি হুমায়ুন কবীর জানান, এ ঘটনায় নিহত ব্যক্তির ভাই মোফাজ্জেল হোসেন অজ্ঞাতনামা দুর্বৃত্তদের বিরুদ্ধে মামলা করেছেন।এদিকে কমলেশ রায় যশোর সরকারি মাইকেল মধুসূদন (এমএম) কলেজের সম্মান প্রথম বর্ষের ছাত্র ছিলেন। তিনি যশোরের মনিরামপুর উপজেলার বয়ারখোলা গ্রামের গোবিন্দ রায়ের ছেলে।পুলিশ ও স্থানীয় বাসিন্দারা বলেন, গতকাল সকালে বেজপাড়া কবরস্থানের পাশের একটি গাছে লাশ ঝুলতে দেখে পুলিশে খবর দেন স্থানীয় লোকজন। পরে পুলিশ লাশ উদ্ধার করে মর্গে পাঠায়। ছাত্রের চাচাতো ভাই পলাশ বলেন, কমলেশ বেজপাড়া কবরস্থান সড়কের পাশের একটি ছাত্রাবাসে থেকে পড়াশোনা করতেন। রাতে তিনি ছাত্রাবাসেই ছিলেন। যশোর কোতোয়ালি থানার ওসি শেখ গনি মিয়া বলেন, নিহত কমলেশের উচ্চতার চেয়ে ওই গাছের উচ্চতা কম। এ কারণে ঘটনাটিকে রহস্যজনক বলে মনে হচ্ছে। এ ঘটনায় অপমৃত্যুর মামলা হয়েছে।
