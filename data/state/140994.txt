
গাজীপুরে জমি দখল ও চাঁদা দাবির অভিযোগে আলমগীর হোসেন নামের এক যুবলীগ নেতাকে গ্রেপ্তার করা হয়েছে। জয়দেবপুর থানার পুলিশ গতকাল সোমবার রাতে তাঁকে গ্রেপ্তার করে।
পুলিশ জানায়, আলমগীর হোসেন গাজীপুর মহানগর যুবলীগের যুগ্ম আহ্বায়ক।
জয়দেবপুর থানার পুলিশ সূত্র জানায়, গাজীপুর শহরের শহীদ তাজউদ্দীন আহমদ মেডিকেল কলেজের সামনে চার শতাংশ ডোবা জমি ভূমিসংস্কার বোর্ড থেকে ইজারা নেয় ঢাকার রংপুর সাংবাদিক সমিতি। ওই সমিতির সাধারণ সম্পাদক ও একটি বেসরকারি টেলিভিশন চ্যানেলের সাংবাদিক কেরামত উল্লাহ বিপ্লব মামলাটির বাদী।
মামলার এজাহার উল্লেখ রয়েছে, গত শনিবার বিকেলে বাদী ওই জমিতে গিয়ে দেখতে পান, ‘গাজীপুর মাদকাসক্ত চিকিৎসা ও পুনর্বাসন কেন্দ্র’ নামের একটি সাইনবোর্ড লাগিয়ে পাকা স্থাপনা নির্মাণের কাজ চলছে। এ সময় বাদী তাঁর সমিতির নামে ইজারা নেওয়া জমিতে কাজ না করতে নির্মাণ শ্রমিকদের বলেন। খবর পেয়ে আসামি আলমগীর হোসেনসহ চার থেকে পাঁচজন ব্যক্তি ঘটনাস্থলে গিয়ে বাদীকে চলে যেতে বলেন। বাদী এর কারণ জানতে চাইলে তাঁরা ওই জমি বুঝিয়ে দিতে তাঁর কাছে পাঁচ লাখ টাকা চাঁদা দাবি করেন। টাকা না দিলে দখল দেবেন না বলে তাঁরা হুমকি দেন। এ সময় প্রাণনাশের হুমকিও দেওয়া হয়। গত শনিবার রাতেই বাদী জয়দেবপুর থানায় এ ব্যাপারে মামলা করেন।
সাংবাদিক কেরামত উল্লাহর মামলায় পুলিশ গতকাল রাতে আলমগীর হোসেনকে গ্রেপ্তার করে। এর আগে গত রোববার সকালে পুলিশ একই মামলায় গাজীপুর শহর আওয়ামী লীগের সাংগঠনিক সম্পাদক আইয়ুব রানা ও তাঁর ভাই শহরের কাজী আজিম উদ্দিন কলেজ ছাত্রসংসদের সাবেক ভিপি ও ছাত্রলীগ নেতা লিয়াকত হোসেনকে গ্রেপ্তার করে। আলমগীর, আইয়ুব ও লিয়াকত সম্পর্কে ভাই। এই মামলার তাঁদের আরেক ভাই গাজীপুর মহানগর ছাত্রলীগের সভাপতি মাসুদ রানা এরশাদও আসামি।
জয়দেবপুর থানার ভারপ্রাপ্ত কর্মকর্তা (ওসি) খন্দকার রেজাউল হাসান প্রথম আলোকে বলেন, আজ সকালে গ্রেপ্তার হওয়া তিনজনকে আদালতের মাধ্যমে গাজীপুর জেলহাজতে পাঠানো হয়েছে।
