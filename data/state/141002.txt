
ককটেল বিস্ফোরণ, সড়ক অবরোধ ও গাড়ি ভাঙচুরের মধ্য দিয়ে আজ শনিবার সাতক্ষীরার কালীগঞ্জ উপজেলায় জামায়াতের ডাকে আধাবেলা হরতাল পালিত হয়েছে। কালীগঞ্জ উপজেলা জামায়াতের আমির অধ্যাপক মোসলেম উদ্দিনকে গ্রেপ্তারের প্রতিবাদে এ হরতালের ডাক দেওয়া হয়।পুলিশ ও প্রত্যক্ষদর্শী সূত্রে জানা গেছে, ভোর সাড়ে পাঁচটার দিকে কালীগঞ্জের ঘোড়াপোতা এলাকায় কালীগঞ্জ-শ্যামনগর সড়কে গাছের গুঁড়ি ফেলে অবরোধ করেন স্থানীয় জামায়াত-শিবিরের নেতা-কর্মীরা। সকাল সাড়ে নয়টার দিকে পুলিশ অবরোধ সরিয়ে ফেলে। এ সময় পুলিশের সঙ্গে জামায়াত-শিবিরের কর্মীদের ধাওয়া-পাল্টাধাওয়ার ঘটনা ঘটে। পুলিশের বাধা সত্ত্বেও জামায়াত-শিবিরের কর্মীরা ওই এলাকায় মিছিল করেন। এ সময় কয়েকটি ককটেলের বিস্ফোরণ ঘটে। হরতাল চলাকালে কালীগঞ্জের বিভিন্ন স্থানে ১৪টি ট্রাক ও পিকআপ ভ্যান ভাঙচুর করে পিকেটাররা। এ ছাড়া নলতা, ঘোড়াপোতা ও বেজোর আঁটি এলাকায় ১৫টি ককটেল বিস্ফোরণের খবর পাওয়া গেছে।হরতালে উপজেলা সদর ও নলতা এলাকার অধিকাংশ দোকানপাট বন্ধ ছিল। যানবাহন খুব একটা চলেনি। এসব ঘটনার সত্যতা নিশ্চিত করে কালীগঞ্জ থানার ভারপ্রাপ্ত কর্মকর্তা (ওসি) আলী আযম খান প্রথম আলো ডটকমকে জানান, গত বৃহস্পতিবার দুপুরে কালীগঞ্জ উপজেলা জামায়াতের আমির অধ্যাপক মোসলেম উদ্দীনকে কালীগঞ্জ কলেজ মোড় থেকে গ্রেপ্তার করা হয়। তাঁর বিরুদ্ধে হরতালে নাশকতা সৃষ্টি, যানবাহন ভাঙচুর, গাছ কেটে যান চলাচলে প্রতিবন্ধকতা সৃষ্টিসহ বিভিন্ন অভিযোগে সাতটি মামলা রয়েছে।
