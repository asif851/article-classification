
জাতির জনক বঙ্গবন্ধু শেখ মুজিবুর রহমানের হত্যাকাণ্ডে সাবেক রাষ্ট্রপতি ও বিএনপির প্রতিষ্ঠাতা জিয়াউর রহমান জড়িত ছিলেন বলে দাবি করেছেন বাণিজ্যমন্ত্রী ও আওয়ামী লীগের উপদেষ্টা পরিষদের সদস্য তোফায়েল আহমেদ।প্রধানমন্ত্রী ও আওয়ামী লীগ সভানেত্রী শেখ হাসিনার স্বদেশ প্রত্যাবর্তন দিবস উপলক্ষে আজ রোববার সকালে ধানমন্ডিতে বঙ্গবন্ধুর প্রতিকৃতিতে ফুল দেওয়া শেষ সাংবাদিকদের কাছে এ দাবি করেন তোফায়েল।বাণিজ্যমন্ত্রী বলেন, ‘জিয়াউর রহমান বঙ্গবন্ধুকে হত্যা করেছে। সেই হত্যার সঙ্গে তিনি জড়িত ছিলেন এবং তাঁর স্ত্রী (খালেদা জিয়া) স্বাধীনতাবিরোধীদের হাতে রাষ্ট্র ক্ষমতা তুলে দিয়েছিলেন তাঁদের মন্ত্রী করে।’বিএনপির চেয়ারপারসন খালেদা জিয়াকে উদ্দেশ করে আওয়ামী লীগের উপদেষ্টা পরিষদের এই সদস্য বলেন, ২০১৪ সালে নির্বাচন বানচাল করার ষড়যন্ত্র করে ব্যর্থ হয়েছেন তিনি।বিএনপি জোটের সবশেষ টানা আন্দোলনের প্রতি ইঙ্গিত করে খালেদা জিয়ার উদ্দেশে তোফায়েল বলেন, তিনি দেশকে অরাজকতা, সন্ত্রাস ও বিশৃঙ্খলার মধ্যে নিতে চেয়েছিলেন। সেখানেও ব্যর্থ হয়েছেন।সাংবাদিকদের মুখোমুখি হয়ে তোফায়েল বলেন, ‘আজকে ঐতিহাসিক ১৭ মে। ১৯৮১ সালে আওয়ামী লীগের সম্মেলনে বঙ্গবন্ধু কন্যাকে ঐক্যের প্রতীক হিসেবে সভানেত্রী করেছিলাম। এই দিনে স্বজন হারানোর বেদনা নিয়ে তিনি জাতির জনকের স্বপ্নের সোনার বাংলায় ফিরে এসেছিলেন। ফিরে এসে আওয়ামী লীগকে সংগঠিত করেছেন। ২১ বছর পর আওয়ামী লীগকে রাষ্ট্র পরিচালনার দায়িত্বে নিয়েছেন।’ 
বাণিজ্যমন্ত্রী বলেন, ‘আজকে আমরা গর্ব করে বলতে পারি, ১৭ মে যে উদ্দেশ্য নিয়ে বঙ্গবন্ধু কন্যা দেশে ফিরেছিলেন, সেই উদ্দেশ্য সফল করে বঙ্গবন্ধুর অসমাপ্ত কাজ সমাপ্ত করবেন তিনি। আজকের দিনে এইটা আমাদের প্রত্যাশা।’ এ সময় কৃষিমন্ত্রী মতিয়া চৌধুরী, শিল্পমন্ত্রী আমির হোসেন আমু, দুর্যোগ ও ত্রাণমন্ত্রী মোফাজ্জল হোসেন চৌধুরী, সাবেক প্রতিমন্ত্রী জাহাঙ্গীর কবির নানক, ছাত্রলীগের সাধারণ সম্পাদক সিদ্দিকী নাজমুল আলম প্রমুখ উপস্থিত ছিলেন।
