
জঙ্গিবাদ নির্মূলে নানা পদক্ষেপ বিদেশে বাংলাদেশের ভাবমূর্তি উজ্জ্বল করেছে বলে মন্তব্য করেছেন পুলিশের মহাপরিদর্শক (আইজিপি) মোহাম্মদ জাবেদ পাটোয়ারী। তিনি আরও বলেছেন, দেশের আইনশৃঙ্খলা পরিস্থিতি এখন ভালো। তাই বিদেশিরা এখানে বিনিয়োগে আগ্রহী হচ্ছেন।
চাঁদপুর প্রেসক্লাবে আজ বুধবার সকালে সাংবাদিকদের সঙ্গে মতবিনিময়ের সময় তিনি এ কথা বলেন। আইজিপি জাবেদ পাটোয়ারী বলেন, দেশের নিরাপদ ব্যবস্থা বিদেশিদের আকৃষ্ট করেছে। এ জন্য পৃথিবীর বিভিন্ন দেশ থেকে বিনিয়োগকারীরা বাংলাদেশে ছুটে আসছেন। জঙ্গিবাদ নির্মূলে পুলিশ প্রশাসন যেভাবে কাজ করছে, তাতে বিশ্বদরবারে বাংলাদেশ একটি রোল মডেল হিসেবে পরিচিতি লাভ করেছে।
চাঁদপুর প্রেসক্লাব সভাপতি ইকবাল হোসেন পাটোয়ারীর সভাপতিত্বে এ অনুষ্ঠানে বক্তব্য দেন চট্টগ্রাম রেঞ্জের ডিআইজি এস এম মনিরুজ্জামান, চাঁদপুর পুলিশ সুপার শামসুন্নাহার, জেলা পরিষদ চেয়ারম্যান ওচমান গণি পাটোয়ারী, চাঁদপুর জেলা আওয়ামী লীগ সভাপতি নাছির উদ্দিন আহমেদ, সাধারণ সম্পাদক আবু নইম পাটোয়ারী, বাংলাদেশ আওয়ামী লীগ কেন্দ্রীয় ত্রাণ ও সমাজকল্যাণ সম্পাদক সুজিত রায় নন্দী। এ সময় সাংবাদিকেরা জেলার থানা পর্যায়ে পুলিশ সদস্যদের অনিয়ম ও জটিলতা তুলে ধরেন। এর জবাবে আইজিপি বলেন, ‘আমি আইজিপির দায়িত্ব নিয়ে প্রথমে সারা দেশের থানাগুলো নিয়ে কাজ শুরু করেছি। যাতে করে থানা থেকে সাধারণ মানুষ সেবা নিয়ে খুশি মনে নিশ্চিন্তে বাড়ি ফিরে যেতে পারেন।’
পরে আইজিপি চাঁদপুর হাসান আলী সরকারি উচ্চবিদ্যালয় মাঠে জেলা পুলিশ আয়োজিত কমিউনিটি পুলিশের সমাবেশে যোগ দেন।
