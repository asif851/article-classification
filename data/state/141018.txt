
ঘূর্ণিঝড় মোরার কবলে পড়ে কক্সবাজারের সাগরদ্বীপ কুতুবদিয়ায় একাধিক ট্রলারডুবির ঘটনা ঘটেছে। গতকাল বুধবার সকালে সাগরে ভাসমান অবস্থায় ৩০ জেলেকে উদ্ধার করেছেন নৌবাহিনীর সদস্যেরা।
উদ্ধার হওয়া জেলেদের কুতুবদিয়া উপজেলার উত্তর ধুরুং ইউনিয়নের আকবরবলী ঘাটে তুলে দেন নৌবাহিনীর সদস্যেরা। সেখানে উদ্ধার করা জেলেদের গ্রহণ করেন স্থানীয় উত্তর ধুরুং ইউনিয়ন পরিষদ (ইউপি) চেয়ারম্যান আ স ম শাহরিয়ার চৌধুরী। এদিকে ট্রলার ডুবির ঘটনায় গতকাল বিকেল পর্যন্ত ১৫ জেলে নিখোঁজ রয়েছেন।
ঘটনার সত্যতা নিশ্চিত করে ইউপি চেয়ারম্যান আ স ম শাহরিয়ার চৌধুরী প্রথম আলোকে বলেন, উদ্ধার করা জেলেদের মধ্যে ২৮ জনের বাড়ি উত্তর ধুরুং ইউনিয়নে। অপর দুজনের বাড়ি চট্টগ্রামের বাঁশখালী উপজেলার ছনুয়ায়। তাঁদের চিকিৎসাসেবা দেওয়া হচ্ছে।
উদ্ধার করা জেলেদের মধ্যে আছেন উত্তর ধুরুং ইউনিয়নের চর ধুরুং গ্রামের তিনজন মো. আয়াছ (৪০), সাদ্দাম হোসেন (২৪) ও ওসমান গণি (২৮)। সাদ্দাম হোসেন বলেন, ঝোড়ো হাওয়ায় তাঁদের ট্রলারটি বিধ্বস্ত হলে জেলেরা সাগরে ভাসতে থাকেন। এ সময় তাঁরা ট্রলারের বয়া, তেলের ড্রাম ও কাঠের বইঠার সাহায্যে সাগরে ভাসতে থাকেন।
জেলেরা জানান, সোমবার সকালে ৭ নম্বর বিপৎসংকেত পেয়ে গভীর সাগর থেকে ২০-২৫টি ট্রলার কুতুবদিয়ার দিকে ফিরে আসছিল। বিকেলে ট্রলারগুলো কুতুবদিয়া চ্যানেলের কাছাকাছি পৌঁছালে ঝড়ের কবলে পড়ে। এ সময় দুটি ট্রলার ডুবে যায়। অপর দুটি ট্রলার জেলেদের নিয়ে কোনোমতে এলাকায় ফিরে এলেও ওই দুই ট্রলারের কয়েকজন জেলে সাগরে ছিটকে পড়ে যায়। চারটি ট্রলারে জেলে ছিল ৬৩ জন। এর মধ্যে ৩০ জেলেকে নৌবাহিনী উদ্ধার করে। বাকিদের মধ্যে ১৮ জনকে অন্য ট্রলারের জেলেরা উদ্ধার করলেও গতকাল সন্ধ্যা পর্যন্ত ১৫ জন জেলে নিখোঁজ আছে।
কুতুবদিয়া থানার ভারপ্রাপ্ত কর্মকর্তা (ওসি) জিয়া মো. মোস্তাফিজ ভূঁইয়া প্রথম আলোকে বলেন, গভীর সাগরে একাধিক ট্রলারডুবির ঘটনায় কুতুবদিয়ার ১০-১৫ জন জেলে নিখোঁজ থাকার খবর পাওয়া গেছে। কিন্তু বৈরী পরিবেশে গভীর সাগরে গিয়ে নিখোঁজ জেলেদের উদ্ধার তৎপরতা চালানোর মতো সক্ষমতা পুলিশের নেই। এ ব্যাপারে নৌবাহিনী ও কোস্টগার্ড বাহিনীর সহযোগিতা চাওয়া হয়েছে। ইতিমধ্যে নৌবাহিনী সাগরের ভাসমান অবস্থায় ৩০ জেলেকে উদ্ধার করেছে।
