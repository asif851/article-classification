
দৈনিক ১৪ কোটি লিটার পানি উৎপাদনের লক্ষ্যে কর্ণফুলী পানি সরবরাহ প্রকল্প ২-এর কাজ শুরু করেছে চট্টগ্রাম ওয়াসা।প্রকল্প ব্যয় ধরা হয়েছে প্রায় সাড়ে চার হাজার কোটি টাকা। বাংলাদেশ সরকার, জাপান ইন্টারন্যাশনাল কো-অপারেশন এজেন্সি (জাইকা) ও চট্টগ্রাম ওয়াসার যৌথ অর্থায়নে প্রকল্পের কাজ শেষ হবে ২০২২ সালের জানুয়ারিতে। গতকাল বৃহস্পতিবার নগরের একটি হোটেলে প্রকল্পের উদ্বোধনী অনুষ্ঠানে এসব তথ্য জানানো হয়।চট্টগ্রাম ওয়াসা আয়োজিত অনুষ্ঠানে আয়োজকেরা জানান, চট্টগ্রামে বর্তমানে দৈনিক পানির চাহিদা ৫০ কোটি লিটার। অথচ ওয়াসা গড়ে ১৯ থেকে ২১ কোটি লিটার পর্যন্ত সরবরাহ করতে পারে। বর্তমানে কর্ণফুলী পানি সরবরাহ প্রকল্প ১-এর কাজ চলছে। এর কাজ হলে যে পরিমাণ পানি পাওয়া যাবে সেটিও চাহিদার বিপরীতে যথেষ্ট নয়। সে কারণে কর্ণফুলী পানি সরবরাহ প্রকল্প ২-এর কাজ শুরু করা হচ্ছে। এটি শেষ হলে পানি চাহিদার বেশির ভাগই পূরণ করা সম্ভব হবে। প্রকল্পটির পরামর্শক প্রতিষ্ঠান হিসেবে জাপানের এনজেএস কনসালট্যান্ট কোম্পানি লিমিটেডকে নিয়োগ দেওয়া হয়েছে।অনুষ্ঠানের প্রধান অতিথি স্থানীয় সরকার মন্ত্রণালয়ের জ্যেষ্ঠ সচিব মনজুর হোসেন বলেন, গত পাঁচ-ছয় বছরে চট্টগ্রাম ওয়াসা অনেকগুলো প্রকল্প নিয়ে এগিয়েছে। এগুলো সমাপ্ত হলে জনবহুল নগরের বেশির ভাগ মানুষই কাঙ্ক্ষিত সুপেয় পানি পাবে। অনুষ্ঠানের সভাপতি ও চট্টগ্রাম ওয়াসার ব্যবস্থাপনা পরিচালক এ কে এম ফজলুল্লাহ বলেন, বর্তমানে ওয়াসা পানির সংকট মোকাবিলায় হিমশিম খাচ্ছে। পানির স্তর নেমে যাওয়া ও বিদ্যুৎ সংকটসহ নানা কারণে পানির দৈনিক উৎপাদন ও সরবরাহ কমে গেছে। আগামী বছর কর্ণফুলী প্রকল্প ১-এর কাজ শেষ হলে সমস্যা অনেকটা কেটে যাবে বলে আশা প্রকাশ করেন তিনি।উদ্বোধনী অনুষ্ঠানে অন্যদের মধ্যে বক্তব্য দেন স্থানীয় সরকার বিভাগের যুগ্ম সচিব শামসুদ্দিন আহমেদ, জাইকার সিনিয়র রিপ্রেজেন্টেটিভ কে ই তোয়েমা, এনজেএস কনসালট্যান্ট কোম্পানি লিমিটেডের চেয়ারম্যান মোসায়োসি তাকাওচি ও প্রকল্প পরিচালক জানে আলম ভূঁইয়া।
