
নারিন্দা সরকারি উচ্চবিদ্যালয়ের ষষ্ঠ শ্রেণির ছাত্র রিদওয়ান ইসলামের (বিভো) হত্যাকারীদের ফাঁসির দাবিতে সোচ্চার হয়েছে ওই এলাকার বিভিন্ন স্কুলের শিক্ষার্থী, বন্ধু ও এলাকাবাসী।
আজ শনিবার সকালে তারা স্থানীয় ধ​লপুর কমিউনিটি সেন্টারের সামনে মানববন্ধন করেছে। সেখানে বিভিন্ন স্কুলের শিশু-কিশোরেরা বিভোর হত্যাকারীদের শাস্তি দাবি করে ‘বিচার চাই’ ‘বিচার চাই’ বলে স্লোগান দেয়। মানববন্ধনে ধলপুরের গোলাপবাগ এলাকার রোজ গার্ডেন উচ্চবিদ্যালয় ও সিটি করপোরেশন আদর্শ উচ্চবিদ্যালয়ের শিক্ষার্থীরা অংশ নেয়। তাদের সঙ্গে মানববন্ধনে অংশ নেন অভিভাবক ও স্থানীয় বাসিন্দা এবং বিভোর স্থানীয় বন্ধু ও খেলার সাথিরা।
মানববন্ধনে বিভোর সহপাঠী ও বন্ধু শাহরিয়ার হোসেন ও মো. আবদুল্লাহ ঘটনার দিনের বর্ণনা দেয়। তারা বলে, বাসার সামনে বিভো ও তারা খে​লছিল। এ সময় পেছন দিক থেকে আলামিন এসে ছুরি দিয়ে আঘাত করে। এ সময় তারা দৌড়ে বাসায় এসে সবাইকে খবর দেয়।
বিভোর বাবা নজরুল ইসলাম বলেন, আলামিন ও আরমিন দুই ভাই তাঁর কাছে অনেক দিন ধরেই চাঁদা চাচ্ছিল। কিন্তু না দেওয়ার কারণে তাঁর ছেলেকে হত্যা করা হয়েছে।
প্রসঙ্গত, গত ৩১ জানুয়ারি ধলপুরের ব্রাহ্মণচিরণ এলাকায় নিজ বাসার সা​মনে খুন হয় বিভো। ওই দিনই তার বাবা নজরুল আলামিন ও আরমিনকে আসামি করে মামলা করেন। ঘটনার পরই এ দুজনকে গ্রেপ্তার করে পুলিশ।
হত্যাকারীদের ফাঁসির দাবিতে আগামী ৪ মার্চ বিভোর নিজ স্কুল নারিন্দা সরকারি উচ্চবিদ্যালয়ের শিক্ষার্থীরা জাতীয় প্রেসক্লাবের সামনে মানববন্ধন করবে।
