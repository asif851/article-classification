
নবম ওয়েজ বোর্ড গঠনের দাবিতে আজ বুধবার রাজধানী ঢাকাসহ সারা দেশে সাংবাদিকেরা সমাবেশ ও বিক্ষোভ মিছিল করেছেন। সকালে জাতীয় প্রেসক্লাবের সামনে এক সমাবেশে সাংবাদিক নেতারা বলেন, ৩১ জানুয়ারির মধ্যে নবম ওয়েজ বোর্ড গঠন করা না হলে দাবি আদায়ে বৃহত্তর আন্দোলনের কর্মসূচি ঘোষণা করা হবে।
প্রিন্ট মিডিয়ার সঙ্গে ইলেকট্রনিক ও অনলাইন মিডিয়াকেও অন্তর্ভুক্ত করে নবম ওয়েজ বোর্ড ঘোষণা করার জন্য দাবি জানান সাংবাদিক নেতারা। বলেন, দাবি আদায়ের জন্য আগামী ১ থেকে ৫ ফেব্রুয়ারি পর্যন্ত সাংবাদিকদের বিভিন্ন সংগঠনের সঙ্গে মতবিনিময় ও বিভাগীয় পর্যায়ে সভা-সমাবেশ করা হবে।
বাংলাদেশ ফেডারেল সাংবাদিক ইউনিয়ন (বিএফইউজে) এবং ঢাকা সাংবাদিক ইউনিয়ন (ডিইউজে) যৌথভাবে নবম ওয়েজ বোর্ড গঠনের দাবিতে এই সমাবেশ ও বিক্ষোভ কর্মসূচির আয়োজন করে।
ডিইউজের সভাপতি শাবান মাহমুদের সভাপতিত্বে অনুষ্ঠিত সমাবেশে বক্তব্য দেন বিএফইউজের সভাপতি মনজুরুল আহসান বুলবুল, বিএফইউজের মহাসচিব ওমর ফারুক, কোষাধ্যক্ষ মধুসূদন মণ্ডল, বিএফইউজের সাবেক মহাসচিব আবদুল জলিল ভুঁইয়া, ডিইউজের সাবেক সাধারণ সম্পাদক ও জাতীয় প্রেসক্লাবের ব্যবস্থাপনা কমিটির সদস্য কুদ্দুস আফ্রাদ, বিএফইউজের যুগ্ম মহাসচিব অমিয় ঘটক পুলক, ডিআরইউ সভাপতি সাখাওয়াত হোসেন বাদশা, বিএফইউজের সাবেক কোষাধ্যক্ষ খায়রুজ্জামান কামাল, নারী সাংবাদিক কেন্দ্রের সভাপতি নাসিমুন আরা হক মিনু, ডিইউজের প্রচার সম্পাদক আকতার হোসেন, সাবেক সাংগঠনিক সম্পাদক নূরে জান্নাত সীমা প্রমুখ। ডিইউজের সাধারণ সম্পাদক সোহেল হায়দার চৌধুরী সভা পরিচালনা করেন।
সমাবেশে মনজুরুল আহসান বুলবুল বলেন, ৩১ জানুয়ারির মধ্যে নবম ওয়েজ বোর্ড গঠন করা না হলে বৃহত্তর আন্দোলনের কর্মসূচি ঘোষণা করা হবে। তিনি দাবি আদায়ের আন্দোলনে সাংবাদিকদের আরও সোচ্চার হওয়ার আহ্বান জানান।
বিএফইউজের মহাসচিব ওমর ফারুক বলেন, গত ৩১ ডিসেম্বর ওয়েজ বোর্ড ঘোষণা না করে তথ্যমন্ত্রী ওয়াদা ভঙ্গ করেছেন। তিনি বলেন, কীভাবে ওয়েজ বোর্ড আদায় করতে হবে, সাংবাদিকেরা তা জানেন। রাজপথে আন্দোলন করেই ওয়েজ বোর্ড আদায় করা হবে।
সমাবেশ শেষে একটি বিক্ষোভ মিছিল তোপখানা সড়ক প্রদক্ষিণ করে জাতীয় প্রেসক্লাবে গিয়ে শেষ হয়।
