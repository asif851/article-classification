
২০ দলীয় জোটের ডাকা টানা অবরোধের মধ্যে গতকাল শনিবার রাতে ময়মনসিংহ শহরে বিরোধীদলীয় নেতা রওশন এরশাদের পৈতৃক বাড়ির সামনে পাহারারত পুলিশ সদস্যদের লক্ষ্য করে ককটেল হামলা চালিয়েছে দুর্বৃত্তরা। এ ঘটনার পর পুলিশের গুলিতে আহত হয়েছেন স্বেচ্ছাসেবক দলের এক নেতা। এছাড়া এদিনে রাজধানী ঢাকা ও গাজীপুরে দুটি বাসে পেট্রলবোমা হামলায় শিশুসহ চারজন দগ্ধ হয়েছেন।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে এ অবরোধ কর্মসূচি। তবে দুই দিন আগেই শুরু হয় সহিংসতা। ক্রসফায়ারে নিহত ৩০ জনসহ সহিংসতায় এখন পর্যন্ত নিহত হয়েছেন ১০১ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৮৯টি যানবাহনে এবং ভাঙচুর করা হয়েছে আরও ৫৭৯টি।রওশনের বাড়ির সামনে ককটেল: ময়মনসিংহ কোতোয়ালি থানার ভারপ্রাপ্ত কর্মকর্তা (ওসি) আবু মো. ফজলুল করিম প্রথম আলোকে জানান, গতকাল রাত সাড়ে ১২টার দিকে ময়মনসিংহ শহরের গঙ্গাদাস গুহ সড়কে অবস্থিত রওশন এরশাদের পৈতৃক বাড়ি ‘সুন্দরী মহল’-এর সামনে পাহারারত পুলিশ সদস্যদের লক্ষ্য করে বেশ কয়েকটি ককটেল বিস্ফোরণ ঘটায় কয়েকজন দুর্বৃত্ত। তবে রওশন তখন বাড়িতে ছিলেন না। এ সময় পুলিশ দুর্বৃত্তদের লক্ষ৵ করে দুটি গুলি করে। এতে কোতোয়ালি থানা স্বেচ্ছাসেবক দলের জ্যেষ্ঠ যুগ্ম আহ্বায়ক নুরুজ্জামান গুলিবিদ্ধ হন। তাঁকে পুলিশ আটক করে ময়মনসিংহ মেডিকেল কলেজ হাসপাতালে ভর্তি করিয়েছে। রাত দেড়টায় এ প্রতিবেদন লেখা পর্যন্ত গুলিবিদ্ধ নুরুজ্জামানের অবস্থা সম্পর্কে কিছু জানা যায়নি। রাজধানীর মগবাজারে গতকাল রাত নয়টার দিকে পেট্রলবোমায় এক শিশুসহ দুজন দগ্ধ হয়েছেন। তাঁরা হলেন নূর মোহাম্মদ (২৬) ও তাঁর শ্যালক মো. পলাশ (৯)। তাঁরা সম্পর্কে শ্যালক-দুলাভাই। তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। ঢাকা মেডিকেল কলেজ হাসপাতাল সূত্র জানায়, নূর মোহাম্মদের শরীরের ২০ ও পলাশের ৩ শতাংশ পুড়ে গেছে।গাজীপুর সিটি করপোরেশনের সাইনবোর্ড এলাকায় সন্ধ্যা ছয়টার দিকে যাত্রীবাহী বাসে পেট্রলবোমা নিক্ষেপ করেছে দুর্বৃত্তরা। এ সময় বোমার আগুনে দগ্ধ হন দুই বাসযাত্রী। তাঁরা হলেন গাজীপুর সিটি করপোরেশনের কলমেশ্বর এলাকার আবদুস সামাদ মিয়ার মেয়ে সাহিদা ইয়াসমিন (৩৫) ও কালিয়াকৈর উপজেলার পূর্ব চান্দরা এলাকার বাসিন্দা নুরুল ইসলামের ছেলে বাবুল হোসেন (১৮)। নারায়ণগঞ্জের সোনারগাঁ উপজেলার নয়াপুর উত্তরপাড়া গ্রাম থেকে গতকাল আটটি পেট্রলবোমা উদ্ধার করেছে পুলিশ। পুলিশ বলেছে, গ্রামের পরিত্যক্ত একটি বাড়ি থেকে একটি ব্যাগের ভেতর এ বোমা পাওয়া যায়। কিশোরগঞ্জের কুলিয়ারচর উপজেলার ফরিদপুর ইউনিয়ন আওয়ামী লীগের কার্যালয় আগুন দিয়ে পুড়িয়ে দিয়েছে দুর্বৃত্তরা। একই সঙ্গে একটি গ্যারেজে আগুন লাগিয়ে পোড়ানো হয়েছে সাতটি অটোরিকশা। শুক্রবার রাতে আনন্দবাজার এলাকায় এসব অগ্নিসংযোগের ঘটনা ঘটে।নাটোরের গুরুদাসপুরে শুক্রবার রাতে ট্রাকে পেট্রলবোমা ছোড়ে দুর্বৃত্তরা। এতে ট্রাকটি পুড়ে যায়। ঘটনায় জড়িত থাকার অভিযোগে কামরুজ্জামান ওরফে তোতা নামে বিএনপির এক সমর্থককে আটক করেছে পুলিশ। বিস্ফোরণে কবজি উড়ে গেছে যুবকের: ফেনীর রামপুর এলাকায় গত শুক্রবার গভীর রাতে ককটেল বিস্ফোরণে রহমান ভূঞা ওরফে বাবু নামের যুবকের কবজি উড়ে গেছে। তাঁর বাড়ি শহরের পূর্ব উকিলপাড়ায়। পুলিশের দাবি, তিনি ছাত্রদলের কর্মী। তবে জেলা ছাত্রদলের একাংশের সভাপতি নইমুল্লাহ চৌধুরীর দাবি, রহমান ছাত্রদলের কর্মী নন।চট্টগ্রামের সেগুনবাগান এলাকায় গতকাল দুপুরে দোকানের ভেতরে ককটেলের বিস্ফোরণে দুজন আহত হয়েছেন। পুলিশ জানায়, খুলশী থানার সেগুনবাগান এলাকার একটি টিনশেড দোকানে বিক্রির জন্য ইট রাখা হতো। গতকাল দুপুরে সেখানে হঠাৎ বিস্ফোরণ ঘটে। এতে দোকানের মালিক মোহাম্মদ জামালের ছেলে মো. শাহ আলম ওরফে মনু (২০) ও মো. মনির হোসেন (৩৫) আহত হন। ঘটনাস্থল থেকে রক্তমাখা স্যান্ডেল, জর্দার কৌটার অংশবিশেষ এবং স্প্লিন্টার উদ্ধার করেছে পুলিশ। আহত দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে।
