
যশোরে পুলিশে এক কনস্টেবলসহ দুজনের ওপর বোমা হামলা চালানো হয়েছে। আহত দুজনকে যশোর ২৫০ শয্যাবিশিষ্ট জেনারেল হাসপাতালে ভর্তি করা হয়েছে। যশোর সদর উপজেলার খোলাডাঙ্গা এলাকায় আজ বৃহস্পতিবার রাত আটটার দিকে এ বোমা হামলা চালানো হয়।জামায়াতে ইসলামীর ডাকা টানা ৪৮ ঘণ্টা হরতালের দ্বিতীয় দিনে আজ বৃহস্পতিবার রাতে এ ঘটনা ঘটল। তবে কারা এ হামলা চালিয়েছে, তা পুলিশ জানাতে পারেনি।আহত দুজনের একজন হলেন যশোর পুলিশ লাইনের কনস্টেবল মামুন আলী খান (৩০)। তাঁর বাড়ি মাগুরা সদর উপজেলার খর্দ্দ কছুন্দী গ্রামে। অপরজনের নাম মাসুদ রানা (৩২)। তাঁর বাড়ি যশোর সদর উপজেলার চাঁচড়া গ্রামে। তিনি পুলিশের তথ্যদাতা হিসেবে কাজ করেন।হাসপাতালের জরুরি বিভাগের চিকিৎসক কাজল মল্লিক প্রথম আলোকে বলেন, বোমার স্প্লিন্টারের আঘাতে পুলিশের সদস্য মামুনের ডান পায়ের ঊরু, ডান হাতসহ শরীরের বিভিন্ন স্থান জখম হয়েছে। অপর ব্যক্তির বুকের ডান পাশ স্প্লিন্টারে জখম হয়েছে। এতে ফুসফুস ক্ষতিগ্রস্ত হওয়ার আশঙ্কা করা হচ্ছে। তাঁর অবস্থা আশঙ্কাজনক। উন্নত চিকিৎসার জন্যে তাঁকে ঢাকাতে পাঠাতে হতে পারে বলেও তিনি জানান।
চিকিৎসাধীন মামুন আলী প্রথম আলোকে বলেন, ‘গোপন সংবাদের ভিত্তিতে কোতোয়ালি থানার পুলিশের একটি দলের সঙ্গে খোলাডাঙ্গা এলাকায় অভিযানে যাই। আমি আর মাসুদ রানা একটি মোটরসাইকেলে ছিলাম। পিছনে পুলিশের একটি গাড়ি ছিল। খোলাডাঙ্গা বাজারে পৌঁছালে আমাদের মোটরসাইকেল লক্ষ্য দুই/তিনজন বোমা ছুড়ে চালিয়ে পালিয়ে যায়।
এ ব্যাপারে যশোরের সহকারী পুলিশ সুপার রেশমা শারমিন প্রথম আলোকে বলেন, ছয়জনের একটি দল অভিযানে গিয়েছিল। পুলিশকে লক্ষ্য করে সন্ত্রাসীরা বোমার বিস্ফোরণ ঘটায়। এতে পুলিশের এক সদস্যসহ দুজন আহত হয়েছেন।
