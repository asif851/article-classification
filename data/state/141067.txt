
গত জুমার মতো আজ শুক্রবার জুমার নামাজেও দেশের সব মসজিদে একটি অভিন্ন খুতবা অনুসরণ করতে ইমামদের অনুরোধ জানিয়েছে ইসলামিক ফাউন্ডেশন। ‘কোরআন মজিদ এবং সুন্নাহর মর্যাদা ও গুরুত্ব’ শীর্ষক খুতবাটি গতকাল বৃহস্পতিবার দুপুরের দিকে বিভিন্ন গণমাধ্যমে পাঠানো হয়।
ফাউন্ডেশনের জনসংযোগ বিভাগের সহকারী পরিচালক মুহাম্মদ নিজাম উদ্দিনের নামে পাঠানো এই খুতবার শুরুর আগে উল্লেখ করা হয়, বায়তুল মোকাররম জাতীয় মসজিদে খুতবাটি পড়া হবে। সাড়ে তিন পৃষ্ঠার এ খুতবায় পবিত্র কোরআন শরিফ ও মহানবী হজরত মুহাম্মদ (সা.)-এর সুন্নাহ সম্পর্কে আলোকপাত করা হয়েছে।
গত জুমায় ‘অশান্তি এবং জঙ্গিবাদ ও সন্ত্রাস সম্পর্কে সতর্কীকরণ’ শিরোনামে অভিন্ন খুতবা পাঠিয়ে তা অনুসরণ করতে ইমাম-খতিবদের প্রতি অনুরোধ জানিয়েছিল ইসলামিক ফাউন্ডেশন।
১৪ জুলাই সব মসজিদে অভিন্ন খুতবা পড়া নিয়ে বিভিন্ন ইসলামি দল ও সংগঠন তীব্র প্রতিক্রিয়া জানায়। শাহ আহমদ শফীর নেতৃত্বাধীন কওমি মাদ্রাসাভিত্তিক হেফাজতে ইসলাম জুমার নামাজের খুতবা নির্দিষ্ট করে দেওয়াকে ধর্মীয় বিষয়ে অবৈধ হস্তক্ষেপ বলে অভিযোগ করে তা প্রত্যাখ্যান করে। সংগঠনটি এ খুতবাকে ‘বিতর্কিত’ ও ‘ভুলে ভরা’ বলেও দাবি করে।
পরে এ বিষয়ে একটি ব্যাখ্যা দেন খুতবা প্রণয়ন কমিটির আহ্বায়ক ও বায়তুল মোকাররম জাতীয় মসজিদের জ্যেষ্ঠ পেশ ইমাম মিজানুর রহমান। তিনি বলেন, ওই খুতবা কারও ওপর চাপিয়ে দেওয়া হয়নি।
 
