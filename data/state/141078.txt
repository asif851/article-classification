
বন্দর নগর চট্টগ্রামে আজ সোমবার থেকে শুরু হচ্ছে মিটারে সিএনজিচালিত অটোরিকশা চলাচল। মিটার ছাড়া কেউ রাস্তায় নামলে সেই গাড়ি জব্দ করা হবে এবং আইনি ব্যবস্থা নেবে পুলিশ।সড়ক পরিবহন ও সেতুমন্ত্রী ওবায়দুল কাদের গতকাল রোববার বিকেলে চট্টগ্রাম চেম্বারের এক সেমিনারে বলেছেন, কাল (সোমবার) থেকে চট্টগ্রামে অটোরিকশা চলবে মিটারে। এর কোনো ব্যত্যয় সহ্য করা হবে না।আজ থেকে মিটারে অটোরিকশা চলাচল শুরু হলেও গতকাল পর্যন্ত চট্টগ্রামে মাত্র এক-চতুর্থাংশ গাড়িতে মিটার মেরামত বা নতুন করে মিটার সংযোজন করা গেছে বলে চালক ও মিটার সংযোজন কোম্পানির প্রতিনিধিরা জানিয়েছেন। তবে পুলিশ বলেছে, এই সংখ্যা প্রায় ৫০ শতাংশ।ঢাকা ও চট্টগ্রামে একসঙ্গে মিটারে অটোরিকশা চলাচল শুরু হওয়ার কথা থাকলেও চট্টগ্রামে মিটার সংযোজন বা মেরামতের জন্য সড়ক পরিবহন ও সেতু মন্ত্রণালয় দুই দফায় তিন মাস সময় বাড়িয়েছে। যদিও ঢাকায় তিন মাস আগে গত ১ নভেম্বর থেকে মিটারে অটোরিকশা চলাচল শুরু হয়েছে।মন্ত্রী ওবায়দুল কাদের র্যা ডিসন ব্লু চিটাগাংয়ে অনুষ্ঠিত ওই সেমিনারে বলেন, ‘ঢাকায় আমরা নভেম্বরে মিটার চালু করেছি। তখন চট্টগ্রামে মিটার সংযোজনের জন্য মালিকসহ বিভিন্ন পক্ষ সময় চেয়েছিল। আমরা সময় দিয়েছি। আর কোনো সময় দেওয়া হবে না।’চট্টগ্রাম মহানগর পুলিশের উপকমিশনার (ট্রাফিক) মাসুদ-উল হাসান প্রথম আলোকে বলেন, ‘যন্ত্রপাতি ও মিটারের যন্ত্রাংশের অভাবে মন্ত্রণালয় দুই দফায় তিন মাস সময় বাড়িয়ে দিয়েছিল। এবার মন্ত্রণালয় থেকে সময় আর বাড়ানো হয়নি। তাই আমরা ১ ফেব্রুয়ারি থেকে মিটার ছাড়া অটোরিকশা রাস্তায় নামতে দেব না। আইন অমান্য করলে যানবাহন আইনে ব্যবস্থা নেওয়া হবে।’এক প্রশ্নের জবাবে মাসুদ-উল হাসান বলেন, চট্টগ্রাম নগরে পুরোনো ১৩ হাজার অটোরিকশার নিবন্ধন আছে। সব গাড়ি এখন আর রাস্তায় নেই। যেগুলো আছে, তার প্রায় অর্ধেক অটোরিকশায় মিটার মেরামত ও নতুন ভাড়া সমন্বয় (কেলিব্রেশন) এবং নতুন মিটার সংযোজন হয়েছে। মিটার সচল থাকলেই রাস্তায় অটোরিকশা চলবে।চট্টগ্রাম অটোরিকশা ও অটোটেম্পো শ্রমিক ইউনিয়নের সাধারণ সম্পাদক হারুনুর রশিদ বলেন, পুরোনো ১৩ হাজারের মধ্যে সাত থেকে সাড়ে সাত হাজার অটোরিকশা রাস্তায় চলাচল করে। সরকারের সিদ্ধান্ত অনুযায়ী কেবল পুরোনো অটোরিকশা মিটারে চলবে। এর মধ্যে ২০ থেকে ২৫ শতাংশের মতো অটোরিকশায় পুরোনো মিটার সচল ও কেলিব্রেশনের কাজ শেষ হয়েছে। কিছু পুরোনো অটোরিকশায় নতুন মিটারও লাগানো হয়েছে। তিনি আরও বলেন, ‘আমাদের সমিতির অধীনে নতুন আরও ৩ হাজার ৩০৬টি নতুন অটোরিকশা রয়েছে। আমরা উচ্চ আদালত থেকে আদেশ নিয়ে ওই গাড়িগুলোতে মিটার লাগানোর চেষ্টা করছি।’গত বছরের মাঝামাঝি সিএনজির দাম বাড়ানোয় অটোরিকশার ভাড়াও পুনর্নির্ধারণ করে দেয় বাংলাদেশ সড়ক পরিবহন কর্তৃপক্ষ (বিআরটিএ)। নতুন সিদ্ধান্ত অনুযায়ী প্রথম দুই কিলোমিটারের জন্য ভাড়া ঠিক করা হয় ৪০ টাকা, যা আগে ২৫ টাকা ছিল। অটোরিকশায় উঠলে ৪০ টাকা সর্বনিম্ন ভাড়া হওয়ার কথা। এবার প্রতি কিলোমিটারের ভাড়া ৭ টাকা ৬৪ পয়সা থেকে বাড়িয়ে ১২ টাকা করা হয়েছে। যানজট বা অন্য কোনো কারণে আটকে থাকলে প্রতি মিনিট বিরতির জন্য গুনতে হবে দুই টাকা করে, যা আগে ছিল ১ টাকা ৪০ পয়সা।একইভাবে চালকদের জন্য দৈনিক জমার পরিমাণও বাড়িয়ে দেয় বিআরটিএ। মালিকের জমা বাবদ এখন প্রতিদিন সর্বোচ্চ ৯০০ টাকা করে দিতে হবে চালককে, এত দিন যার পরিমাণ ছিল ৬০০ টাকা। এর আগে ২০১১ সালের ১৯ সেপ্টেম্বর সরকার ঢাকা ও চট্টগ্রাম নগরের জন্য কিলোমিটারপ্রতি যে ভাড়া ও মালিকদের দৈনিক জমার পরিমাণ ঠিক করে দিয়েছিল, তা কখনোই কার্যকর করা যায়নি বলে অভিযোগ।পুলিশের ট্রাফিক বিভাগ সূত্র জানায়, নগরে এবার আটটি কোম্পানিকে মিটার কেলিব্রেশন, মেরামত ও সংযোজনের জন্য মন্ত্রণালয় অনুমতি দিয়েছে। বেশির ভাগ কোম্পানি অনেক আগে থেকে মিটারের কাজ করার জন্য প্রস্তুত ছিল। কিন্তু মালিক সংগঠনের সদস্যরা এত দিন তাতে গা করেননি। মিটার মেরামতের জন্য গত সপ্তাহ থেকে সংযোজন কোম্পানির গ্যারেজে নিবন্ধন শুরু হয়।
