
এখন চলছে বনভোজনের মৌসুম। শিক্ষাপ্রতিষ্ঠান, অফিস, পাড়া-মহল্লার ক্লাব, সমিতিগুলো বনভোজনে যাচ্ছে। এ বনভোজন মৌসুমের প্রভাব গতকাল শুক্রবার দেখা গেল রাজধানীর কাঁচাবাজারে। বনভোজনে চাহিদার কারণে বেড়েছে খাসির মাংস আর মুরগির দাম।কারওয়ান বাজারে গতকাল প্রতি কেজি খাসির মাংস মানভেদে ৪৮০ থেকে ৫০০ টাকায় বিক্রি হয়। অর্থাৎ এক সপ্তাহের ব্যবধানে কেজিতে বেড়েছে ২০ থেকে ৫০ টাকা। এর কারণ জানতে চাইলে কারওয়ান বাজার ও মিরপুরের কাজীপাড়া বাজারের একাধিক বিক্রেতা জানান, বনভোজনের কারণে এখন মাংসের বড় বড় চাহিদা আসছে। চাহিদার তুলনায় সরবরাহ কম বলে খুচরায় দাম বেড়েছে। প্রতিবছরই ফেব্রুয়ারি মাসে বনভোজনের কারণে খাসির মাংসের চাহিদা একটু বেশি থাকে।বনভোজনের কারণে চাহিদা বৃদ্ধি মুরগির দাম কেজিতে পাঁচ থেকে ১০ টাকা বাড়িয়ে দিয়েছে।রাজধানীর বাজারে সবজির দামে কিছুটা স্বস্তি পাচ্ছেন ক্রেতারা। বেশির ভাগ সবজির কেজি ৩০ টাকার মধ্যে। এ নিয়ে বিক্রেতাদের মধ্যে কিছুটা হতাশা থাকলেও ক্রেতারা স্বস্তিতে। কয়েক মাস আগে যে পেঁয়াজের দাম সরকার ও ক্রেতাদের চরম অস্বস্তিতে ফেলেছিল, সেটির দামও স্বস্তির পর্যায়ে নেমে এসেছে।কাঁচাবাজারগুলোতে গতকাল প্রতি কেজি দেশি পেঁয়াজ ২৫ থেকে ৩০ টাকায় আর আমদানি করা পেঁয়াজ ২৮ থেকে ৩০ টাকায় বিক্রি হয়। বাজারে আসা নতুন আলুর কেজি ৮ থেকে ১০ টাকা। আলুর চেয়ে বেশি দাম মুলার, প্রতি কেজি ১৫ থেকে ২০ টাকা। এ ছাড়া প্রতিটি ফুলকপি ১০ থেকে ১৫, বাঁধাকপি ১২ থেকে ১৫, প্রতি কেজি শিম ২০ থেকে ২৫, শালগম পাঁচ থেকে আট, টমেটো ১৫ থেকে ২০ টাকায় বিক্রি হয়। সবজির মধ্যে তুলনামূলক বেশি দাম ছিল বেগুনের, প্রতি কেজি ৪০ টাকা।কাজীপাড়া বাজারের সবজিবিক্রেতা হাসিব জানান, গত এক বছরে এত কম দামে সবজি আর বিক্রি হয়নি।দাম কমার কারণ সম্পর্কে জানতে চাইলে কারওয়ান বাজারের একাধিক সবজিবিক্রেতা জানান, সরবরাহ এখন বেশ ভালো।চালের দাম আগের সপ্তাহের মতোই রয়েছে। মানভেদে প্রতি কেজি মিনিকেট ও নাজিরশাইল ৪৫ থেকে ৫৫ টাকায় বিক্রি হয়। প্রতি হালি ব্রয়লার মুরগির ডিম ২৭-২৮ ও হাঁসের ডিম ৪০ টাকায় বিক্রি হয়। ১৫ দিনের ব্যবধানে আমদানি করা চিনির দাম কেজিতে তিন টাকা কমে ৪৩ টাকা বিক্রি হচ্ছে বলে বিক্রেতারা জানান।
