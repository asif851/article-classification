
নাটোর শহরের প্রাণকেন্দ্র মসজিদ মোবাইল মার্কেটের ‘মোবাইল পার্ক’ নামের একটি দোকান থেকে গতকাল রোববার ভোরে দুর্বৃত্তরা পাঁচ লাখ টাকার মালামাল চুরি করে নিয়ে গেছে। দুপুরে এসব মোবাইল গাজীপুরের চৌরাস্তায় বিক্রি করতে গেলে দুই চোরকে ব্যবসায়ীরা আটক করেছেন।মোবাইল পার্ক দোকানের মালিক বিশ্বজিত দাস বলেন, শনিবার রাত নয়টায় দোকান বন্ধ করে তিনি বাড়িতে চলে যান। মার্কেটের নিরাপত্তাকর্মীরা গভীর রাত পর্যন্ত পাহারা দিয়ে ভোররাতের দিকে ঘুমিয়ে পড়েন। সকালে তিনি দোকানে এসে দেখেন দোকানের পেছনের প্রাচীর ভাঙা। পরে হিসাব-নিকাশ করে তিনি দেখতে পান দোকান থেকে দুর্বৃত্তরা ৭১ হাজার টাকা ও ১০২টি মুঠোফোন চুরি গেছে। এতে তাঁর প্রায় পাঁচ লাখ টাকার ক্ষতি হয়েছে।বেলা দুইটার দিকে গাজীপুর চৌরাস্তা থেকে তাঁকে মুঠোফোনে জানানো হয়, তাঁর দোকানের চুরি করা মুঠোফোনের সেট সেখানে বিক্রি করতে গেলে কয়েকজন ব্যবসায়ী দুজনকে আটক করেছেন। খবর পেয়ে বিশ্বজিত দাস গাজীপুর যান। রাত সাড়ে আটটার দিকে গাজীপুর চৌরাস্তা এলাকা থেকে মুঠোফোনে বিশ্বজিত দাস জানান, আটক দুই তরুণ হলেন নাজমুল (১৮) ও নুরুল ইসলাম (১৭)। তাঁদের বাড়ি বড়াইগ্রাম উপজেলার আউরাইল গ্রামে।
