
এক সপ্তাহ ধরে শীতের প্রকোপ অনেকটাই কম। মাসের শুরু থেকে মাঝামাঝি পর্যন্ত শীতের যে দাপট চলেছে, তার বিস্তার অনেকটাই সীমিত হয়ে পড়েছিল। গতকাল শনিবার থেকে নতুন করে শীত বাড়তে শুরু করেছে।
আবহাওয়া অধিদপ্তরের পূর্বাভাস বলছে, আজ রোববার থেকে সারা দেশের তাপমাত্রা কম-বেশি ২ থেকে ৩ ডিগ্রি সেলসিয়াস কমতে পারে। দেশের উত্তর-পশ্চিমাঞ্চল এবং নদী তীরবর্তী এলাকাগুলোতে মাঝারি থেকে ভারী কুয়াশা থাকতে পারে। উপমহাদেশীয় উচ্চ চাপবলয়ের বর্ধিতাংশ ভারতের পশ্চিমবঙ্গ ও তৎসংলগ্ন এলাকায় বিস্তৃত রয়েছে। এর ফলে আজ সারা দেশে শীতের তীব্রতা কিছুটা বাড়তে পারে।
পূর্বাভাস বলছে, সিলেট অঞ্চল দিয়ে বয়ে যাওয়া শৈত্যপ্রবাহটি আজ দেশের উত্তর ও দক্ষিণ-পশ্চিমাঞ্চলের ওপর বিস্তৃত হতে পারে। পর্যায়ক্রমে তা দেশের অন্যান্য এলাকায় ছড়িয়ে পড়তে পারে। এটি ৩০ জানুয়ারি পর্যন্ত চলতে পারে বলে সংস্থাটির পূর্বাভাসে বলা হয়েছে। তবে এটি আগের শৈত্যপ্রবাহের মতো তীব্র হবে না, মৃদু থেকে মাঝারি আকারের বয়ে যাবে।
এ ব্যাপারে আবহাওয়া অধিদপ্তরের আবহাওয়াবিদ মো. শাহিনুর ইসলাম প্রথম আলোকে বলেন, শৈত্যপ্রবাহটি ৩০ জানুয়ারি পর্যন্ত চলতে পারে।
গতকাল দেশের সর্বনিম্ন তাপমাত্রা ছিল শ্রীমঙ্গলে ৮ দশমিক ৪ ডিগ্রি সেলসিয়াস। রাজধানীর সর্বনিম্ন তাপমাত্রা ছিল ১৪ দশমিক ৬ ডিগ্রি।
 
