
নীলফামারীতে শুক্রবার থেকে প্রথমবারের শুরু হতে যাচ্ছে বৃহৎ পরিসরে সাত দিনব্যাপী বইমেলা। জাতীয় গ্রন্থ কেন্দ্রের উদ্যোগে শহরের বড় মাঠে আয়োজিত বইমেলার আনুষ্ঠানিক উদ্বোধন ঘোষণা করবেন সংস্কৃতিমন্ত্রী আসাদুজ্জামান নূর। জেলা প্রশাসনের আয়োজনে বৃহস্পতিবার সন্ধ্যায় জেলা প্রশাসক কার্যালয়ের সম্মেলন কক্ষে আয়োজিত সংবাদ সম্মেলনে এ সব তথ্য জানানো হয়। জেলা প্রশাসক মোহাম্মদ খালেদ রহীমের সভাপতিত্বে অনুষ্ঠিত সংবাদ সম্মেলনে উপস্থিত ছিলেন জাতীয় গ্রন্থ কেন্দ্রের পরিচালক (উপসচিব) মো. নজরুল ইসলাম, অতিরিক্ত জেলা প্রশাসক সার্বিক মো. শাহীনুর আলম, জাতীয় গ্রন্থ কেন্দ্রের সহকারী পরিচালক মো. ফরিদ উদ্দিন ও সহকারী পরিচালক গোলাম নবী হাওলাদার। সংবাদ সম্মেলনে জানানো হয়, জাতীয় পর্যায়ের শীর্ষস্থানীয় ৫৪টি এবং বাংলা একাডেমিসহ ছয়টি সরকারি প্রকাশনা প্রতিষ্ঠান এ মেলায় অংশগ্রহণ করছে। এখানে প্রতিদিন খ্যাতনামা লেখক–প্রকাশকদের মিলনমেলা ঘটবে। সংবাদ সম্মেলনে জাতীয় গ্রন্থ কেন্দ্রের পরিচালক মো. নজরুল ইসলাম বলেন, সারা দেশের আটটি বিভাগ এবং আটটি জেলা মিলে ১৬টি বইমেলা অনুষ্ঠিত হবে। ১৬টি বইমেলার মধ্যে নীলফামারী জেলায় প্রথম বইমেলা শুরু হচ্ছে। সৃজনশীল প্রকাশনা প্রান্তিক পর্যায়ের মানুষের হাতে তুলে দেওয়াই ওই মেলার মূল লক্ষ্য। প্রতিটি মেলা আয়োজিত হবে সাত দিনের জন্য। নীলফামারীতে ওই মেলা চলবে ৮ ডিসেম্বর থেকে ১৪ ডিসেম্বর পর্যন্ত।
