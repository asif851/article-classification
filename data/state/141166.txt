
নতুন স্লোগান নিয়ে দলকে সংগঠিত করার প্রত্যয় ব্যক্ত করেছেন জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত এইচ এম এরশাদ। এরশাদের এই নতুন স্লোগান হলো ‘থ্রি-জে’। তাঁর ভাষায় এই ‘থ্রি-জে’ হল ‘জাস্টিস’, ‘জবস’ ও ‘জাতীয় পার্টি’।
আজ মঙ্গলবার রাজধানীর গুলশানের একটি কমিউনিটি সেন্টারে জাতীয় সংসদের বিরোধীদলীয় নেতা ও রওশন এরশাদ আয়োজিত ইফতার অনুষ্ঠানে এই অভিনব স্লোগানের ব্যাখ্যা দেন এরশাদ।এরশাদ বলেন, ‘ঈদের পর জাতীয় পার্টিকে সংগঠিত করব। আমাদের স্লোগান হচ্ছে থ্রি-জে। আর লক্ষ্য হচ্ছে ১৫১ আসন। এর জন্য প্রথমে ঢাকার আশপাশের জেলা, তারপর সারা দেশে পার্টিকে সংগঠিত করব।’এরশাদ বলেন, ‘থ্রি-জে হচ্ছে জাস্টিস, জবস অ্যান্ড জাতীয় পার্টি।’ এর ব্যাখ্যা করে জাপার চেয়ারম্যান বলেন, ‘দেশে এখন সুবিচার নেই। দেশের বিচার ব্যবস্থা এলোমেলো। চাকরির ক্ষেত্রে চলছে অরাজকতা। যুব সমাজ মাদকাসক্ত, ফেনসিডিল খাচ্ছে। ২৮ লাখ লোক বেকার। এর জন্য আগামী নির্বাচনে জাপার স্লোগান হবে থ্রি-জে।’
বিএনপিকে ‘ছন্নছাড়া দল’ বলে মন্তব্য করে এরশাদ বলেন, বিএনপিতে নেতৃত্বের কোন্দল চলছে। একটা সুযোগ এসেছে জাতীয় পার্টিকে শক্তিশালী ও সংগঠিত করার জন্য।
ইফতার আয়োজনের জন্য স্ত্রী রওশনকে ধন্যবাদ জানান এরশাদ। পরে বিরোধীদলীয় নেতা রওশন সংক্ষিপ্ত বক্তব্য দেন। দ্রব্যমূল্য বৃদ্ধি ও দেশের বিভিন্ন স্থানে বন্যায় আক্রান্ত মানুষের দুর্ভোগ নিরসনে যথাযথ কর্তৃপক্ষকে ব্যবস্থা নেওয়ার আহ্বান জানান তিনি।এরশাদ ও রওশন দুজনেই ফিলিস্তিনের গাজায় ইসরায়েলের বর্বর হামলায় শত শত নারী-শিশুর প্রাণহানির নিন্দা ও প্রতিবাদ জানান। অবিলম্বে এ হামলা বন্ধে বিশ্ব নেতাদের কার্যকর ভূমিকা নেওয়ার আহ্বান জানান তাঁরা।অনুষ্ঠানে জাপার মহাসচিব জিয়াউদ্দিন আহম্মেদ বাবলু, মন্ত্রিসভায় দলের তিন সদস্য আনিসুল ইসলাম মাহমুদ, মুজিবুল হক ও মসিউর রহমান, দলের নেতা জি এম কাদের, কাজী ফিরোজ রশিদ, এম এ হান্নান, সৈয়দ আবু হোসেন বাবলা, মীর আবদুস সবুর প্রমুখ উপস্থিত ছিলেন।
