
পাবনার সুজানগর উপজেলার হুদারপাড়া গ্রামের আবেদ আলীর স্ত্রী রেহেনা খাতুন মাটি খুঁড়তে গিয়ে ব্রিটিশ আমলের ৫২টি রৌপ্য মুদ্রা পেয়েছেন। গত বুধবার সকালে এ ঘটনা ঘটে। স্থানীয় লোকজন বিষয়টি পুলিশকে জানায়। গতকাল শুক্রবার সকালে পুলিশ আবেদ আলীর বাড়িতে এসে মুদ্রাগুলো উদ্ধার করে থানায় নিয়ে আসে। ঘটনার সত্যতা নিশ্চিত করেছেন সুজানগর থানার ভারপ্রাপ্ত কর্মকর্তা (ওসি) হাবিবুর রহমান। তিনি জানান, মুদ্রাগুলো ১৮৪২, ১৮৬৭ ও ১৮৬৮ সালের। এগুলো সরকারি কোষাগারে জমা দেওয়া হবে।  পাবনা অফিস
