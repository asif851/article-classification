
দেশে সুশাসনের অভাবে বিভিন্ন প্রকল্প থেকে উন্নয়ন সহযোগীরা নিজেদের গুটিয়ে নিচ্ছে বলে অভিযোগ করেছে বিএনপি। আজ শনিবার বিএনপির কেন্দ্রীয় কার্যালয়ে এক সংবাদ সম্মেলনে দলটির আন্তর্জাতিক বিষয়ক সম্পাদক আসাদুজ্জামান রিপন এই অভিযোগ করেন। 
নির্বাচন কমিশনের ‘বাংলাদেশে নির্বাচন ব্যবস্থাপনা শক্তিশালীকরণ’ শীর্ষক একটি প্রকল্প শেষ হওয়ার আগেই জাতিসংঘ উন্নয়ন কর্মসূচি (ইউএনডিপি) ওই প্রকল্প থেকে সরে যাওয়ার কথা সম্প্রতি জানিয়েছে। আসাদুজ্জামান বলেন, উন্নয়ন সহযোগীরা একটি কথা বলে থাকে, তাদের এক ধরনের দায়বদ্ধতার মধ্যে পড়তে হয়। যেখানে প্রকল্প বাস্তবায়ন হয় সেখানকার সামাজিক, রাজনৈতিক, গণতান্ত্রিক আবহ কেমন; সেখানে সুশাসনের অভাব ছিল কি না—এসব দেখা হয়। এগুলোর অভাব বাড়তে থাকলে এক একপর্যায়ে তারা নিজেদের গুটিয়ে নেয়। এটি হয় মূলত সুশাসনের অভাবের কারণে। নির্বাচন কমিশনের সমালোচনা করে আসাদুজ্জামান দাবি করেন, বিগত সিটি করপোরেশন নির্বাচনসহ বিভিন্ন স্থানীয় সরকার নির্বাচন ও ৫ জানুয়ারির জাতীয় নির্বাচন দেশ-বিদেশে কারও কাছে গ্রহণযোগ্যতা পায়নি। এ সব নির্বাচনে অনিয়ম নিয়ে বিএনপিসহ বিভিন্ন সহযোগী দেশসমূহ সুষ্ঠু তদন্তের দাবি তুলেছিল। কিন্তু সরকারের আজ্ঞাবহ ‘সেবাদাস’ নির্বাচন কমিশন তা করেনি।
