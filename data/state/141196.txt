
বাংলাদেশে কারাবন্দী ভারতের বিচ্ছিন্নতাবাদী সংগঠন উলফার নেতা অনুপ চেটিয়ার স্বদেশে ফেরত যাওয়ার ব্যাপারে আগ্রহ প্রকাশ করেছে তাঁর সংগঠন। গতকাল শুক্রবার বিবিসি বাংলার এক প্রতিবেদনে এসব কথা বলা হয়।  রাজশাহী কারাগারের কারাধ্যক্ষ তৌহিদুল ইসলামের বরাত দিয়ে বিবিসি জানায়, অনুপ চেটিয়ার চিঠি স্বরাষ্ট্র মন্ত্রণালয়ে পাঠানো হয়েছে। তবে স্বরাষ্ট্রমন্ত্রী মহীউদ্দীন খান আলমগীর বিবিসিকে বলেন, এ রকম চিঠির কথা তিনি শুনলেও তা এখনো তাঁর হাতে এসে পৌঁছায়নি। চিঠি হাতে পাওয়ার পর তাতে কী আছে, তা জেনে এ ব্যাপারে সিদ্ধান্ত নেওয়া হবে।
বিবিসির ওই খবরে বলা হয়, উলফার যে অংশ ভারত সরকারের সঙ্গে শান্তি আলোচনা শুরু করেছে তারা চাইছে অনুপ চেটিয়া ওরফে গোলাপ বড়ুয়াও সেখানে ফিরে গিয়ে ওই আলোচনায় যোগ দিন; যাতে শান্তি-প্রক্রিয়া গতি পায়। দীর্ঘদিন ধরে বাংলাদেশে বন্দী অনুপ চেটিয়াও ওই প্রস্তাবে রাজি বলে উলফা সূত্রে জানা গেছে। সে অনুযায়ী তিনি বাংলাদেশে রাজনৈতিক আশ্রয় চেয়ে ইতিপূর্বে যে আবেদন করেছিলেন, তা প্রত্যাহার করে নিয়েছেন। উলফার পররাষ্ট্রসচিব শশধর চৌধুরী বিবিসিকে বলেন, অনুপ চেটিয়াই প্রথম শান্তি আলোচনা শুরু করেছিলেন। তিনিই এ প্রচেষ্টার মধ্যমণি। তাই অনুপ চেটিয়া ভারত সরকারের সঙ্গে আলোচনায় বসলে তা অন্য ধরনের গতি পাবে। এদিকে অনুপ চেটিয়ার স্বদেশ প্রত্যাবর্তনের আগ্রহকে স্বাগত জানিয়েছে আসাম সরকার।
