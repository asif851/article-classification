
সংসদের বিরোধীদলীয় নেতা রওশন এরশাদ বলেছেন, ‘বকারাম বকে যায়, শোনারাম শুনে যায়। আমরা শুধু বকেই যাচ্ছি। আমাদের কথা বা পরামর্শ সরকার গ্রহণ করে না। কিন্তু আমাদের কথা শুনতে হবে, বাস্তবায়ন করতে হবে। কারণ আমরা দেশের কথা বলি।’
দশম সংসদের চতুর্থ অধিবেশনের সমাপনী দিনে বিরোধীদলীয় নেতার বক্তব্যে রওশন এরশাদ আজ রোববার এসব কথা বলেন।বিরোধীদলীয় নেতা বলেন, দেশকে মধ্যম আয়ে উন্নীত করতে হলে বিদেশি বিনিয়োগ উৎসাহিত করতে হবে। বিদেশি বিনিয়োগ বাড়াতে পরিকল্পনামন্ত্রীর নেতৃত্বে একটি সেল গঠন করা যায়। কারও আবেদনের পর যদি এক সপ্তাহের মধ্যে সিদ্ধান্ত জানানো যায়, সে ক্ষেত্রে বিদেশি বিনিয়োগ বাড়বে। প্রবাসী বাংলাদেশি শ্রমিকদের সুযোগ-সুবিধা বাড়াতে দূতাবাসে জনবল বাড়াতে হবে এবং অবৈধভাবে বিদেশযাত্রা বন্ধ করতে হবে। সিঙ্গাপুরে অবস্থানরত শ্রমিকদের মেশিন রিডেবল পাসপোর্ট নেই বলে ফিরে আসতে হচ্ছে। শ্রমিকেরা যাতে বিদেশে থেকে সহজে মেশিন রিডেবল পাসপোর্ট পেতে পারেন তার ব্যবস্থা করতে হবে।প্রধানমন্ত্রীর প্রশংসা করে রওশন এরশাদ বলেন, কমনওয়েলথ পার্লামেন্টারি অ্যাসোসিয়েশন ও ইন্টার-পার্লামেন্টারি ইউনিয়নের নির্বাচনে বিজয় প্রধানমন্ত্রীর যোগ্য নেতৃত্বে এসেছে। এ বিজয় গণতন্ত্রের ইতিহাস রচনা করেছে।রওশন এরশাদ আরও বলেন, প্রতিবছর ঢাকায় ৪০ থেকে ৫০ লাখ লোক আসছেন কর্মসংস্থানের জন্য। এতে ঢাকার ওপর চাপ বাড়ছে। ঢাকাকে বাঁচাতে হবে। এ জন্য প্রশাসনকে বিকেন্দ্রীকরণ করতে হবে।
