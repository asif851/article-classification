
মহাজোট সরকারের মেয়াদের শেষ বছরের বাজেট অধিবেশন শুরু হচ্ছে আগামী ৩ জুন। ওই দিন বিকেল সাড়ে পাঁচটার দিকে জাতীয় সংসদের অধিবেশন বসবে। সদস্যপদ টিকিয়ে রাখতে হলে বিএনপির সাংসদদের এ অধিবেশনে যোগ দিতে হবে।সংসদ সচিবালয় সূত্র জানায়, ৩০ এপ্রিল সংসদের সপ্তদশ অধিবেশন শেষ হয়। তার আগে পর্যন্ত সংসদে বিরোধী দলের অনুপস্থিতি ছিল ৮৩ কার্যদিবস। টানা ৭৭ দিন অনুপস্থিতির পর বিরোধী দল সর্বশেষ গত বছরের ১৮ মার্চ সংসদের দ্বাদশ অধিবেশনে যোগ দিয়েছিল। ২০ মার্চ পর্যন্ত তাঁরা সংসদে থাকে। সংবিধান অনুযায়ী, টানা ৯০ কার্যদিবস সংসদে অনুপস্থিত থাকলে সদস্যপদ বাতিল হয়ে যায়।বিরোধীদলীয় চিফ হুইপ জয়নুল আবদিন ফারুক সাংবাদিকদের বলেন, বর্তমান রাজনৈতিক পরিস্থিতিতে সংসদে যোগ দিতে হলে বিএনপির সংসদীয় দলকে তাদের দলের শীর্ষপর্যায়ের সঙ্গে পরামর্শ করে সিদ্ধান্ত নিতে হবে।আগামী ৩ জুন হবে সংসদের ১৮তম অধিবেশন। সংবিধানের ৭২(১) অনুচ্ছেদের ক্ষমতাবলে রাষ্ট্রপতি মো. আবদুল হামিদ আজ এ অধিবেশন আহ্বান করেছেন। সংসদ সচিবালয় থেকে এ তথ্য জানানো হয়েছে। নতুন স্পিকার শিরীন শারমিন চৌধুরী এ অধিবেশনেই প্রথম সংসদ পরিচালনা করবেন। অধিবেশন কত দিন চলবে, তা পরে সংসদের কার্য উপদেষ্টা কমিটির বৈঠকে ঠিক করা হবে।
 
