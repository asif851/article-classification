
ব্লগার হত্যা, মতপ্রকাশ ও সংবাদপত্রের স্বাধীনতার বিষয়ে বাংলাদেশের আইনমন্ত্রীর কাছে জানতে চেয়েছেন সুইডেনের বিচার ও অভিবাসনমন্ত্রী।
ব্লগার হত্যার বিষয়টিকে গুরুত্বের সঙ্গে নিতে বাংলাদেশের প্রতি অনুরোধ জানিয়েছেন সুইডেনের সফররত মন্ত্রী মর্গান জোহানসন। একই সঙ্গে বাংলাদেশে যাতে মতপ্রকাশের স্বাধীনতা থাকে, এ জন্য অনুরোধ করেছেন তিনি।
আজ মঙ্গলবার সচিবালয়ে আইনমন্ত্রী আনিসুল হকের সঙ্গে সাক্ষাৎ করেন সুইডেনের বিচার ও অভিবাসনমন্ত্রী মর্গান জোহানসন। পরে দুই মন্ত্রী সাংবাদিকদের সঙ্গে কথা বলেন।  আইনমন্ত্রী আনিসুল হক বলেন, সুইডেনের মন্ত্রী বাংলাদেশে মতপ্রকাশের স্বাধীনতার বিষয়ে বিচ্ছিন্ন কিছু কথা বলেছেন। তাঁকে বলা হয়েছে, দেশে মতপ্রকাশের স্বাধীনতা আছে। সংবাদপত্রের স্বাধীনতার বিষয়ে সরকার সহায়তা করছে।  দুই মন্ত্রীর সাক্ষাৎকালে বাংলাদেশে অপরাধীদের সর্বোচ্চ শাস্তি মৃত্যুদণ্ডের বিষয়ে কথা হয়। এ প্রসঙ্গে আনিসুল হক সুইডেনের মন্ত্রীকে বলেছেন, নতুন আইনে মৃত্যুদণ্ড না-ও থাকতে পারে। কিন্তু যেসব আইনে এখন সর্বোচ্চ শাস্তি মৃত্যুদণ্ড আছে, তা বহাল থাকবে।  বাংলাদেশে ব্লগার হত্যা, মতপ্রকাশের স্বাধীনতা, সংবাদপত্রের স্বাধীনতাসহ বিভিন্ন বিষয়ে দুই মন্ত্রীর মধ্যে আলোচনা হয়েছে। বাংলাদেশের আইনমন্ত্রী বলেন, পুরো আলোচনা খুব সন্তোষজনক হয়েছে।
