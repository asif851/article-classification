
গাজীপুরের কালিয়াকৈরে উল্টো পথে আসা একটি কাভার্ড ভ্যানের নিচে চাপা পড়ে সালনা (কোনাবাড়ী) হাইওয়ে পুলিশের একজন কনস্টেবল নিহত হয়েছেন। নিহত পুলিশ সদস্যের নাম সাদ্দাম হোসেন (২৬)। আজ মঙ্গলবার দুপুরে ঢাকা-টাঙ্গাইল মহাসড়কে কালিয়াকৈর উপজেলার চন্দ্রা ত্রিমোড় এলাকায় এ ঘটনা ঘটে।
প্রত্যক্ষদর্শী ও পুলিশ সূত্রে জানা গেছে, সংকেত না মেনে উল্টো পথে আসা ওই কাভার্ড ভ্যানটি থামাতে গিয়েছিলেন কনস্টেবল সাদ্দাম। এ সময় কাভার্ড ভ্যানের চালক তাঁকে চাপা দেন। এতে তিনি গুরুতর আহত হন। পরে তাঁকে উদ্ধার করে হাসপাতালে নেওয়ার পথে তাঁর মৃত্যু হয়। কাভার্ড ভ্যানটি জব্দ করেছে পুলিশ। চালক ইউসুফকেও আটক করা হয়েছে।
নিহত সাদ্দাম ময়মনসিংহের ভালুকা থানার ঘোয়ারী এলাকার আবদুস সালামের ছেলে। তিন মাস আগে সালনা (কোনাবাড়ী) হাইওয়ে থানায় কনস্টেবল হিসেবে যোগদান করেন তিনি।
সালনা (কোনাবাড়ী) হাইওয়ে থানার ভারপ্রাপ্ত কর্মকর্তা (ওসি) হোসেন সরকার বলেন, এ ব্যাপারে মামলা করার প্রস্তুতি চলছে।
