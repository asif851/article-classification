
দেশের বর্তমান প্রেক্ষাপটকে মাথায় রেখে জঙ্গিবাদবিরোধী নাটক এন্তারনেট নিয়ে আসছে রাজশাহী বিশ্ববিদ্যালয়ের অনুশীলন নাট্যদল। ৪ অক্টোবর রাজশাহী বিশ্ববিদ্যালয়ে এবং ৭ অক্টোবর জাতীয় নাট্যশালার মূল হলে নাটকটির মঞ্চায়ন হবে। এন্তারনেট অনুশীলন নাট্যদলের ৬০তম প্রযোজনা। এটির রচনা ও নির্দেশনায় আছেন নাট্যব্যক্তিত্ব মলয় ভৌমিক।গতকাল শনিবার নাট্যদলের আহ্বায়ক তানজিদা নাহার স্বাক্ষরিত সংবাদ বিজ্ঞপ্তিতে জানানো হয়, নাটকটির প্রথম প্রদর্শনী ৪ অক্টোবর সন্ধ্যা সাড়ে ছয়টায় রাজশাহী বিশ্ববিদ্যালয়ের কাজী নজরুল ইসলাম মিলনায়তনে অনুষ্ঠিত হবে।নাটকটি সম্পর্কে মলয় ভৌমিক বলেন, সাধারণ একটি পরিবারের সদস্যদের, বিশেষ করে যুবমানসের ওপর বর্তমান রাষ্ট্র-রাজনীতি, শিক্ষা-সংস্কৃতি ও সামাজিক-পারিবারিক ব্যবস্থা, আধুনিক যোগাযোগ প্রযুক্তি এবং দেশি-বিদেশি নানা স্বার্থবাদী কর্মকাণ্ড কীভাবে অভিঘাত ও বৈষম্য সৃষ্টি করতে পারে, তার কিছু নমুনা উঠে এসেছে এন্তারনেট খণ্ডচিত্রে।
