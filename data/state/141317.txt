
গার্মেন্টসসহ অন্যান্য শিল্প–কারখানার শ্রমিকদের জুন মাসের বেতন ঈদের আগেই পরিশোধ করতে হবে। উৎসব ভাতা ১৫ থেকে ২১ রমজানের মধ্যেই দিতে হবে।আজ রোববার সচিবালয়ে গার্মেন্টস শিল্পসহ অন্যান্য শিল্প–কারখানা পরিস্থিতি পর্যালোচনায় গঠিত ক্রাইসিস ম্যানেজমেন্ট–বিষয়ক কোর কমিটির এক সভায় এ সিদ্ধান্ত হয়। সভা শেষে কমিটির আহ্বায়ক শ্রম ও কর্মসংস্থান প্রতিমন্ত্রী মুজিবুল হক সাংবাদিকদের এ কথা বলেন।প্রতিমন্ত্রী মুজিবুল হক বলেন, রমজানে যেন কোনো শ্রমিককে ছাঁটাই করা না হয়, সভায় সে বিষয়ে সিদ্ধান্ত হয়েছে। এ ছাড়া গত কয়েক বছরের মতো এবারও পোশাক কারখানা যাতে পর্যায়ক্রমে ছুটি দেওয়া হয়, সে সিদ্ধান্তও হয়েছে। এসব সিদ্ধান্ত মানার জন্য মালিকদের প্রতি অনুরোধ জানান প্রতিমন্ত্রী।সভায় মালিক, শ্রমিকসহ সরকারের বিভিন্ন পর্যায়ের প্রতিনিধিরা উপস্থিত ছিলেন।
