
ভারত-পাকিস্তান যুদ্ধ বাধলে বাংলাদেশ ভারতের পক্ষ নেবে বলে মন্তব্য করেছেন স্বরাষ্ট্রমন্ত্রী আসাদুজ্জামান খান কামাল। তিনি বলেন, ‘বাংলাদেশ ও ভারতের মধ্যে বন্ধুত্বপূর্ণ পরিবেশ রয়েছে। সবখানে ভারত আমাদের সহযোগিতা করে। ভারত যখন আক্রান্ত হবে, নিশ্চয়ই আমরা ভারতের সঙ্গে থাকব।’আজ মঙ্গলবার সচিবালয়ে গণমাধ্যম কেন্দ্রে বাংলাদেশ-ভারতের সম্পর্ক নিয়ে সাংবাদিকদের মুখোমুখি অনুষ্ঠানে সাংবাদিকের এক প্রশ্নের জবাবে এ কথা বলেন স্বরাষ্ট্রমন্ত্রী।দক্ষিণ এশিয়ার পরমাণু শক্তিধর দুই দেশের উত্তেজনার মধ্যে বাংলাদেশের অবস্থান কী—জানতে চাইলে স্বরাষ্ট্রমন্ত্রী প্রথমেই বলেন, ‘নয়া দিল্লিতে সাম্প্রতিক সফরে ভারতীয় সাংবাদিকেরাও তাঁকে একই প্রশ্ন করেছিলেন। আমি বলেছি, ভারত যখন আক্রান্ত হবে, নিশ্চয়ই আমরা ভারতের সঙ্গে থাকব।’
চলমান অবস্থায় বাংলাদেশের কোনো প্রস্তুতি রয়েছে কি না—প্রশ্নের উত্তরে আসাদুজ্জামান কামাল বলেন, ‘পাকিস্তানের সঙ্গে আমাদের বর্ডার নেই। ১ হাজার ২০০ মাইল দূরে তাদের অবস্থান। তাদের হুংকার, হাঁকডাকে আমাদের কিছু আসে-যায় না। আমরা তাদের ১৯৭১ সালে পরাস্ত করে বিদায় করে দিয়েছি। আমরা তাদের কথা চিন্তাও করতে চাই না, স্মরণও করতে চাই না।’
সার্ক সম্মেলন বর্জনের বিষয়ে স্বরাষ্ট্রমন্ত্রী বলেন, ‘তারা (পাকিস্তান) আমাদের অভ্যন্তরীণ ব্যাপারে হস্তক্ষেপ করায় আমরা সার্ক সম্মেলনের যাইনি।’
তথ্য না পাওয়ায় তাহমিদকে গ্রেপ্তার দেখানো হয়নিগুলশান হামলার ঘটনায় ৫৪ ধারায় গ্রেপ্তার তাহমিদ হাসিবের জামিনের বিষয়ে মন্ত্রী বলেন, গোয়েন্দা সংস্থাগুলো তেমন তথ্য না পাওয়ায় গুলশান হামলার ঘটনায় ৫৪ ধারায় গ্রেপ্তার তাহমিদ হাসিব খানকে শোন অ্যারেস্ট দেখানো হয়নি। তবে যেকোনো সময় তাঁকে জিজ্ঞাসাবাদের সুযোগ রয়েছে।তাহমিদের জামিনে মুক্তির প্রসঙ্গে স্বরাষ্ট্রমন্ত্রী বলেন, ‘আমাদের গোয়েন্দা সংস্থাগুলো তেমন তথ্য পায়নি, তাই তাঁকে আর রিমান্ডে নেওয়া বা শোন অ্যারেস্ট করা হয়নি। তাঁকে জামিন দেওয়ার এখতিয়ার স্বরাষ্ট্র মন্ত্রণালয়ের নয়, এটা আদালতের বিষয়। যেটুকু এখন পর্যন্ত জেনেছি, তাঁর সম্পর্কে তেমন তথ্য পাওয়া যায়নি। তবে যেকোনো সময় চাইলে তাঁকে জিজ্ঞাসাবাদের সুযোগ রয়েছে।’ গত রোববার আদালত তাহমিদের জামিনের আবেদন মঞ্জুর করার পর রাতে তিনি কেরানীগঞ্জে অবস্থিত ঢাকা কেন্দ্রীয় কারাগার থেকে মুক্তি পান।
বাংলাদেশ-ভারত সীমান্তে হত্যা প্রসঙ্গে এক প্রশ্নের জবাবে স্বরাষ্ট্রমন্ত্রী বলেন, এ হত্যা কমিয়ে আনার চেষ্টা করছে সরকার। এখন বিজিবি ও বিএসএফের সুসম্পর্ক রয়েছে।
বাংলাদেশ সেক্রেটারিয়েট রিপোর্টার্স ফোরাম (বিএসআরএফ) আয়োজিত সংলাপে সংগঠনের সভাপতি শ্যামল সরকারের সভাপতিত্বে প্রধান তথ্য কর্মকর্তা শামীম চৌধুরী ও বিএসআরএফ সাধারণ সম্পাদক সিদ্দিকুর রহমানসহ জ্যেষ্ঠ সাংবাদিকেরা উপস্থিত ছিলেন।
