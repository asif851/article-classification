
তথ্যমন্ত্রী হাসানুল হক ইনু বলেছেন, ‘আমার আড়াই বছরের তথ্যমন্ত্রীর দায়িত্বকালীন সময়ে দেশে শান্তি প্রতিষ্ঠা হয়েছে। সাংবাদিক এবং গণমাধ্যমের প্রসার ঘটিয়েছি। সাংবাদিকদের নিরাপত্তা নিশ্চিত করেছি।’ আজ বৃহস্পতিবার বিকেলে কুষ্টিয়ার ভেড়ামারায় জাতীয় সমাজতান্ত্রিক দলের (জাসদ) এক জনসভায় মন্ত্রী এ কথা বলেন।
জাসদের ৪৩ তম প্রতিষ্ঠা বার্ষিকী উপলক্ষে স্থানীয় ভেড়ামারা পাইলট মডেল উচ্চ বিদ্যালয় সংলগ্ন মাঠে ভেড়ামারা উপজেলা জাসদ শাখার উদ্যোগে এই জনসভা অনুষ্ঠিত হয়। এতে সভাপতিত্ব করেন ভেড়ামারা উপজেলা জাসদের সভাপতি এমদাদুল ইসলাম।
মন্ত্রী বলেন, ‘খালেদা জিয়া অঘটন ঘটিয়ে সরকার পতনের মাধ্যমে পরিবর্তন সাধন করতে চায়। কিন্তু অঘটন ঘটিয়ে পরিবর্তন সাধন করার ক্ষমতা তাঁর নেই। বিএনপি-জামায়াতের দিন শেষ হয়ে গেছে।’
তিনি বলেন, ‘বঙ্গবন্ধু স্বাধীনতা দিয়েছেন আর শেখ হাসিনা সামরিক শাসন ও সাম্প্রদায়িক জঙ্গিবাদ নির্মূলে নেতৃত্ব দিচ্ছেন। প্রধানমন্ত্রী শেখ হাসিনার জাদুকরি উন্নয়ন ঘরে ঘরে পৌঁছে দিতে সমাজতন্ত্রের বিকল্প নেই। দেশ আর তলাবিহীন ঝুড়ি নয়। শেখ হাসিনার গতিশীল নেতৃত্বে দেশ এগিয়ে যাচ্ছে, এগিয়ে যাবে।’
ইনু অভিযোগ করে বলেন, জঙ্গি ও মৌলবাদের পৃষ্ঠপোষক খালেদা জিয়া পাকিস্তানের দোষর চিহ্নিত যুদ্ধাপরাধীদের রক্ষায় ব্যর্থ হয়ে এখন বিদেশে বাংলাদেশের প্রশংসনীয় অগ্রগতি ও উন্নয়নের ধারাকে নেতিবাচক ভাবে তুলে ধরতে নানা প্রকার ষড়যন্ত্র ও অপপ্রচার চালিয়ে যাচ্ছে। মহাজোট ক্ষমতায় আসার প্রথম দিন থেকেই বেগম জিয়া চক্রান্ত শুরু করে বাংলাদেশের জনগণের বিরুদ্ধে যুদ্ধ ঘোষণা করেছেন। আগুন সন্ত্রাসের মাধ্যমে মানুষ পুড়িয়ে হত্যা উৎসবে মেতে উঠেছিলেন।
ভেড়ামারাবাসীর উদ্দেশে মন্ত্রী বলেন, ‘আমার জন্ম কুষ্টিয়ার ভেড়ামারায়। আমার স্বপ্ন ছিল ভেড়ামারা হবে শিল্পাঞ্চল। সে স্বপ্ন এখন বাস্তবায়নের পথে।’
জনসভায় আরও বক্তৃতা দেন জাসদ কেন্দ্রীয় কমিটির যুগ্ম সাধারণ সম্পাদক ও সাংসদ নাজমুল হক প্রধান, কেন্দ্রীয় নারী জোটের আহ্বায়ক আফরোজা হক রিনা, কুষ্টিয়া জেলা জাসদের সভাপতি গোলাম মহসিন, সাধারণ সম্পাদক আবদুল আলিম, সাংগঠনিক সম্পাদক অসিত কুমার সিংহ রায় ও ভেড়ামারা উপজেলা জাসদের সাধারণ সম্পাদক এস এম আনছার আলী।
জনসভা শেষে বিভিন্ন রাজনৈতিক দল থেকে কয়েক শ নেতা-কর্মী তথ্যমন্ত্রী হাসানুল হক ইনুর হাতে ফুল দিয়ে আনুষ্ঠানিকভাবে জাসদে যোগ দেন।
