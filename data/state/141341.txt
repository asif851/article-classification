
বাংলাদেশ তরীকত ফেডারেশনের চেয়ারম্যান সৈয়দ নজিবুল বশর মাইজভান্ডারী বলেছেন, আগামী সংসদ নির্বাচন তত্ত্বাবধায়ক সরকারের অধীনে হবে না। বর্তমান প্রধানমন্ত্রীর অধীনেই আগামী সংসদ নির্বাচন হবে। গতকাল বৃহস্পতিবার বিকেলে ফটিকছড়ি পৌর সদর এলাকার একটি কমিউনিটি সেন্টারে দলের কর্মী সমাবেশে প্রধান অতিথির বক্তব্যে তিনি এ দাবি করেন।
সমাবেশে ফটিকছড়ি পৌরসভা বিএনপির সাবেক যুগ্ম আহ্বায়ক জানে আলম, ফটিকছড়ি পৌর বিএনপির সাবেক সদস্য মো. এমরান হোসেন, নাজিরহাট পৌরসভা যুবদলের সাবেক নেতা শাহজালাল, সরোয়ার হাসান, নারায়ণহাট ইউনিয়ন বিএনপির সাবেক সভাপতি নবীর হোসেনসহ বেশ কিছু নেতা-কর্মী তরীকতের চেয়ারম্যানের হাতে ফুল দিয়ে তাঁর দলে যোগ দেন। তাঁদের স্বাগত জানিয়ে তিনি দাবি করেন, আগামী নির্বাচনের আগেই বিএনপির নেতা-কর্মীরা তরীকতে যোগদান করবেন।
ফটিকছড়ি থেকে নির্বাচিত সাংসদ নজিবুল বশর বলেন, বঙ্গবন্ধুকন্যা শেখ হাসিনা শুধু বাংলাদেশের নেত্রী নন, তিনি এখন বিশ্বনেত্রী। তাঁকে হত্যা করতে বিএনপি-জামাত বারবার নীলনকশা করেছে বলেও অভিযোগ করেন তিনি। কিন্তু সে চেষ্টা সফল হয়নি।
সমাবেশে সভাপতিত্ব করেন তরীকত ফেডারেশনের ফটিকছড়ি উপজেলা শাখার সভাপতি মো. বেলাল উদ্দিন। উপজেলা শাখার সাধারণ সম্পাদক মো. আলমগীর আলমের সঞ্চালনায় সমাবেশে অতিথি ছিলেন ফটিকছড়ি উপজেলা চেয়ারম্যান এম তৌহিদুল আলম, তরীকতের  সাংগঠনিক সম্পাদক মুহাম্মদ আলী ফারুকী, আন্তর্জাতিক বিষয়ক সম্পাদক সৈয়দ তৈয়বুল বশর মাইজভান্ডারী, ফটিকছড়ি উপজেলা নারী ভাইস-চেয়ারম্যান জেবুন্নাহার, চট্টগ্রাম জেলা শাখার যুগ্ম আহ্বায়ক কাজী আবদুল হালিম, সদস্যসচিব মো. ইউনুছ, আওয়ামী লীগ নেতা এইচ এম আবু তৈয়ব প্রমুখ।
 
