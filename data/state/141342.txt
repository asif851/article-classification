
অসুস্থ, অসচ্ছল ও আহত সাংবাদিক এবং নিহত সাংবাদিকের পরিবারের সদস্যদের নিয়মিত ভাতা বা অনুদান দেওয়ার জন্য স্থায়ী প্রাতিষ্ঠানিক কাঠামো গঠনের প্রস্তাব করে ‘বাংলাদেশ সাংবাদিক কল্যাণ ট্রাস্ট বিল-২০১৪’ আজ মঙ্গলবার সংসদে পাস হয়েছে।
তথ্যমন্ত্রী হাসানুল হক ইনু বিলটি সংসদে উত্থাপন করলে তা কণ্ঠভোটে পাস হয়। বিলে স্বতন্ত্র সাংসদ রুস্তম আলী ফরাজীর একটি সংশোধনী প্রস্তাব গ্রহণ করা হয়।
বিলে তথ্যমন্ত্রীকে ট্রাস্টি বোর্ডের চেয়ারম্যান করে ১৩ সদস্যের বোর্ড গঠনের বিধান রাখা হয়েছে। বোর্ডে বাংলাদেশ ফেডারেল সাংবাদিক ইউনিয়ন মনোনীত দুজন এবং সরকার মনোনীত তিনজন সাংবাদিক প্রতিনিধি রাখা হবে।
সাংবাদিকের সংজ্ঞায় বলা হয়েছে, সাংবাদিক অর্থ কোনো ব্যক্তি, যিনি একজন সার্বক্ষণিক সাংবাদিক এবং যিনি প্রিন্ট অথবা ইলেট্রনিক মিডিয়ায় কাজে নিয়োজিত আছেন এবং কোনো সম্পাদক, সম্পাদকীয় লেখক, সংবাদ সম্পাদক, উপসম্পাদক, ফিচার লেখক, রিপোর্টার, সংবাদদাতা, কপি টেস্টার, কার্টুনিস্ট, সংবাদ চিত্রগ্রাহক, ক্যালিগ্রাফিস্ট ও প্রুফ রিডার। বিলে, সাংবাদিকদের মেধাবী সন্তানদের শিক্ষার জন্য এককালীন মঞ্জুরি, বৃত্তি বা স্টাইপেন্ড দেওয়ার বিধান রাখা হয়েছে।
এ ছাড়া আজ তিন পার্বত্য জেলা (বান্দরবান, রাঙামাটি ও খাগড়াছড়ি) পরিষদ আইন সংশোধনের জন্য সংশোধনে বিল উত্থাপন করা হয়েছে। বিল তিনটি উত্থাপন করেন পার্বত্য চট্টগ্রামবিষয়ক প্রতিমন্ত্রী বীর বাহাদুর উশৈসিং। উত্থাপনের পর বিল তিনটি পরীক্ষা-নিরীক্ষার জন্য সংশ্লিষ্ট মন্ত্রণালয়-সম্পর্কিত সংসদীয় কমিটিতে পাঠানো হয়।
বিল তিনটি হলো ‘রাংগামাটি পার্বত্য জেলা পরিষদ (সংশোধন) বিল-২০১৪’, ‘বান্দরবন পার্বত্য জেলা পরিষদ (সংশোধন) বিল-২০১৪’, ‘খাগড়াছড়ি পার্বত্য জেলা পরিষদ (সংশোধন) বিল-২০১৪’। ১৯৮৯ সালের এ-সংক্রান্ত তিনটি আইন সংশোধনের প্রস্তাব দিয়ে বিলগুলো উত্থাপন করা হয়েছে।তিন পার্বত্য জেলার নেতৃত্বে ক্ষুদ্র নৃগোষ্ঠীর প্রতিনিধিত্ব নিশ্চিত করার জন্য আইন সংশোধনী আনার প্রস্তাব করা হয়েছে বলে বিলের উদ্দেশ্য ও কারণসংবলিত বিবৃতিতে বলা হয়েছে।
