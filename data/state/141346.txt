
ঢাকা-টাঙ্গাইল মহাসড়কে গত বুধবার গভীর রাত থেকে গতকাল বৃহস্পতিবার সকাল পর্যন্ত তীব্র যানজটে যাত্রীদের দুর্ভোগে পড়তে হয়েছে। হরতালের ঘোষণার পর যানবাহনের চাপ হঠাৎ বৃদ্ধি, রাতে ঘন কুয়াশার পাশাপাশি সড়কে গাড়ি বিকল হওয়া এবং দুর্ঘটনা এ যানজটের কারণ। পুলিশ ও ভুক্তভোগী ব্যক্তিদের সূত্রে জানা যায়, গতকাল জামায়াতের হরতাল ডাকার খবরে বুধবার বিকেল থেকে হঠাৎ করে যানবাহনের চাপ বেড়ে যায়। এরই মধ্যে রাত ১০টার পর থেকে ঘন কুয়াশা শুরু হওয়ায় চালকেরা স্বাভাবিক গতিতে গাড়ি চালাতে পারেননি। একপর্যায়ে যানজট মির্জাপুর ক্যাডেট কলেজ এলাকা থেকে টাঙ্গাইলের এলেঙ্গা পর্যন্ত প্রায় ৪৫ কিলোমিটার এলাকাজুড়ে যানজট ছড়িয়ে পড়ে। সকাল সোয়া আটটার দিকে যানবাহন স্বাভাবিক হয়। 
