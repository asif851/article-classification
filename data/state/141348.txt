
ভারতের পশ্চিমবঙ্গ রাজ্যের মুখ্যমন্ত্রী ও তৃণমূল কংগ্রেস নেতা মমতা বন্দ্যোপাধ্যায়কে বাংলাদেশ সফরের আমন্ত্রণ জানিয়েছেন কলকাতায় নিযুক্ত বাংলাদেশের ডেপুটি হাইকমিশনার আবিদা ইসলাম। বাংলাদেশের পররাষ্ট্রমন্ত্রীর তরফ থেকে তাঁকে এ আমন্ত্রণ জানান তিনি।গতকাল সোমবার বিকেল চারটায় পশ্চিমবঙ্গের রাজ্য সচিবালয় নবান্নে মুখ্যমন্ত্রী মমতার সঙ্গে সৌজন্য সাক্ষাৎ করেন আবিদা ইসলাম। এ সময় মুখ্যমন্ত্রীকে তিনি আমন্ত্রণ জানালে জবাবে মমতা বলেন, ‘১৯৯৮ সালে বাংলাদেশ গিয়েছিলাম। বাংলাদেশে যাওয়ার ইচ্ছে আছে।’সাক্ষাতের সময় মুখ্যমন্ত্রী মমতা ও ডেপুটি হাইকমিশনার আবিদা বাংলাদেশ এবং ভারতের স্বার্থসংশ্লিষ্ট বিভিন্ন বিষয়ে আলোচনা করেন। তবে কী কী বিষয়ে আলোচনা হয়েছে, সে ব্যাপারে স্পষ্ট করে কিছু বলেননি আবিদা ইসলাম।সাক্ষাৎকালে আবিদা মুখ্যমন্ত্রীর হাতে বাংলাদেশের একটি শাড়ি ও অন্য উপহারসামগ্রী তুলে দেন। মমতাও আবিদার হাতে একটি শাড়ি তুলে দেন।প্রসঙ্গত, আবিদা ইসলাম ২০১২ সালের ৬ এপ্রিল কলকাতায় বাংলাদেশের ডেপুটি হাইকমিশনে যোগ দেন। যোগদানের পর কূটনৈতিক শিষ্টাচার অনুযায়ী তিনি মুখ্যমন্ত্রীর সাক্ষাৎ চাইলেও এত দিন তা পাননি। সম্প্রতি আবিদা ঢাকায় বাংলাদেশের পররাষ্ট্র মন্ত্রণালয়ে বদলি হয়েছেন। এবার বিদায়বেলায় মুখ্যমন্ত্রীর সাক্ষাৎ চাইলে তিনি তাতে সম্মতি দেন।
