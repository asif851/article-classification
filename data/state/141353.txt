
জাতির জনক বঙ্গবন্ধু শেখ মুজিবুর রহমানের ৯৪তম জন্মবার্ষিকী ও জাতীয় শিশু দিবস নানা আয়োজনের মধ্য দিয়ে পালিত হচ্ছে। এ উপলক্ষে আজ সোমবার টুঙ্গিপাড়ায় বঙ্গবন্ধুর সমাধিসৌধে শ্রদ্ধা নিবেদন করেছেন রাষ্ট্রপতি আবদুল হামিদ ও প্রধানমন্ত্রী শেখ হাসিনা।সকাল ১০টা ৩২ মিনিটে রাষ্ট্রপতিকে সঙ্গে নিয়ে বঙ্গবন্ধুর সমাধিসৌধ কমপ্লেক্সে প্রবেশ করেন প্রধানমন্ত্রী। ১০টা ৩৪ মিনিটে প্রথমে রাষ্ট্রপতি এবং ১০টা ৩৫ মিনিটে প্রধানমন্ত্রী জাতির জনকের সমাধিসৌধের বেদিতে শ্রদ্ধা নিবেদন করেন। সশস্ত্র বাহিনীর একটি চৌকস দল রাষ্ট্রপতি ও প্রধানমন্ত্রীকে সালাম জানায়। বেজে ওঠে বিউগল। এ সময় মন্ত্রী, সাংসদ, ঊর্ধ্বতন সামরিক-বেসামরিক কর্মকর্তা, আওয়ামী লীগের নেতা-কর্মীরা উপস্থিত ছিলেন।বাংলাদেশ সংবাদ সংস্থা (বাসস) জানায়, বঙ্গবন্ধুর কবর জিয়ারত, ফাতেহা পাঠ ও মোনাজাত করবেন শেখ হাসিনা। এরপর সমাধি কমপ্লেক্স পাবলিক প্লাজায় মহিলা ও শিশুবিষয়ক মন্ত্রণালয় ও জেলা প্রশাসন আয়োজিত শিশু সমাবেশ, আলোচনা সভা ও সাংস্কৃতিক প্রতিযোগিতায় বিজয়ীদের মধ্যে পুরস্কার বিতরণ করবেন তিনি। এ ছাড়া বঙ্গবন্ধুর জীবনীভিত্তিক একটি গীতি-কাব্য-নাট্যানুষ্ঠান উপভোগ করবেন প্রধানমন্ত্রী। পরে শেখ হাসিনা সেখানে ঢাকার গোপালগঞ্জ জেলা সমিতির উদ্যোগে দরিদ্র ও মেধাবী শিক্ষার্থীদের বৃত্তি প্রদান অনুষ্ঠানে যোগ দেবেন এবং কমপ্লেক্স প্রাঙ্গণে বইমেলার উদ্বোধন করবেন।
প্রতিকৃতিতে শ্রদ্ধাআজ সোমবার সকালে রাজধানীর ধানমন্ডিতে বঙ্গবন্ধুর প্রতিকৃতিতে ফুল দিয়ে শ্রদ্ধা জানিয়েছেন প্রধানমন্ত্রী ও আওয়ামী লীগের সভানেত্রী শেখ হাসিনা। এ সময় আওয়ামী লীগের শীর্ষস্থানীয় নেতা-কর্মীরা উপস্থিত ছিলেন। পরে সহযোগী বিভিন্ন সংগঠনের নেতা-কর্মীরা বঙ্গবন্ধুর প্রতিকৃতিতে ফুল দিয়ে শ্রদ্ধা জানান।

