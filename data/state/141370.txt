
ইলিশ রক্ষাকে কেন্দ্র করে আজ বুধবার সকালে চাঁদপুর সদর উপজেলার হরিণা ফেরিঘাট এলাকায় জেলেদের সঙ্গে পুলিশের সংঘর্ষ ও গোলাগুলির ঘটনা ঘটেছে। তবে এতে কেউ হতাহত হয়নি। ঘটনাস্থল থেকে নয় জেলেকে আটক করেছে পুলিশ।
ঘটনার তথ্যের সত্যতা নিশ্চিত করে চাঁদপুরের পুলিশ সুপার মো. আমির জাফর প্রথম আলোকে জানান, নিষেধাজ্ঞা অমান্য করে জেলেরা মাছ শিকার ও বিক্রি করার সময় হরিণা ফেরিঘাট এলাকায় পুলিশ ও কোস্ট গার্ডের সদস্যরা অভিযান চালান। এ সময় ক্ষিপ্ত হয়ে জেলেরা পুলিশের ওপর ইটপাটকেল ছোড়েন। পরিস্থিতি নিয়ন্ত্রণে আনতে ২৬টি ফাঁকা গুলি ছুড়েছে পুলিশ। এ সময় ঘটনাস্থল থেকে নয় জেলেকে আটক করা হয়। পরে নির্বাহী ম্যাজিস্ট্রেট (এনডিসি) আমিনুর রহমান ভ্রাম্যমাণ আদালত পরিচালনা করেন।
জেলা মৎস্য কর্মকর্তা মো. সফিকুর রহমান জানান, মা ইলিশ রক্ষা ও ইলিশ প্রজনন কর্মসূচি বাস্তবায়নে চাঁদপুরে ৫ থেকে ৮ অক্টোবর পর্যন্ত স্থানীয় প্রশাসন নয়টি ভ্রাম্যমাণ আদালতের মাধ্যমে ২৭টি অভিযান চালিয়েছে। এ সময় ৫৬৯ কেজি ইলিশ জব্দ করা হয়। এর মধ্যে ১২০ কেজি ইলিশ স্থানীয় খন্দকার ফিশ প্রসেসিংয়ে মজুদ রাখা হয়েছে। বাকি ইলিশ এতিম ও দরিদ্রদের মধ্যে বিতরণ করা হয়। উদ্ধার করা হয় পাঁচ লাখ ৫১ হাজার মিটার জাল। এ সময় ১৩ জনকে আটক করে ভ্রাম্যমাণ আদালতের মাধ্যমে কারাদণ্ড দেওয়া হয়। জরিমানা করা হয় ১২ হাজার ২০০ টাকা।
সরকার ৫ থেকে ১৫ অক্টোবর পর্যন্ত ১১দিন চাঁদপুরের পদ্মা-মেঘনার ৬০ কিলোমিটার এলাকায় সব ধরনের মাছ ধরা বন্ধ রাখাসহ ইলিশ কেনা-বেচা ও পরিবহন নিষিদ্ধ ঘোষণা করেছে।
