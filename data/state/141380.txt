
রাজধানীর হজরত শাহজালাল আন্তর্জাতিক বিমানবন্দর ও চট্টগ্রামের শাহ আমানত আন্তর্জাতিক বিমানবন্দর থেকে আজ শনিবার ৪১টি সোনার বার আটক করা হয়েছে।
হজরত শাহজালাল আন্তর্জাতিক বিমানবন্দরে আজ সকালে দুবাই-ফেরত যাত্রীর কাছ থেকে ১৬টি সোনার বার আটক করেছে শুল্ক বিভাগ। আটক হওয়া বারগুলোর ওজন এক কেজি ৮০০ গ্রাম।
আটক যাত্রীর নাম কবির। তিনি এমিরেটস এয়ারলাইনসের একটি বিমানে করে ঢাকায় আসেন।
সকাল সাড়ে ১০টার দিকে বিমানবন্দরে তাঁর সঙ্গে থাকা মালামাল স্ক্যানিংয়ের সময় এসব বার উদ্ধার করা হয়। সাবানের বক্সের ভেতর বারগুলো লুকানো ছিল।
শুল্ক বিভাগ প্রাথমিকভাবে ধারণা করছে, আটক হওয়া সোনার মূল্য প্রায় ৮০ লাখ টাকা।
প্রথম আলো ডটকমকে ঘটনার সত্যতা নিশ্চিত করেছেন ঢাকা কাস্টম হাউসের সহকারী কমিশনার নাজমা জেবিন।
চট্টগ্রাম নগরের শাহ আমানত বিমানবন্দর থেকে আজ দুপুর ১২টার দিকে দুবাই-ফেরত একটি বিমানের মালামাল স্ক্যানিং করে ২৫টি সোনার বার আটক করা হয়।
বিমানবন্দর কাস্টম হাউস সূত্রে জানা গেছে, গতকাল রাতে এয়ার অ্যাবারিয়ার দোহা-দুবাই-চট্টগ্রামের রুটের একটি ফ্লাইট চট্টগ্রামে এসে পৌঁছায়। রাতেই ওই ফ্লাইটের যাত্রীরা বিমানবন্দর ত্যাগ করে। তবে ওই ফ্লাইটে আসা কিছু মালামাল বিমানবন্দরেই রয়ে যায়। আজ ওই মালামাল স্ক্যানিং করে ২৫টি সোনার বার উদ্ধার করা হয়।
ঘটনার সত্যতা নিশ্চিত করে বিমানবন্দরে কাস্টম হাউসের সহকারী রাজস্ব কর্মকর্তা মো. আনিসুর রহমান প্রথম আলো ডটকমকে বলেন, ওই মালামাল কোন যাত্রীর সঙ্গে এসেছে, তা এখনো শনাক্ত করা যায়নি।
