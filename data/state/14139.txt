
আওয়ামী লীগের সভাপতিমণ্ডলীর সদস্য শেখ ফজলুল করিম সেলিম বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের উদ্দেশে বলেছেন, ‘মির্জা ফখরুল একজন মিথ্যাবাদী। আমি এমন কোনো মিথ্যাবাদী দেখি নাই। মিথ্যাচারে নোবেল দিলে বিএনপির মহাসচিব মির্জা ফখরুলকেই দেওয়া উচিত।’
আজ বৃহস্পতিবার সকালে রাজধানীর কাজী বশীর মিলনায়তনে যুবলীগ আয়োজিত একুশে আগস্ট স্মরণে এক আলোচনা সভায় শেখ সেলিম এসব কথা বলেন।
বিএনপির সমালোচনা করে শেখ সেলিম বলেন, ‘তারা (বিএনপি) বলেছে, “শেখ হাসিনা ভ্যানিটি ব্যাগে বোমা নিয়ে এসেছে। নিজেরাই ষড়যন্ত্র করে অন্যের ওপর দোষ চাপায়।” আমরা (আওয়ামী লীগ) ষড়যন্ত্র আর হত্যাকাণ্ডের রাজনীতি করি না। আওয়ামী সভানেত্রীকে হত্যার জন্য সেদিন সুপরিকল্পিতভাবে এ হামলা চালানো হয়।’
অন্তর্বর্তীকালীন সরকারের অধীনে আগামী ২৪ জানুয়ারির মধ্যে নির্বাচন হবে, কেউ ঠেকাতে পারবে না বলে মন্তব্য করে আওয়ামী লীগের এই নেতা বলেন, ‘নির্বাচনে না এলে আপনাদের (বিএনপি) ভাগ্য হবে ভাসানীর মুসলিম লীগের মতো। বাংলাদেশ থেকে প্রত্যাখ্যাত হয়ে আপনারা বঙ্গোপসাগরে চলে যাবেন।’
বিএনপিকে নির্দলীয় সরকারের ফর্মুলা দেওয়ার আহ্বান জানিয়ে শেখ সেলিম বলেন, ‘আপনারা দলীয় সরকারের অধীনে নির্বাচন করবেন না। বলেছেন তত্ত্বাবধায়কের অধীনে করবেন, এটা তো সংবিধানপরিপন্থী। আমরা সংবিধানের বাইরে যেতে পারব না। সংবিধান অনুযায়ী একটা ফর্মুলা দেন।’
যুবলীগের চেয়ারম্যান ওমর ফারুক চৌধুরীর সভাপতিত্বে আলোচনা সভায় বক্তব্য দেন আওয়ামী যুবলীগের সাধারণ সম্পাদক হারুনুর রশীদ, যুবলীগের নেতা ইসমাইল চৌধুরী প্রমুখ।

