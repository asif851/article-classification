
ঢাকায় সফররত জাপানের প্রধানমন্ত্রী শিনজো আবের সঙ্গে দেখা করে বিভিন্ন বিষয় নিয়ে আলোচনা করেছেন বিরোধীদলীয় নেতা রওশন এরশাদ।শিনজো আবে ও রওশন এরশাদের বৈঠক শেষে রাত আটটায় রাজধানীর সোনারগাঁও হোটেলে সংবাদ ব্রিফিংয়ে সাংবাদিকদের প্রশ্নের জবাবে এ কথা জানান বিরোধীদলীয় চিফ হুইপ তাজুল ইসলাম চৌধুরী। সন্ধ্যা সাতটা ২০ মিনিট থেকে প্রায় আধা ঘণ্টা এ বৈঠক হয় বলে জানান তিনি।৫ জানুয়ারির নির্বাচন নিয়ে কথা হয়েছে কি না, জানতে চাইলে তাজুল ইসলাম বলেন, ‘আমরা সমস্ত কিছু নিয়ে নিয়ে বিশদ আলোচনা করেছি। কিন্তু এ নিয়ে কোনো আলোচনা হয়নি।’
বাংলাদেশের চলমান রাজনৈতিক সংকট নিয়ে আলোচনা হয়েছে কি না, জানতে চাইলে তাজুল ইসলাম বলেন, ‘আমরা তো রাজনৈতিক ক্রাইসিস মনে করিনি, উনারাও উত্থাপন করেননি। তাই আলোচনা করতে যাব কেন?’
বিরোধীদলীয় চিফ হুইপ বলেন, ‘অর্থনৈতিক সহযোগিতা, বাংলাদেশ নিজেদের পায়ে কীভাবে দাঁড়াতে পারে, এসব বিষয়ে ম্যাডাম বিশদভাবে বলেছেন।’ তিনি বলেন, জাপান স্বাধীনতার পর থেকে এ পর্যন্ত বাংলাদেশকে যত সাহায্য করেছে, সবকিছু নিয়ে আলোচনা হয়েছে। জাপান আশ্বাস দিয়েছে, দেশকে পুনর্গঠন করতে যা যা দরকার তা করবে।’
তাজুল ইসলাম বলেন, ‘আমরা গার্মেন্টস, টেক্সটাইল সেক্টর নিয়ে আলোচনা করেছি। তারা এ বছরের শেষের দিকে একটা ভালো ডিসিশন দেবেন বলে আমাদের জানিয়েছেন। এ ছাড়া মেয়েদের ব্যাপার নিয়ে, মেয়েদের স্কুল-কলেজ-হাসপাতাল নিয়ে সাহায্য দরকার। জাপানিজ সরকার সাহায্য করবেন বলে আশ্বাস দিয়েছেন।’
বৈঠকে রওশন এরশাদের সঙ্গে তাঁর রাজনৈতিক সচিব গোলাম মসীহ, তিন সাংসদ রওশন আরা মান্নান, নূরে হাসনা লিলি চৌধুরী ও সেলিম উদ্দিন উপস্থিত ছিলেন।
