
কক্সবাজারের টেকনাফ উপজেলায় একটি পরিত্যক্ত ব্যাগ থেকে ১৬ হাজার ইয়াবা বড়ি উদ্ধার করেছে কোস্টগার্ড। আজ বুধবার দুপুর সাড়ে ১২টার দিকে উপজেলার সাবরাং ইউনিয়নের হারিয়াখালী খালপাড় থেকে একটি পরিত্যক্ত ব্যাগের ভেতর থেকে এই ইয়াবা বড়ি উদ্ধার করা হয়। এ ঘটনায় কাউকে আটক করা যায়নি।
কোস্টগার্ড সূত্র জানায়, কোস্টগার্ডের একটি টহল দল সাবরাং ইউনিয়নের হারিয়াখালী এলাকার দিকে যাচ্ছিলেন। সে সময় তাদের বহনকারী গাড়িটি হারিয়াখালী খালসংলগ্ন এলাকায় পৌঁছালে কয়েকজন লোক তাদের দেখতে পেয়ে দৌড়ে পালায়। ঘটনাস্থলে একটি ব্যাগ পড়ে থাকতে দেখা যায়। ধারণা করা যাচ্ছে, পালিয়ে যাওয়া ব্যক্তিরা ব্যাগটি ফেলে গেছে। পরে ব্যাগটি তল্লাশি করে ১৬ হাজার ইয়াবা বড়ি পাওয়া যায়।
কোস্টগার্ড টেকনাফ স্টেশনের লেফটেন্যান্ট নাফিউর রহমান বলেন, ইয়াবা বড়ি জব্দ করা হলেও ওই ঘটনায় কাউকে আটক করা যায়নি। উদ্ধার করা ইয়াবা টেকনাফ মাদকদ্রব্য নিয়ন্ত্রণ অধিদপ্তরে জমা দেওয়ার প্রক্রিয়া চলছে।
