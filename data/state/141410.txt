
পলাতক চৌধুরী মুঈনুদ্দীন ও আশরাফুজ্জামান খানের বিরুদ্ধে মানবতাবিরোধী অপরাধের মামলায় আজ সোমবার যুক্তি উপস্থাপন শেষ হয়েছে। এরপর মামলার রায় অপেক্ষমাণ রেখেছেন বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২।
আজ আসামিপক্ষে রাষ্ট্রনিযুক্ত আইনজীবী আবদুস শুকুর খান ও সালমা হাই এই দুই আসামির পক্ষে যুক্তি উপস্থাপন শেষ করেন। এরপর রাষ্ট্রপক্ষের কৌঁসুলি সাহিদুর রহমান আসামিপক্ষের যুক্তির আইনগত জবাব দেন। এ সময় রাষ্ট্রপক্ষ দুই আসামির সর্বোচ্চ শাস্তি মৃত্যুদণ্ডের আরজি জানায়।
পরে ট্রাইব্যুনাল বলেন, ‘মামলার রায় অপেক্ষাধীন রাখা হলো। রায় যেকোনো দিন হতে পারে।’
২৫ সেপ্টেম্বর রাষ্ট্রপক্ষ যুক্তি উপস্থাপন শেষ করেন। এ মামলায় তাঁদের বিরুদ্ধে ঢাকা বিশ্ববিদ্যালয়ের অধ্যাপক, চিকিত্সক, দেশের বিশিষ্ট সাংবাদিকসহ বুদ্ধিজীবী হত্যার ১১টি অভিযোগ রয়েছে।
