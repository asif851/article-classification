
পটুয়াখালীর কুয়াকাটায় সমুদ্রে গোসল করতে নেমে মাগুরা শহরের শিক্ষার্থী প্লাবন আহমেদ (১৯)নিখোঁজ হয়েছেন। গতকাল শুক্রবার বেলা একটার দিকে এ ঘটনা ঘটে বলে কুয়াকাটা নৌ-পুলিশের উপপরিদর্শক মো. রেজাউল করিম জানিয়েছেন।
প্রত্যক্ষদর্শী লোকজনের সঙ্গে কথা বলে জানা গেছে, দুপুরে প্লাবন ও তাঁর বন্ধু নেওয়াজ টিউব (লাইফ বয়া) নিয়ে সৈকতের কাছে সাঁতার কাটতে নামেন। এ সময় ঢেউয়ের আঘাতে প্লাবনের হাত থেকে টিউবটি ছুটে গেলে তিনি ডুবে যান। প্লাবন সাঁতার কাটতে জানতেন না। তাঁকে বন্ধু নেওয়াজসহ অন্য পর্যটকেরা উদ্ধারের চেষ্টা করে ব্যর্থ হন। নেওয়াজ সাংবাদিকদের জানান, প্লাবন মাগুরা শহরের সরকারি হোসেন শহীদ সোহরাওয়ার্দী কলেজ থেকে এ বছর এইচএসসি পরীক্ষা দিয়েছেন।
প্লাবনদের বাড়ি মাগুরার বেলনগর গ্রামে। তাঁর বাবার নাম মোশাররফ হোসেন।
