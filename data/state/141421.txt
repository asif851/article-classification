
সংসদ থেকে ওয়াকআউট করেছেন প্রধান বিরোধী দল বিএনপির সাংসদেরা। আজ বুধবার রাত পৌনে আটটার দিকে সংবিধানের পঞ্চদশ সংশোধনী নিয়ে আওয়ামী লীগের সভাপতিমণ্ডলীর সদস্য শেখ সেলিম বক্তব্য দেওয়ার সময় তাঁরা ওয়াকআউট করেন।
এর আগে বিরোধীদলীয় নেতা খালেদা জিয়ার প্রস্তাব সংসদে উত্থাপন করেন বিএনপির স্থায়ী কমিটির সদস্য ও সাবেক স্পিকার ব্যারিস্টার জমির উদ্দিন সরকার।
জমির উদ্দিন সরকারের প্রস্তাবের ওপর আলোচনায় অংশ নেন আওয়ামী লীগের নেতা তোফায়েল আহমেদ। তিনি ওই প্রস্তাবের বিষয়ে বলেন, ‘বিরোধীদলীয় নেতার প্রস্তাব অনুযায়ী ১০ জন সদস্য খুঁজে পাওয়া যাবে না।’ তারপর বক্তব্য দেন বিরোধীদলীয় চিফ হুইপ জয়নুল আবদিন ফারুক। এরপর বক্তব্য দেন বিএনপির স্থায়ী কমিটির সদস্য এম কে আনোয়ার। এ সময় সংসদে তত্ত্বাবধায়ক সরকার-সংশ্লিষ্ট খালেদা জিয়ার বক্তব্য নিয়ে আলোচনা বেশ জমে ওঠে। এম কে আনোয়ারের বক্তব্য শেষ হলে শেখ সেলিম বক্তব্য দেওয়া শুরু করেন। শুরুতেই শেখ সেলিম সংবিধানের পঞ্চদশ সংশোধনী নিয়ে কথা বলেন। এ সময় তিনি জিয়াউর রহমানকে জড়িয়ে বক্তব্য দেওয়া শুরু করলে বিএনপির সাংসদেরা ওয়াকআউট করেন।
এর আগে মাগরিবের নামাজের বিরতির পর অধিবেশন বসলে বিএনপির সাংসদেরা অধিবেশনে যোগ দেন। এ সময় সাবেক স্পিকার জমির উদ্দিন সরকার, বিরোধীদলীয় চিফ হুইপ জয়নুল আবদিন ফারুকসহ সাংসদেরা উপস্থিত ছিলেন।
