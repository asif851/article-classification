
শেরপুরে নিখোঁজ হওয়ার দুই দিন পর ব্যাটারিচালিত অটোরিকশার এক চালকের লাশ উদ্ধার করেছে পুলিশ। ওই ব্যক্তির নাম ক্বারী আশরাফ আলী (৫০)। গতকাল বুধবার রাতে সদর উপজেলার লছমনপুর ইউনিয়নের ছনকান্দা এলাকায় মৃগী নদী থেকে সদর থানার পুলিশ তাঁর লাশ উদ্ধার করে।
নিহত আশরাফ সদর উপজেলার চরশেরপুর ইউনিয়নের যোগিনীমুরা কান্দাপাড়া গ্রামের আবদুল হামিদের ছেলে।
পুলিশ ও নিহত ব্যক্তির পারিবারিক সূত্রে জানা গেছে, গত সোমবার রাতে আশরাফ আলী তাঁর অটোরিকশা নিয়ে বাড়ি থেকে বেরিয়ে যান। এরপর তিনি আর বাড়িতে ফেরেননি। অনেক খুঁজেও পরিবারের লোকজন তাঁর সন্ধান পায়নি। গত মঙ্গলবার তাঁর বড় ছেলে রাজু মিয়া সদর থানায় এ বিষয়ে একটি সাধারণ ডায়েরি (জিডি) করেন। গতকাল সন্ধ্যায় সদর থানার পুলিশ খবর পায়, ছনকান্দার মৃগী নদীতে একটি লাশ ভেসে আছে। পরে এলাকাবাসীর সহায়তায় পুলিশ রাতে লাশটি উদ্ধার করে। আশরাফ আলীর ছোট ভাই ফরিদ মিয়া ও ছেলে রাজু ঘটনাস্থলে গিয়ে লাশটি শনাক্ত করেন। পুলিশ জানায়, লাশটি উদ্ধারের সময় গলায় গামছা দিয়ে প্যাঁচানো ও দুই হাত বাঁধা ছিল। প্রাথমিকভাবে ধারণা করা হচ্ছে, অজ্ঞাত দুর্বৃত্তরা তাঁকে হত্যা করে অটোরিকশা ছিনতাই করেছে। সদর থানার উপপরিদর্শক (এসআই) মো. মোফাখিখর উদ্দিন প্রথম আলোকে বলেন, এ ঘটনায় নিহত আশরাফের ছেলে রাজু বাদী হয়ে সদর থানায় অজ্ঞাত ব্যক্তিদের বিরুদ্ধে হত্যা মামলা করেছেন। তদন্ত চলছে। লাশ ময়নাতদন্তের জন্য জেলা সদর হাসপাতালের মর্গে পাঠানো হয়েছে।
