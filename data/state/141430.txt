
কিশোরগঞ্জের অষ্টগ্রামে গতকাল সোমবার অনুষ্ঠিত উপজেলা পরিষদ নির্বাচন বর্জন করেছে বিএনপি। রাষ্ট্রপতির ছেলে ও ক্ষমতাসীন দলের স্থানীয় সাংসদ রেজওয়ান আহম্মদের নেতৃত্বে কেন্দ্র দখল ও ভোট কারচুপির অভিযোগ এনে গতকাল দুপুরে বিএনপি-সমর্থিত প্রার্থী কাজী মুনসুরুল কাদের নির্বাচন বর্জনের ঘোষণা দেন। উপজেলা সদরে গতকাল বেলা পৌনে তিনটার দিকে কাজী মুনসুরুল সাংবাদিকদের সামনে এ ঘোষণা করেন।বিএনপি প্রার্থীর আনারস প্রতীকের প্রধান নির্বাচনী এজেন্ট কাজী রফিকুল আউয়াল অভিযোগ করেন, স্থানীয় সাংসদের নেতৃত্বে সকাল থেকে আওয়ামী লীগের নেতা-কর্মীরা দল-সমর্থিত প্রার্থী শহীদুল ইসলামের কাপ-পিরিচ প্রতীকে সিল মারতে থাকেন। দুপুরের মধ্যে তাঁরা ৪৩টি কেন্দ্রের ৩৫টিই দখল করে নেন। বাধ্য হয়ে বিএনপি-সমর্থিত প্রার্থী নির্বাচন থেকে সরে দাঁড়ান।সাংসদ রেজওয়ান আহম্মদ বলেন, অষ্টগ্রামে শান্তিপূর্ণ পরিবেশে নির্বাচন হয়েছে। পরাজয় নিশ্চিত জেনে বিএনপি-সমর্থিত প্রার্থী এমন অভিযোগ করছেন।
