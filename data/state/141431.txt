
আগামী এক বছরের মধ্যে (জুন ২০১৭) দেশের ৯৫টি উপজেলার শতভাগ মানুষ বিদ্যুৎসুবিধার আওতায় আসবে। এই সময়ে আরও ৩০ লাখ গ্রাহক নতুন সংযোগ পাবেন। এই কর্মসূচি বাস্তবায়ন করছে পল্লী বিদ্যুতায়ন বোর্ড (আরইবি)। তাদের এই কর্মসূচির কথা গতকাল বৃহস্পতিবার এক সংবাদ সম্মেলনে জানিয়েছেন বিদ্যুৎ প্রতিমন্ত্রী নসরুল হামিদ।গতকাল বিকেলে বিদ্যুৎ মন্ত্রণালয়ের সভাকক্ষে ওই সংবাদ সম্মেলনে বলা হয়, ছয়টি উপজেলার শতভাগ মানুষ বিদ্যুৎ সংযোগের আওতায় এসেছে। আগামীকাল শনিবার প্রধানমন্ত্রী শেখ হাসিনা ওই ছয়টি উপজেলার শতভাগ বিদ্যুতায়নের আওতায় আসার বিষয়টি আনুষ্ঠানিকভাবে ঘোষণা দেবেন।উপজেলা ছয়টি হচ্ছে গোপালগঞ্জের টুঙ্গিপাড়া, নারায়ণগঞ্জের বন্দর, কুমিল্লার আদর্শ সদর, চাঁপাইনবাবগঞ্জের ভোলাহাট, নরসিংদীর পলাশ ও চট্টগ্রামের বোয়ালখালী। এই উপজেলাগুলোতে গ্রিডের বিদ্যুতের পাশাপাশি কিছু পরিবার বাড়িভিত্তিক সৌর বিদ্যুৎব্যবস্থার আওতায় রয়েছে। তবে বিদ্যুৎবিহীন কোনো বাড়ি এই ছয়টি উপজেলায় নেই বলে সংবাদ সম্মেলনে জানানো হয়।সংবাদ সম্মেলনে বলা হয়, এই ছয় উপজেলায় মোট গ্রাহকসংখ্যা ২ লাখ ৩৮ হাজার ৬৫০।সরকার ‘২০২১ সালের মধ্যে সবার জন্য বিদ্যুৎ’ রূপকল্প বাস্তবায়ন করছে। এর অংশ হিসেবে এ বছরের মধ্যে দেশের ৭৬ শতাংশ গ্রাহক বিদ্যুৎ-সংযোগের আওতায় আসবে। আগামী বছরের মধ্যে বিদ্যুৎ-সংযোগের আওতায় আসা গ্রাহকের সংখ্যা হবে ৮৭ শতাংশ। ২০১৮ সালে হবে ৯৫ শতাংশ।সরকারের রূপকল্প বাস্তবায়ন কার্যক্রমে সবচেয়ে গুরুত্বপূর্ণ ভূমিকা হচ্ছে আরইবির। গ্রামাঞ্চলের ঘরে ঘরে বিদ্যুৎ পৌঁছে দেওয়া তাদের দায়িত্ব। সেই লক্ষ্যে আরইবি গত এক বছরে (২০১৫-১৬) ৩৭ লাখ নতুন গ্রাহককে সংযোগ দিয়েছে।এই কার্যক্রমের ধারাবাহিকতায় আগামী এক বছরে আরও ৩০ লাখ গ্রাহককে নতুন সংযোগ দেওয়া হবে। ৯৫টি উপজেলাকে শতভাগ বিদ্যুতায়ন করা হবে। এর অংশ হিসেবে এ বছর, অর্থাৎ আগামী ডিসেম্বরের মধ্যে ২৮টি উপজেলাকে শতভাগ বিদ্যুতায়নের আওতায় আনা হবে বলে সংবাদ সম্মেলনে জানানো হয়।বর্তমানে সারা দেশে আরইবির ৭৮টি পল্লী বিদ্যুৎ সমিতির আওতায় মোট গ্রাহকসংখ্যা ১ কোটি ৫৮ লাখ, যা দেশের মোট গ্রাহকসংখ্যার (২ কোটি ১৮ লাখ) ৭২ শতাংশ। ২০০৯ সালের জানুয়ারি থেকে এ বছরের জুন পর্যন্ত আরইবি নতুন গ্রাহক সংযোগ দিয়েছে প্রায় ৮৪ লাখ। ফলে আরইবির বিদ্যুতের চাহিদা বেড়ে হয়েছে ৪ হাজার ৪০০ মেগাওয়াট।
