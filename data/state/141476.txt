
কুমিল্লার দাউদকান্দি উপজেলার পেন্নাই এলাকা থেকে চান্দিনা উপজেলার মাধাইয়া পর্যন্ত দীর্ঘ ১৮ কিলোমিটার এলাকায় গত বৃহস্পতিবার রাত থেকে তীব্র যানজট ছিল। হাইওয়ে পুলিশ, যানবাহনের যাত্রী ও চালকেরা জানান, চান্দিনা উপজেলার নাওতলা এলাকায় মহাসড়কে রাত দুইটার দিকে ঢাকাগামী একটি ট্রাক বিকল হয়ে পড়ে। ফলে দাউদকান্দির গৌরীপুর থেকে চান্দিনার মাধাইয়া পর্যন্ত ১৮ কিলোমিটার এলাকায় দীর্ঘ যানজটের সৃষ্টি হয়। যানজটে আটকে পড়ে প্রাথমিক শিক্ষক নিয়োগ পরীক্ষায় অংশগ্রহণকারীরা বিপাকে পড়েন।গতকাল বেলা দুইটার পর যানজট কমতে থাকে। পরীক্ষার্থী দাউদকান্দির রোমা আক্তার ও তিতাসের রাবেয়া আক্তার বলেন, সকাল ছয়টায় কুমিল্লার উদ্দেশে রওনা দিয়ে তাঁরা গৌরীপুরে যানজটে আটকা পড়েন। তাই পরীক্ষা দিতে পারবেন কি না, তা নিয়ে উদ্বিগ্ন তাঁরা।
 
