
ক্ষমতাসীন আওয়ামী লীগ চলতি মে ও আগামী জুন মাসে দেশব্যাপী ‘সিরিজ কর্মসূচি’ ঘোষণা করেছে। দলটির সভানেত্রী শেখ হাসিনার স্বদেশ প্রত্যাবর্তন দিবস, ঐতিহাসিক ৬ দফা দিবস ও দলের প্রতিষ্ঠাবার্ষিকী উপলক্ষে এসব কর্মসূচি নেওয়া হয়েছে।
আজ শুক্রবার বিকেলে আওয়ামী লীগ সভানেত্রীর রাজনৈতিক কার্যালয়ে দলটির সভাপতিমণ্ডলীর সদস্য সৈয়দা সাজেদা চৌধুরীর সভাপতিত্বে এক বৈঠকে এসব সিদ্ধান্ত নেওয়া হয়। এর আগে আওয়ামী লীগের কার্যনির্বাহী কমিটির সভায় কর্মসূচি চূড়ান্ত করা হয়। 
কর্মসূচির মধ্যে রয়েছে আগামীকাল শনিবার শেখ হাসিনার ৩৩তম স্বদেশ প্রত্যাবর্তন দিবস উপলক্ষে সকালে ধানমন্ডি থেকে র্যালিযোগে গণভবন যাত্রা এবং বিকেলে ইঞ্জিনিয়ার্স ইনস্টিটিউশন মিলনায়তনে আলোচনা সভা।
৭ জুন ঐতিহাসিক ৬ দফা দিবস উপলক্ষে সূর্যোদয়ের সময় কেন্দ্রীয় কার্যালয়সহ সারা দেশে জাতীয় ও দলীয় পতাকা উত্তোলন, সকাল ১০টায় বঙ্গবন্ধুর প্রতিকৃতিতে ফুল দিয়ে শ্রদ্ধা নিবেদন। ২৩ জুন আওয়ামী লীগের প্রতিষ্ঠাবার্ষিকী উপলক্ষে সূর্যোদয়ের সময় কেন্দ্রীয় কার্যালয়সহ সারা দেশে জাতীয় ও দলীয় পতাকা উত্তোলন, সকাল সাড়ে সাতটায় বঙ্গবন্ধুর প্রতিকৃতিতে ফুল দিয়ে শ্রদ্ধা নিবেদন। বিকেল চারটায় শিখা অনির্বাণ থেকে বঙ্গবন্ধু ভবন পর্যন্ত র্যালি। এ ছাড়া ২৪ থেকে ২৭ জুন চার দিনব্যাপী সারা দেশে সাংস্কৃতিক অনুষ্ঠান। প্রতিষ্ঠাবার্ষিকী উপলক্ষে ২৮ জুন আওয়ামী লীগের আলোচনা সভার সম্ভাব্য দিন নির্ধারিত হয়েছে বৈঠকে। দিবসভিত্তিক এ কর্মসূচিগুলো যথাযথভাবে পালনের লক্ষ্যে বেশ কয়েকটি উপকমিটি গঠন করেছেন দলটির কেন্দ্রীয় নেতারা।
বৈঠকে আরও উপস্থিত ছিলেন দলটির সভাপতিমণ্ডলীর সদস্য মতিয়া চৌধুরী, নূহ-উল আলম লেনিন, সতীশ চন্দ্র রায়, যুগ্ম সাধারণ সম্পাদক মাহবুব উল আলম হানিফ, জাহাঙ্গীর কবির নানক প্রমুখ।
