
মাগুরায় শাপলা তুলতে গিয়ে পানিতে ডুবে এক বৃদ্ধের মৃত্যু হয়েছে। আজ শনিবার দুপুরে শহরের দোয়ারপাড় এলাকায় দোহা নামে এক জলাশয়ে এই ঘটনা ঘটে। ওই বৃদ্ধের নাম নৃপেন্দ্রনাথ বিশ্বাস (৭০)। তাঁর বাড়ি উপজেলার দোয়ারপাড়ের সাহাপাড়ায়।
মৃত নৃপেন্দ্রনাথ বিশ্বাসের স্ত্রী বিভা বিশ্বাস প্রথম আলোকে বলেন, বেলা সাড়ে ১২টার দিকে তাঁর স্বামী বাড়ি থেকে বের হন। গোসল সেরে জলাশয়ে শাপলা তুলতে যান। শাপলা আনার পর রান্না করার কথা ছিল। কিন্তু এক ঘণ্টা পেরিয়ে গেলেও বাড়ি না ফেরায় তিনি খোঁজ নেন। পরে স্থানীয় লোকজন দোহায় নেমে তাঁকে খোঁজাখুঁজি করেন। এ সময় তাঁরা শাপলার ফাঁকে নৃপেন্দ্রনাথের লাশ দেখতে পান।
সদর থানার উপপরিদর্শক (এসআই) আশরাফুল আলম প্রথম আলোকে বলেন, স্ত্রীর জন্য শাপলা তুলতে গিয়ে তিনি পানিতে ডুবে মারা গেছেন। ওই বৃদ্ধের লাশ ময়নাতদন্তের জন্য সদর হাসপাতালের মর্গে পাঠানো হয়েছে। নৃপেন্দ্রনাথ বিশ্বাস একজন প্রাইভেট শিক্ষক। তিনি দীর্ঘদিন ধরে প্রাইভেট পড়াতেন। প্রাইভেট পড়ানোর জন্য এলাকায় তিনি বেশ জনপ্রিয় ছিলেন।
নৃপেন্দ্রনাথ সাঁতার জানতেন। তবে বার্ধক্যজনিত সমস্যা কিংবা পানিতে নামার পর শারীরিক কোনো সমস্যার কারণে পানিতে ডুবে তাঁর মৃত্যু হয়েছে বলে স্থানীয়রা ধারণা করছেন।
