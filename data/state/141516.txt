
পৃথক চারটি হত্যা মামলায় বিনা বিচারে অনেক দিন ধরে কারাগারে থাকা চার নারীকে আদালতে হাজির করা হয়েছে। বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চে আজ সোমবার তাঁদের জামিন প্রশ্নে শুনানি হওয়ার কথা।
গত ৩০ নভেম্বর ওই চার নারীকে আজ আদালতে হাজির করার নির্দেশ দেওয়া হয়।
নথিপত্রে দেখা যায়, শ্যামপুর থানায় করা এক হত্যা মামলায় নারায়ণগঞ্জের সুমি আক্তার ২০০৯ সালের ১৫ জানুয়ারি থেকে কারাগারে আছেন।
দোহার থানার এক হত্যা মামলায় নারায়ণগঞ্জের শাহনাজ বেগম ২০০৮ সালের ১৬ সেপ্টেম্বর থেকে কারাগারে।
তুরাগ থানার এক হত্যা মামলায় গাজীপুরের রাজিয়া সুলতানা ২০০৯ সালের ২১ মে থেকে কারাগারে।
রমনা থানার এক হত্যা মামলায় ময়মনসিংহের রানী ওরফে নূপুর ২০০৯ সালের ২১ নভেম্বর থেকে কারাগারে।
