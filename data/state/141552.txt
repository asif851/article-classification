
লাগাতার অবরোধের ৪২তম দিন গতকাল সোমবার চট্টগ্রামের রাঙ্গুনিয়ায় ট্রাকে, বগুড়ায় তিনটি গাড়িতে পেট্রলবোমা-অগ্নিসংযোগ এবং সিলেটে অটোরিকশায় ককটেল হামলা করেছে দুর্বৃত্তরা। এসব ঘটনায় ছয়জন দগ্ধ এবং দুই শিশুসহ চার ব্যক্তি আহত হয়েছেন। রাজশাহীতে ভূমি, ফরিদপুরে তহশিল অফিস ও নোয়াখালীতে যুবদলের নেতার বাড়িতে আগুন দিয়েছে দুর্বৃত্তরা।বিএনপির নেতৃত্বাধীন ২০-দলীয় জোটের অবরোধ কর্মসূচির পাশাপাশি গতকাল ছিল সপ্তম দফায় ডাকা ৭২ ঘণ্টা হরতালের দ্বিতীয় দিন। এদিন সহিংসতা-নাশকতার ঘটনা ঘটেছে সাত জেলার ১৩টি স্থানে। রাত ১২টা পর্যন্ত গত ২৪ ঘণ্টায় সাতটি গাড়িতে আগুন দেওয়া হয়। ভাঙচুর করা হয় পাঁচটি।এ ছাড়া গতকাল বিভিন্ন জেলা থেকে আইনশৃঙ্খলা রক্ষাকারী বাহিনী আটক করেছে ১৩১ জনকে।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে অবরোধ কর্মসূচি চলছে। তবে এর দুই দিন আগেই শুরু সহিংসতা। ক্রসফায়ারে নিহত ১৯ জনসহ সহিংসতায় এখন পর্যন্ত নিহত হয়েছেন ৯১ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৬৩টি যানবাহনে এবং ভাঙচুর করা হয়েছে আরও ৫৭৬টি।পেট্রলবোমা ও আগুনে দগ্ধ ছয়জন: গত রাত ১১টার দিকে চট্টগ্রামের রাঙ্গুনিয়ার লিচুবাগান মহাজন বটতল এলাকায় একটি মিনি ট্রাকে পেট্রলবোমা হামলা চালায় দুর্বৃত্তরা। এতে ট্রাকের চালক আলী হোসেনসহ (৪৫) তিনজন দগ্ধ হয়েছেন। তাঁদের চট্টগ্রাম মেডিকেল কলেজ হাসপাতালের (চমেক) বার্ন ইউনিটে ভর্তি করা হয়েছে। চমেক হাসপাতাল পুলিশ ফাঁড়ির কনস্টেবল মো. জাহাঙ্গীর জানান, দগ্ধ অন্য দুজন হলেন দুলাল মিয়া (৫৫) ও সেলিম মিয়া (৪০)। বগুড়া শহর, মহাস্থানগড় ও শিবগঞ্জে একটি বাস এবং দুটি ট্রাকে পেট্রলবোমা হামলা ও অগ্নিসংযোগ করা হয়েছে। রোববার গভীর রাত থেকে গতকাল বিকেল পর্যন্ত এসব ঘটনা ঘটে।রোববার রাতে কুড়িগ্রাম থেকে ট্রাকে গরু নিয়ে চট্টগ্রাম যাচ্ছিলেন আবদুল কাদের নামের একজন ব্যবসায়ী। রাত তিনটার দিকে ট্রাকটি বগুড়ার পাকুরতলায় পৌঁছালে দুর্বৃত্তরা ইটপাটকেল ছুড়ে ট্রাকটি থামিয়ে পেট্রল ছিটিয়ে আগুন ধরিয়ে দেয়। এতে আবদুল কাদের গুরুতর দগ্ধ হন। তাঁর কোমর থেকে নিচের অংশ পুড়ে গেছে। দুর্বৃত্তদের লাঠির আঘাতেও আহত হন তিনি। আহত হন ট্রাকচালক সেলিম মিয়াও। তাঁদের শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।এদিকে গতকাল সকাল ছয়টার দিকে বগুড়া শহরের ঠনঠনিয়া কোচ টার্মিনাল এলাকায় একটি বাসে পেট্রল ঢেলে আগুন দিয়েছে দুর্বৃত্তরা। এর আগে তিনটি ককটেলের বিস্ফোরণ ঘটানো হয়। সহকারী পুলিশ সুপার (এএসপি) গাজিউর রহমান বলেন, বাসটিতে আগুন দেওয়ার ঘটনায় জড়িত সন্দেহে সাবেক কাউন্সিলর জাহাঙ্গীর আলমকে আটক করা হয়েছে।বিকেল পাঁচটার দিকে ঢাকা-রংপুর মহাসড়কের মহাস্থানগড়ে মাছবাহী একটি ট্রাকে পেট্রলবোমা হামলায় দুজন দগ্ধ হয়েছেন। অটোরিকশায় ককটেল, আহত দুই শিশু: সিলেট নগরের মীরের ময়দানে গতকাল দুপুরে যাত্রীবাহী একটি অটোরিকশায় দুর্বৃত্তদের ছোড়া ককটেলের বিস্ফোরণে দুই শিশু ও চালক আহত হয়েছেন। আহত চালক সৈয়দ আহমদ (৪৫), শিশু আফ্রিদা মাহবুব (৮) ও তার ভাই হাফিজুর রহমানকে (১৮ মাস) সিলেট ওসমানী মেডিকেল কলেজ হাসপাতালে ভর্তি করা হয়েছে।এ হামলার আধা ঘণ্টা আগে নয়াসড়ক এলাকায় আড়ংয়ের শোরুম লক্ষ্য করে পেট্রলবোমা নিক্ষেপ করা হলে এর সামনে থাকা একটি মাইক্রোবাসে আগুন লেগে যায়। আহত হন চালক ও এক ক্রেতা তরুণী।ভূমি ও তহশিল অফিসে আগুন: রাজশাহীর চারঘাট উপজেলার সারদা ইউনিয়ন ভূমি কার্যালয়ে অগ্নিসংযোগ করেছে দুর্বৃত্তরা। এতে কার্যালয়টির কয়েকটি জানালা পুড়ে গেলেও নথিপত্র অক্ষত রয়েছে। চারঘাট উপজেলা সহকারী কমিশনার (ভূমি) জাকিউল ইসলাম জানান, গতকাল ভোররাতে কার্যালয়টিতে কেরোসিন দিয়ে আগুন লাগানো হয়। এর চার দিন আগে সারদা টেলিফোন এক্সচেঞ্জে আগুন লাগিয়েছিল দুর্বৃত্তরা।ফরিদপুর সদরের কানাইপুর বাজারসংলগ্ন তহশিল অফিসে গতকাল সন্ধ্যা সাড়ে সাতটার দিকে অগ্নিসংযোগ করা হয়েছে। যুবদল নেতার বাড়িতে আগুন: নোয়াখালী সদর উপজেলার কালাদরাপ ইউনিয়ন যুবদলের সাংগঠনিক সম্পাদক আবদুল ওহাবের বাড়িতে পেট্রল ঢেলে আগুন লাগিয়েছে মুখোশধারী দুর্বৃত্তরা। এতে দুটি বসতঘর পুড়ে গেছে। রোববার রাতে এ ঘটনা ঘটে। আগুন লাগানোর আগে তাঁর ছেলে তানভির হাসান (১৩) ও ভাতিজা মো. সৈকতকে (৭) মারধর করে আহত করে দুর্বৃত্তরা।ঢাকার বাইরের আরও চিত্রচট্টগ্রাম শহরের মৌলভীপুকুরপাড় এলাকায় গতকাল বেলা একটার দিকে রাস্তার পাশে থাকা একটি বাসে আগুন দিয়েছে দুর্বৃত্তরা। এ ছাড়া দিদার মার্কেট এলাকায় তিনটি ককটেলের বিস্ফোরণ, একটি প্রাইভেট কার ও একটি অটোরিকশা ভাঙচুর এবং একটি মিনিবাসে পাথর ছোড়ার ঘটনা ঘটেছে।রাজশাহী নগরের বিনোদপুর এলাকায় গত রাত সাড়ে আটটার দিকে একটি যাত্রীবাহী বাসে দুর্বৃত্তরা ককটেল ছুড়লে চালকের সহকারী সুমন আলী (৫০) গুরুতর আহত হন।টাঙ্গাইলের ঘাটাইলের চর পাকুটিয়ায় গত রাত নয়টার দিকে দুর্বৃত্তদের পেট্রলবোমা হামলায় একটি বাস পুড়ে গেছে। ময়মনসিংহ প্রেসক্লাবের ক্যানটিন থেকে রাতে পাঁচটি ককটেল উদ্ধার করেছে পুলিশ। পিরোজপুরের ভান্ডারিয়া বাসস্ট্যান্ডে রোববার দিবাগত রাত একটার দিকে একটি বাসে আগুন দেওয়া হয়।নারায়ণগঞ্জে রোববার রাতে ঢাকা-নারায়ণগঞ্জ রেলপথের ২৩৮ ডাউন ট্রেনে আগুন দেওয়ার ঘটনায় গতকাল কমলাপুর রেলওয়ে থানায় মামলা হয়েছে। নারায়ণগঞ্জ রেলস্টেশনের মাস্টার গোলাম মোস্তফা বাদী হয়ে অজ্ঞাতনামা ২০-২৫ জন দুষ্কৃতকারীর বিরুদ্ধে মামলাটি করেন।{প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}
