
কিশোরগঞ্জে যাত্রীবাহী বাসে পেট্রলবোমা হামলায় ১১ জন যাত্রী দগ্ধ হয়েছেন। বুধবার রাত সোয়া ১১টার দিকে ভৈরব-ময়মনসিংহ আঞ্চলিক মহাসড়কের কিশোরগঞ্জ সদর উপজেলার চৌদ্দশত এলাকায় এ ঘটনা ঘটে। কিশোরগঞ্জ থানার উপ-পরিদর্শক (এসআই) সফিকুল ইসলাম বাসে পেট্রলবোমা হামলার ঘটনাটি নিশ্চিত করেছেন।
বাসটির যাত্রীদের কাছ থেকে জানা গেছে, প্রায় ৪০ জন যাত্রী নিয়ে বাসটি সিলেটের উদ্দেশে নেত্রকোনা থেকে ছেড়ে যায়। রাত সোয়া ১১টার দিকে বাসটি কিশোরগঞ্জের চৌদ্দশত এলাকা অতিক্রম করছিল। এ সময় দুর্বৃত্তরা বাসটি লক্ষ্য করে পেট্রলবোমা ছুড়ে মারে। এতে বাসটির ভেতর ও বাহিরে আগুন ধরে যায়। চালক সঙ্গে সঙ্গে বাসটি থামিয়ে দেন।দগ্ধ যাত্রী মোতালিব মিয়া বলেন, ‘বাসের ভেতরে বাতি নেভানো ছিল। বেশির ভাগ যাত্রী তখন ঘুমাচ্ছিলেন। হঠাৎ ঢিলের মতো শব্দ আসে। মুহূর্তের মধ্যে বাসে আগুন ধরে যায়। বিষয়টি বুঝতে পেরে আমি তখন জানালার কাচ ভেঙে লাফিয়ে নিচে পড়ে যাই।’দগ্ধ যাত্রীদের মধ্যে রয়েছেন সিলেট সদরের জাহেদা বেগম (৪০), প্রতাব চন্দ্র রঞ্জন (২৬), মৌলভীবাজারের বিপ্লব পাল (৩০), বিকাশ নায়েক মোদক (২৫), বরিশালের দিপু রায় (২৩), নিমাই রায় (৩০), কিশোরগঞ্জের রশিদপুরের মোতালিব মিয়া (৩৮), একই জেলার হোসেনপুরের মাহফুজ মিয়া (৩৫), যশোরের উষা রায় (২৩), পূর্ণিমা রায় (১৫), নেত্রকোনার মদন উপজেলার কমদশ্রী গ্রামের আব্দুল মালেক (৩৫)। তাঁদের কিশোরগঞ্জ জেলা সদর হাসপাতালে ভর্তি করা হয়েছে।
