
কওমি মাদ্রাসার সর্বোচ্চ স্তর দাওরায়ে হাদিসকে যে সংস্থার অধীনে পরীক্ষা ও সনদ নেওয়ার কথা বলা হচ্ছে, সেই সংস্থাকে বিশ্ববিদ্যালয় মঞ্জুরি কমিশনের মান দেওয়ার দাবি জানিয়েছে কওমি শিক্ষা সনদ স্বীকৃতি বাস্তবায়ন পরিষদ।
‘আল-হাইয়াতুল উলইয়া লিল জামিয়াতিল কওমিয়া বাংলাদেশ’ নামের ওই সংস্থাকে ভবিষ্যতে বিশ্ববিদ্যালয়ের রূপ দেওয়ার পরিকল্পনা আছে বলে জানিয়েছে সংগঠনটি।
আজ বুধবার সেগুনবাগিচায় ঢাকা রিপোর্টার্স ইউনিটিতে আয়োজিত এক সংবাদ সম্মেলনে বাস্তবায়ন পরিষদের সদস্যসচিব মাওলানা ইয়াহইয়া মাহমূদ এই দাবি জানান। সংবাদ সম্মেলনে কওমি শিক্ষার স্বীকৃতি দেওয়ায় প্রধানমন্ত্রী শেখ হাসিনাকে অভিনন্দন জানিয়েছে সংগঠনটি।
সংবাদ সম্মেলনে সাংবাদিকদের প্রশ্নের জবাবে ইয়াহইয়া মাহমূদ বলেন, তাঁরা নিচের স্তরে কোনো স্বীকৃতি চান না। প্রজ্ঞাপন জারি করে কওমি দাওরায়ে হাদিসের স্বীকৃতির ঘোষণা দেওয়া হয়েছে। তাঁরা আশা করছেন, খুব শিগগির এটিকে আইনে পরিণত করার ব্যবস্থা গ্রহণ করা হবে।
সংবাদ সম্মেলনে আরও উপস্থিত ছিলেন বাস্তবায়ন পরিষদের সভাপতি মাওলানা দেলোয়ার হোসেন সাইফীসহ বিভিন্ন পর্যায়ের নেতারা।
একটি পৃথক সংস্থার অধীনে অনুষ্ঠিত হবে কওমি মাদ্রাসার সর্বোচ্চ স্তর দাওরায়ে হাদিসের পরীক্ষা, যেটিকে সরকার স্নাতকোত্তরের (ইসলামিক স্টাডিজ ও আরবি) সমমান দিয়েছে। ‘আল-হাইয়াতুল উলইয়া লিল জামিয়াতিল কওমিয়া বাংলাদেশ’ নামের এই সংস্থার অধীনে আগামী ১৫ থেকে ২৫ মে অভিন্ন প্রশ্নে অনুষ্ঠিত হবে এই পরীক্ষা। পরীক্ষায় উত্তীর্ণ শিক্ষার্থীদের এই সংস্থার নামে সনদ দেওয়া হবে। রাজধানীর জাতীয় মসজিদ বায়তুল মোকাররমের আশপাশে সংস্থাটির কার্যালয় নেওয়া হবে।
 
