
নির্বাচন কমিশন (ইসি) গঠনের জন্য গঠিত অনুসন্ধান কমিটির সদস্যরা আগামীকাল সোমবার সন্ধ্যায় রাষ্ট্রপতি আবদুল হামিদের সঙ্গে সাক্ষাৎ করবেন। ওই দিনই সুপারিশ করা লোকজনের নাম ও বিশিষ্ট ব্যক্তিদের সঙ্গে মতবিনিময়ের সারসংক্ষেপ রাষ্ট্রপতির কাছে তুলে দেবে অনুসন্ধান কমিটি।
এদিকে আগামী মঙ্গলবার বিকেলে রাষ্ট্রপতি আবদুল হামিদের সঙ্গে বিদায়ী সাক্ষাৎ করবেন প্রধান নির্বাচন কমিশনার (সিইসি) ও অন্য কমিশনাররা।
আজ রোববার বিকেলে রাষ্ট্রপতির প্রেস সচিব জয়নাল আবেদীন প্রথম আলোকে জানান, ইসি গঠনে অনুসন্ধান কমিটির সদস্যরা আগামীকাল সোমবার সন্ধ্যা সাড়ে ছায়টায় রাষ্ট্রপতি আবদুল হামিদের সঙ্গে সাক্ষাৎ করবেন।
নির্বাচন কমিশন গঠনে গত ২৫ জানুয়ারি রাষ্ট্রপতি বিচারপতি সৈয়দ মাহমুদ হোসেনকে প্রধান করে ছয় সদস্যের অনুসন্ধান কমিটি গঠন করেন। কমিটিকে ৮ ফেব্রুয়ারির মধ্যে রাষ্ট্রপতিকে ইসি গঠনের জন্য সুপারিশ করা লোকজনের নাম দিতে হবে।
অনুসন্ধান কমিটির সদস্যরা আগামীকাল সোমবার বিকেল পাঁচটার পরিবর্তে চারটায় বৈঠকে বসবেন। এ ব্যাপারে মন্ত্রিপরিষদের অতিরিক্ত সচিব আবদুল ওয়াদুদ প্রথম আলোকে বলেন, অনুসন্ধান কমিটির সদস্যরা কাল সোমবার বিকেল চারটায় বৈঠকে বসবেন।
অনুসন্ধান কমিটির একজন সদস্য প্রথম আলোকে বলেন, কমিটির আগামীকাল সোমবারের বৈঠকে সুপারিশ করা লোকজনের নাম চূড়ান্ত হবে। এরপরই সন্ধ্যায় রাষ্ট্রপতির সঙ্গে সাক্ষাৎ করবেন তাঁরা। ওই সময় রাষ্ট্রপতিকে সুপারিশ করা লোকজনের নাম ও বিশিষ্ট ব্যক্তিদের সঙ্গে মতবিনিময়ের সারসংক্ষেপ তুলে দেবেন।
নির্বাচন কমিশন সূত্র জানায়, ৮ ফেব্রুয়ারি বর্তমান প্রধান নির্বাচন কমিশনার কাজী রকিবউদ্দিন আহমদ ও অন্য কমিশনারদের মেয়াদ শেষ হচ্ছে। শুধু পরে যোগদান করায় নির্বাচন কমিশনার শাহনেওয়াজের মেয়াদ শেষ হবে ১৫ ফেব্রুয়ারি। এ কারণে নিয়মানুযায়ী, বিদায়ের আগের দিন রাষ্ট্রপতির সঙ্গে সাক্ষাৎ করবেন সিইসি ও অন্য কমিশনাররা।
