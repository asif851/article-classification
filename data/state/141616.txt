
জামালপুর সদর উপজেলায় জমি নিয়ে বিরোধের জেরে একপক্ষের বাড়ির উঠানে গিয়ে হামলার অভিযোগ পাওয়া গেছে। এতে অন্তত পাঁচজন আহত হয়েছেন। গতকাল সোমবার সকালে পৌর শহরের শাহপুর এলাকায় এ ঘটনা ঘটে।
আহত ব্যক্তিরা হলেন শাহপুর এলাকার রাসেল মাহমুদ, কালু মিয়া, শামিম আহম্মেদ, শাকিল আহম্মেদ ও সাজেদা বেগম। তাঁদের মধ্যে রাসেল ও কালু মিয়া ধারালো অস্ত্রের আঘাতে গুরুতর জখম হয়েছেন। তাঁদের জামালপুর জেনারেল হাসপাতালে ভর্তি করা হয়েছে।
আহত ব্যক্তিদের পরিবার ও পুলিশ সূত্রে জানা গেছে, ১ একর ৮০ শতাংশ জমি নিয়ে একই এলাকার মোয়াজ্জেম হোসেনের সঙ্গে তৈয়ব আলীর দীর্ঘদিন ধরে বিরোধ চলে আসছে। এর জেরে গতকাল সকাল আটটার দিকে তৈয়ব আলীর লোকজন ধারালো অস্ত্র ও লাঠিসোঁটা নিয়ে মোয়াজ্জেম হোসেনের লোকজনের বাড়ির উঠানে গিয়ে অতর্কিতে হামলা চালায়। এতে ওই পাঁচজন আহত হন। সদর থানার ওসি নাছিমুল ইসলাম বলেন, এ ঘটনায় মোয়াজ্জেম হোসেন বাদী হয়ে মামলা করেছেন। আসামিদের শিগগিরই গ্রেপ্তার করা হবে।
