
আইনশৃঙ্খলা রক্ষাকারী বাহিনী বিএনপির নেতা-কর্মীদের শারীরিক অসুস্থতাসহ কোনো কিছুই বিবেচনা করছে না। তারা আদিম প্রতিশোধপরায়ণ মনোবৃত্তি নিয়ে নির্লজ্জ বেপরোয়াভাবে কাজ করছে। এ অভিযোগ করেছেন বিএনপির জ্যেষ্ঠ যুগ্ম মহাসচিব ‍রুহুল কবির রিজভী। আজ শুক্রবার রাজধানীর নয়া পল্টনে কেন্দ্রীয় কার্যালয়ে এক সংবাদ সম্মেলনে রিজভী এ কথা বলেন।‍রুহুল কবির রিজভী বলেন, একতরফা ভোট প্রধানমন্ত্রীর অভিপ্রায়। তাই তিনি নির্বাচনী ঘর অগোছালো রেখে আবারও ৫ জানুয়ারির মতো নির্বাচনের দিকে অগ্রসর হচ্ছেন। বিএনপির চেয়ারপারসন খালেদা জিয়াকে জাল নথির ওপর ভিত্তি করে ভুয়া ও মিথ্যা মামলায় হয়রানির মাধ্যমে জুলুম করা হচ্ছে। এ ছাড়া বিএনপির নেতা-কর্মীদের ওপর চলছে অত্যুগ্র মাত্রায় জেল, জুলুম, নির্যাতন, গ্রেপ্তার ও গণগ্রেপ্তার।
আজ বিএনপির দেওয়া এক বিজ্ঞপ্তিতে জানানো হয়, গতকাল বৃহস্পতিবার বিএনপির জাতীয় নির্বাহী কমিটির সদস্য মশিউর রহমান বিপ্লব পরিচয়পত্র সংগ্রহ করে বেরিয়ে যাওয়ার সময় বিএনপির কেন্দ্রীয় কার্যালয়ের সামনে থেকে তাঁকে গ্রেপ্তার করা হয়। বিপ্লবের হার্টে অনেকগুলো রিং বসানো আছে। আজ শুক্রবার বুকে ব্যথা অনুভব করায় তাঁকে হৃদ্রোগ ইনস্টিটিউটে ভর্তি করা হয়েছে। বিএনপির জাতীয় নির্বাহী কমিটির সহ-বন ও পরিবেশবিষয়ক সম্পাদক কাজী রওনাকুল ইসলাম টিপুকে শাহবাগ এলাকা থেকে উঠিয়ে নিয়েছে র‍্যাব।
এ ছাড়া গতকাল থেকে এ পর্যন্ত গ্রেপ্তার করা হয়েছে ৩৫ জনের অধিক নেতা-কর্মীকে। গত ৪ দিনেই গ্রেপ্তার করা হয়েছে ২৭৫ জনের অধিক নেতা-কর্মীকে।
বিএনপি এবং এর অঙ্গ ও সহযোগী সংগঠনের নেতা-কর্মীদের ব্যাপক হারে গ্রেপ্তার এবং নেতা-কর্মীদের বাসায় বাসায় লাগাতার তল্লাশির ঘটনায় গভীর উদ্বেগ প্রকাশ করেন রিজভী। তিনি বলেন, সরকারকে এ ধরনের হিংসাত্মক কার্যক্রম থেকে সরে আসার আহ্বান জানাচ্ছি। গ্রেপ্তারকৃত নেতা-কর্মীদের বিরুদ্ধে করা বানোয়াট মামলা প্রত্যাহার ও নিঃশর্ত মুক্তির জোর দাবি করছি।
কাল শনিবার বিএনপির কেন্দ্রীয় নির্বাহী কমিটির সভা বিমানবন্দর সড়কের হোটেল লা মেরিডিয়ানে হবে। সকাল ১০টা থেকে এই সভা শুরু হবে। বিএনপির চেয়ারপারসন খালেদা জিয়া এতে সভাপতিত্ব করবেন।
