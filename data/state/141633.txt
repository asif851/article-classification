

মানবতার কল্যাণে তহবিল সংগ্রহের উদ্দেশ্যে আজ শুক্রবার সকালে এক মিনি ম্যারাথনের আয়োজন করা হয়। দৌড় শেষে সংগৃহীত তহবিল থেকে ১০ লাখ টাকা পক্ষাঘাতগ্রস্ত ব্যক্তিদের পুনর্বাসন কেন্দ্রে (সিআরপি) দেওয়া হয়।
রাজধানীর মানিক মিয়া অ্যাভিনিউতে ব্র্যাক ব্যাংকের কর্মীরা ‘ব্র্যাক ব্যাংক দৌড় ২০১৭: কল্যাণের পথচলা’ শিরোনামে এই ম্যারাথনের আয়োজন করে। ২০১১ সাল থেকে প্রতিবছর ব্র্যাক ব্যাংক এই দৌড়ের আয়োজন করে আসছে।
সকাল সোয়া সাতটার দিকে জাতীয় সংসদ ভবনের দক্ষিণ প্লাজার সামনে থেকে এই দৌড় শুরু হয়। ব্র্যাকসহ বিভিন্ন ব্যাংকের কর্মকর্তা ও করপোরেট প্রতিষ্ঠানের প্রায় চার হাজার নারী-পুরুষ এই দৌড়ে অংশ নেন। খামারবাড়ি, আগারগাঁও, আইডিবি ভবনের পূর্বের মোড় হয়ে পাঁচ কিলোমিটারব্যাপী দৌড়টি আবার মানিক মিয়া অ্যাভিনিউতে গিয়ে শেষ হয়।
সেখানে অস্থায়ী মঞ্চে এক অনুষ্ঠানে দৌড় শেষ করা প্রথম ২০ জন নারী ও ২০ জন পুরুষকে ক্রেস্ট এবং প্রথম ২০০ জনকে মেডেল দেওয়া হয়। দৌড়ে পুরুষ ক্যাটাগরিতে প্রথম হয়েছেন ৩৩ বছর বয়সী বদরুদ্দীন ওমর। তিনি প্রথম আলোকে বলেন, ‘দৌড় ব্যাপারটা আমার শখের পর্যায়ে চলে গেছে, প্রতিদিনই ন্যূনতম পাঁচ কিলো দৌড়ানো হয়।’
নারী ক্যাটাগরিতে প্রথম হওয়া ব্র্যাক ব্যাংকের কর্মী জান্নাত আরা রানু বলেন, ‘কখনো ভাবিনি প্রথম হব। দৌড়াতে দৌড়াতে কিছুক্ষণ পর দেখি আমার আগে কেউ নেই।’
দৌড় উপলক্ষে ব্র্যাক ব্যাংকের কর্মীরা ১৩ লাখ টাকার তহবিল সংগ্রহ করেন। এর সঙ্গে ব্যাংক সমপরিমাণ অর্থ দিয়ে তহবিল ২৬ লাখ টাকা করে। দৌড় শেষে এক অনুষ্ঠানে তহবিল থেকে দশ লাখ টাকা সিআরপি প্রতিনিধিকে দেওয়া হয়।
অনুষ্ঠানে প্রধান অতিথির বক্তব্যে ঢাকা উত্তর সিটি করপোরেশনের মেয়র আনিসুল হক বলেন, ‘এই দৌড়ে সবাই যেমন ভালো করেছে, জীবনের দৌড়েও সবাই ভালো করুন।’
অনুষ্ঠানে ব্র্যাক ব্যাংকের প্রধান নির্বাহী সেলিম আর এফ হোসেন বলেন, আয়োজনটি শুধু সামাজিক দায়বদ্ধতা নয়, স্বাস্থ্য সচেতনতারও অংশ।
