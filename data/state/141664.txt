
পদমর্যাদা বাড়ানোর দাবিতে কর্মবিরতি পালনরত সরকারি প্রাথমিক বিদ্যালয়ের শিক্ষকদের প্রতি শিক্ষা কার্যক্রম অব্যাহত রাখার অনুরোধ জানিয়েছে সরকার। অন্যথায় প্রাথমিক শিক্ষা কার্যক্রম বিঘ্নকারী ব্যক্তিদের বিরুদ্ধে আইনানুগ ব্যবস্থা নেওয়া হবে।
আজ সোমবার সরকার এক প্রেসনোট জারি করে এই কথা বলেছে। প্রেসনোটে বলা হয়, সরকারি প্রাথমিক বিদ্যালয়ের প্রধান শিক্ষকের পদ দ্বিতীয় শ্রেণীতে উন্নীত করা ও সহকারী শিক্ষকদের বেতনস্কেল উচ্চতর পর্যায়ে নির্ধারণ করার বিষয়টি সক্রিয় প্রক্রিয়াধীন রয়েছে এবং এ বিষয়ে আন্তমন্ত্রণালয় পর্যায়ে যথাযথ কার্যক্রম চলমান। প্রাথমিক শিক্ষকদের দাবি-দাওয়ার ব্যাপারে সরকার সর্বদা সজাগ রয়েছে। বর্তমান সরকারের আমলেই প্রাথমিক শিক্ষকদের মর্যাদা সবচেয়ে বেশি বৃদ্ধি পেয়েছে।
এ পর্যায়ে লক্ষ করা যাচ্ছে, অল্প কিছুসংখ্যক প্রাথমিক বিদ্যালয়ের শিক্ষক কোনো কোনো মহলের প্ররোচনায় অহেতুক কর্মবিরতি পালনসহ অন্যান্য কর্মসূচি গ্রহণ করছেন। শিক্ষকদের বেতনক্রম উন্নীতকরণে সরকারের আন্তরিক প্রয়াস সত্ত্বেও এ ধরনের কর্মসূচি অনভিপ্রেত। বিশেষ করে দেশের প্রাথমিক শিক্ষার ক্ষেত্রে বর্তমান সরকারের আমলে অভূতপূর্ব উন্নয়ন ঘটেছে এবং দেশে-বিদেশে বাংলাদেশের ভাবমূর্তি উজ্জ্বল হয়েছে।
এমতাবস্থায় প্রাথমিক বিদ্যালয়ের সব শিক্ষককে দেশের কোমলমতি শিক্ষার্থীদের স্বার্থ বিবেচনা করে বিদ্যালয়ের শিক্ষা কার্যক্রম অব্যাহত রাখার জন্য অনুরোধ করা হলো। অন্যথায় প্রাথমিক শিক্ষা কার্যক্রম বিঘ্নকারী ব্যক্তিদের বিরুদ্ধে আইনানুগ ব্যবস্থা নেওয়া হবে।
প্রসঙ্গত, প্রধান শিক্ষকদের পদমর্যাদা বৃদ্ধি ও সহকারী শিক্ষকদের বেতনস্কেল বৃদ্ধির দাবিতে সরকারি প্রাথমিক শিক্ষক সমিতির ডাকে শিক্ষকেরা গত কিছুদিন ধরে বিভিন্ন সময়ে কর্মবিরতি পালন করছেন।
