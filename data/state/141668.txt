
সমুদ্র নিয়ন্ত্রণবিষয়ক যৌথ গবেষণা কেন্দ্র প্রতিষ্ঠা করবে ঢাকা বিশ্ববিদ্যালয় ও অস্ট্রেলিয়ার ওয়েস্টার্ন সিডনি বিশ্ববিদ্যালয়। এ বিষয়ে গতকাল সোমবার দুই বিশ্ববিদ্যালয়ের মধ্যে একটি সমঝোতা স্মারক সই হয়েছে।
ঢাকা বিশ্ববিদ্যালয়ের উপাচার্যের কার্যালয়ে আয়োজিত এই স্মারকে নিজ নিজ প্রতিষ্ঠানের পক্ষে সই করেন উপাচার্য অধ্যাপক আ আ ম স আরেফিন সিদ্দিক ও অস্ট্রেলিয়ার ওয়েস্টার্ন সিডনি বিশ্ববিদ্যালয়ের উপাচার্য অধ্যাপক বার্নি গ্লোভার।
সমঝোতা স্মারকের আওতায় ঢাকা বিশ্ববিদ্যালয় ও ওয়েস্টার্ন সিডনি বিশ্ববিদ্যালয় শিক্ষা ও গবেষণা উন্নয়নে একযোগে কাজ করবে। উভয় বিশ্ববিদ্যালয়ের মধ্যে ছাত্র-শিক্ষক বিনিময় এবং তথ্য-উপাত্ত আদান-প্রদান করা হবে। এ ছাড়া সমুদ্র ও উপকূল বিষয়ে যৌথ সম্মেলন, সেমিনার, স্বল্পমেয়াদি কোর্স ও প্রশিক্ষণ কর্মশালার আয়োজন করা হবে।
স্মারক সই অনুষ্ঠানে সামাজিক বিজ্ঞান অনুষদের ডিন অধ্যাপক ফরিদ উদ্দিন আহমেদ, ব্যবসায় শিক্ষা অনুষদের ডিন অধ্যাপক শিবলী রুবাইয়াতুল ইসলাম, সমুদ্রবিজ্ঞান বিভাগের চেয়ারম্যান অধ্যাপক মো. কাউসার আহাম্মদ, অস্ট্রেলিয়ার ওয়েস্টার্ন সিডনি ইউনিভার্সিটির স্কুল অব ল-এর অধ্যাপক দাউদ হাসান প্রমুখ উপস্থিত ছিলেন।
