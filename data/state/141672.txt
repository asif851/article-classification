
১ সেপ্টেম্বর প্রথম আলোর আয়োজনে ‘পটিয়া: সমস্যা ও সম্ভাবনা’ শীর্ষক গোলটেবিল বৈঠক পটিয়া উপজেলা পরিষদ মিলনায়তনে অনুষ্ঠিত হয়। বৈঠকে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে প্রকাশিত হলো

আলোচনাবিশ্বজিৎ চৌধুরী: পটিয়া চট্টগ্রামের একটি সমৃদ্ধ জনপদ। শিক্ষা, ব্যবসা-বাণিজ্য ও সাংস্কৃতিক কর্মকাণ্ডে সব দিক থেকে এ অঞ্চল অগ্রগামী। তবে এখানে যে উন্নয়ন হওয়ার দরকার ছিল তা হয়নি। আমরা দেখি, দেশের সব মহকুমাকে জেলা হিসেবে ঘোষণা করা হলেও সাবেক মহকুমা পটিয়াকে করা হয়নি। ফলে এটি উপজেলাতেই থেকে গেল। সবার উন্নতি হলেও পটিয়ার কেন হয়নি, তা আলোচকেরা ভালো বলতে পারবেন। আপনারা পটিয়ার সমস্যা ও সম্ভাবনার কথা তুলে ধরবেন। আমরা প্রতিবেদন প্রকাশের মাধ্যমে নীতি-নির্ধারকদের কাছে তা তুলে ধরব।
শ্যামল দে: পটিয়াকে ১৯৭৫ সালে জেলা হিসেবে ঘোষণা করা হয়। সব অবকাঠামো থাকার পরও এই ঘোষণা এখনো বাস্তবায়িত না হওয়ায় পটিয়ার কাঙ্ক্ষিত উন্নয়ন হয়নি। বর্তমানে ত্রিমুখী শাসন ও বহুমুখী সংকটের মধ্যে চলছে পটিয়া। পটিয়ার কিছু ইউনিয়ন নিয়ে আলাদা উপজেলা করার চিন্তাভাবনা চলছে বলে শুনেছি। এভাবে দিন দিন ক্ষয়িষ্ণুর দিকে যাচ্ছে পটিয়া। পটিয়ার প্রাকৃতিক সম্পদ উত্তোলন করা হলে এই অঞ্চলের গ্যাস–সংকটের সমাধান হবে। শ্রীমতী খালে রাবার ড্যাম নির্মাণ করা হলে কৃষির সমস্যা অনেকটা দূর হবে। পটিয়া পল্লী বিদ্যুৎ সমিতির অনিয়ম চরম আকার ধারণ করেছে। মিটার কেনার পরও প্রতি মাসে ১০ টাকা হারে ভাড়া আদায় করা হচ্ছে গ্রাহকদের কাছ থেকে। অভিযোগকেন্দ্রে অভিযোগ করেও কোনো সুফল পাওয়া যাচ্ছে না।এদিকে পটিয়ার শিক্ষাপ্রতিষ্ঠানগুলো গণতান্ত্রিক প্রক্রিয়ায় চলছে না। সেখানে ব্যবস্থাপনা কমিটিগুলো কার্যকর না থাকায় বিভিন্ন ধরনের প্রতিবন্ধকতা সৃষ্টি হচ্ছে।এ ছাড়া চট্টগ্রাম-কক্সবাজার মহাসড়কের পটিয়া অংশ অত্যন্ত সরু। ফলে পটিয়া পৌর এলাকায় নিয়মিত যানজট হয়। বাইপাস সড়ক না হওয়ায় এই সমস্যা থেকেই যাচ্ছে।
আশিষ চৌধুরী: দক্ষিণ চট্টগ্রামের প্রথম আদালত স্থাপন করা হয় পটিয়ায়। ১৮৮২ সালে নির্মিত পটিয়ার মুনসেফ কোর্টের অবস্থা বর্তমানে খুবই নাজুক। বৃষ্টির পানিতে আদালতের মূল্যবান নথি নষ্ট হচ্ছে। উইপোকার উপদ্রবও আছে। ১৯৮৫ সালে এটি পরিত্যক্ত ঘোষণা করা হয়। ছয়তলা ভিতযুক্ত তিনতলা ভবন নির্মাণের জন্য ২০ কোটি টাকার একটি প্রস্তাব বাস্তবায়নে আইন মন্ত্রণালয় অর্থ মন্ত্রণালয়কে চিঠি দেয়। গণপূর্ত বিভাগ ১০ কোটি টাকার মধ্যে নকশা জমা দিতে বলে। পরে সংশোধন করে প্রকল্প পাঠানো হলেও আর কোনো অগ্রগতি হয়নি।পটিয়ার সাতটি আদালতের কয়েকটিতে ৩০ বছর ধরে বিচারক ছিলেন না। এখানে কর্মকর্তার সংকট আছে। আবাসন সংকটও প্রকট। এসব সংকটের কারণে বিচারকেরা তিন বছর পূর্ণ হওয়ার আগেই বদলি হয়ে চলে যান। এই সংকট নিরসনের জন্য জাজেস কমপ্লেক্স নির্মাণ করতে হবে। বিচারকদের নিরাপত্তার বিষয়টি নিশ্চিত করতে হবে।
মোহাম্মদ হাসান মাহমুদ: সম্প্রতি বিভিন্ন কারণে পটিয়ায় খাবার পানির সংকট তীব্র হয়ে উঠেছে। তিন শতাধিক নলকূপের মধ্যে ১৮৫টিতে পানি ওঠে না। ৩৯টি একেবারে বন্ধ হয়ে গেছে। বিশেষজ্ঞদের দিয়ে এর কারণ খঁুজে বের করা দরকার।পটিয়ায় পরিবেশ বিপর্যয় হচ্ছে। বিভিন্ন শিল্প-কারখানার বর্জ্য খালগুলোতে নিক্ষেপ করা হয়। খালের মাছ মরে যাচ্ছে। আবার অনেক ক্ষেত্রে বর্জ্য সরাসরি জমিতে ফেলা হয়। এতে সেচ ব্যবস্থা ও ধানের চারা ক্ষতিগ্রস্ত হচ্ছে। অপরিকল্পিতভাবে গড়ে উঠেছে পটিয়ার আবাসন ব্যবস্থা। এই কারণে এলাকায় জলাবদ্ধতার সৃষ্টি হচ্ছে।এ ছাড়া এলাকায় মাদক ব্যবসার বিস্তার ঘটছে। কয়েকজন চিহ্নিত ব্যবসায়ী এই ব্যবসার সঙ্গে জড়িত। মাদক ব্যবসায়ীদের দাপটে এলাকাবাসী মুখ খুলতে সাহস করেন না। মাঝেমধ্যে পুলিশ গ্রেপ্তার করলেও কিছু দিনের মধ্যেই জামিন নিয়ে বেরিয়ে আসেন মাদক ব্যবসায়ীরা। পারভীন আক্তার: কয়েক মাস ধরে পটিয়ায় নারী নির্যাতনের ঘটনা বেড়েছে। অনেক ক্ষেত্রে প্রশাসনকে বলেও এর প্রতিকার পাওয়া যাচ্ছে না। আবার অনেক ঘটনায় উল্টো প্রতিবেদন দেওয়ার ঘটনাও ঘটছে। এসব ঘটনায় নির্যাতিত মহিলাদেরকে অর্থের অভাবে হাসপাতালে ভর্তি করা যাচ্ছে না। তাঁরা থানায় গিয়েও বিচার পাচ্ছেন না। এমনিতেই তাঁদের মধ্যে সচেতনতা ও শিক্ষার অভাব রয়েছে। এ ছাড়া এখানে বিনা মূল্যে আইনি সহায়তা দেওয়ার মতো কোনো প্রতিষ্ঠান নেই। পটিয়ায় লিগ্যাল এইডের শাখা চালু করা দরকার। প্রশাসন যদি অসহায় এসব নারীর পাশে দাঁড়ায় ও তাঁদের সহযোগিতা করে তাহলে নির্যাতনের ঘটনা অনেক কমে যাবে। নির্যাতিত নারীদের স্বনির্ভর করে তুলতে হবে। তাঁদের হাতে-কলমে বিভিন্ন প্রশিক্ষণ দেওয়া যেতে পারে। ইতিমধ্যে আমাদের সংগঠন থেকে ১১০ জনকে প্রশিক্ষণের মাধ্যমে স্বনির্ভর করা হয়েছে।
সাইফুল ইসলাম: এতক্ষণ ধরে পটিয়ার বিভিন্ন সমস্যা নিয়ে আলোচনা হয়েছে। আমি এখন এই অঞ্চলের বেশ কিছু সম্ভাবনার কথা তুলে ধরতে চাই। শিক্ষার হার অনেক এগিয়েছে। মাতৃমৃত্যুর হার কমেছে। এখানে মৎস্য, দুগ্ধ, লবণশিল্প গড়ে উঠেছে। পরিকল্পিতভাবে কাজ করলে পর্যটনশিল্প বিকাশের বিশাল সম্ভাবনা রয়েছে। ক্রীড়াঙ্গনের বিভিন্ন শাখায় বিশেষ করে ফুটবল, ক্রিকেট ও অ্যাথলেটিকসে পটিয়ার খেলোয়াড়রা ভালো পারফরম্যান্স করছেন।
