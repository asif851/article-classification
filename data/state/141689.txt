
দেশের চলমান উন্নয়ন ধারাবাহিকতা রক্ষায় আরও দুই মেয়াদে শেখ হাসিনাকে প্রধানমন্ত্রী হিসেবে রাখতে হবে বলে মন্তব্য করেছেন প্রধানমন্ত্রীর রাজনৈতিক উপদেষ্টা এইচ টি ইমাম। তিনি বলেছেন, দেশের উন্নয়নের সব ধারাই প্রধানমন্ত্রীর নিজস্ব চিন্তাচেতনা থেকে হচ্ছে। অন্যরা শুধু এতে সহায়তা করছেন। তাই উন্নয়নের ধারাবাহিকতা রক্ষায় শুধু আগামীবার নয়, এর পরের বারও শেখ হাসিনাকে ক্ষমতায় রাখতে হবে।
আজ শনিবার রাজধানীর ইঞ্জিনিয়ার্স ইনস্টিটিউশন মিলনায়তনে আওয়ামী লীগের প্রচার ও প্রকাশনা উপপরিষদ আয়োজিত ‘প্রধানমন্ত্রী শেখ হাসিনার নেতৃত্বে সামাজিক নিরাপত্তা ও স্বাস্থ্য খাতে অগ্রগতি শীর্ষক’ সেমিনারে সভাপতির বক্তব্যে এইচ টি ইমাম এসব কথা বলেন।
এইচ টি ইমাম বলেন, ‘২০০১ থেকে ২০০৬ সালের দুর্বৃত্তায়নে ফিরে যেতে চাই না। আমরা এখন উন্নত বাংলাদেশ চাই। ভারত-পাকিস্তানের এই রকম চরম উত্তেজনার সময় যিনি মাথা উঁচু করে থাকতে পারেন, সেই শেখ হাসিনাকে আগামী নির্বাচন তো বটেই, পরের নির্বাচনেও ক্ষমতায় আনতে হবে। এর ব্যত্যয় হলে বাংলাদেশের সবকিছুই বিঘ্নিত হবে।’
সেমিনারে প্রধান অতিথির বক্তব্যে আওয়ামী লীগের সভাপতিমণ্ডলীর সদস্য শেখ ফজলুল করিম সেলিম বলেন, শেখ হাসিনা এখন বিশ্বনেতাদের সমপর্যায়ে চলে গেছেন। দেশের উন্নতির কথা তুলে ধরে তিনি বলেন, আগে গ্রামে গেলে মানুষ দুটো লুঙ্গি চাইত, খাবারের ব্যবস্থা করে দিতে বলত। আর আজ তারাই ল্যাপটপ চায়, কম্পিউটার চায়, বিদ্যুৎ দিতে বলে। এই পরিবর্তন সম্ভব হয়েছে শেখ হাসিনার জন্য।
সেমিনারে আরও বক্তব্য দেন আওয়ামী লীগের উপদেষ্টা অধ্যাপক অনুপম সেন, জাতীয় বিশ্ববিদ্যালয়ের উপাচার্য হারুন-অর-রশীদ, আওয়ামী লীগের প্রচার ও প্রকাশনা সম্পাদক হাছান মাহমুদ প্রমুখ। সেমিনার পরিচালনা করেন আওয়ামী লীগের উপপ্রচার ও প্রকাশনা সম্পাদক অসীম কুমার উকিল।
