

গাজীপুরের টঙ্গীর বিসিক শিল্পনগরীতে ট্যাম্পাকো কারখানায় বয়লার বিস্ফোরণের ঘটনায় আহত ১৫ জন ঢাকা মেডিকেল কলেজ হাসপাতালে চিকিৎসাধীন। এর মধ্যে অগ্নিদগ্ধ অন্তত তিনজনকে হাসপাতালের বার্ন ইউনিটে ভর্তি করা হয়েছে। তাঁদের মধ্যে দুজনের শরীরের অন্তত ৯০ শতাংশ পুড়ে গেছে বলে জানিয়েছেন চিকিৎসকেরা।
আহত ব্যক্তিদের হাসপাতালের বিভিন্ন ইউনিটে ভর্তি করা হয়েছে।
ঢাকা মেডিকেলের জরুরি বিভাগের চিকিৎসক সুমনা নাজনীন প্রথম আলোকে বলেন, টঙ্গীর ওই কারখানার বিস্ফোরণের ঘটনায় ঢাকা মেডিকেলে মোট ২২ জনকে আনা হয়। এদের মধ্যে চারজনকে মৃত অবস্থায় মেডিকেলে নিয়ে আসা হয়। তিনজনকে প্রাথমিক চিকিৎসা দিয়ে ছেড়ে দেওয়া হয়েছে। বাকি ১৫ জনকে হাসপাতালে ভর্তি করা হয়েছে।
আজ শনিবার সকাল ছয়টার দিকে অগ্নিকাণ্ডের ঘটনা ঘটে। কারখানাটিতে ফয়েল পেপার ও কেমিক্যাল–জাতীয় দ্রব্য প্রস্তুত করা হতো বলে প্রাথমিকভাবে জানা গেছে। কারখানায় অগ্নিকাণ্ডে এখন পর্যন্ত নিহত ব্যক্তির সংখ্যা দাঁড়িয়েছে ২২–এ। আহত হয়েছে অর্ধশতাধিক। আগুনে পাঁচতলা ভবনটির ওপরের তিনতলার অনেকটাই ধসে গেছে। ফায়ার সার্ভিস সেখানে উদ্ধার অভিযান চালাচ্ছে। হতাহত ব্যক্তির সংখ্যা আরও বাড়বে বলে আশঙ্কা করা হচ্ছে।
ঢাকা মেডিকেল কলেজ হাসপাতালে নিহত তিনজনের পরিচয় পাওয়া গেছে। তাঁরা হলেন ওহিদুজ্জামান (৪০), দেলওয়ার হোসেন (৩৫), আনোয়ার হোসেন (২৫)। নিহত ব্যক্তিদের মধ্যে একজন নারীও আছেন। তাঁর পরিচয় পাওয়া যায়নি।
ঘটনার পর আহত ব্যক্তিদের কয়েকজনের পরিবারের স্বজনেরা ঢাকা মেডিকেলে এসেছেন। বার্ন ইউনিটের সামনে দিলীপ নামের এক অগ্নিদগ্ধ কর্মীর স্বজনদের কাঁদতে দেখা গেছে।
আরও পড়ুন:টঙ্গীতে বয়লার বিস্ফোরণে নিহত ২১, ভবনে ধস
