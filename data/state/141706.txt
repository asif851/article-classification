
কুষ্টিয়ার ইসলামী বিশ্ববিদ্যালয়ে ছাত্র নিহতের জের ধরে গাড়ি পোড়ানোর ঘটনায় ডাকা অনির্দিষ্টকালের পরিবহন ধর্মঘট প্রত্যাহার করে নিয়েছে কুষ্টিয়া পরিবহন মালিক-শ্রমিক ঐক্য পরিষদ। বিশ্ববিদ্যালয় প্রশাসনের পক্ষ থেকে পুড়ে যাওয়া বাসের ক্ষতিপূরণ দেওয়ার আশ্বাস পেয়ে আজ সোমবার রাত ১০টার দিকে ধর্মঘট প্রত্যাহার করে তারা।
অন্যদিকে আগামীকাল মঙ্গলবার বেলা ১১টার মধ্যে বিশ্ববিদ্যালয়ের শিক্ষার্থীদের হল ছাড়ার নির্দেশ দেওয়া হয়েছে।
এর আগে সন্ধ্যা সাড়ে ছয়টা থেকে রাত ১০টা পর্যন্ত ইসলামী বিশ্ববিদ্যালয়ের উপাচার্যের সভাকক্ষে কুষ্টিয়া ও ঝিনাইদহ জেলার পরিবহন নেতাদের সঙ্গে বিশ্ববিদ্যালয় কতৃ‌র্পক্ষের এক সভা অনুষ্ঠিত হয়। সভায় কুষ্টিয়া ও ঝিনাইদহ জেলার জেলা প্রশাসক, পুলিশ সুপার এবং কুষ্টিয়া আওয়ামী লীগের কয়েকজন নেতাও উপস্থিত ছিলেন।
সভা শেষে বিশ্ববিদ্যালয়ের উপাচার্য অধ্যাপক আবদুল হাকিম সরকার সাংবাদিকদের জানান, এ ঘটনায় ক্ষতি নিরূপণ ও প্রয়োজনীয় ব্যবস্থা গ্রহণের জন্য উভয় জেলার পরিবহন সংগঠনের প্রতিনিধি ও বিশ্ববিদ্যালয়ের প্রশাসনের সমন্বয়ে একটি কমিটি গঠনের সিদ্ধান্ত হয়েছে। কমিটির সিদ্ধান্ত অনুযায়ী প্রয়োজনীয় ব্যবস্থা নেওয়া হবে।উপাচার্য আরও বলেন, আগামীকাল বেলা ১১টায় শিক্ষার্থীদের হল ত্যাগের নির্দেশ দেওয়া হয়েছে। তবে বুধবার থেকে বিশ্ববিদ্যালয় অফিস খুলে দেওয়া হবে এবং ভর্তি কার্যক্রম চলবে।এ দিকে বৈঠক সূত্রে জানা যায়, গতকালের গাড়ি পোড়ানোর ঘটনায় ক্ষতি নিরূপণে ১১ সদস্যের একটি কমিটি গঠন করা হয়েছে। কমিটিকে তিন দিনের মধ্যে উপাচার্যের কাছে প্রতিবেদন জমা দিতে বলা হয়েছে। প্রতিবেদন পাওয়ার সাত দিনের মধ্যে সিন্ডিকেট সভার মাধ্যমে ক্ষতিগ্রস্ত বাস মালিকদের ক্ষতিপূরণের টাকা প্রদান করা হবে, এমন আশ্বাসের পর পরিবহন মালিকেরা ধর্মঘট প্রত্যাহার করে নেন।কুষ্টিয়া পুলিশ সুপার প্রলয় চিসিম ধর্মঘট প্রত্যাহারের বিষয়টি নিশ্চিত করেছেন।গতকাল বাসের চাপায় তৌহিদুর রহমান (টিটু) নামের বিশ্ববিদ্যালয়ের এক ছাত্র নিহত হন। এ ঘটনায় উত্তেজিত শিক্ষর্থীরা ৩৫টি বাস ভাঙচুর করেন।
আরও জানতে পড়ুন
বাসচাপায় ছাত্র নিহত, পুড়ল ৩৫ বাস
চালকের বিরুদ্ধে মামলা নেই, শিক্ষার্থীদের বিরুদ্ধে তিন মামলা
