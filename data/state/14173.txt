
নাচ ও গানে নতুন বছরকে স্বাগত জানাল শিশুশিল্পীরা। আজ শুক্রবার সকালে শিশু একাডেমীর প্রশিক্ষণার্থী শিশুদের গান-নাচসহ সংস্কৃতির নানা আয়োজনে ও রঙে-বর্ণে মুখরিত ছিল বাংলাদেশ শিশু একাডেমী প্রাঙ্গণ ।
সকাল সাড়ে ১০টায় ‘বৈশাখে রং লাগাও প্রাণে’ শিরোনামে ক্যানভাসে ছবি এঁকে বর্ষবরণ আয়োজন অনুষ্ঠানের উদ্বোধন করেন মহিলা ও শিশুবিষয়ক মন্ত্রণালয়ের সচিব নাছিমা বেগম এবং মহিলা ও শিশুবিষয়ক প্রতিমন্ত্রীর একান্ত সচিব এস এম লতিফ। অনুষ্ঠানে সভাপতিত্ব করেন বাংলাদেশ শিশু একাডেমীর পরিচালক আনজীর লিটন।
উদ্বোধনের পর ছিল বাউলশিল্পী কুদ্দুস বয়াতী, মাগুরার দৃষ্টিপ্রতিবন্ধী শিল্পী নয়ন সরকার ও শিশু একাডেমীর প্রশিক্ষণার্থীদের কণ্ঠে ‘এসো হে বৈশাখ এসো এসো’ গানসহ অন্যান্য গান। এ ছাড়া শিশু একাডেমী প্রাঙ্গণে শিশুদের জন্য নিরাভরণ থিয়েটারের পুতুল নাচ, লাঠিখেলা, পাপেট শো ও ঢোলের বাদ্যির ব্যবস্থা ছিল।
