
যোগাযোগমন্ত্রী ওবায়দুল কাদের বলেছেন, সরকার ভারতের দিকে বন্ধুত্বের হাত বাড়িয়ে দিলেও বাংলাদেশ তিস্তার পানির ন্যায্য হিস্যা পাচ্ছে না, সীমান্তের হিস্যা পাচ্ছে না। তিনি আশা করেন, ভারত বাংলাদেশের সঙ্গে ‘সৎ প্রতিবেশীর’ আচরণ করবে। গতকাল বুধবার শ্রীকৃষ্ণের জন্মতিথি উপলক্ষে আয়োজিত আনন্দ শোভাযাত্রার উদ্বোধনী অনুষ্ঠানে মন্ত্রী এই আশাবাদ ব্যক্ত করেন।শোভাযাত্রায় ভারতীয় ডেপুটি হাইকমিশনার সন্দ্বীপ চক্রবর্তীর উপস্থিতিতে ওবায়দুল কাদের বলেন, ‘শেখ হাসিনার নেতৃত্বে বর্তমান সরকার ভারতের প্রতি বন্ধুত্বের হাত বাড়িয়ে দিয়েছে। তাদের কাছ থেকেও সৎ প্রতিবেশীর আচরণ আশা করব।’ মন্ত্রী বলেন, বন্ধুত্ব একপক্ষীয় হয় না। দুই পক্ষকেই এগিয়ে আসতে হয়। তিস্তা ও সীমান্ত চুক্তি না হওয়ায় ক্ষোভ প্রকাশ করে তিনি বলেন, ‘আমি বেদনায় বিদ্ধ হই এটা জেনে যে ভারতীয় বাংলা ভাষাভাষীরা এর বিরোধিতা করছেন। হিন্দি ভাষাভাষীদের কাছ থেকে এই বাধা এলে কোনো কথা ছিল না।’ পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে উদ্দেশ করে যোগাযোগমন্ত্রী বলেন, ‘তিস্তা নদীর হিস্যা বুঝে পাওয়ার ব্যাপারে আমরা আশাবাদী। আশা করি, এটা আমাদের বুঝিয়ে দেওয়ার ব্যাপারে মমতা বন্দ্যোপাধ্যায় কেন্দ্রীয় সরকারকে সহযোগিতা করবেন।’ঢাকেশ্বরী জাতীয় মন্দিরের পাশে পলাশী মোড়ে মহানগর সর্বজনীন পূজা কমিটি ও বাংলাদেশ পূজা উদ্যাপন পরিষদ যৌথভাবে এ অনুষ্ঠানের আয়োজন করে। সেখানে আরও উপস্থিত ছিলেন স্বরাষ্ট্র প্রতিমন্ত্রী শামসুল হক, সাংসদ মোস্তফা জালাল মহিউদ্দিন এবং হিন্দু সম্প্রদায়ের নেতা মনীন্দ্র কুমার নাথ, বাসুদেব দাস প্রমুখ।
