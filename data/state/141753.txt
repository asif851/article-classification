
তথ্য ও যোগাযোগপ্রযুক্তি আইনে করা মামলায় অভিযোগ গঠনের বিরুদ্ধে মানবাধিকার সংগঠন অধিকারের সম্পাদক আদিলুর রহমান খান ও পরিচালক এস এম নাসির উদ্দিন এলানের আপিল খারিজ করে দিয়েছেন উচ্চ আদালত। আদালত বলেছেন, আইন অনুসারে মামলার কার্যক্রম চলবে। আজ সোমবার বিচারপতি এম ইনায়েতুর রহিম ও বিচারপতি শহিদুল করিম সমন্বয়ে গঠিত হাইকোর্ট বেঞ্চ এ আদেশ দেন।
আদালতে আপিলকারী আদিলুর রহমান খানের পক্ষে ছিলেন জ্যেষ্ঠ আইনজীবী রোকন উদ্দিন মাহমুদ ও মো. আসাদুজ্জামান। রাষ্ট্রপক্ষে ছিলেন ডেপুটি অ্যাটর্নি জেনারেল ফরহাদ আহমেদ।
মো. আসাদুজ্জামান প্রথম আলোকে বলেন, তথ্য ও যোগাযোগপ্রযুক্তি আইনে করা মামলায় অভিযোগ গঠনের বিরুদ্ধে আদিলুর রহমান খানের আপিল খারিজ করে দিয়েছেন উচ্চ আদালত। এখন মক্কেলের সঙ্গে আলোচনা করে পরবর্তী পদক্ষেপ নেওয়া হবে।
তথ্য ও যোগাযোগপ্রযুক্তি আইনে করা মামলায় আদিলুর রহমান খান ও এস এম নাসির উদ্দিনের বিরুদ্ধে গত বছরের ৮ জানুয়ারি অভিযোগ গঠন করেন সাইবার ক্রাইম ট্রাইব্যুনাল। ওই দিন অভিযোগ থেকে অব্যাহতি চেয়ে তাঁদের করা আবেদন খারিজ হয়। এর বিরুদ্ধে তাঁরা হাইকোর্টে আপিল করেন।
২০১৩ সালের ৫ মে হেফাজত ইসলামের সমাবেশে আইনশৃঙ্খলা রক্ষাকারী বাহিনীর অভিযান নিয়ে অসত্য ও তথ্য বিকৃতির অভিযোগে আদিলুর রহমান খান ও পরিচালক এস এম নাসির উদ্দিন এলানের বিরুদ্ধে ৪ সেপ্টেম্বর পুলিশি প্রতিবেদন (প্রসিকিউশন) দেয় পুলিশ। পরে ঢাকার মুখ্য মহানগর হাকিম মামলাটি সাইবার ক্রাইম ট্রাইব্যুনালে পাঠানোর নির্দেশ দেন। পরে আদিলুর রহমান ও নাসির উদ্দিন এলানের বিরুদ্ধে অভিযোগ আমলে নেন ট্রাইব্যুনাল।
আরও পড়ুন:আদিলুরের মামলার কার্যক্রম স্থগিত
