
ব্রাহ্মণবাড়িয়া সদর উপজেলার বড়হরণ এলাকায় চট্টগ্রাম থেকে ছেড়ে আসা ঢাকাগামী কর্ণফুলী এক্সপ্রেস ট্রেনের ইঞ্জিন বিকল হয়েছে। আজ শুক্রবার সাড়ে রাত আটটার দিকে ব্রাহ্মণবাড়িয়া স্টেশন থেকে ছেড়ে বড়হরণ এলাকায় পৌঁছানোর পরই ট্রেনটির ইঞ্জিন বিকল হয়ে যায়। এর ফলে ঢাকা-সিলেট-চট্টগ্রামের মধ্যে রেল যোগাযোগ বন্ধ আছে।
ব্রাহ্মণবাড়িয়া রেলওয়ে স্টেশন মাস্টার এস এম মহিদুল রহমান প্রথম আলোকে বলেন, রাত আটটার দিকে চট্টগ্রাম থেকে ছেড়ে আসা কর্ণফুলী এক্সপ্রেস ট্রেনটি ব্রাহ্মণবাড়িয়া রেলওয়ে স্টেশনে যাত্রী নামিয়ে ঢাকার উদ্দেশে ছেড়ে যায়। এরপর ট্রেনটি ব্রাহ্মণবাড়িয়ার বড়হরণ এলাকায় পৌঁছানোর পর ট্রেনের ইঞ্জিন বিকল হয়ে যায়। স্টেশন থেকে একটি বিকল্প ইঞ্জিন পাঠানো হয়েছে।এই রেললাইন দ্বিমুখী (ডাবল লাইন) হওয়ায় আপ লাইন দিয়ে ঢাকামুখী ট্রেন চলাচল ব্যাহত হচ্ছে। তবে ডাউন লাইন দিয়ে ঢাকা থেকে চট্টগ্রামমুখী ট্রেনগুলো চলছে।
