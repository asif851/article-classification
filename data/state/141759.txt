
বিচ্ছিন্ন ঘটনার মধ্য দিয়ে শেষ হলো কুমিল্লা সিটি করপোরেশন নির্বাচন। বেশ কয়েকটি কেন্দ্রে জাল ভোট, কেন্দ্রের বাইরে বিস্ফোরণ, বিএনপির প্রার্থীদের এজেন্টদের কেন্দ্র থেকে বের করে দেওয়ার ঘটনা ঘটেছে। একটি কেন্দ্রে এক ঘণ্টা ভোট স্থগিত ছিল।
আজ বৃহস্পতিবার সকাল আটটা থেকে ভোট গ্রহণ শুরু হয়। শেষ হয় বিকেল চারটায়। ভোটকেন্দ্রগুলোতে সকাল থেকেই ভোটারদের উপস্থিতি ভালো ছিল। আইনশৃঙ্খলা রক্ষাকারী বাহিনীর উপস্থিতি ছিল চোখে পড়ার মতো।
সকাল নয়টার দিকে কুমিল্লা মডার্ন হাইস্কুলে ভোট দেন আওয়ামী লীগের নেতৃত্বাধীন ১৪ দলের মেয়র প্রার্থী আঞ্জুম সুলতানা সীমা। ভোটের পরিবেশ নিয়ে তিনি সন্তোষ প্রকাশ করেন।
তবে ভোটের পরিবেশ নিয়ে ক্ষুব্ধ প্রতিক্রিয়া জানিয়েছেন বিএনপির মেয়র প্রার্থী মনিরুল হক সাক্কু। সকাল সাড়ে নয়টার দিকে হোচ্ছামিয়া হাইস্কুল কেন্দ্রে ভোট দেওয়ার পর তিনি এজেন্টদের বের করে দেওয়া, ধীরগতিতে ভোট গ্রহণ ও জাল ভোট দেওয়ার অভিযোগ তোলেন। এর কিছু সময় পরে একই ধরনের অভিযোগ তোলেন বিএনপির জ্যেষ্ঠ যুগ্ম মহাসচিব রুহুল কবির রিজভী। রাজধানীর নয়াপল্টনে দলের কেন্দ্রীয় কার্যালয়ে সংবাদ সম্মেলনে এসব অভিযোগের কথা জানিয়ে তিনি বলেন, শেষ পর্যন্ত বিএনপি লড়ে যাবে।
ভোট চলাকালে বেলা একটার দিকে কুমিল্লা নগরের ২৬ নম্বর ওয়ার্ডের বল্লভপুর সরকারি প্রাথমিক বিদ্যালয় ভোটকেন্দ্রে রাস্তার পাশে ১০টি ককটেল পাওয়া যায়। পরে আইনশৃঙ্খলা রক্ষাকারী বাহিনী সেগুলো নিষ্ক্রিয় করার উদ্যোগ নেয়।
প্রায় একই সময়ে চৌয়ারা ইসলামিয়া ফাজিল মাদ্রাসা ও নেউরা এম আই উচ্চবিদ্যালয় কেন্দ্রে প্রকাশ্যে ব্যালট পেপারে নৌকা প্রতীকে সিল মারতে দেখা যায়। এই কেন্দ্রগুলোতে নৌকার ব্যাজ পরা পাঁচ থেকে সাতজনকে প্রতিটি বুথে সিল মারতে দেখা যায়। কাছাকাছি থাকলেও আইনশৃঙ্খলা রক্ষাকারী বাহিনীকে কোনো ব্যবস্থা নিতে দেখা যায়নি। এ সময় বিএনপির দুই কাউন্সিলর প্রার্থী শহীদুল ইসলাম ও আবদুর রাজ্জাককে আল্লাহর কাছে বিচার চেয়ে কেন্দ্র থেকে বেরিয়ে যেতে দেখা যায়।
এর আগে বেলা সোয়া ১১টার দিকে কুমিল্লা সরকারি সিটি কলেজ কেন্দ্রের বাইরে তিনটি ককটেল ছোড়া হয়। এর মধ্যে একটি বিস্ফোরিত হয়। বাকি দুটি অবিস্ফোরিত অবস্থায় পড়ে থাকে। পরে সেগুলো নিষ্ক্রিয় করার উদ্যোগ নেয় আইনশৃঙ্খলা রক্ষাকারী বাহিনী। হট্টগোলের মধ্যে ১৫ থেকে ২০ জনকে কেন্দ্রে ঢুকে প্রকাশ্যে ব্যালট পেপারে নৌকা প্রতীকে সিল মারতে দেখা যায়। ২১ নম্বর ওয়ার্ডের বিএনপির কাউন্সিলর প্রার্থী কাজী মাহবুবুর রহমান ও তাঁর এজেন্ট মো. ফরহাদকে মারধর করা হয়। সেখানে ব্যালট পেপার ছড়িয়ে ছিটিয়ে পড়ে থাকতে দেখা যায়। এরপরে এক ঘণ্টা ওই কেন্দ্রে ভোট গ্রহণ বন্ধ ছিল।
সকাল সাড়ে নয়টার দিকে কুমিল্লা সরকারি সিটি কলেজ কেন্দ্রে ব্যালট পেপার নিয়ে দৌড়ে পালানোর চেষ্টা করেন নিজামউদ্দিন আহমেদ নামের এক ব্যক্তি। তিনি ওই কেন্দ্রের ভোটার নন। আইন অনুসারে এ অপরাধের শাস্তি সাত বছরের কারাদণ্ড হলেও তাঁকে ওঠবস করিয়ে ছেড়ে দেন প্রিসাইডিং কর্মকর্তা।
এ ছাড়া বেশির ভাগ কেন্দ্রের বাইরে বহিরাগত ব্যক্তিদের উপস্থিতি ছিল চোখে পড়ার মতো।
একনজরে কুমিল্লা নির্বাচন কুমিল্লায় এটি দ্বিতীয় সিটি করপোরেশন নির্বাচন। এবারই প্রথম দলীয় প্রতীকে মেয়র পদে এখানে নির্বাচন হলো।
১৪ দলের প্রার্থী আঞ্জুম সুলতানা সীমা কুমিল্লার আওয়ামী লীগ নেতা আফজল খানের মেয়ে। ২০১২ সালের সিটি করপোরেশন নির্বাচনে মেয়র পদে আফজল খান বিএনপির প্রার্থী কাছে হেরে যান। এবারও বিএনপির প্রার্থী মনিরুল হক। এর বাইরে মেয়র পদে শিরিন আক্তার (জেএসডি) ও মামুনুর রশীদ (স্বতন্ত্র) প্রার্থী হয়েছেন। সাধারণ ও সংরক্ষিত নারী কাউন্সিলর পদে প্রতিদ্বন্দ্বিতা করছেন ১৫৪ জন।
কুমিল্লা সিটি করপোরেশনের মোট ভোটার ২ লাখ ৭ হাজার ৫৬৬। এর মধ্যে পুরুষ ১ লাখ ২ হাজার ৪৪৭ জন আর নারী ১ লাখ ৫ হাজার ১১৯ জন। এই ভোটারদের মধ্যে অন্তত ৩৮ হাজার সংখ্যালঘু ও ৩০ হাজার নতুন ভোটার।
কুমিল্লা সিটি করপোরেশনে ওয়ার্ড ২৭টি। ১০৩টি ভোটকেন্দ্রের ৬২৮টি বুথে সকাল আটটা থেকে বিকেল চারটা পর্যন্ত একটানা ভোট গ্রহণ করা হয়।
নির্বাচনে ৭৬০ জন প্রিসাইডিং ও সহকারী প্রিসাইডিং কর্মকর্তা দায়িত্ব পালন করেন। ১ হাজার ৬৭৮ জন পুলিশ, ১ হাজার ২৩৬ জন আনসার, র‍্যাবের ৩৩৮ ও বিজিবির ৬০০ জন সদস্য, ২৭টি ওয়ার্ডে ৩৬ জন নির্বাহী হাকিম ও বিচারিক হাকিম দায়িত্ব পালন করেন।
 
