
দেশে এখন সাক্ষরতার হার ৬১ শতাংশ বলে জানালেন প্রাথমিক ও গণশিক্ষামন্ত্রী মোস্তাফিজুর রহমান। আজ রোববার সকালে সচিবালয়ে এক সংবাদ সম্মেলনে বাংলাদেশ পরিসংখ্যান ব্যুরোর তথ্য উদ্ধৃত করে তিনি এ কথা জানান।
আন্তর্জাতিক সাক্ষরতা দিবস (৮ সেপ্টেম্বর) উপলক্ষে আজ এই সংবাদ সম্মেলনের আয়োজন করা হয়। মন্ত্রী বলেন, দিবসটি উপলক্ষে ৮ সেপ্টেম্বর ওসমানী স্মৃতি মিলনায়তনে এক আলোচনা সভার আয়োজন করা হয়েছে। সেখানে প্রধান অতিথি থাকবেন প্রধানমন্ত্রী শেখ হাসিনা। এর আগে কেন্দ্রীয় শহীদ মিনার থেকে ওসমানী স্মৃতি মিলনায়তন পর্যন্ত শোভাযাত্রা হবে।
সম্মেলনে প্রাথমিক শিক্ষার উন্নয়নে বিভিন্ন পদক্ষেপের কথা উল্লেখ করে মন্ত্রী বলেন, প্রাথমিকে উপবৃত্তি ভোগী শিক্ষার্থীর সংখ্যা আরও ৫২ লাখ বাড়ানো হচ্ছে। বর্তমানে ৭৮ লাখ শিক্ষার্থী উপবৃত্তি পায়। শিগগিরই এটি এক কোটি ৩০ লাখে উন্নীত করা হবে।
সংবাদ সম্মেলনে আরও উপস্থিত ছিলেন, সাংসদ নজরুল ইসলাম ও প্রাথমিক ও গণশিক্ষাসচিব মেছবাহ উল আলম।
