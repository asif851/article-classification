
ঢাকার কাকরাইলের গির্জার ফাদার শিশির গ্যাগারিওকে অপহরণের অভিযোগে টঙ্গী সরকারি কলেজ শাখার ছাত্রলীগ নেতা সৌরভকে (২৫) গ্রেপ্তার করেছে পুলিশ। গতকাল সোমবার রাতে টঙ্গীর পাগার এলাকা থেকে তাঁকে আটক করা হয়। এর আগে বিকেলে মোবাইল ফোনে ডেকে নিয়ে অপহরণ করা হয় ফাদার শিশির গ্যাগারিওকে।
সৌরভ টঙ্গীর মরকুন এলাকার গোলাম কবিরের ছেলে। এ ঘটনায় সৌরভসহ আরও কয়েকজনের বিরুদ্ধে টঙ্গী থানায় মামলা হয়েছে।
টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার বলেন, শিশির গ্যাগারিও’র বোন টঙ্গীর পাগার এলাকার একটি গির্জায় থাকেন। অপহরণকারীরা কৌশলে তাঁর বোনের মোবাইলের নম্বর ব্যবহার করে শিশিরকে ফোন করে জানায়, তাঁর বোন গুরুতর অসুস্থ হয়ে পড়ে আছে। তাঁকে দ্রুত পাগার এলাকায় আসতে বলে। বোনের নম্বর থেকে কল পেয়ে শিশির মোটরসাইকেলে করে সন্ধ্যায় পাগার এলাকায় পৌঁছান। এ সময় অপহরণকারীরা তাঁকে ধরে নিয়ে ওই এলাকার একটি কক্ষে আটকে রাখে। তার সঙ্গে থাকা টাকা, মোবাইল ফোন ও মোটরসাইকেল ছিনিয়ে নেওয়ার চেষ্টা করে। এ সময় শিশির তাদের বাধা দিলে তাঁকে মারধর করে অপহরণকারীরা। পরে শিশিরের মোবাইল থেকে স্বজনদের কাছে তিন লাখ টাকা মুক্তিপণ দাবি করে তারা।
এদিকে শিশিরের চিৎকার শুনে এলাকাবাসী থানায় খবর দেয়। পরে রাতে পুলিশ অভিযান চালিয়ে ঘটনাস্থল থেকে শিশিরকে উদ্ধার করে। সৌরভকে আটক করা হয়। আহত শিশিরকে টঙ্গী সরকারি হাসপাতালে চিকিৎসা দেওয়া হয়েছে।
পরে রাতেই শিশির বাদী হয়ে সৌরভসহ ৪ জনের নাম উল্লেখ করে ও অজ্ঞাত আরও ৪-৫ জনকে আসামি করে টঙ্গী থানায় মামলা করেন।
ছাত্রলীগের টঙ্গী কলেজ শাখার সভাপতি কাজী মঞ্জুর বলেন, সৌরভের পুরো নাম সামস কবির সৌরভ, তিনি টঙ্গী কলেজ ছাত্রলীগের সাংগঠনিক সম্পাদক। কারও অপকর্মের দায়দায়িত্ব ছাত্রলীগ নেবে না। সৌরভ অপহরণ ঘটনায় জড়িত থাকলে তার বিরুদ্ধে সাংগঠনিক ব্যবস্থাও নেওয়া হবে।
