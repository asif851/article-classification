
দক্ষিণ আফ্রিকার সঙ্গে সিরিজ নিয়ে ব্যস্ত জাতীয় ক্রিকেট দল। আর দলের সঙ্গে রয়েছে দলের নির্ভরযোগ্য খেলোয়াড় সাকিব আল হাসান। এ ব্যস্ততার মাঝেও সাকিব আজ বুধবার সন্ধ্যাটি কাটিয়েছেন অটিস্টিক শিশুদের সঙ্গে। ইফতার করেছেন তাদের সঙ্গে।যমুনা ফিউচার পার্কে সাকিব আল হাসানের মালিকানাধীন প্রতিষ্ঠান কসমিক জোভিয়ানে সোসাইটি ফর দি ওয়েলফেয়ার অব অটিস্টিক চিলড্রেন (সোয়াক) এর শিক্ষার্থীদের নিয়ে এ ইফতারের আয়োজন করেন সাকিব নিজেই। সোয়াকের এক বিজ্ঞপ্তিতে এ তথ্য জানানো হয়।সোয়াক একটি অলাভজনক এবং স্বেচ্ছাসেবী প্রতিষ্ঠান, যা কয়েকজন অটিস্টিক শিশুর অভিভাবকের উদ্যোগে প্রতিষ্ঠিত। অটিস্টিক শিশুদের সেবা, শিক্ষা ও প্রশিক্ষণের উদ্দেশ্যে ২০০০ সালে সোয়াক গড়ে ওঠে।ইফতার শেষে সোয়াকের কার্যক্রমকে গতিশীল করে তোলার লক্ষ্যে সাকিব আল হাসান সোয়াকের চেয়ারম্যান আনোয়ার হোসেনের কাছে অনুদানের একটি চেক তুলে দেন। এ সময় অটিস্টিক শিশুদের কল্যাণে সমাজের বিত্তবানদের এগিয়ে আসার আহ্বান জানান সাকিব।সাকিব আল হাসানের স্ত্রী উম্মে আহমেদ শিশিরও এ সময় উপস্থিত ছিলেন।
