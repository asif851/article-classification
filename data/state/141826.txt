

ছোটবেলায় নানির হাতের রান্নার ভক্ত ছিলেন ঢাকার মেয়ে নাবিলা খান৷ নানি এখন নেই৷ কিন্তু নাতনি সেই রান্না ভোলেননি। নানির হাতের ‘কাটা মসলায় মাংস ভুনা’ রেসিপি দিয়ে তিনি জিতেছেন পুরস্কার।
পবিত্র ঈদুল আজহা উপলক্ষে স্কয়ার ফুড অ্যান্ড বেভারেজের ব্র্যান্ড রাঁধুনীর সহযোগিতায় দৈনিক প্রথম আলো আয়োজন করেছিল ‘পাঠকের ঈদ রেসিপি’ শীর্ষক প্রতিযোগিতা। মাংস ও মিষ্টান্ন—এই দুই বিভাগে পাঠকেরা প্রতিযোগিতায় অংশ নেন৷ প্রায় সাড়ে চার শ রেসিপি থেকে চূড়ান্ত বিজয়ী হন ছয়জন। প্রথম আলো কার্যালয়ে আয়োজিত এক অনুষ্ঠানে আজ বৃহস্পতিবার বিজয়ীদের হাতে পুরস্কার তুলে দেওয়া হয়।
মাংসের রেসিপি বিভাগে নাবিলা খান ছাড়া অন্য দুই বিজয়ী হলেন ঢাকার লিজা আক্তার (তন্দুরি চিকেন) ও রংপুরের সালেহা শম্পা (গার্লিক বিফ)। মিষ্টান্ন বিভাগের সেরা তিনজন হলেন পুরান ঢাকার তাসলিমা আহমেদ (কাস্টার্ড ডিলাইট), টঙ্গীর রুরাইয়াত ফারজানা ও অস্ট্রেলিয়াপ্রবাসী ফারিহা আরমিন (গুলাব জামুন)৷ প্রথম, দ্বিতীয় ও তৃতীয় পুরস্কার হিসেবে বিজয়ীরা পেয়েছেন যথাক্রমে ডিপ ফ্রিজ, মাইক্রোওয়েভ ওভেন ও জুসার।
পুরস্কার প্রদান অনুষ্ঠানে উপস্থিত ছিলেন স্কয়ার ফুড অ্যান্ড বেভারেজের সিনিয়র ব্র্যান্ড ম্যানেজার এম এ মাহমুদ, প্রথম আলোর বিদেশ সংস্করণের সম্পাদক সেলিম খান, প্রথম আলো ডিজিটালের সহকারী মহাব্যবস্থাপক স্টিভ এন্থনি জ্যাকব, প্রথম আলো ট্রাস্টের প্রধান পরিচালন কর্মকর্তা আজিজা আহমেদ ও প্রথম আলোর ব্র্যান্ড কমিউনিকেশনস ম্যানেজার জাবেদ সুলতান৷
দৈনিক প্রথম আলোর অনলাইন সংস্করণে গত ঈদুল আজহার আগে এই প্রতিযোগিতা আহ্বান করা হয়েছিল। জমা পড়া সাড়ে চার শ রেসিপি থেকে প্রাথমিক নির্বাচনের মাধ্যমে সেরা ২০টি রেসিপি বাছাই করা হয়। পরে অনলাইনে দেওয়া ভোটের ভিত্তিতে সেরা ছয়জনকে নির্বাচন করা হয়৷
