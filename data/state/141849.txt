
বিএনপি না এলেও নির্বাচন হবে বলে মন্তব্য করেছেন অর্থমন্ত্রী আবুল মাল আবদুল মুহিত। তিনি বলেন, ‘দেশে বিরোধী দল বলতে জামায়াত-শিবিরের কিছু সন্ত্রাসী আছে, যারা ধ্বংসাত্মক কাজ করে যাচ্ছে। এ ছাড়া কোনো বিরোধী দল নেই।’আজ শুক্রবার সন্ধ্যায় সিলেট কেন্দ্রীয় শহীদ মিনারের সংস্কারকাজের পরিদর্শনকালে সাংবাদিকদের এক প্রশ্নের জবাবে অর্থমন্ত্রী এসব কথা বলেন।মুহিত বলেন, ‘বিএনপি আন্দোলনের হুমকি দিচ্ছে। আন্দোলন করার মতো শক্তি তাদের নেই। নির্বাচনে না এসে বিরোধী দল কোনো কর্মসূচি দিলেও কেবল জামায়াত-শিবির সন্ত্রাসী গোষ্ঠী কিছু নাশকতা চালাবে। এর বাইরে বিরোধী দলের কোনো শক্তি-সামর্থ্য আছে বলে আমার মনে হয় না।’সাংবাদিকদের প্রশ্নের জবাবে অর্থমন্ত্রী বলেন, ‘নির্বাচনকালীন সরকার গঠন করা হয়েছে। প্রধানমন্ত্রী ফখরুলকে আলোচনায় বসার তাগিদ দিয়েছেন। তাঁদের উচিত হবে আলোচনায় আসা এবং সর্বদলীয় সরকারে যোগ দেওয়া।’
মন্ত্রিসভায় নতুন করে দপ্তর বণ্টনের পর অর্থমন্ত্রী আজ বিকেলে বিমানে সিলেটে পৌঁছান। তিনি সিলেট সদর উপজেলার আউশা মাদ্রাসা প্রাঙ্গণে আউশা, ধনপুর, গোবিন্দপুর ও মীরপুরে নতুন বিদ্যুত্ সংযোগ লাইনের উদ্বোধন এবং আউশা মাদ্রাসার নতুন ভবন নির্মাণ শেষে উদ্বোধনী অনুষ্ঠানে যোগ দেন। পরে তিনি সন্ধ্যায় প্রায় ৫৫ লাখ টাকা ব্যয়ে পশ্চিম সদর উচ্চবিদ্যালয়ের নতুন ভবনের উদ্বোধন শেষে এক জনসভায় বক্তব্য দেন।দেশের সুখ, শান্তি ও সমৃদ্ধির ধারা অব্যাহত রাখতে আগামী নির্বাচনে আবার নৌকা মার্কায় ভোট দিয়ে আওয়ামী লীগকে বিজয়ী করার আহ্বান জানান অর্থমন্ত্রী আবুল মাল আবদুল মুহিত। নির্বাচন সম্পর্কে তিনি বলেন, জনগণের হাতে ভোটের অস্ত্র। এই অস্ত্রকে সঠিকভাবে ব্যবহার করতে হবে।
