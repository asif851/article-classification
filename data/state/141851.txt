
সামাজিক যোগাযোগমাধ্যম ফেসবুকে ধর্মীয় অবমাননাকর স্ট্যাটাস দেওয়ার অভিযোগে টিটু রায়কে গ্রেপ্তার করেছে পুলিশ। নীলফামারীর জলঢাকা উপজেলা থেকে গতকাল সোমবার রাতে তাঁকে গ্রেপ্তার করা হয়েছে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল।
আজ মঙ্গলবার গঙ্গাচড়া উপজেলার খলেয়া ইউনিয়নের ঠাকুরপাড়া এলাকার হরকলি মাদ্রাসা মাঠে রংপুর জেলা পুলিশ আয়োজিত ‘সাম্প্রদায়িক সম্প্রীতি সমাবেশে’র আগে স্বরাষ্ট্রমন্ত্রী আসাদুজ্জামান খান কামাল সাংবাদিকদের এ কথা বলেন।
গঙ্গাচড়া উপজেলার হরকলি ঠাকুরপাড়া এলাকার গ্রামের মৃত খগেন রায়ের ছেলে টিটু রায় ৫ নভেম্বর ফেসবুকে ‘ধর্মীয় অবমাননাকর’ স্ট্যাটাস দেন বলে অভিযোগ রয়েছে। এ ঘটনাকে কেন্দ্র করে হিন্দু সম্প্রদায়ের আটটি বাড়ি পুড়িয়ে দেয় বিক্ষোভকারীরা। এরপর পুলিশের সঙ্গে বিক্ষোভকারীদের সংঘর্ষ হয়। এতে গুলিবিদ্ধ হয়ে একজন নিহত হন এবং আহত হন সাত পুলিশ সদস্যসহ ২৫ জন।
স্বরাষ্ট্রমন্ত্রী আসাদুজ্জামান খান কামাল সাংবাদিকদের বলেন, বাংলাদেশ সাম্প্রদায়িক সম্প্রীতির দেশ। এখানে কেউ সাম্প্রদায়িক সম্প্রীতি বিনষ্ট করলে মেনে নেওয়া হবে না, কঠোরভাবে মোকাবিলা করা হবে। তিনি বলেন, রংপুরের ঘটনায় পুলিশের বিরুদ্ধে গাফিলতির কোনো অভিযোগ পাওয়া যায়নি। পাওয়া গেলে অবশ্যই ব্যবস্থা নেওয়া হবে।
এদিকে টিটু রায়কে গ্রেপ্তারের সত্যতা নিশ্চিত করে রংপুর কোতোয়ালি থানার পরিদর্শক (তদন্ত) আজিজুল ইসলাম প্রথম আলোকে বলেন, গত রাতে তাঁকে নীলফামারীর জলঢাকা উপজেলা থেকে গ্রেপ্তার করা হয়েছে। বর্তমানে তিনি পুলিশ হেফাজতে রয়েছেন।
সাম্প্রদায়িক সম্প্রীতি সমাবেশে সভাপতিত্ব করছেন জেলা পুলিশ সুপার মিজানুর রহমান। সমাবেশে যুব ও ক্রীড়া প্রতিমন্ত্রী বীরেন শিকদার, স্বরাষ্ট্র মন্ত্রণালয়–সম্পর্কিত সংসদীয় স্থায়ী কমিটির সভাপতি টিপু মুনশি, পুলিশের মহাপরিদর্শক শহীদুল হক, উপমহাপরিদর্শক খন্দকার গোলাম ফারুক, রংপুর বিভাগীয় কমিশনার কাজী হাসান আহমেদ, রংপুর মহানগর আওয়ামী লীগের সভাপতি মমতাজউদ্দিন আহমেদ, সাধারণ সম্পাদক রেজাউল করিম রাজু প্রমুখ উপস্থিত আছেন।
 
