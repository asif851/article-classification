
ঢাকার হজরত শাহজালাল আন্তর্জাতিক বিমানবন্দর থেকে সোনাসহ এক ব্যক্তিকে আটক করেছে বিমানবন্দর আর্মড পুলিশ ব্যাটালিয়ন (এপিবিএন)। আজ মঙ্গলবার সকালে তাঁকে আটক করা হয়। আটক সোনার দাম ৩৮ লাখ টাকা।আটক হওয়া ব্যক্তির নাম সাইফুল ইসলাম (৪১)। তিনি বাংলাদেশ বিমানের একটি ফ্লাইটে করে আজ সকালে মালয়েশিয়া থেকে ঢাকায় আসেন।সকাল সাড়ে আটটার দিকে বিমানবন্দরের ক্যানপি-১ থেকে বের হওয়ার সময় এপিবিএনের জ্যেষ্ঠ সহকারী পুলিশ সুপার (এএসপি) আলমগীর হোসেনের নেতৃত্বে একটি দল ওই ব্যক্তিকে আটক করে। তাঁর অন্তর্বাস থেকে তিনটি সোনার বার ও একটি পুরু চেইন উদ্ধার করা হয়।এএসপি আলমগীর হোসেন বলেন, আটক সোনার মূল্য ৩৮ লাখ টাকা। আটক করার পর সোনাসহ সাইফুলকে শুল্ক কর্তৃপক্ষের কাছে হস্তান্তর করা হয়েছে। এ ঘটনায় আইনি ব্যবস্থা নেওয়া হচ্ছে।
