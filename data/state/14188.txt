
গাজীপুরের কালিয়াকৈর উপজেলার সফিপুর এলাকার ফ্ল্যাট-বাড়িতে গত সোমবার দিবাগত রাতে আগুন লেগে একই পরিবারের পাঁচজন গুরুতর দগ্ধ হয়। গতকাল মঙ্গলবার ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় ওই পরিবারের প্রধান পান ব্যবসায়ী সুভাষ চন্দ্র পালের (৫৫) মৃত্যু হয়।অবৈধভাবে সংযোগ নেওয়া গ্যাসের চুলা থেকে গ্যাস ছড়িয়ে ওই দুর্ঘটনা ঘটে বলে জানিয়েছেন কালিয়াকৈর থানাধীন মৌচাক পুলিশ ফাঁড়ির উপপরিদর্শক (এসআই) সৈয়দ আজহারুল ইসলাম।এলাকাবাসী ও পুলিশ জানায়, সুভাষ স্ত্রী-সন্তান নিয়ে দীর্ঘদিন ধরে সফিপুর রঙ্গারটেক এলাকায় আবুল হোসেনের বাড়ির একটি ফ্ল্যাটে ভাড়া থাকতেন। আবুল হোসেন গত রোববার রাতে অবৈধভাবে বাড়িতে গ্যাস-সংযোগ নেন। গত সোমবার রাতে সুভাষের ফ্ল্যাটের রান্নাঘরের চুলার সংযোগ থেকে ফুটো হয়ে গ্যাস বের হতে থাকে। রাত তিনটার দিকে সুভাষ ধূমপানের জন্য দেশলাই জ্বালান। এতে আগুন পুরো ঘরে ছড়িয়ে পড়ে এবং সুভাষ, তাঁর স্ত্রী ও তিন সন্তানের গায়ে আগুন ধরে যায়।
 
