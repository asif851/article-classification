
প্রধানমন্ত্রী শেখ হাসিনা বলেছেন, ‘মদিনা সনদ ও মহানবী হজরত মুহাম্মদ (সা.)-এর বিদায় হজের ভাষণের নির্দেশনা অনুসারে দেশ পরিচালনা করা হবে। এই সরকার পবিত্র কোরআন এবং সুন্নাহবিরোধী কোনো আইন পাস করবে না।’আজ শনিবার ঢাকায় বঙ্গবন্ধু আন্তর্জাতিক সম্মেলন কেন্দ্রে ইসলামিক ফাউন্ডেশনের ৩৯তম প্রতিষ্ঠাবার্ষিকী উপলক্ষে এক অনুষ্ঠানে শেখ হাসিনা এ কথা বলেন। খবর ইউএনবির।অনুষ্ঠানে প্রধানমন্ত্রী মুসলমানদের মধ্যে বিভেদ সৃষ্টিকারীদের ব্যাপারে সতর্ক থাকার জন্য আলেম সমাজের প্রতি আহ্বান জানান। কোরআন ও সুন্নাহবিরোধী আইন পাস করা হবে না বলে আলেমদের আশ্বস্ত করেন প্রধানমন্ত্রী। তিনি বলেন, তাঁর সরকার নারীনীতিতে পরিষ্কারভাবে বলেছে, আন্তর্জাতিক আইনের মধ্যে কোরআন সুন্নাহবিরোধী কিছু থাকলে বাংলাদেশের ক্ষেত্রে তা প্রযোজ্য হবে না।শেখ হাসিনা বলেন, বিশ্বের বিভিন্ন মুসলিম দেশের মধ্যে দ্বন্দ্ব, সংঘাত চলছে। মুসলমানেরাও একে অন্যের সঙ্গে সংঘাতে জড়িয়ে পড়ছে। তিনি প্রশ্ন তুলে বলেন, ‘কারা এসব ব্যাপারে উসকানি দিচ্ছেন? আর এতে কারা লাভবান হচ্ছেন?’ প্রধানমন্ত্রী বলেন, ‘সম্প্রতি এই গোষ্ঠী আমাদের দেশেও অস্থিতিশীলতা সৃষ্টির চেষ্টা করেছে। কিন্তু সরকার যথাসময়ে পদক্ষেপ নেওয়ায় তারা তা করতে পারেননি।’ তাদের অসত্ উদ্দেশ্য এখনো রয়েছে বলে মন্তব্য করে শেখ হাসিনা বলেছেন, যারা হত্যা, সন্ত্রাস ও জঙ্গিবাদে লিপ্ত থাকে, তাদের কোনো ধর্ম নেই।
মানবতাবিরোধী অপরাধীদের মৃত্যুদণ্ড দেওয়া প্রসঙ্গে শেখ হাসিনা বলেছেন, ইসলামি আইনেও রয়েছে খুনির শাস্তি শিরশ্ছেদ। ধর্মমন্ত্রী মতিউর রহমানের সভাপতিত্বে অনুষ্ঠানে শিক্ষামন্ত্রী নুরুল ইসলাম নাহিদ উপস্থিত ছিলেন।
