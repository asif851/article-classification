
সাবেক মন্ত্রী এনামুল হক মোস্তফা শহীদকে গতকাল শুক্রবার হবিগঞ্জের চুনারুঘাট উপজেলার কুটিরগাঁও গ্রামে তাঁর মা-বাবার কবরের পাশে দাফন করা হয়েছে। এনামুল হক মোস্তফা শহীদের মরদেহ গতকাল বেলা ১১টায় হেলিকপ্টারযোগে ঢাকা থেকে হবিগঞ্জ জেলা সদরে আনা হয়। বেলা সাড়ে ১১টায় জেলা সদরের প্রধান ঈদগাহে জানাজা অনুষ্ঠিত হয়। বেলা দুইটায় মাধবপুর উপজেলা সদরে এবং তিনটায় চুনারুঘাট উপজেলা সদরে আরও দুই দফা জানাজা অনুষ্ঠিত হয়। চুনারুঘাট উপজেলায় মরহুমের বাড়ি কুটিরগাঁও গ্রামে বিকেল সাড়ে পাঁচটায় সর্বশেষ জানাজা অনুষ্ঠিত হয়। জানাজা শেষে এই মুক্তিযোদ্ধাকে গার্ড অব অনার দেওয়া হয়। এ সময় উপস্থিত ছিলেন হবিগঞ্জ-৩ আসনের সাংসদ মো. আবু জাহির, হবিগঞ্জ-৪ আসনের সাংসদ মাহবুব আলী, আওয়ামী লীগের কেন্দ্রীয় সাংগঠনিক সম্পাদক মিসবাহ উদ্দিন সিরাজ, হবিগঞ্জের জেলা প্রশাসক সাবিনা আলম, পুলিশ সুপার জয়দেব কুমার ভদ্রসহ নানা শ্রেণি-পেশার মানুষ।
