
প্রায় পৌনে চার কোটি টাকা মূল্য সংযোজন কর (ভ্যাট) ফাঁকির অভিযোগে চট্টগ্রামের ব্যবসায়ী সেলিম আহমেদ ও তাঁর স্ত্রী-পুত্রের বিরুদ্ধে তিনটি মামলা করছে দুর্নীতি দমন কমিশন (দুদক)। গতকাল বৃহস্পতিবার এ অনুমোদন দেওয়া হয়েছে।
দুদকের উপপরিচালক (জনসংযোগ) প্রণব কুমার ভট্টাচার্য জানিয়েছেন, আগামী সপ্তাহেই এঁদের বিরুদ্ধে মামলা হতে পারে।
ব্যবসায়ী সেলিম আহমেদ সুপার রিফাইনারি (প্রা.) লিমিটেডের ব্যবস্থাপনা পরিচালক। তাঁর স্ত্রী লুৎফুন্নেছা আহমেদ প্রতিষ্ঠানটির চেয়ারম্যান এবং ছেলে সাজির আহমেদ পরিচালক।
দুদক সূত্র জানায়, ২০০৭-০৮ থেকে ২০০৯-১০—তিন অর্থবছরে ৬২ লাখ ৫৭ হাজার ৭৪ লিটার পেট্রোলিয়াম কনডেনসেট (অপরিশোধিত তেল) থেকে উৎপাদিত পেট্রোলিয়ামজাত পণ্যের ওপর প্রযোজ্য ভ্যাট ফাঁকি দিয়েছে প্রতিষ্ঠানটি। তিন অর্থবছরে এর পরিমাণ ৩ কোটি ৬০ লাখ ৬৫ হাজার ৫৭৫ টাকা। অভিযোগটি অনুসন্ধান করেন দুদকের উপপরিচালক মির্জা জাহিদুল আলম।
অনুসন্ধান শেষে মামলার সুপারিশ করলে কমিশন তা অনুমোদন দেয়। দুটি মামলায় সেলিম আহমেদ ও তাঁর স্ত্রী লুৎফুন্নেছাকে এবং একটি মামলায় এই দুজনের সঙ্গে তাঁদের ছেলে সাজির আহমেদকে আসামি করা হচ্ছে।
পাল সমিতির সভাপতি ও সম্পাদকের বিরুদ্ধে মামলা হচ্ছে: ট্রাস্টের জমি বিক্রি ও লিজের অর্থ ভুয়া বিল ভাউচারের মাধ্যমে আত্মসাতের সুনির্দিষ্ট অভিযোগে রাজধানীর রায়েরবাজার পাল সমিতির ট্রাস্টি বোর্ডের সভাপতি বিশ্বনাথ পাল ও সাধারণ সম্পাদক সুরেখন কুমার পালের বিরুদ্ধে মামলার সিদ্ধান্ত নিয়েছে দুদক। গতকাল কমিশনের সভায় এ অনুমোদন দেওয়া হয়।
সমিতির ওই দুই কর্মকর্তার বিরুদ্ধে ট্রাস্টের জমি বিক্রি ও লিজের ২ কোটি ৬০ লাখ ৬৫ হাজার টাকা আত্মসাতের অভিযোগ আনা হয়েছে।
 
