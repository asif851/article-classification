
সাতক্ষীরা সদর উপজেলার তলুইগাছা সীমান্তের সোনাই নদে মাছ ধরার সময় এক বাংলাদেশি জেলেকে ধরে নিয়ে গেছে ভারতীয় সীমান্তরক্ষী বাহিনী (বিএসএফ)। গতকাল সোমবার এ ঘটনা ঘটে। তাঁর নাম আবদুর রহিম (২৬)। তিনি কলারোয়া উপজেলার দক্ষিণ ভাদিয়ালী গ্রামের মোনায়েম খানের ছেলে।এলাকাবাসী সূত্রে জানা গেছে, গতকাল দুপুর ১২টার দিকে সোনাই নদে মাছ ধরতে যান আবদুর রহিম। এ সময় ভারতীয় দ্বারকান্দা ক্যাম্পের বিএসএফ সদস্যরা তাঁকে ধরে নিয়ে যান। সাতক্ষীরা ৩৮ ব্যাটালিয়নের উপ-অধিনায়ক মেজর ইমাম হাসান জানান, ধরে নিয়ে যাওয়ার পর আবদুর রহিমকে ফেরত চেয়ে বিএসএফের কাছে চিঠি পাঠানো হয়েছে। কিন্তু বিএসএফের পক্ষ থেকে জানানো হয়েছে, ওই জেলে ভারতে অনুপ্রবেশ করেন। এ জন্য স্থানীয় লোকজন তাঁকে আটক করে ভারতের বশিরহাট মহকুমার স্বরূপনগর থানায় সোপর্দ করেছে। তবে তাঁকে নির্যাতন করা হয়নি।
 
