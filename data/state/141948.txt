
জামায়াতে ইসলামীর ডাকা বৃহস্পতিবার সকাল-সন্ধ্যার হরতালে দেশের কোথাও অপ্রীতিকর কোনো ঘটনার খবর পাওয়া যায়নি। হরতালের সমর্থনে রাজধানীতে দলটির নেতা-কর্মীদের পিকেটিং বা মিছিল চোখে পড়েনি। তবে মাঠে ছিলেন ক্ষমতাসীন আওয়ামী লীগের নেতা-কর্মীরা। রাজধানীর বিভিন্ন সড়কে ব্যক্তিগত গাড়ি কিছুটা কম দেখা গেলেও দিনভর জীবনযাত্রা প্রায় স্বাভাবিক ছিল।
এদিকে হরতাল শুরুর চার ঘণ্টা পর জামায়াতের এই কর্মসূচিতে বিএনপি সমর্থন দেয়।
দলের আমির, সেক্রেটারি জেনারেলসহ শীর্ষস্থানীয় নেতাদের গ্রেপ্তার এবং ‘মিথ্যা’ মামলা দিয়ে তাঁদের রিমান্ডে নেওয়ার প্রতিবাদে এ কর্মসূচি দেয় জামায়াত। হরতালে রাজধানীর জীবনযাত্রা প্রায় স্বাভাবিক ছিল। ব্যাংক, সচিবালয়, বিভিন্ন সরকারি ও বেসরকারি প্রতিষ্ঠানে হরতালে তেমন কোনো প্রভাব চোখে পড়েনি।
হরতাল শুরুর চার ঘণ্টা পর সকাল ১০টার দিকে নয়াপল্টনে এক সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী সমর্থন দেওয়ার কথা জানান। গতকাল বুধবার তিনি সাংবাদিকদের প্রশ্নের উত্তরে জানিয়েছিলেন, হরতালে সমর্থন দেওয়ার কোনো তথ্য তাঁদের কাছে নেই।
হরতালে সমর্থন দেওয়ার কারণ চাইলে রিজভী বলেন, সারা দেশেই বিরোধী দলের নেতা-কর্মীদের ওপর গ্রেপ্তার, নির্যাতন চলছে। জামায়াতও এই গ্রেপ্তার-নির্যাতনের প্রতিবাদে হরতাল ডেকেছে। বিএনপিও বিরোধী দলের দমনপীড়নের বিরুদ্ধে বলে তিনি জানান।
ঢাকা সড়ক পরিবহন মালিক সমিতি হরতালে বাস-মিনিবাস চালু রেখেছে।
সকালের দিকে রাজধানীর রাস্তাঘাটে যানবাহন তুলনামূলকভাবে কম দেখা গেলেও বেলা বাড়ার সঙ্গে সঙ্গে রাজপথে বাস, মিনিবাস, প্রাইভেট কার, মোটরসাইকেল, রিকশাসহ বিভিন্ন যানবাহনের সংখ্যা বাড়তে থাকে। কোথাও কোথাও যানজটেরও সৃষ্টি হয়। তবে রাজধানীর বিভিন্ন স্কুলে শিক্ষার্থীদের উপস্থিতি তুলনামূলকভাবে কম রয়েছে।
রাজপথে আওয়ামী লীগজামায়াতের সকাল-সন্ধ্যা হরতালে রাজপথে দেখা যায়নি সংগঠনটির নেতা-কর্মীদের। তবে রাজপথে ছিল ছাত্রলীগসহ আওয়ামী লীগের বিভিন্ন অঙ্গসংগঠনের নেতা-কর্মীরা।ঢাকা বিশ্ববিদ্যালয়সহ রাজধানীর বিভিন্ন গুরুত্বপূর্ণ রাস্তার মোড়ে আওয়ামী লীগের বিভিন্ন সংগঠনের নেতা-কর্মীদের অবস্থান নিতে দেখা গেছে। হরতাল তথা জামায়াতবিরোধী স্লোগান দিয়ে তারা রাজধানীর বিভিন্ন পয়েন্টে সক্রিয় ছিলেন। এ ছাড়া হরতালে যেকোনো ধরনের নাশকতা এড়াতে আইনশৃঙ্খলা রক্ষাকারী বাহিনীর সদস্যরা বিভিন্ন গুরুত্বপূর্ণ রাস্তায় সশস্ত্র অবস্থায় দেখা গেছে।
 
