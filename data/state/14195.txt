
জাতীয় সংসদে বিরোধী দল জাতীয় পার্টির সদস্য নুরুল ইসলাম বলেছেন, পাবলিক পরীক্ষায় প্রশ্ন ফাঁস স্বাভাবিক হয়ে গেছে। এটা নিয়ন্ত্রণের বাইরে চলে গেছে। তিনি প্রশ্নপত্র ফাঁস রোধে শিক্ষা মন্ত্রণালয় ও বোর্ডের নিষ্ঠাবান ব্যক্তিদের নিয়োগ দেওয়া এবং কোচিং বন্ধ করে দেওয়ার দাবি জানান।
আজ সোমবার জাতীয় সংসদে রাষ্ট্রপতির ভাষণের ওপর ধন্যবাদ প্রস্তাবের আলোচনায় অংশ নিয়ে নুরুল ইসলাম এসব কথা বলেন।
নুরুল ইসলাম বলেন, ব্যাংক খাত নিয়ে জনগণ আতঙ্কিত। বড় বড় ঋণখেলাপিরা ক্ষমতাশালী। তাঁরা ভাবছেন ঋণ ফেরত দিতে হবে না। কারণ সরকার কোনো ব্যবস্থা নিচ্ছে না। তিনি বলেন, এখন মানুষ ব্যাংকে টাকা রাখতে চায় না। কারণ টাকা ফেরত পাওয়া নিয়ে অনেকে সন্দিহান। ফারমার্স ব্যাংক জলবায়ু ট্রাস্ট ফান্ডের টাকা ফেরত দিতে পারছে না। বাংলাদেশ ব্যাংকের রিজার্ভ চুরির ঘটনায় দায়ী ব্যক্তিদের শনাক্ত করা হয়েছে কি না, জানা যায়নি। হল-মার্ক কেলেঙ্কারি, শেয়ার মার্কেট কেলেঙ্কারির তদন্ত প্রতিবেদন প্রকাশ পায়নি।
