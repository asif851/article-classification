
স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, বর্তমান সরকার ক্ষমতায় আসার পর বিভিন্ন উন্নয়ন কর্মকাণ্ডে ডিজিটাল পদ্ধতি চালু করেছে। এর ফলে দেশের বিভিন্ন ক্ষেত্রে দুর্নীতি ৭০ শতাংশ কমেছে। গতকাল শনিবার দুপুরে শহরের কবি জসীমউদ্দীন হলে ফরিদপুর জেলা আওয়ামী লীগের বর্ধিত সভায় প্রধান অতিথির বক্তব্যে এ কথা বলেন মন্ত্রী।অনুষ্ঠানে সভাপতিত্ব করেন জেলা আওয়ামী লীগের সভাপতি কাজী জায়নুল আবেদীন। তিনি অসুস্থ হয়ে পড়লে পরে সভাপতিত্ব করেন সহসভাপতি লোকমান হোসেন মৃধা। বর্ধিত সভায় অন্যদের মধ্যে বক্তব্য দেন আওয়ামী লীগের নেতা খন্দকার মোহতেশাম হোসেন বাবর, সৈয়দ মাসুদ হোসেন, মাহবুবু আলী খান, সাহেব সরোয়ার, শওকত আলী প্রমুখ।খন্দকার মোশাররফ বলেন, ‘যেভাবে দেশ এগিয়ে যাচ্ছে তাতে আমরা ২০২১ সালের আগেই মধ্যম আয়ের দেশ হিসেবে স্বীকৃতি পাব। তখন আমাদের গড় মাথাপিছু আয় হবে সাড়ে চার হাজার ডলার।’ মন্ত্রী ২২ মার্চ জেলা আওয়ামী লীগের সম্মেলনে দলের নেতা-কর্মীদের সহযোগিতা কামনা করেন।
