
রাজশাহীতে পদ্মা নদীতে নৌকাডুবির দুদিন পর পাঁচজনের লাশ উদ্ধার করা হয়েছে। জেলেদের জালে এসব লাশ উঠে আসে। গত রোববার সন্ধ্যায় নৌকাডুবির পর থেকে উদ্ধারকাজ চালাচ্ছিল ফায়ার সার্ভিস।
আজ মঙ্গলবার সকালে উদ্ধার হওয়া লাশের মধ্যে দুজন শিশু। তাদের বয়স আনুমানিক নয় বছর। তারা হলো শাহমখদুম জামিয়া মাদ্রাসার শিক্ষার্থী তামিম ও আবুল আহাদ। অন্যরা রাজশাহী কলেজের কর্মচারী রবিন (২১), নগরীর ডাশমারি এলাকার বাসিন্দা আসাদুল (৩৬) ও নৌকার মাঝি রফিকুল ইসলাম (৩৫)। রবিন ও রফিকুলের বাড়ি নগরের দরগাপাড়া এলাকায়।
নৌকাডুবির ঘটনায় রক্ষা পাওয়া রকির তথ্যমতে, চরখিদিরপুর ও বড়কুঠির মাঝামাঝি জায়গায় নৌকাটি ডুবে যায়। চরখিদিরপুর থেকে দুজন নৌকায় উঠতে চেয়েছিলেন। তাঁদের তুলে নিতে নৌকাটি ঘোরানো হচ্ছিল। এ সময় ঝড় ওঠে। এতে নৌকাটি ডুবে যায়। রকি অন্য নৌকা চালাতেন। তিনিও তখন ওই নৌকায় ছিলেন।
ফায়ার সার্ভিসের উপপরিচালক নুরুল ইসলাম ও বোয়ালিয়া থানার ভারপ্রাপ্ত কর্মকর্তা (ওসি) শাহাদাত হোসেন খান পাঁচজনের লাশ উদ্ধারের তথ্য জানিয়েছেন।
 
