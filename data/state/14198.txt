
মুক্তিযুদ্ধের সময় মানবতাবিরোধী অপরাধ করার দায়ে মৃত্যুদণ্ডের আদেশের রায়ের বিরুদ্ধে জামায়াতে ইসলামীর সহকারী সেক্রেটারি জেনারেল মোহাম্মদ কামারুজ্জামানের করা আপিলের শুনানি পিছিয়েছে। আগামী ৩ জুন শুনানির তারিখ ধার্য করা হয়েছে।আজ মঙ্গলবার আসামিপক্ষের সময় আবেদনের পরিপ্রেক্ষিতে আপিল বিভাগের জ্যেষ্ঠ বিচারপতি সুরেন্দ্র কুমার সিনহার নেতৃত্বাধীন চার বিচারপতির বেঞ্চ ৩ জুন পর্যন্ত শুনানি মুলতবি করেন।বেঞ্চের অপর তিনজন বিচারপতি হলেন বিচারপতি মো. আবদুল ওয়াহহাব মিঞা, বিচারপতি হাসান ফয়েজ সিদ্দিকী ও বিচারপতি এ এইচ এম শামসুদ্দিন চৌধুরী।আজ কামারুজ্জামানের পক্ষে আইনজীবী খন্দকার মাহবুব হোসেন প্রস্তুতির জন্য পাঁচ সপ্তাহ সময়ের আবেদন জানান। আদালত ৩ জুন পর্যন্ত সময় মঞ্জুর করেন।খন্দকার মাহবুব হোসেনের সঙ্গে কামারুজ্জামানের পক্ষে ছিলেন আইনজীবী তাজুল ইসলাম। রাষ্ট্রপক্ষে এ সময় অতিরিক্ত অ্যাটর্নি জেনারেল মুরাদ রেজা উপস্থিত ছিলেন।একাত্তরে মানবতাবিরোধী অপরাধের দায়ে গত বছরের ৯ মে কামারুজ্জামানকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-২। ওই বছরের ৬ জুন ওই সাজা বাতিল করে খালাস চেয়ে কামারুজ্জামান আপিল করেন। গত বছরের ২৯ সেপ্টেম্বর আপিলের সার-সংক্ষেপ জমা দেয় আসামিপক্ষ। তবে ট্রাইব্যুনালের ওই রায়ের বিরুদ্ধে রাষ্ট্রপক্ষ আপিল করেনি।
