
বরগুনার চার উপজেলার ৩৫টি ইউনিয়ন পরিষদ (ইউপি) নির্বাচনে ১৯টিতে চেয়ারম্যান পদে আওয়ামী লীগের একাধিক ‘বিদ্রোহী প্রার্থী’ রয়েছেন। এদিকে প্রতিদ্বন্দ্বী না থাকায় সদর উপজেলার বুড়িরচর ইউনিয়নে দলটির প্রার্থী সিদ্দিকুর রহমান বিনা ভোটে জয়ী হতে চলেছেন।ভোটারদের সঙ্গে কথা বলে জানা গেছে, ক্ষমতাসীন দলে বিদ্রোহী প্রার্থী থাকায় নির্বাচনী মাঠ ক্রমেই উত্তপ্ত হয়ে উঠছে। এতে সুষ্ঠু নির্বাচন নিয়ে শঙ্কা বাড়ছে। গত সোমবার আমতলী উপজেলার হলদিয়া ইউনিয়নে দলীয় ও বিদ্রোহী প্রার্থীর সমর্থকদের মধ্যে সংঘর্ষে বশির সিকদার (২৮) নামের একজন নিহত হওয়ায় এ শঙ্কা আরও বেড়েছে। তা ছাড়া বিদ্রোহীরা দলীয় প্রার্থীদের ভোটে ভাগ বসাবেন। এতে দলীয় প্রার্থীদের জয় অনিশ্চিত হয়ে পড়ছে।দলটির ইউনিয়ন পর্যায়ের নেতা-কর্মীরা বলেন, এবার প্রথম দলীয় প্রতীকে নির্বাচন হওয়ায় বরগুনায় সবচেয়ে বেশি বেকায়দায় পড়েছে ক্ষমতাসীন দল। প্রত্যেক ইউনিয়নেই একাধিক যোগ্য প্রার্থী থাকায় প্রায় অনেক ইউনিয়নেই দলের পক্ষে একক প্রার্থী মনোনীত করা সম্ভব হয়নি। অনেক ইউনিয়নে জেলা ও উপজেলা পর্যায়ের নেতা এবং সাংসদদের পছন্দের প্রার্থীকে দলীয় মনোনয়ন দেওয়ায় ত্যাগী নেতারা বঞ্চিত হয়েছেন। ফলে তৃণমূল পর্যায়ের নেতা-কর্মীরা দ্বিধাবিভক্ত হয়ে পড়েছেন।দলীয় সূত্র জানায়, সদর উপজেলার গৌরীচন্না ইউনিয়নে মিলন চন্দ্র বিশ্বাস দলীয় মনোনয়ন পেয়েছেন, বিদ্রোহী প্রার্থী হয়েছেন মনিরুল ইসলাম ও আবদুল কুদ্দুস। বালিয়াতলীতে মনোনয়ন পেয়েছেন শাহ নেওয়াজ, বিদ্রোহী হয়েছেন গোলাম সরোয়ার শাহিন। আয়লা-পাতাকাটায় আশশাকুর রহমান মনোনয়ন পেয়েছেন, এখানে মোশারফ হোসেন বিদ্রোহী প্রার্থী হয়েছেন। কেওড়াবুনিয়ায় মনোনয়ন পেয়েছেন মারুফ মৃধা, বিদ্রোহী হয়েছেন মনিরুজ্জামান ও আবদুল হাকিম। ফুলঝুরিতে জুয়েল খান মনোনয়ন পেয়েছেন, এখানে গোলাম কিবরিয়া বিদ্রোহী প্রার্থী হয়েছেন।আমতলী উপজেলার আঠারোগাছিয়ায় হারুন অর রশিদ আওয়ামী লীগের মনোনয়ন পেয়েছেন। আর রফিকুল ইসলাম, বারেক তালুকদার ও জহিরুল ইসলাম বিদ্রোহী প্রার্থী হয়েছেন। হলদিয়ায় শহিদ মৃধা দলীয় প্রার্থী হয়েছেন, বিদ্রোহী প্রার্থী হয়েছেন জাকির বিশ্বাস। আরপাঙ্গাশিয়ায় সুলতান আহম্মেদ মনোনয়ন পেয়েছেন, বিদ্রোহী প্রার্থী হয়েছেন হুমায়ুন কবির ও জাফর বিশ্বাস। চাওড়ায় মনোনয়ন পেয়েছেন বাদল খান, বিদ্রোহী প্রার্থী হয়েছেন মতিউর রহমান ও আলতাফ হোসেন। গুলিশাখালীতে নুরুল ইসলাম মৃধা দলীয় মনোনয়ন পেয়েছেন, আসাদুজ্জামান ও ফারুক মৃধা বিদ্রোহী প্রার্থী হয়েছেন।বেতাগী উপজেলার বেতাগী সদরে দলীয় মনোনয়ন পেয়েছেন নজরুল ইসলাম, বিদ্রোহী প্রার্থী হয়েছেন আমিনুল ইসলাম খান। সরিষামুড়িতে মনোনয়ন পেয়েছেন ইমাম হোসেন, বিদ্রোহী হয়েছেন ইউসুফ শরিফ। বুড়ামজুমদারে সৈয়দ গোলাম রব মনোনয়ন পেয়েছেন, বিদ্রোহী হয়েছেন রেজাউল করিম, মোস্তাফিজুর রহমান ও রফিকুল হায়দার। হোসনাবাদে মাকসুদুর রহমান মনোনয়ন পেয়েছেন, বিদ্রোহী হয়েছেন নজরুল ইসলাম।বামনা উপজেলার বুকাবুনিয়ায় আলতাফ হোসেন মনোনয়ন পেয়েছেন, বিদ্রোহী প্রার্থী হয়েছেন সাইদুর রহমান। ডৌয়াতলায় মনোনয়ন পেয়েছেন শাহজালাল, বিদ্রোহী হয়েছেন মিজানুর রহমান। পাথরঘাটা উপজেলার কালমেঘায় নাসির উদ্দীন দলীয় মনোনয়ন পেয়েছেন, বিদ্রোহী হয়েছেন আকন মো. শহীদ। রায়হানপুরে মাইনুল ইসলাম মনোনয়ন পেয়েছেন, বিদ্রোহী হয়েছেন মিজানুর রহমান। নাচনাপাড়ায় মনোনয়ন পেয়েছেন ফরিদ খান, বিদ্রোহী হয়েছেন মিজানুর রহমান।জেলা আওয়ামী লীগের সাধারণ সম্পাদক ও জেলা পরিষদের প্রশাসক জাহাঙ্গীর কবির গতকাল শনিবার বলেন, ‘এবার প্রথম দলীয় প্রতীকে নির্বাচন হওয়ায় মনোনয়ন নিয়ে কিছুটা ঝামেলা হয়েছে। আওয়ামী লীগ বড় দল। তাই প্রত্যেক ইউনিয়নেই একাধিক যোগ্য ও শক্তিশালী প্রার্থী আছেন। এরপর নেতা ও সাংসদদের পছন্দ-অপছন্দের প্রাধান্য মিলিয়ে জটিল পরিস্থিতি তৈরি হয়েছে। তারপরেও আমরা বিদ্রোহীদের প্রার্থিতা প্রত্যাহার করানোর ব্যাপারে চেষ্টা চালাচ্ছি।’
