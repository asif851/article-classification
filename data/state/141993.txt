
চট্টগ্রাম বিশ্ববিদ্যালয়ে ছাত্রলীগ-ছাত্রশিবির সংঘর্ষের সময় পুলিশের কাজে বাধা ও বিস্ফোরক উদ্ধারের ঘটনায় হাটহাজারী থানায় একটি মামলা হয়েছে। এতে বিশ্ববিদ্যালয় শাখা ছাত্রশিবিরের সভাপতিসহ দুই শতাধিক জনকে আসামি করা হয়েছে।গতকাল সোমবার রাতে হাটহাজারী থানার উপপরিদর্শক (এসআই) নুরুল হাকিম বাদী হয়ে মামলাটি দায়ের করেন।মামলায় বিশ্ববিদ্যালয় শাখা ছাত্রশিবিরের সভাপতি মোস্তাফিজুর রহমান, সাধারণ সম্পাদক মহিউদ্দিন সরকারসহ ১০৭ জনের নাম উল্লেখ করা হয়েছে। অজ্ঞাত আসামি করা হয়েছে ১০০ থেকে ১২০ জনকে। ছাত্রলীগের কোনো নেতা-কর্মীকে আসামি করা হয়নি।হাটহাজারী থানার ভারপ্রাপ্ত কর্মকর্তা (ওসি) মো. ইসমাইল আজ মঙ্গলবার দুপুরে প্রথম আলোকে বলেন, পুলিশের কাজে বাধা দেওয়া ও পেট্রলবোমা উদ্ধারের ঘটনায় বিস্ফোরক দ্রব্য আইন এবং দণ্ডবিধির বিভিন্ন ধারায় মামলাটি করা হয়েছে। আসামিদের গ্রেপ্তার করতে অভিযান অব্যাহত রয়েছে। তবে এখনো কাউকে গ্রেপ্তার করা যায়নি।গত রোববার রাতে চট্টগ্রাম বিশ্ববিদ্যালয়ের সোহরাওয়ার্দী ছাত্রাবাসের সামনে ছাত্রলীগ-ছাত্রশিবিরের মধ্যে সংঘর্ষ ও গোলাগুলির ঘটনা ঘটে। রাতে তল্লাশি চালিয়ে ছাত্রাবাস থেকে পেট্রলবোমা উদ্ধার করে পুলিশ। এ ঘটনায় তিন সদস্যের তদন্ত কমিটি গঠন করেছে বিশ্ববিদ্যালয় কর্তৃপক্ষ।
