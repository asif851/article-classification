
ঢাকার কেরানীগঞ্জের ঐতিহ্যবাহী শুভাঢ্যা খাল দখলমুক্ত করতে এবং দূষণ রোধে জনসম্পৃক্ততা ও সচেতনতা বাড়াতে অনুষ্ঠিত হলো শৌখিন ডিঙি নৌকা বাইচ প্রতিযোগিতা ২০১৫। ঢাকা জেলা প্রশাসনের উদ্যোগে এ আয়োজনে সহযোগিতায় ছিল কেরানীগঞ্জ উপজেলা পরিষদ, প্রথম আলো বন্ধুসভা ও বাংলাদেশ স্কাউটস কেরানীগঞ্জ শাখা।আজ শুক্রবার সকালে এ প্রতিযোগিতার উদ্বোধন করেন বিদ্যুৎ, জ্বালানি ও খনিজ সম্পদ প্রতিমন্ত্রী ও ঢাকা-৩ আসনের সাংসদ নসরুল হামিদ। এ সময় প্রতিমন্ত্রী বলেন, শুভাঢ্যা খাল রক্ষায় জলবায়ু ট্রাস্টের পক্ষ থেকে ১০ কোটি টাকা বরাদ্দ দেওয়া হয়েছে। খালটি দখল ও দূষণ মুক্ত করার কাজ চলছে। উভয় তীরের মানুষদের জীবনের তাগিদে এ খালকে বাঁচানো দরকার। আর সে জন্য দুই পাড়ের সবাইকে এগিয়ে আসতে হবে। এ খালের দখল-দূষণকারীদের বিরুদ্ধে আইনানুগ ব্যবস্থা নেওয়া হবে বলেও জানান তিনি।সকাল সাড়ে ১০টার দিকে সদরঘাট টার্মিনাল এলাকা থেকে শুরু হয় নৌকা বাইচ। প্রায় তিন কিলোমিটার পথ অতিক্রম করে শেষ হয় শুভাঢ্যা উচ্চ বিদ্যালয় মাঠ এলাকায় গিয়ে। এতে অংশ নেয় তিন মাঝির পঞ্চাশটি ডিঙি নৌকা। এরপর বেলা ১১টায় শুভাঢ্যা উচ্চ বিদ্যালয়ে মাঠে বিজয়ীদের মধ্যে পুরস্কার বিতরণ করা হয়। প্রতিযোগিতায় প্রথম হয়েছে লাল মিয়ার দল, দ্বিতীয় আনোয়ার মিয়ার দল ও তৃতীয় হয়েছে মো. ফারুকের দল।পুরস্কার বিতরণী অনুষ্ঠানে কেরানীগঞ্জ উপজেলা নির্বাহী কর্মকর্তা আবুল বাশার মোহাম্মদ ফখরুজ্জামান বলেন, ‘শুভাঢ্যা খালটি আমাদের রক্ষা করতে হবে। খাল দখল ও দূষণমুক্ত করতে জনসচেতনতা সৃষ্টির জন্য প্রথম আলো পত্রিকা সব সময় গুরুত্বপূর্ণ ভূমিকা পালন করছে। এ মহৎ কাজে অংশীদার ও অনুষ্ঠানটি সফল করার জন্য আমরা কেরানীগঞ্জ উপজেলা প্রশাসনের পক্ষ থেকে প্রথম আলো পরিবারকে ধন্যবাদ জানাই।’
