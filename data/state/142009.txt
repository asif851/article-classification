
বিএনপির চেয়ারপারসন খালেদা জিয়াকে ‘সন্ত্রাসের রানি’ আখ্যা দিয়েছেন অর্থমন্ত্রী আবুল মাল আবদুল মুহিত। আজ রোববার দুপুরে সিলেটের মুখ্য বিচারিক আদালত ভবনের উদ্বোধনী অনুষ্ঠানে প্রধান অতিথির বক্তব্যে তিনি এমন কথা বলেন। মন্ত্রী বলেন, ‘তাঁর (খালেদা) নির্দেশে সারা দেশে সন্ত্রাসী কার্যক্রম ও গুপ্ত হামলা চলছে।’চলমান অবস্থায় ‘খালেদা জিয়া এখন দেশের শত্রু’ মন্তব্য করে অর্থমন্ত্রী বলেন, ‘তিনি (খালেদা) বাসায় বসে আন্দোলন কর্মসূচির ডাক দেন। তাঁর কিছু গুন্ডাপান্ডা দেশে বিশৃঙ্খলা সৃষ্টি করছে। তিনি এখন সন্ত্রাসীদের রানিতে পরিণত হয়েছেন। এদের কঠোর হস্তে দমন করা হবে।’উদ্বোধনী অনুষ্ঠানে যোগ দিতে অর্থমন্ত্রীসহ অতিথিরা আজ দুপুর সাড়ে ১২টার দিকে হেলিকপ্টারে করে সিলেট পৌঁছান। জেলা জজ কোর্ট প্রাঙ্গণে জেলা জজ খোন্দকার কামালউজ্জামানের সভাপতিত্বে উদ্বোধনী অনুষ্ঠানে বিশেষ অতিথির বক্তব্য দেন আইনমন্ত্রী আনিসুল হক, আইন, বিচার ও সংসদবিষয়ক মন্ত্রণালয়ের সচিব আবু সালেহ শেখ মো. জহিরুল হক।আইনমন্ত্রী বলেন, ‘নিষিদ্ধ করার আগে জামায়াতের বিচার করতে হবে। এরপর তাদের নিষিদ্ধ করা হবে।’প্রায় ২৬ কোটি টাকা ব্যয়ে মুখ্য মহানগর হাকিম আদালতের জন্য নবনির্মিত পাঁচতলা ভবনের আয়তন ১৭ হাজার ৩১৪ বর্গফুট। গণপূর্ত অধিদপ্তরের তত্ত্বাবধানে ‘দেশ উন্নয়ন লিমিটেড’ এ প্রকল্পের কাজ করে।
