
সমাবেশের অনুমতি না পেয়ে কাল শনিবার বিকেলে ঢাকা মহানগরের থানায় থানায় বিক্ষোভ কর্মসূচি ঘোষণা করেছে বিএনপি। দলটির স্থায়ী কমিটির সদস্য তরিকুল ইসলাম আজ শুক্রবার বিকেলে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে এ ঘোষণা দেন।
‘খুন-গুমের’ প্রতিবাদে রাজধানীর ডেমরায় সমাবেশ করার ঘোষণা দিয়েছিল বিএনপি। ডেমরা-যাত্রাবাড়ীর তিনটি জায়গার যেকোনো একটিতে সমাবেশের অনুমতি চেয়েছিল দলটি।
সংবাদ সম্মেলনে তরিকুল জানান, পুলিশ তাঁদের সমাবেশ করার অনুমতি দেয়নি। এর নিন্দা ও প্রতিবাদ জানিয়ে তিনি কাল বিকেল চারটায় থানায় থানায় বিক্ষোভ সমাবেশ করার ঘোষণা দেন।
তরিকুল ইসলাম বলেন, সরকার এখন নিজের ছায়াকেও ভয় পায়। জনগণকে ভয় পায়। এজন্য এখন তারা প্রশাসনযন্ত্রকে ব্যবহার করছে।
