
আগামী ২০ মের পর পরবর্তী কর্মসূচির সিদ্ধান্ত নেওয়া হবে বলে জানিয়েছে বাংলাদেশ মাংস ব্যবসায়ী সমিতি। সমিতি জানায়, বাণিজ্যমন্ত্রী তোফায়েল আহমেদ মাংস ব্যবসায়ীদের সমস্যা সমাধানের আশ্বাস দিলেও এখন পর্যন্ত এ বিষয়ে কোনো সিদ্ধান্ত হয়নি।ঢাকা মেট্রোপলিটন মাংস ব্যবসায়ী সমিতির মহাসচিব রবিউল আলম গতকাল সোমবার প্রথম আলোকে বলেন, ‘আমরা এখন পর্যন্ত সমস্যা সমাধানের বিষয়ে কিছু জানি না। শুনেছি বাণিজ্যমন্ত্রী তোফায়েল আহমেদ দক্ষিণ সিটি করপোরেশনের (ডিএসসিসি) মেয়র সাঈদ খোকনের সঙ্গে কথা বলেছেন। তিনি ২০ মে এ বিষয়ে আলোচনার জন্য সময় দিয়েছেন।’ তবে উত্তর সিটি করপোরেশনের পক্ষ থেকে এখনো কোনো সিদ্ধান্ত পাওয়া যায়নি বলে তিনি শুনেছেন।রবিউল আলম আরও জানান, তাঁদের দাবি বাস্তবায়ন না হলে ২০ মের পর তাঁরা আলোচনা করে পরবর্তী কর্মসূচি ঘোষণা করবেন। তাঁদের দাবির মধ্যে আছে খাজনা কমানো, চাঁদাবাজি বন্ধ করা, চামড়া বিক্রির ব্যবস্থা করা, ঢাকা দক্ষিণ সিটি করপোরেশনে একটি স্থায়ীপশুর হাট তৈরি, মানসম্মত একাধিক কসাইখানা তৈরি ইত্যাদি।মাংস ব্যবসায়ী সমিতির পক্ষ থেকে জানানো হয়, গত ৩০ এপ্রিল তাঁরা সংবাদ সম্মেলন করে জানান ১৫ দিনের মধ্যে তাঁদের সমস্যা সমাধান করা না হলে প্রথম রমজান থেকে তাঁরা কর্মবিরতিতে যাবেন। সংবাদ সম্মেলনের পরপর বাণিজ্যমন্ত্রী তোফায়েল আহমেদ সমিতির নেতাদের সঙ্গে বৈঠক করে চার-পাঁচ দিনের মধ্যে তাঁদের সমস্যা সমাধানের আশ্বাস দেন।
 
