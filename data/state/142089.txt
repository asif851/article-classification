
নারায়ণগঞ্জ সিটি করপোরেশনের নবনির্বাচিত মেয়র সেলিনা হায়াৎ আইভী আজ বৃহস্পতিবার শপথ নিয়েছেন। তাঁর সঙ্গে শপথ নিয়েছেন সেখানকার নির্বাচিত কাউন্সিলররাও। প্রধানমন্ত্রীর কার্যালয়ে সকাল ১০টায় এই শপথ অনুষ্ঠান হয়েছে।প্রধানমন্ত্রী শেখ হাসিনা মেয়র সেলিনা হায়াৎ আইভীকে শপথবাক্য পাঠ করান। কাউন্সিলরদের শপথ পড়ান স্থানীয় সরকার, পল্লি উন্নয়ন ও সমবায়মন্ত্রী খন্দকার মোশাররফ হোসেন।গত ২২ ডিসেম্বর ভোট শেষে নির্বাচিত ব্যক্তিদের নাম-ঠিকানাসহ ২৮ ডিসেম্বর গেজেট প্রকাশ করে নির্বাচন কমিশন। এরপরই স্থানীয় সরকার বিভাগকে প্রয়োজনীয় ব্যবস্থা নেওয়ার জন্য চিঠি দেওয়া হয়। এরই পরিপ্রেক্ষিতে শপথ আয়োজনে স্থানীয় সরকারসচিব আবদুল মালেক সংশ্লিষ্ট ব্যক্তিদের এ সংক্রান্ত আমন্ত্রণপত্রও পাঠান।
এই নির্বাচনে একজন মেয়রের সঙ্গে ২৭ সাধারণ কাউন্সিলর ও নয়জন সংরক্ষিত নারী কাউন্সিলর নির্বাচিত হয়েছেন। ভোটের দুই সপ্তাহের মাথায় শপথ নিচ্ছেন তাঁরা।
স্থানীয় সরকার, পল্লি উন্নয়ন ও সমবায়মন্ত্রী খন্দকার মোশাররফ হোসেন নির্বাচিত সব কাউন্সিলরকে শপথবাক্য পাঠ করান। এলজিআরডি মন্ত্রণালয়ের সচিব আব্দুল মালেকের পরিচালনায় শপথবাক্য পাঠ অনুষ্ঠানে উপস্থিত ছিলেন, মন্ত্রিসভার সদস্য, প্রধানমন্ত্রীর উপদেষ্টা, বিভিন্ন রাজনৈতিক দলের নেতা ও জ্যেষ্ঠ কর্মকর্তারা। শপথগ্রহণ অনুষ্ঠানের পরে প্রধানমন্ত্রীর সঙ্গে মেয়র ও কাউন্সিলররা ছবি তোলায় অংশ নেন।
আইভী ২০১৬ সালের ২২ ডিসেম্বর অনুষ্ঠিত নির্বাচনে দ্বিতীয়বারের মতো নারায়ণগঞ্জ সিটি মেয়র নির্বাচিত হন। খবর বাসসের।
