

পুলিশের আইজিপি এ কে এম শহিদুল হক বলেছেন, রোহিঙ্গারা যেন তাঁদের শিবিরের নির্ধারিত সীমানার বাইরে যেতে না পারে, সে জন্য আইনশৃঙ্খলা রক্ষাকারী বাহিনী হিসেবে আমরা দায়িত্ব নিয়েছি। যদি কোনো রোহিঙ্গা সদস্য তাঁদের শিবিরের বাইরে চলে যায়, তবে তাদের কক্সবাজারে উখিয়ার আশ্রয় শিবিরে ফেরত পাঠানো হবে। শনিবার বিকেলে গাজীপুরের কাপাসিয়া উপজেলার টোক নয়নবাজার এলাকায় পুলিশ তদন্ত কেন্দ্র উদ্বোধনকালে তিনি এসব কথা বলেন।আইজিপি আরও বলেন, মাননীয় প্রধানমন্ত্রী ইতিমধ্যে খাদ্য, চিকিৎসা এবং বাসস্থানের ব্যবস্থা করেছেন। আমরা জনগণকে আহ্বান জানিয়েছি তারা কেউ যেন কোনো রোহিঙ্গাকে তাদের বাড়িতে আশ্রয় বা ভাড়া না দেন। কোনো রোহিঙ্গা ক্যাম্পের বাইরে গেলে সঙ্গে সঙ্গে যেন পুলিশকে খবর দেওয়া হয়।গাজীপুরের কাপাসিয়া উপজেলার তিন নদীর মোহনায় পুলিশ তদন্ত কেন্দ্রের উদ্বোধন করা হয়েছে। এটি তিনটি জেলারও মিলনস্থল। তদন্ত কেন্দ্রটি প্রতিষ্ঠা পাওয়ায় গাজীপুর, কিশোরগঞ্জ এবং ময়মনসিংহ জেলার শীতলক্ষ্যা নদীকেন্দ্রিক সীমান্তবর্তী এলাকার জনসাধারণের নিরাপত্তা নিশ্চিত হবে। গাজীপুরের পুলিশ সুপার হারুন অর রশীদ জানান, এ তদন্ত কেন্দ্রে একজন পরিদর্শক, চারজন উপপরিদর্শকসহ মোট ৪০ জনের জনবল থাকবে। কেন্দ্রটির যেকোনো প্রকার অভিযোগ, সাধারণ ডায়েরি গ্রহণ করার ক্ষমতা থাকবে। তবে সেগুলো রুজু হবে কাপাসিয়া থানায় এবং তদন্তকাজ সম্পন্ন করবে তদন্ত কেন্দ্রের কর্মকর্তারা। পরে স্থানীয় শরীফ মমতাজ উদ্দিন আহমেদ ডিগ্রি কলেজ মাঠে সুধী সমাবেশ অনুষ্ঠিত হয়। পুলিশ সুপার হারুন অর রশীদের সভাপতিত্বে সমাবেশে প্রধান অতিথি হিসেবে বক্তব্য দেন গাজীপুর-৪ আসনের সাংসদ সিমিন হোসেন রিমি, আইজিপি এ কে এম শহিদুল হক, ঢাকা রেঞ্জের উপমহাপুলিশ পরিদর্শক (ডিআইজি) শফিকুল ইসলাম, কলেজ অধ্যক্ষ তাজ উদ্দিন, মুক্তিযোদ্ধা কমান্ডার বজলুর রশীদ, উপজেলা পরিষদের ভারপ্রাপ্ত চেয়ারম্যান রেজাউর রহমান লস্কর প্রমুখ।
