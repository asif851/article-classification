
বিএনপির নেতারা বঙ্গবন্ধুর বিরুদ্ধে বিষোদ্‌গার করে খালেদা জিয়া, তারেক রহমানকে খুশি করার প্রতিযোগিতায় নেমে পড়েছে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তাঁর অভিযোগ, কাউন্সিলকে সামনে রেখে বিএনপিতে এই প্রতিযোগিতা চলছে। কারণ তাঁরা জানেন, এতে খালেদা জিয়া ও তারেক রহমান খুশি হবেন।আজ শুক্রবার নোয়াখালীর বেগমগঞ্জের চৌমুহনীতে ছয় কোটি টাকা ব্যয়ে নির্মিত চার লেন সড়কের উদ্বোধনের পর সাংবাদিকদের মন্ত্রী এসব কথা বলেন। এ সময় স্থানীয় সাংসদ মামুনুর রশিদ, জেলা প্রশাসক বদরে মুনির ফেরদৌস, অতিরিক্ত পুলিশ সুপার এস এম আশরাফুজ্জামান, সড়ক ও জনপথ বিভাগ নোয়াখালীর নির্বাহী প্রকৌশলী জাহেদ হোসেন প্রমুখ উপস্থিত ছিলেন।মন্ত্রী সড়কের উদ্বোধন উপলক্ষে এক পথসভায় বক্তব্য দেন। চৌমুহনী পৌরসভার মেয়র আক্তার হোসেন ফয়সলের সভাপতিত্বে অনুষ্ঠিত ওই সভায় ওবায়দুল কাদের বলেন, যত দূর জানি, আগামী ফেব্রুয়ারি মাসে প্রথম দফায় ইউনিয়ন পরিষদ নির্বাচনের তফসিল ঘোষণা হবে। নির্বাচন হবে মার্চে। আইন অনুযায়ী নির্বাচন কমিশন তফসিল ঘোষণা করবে। চেয়ারম্যান পদে দলীয় প্রতীকে নির্বাচন হলে এতে কোনো দলীয় প্রভাব থাকবে না।
