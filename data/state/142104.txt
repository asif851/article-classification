
টানা অবরোধ ও হরতালের কারণে পর্যটন খাতে ব্যবসা ৯৫ শতাংশ কমে গেছে বলে জানিয়েছে ট্যুর অপারেটরস অ্যাসোসিয়েশন অব বাংলাদেশ (টোয়াব)। সংগঠনটির হিসাব অনুযায়ী, ৫৩ দিনের টানা অবরোধে এ খাতে দুই হাজার কোটি টাকারও বেশি ক্ষতি হয়েছে।
আজ শনিবার দুপুরে জাতীয় প্রেসক্লাবের ভিআইপি লাউঞ্জে ‘ট্যুরিজম সেক্টর: চ্যালেঞ্জ অ্যাহেড’ শীর্ষক গোলটেবিল বৈঠকে এ তথ্য জানানো হয়।
বৈঠকে টোয়াবের সভাপতি আকবর উদ্দিন আহমাদ বলেন, ‘তিন বছর ধরেই রাজনৈতিক অস্থিরতার কারণে পর্যটনশিল্পের মারাত্মক ক্ষতি হয়েছে। টোয়াবের ৩০০ সদস্য সবাই আজ অপূরণীয় ক্ষতির সম্মুখীন। আর যারা ব্যাংক থেকে ঋণ নিয়েছে, তাদের ঋণ পরিশোধেও তাড়া দেওয়া হচ্ছে। রাজনৈতিক সমস্যার মাশুল আমরা কেন এভাবে দিয়ে যাব?’
টোয়াব সদস্য এস এম মোকসেদুল ইসলাম বলেন, ‘হরতাল-অবরোধে গাড়ি পুড়লে প্রধানমন্ত্রী গাড়ির মালিকদের ক্ষতিপূরণ দিচ্ছেন। এ সময়ে পর্যটন খাতে মারাত্মক ক্ষতি হয়েছে। কিন্তু আমাদের দিকে দেখবে কে? ’
সভায় সরকারের কাছ থেকে আর্থিক সহযোগিতা দাবি করে টোয়াবের নেতারা বলেন, পর্যটন খাতে প্রকৃত ক্ষতিগ্রস্তদের জন্য আর্থিক অনুদান, বিনা সুদে ঋণের ব্যবস্থা, ২০১২-১৩, ২০১৩-১৪, ২০১৪-২০১৫ অর্থবছরের জন্য আয়কর মওকুফ ও ব্যাংক বা অন্য কোনো আর্থিক সংস্থার কাছ থেকে যারা ঋণ নিয়েছেন, তাঁদের ওই সময়ের সুদ মওকুফ করে দিতে হবে।
টোয়াবের সহসভাপতি মো. রাফেউজ্জামান, মো. হাফিজুর রহমান ফারুক, পরিচালক (মিডিয়া অ্যান্ড পাবলিকেশন্স) আর এইচ এম ইমরান চৌধুরী, বাংলাদেশ ইন্টারন্যাশনাল হোটেল অ্যাসোসিয়েশনের সভাপতি মো. হাকিম আলী প্রমুখ বৈঠকে উপস্থিত ছিলেন।
