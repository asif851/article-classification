
নারায়ণগঞ্জে আবাসিক চুলায় নিরবচ্ছিন্ন গ্যাস সরবরাহসহ পাঁচ দফা দাবিতে গতকাল সোমবার শহরের ২ নম্বর রেলগেট এলাকায় সমাবেশ করে আমরা নারায়ণগঞ্জবাসী নামের একটি সংগঠন। আগামী সাত দিনের মধ্যে গ্যাস সমস্যার সমাধান না হলে হরতালসহ কঠোর আন্দোলন কর্মসূচির ডাক দেওয়ার হুমকি দেন বক্তারা।সমাবেশ শেষে বিক্ষোভ মিছিলে অংশ নেন শতাধিক নারী-পুরুষ। মিছিল থেকে ‘গ্যাসের চুলায় গ্যাস নাই, মা-বোনদের ঘুম নাই’ স্লোগান দেওয়া হয়।সমাবেশে আমরা নারায়ণগঞ্জবাসী সংগঠনের সভাপতি মুক্তিযোদ্ধা নূর উদ্দিন আহমেদের সভাপতিত্বে বক্তব্য দেন নারায়ণগঞ্জ নাগরিক কমিটির সভাপতি এ বি সিদ্দিক, নারায়ণগঞ্জ প্রেসক্লাবের সাবেক সভাপতি মাহাবুবুর রহমান, বাংলাদেশ টেক্সটাইল গার্মেন্টস ওয়ার্কার্স ফেডারেশন কেন্দ্রীয় কমিটির সভাপতি মাহাবুবুর রহমান, বাংলাদেশের ওয়ার্কার্স পার্টির জেলা সম্পাদক হিমাংশু সাহা, সিটি করপোরেশনের কাউন্সিলর খোদেজা খানম ও শারমিন হাবিব, সাবেক কাউন্সিলর আজাহার হোসেন, অলি উদ্দিন আহমেদ, জেলা বিএনপির নেতা জান্নাতুল ফেরদৌস, আমরা নারায়ণগঞ্জবাসী মহিলা শাখার সভাপতি আঞ্জুমান আরা প্রমুখ।সমাবেশে বক্তারা বলেন, নারায়ণগঞ্জের জনপ্রতিনিধিরা পরিবহন খাত থেকে চাঁদাবাজি ও অন্যের জমি দখল নিয়ে ব্যস্ত থাকেন। অথচ সংসদে গিয়ে নারায়ণগঞ্জের গ্যাস সমস্যার কথা তুলে ধরেন না। গ্যাস সমস্যার সমাধানে উদ্যোগ নেন না। আবাসিক চুলায় গ্যাস না থাকায় জনদুর্ভোগ চরমে পৌঁছেছে। তাই নারায়ণগঞ্জবাসী গ্যাসের দাবিতে রাস্তায় নেমে এসেছেন। আগামী সাত দিনের মধ্যে গ্যাস-সংকট নিরসন করা না হলে হরতালসহ কঠোর আন্দোলন গড়ে তোলা হবে। তাঁরা তিতাসের দুর্নীতিবাজ কর্মকর্তা-কর্মচারীদের বিচারের দাবি জানান।
 
