
সাতক্ষীরা সদর উপজেলায় চিংড়ির ঘের থেকে এক কলেজছাত্রের লাশ উদ্ধার করেছে পুলিশ। তিনি জেলা ছাত্রলীগের নেতা ছিলেন। তাঁর লাশ উদ্ধারের ঘটনায় জিজ্ঞাসাবাদের জন্য দুজনকে আটক করা হয়েছে।
আজ মঙ্গলবার বেলা পৌনে ১১টার দিকে উপজেলার ধুলিহর ইউনিয়নের আমতলা বিলের একটি ঘের থেকে হাসিবুল হাসান ওরফে ইমন (২৫) নামের ওই কলেজছাত্রের লাশ উদ্ধার করা হয়।
ইমন সাতক্ষীরা শহরের সুলতানপুর এলাকার শেখ ইকবাল হাসানের ছেলে।
পরিবার জানায়, ইমন খুলনা কমার্স কলেজে ব্যবস্থাপনা বিভাগের অনার্স শেষ বর্ষের ছাত্র ছিলেন।
জেলা ছাত্রলীগের সভাপতি তানভীর হোসাইন বলেন, ইমন জেলা ছাত্রলীগের নেতা ছিলেন। তিনি যুগ্ম সাধারণ সম্পাদক পদে ছিলেন।
ইমনের লাশ উদ্ধারের ঘটনায় জিজ্ঞাসাবাদের জন্য মুরাদ ও বিপ্লব নামের দুজনকে আটক করেছে পুলিশ।
ইমনের ছোট ভাই শেখ রিমন হোসেন বলেন, গতকাল রাতে বাড়িতেই ছিলেন ইমন। কখন, কীভাবে তিনি বাড়ির বাইরে গেছেন, তা তাঁরা জানেন না। আজ সকালে জানতে পারেন, ধুলিহর আমতলা বিলের একটি ঘেরে ইমনের লাশ পড়ে আছে।
সাতক্ষীরা সদর থানার ভারপ্রাপ্ত কর্মকর্তা (ওসি) মো. ফিরোজ হোসেন মোল্লা বলেন, সকাল ১০টার দিকে স্থানীয় লোকজন জানান, ঘেরে একটি লাশ পড়ে আছে। পরে ঘটনাস্থলে গিয়ে লাশটি উদ্ধার করে পুলিশ। লাশের সঙ্গে থাকা মোবাইল ফোনের সূত্র ধরে নিহত ব্যক্তির পরিচয় শনাক্ত করা হয়।
ওসি ফিরোজ হোসেন বলেন, নিহত ইমনের শরীরে আঘাতের চিহ্ন নেই। তবে তাঁর মুখে রক্ত দেখা গেছে। শ্বাসরোধ করে হত্যার পর তাঁর লাশ কেউ ঘেরে ফেলে গেছে বলে ধারণা করা হচ্ছে। ময়নাতদন্তের জন্য লাশ সদর হাসপাতালের মর্গে পাঠানোর প্রক্রিয়া চলছে। এ ঘটনায় জিজ্ঞাসাবাদের জন্য দুজনকে আটক করা হয়েছে।
