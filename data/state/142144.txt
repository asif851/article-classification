
ঢাকা মহানগর গোয়েন্দা পুলিশের (ডিবি) যুগ্ম পুলিশ কমিশনার মো. আবদুল বাতেন বলেছেন, অধিকাংশ ক্ষেত্রে ছিনতাইকারীরা বাস, ট্রেন ও লঞ্চযাত্রীদের যাতায়াতের সময় মূল্যবান জিনিস ছিনতাই করে বা টেনে নিয়ে যায়। এরা টানা পার্টি হিসেবে পরিচিত। এই টানা পার্টির অধিকাংশ সদস্যই মাদকাসক্ত। আজ বুধবার দুপুরে ডিএমপি মিডিয়া সেন্টারে এক সংবাদ সম্মেলনে তিনি এ কথা বলেন।
গতকাল মঙ্গলবার রাতে অস্ত্রসহ ৫৬ ছিনতাইকারীকে গ্রেপ্তার করা হয়েছে উল্লেখ করে মো. আবদুল বাতেন বলেন, ‘বেশ কিছুদিন যাবৎ পত্র-পত্রিকায় প্রকাশিত খবরে রাজধানীতে ছিনতাইপ্রবণতা বেড়েছে বলে খবর আসে। এটা আমাদের নজরে এলে ডিএমপি পুলিশ কমিশনার ছিনতাইকারীদের নিয়ন্ত্রণে ডিবি ও ক্রাইম বিভাগের ঊর্ধ্বতন কর্মকর্তাদের নিয়ে বিশেষ সভা করেন। কমিশনার মহোদয়ের নির্দেশে আমরা ছিনতাইয়ের বিরুদ্ধে বিশেষ অভিযান পরিচালনা করি। মঙ্গলবার রাতে রাজধানীর বিভিন্ন এলাকা থেকে গ্রেপ্তার ৫৬ জন ছিনতাইকারীর মধ্যে ছয়জনকে ছিনতাইয়ের প্রস্তুতিকালে গ্রেপ্তার করা হয়। এ সময় তাদের কাছ থেকে ছিনতাইকাজে ব্যবহৃত একটি চায়নিজ কুড়াল, তিনটি চাপাতি ও দুটি চাকু উদ্ধার করা হয়।
ছিনতাইকারীদের বিরুদ্ধে এ অভিযান অব্যাহত থাকবে বলেও জানান ডিবির যুগ্ম পুলিশ কমিশনার আবদুল বাতেন।
