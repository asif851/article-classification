
পুরান ঢাকার হোসেনি দালান এলাকায় তাজিয়া মিছিলের প্রস্তুতিকালে বোমা হামলার ঘটনায় নিহত কিশোর সাজ্জাদ হোসেন সানজুর পরিবারের জন্য সরকার ২০ হাজার টাকা অনুদান দিতে চাইছে। এ খবর জানিয়ে নিহত কিশোরের মা রাশেদা বেগম বলেন, ‘আমি সরকারের কাছে টাকা চাই না। ছেলে সানজু হত্যার বিচার চাই। আমার ছেলের মতো করুণ মৃত্যু অন্য কারও ভাগ্যে যেন না ঘটে।’আজ মঙ্গলবার দুপুরে দক্ষিণ কেরানীগঞ্জের শুভাঢ্যা উত্তর পাড়া হাবিব নগর এলাকায় নিহত সাজ্জাদের বাসায় খোঁজ নিতে গেলে তার মা প্রথম আলোকে এসব কথা বলেন।সাজ্জাদের মা আরও বলেন, নাতনি সাজিয়া সুলতানা স্নেহা ও ছেলের শাশুড়ি আয়শা বেগম ঢাকা মেডিকেল কলেজ হাসপাতালে ভর্তি আছে। তাদের চিকিৎসার জন্য টাকার প্রয়োজন। আহতদের ঠিকভাবে চিকিৎসা দেওয়া হচ্ছে না বলে অভিযোগ করেন তিনি। তিনি যথাযথ চিকিৎ​সার জন্য সহযোগিতার হাত বাড়িয়ে দিতে সরকারের প্রতি আহ্বান জানান। বলেন, ‘আমার ছেলে হত্যার বিচার চাই।’সাজ্জাদের বাবা মো. নাসির বলেন, ছেলের লেখাপড়ার খরচ জোগাতে তিনি পুরান ঢাকার একটি রেক্সিনের দোকানে চাকরি করতেন। ছেলে মারা গেল। কার জন্য তিনি চাকরি করবেন?—সে প্রশ্ন করে নিজেই বললেন, ‘এখন আর চাকরি করব না।’ সরকারের অনুদানের বিষয়ে তিনি বলেন, ‘আমার টাকার দরকার নেই।’ তিনি এই টাকা আহতদের চিকিৎ​সার জন্য দিতে বলেছেন।সাজ্জাদ যে শিক্ষাপ্রতিষ্ঠানের শিক্ষার্থী ছিল, সেই চড়াইল নুরুল হক উচ্চ বিদ্যালয়ে আজ মিলাদ মাহফিলের আয়োজন করা হয়।
