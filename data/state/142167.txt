
মৌলভীবাজারের জুড়ীতে বেড়ানোর কথা বলে অটোরিকশার এক চালক (২৭) এক মাদ্রাসাছাত্রীকে (১৪) নির্জন স্থানে নিয়ে ধর্ষণ করেছেন বলে অভিযোগ পাওয়া গেছে।
গতকাল মঙ্গলবার এ ঘটনা ঘটে। ধর্ষণে সহায়তা করার অভিযোগে এলাকাবাসী রুবেল মিয়া (২২) নামের এক তরুণকে আটক করে পুলিশে সোপর্দ করেছেন। এ ঘটনায় আজ বুধবার দুপুরে ওই ছাত্রী বাদী হয়ে জুড়ী থানায় মামলা করেছে।
এজাহার, পুলিশ এবং স্থানীয় সূত্রে জানা গেছে, ওই ছাত্রী স্থানীয় একটি মাদ্রাসায় নবম শ্রেণিতে পড়ে। তার বাবা পেশায় দিনমজুর। কিছুদিন আগে সে পাশের বড়লেখা উপজেলার উত্তর শাহবাজপুর ইউনিয়নে খালার বাড়িতে বেড়াতে যায়। তখন সেখানকার অফিস বাজার এলাকার বাসিন্দা অটোরিকশার চালক জুয়েল মিয়ার সঙ্গে তার পরিচয় হয়। একপর্যায়ে দুজনের মধ্যে প্রেমের সম্পর্ক গড়ে ওঠে।
মঙ্গলবার বেলা তিনটার দিকে জুয়েল তাঁর সহযোগী রুবেলকে নিয়ে অটোরিকশায় করে ওই ছাত্রীর বাড়ির কাছে যান। এ সময় জুয়েল মুঠোফোনে যোগাযোগ করে ওই ছাত্রীকে বাড়ির সামনের সড়কে আসতে বলেন। ছাত্রীটি আসার পর জুয়েল বেড়ানোর কথা বলে তাকে গাড়িতে তোলেন। গাড়িটি সংরক্ষিত বনের কাছে পৌঁছালে ওই ছাত্রী বিপদ বুঝতে পেরে কান্নাকাটি শুরু করে। পরে জুয়েল তার মুখ চেপে ধরে বনের ভেতরে নিয়ে ধর্ষণ করেন।
ওই ছাত্রীকে গাড়িতে উঠতে দেখে স্থানীয় এক মুদি দোকানির সন্দেহ হয়। তিনি স্থানীয় কয়েকজন লোককে নিয়ে দুটি অটোরিকশায় করে জুয়েলের গাড়ির পিছু নেন। সংরক্ষিত বনের কাছে পৌঁছে তাঁরা ধাওয়া করে অটোরিকশাসহ রুবেলকে আটক করেন। পরে রুবেলের দেওয়া তথ্য অনুযায়ী, বনের ভেতরে অসুস্থ অবস্থায় ছাত্রীকে পড়ে থাকতে দেখে তাকে বাড়িতে নিয়ে আসেন। জুয়েল টের পেয়ে আগেই পালিয়ে যান। ওই ছাত্রীকে স্থানীয়ভাবে প্রাথমিক চিকিৎসা দেওয়া হয়। খবর পেয়ে ওই দিন রাত ১২টার দিকে পুলিশ ঘটনাস্থলে যায়। তখন গাড়িসহ রুবেল এবং ওই ছাত্রীকে পুলিশের কাছে সোপর্দ করা হয়। বুধবার বেলা তিনটার দিকে ওই ছাত্রী জুয়েল ও রুবেলকে আসামি করে মামলা করেন।
রুবেল বলেন, ‘আমারে বেড়াইতে যাওয়ার কথা কইয়া জুয়েল আনছে। আমি আগে থাকি কিছু জানি না।’
ওই ছাত্রীর বাবা (৫০) বলেন, ‘আমার মেয়েটার সর্বনাশ হইয়া গেল। আমি এইটার বিচার চাই।’
জুড়ী থানার ভারপ্রাপ্ত কর্মকর্তা (ওসি) জালাল উদ্দিন বেলা সাড়ে তিনটার দিকে মুঠোফোনে প্রথম আলোকে বলেন, শারীরিক পরীক্ষার জন্য ওই ছাত্রীকে ২৫০ শয্যার মৌলভীবাজার সদর হাসপাতালে পাঠানো হবে। প্রধান আসামিকে গ্রেপ্তারের চেষ্টা চলছে।
মুঠোফোনের সংযোগ বন্ধ পাওয়ায় এ বিষয়ে আসামি জুয়েল মিয়ার বক্তব্য জানা সম্ভব হয়নি।
