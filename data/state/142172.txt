
মানিকগঞ্জের সাটুরিয়া উপজেলায় তরমুজ খেয়ে গতকাল মঙ্গলবারও একই পরিবারের তিনজন অসুস্থ হয়ে পড়েছেন। তাঁদের মানিকগঞ্জ সদর হাসপাতালে ভর্তি করা হয়েছে। এর আগে ২২ এপ্রিল তরমুজ খেয়ে উপজেলার চামারখাই গ্রামের এক পরিবারের নয়জন অসুস্থ হন।
অসুস্থ তিনজন হলেন উপজেলার কৈট্টা গ্রামের কাজী শহিদুর রহমানের স্ত্রী শামিরুন বেগম (৫০), ভাগনে কাজী আকাশ হোসেন (৮) ও নাতনি সামিয়া আক্তার (৩)।
শামিরুনের বোন সাফিয়া আক্তার বলেন, গতকাল সকাল নয়টার দিকে এক প্রতিবেশী তাঁদের তরমুজ দিয়ে যান। পরে শামিরুন, আকাশ ও সামিয়া ওই তরমুজ খেয়ে দুপুরের পর থেকেই বমি ও পাতলা পায়খানা করতে থাকেন। অবস্থার অবনতি হলে সন্ধ্যায় তাঁদের মানিকগঞ্জ সদর হাসপাতালে ভর্তি করা হয়।
হাসপাতালের কর্তব্যরত চিকিৎসক সুজন কুমার সরকার বলেন, তরমুজের ভেতরের রং লাল করতে এতে কোনো রাসায়নিক মেশানো হয়েছে বলে ধারণা করা হচ্ছে। সিভিল সার্জন শাহ আলম বলেন, এর আগে নয়জন অসুস্থ হওয়ার ঘটনায় নমুনা হিসেবে ওই তরমুজের কিছু অংশ ঢাকার রোগতত্ত্ব গবেষণাপ্রতিষ্ঠানে পাঠানো হয়েছে। দু-এক দিনের মধ্যে গবেষণার ফল জানা যাবে।
