
ঢাকা কেন্দ্রীয় কারাগারের হাজতি বিএনপির সাবেক নেতা মোসলেহ উদ্দিন (৬২) গতকাল শনিবার রাতে ঢাকা মেডিকেল কলেজ হাসপাতালে মারা গেছেন। তিনি দক্ষিণ কমলাপুরের ৮ নম্বর ওয়ার্ডের সাবেক কমিশনার ও মতিঝিল থানা শাখা বিএনপির সাবেক সাধারণ সম্পাদক ছিলেন।ঢাকা মেডিকেল কলেজ হাসপাতাল সূত্র জানায়, গতকাল রাত পৌনে ১০টার দিকে মোসলেহ উদ্দিনকে অসুস্থ অবস্থায় ঢাকা মেডিকেলে নিয়ে যান কারারক্ষীরা। তখন কর্তব্যরত চিকিৎসক তাঁকে মৃত ঘোষণা করেন।মোসলেহ উদ্দিনের ভাই হাজি সামসুদ্দিন প্রথম আলোকে বলেন, ‘১ জুলাই রাত ১০টার দিকে কমলাপুর জামে মসজিদ থেকে তারাবির নামাজ পড়ে বের হওয়ার পর পুলিশ তাঁকে গ্রেপ্তার করে। একটি রাজনৈতিক মামলায় তাঁকে গ্রেপ্তার দেখিয়ে এক দিনের রিমান্ডে নেয় পুলিশ। রিমান্ড শেষে ৩ জুলাই তাঁকে ঢাকা কেন্দ্রীয় কারাগারে পাঠানো হয়েছিল। এখন কীভাবে তিনি মারা গেলেন, তা বুঝতে পারছি না।’মতিঝিল থানার কর্তব্যরত কর্মকর্তা সহকারী উপপরিদর্শক (এএসআই) মজিবর রহমান বলেন, ‘বিশেষ ক্ষমতা আইনে হওয়া একটি মামলায় মোসলেহ উদ্দিন গ্রেপ্তার হয়েছিলেন। তবে কত তারিখে মামলাটি হয়েছিল, তা বলতে পারছি না।’
