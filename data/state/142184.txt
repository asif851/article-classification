
বেসরকারি প্রিমিয়ার বিশ্ববিদ্যালয়ের প্রথম বর্ষের ছাত্র ইয়াসির আরাফাত ইমন (২১) হত্যায় অভিযুক্ত আসামি ফয়সালকে গ্রেপ্তার করেছে বাকলিয়া থানা-পুলিশ।গত শুক্রবার রাত একটার দিকে নগরের কোতোয়ালি থানাধীন ধামাপুকুর পাড় এলাকা থেকে তাঁকে গ্রেপ্তার করা হয়।পুলিশ জানিয়েছে, ফয়সাল বাকলিয়া থানার তালিকাভুক্ত সন্ত্রাসী। ইমন হত্যা, ছিনতাইসহ পাঁচটি মামলা রয়েছে ফয়সালের বিরুদ্ধে। ইমনকে হত্যার দুই মাস আগে তিনি জেল খেটে জামিনে বের হন।বাকলিয়া থানার ভারপ্রাপ্ত কর্মকর্তা মো. মহসিন প্রথম আলোকে জানান, হত্যায় ব্যবহৃত অস্ত্র উদ্ধার ও তাঁর অপরাধের সহযোগীদের গ্রেপ্তারের বিষয়ে ফয়সালকে জিজ্ঞাসাবাদ করা হচ্ছে। ইতিমধ্যে তিনি বেশ কিছু তথ্য দিয়েছেন। বিস্তারিত জিজ্ঞাসাবাদের জন্য তাঁকে আদালতে চালান দিয়ে ৭ দিনের রিমান্ড আবেদন করা হয়। পরে আদালত ৩ দিনের রিমান্ড মঞ্জুর করেন৷ছিনতাইয়ে বাধা দেওয়ার জের ধরে গত ৪ মে রাতে গুলিবিদ্ধ হন ইমন। চিকিৎসাধীন অবস্থায় ঘটনার দুই দিন পর ঢাকার ইউনাইটেড হাসপাতালে মারা যান তিনি।
