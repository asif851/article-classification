
ঝিনাইদহের শৈলকুপা ও কালীগঞ্জ উপজেলা এবং কিশোরগঞ্জের নিকলী উপজেলায় তিনটি লাশ উদ্ধার করা হয়েছে। আজ শুক্রবার এসব লাশ উদ্ধার করা হয়।
ঝিনাইদহ: শৈলকুপার শেখপাড়া বাজারে এক ব্যক্তির বিচ্ছিন্ন মাথা ও দেহ পাওয়া গেছে। ময়নাতদন্তের জন্য লাশ ঝিনাইদহ সদর হাসপাতাল মর্গে পাঠানো হয়েছে।
এলাকাবাসী জানান, আজ সকালে শৈলকুপা উপজেলার শেখপাড়া বাজারের আমিরুল ইসলাম ডাক্তারের দোকানের পেছনে পরিত্যক্ত অবস্থায় বাজারের ব্যাগে একটি মাথা পাওয়া যায়। খবর পেয়ে শৈলকুপা থানার পুলিশ ঘটনাস্থলে গিয়ে মাথাটি উদ্ধার করে। পরে ওই ঘটনাস্থল থেকে পাঁচ-ছয় শ গজ দূরে দুঃখি মাহমুদ কলেজের পেছনের মেহগনি বাগান থেকে মাথাবিহীন দেহ উদ্ধার হয়। নিহত যুবকের নাম-পরিচয় জানা যায়নি।
শৈলকুপা থানার ভারপ্রাপ্ত কর্মকর্তা (ওসি) ইকবাল বাহার চৌধুরী বলেন, ঘটনাস্থলে ফেনসিডিলের বোতল পাওয়া গেছে। তাঁরা ধারণা করছেন, বন্ধুদের মধ্যে কোনো বিরোধে এই ঘটনা ঘটে।
কালীগঞ্জে উদ্ধার করা হয়েছে মহসীন আলী নামের এক পোলট্রি ব্যবসায়ীর ক্ষতবিক্ষত লাশ। কালীগঞ্জের মেগুরখিদ্দা গ্রামে মহসিন আলী নিজ বাড়িসংলগ্ন পোলট্রি খামারে রাতে ঘুমিয়ে ছিলেন। সকালে বাড়ির লোকজন খামারে ক্ষতবিক্ষত লাশ দেখে পুলিশে খবর দেন। পুলিশ গিয়ে লাশ উদ্ধার করে। কালীগঞ্জ থানার ভারপ্রাপ্ত কর্মকর্তা (ওসি) আনোয়ার হোসেন জানান, সন্ত্রাসীরা তাঁকে কুপিয়ে হত্যা করে রেখে গেছে। হত্যার কারণ সম্পর্কে কিছু বলা যাচ্ছে না।
নিকলী (কিশোরগঞ্জ): নিকলীর দামপাড়া ইউনিয়নের নোয়াপাড়া হাওরের পানিতে ভাসমান অবস্থায় এক যুবকের লাশ উদ্ধার করেছে পুলিশ। আজ শুক্রবার দুপুরে তাঁর লাশ উদ্ধার করা হয়।
নিকলী থানার ভারপ্রাপ্ত কর্মকর্তা (ওসি) মাহবুব রহমান বলেন, লাশের ময়নাতদন্তের পর জানা যাবে এটি হত্যা, না আত্মহত্যা। এ ঘটনায় নিকলী থানায় একটি অস্বাভাবিক মৃত্যুর মামলা হয়েছে।
পুলিশ জানায়, যুবকটির বয়স আনুমানিক (৩০) হবে। তাঁর গলায় তুলসীর মালা, পরনে একটি লাল চেকের শার্ট ছিল। কয়েক দিন আগে যুবকের মৃত্যু হয়েছে বলে ধারণা করা হচ্ছে।
