
ঢাকা বিশ্ববিদ্যালয়ের সিনেটে ৩৫ জন শিক্ষক প্রতিনিধি নির্বাচনে সরকার-সমর্থক নীল দল ৩৩টি আসন পেয়েছে। বাকি দুটি আসন পেয়েছেন বিএনপি-জামায়াত সমর্থক সাদা দল।
আজ সোমবার দুপুরে ভোট গণনা শেষে নির্বাচন কমিশনার অধ্যাপক মো. কামাল উদ্দীন এই ফল ঘোষণা করেন। সকাল নয়টা থেকে বেলা একটা পর্যন্ত বিশ্ববিদ্যালয়ের নবাব নওয়াব আলী চৌধুরী সিনেট ভবনে নির্বাচনের ভোট গ্রহণ হয়। মোট ভোটার ছিলেন ১ হাজার ৫৪১ জন।
নীল দল থেকে এবার ৩৪ জন এবং সাদা দল থেকে ৩৫ জন প্রার্থী ছিলেন। সে হিসাবে সাদা দল একটি আসন পাবে, সেটা নিশ্চিত ছিল। নীল দল থেকে প্রার্থী হওয়া মৃত্তিকা, পানি ও পরিবেশ বিভাগের সহকারী অধ্যাপক সায়মা খানমের চেয়ে ভোটে এগিয়ে থাকায় আরও একটি আসন নিশ্চিত হয়েছে সাদা দলের।
সাদা দল থেকে নির্বাচিত দুজন সিনেট সদস্য হলেন পদার্থবিজ্ঞান বিভাগের অধ্যাপক এ বি এম ওবায়দুল ইসলাম ও পরিসংখ্যান বিভাগের অধ্যাপক মো. লুৎফর রহমান।
বাকিরা নীল দল থেকে নির্বাচিত হয়েছেন। নতুন নির্বাচিত হতে যাওয়া সিনেটের সদস্যদের ভোটেই পরবর্তী উপাচার্য নির্বাচিত হওয়ার কথা। আগামী আগস্টে বর্তমান উপাচার্য অধ্যাপক আ আ ম স আরেফিন সিদ্দিকের মেয়াদ শেষ হচ্ছে। এই উপাচার্য নির্বাচন ও আহ্বায়ক কমিটির মেয়াদ নিয়ে নির্বাচনে তফসিল ঘোষণার পর নীল দল থেকে দুটি আলাদা প্যানেল মনোনয়ন জমা দেয়। পরে নির্বাচন কমিশন নীল কাগজ ব্যবহার করে বিভ্রান্তি ছড়ানোর অভিযোগে একটি প্যানেলের ৩৫ জনের প্রার্থিতা বাতিল করে দেয়। অন্য প্যানেলটি থেকে একজন নিজের নাম প্রত্যাহার করে নেওয়ায় নীল দল থেকে ৩৪ জন প্রতিদ্বন্দ্বিতা করেন।
নীল দলের বিজয়ীরা হলেন (প্রাপ্ত ভোট হিসেবে ক্রমিক) লেদার ইঞ্জিনিয়ারিং অ্যান্ড টেকনোলজি ইনস্টিটিউটের অধ্যাপক আফতাব আলী শেখ, অণুজীব বিজ্ঞান বিভাগের অধ্যাপক সাবিতা রিজওয়ানা রহমান, ক্রিমিনোলজি বিভাগের অধ্যাপক মো. জিয়াউর রহমান, ব্যাংকিং অ্যান্ড ইন্স্যুরেন্স বিভাগ অধ্যাপক শিবলী রুবাইয়াতুল ইসলাম, আইন বিভাগের অধ্যাপক মো. রহমত উল্লাহ; টেলিভিশন, চলচ্চিত্র ও ফটোগ্রাফি বিভাগের অধ্যাপক আ জ ম শফিউল আলম ভূইয়া, ইতিহাস বিভাগের অধ্যাপক আবু মো. দেলোয়ার হোসেন, পদার্থবিজ্ঞান বিভাগের অধ্যাপক ইসতিয়াক মঈন সৈয়দ, ফলিত গণিতের অধ্যাপক আবদুস ছামাদ, মার্কেটিং বিভাগের অধ্যাপক মুবিনা খোন্দকার, গণিত বিভাগের সহযোগী অধ্যাপক চন্দ্রনাথ পোদ্দার, আন্তর্জাতিক সম্পর্ক বিভাগের অধ্যাপক দেলোয়ার হোসাইন, সমাজবিজ্ঞান বিভাগের অধ্যাপক আ ক ম জামাল উদ্দীন, থিওরিটিক্যাল অ্যান্ড কমিউটেনাল কেমিস্ট্রি বিভাগের অধ্যাপক মো. আবদুল আজিজ, রোবটিকস অ্যান্ড মেকাট্রনিকস ইঞ্জিনিয়ারিং বিভাগের সহযোগী অধ্যাপক লাফিফা জামাল, পুষ্টি ও খাদ্যবিজ্ঞান ইনস্টিটিউটের অধ্যাপক নাজমা শাহীন, অণুজীব বিজ্ঞান বিভাগের অধ্যাপক মজিবুর রহমান, ম্যানেজমেন্ট ইনফরমেশন সিস্টেমস বিভাগের অধ্যাপক মো. হাসিবুর রশীদ, তড়িৎ ও ইলেকট্রনিক কৌশল বিভাগের অধ্যাপক সুব্রত কুমার আদিত্য, গণযোগাযোগ ও সাংবাদিকতা বিভাগের অধ্যাপক আবুল মনসুর আহাম্মদ, জিন প্রকৌশল ও জীবপ্রযুক্তি বিভাগের অধ্যাপক মো. আফতাব উদ্দিন, পদার্থবিজ্ঞান বিভাগের অধ্যাপক সুপ্রিয়া সাহা, ক্লিনিক্যাল ফার্মেসি অ্যান্ড ফার্মাকোলজি বিভাগের অধ্যাপক এস এম আবদুর রহমান, প্রাণিবিদ্যা বিভাগের সহযোগী অধ্যাপক জান্নাতুল ফেরদৌস, ম্যানেজমেন্ট বিভাগের অধ্যাপক মোহাম্মদ আলী আক্কাছ, ইংরেজি বিভাগের অধ্যাপক কাজল কৃষ্ণ ব্যানার্জি, বাংলার অধ্যাপক বায়তুল্লাহ কাদেরী, পদার্থবিজ্ঞান বিভাগের সহযোগী অধ্যাপক কাজী হানিয়াম মারিয়া, ট্যুরিজম অ্যান্ড হসপিটালিটি ম্যানেজমেন্ট বিভাগের সহকারী অধ্যাপক নুসরাত জাহান, ইতিহাস বিভাগের সহযোগী অধ্যাপক এস এম রেজাউল করিম, ফলিত রসায়ন ও কেমিকৌশল বিভাগের সহযোগী অধ্যাপক পাপিয়া হক, শিক্ষা ও গবেষণা ইনস্টিটউটের অধ্যাপক মো. ফজলুর রহমান এবং আবহাওয়া বিজ্ঞান বিভাগের অধ্যাপক তৌহিদা রশীদ।
