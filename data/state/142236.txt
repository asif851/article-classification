
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যার ঠিক এক বছরের মাথায় আজ বৃহস্পতিবার বন্দর উপজেলার কামতাল এলাকার একটি ডোবা থেকে রকিবুল হাসান ওরফে ইমন (১৪) নামের এক স্কুলছাত্রের বস্তাবন্দী লাশ উদ্ধার করেছে পুলিশ।
এ ঘটনায় এর মধ্যে রকিবুলের চাচাতো ভাই আল আমিন এবং তার দুই বন্ধু সাইদুর রহমান ও শাহাজান আলীকে গ্রেপ্তার করেছে পুলিশ।
জিজ্ঞাসাবাদে ওই তিনজনের কাছ থেকে পাওয়া তথ্যের বরাত দিয়ে পুলিশ জানায়, মুক্তিপণের টাকা না পেয়ে তারা রকিবুলকে হত্যা করে বস্তায় ভরে লাশ ডোবায় ফেলে দিয়েছে। লাশ এর মধ্যে পচে গেছে। তাদের দেওয়া তথ্যের ভিত্তিতেই আজ সকালে রকিবুলের লাশ উদ্ধার করা হয়।
রকিবুল সোনারগাঁ মোগড়াপাড়া হাইস্কুলের নবম শ্রেণীর ছাত্র ছিল। তাকে ৩৪ দিন আগে অপহরণ করে দুর্বৃত্তরা। সে বন্দর উপজেলার কামতাল মালিভিটা গ্রামের দুবাইপ্রবাসী নুরা মিয়ার ছেলে।
বন্দর থানার ভারপ্রাপ্ত কর্মকর্তা (ওসি) আখতার মোর্শেদ জানান, গত ২৯ জানুয়ারি রাত সাড়ে আটটার দিকে নিজবাড়ি থেকে রকিবুলকে অপহরণ করে দুর্বৃত্তরা। পরে অপহরণকারীরা রকিবুলের মায়ের কাছে মুঠোফোনে মুক্তিপণ হিসেবে মোটা অঙ্কের টাকা দাবি করে। দাবি না মেটালে রকিবুলকে হত্যা করা হবে বলে তারা হুমকি দেয়।
এ ঘটনায় রকিবুলের মা ফেরদৌসি বেগম বাদী হয়ে রকিবুলের চাচা পিয়ার হোসেন, ফুফাতো বোন সাহারবানু, বোনের স্বামী জসিমউদ্দিন, চাচাতো ভাই নুর আল আমিন ও মাসুমের বিরুদ্ধে বন্দর থানায় মামলা করেন। গতকাল বুধবার রাতে পুলিশ আল আমিন এবং তার দুই বন্ধু সাইদুর রহমান ও শাহাজান আলীকে গ্রেপ্তার করে। তাদের দেওয়া তথ্যের ভিত্তিতে আজ সকালে কামতাল মালিভিটা এলাকার একটি ডোবা থেকে রকিবুলের লাশ উদ্ধার করা হয়। 
 তদন্তে দৃশ্যমান অগ্রগতি নেই
 
 
 
