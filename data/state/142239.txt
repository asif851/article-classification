
বরযাত্রীর গাড়িতে ডাকাতি করে পালিয়ে যাওয়ার পর র‍্যাপিড অ্যাকশন ব্যাটালিয়নের (র‍্যাব) গুলিতে এক ডাকাত নিহত হয়েছে। চট্টগ্রামের সীতাকুণ্ডের কুমিরা বাইপাস এলাকায় আজ শুক্রবার ভোররাত সাড়ে তিনটার দিকে এ ঘটনা ঘটে বলে জানিয়েছে র‍্যাব-৭–এর ফেনী ক্যাম্প।
তবে র‍্যাব কর্তৃপক্ষ নিহত ওই ডাকাত সদস্যের নাম জানাতে পারেনি।
র‍্যাব-৭–এর ফেনী ক্যাম্পের অধিনায়ক স্কোয়াড্রন লিডার শাফায়াত জামিল ফাহিম মুঠোফোনে প্রথম আলোকে বলেন, চট্টগ্রামের হাটহাজারিতে থেকে একটি বড় মাইক্রোবাসে করে লাকসামে ফিরছিলেন ২১ বরযাত্রী। রাত সাড়ে তিনটার দিকে বাসটি কুমিরা বাইপাস এলাকায় পৌঁছালে ছয় থেকে সাতজনের একদল ডাকাত অস্ত্রের মুখে মাইক্রোবাসটি ডাকাতি করে। সর্বস্ব হারিয়ে ফেরার সময় ছোট কুমিরায় দাঁড়িয়ে থাকা র‍্যাবের টহল দলকে দেখতে পেয়ে বরযাত্রীরা অভিযোগ জানান।
খবর পেয়ে র‍্যাবের সদস্যরা দ্রুত ঘটনাস্থলে গিয়ে ডাকাতদের খুঁজতে থাকেন। সে সময় ডাকাত সদস্যরা জঙ্গলে বসে ডাকাতির জিনিসপত্র ভাগাভাগি করছিল। হঠাৎ র‍্যাবকে দেখে তারা গুলি ছোড়ে। র‍্যাবও পাল্টা গুলি ছোড়ে। এতে এক ডাকাত সদস্য নিহত হয়। আরও কয়েকজন ডাকাত আহত হয়ে থাকতে পারে। তবে তারা পালিয়ে যায়। এ ঘটনায় ডাকাতির শিকার একজন সীতাকুণ্ড থানায় মামলা করবেন বলে ফাহিম জানান।
