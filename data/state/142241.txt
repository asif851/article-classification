
মাথায় কালো পতাকা বেঁধে ব্রিটিশ পার্লামেন্টের সামনে বি‌ক্ষোভ করেছে যুক্তরাজ্য বিএনপি। আজ সোমবার স্থানীয় সময় বেলা একটা থেকে বিকেল চারটা পর্যন্ত বিক্ষোভ অনুষ্ঠিত হয়।
গত বছরের ৫ জানুয়ারি অনুষ্ঠিত নির্বাচনের দিনটি বিএনপি ‘গণতন্ত্র হত্যা দিবস’ ঘোষণা করে। দিবসটি উপল‌ক্ষে যুক্তরাজ্যে থাকা বিএনপির সিনিয়র ভাইস চেয়ারম্যান তারেক রহমান গতকাল রোববার লন্ডনের এক সভা থেকে দেশব্যাপী দুর্বার আন্দোলনের ডাক দেন। ওই সভা থেকে যুক্তরাজ্য বিএনপি ব্রিটিশ পার্লামেন্টর সামনে এই বিক্ষোভ কর্মসূচি পালনের ঘোষণা দিয়েছিল।
বিক্ষোভকারীরা বাংলাদেশে নিরপেক্ষ নির্বাচন করতে ব্রিটিশ সরকারের হস্তক্ষেপ কামনা করেন। এ দাবিতে তাঁরা ব্রিটিশ প্রধানমন্ত্রী ডেভিড ক্যামেরন বরাবর একটি স্মারকলিপিও দিয়েছেন।
যুক্তরাজ্য বিএনপির নেতৃত্বে যুবদল, তরুণ দল, স্বেচ্ছাসেবক দলসহ বিভিন্ন অঙ্গসংগঠনের নেতা-কর্মীরা এই বিক্ষোভে অংশ নেন। ‘ডাউন ডাউন শেখ হাসিনা’, ‘হাসিনা মাস্ট গো... ’ ইত্যাদি দাবি সংবলিত ব্যানার নিয়ে অনেকে অংশ নেন বিক্ষোভে।
