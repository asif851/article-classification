
পাঁচ স্তরের নিরাপত্তাব্যবস্থার মধ্য দিয়ে গাজীপুরের টঙ্গীর তুরাগ তীরে আজ শুক্রবার শুরু হয়েছে এবারের বিশ্ব ইজতেমার প্রথম পর্ব। ফজরের নামাজ আদায়ের পর আমবয়ানের মধ্য দিয়ে ইজতেমা শুরু হয়েছে। লাখো ধর্মপ্রাণ মুসল্লির ‘আল্লাহু আকবার’ ধ্বনিতে মুখরিত হয়ে উঠেছে টঙ্গীর বিশ্ব ইজতেমার মাঠ। গতকাল বৃহস্পতিবার সন্ধ্যায় ইজতেমায় যোগ দিতে আসা দুজন মুসল্লি অসুস্থ হয়ে মারা গেছেন।আগামী রোববার জোহরের নামাজের আগে আখেরি মোনাজাতের মধ্য দিয়ে প্রথম পর্ব শেষ হবে। চার দিন বিরতি দিয়ে ১৫ জানুয়ারি শুরু হবে দ্বিতীয় পর্ব। আখেরি মোনাজাত হবে ১৭ জানুয়ারি।ইজতেমায় যোগ দিতে এরই মধ্যে ময়দানে দেশ-বিদেশের লাখো ধর্মপ্রাণ মুসল্লি হাজির হয়েছেন। বেলা দেড়টার দিকে দেশের বৃহত্তম জুমার নামাজ হবে। ইজতেমায় আসা মুসল্লিরা ছাড়াও আশপাশের এলাকার হাজারো মুসল্লি যোগ দেবেন এই বৃহত্তম জুমার নামাজে।ইজতেমা পরিচালনা কমিটির সদস্য গিয়াস উদ্দিন বলেন, ১৬০ একরের সুবিশাল ময়দানের পুরোটাই চটের শামিয়ানা টানিয়ে প্রস্তুত করা হয়েছে। মাঠের উত্তর-পশ্চিম কোনায় টিনশেডের উন্নত আবাসনে বিদেশি মুসল্লিদের রান্নার জন্য গ্যাস, বিদ্যুৎ, টেলিফোন-সংযোগ ও আধুনিক সুযোগ-সুবিধা রাখা রয়েছে। গাজীপুরের পুলিশ সুপার হারুন অর রশিদ বলেন, পাঁচ স্তরের নিরাপত্তাব্যবস্থা নেওয়া হয়েছে। মাঠের চারদিকে পুলিশ, র‍্যাব, আনসারসহ বিভিন্ন গোয়েন্দা সংস্থা মোতায়েন রয়েছে।দুই মুসল্লির মৃত্যুগতকাল সন্ধ্যায় ইজতেমায় অংশ নিতে আসা দুই মুসল্লি অসুস্থ হয়ে মারা গেছেন। তাঁরা হলেন, ঢাকার কামরাঙ্গীরচর এলাকার নূর ইসলাম (৭২) ও ফরিদউদ্দিন (৬৫)।মৃত ফরিদউদ্দিনের সঙ্গে ইজতেমায় আসা মকবুল হোসেন বলেন, গতকাল সন্ধ্যায় ফরিদউদ্দিন বুকে ব্যথা অনুভব করেন। পরে ঘটনাস্থলেই তিনি মারা যান।


