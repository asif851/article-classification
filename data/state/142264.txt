
নারায়ণগঞ্জ সিটি করপোরেশন নির্বাচন অবাধ, সুষ্ঠু ও শান্তিপূর্ণ করতে সব ব্যবস্থা নেওয়া হবে বলে জানিয়েছেন নির্বাচন কমিশনার জাবেদ আলী।
নারায়ণগঞ্জ সিটি করপোরেশন নির্বাচনের পরিস্থিতি দেখতে এসে আজ বুধবার সাংবাদিকদের কাছে এ কথা বলেন জাবেদ আলী।
সাংবাদিকদের সঙ্গে আলাপের আগে জাবেদ আলী নারায়ণগঞ্জ সার্কিট হাউসে জেলা নির্বাচন, প্রশাসন ও পুলিশ কর্মকর্তাদের সঙ্গে মতবিনিময় করেন।
জাবেদ আলী বলেন, নির্বাচনের পরিবেশ এখন পর্যন্ত অনেক ভালো আছে। সবার সহযোগিতায় স্বচ্ছ ও শান্তিপূর্ণ নির্বাচন হবে বলে আশা করেন তিনি। সবাই শান্তিপূর্ণভাবে ভোট দিতে আসবেন বলেও তাঁর প্রত্যাশা।
নির্বাচনে আইনশৃঙ্খলার ব্যাপারে জাবেদ আলী বলেন, আইনশৃঙ্খলা রক্ষাকারী বাহিনী কড়া নজরদারি করবে। প্রতিটি ভোটকেন্দ্রই গুরুত্বপূর্ণ। ভোটাররা যাতে নির্বিঘ্নে কেন্দ্রে গিয়ে ভোটাধিকার প্রয়োগ করতে পারেন, সেই ব্যবস্থা নেওয়া হবে।
সেনা মোতায়েনের ব্যাপারে বিএনপির মেয়র প্রার্থীর দাবির বিষয়ে জানতে চাইলে জাবেদ আলী বলেন, এখন পর্যন্ত কেউ সেনা মোতায়েনের জন্য আবেদন করেননি।
মতবিনিময় সভায় উপস্থিত ছিলেন নারায়ণগঞ্জ সিটি করপোরেশন নির্বাচন পরিচালনার দায়িত্বপ্রাপ্ত রিটার্নিং অফিসার নুরুজ্জামান তালুকদার, জেলা প্রশাসক রাব্বি মিয়া, পুলিশ সুপার মঈনুল হক প্রমুখ।
মতবিনিময় শেষে নির্বাচন কমিশনার জাবেদ আলী নারায়ণগঞ্জ সিটি করপোরেশন নির্বাচনের বিভিন্ন ভোটকেন্দ্র পরিদর্শন করেন।
