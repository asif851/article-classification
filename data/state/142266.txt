
শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষার্থীদের সঙ্গে এলাকাবাসীর পাল্টাপাল্টি ধাওয়ার ঘটনা ঘটেছে। বিশ্ববিদ্যালয়ের এক ছাত্রীকে ফোনে উত্ত্যক্ত করার অভিযোগের জের ধরে আজ রোববার রাত সাড়ে সাতটার দিকে এ ঘটনা ঘটে।
প্রত্যক্ষদর্শী, পুলিশ ও বিশ্ববিদ্যালয় প্রশাসন সূত্রে জানা গেছে, বিশ্ববিদ্যালয়ের প্রধান ফটকের সামনের একটি দোকান থেকে বিশ্ববিদ্যালয়ের এক শিক্ষার্থীর বান্ধবীকে ফোন করে উত্ত্যক্ত করার অভিযোগ করে দোকানির সঙ্গে শিক্ষার্থীদের কথা-কাটাকাটি হয়। এর জের ধরে সন্ধ্যা সাড়ে সাতটার দিকে প্রধান ফটকের সামনে বিশ্ববিদ্যালয়ের শিক্ষার্থী ও এলাকাবাসীর মধ্যে পাল্টাপাল্টি ধাওয়ার ঘটনা ঘটে। এ ঘটনায় ক্ষুব্ধ শিক্ষার্থীরা সিলেট-সুনামগঞ্জ সড়ক অবরোধ করেন। এ সময় উভয় পক্ষের মধ্যে ইটপাটকেল ছোড়াছুড়ি হয়। তবে এতে কেউ আহত হওয়ার খবর পাওয়া যায়নি। পুলিশ এসে ফাঁকা গুলি ছুড়ে পরিস্থিতি নিয়ন্ত্রণ করে। এ সময় ওই এলাকায় আতঙ্ক ছড়িয়ে পড়ে।
সিলেট মহানগর পুলিশের জালালাবাদ থানার ভারপ্রাপ্ত কর্মকর্তা (ওসি) আখতার হোসেন বলেন, দুই পক্ষের মধ্যে পাল্টাপাল্টি ধাওয়ার ঘটনা ঘটেছে। পুলিশ এসে পরিস্থিতি নিয়ন্ত্রণ করতে ফাঁকা গুলি করে। যেকোনো অনাকাঙ্ক্ষিত পরিস্থিতি নিয়ন্ত্রণে পুলিশ তৎপর রয়েছে।
বিশ্ববিদ্যালয়ের ভারপ্রাপ্ত প্রক্টর মুনশী নাসের ইবনে আফজাল বলেন, ‘বিশ্ববিদ্যালয়ের শিক্ষার্থীরা বহিরাগত দুই ব্যক্তির বিরুদ্ধে আমাদের এক ছাত্রীকে উত্ত্যক্ত করার অভিযোগ দিয়েছে। আমরা জরুরি প্রক্টরিয়াল বডির বৈঠক ডেকে এ ব্যাপারে কঠোর আইনানুগ ব্যবস্থা নেওয়ার জন্য কর্তৃপক্ষকে সুপারিশ করেছি।’
