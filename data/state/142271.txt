
আন্দোলনরত নার্সদের ওপর হামলার নিন্দা জানিয়ে বিএনপির মহাসচিব মির্জা ফখরুল ইসলাম আলমগীর বলেছেন, সরকার এখন শুধু বিরোধী দলগুলোর আন্দোলনই নয়, পেশাজীবীদের প্রতিবাদও রক্তাক্ত পন্থায় দমন করছে।
আজ বৃহস্পতিবার গণমাধ্যমে দেওয়া এক বিবৃতিতে মির্জা ফখরুল এ কথা বলেন।
মির্জা ফখরুল বলেন, বর্তমান শাসকগোষ্ঠীর নির্মমতায় এ দেশের মানুষের জীবন এখন ওষ্ঠাগত। সহমর্মিতা, সহানুভূতি কিংবা আলাপ-আলোচনা উপেক্ষা করে এবং ন্যায্য দাবি ও গণতান্ত্রিক অধিকারের প্রতি তোয়াক্কা না করে মানুষের ওপর নিষ্ঠুর নির্যাতন চালানোই যেন ক্ষমতাসীনদের প্রধান দায়িত্ব। এসব কর্মকাণ্ডে ব্যবহার করা হচ্ছে দেশের আইনশৃঙ্খলা বাহিনীকে। তিনি নার্সদের ওপর হামলাকারীদের আইনের আওতায় এনে সুষ্ঠু বিচারের জোর দাবি জানান।
