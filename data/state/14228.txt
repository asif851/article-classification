
ময়মনসিংহে অবৈধভাবে বায়োমেট্রিক করা বিভিন্ন প্রতিষ্ঠানের প্রায় ২ হাজার ২০০ মোবাইল ফোনের সিম, অবৈধ ভিওআইপি, বায়োমেট্রিক যন্ত্রসহ তিনজনকে আটক করেছে পুলিশ। গতকাল বুধবার রাতে শহরের সানকিপাড়া এলাকার একটি বাড়িতে অভিযান চালিয়ে পুলিশ তাঁদের আটক করে।
আটক হওয়া ব্যক্তিরা হলেন জামালপুর জেলার মাদারগঞ্জ উপজেলার হুমায়ুন কবীর (২৬), রুহুল আমিন (২২) ও টাঙ্গাইলের ঘাটাইল উপজেলার জহিরুল ইসলাম (২২)।
আঙুলের ছাপ জালিয়াতি করা শত শত সিম
পুলিশ জানায়, গোপন সংবাদ ভিত্তিতে গতকাল রাত ১২টার দিকে সানকিপাড়া নয়নমণি মার্কেট এলাকার সুরুজ আলী নামের একজনের বাড়ি থেকে অবৈধভাবে বায়োমেট্রিক পদ্ধতিতে নিবন্ধন করা ২ হাজার ২০০ সিম, পাঁচটি অবৈধ ভিওআইপি, একটি বায়োমেট্রিক যন্ত্রসহ ওই তিনজনকে আটক করা হয়। উদ্ধার করা সিমগুলো রবি, এয়ারটেল ও গ্রামীণফোন কোম্পানির। একটি চক্র বায়োমেট্রিক পদ্ধতিতে নিবন্ধন করতে যাওয়া ব্যক্তিদের কাছে থেকে কৌশলে বেশি বেশি আঙুলের ছাপ আদায় করে ওই সব সিম নিবন্ধন করে। সন্ত্রাসী কর্মকাণ্ডের সঙ্গে জড়িত ব্যক্তিদের কাছে বেশি দামে বিক্রির জন্য সিমগুলো সংরক্ষণ রাখা হয়েছিল।
ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) কামরুল ইসলাম বলেন, আটক হওয়া ব্যক্তিদের জিজ্ঞাসাবাদ করা হচ্ছে। রিমান্ড আবেদন করে আজ যেকোনো তাদের সময় আদালতে পাঠানো হবে।
