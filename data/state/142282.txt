
চাঁপাইনবাবগঞ্জের পুলিশ সুপার (এসপি) টি এম মোজাহিদুল ইসলাম আজ রোববার হাইকোর্টে হাজির হয়ে নিঃশর্ত ক্ষমা চেয়েছেন।মোজাহিদুল ইসলামকে আজ (৪ ডিসেম্বর) সকালে সশরীরে আদালতে হাজির হতে নির্দেশ দিয়েছিলেন বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ।‘চাঁপাইনবাবগঞ্জের এসপি: ডাকাত হাতেনাতে পেলে পিষে মেরে ফেলুন’ শিরোনামে একটি দৈনিকে প্রকাশিত প্রতিবেদন বিবেচনায় নিয়ে গত রোববার হাইকোর্ট স্বতঃপ্রণোদিত হয়ে রুলসহ ওই তলবের আদেশ দিয়েছিলেন।হাইকোর্টের নির্দেশে আজ সকালে আদালতে হাজির হন চাঁপাইনবাবগঞ্জের এসপি। তাঁর পক্ষে ছিলেন আইনজীবী শফিক আহমেদ, ইউসুফ হোসেন হুমায়ুন, মাহবুব শফিক প্রমুখ।পরে মাহবুব শফিক প্রথম আলোকে বলেন, এসপি মোজাহিদুল ইসলাম আদালতের কাছে নিঃশর্ত ক্ষমা চেয়ে একটি আবেদন করেছেন। আজ দুপুর ১২টায় বিষয়টি শুনানির জন্য রাখা হয়েছে।
গণমাধ্যমে প্রকাশিত প্রতিবেদনের তথ্য অনুসারে, চাঁপাইনবাবগঞ্জ চক্ষু হাসপাতাল চত্বরে গত ২৫ নভেম্বর চক্ষু শিবিরের উদ্বোধন অনুষ্ঠানে প্রধান অতিথি ছিলেন সদর আসনের সাংসদ আবদুল ওদুদ। এসপি বলেন, ‘ডাকাত যদি হাতেনাতে পান, তো জলজ্যান্ত ওটাকে পিষে মেরে ফেলুন।’
আরও পড়ুন:চাঁপাইনবাবগঞ্জের পুলিশ সুপারকে হাইকোর্টে তলব
