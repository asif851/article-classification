
নির্বাচন কমিশনের (ইসি) নিবন্ধিত ৪০টি রাজনৈতিক দলের মধ্যে ৩০টি দল বার্ষিক আয়-ব্যয়ের হিসাব জমা দিয়েছে। তবে আওয়ামী লীগ-বিএনপিসহ ১০টি রাজনৈতিক দল সময় বৃদ্ধির আবেদন করেছে।
আজ রোববার আয়-ব্যয়ের হিসাব জমা দেওয়ার শেষ দিন ছিল। শেষ দিনেই হিসাব জমা দিয়েছে ১৯টি রাজনৈতিক দল। গণপ্রতিনিধিত্ব আদেশের (আরপিও) রাজনৈতিক দল নিবন্ধন বিধিমালা অনুযায়ী পঞ্জিকা বছরে দলের বার্ষিক আয়-ব্যয়ের হিসাব ৩১ জুলাইয়ের মধ্যে ইসির কাছে জমা দেওয়ার বিধান রয়েছে। কোনো দল পরপর তিন বছর হিসাব জমা দিতে ব্যর্থ হলে নিবন্ধন বাতিল করতে পারে ইসি।নির্বাচন কমিশনার মো. শাহ নেওয়াজ বলেন, আবেদন বিবেচনায় নিয়ে সময় বাড়ানো হতে পারে। তবে কমিশন সভায় আলোচনা করে এ বিষয়ে চূড়ান্ত সিদ্ধান্ত নেওয়া হবে।ইসি সূত্র জানায়, ১০টি রাজনৈতিক দল অন্তত ১৫ দিন সময় চেয়ে প্রধান নির্বাচন কমিশনারের কাছে আবেদন করেছে। দলগুলো হলো আওয়ামী লীগ, বিএনপি, বিকল্পধারা বাংলাদেশ, জাতীয় সমাজতান্ত্রিক দল-জেএসডি, বাংলাদেশের সমাজতান্ত্রিক দল, বাংলাদেশ জাতীয় পার্টি-বিজেপি, ন্যাশনাল পিপলস পার্টি, জমিয়তে উলামায়ে ইসলাম বাংলাদেশ, ঐক্যবদ্ধ নাগরিক আন্দোলন ও বাংলাদেশ ন্যাশনালিস্ট ফ্রন্ট-বিএনএফ।হিসাব জমা দেওয়া ৩০টি রাজনৈতিক দল হলো জাতীয় পার্টি (জাপা), জাতীয় পার্টি-জেপি, লিবারেল ডেমোক্রেটিক পার্টি-এলডিপি, বাংলাদেশের সাম্যবাদী দল, কৃষক শ্রমিক জনতা লীগ, বাংলাদেশের কমিউনিস্ট পার্টি, গণতন্ত্রী পার্টি, বাংলাদেশ ন্যাশনাল আওয়ামী পার্টি, বাংলাদেশের ওয়ার্কার্স পার্টি, জাতীয় সমাজতান্ত্রিক দল-জাসদ, জাকের পার্টি, বাংলাদেশ তরীকত ফেডারেশন, বাংলাদেশ খেলাফত আন্দোলন, বাংলাদেশ মুসলিম লীগ, গণফোরাম, গণফ্রন্ট, প্রগতিশীল গণতান্ত্রিক দল, বাংলাদেশ ন্যাশনাল আওয়ামী পার্টি-বাংলাদেশ ন্যাপ, বাংলাদেশ জাতীয় পার্টি, ইসলামী ফ্রন্ট বাংলাদেশ, বাংলাদেশ কল্যাণ পার্টি, ইসলামী ঐক্যজোট, বাংলাদেশ খেলাফত মজলিস, ইসলামী আন্দোলন বাংলাদেশ, বাংলাদেশ ইসলামী ফ্রন্ট, জাতীয় গণতান্ত্রিক পার্টি-জাগপা, বাংলাদেশের বিপ্লবী ওয়ার্কার্স পার্টি, খেলাফত মজলিস, বাংলাদেশ মুসলিম লীগ-বিএমএল ও বাংলাদেশ সাংস্কৃতিক মুক্তিজোট।
