
বঙ্গোপসাগরে ঝড়ের কবলে পড়ে রোববার সকাল থেকে সন্ধ্যা পর্যন্ত তিনটি মাছ ধরার ট্রলারডুবির ঘটনা ঘটেছে। এ ঘটনায় ওই তিন ট্রলারের ২৫ জেলেকে সাগরে ভাসমান অবস্থায় উদ্ধার করা হয়েছে।উদ্ধার হওয়া জেলে সলেমান হোসেন ও মো. কবিরের বরাত দিয়ে বরগুনা জেলা মৎস্যজীবী ট্রলার মালিক সমিতির সভাপতি গোলাম মোস্তফা চৌধুরী গতকাল সোমবার দুপুরে প্রথম আলোকে এ খবর নিশ্চিত করেছেন।জেলা মৎস্যজীবী ট্রলার মালিক সমিতি সূত্রে জানা গেছে, ঝড়ের কবলে পড়ে রোববার সকাল থেকে সন্ধ্যা পর্যন্ত বঙ্গোপসাগরের নারিকেলবাড়িয়া, পক্ষিদিয়া ও কচিখালী এলাকায় তিনটি মাছ ধরার ট্রলার ডুবে যায়। ওই তিন ট্রলারের ২৫ জেলেকে সাগরে ভাসমান অবস্থায় উদ্ধার করে গতকাল সোমবার দুপুরে বরগুনার পাথরঘাটায় নিয়ে আসা হয়েছে। এদের মধ্যে সলেমান হোসেন ও মো. কবির পাথরঘাটা উপজেলা স্বাস্থ্য কমপ্লেক্সে চিকিৎসাধীন। বাকি ২৩ জনকে প্রাথমিক চিকিৎসা দেওয়া হয়েছে। ডুবে যাওয়া ট্রলার এফবি দুলাল ও এফবি জাহাঙ্গীরকে উদ্ধার করা হলেও এফবি মায়ের দোয়া ট্রলারটির কোনো সন্ধান পাওয়া যায়নি।এ ব্যাপারে কোস্টগার্ডের পাথরঘাটা স্টেশন কমান্ডার লে. রউফ বলেন, ‘ট্রলারডুবির ঘটনার কোনো তথ্য আমাদের জানা নেই।’
