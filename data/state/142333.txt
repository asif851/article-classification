
সিলেটের বিশ্বনাথ-দক্ষিণ সুরমা উপজেলার সীমান্তবর্তী বাসিয়া নদীর ওপর বাঁশের সাঁকোটি দক্ষিণ সুরমার ছয়টি গ্রামের বাসিন্দাদের যাতায়াতে সময় ও দূরত্ব কমিয়ে দিয়েছে। কিন্তু সরু ও ঝুঁকিপূর্ণ এই সাঁকো পারাপারে যেকোনো সময় ঘটতে পারে দুর্ঘটনা।এলাকাবাসীর সঙ্গে কথা বলে জানা গেছে, দুই উপজেলার সীমান্তবর্তী কামালবাজার এলাকার এ সেতুটির এক পাশে ২৫০ মিটার দূরে একটি এবং প্রায় এক কিলোমিটার দূরে আরেকটি সেতু রয়েছে। কিন্তু দূরত্ব কমাতে এলাকাবাসী ও শিক্ষার্থীরা মূলত এ সাঁকোটিই ব্যবহার করেন। এটি দিয়ে বাসিয়া নদীর উত্তর পাড়ে (কামালবাজার) আসা-যাওয়া করেন দক্ষিণ সুরমার সৈদপুর, বেটুয়ারমুখ, কৃষ্ণপুর, লতিপুর, নিশ্চিন্তপুর, নুয়াপাড়া গ্রামের লোকজন। প্রতি রবি ও বৃহস্পতিবার কামালবাজারে হাট থাকে। তখন এক দিনে প্রায় দেড় হাজার মানুষ সাঁকোটি দিয়ে চলাচল করেন।বেটুয়ারমুখ গ্রামের বাসিন্দা ও কামালবাজার আলিম মাদ্রাসার ছাত্র ইমরান আহমদ বলেন, সাঁকোর দুই পাশে যে দুটি সেতু আছে, সেগুলো পার হয়ে মাদ্রাসায় যেতে অনেক ঘুরতে হয়।সৈদপুর গ্রামের আবদুল কাদির বলেন, সাঁকোটি অনেক উঁচু। সরু এ সাঁকোর পরিবর্তে এখানে একটি সেতু করা হলে শিক্ষার্থী ও এলাকাবাসীর উপকার হতো। এ সাঁকো দিয়ে বেটুয়ারমুখ গ্রামের ৩০০, সৈদপুর গ্রামের ২৫০ ও কৃষ্ণপুর গ্রামের ৩০টি পরিবারের সদস্যরা নিয়মিত যাতায়াত করেন।কলেজছাত্রী হালিমা বেগম জানায়, ওই দুই সেতু দিয়ে মূল সড়ক হয়ে বাজার ও অন্যান্য স্থানে যেতে সময় বেশি লাগে। জরুরি কাজ থাকলে ঝুঁকিপূর্ণ হলেও মানুষ সাঁকোটিই বেশি ব্যবহার করেন।বিশ্বনাথ উপজেলার খাজাঞ্চী ইউনিয়নের ৯ নম্বর ওয়ার্ডের সদস্য আবদুল হাসিব ও দক্ষিণ সুরমা উপজেলার মোল্লারগাঁও ইউনিয়নের ৭ নম্বর ওয়ার্ডের সদস্য মকব্বির আলী বলেন, সাঁকোর পরিবর্তে এখানে সেতু হলে এলাকাবাসী ও শিক্ষার্থীদের সময় বাঁচত, দূরত্বও কমত। যাতায়াতও অনেক নিরাপদ হতো।
