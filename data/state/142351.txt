
নারায়ণগঞ্জে পুলিশের করা দুটি মামলা থেকে জামিন পেয়েছেন জেলা বিএনপির সভাপতি তৈমুর আলম খন্দকার, সাধারণ সম্পাদক কাজী মনিরুজ্জামান মনিরসহ ১৭ জন।
আজ বৃহস্পতিবার দুপুরে অতিরিক্ত জেলা ও দায়রা জজ প্রথম আদালতের বিচারক আলী আকবর তাঁদের জামিন আবেদন মঞ্জুর করেন।
গত ৬ মে নারায়ণগঞ্জের সিদ্ধিরগঞ্জে হেফাজতে ইসলামের কর্মীদের সঙ্গে আইনশৃঙ্খলা রক্ষাকারী বাহিনীর সংঘর্ষের ঘটনায়  বিজিবির দুজন, পুলিশের দুজন সদস্যসহ ১৯ জন নিহত হয়। আহত হয় অর্ধশতাধিক মানুষ। র্যাব, বিজিবি ও পুলিশের গাড়িসহ ১০টি গাড়িতে আগুন দেওয়া হয়। কাঁচপুর পুলিশ ফাঁড়িতেও আগুন দেয়া হয়। ভাঙচুর করা হয় অর্ধশতাধিক যানবাহন।
এ ঘটনায় পুলিশ বাদী হয়ে সোনারগাঁ ও সিদ্ধিরগঞ্জ থানায় দুটি মামলা করে।
গত ১৯ মে হাইকোর্ট এই দুই মামলায় আসামিদের এক মাসের অন্তর্বর্তীকালীন জামিন মঞ্জুর করে তাঁদের নিম্ন আদালতে হাজির হওয়ার নির্দেশ দেন। নির্দেশনা অনুযায়ী আজ আসামিরা নিম্ন আদালতে হাজির হয়ে জামিন আবেদন করলে আদালত তা মঞ্জুর করেন।
এ ব্যাপারে জেলা বিএনপির সভাপতি ও কেন্দ্রীয় কমিটির আইনবিষয়ক সহসম্পাদক তৈমুর আলম খন্দকার বলেন, ‘আমরা আইনের শাসন চাই। দেশ পুলিশি রাষ্ট্র হয়ে যাক, সেটা আমরা চাই না। সরকার আইন ও পুলিশকে ব্যবহার করে বিরোধীদলীয় নেতা-কর্মীদের ওপর জুলুম-নির্যাতন চালাচ্ছে। হেফাজতের সঙ্গে সংঘর্ষের সময় বিএনপির নেতা-কর্মীরা হাজির না থাকলেও আমাদের মিথ্যা মামলায় জড়ানো হয়েছে। এর আগে নারায়ণগঞ্জে ২২ হত্যা মামলায় আমাদের জড়ানো হয়েছে।’
জেলা গোয়েন্দা পুলিশের বিশেষ শাখার কর্মকর্তা আমজাদ হোসেন জানান, জেলা বিএনপির সভাপতিসহ ১৭ জনের জামিন আবেদন মঞ্জুর করেছেন আদালত।
 
