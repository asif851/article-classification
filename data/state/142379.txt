
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘রায়ে আমরা সন্তোষ প্রকাশ করছি। একাত্তরের কুখ্যাত রাজাকার-আলবদর বাহিনীর সংগঠক মুজাহিদকে ফাঁসি দেওয়ায় জনগণের প্রত্যাশা পূরণ হয়েছে।’ আজ বুধবার বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে ঢাকা মহানগর আওয়ামী লীগের বর্ধিত সভায় হানিফ এসব কথা বলেন। হানিফ বলেন, ‘এ রায়ে প্রমাণিত হয়েছে, জামায়াত আমাদের স্বাধীনতার বিরোধিতা করেছিল। তারা বাংলাদেশে রাজনীতি করার অধিকার রাখে না। নির্বাচন কমিশনের প্রতি অনুরোধ করব, জামায়াতের নিবন্ধন বাতিল করা হোক।’ হানিফ বলেন, ‘এ সরকারের আমলে যুদ্ধাপরাধের বিচার শুরু হয়েছে। আশা করি, আমাদের আমলেই তাদের রায় কার্যকর হবে। কোনো ষড়যন্ত্র এ বিচার-প্রক্রিয়া বাধাগ্রস্ত করতে পারবে না।’ ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে সভায় বক্তব্য দেন মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী, আইন প্রতিমন্ত্রী কামরুল ইসলাম প্রমুখ।
