
কক্সবাজারের চকরিয়ায় ৫৫ বছরের এক ব্যক্তি পঞ্চম শ্রেণির এক ছাত্রীকে ধর্ষণ করেছেন বলে অভিযোগ পাওয়া গেছে। গতকাল শনিবার দিবাগত রাত আটটার দিকে এ ঘটনা ঘটে। 
ওই ছাত্রীর পরিবারের সদস্যরা জানান, প্রতিদিনের মতো শনিবার সন্ধ্যায় এলাকার একজন শিক্ষিকার কাছে প্রাইভেট পড়তে যায় ওই ছাত্রী। পড়া শেষে রাত সোয়া আটটার দিকে সে বাড়ি ফিরছিল। এ সময় আনোয়ার হোসেন ওরফে আনু মিয়া নামের পঞ্চাশোর্ধ্ব এক ব্যক্তি নির্জন স্থানে নিয়ে ওই ছাত্রীকে ধর্ষণ করেন। রক্তাক্ত অবস্থায় কাঁদতে কাঁদতে বাড়ি ফেরে ওই ছাত্রী। মেয়ের কান্না ও রক্তাক্ত অবস্থায় দেখে জ্ঞান হারান তার বাবা। জ্ঞান ফেরার পর রাত সাড়ে ১১টার দিকে মেয়েকে চকরিয়া স্বাস্থ্য কমপ্লেক্সে নিয়ে যান বাবা। পরে সেখান থেকে ওই ছাত্রীকে কক্সবাজার সদর হাসপাতালের ওয়ানস্টপ ক্রাইসিস সেন্টারে (ওসিসি) স্থানান্তর করা হয়।
চকরিয়া স্বাস্থ্য কমপ্লেক্সের কর্তব্যরত চিকিৎসা কর্মকর্তা আরিফুর রহমান বলেন, শারীরিক অবস্থা দেখে ওই ছাত্রী ধর্ষণের শিকার হয়েছে বলে তাঁরা ধারণা করছেন।
স্থানীয় জনপ্রতিনিধি খাইরুল বশর ঘটনার সত্যতা নিশ্চিত করে প্রথম আলোকে বলেন, ঘটনার পরই এলাকা ছেড়ে পালিয়েছেন অভিযুক্ত ব্যক্তি। চকরিয়া থানার ভারপ্রাপ্ত কর্মকর্তা (ওসি) বখতিয়ার উদ্দিন চৌধুরী বলেন, ‘রোববার রাত সাড়ে আটটা পর্যন্ত ওই ছাত্রীর পরিবারের কেউ লিখিতভাবে বিষয়টি জানায়নি। তবে বিভিন্ন সূত্র থেকে ধর্ষণের বিষয়টি শুনেছি। অভিযোগ পেলে আইনানুগ ব্যবস্থা নেওয়া হবে।’
ওই ছাত্রীর বাবা বলেন, মেয়ের চিকিৎসা চলছে। এখন অবস্থা মোটামুটি ভালো। কক্সবাজারে অবস্থান করায় তিনি থানায় আনোয়ার হোসেনের বিরুদ্ধে লিখিত অভিযোগ দিতে পারেননি। রাতেই থানায় গিয়ে অভিযোগ দেবেন তিনি।
