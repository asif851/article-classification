
কানাডার সঙ্গে বাংলাদেশের বিমান যোগাযোগ স্থাপিত হচ্ছে। বেসামরিক বিমান পরিবহন ও পর্যটন মন্ত্রণালয়ের এক বিজ্ঞপ্তিতে আজ রোববার এ তথ্য জানানো হয়। বিজ্ঞপ্তিতে বলা হয়, এয়ার কানাডা ঢাকার সঙ্গে ভারতের রাজধানী দিল্লি পর্যন্ত ফ্লাইট চালু করতে যাচ্ছে। এ ফ্লাইটের যাত্রীরা দিল্লি থেকে সরাসরি কানাডার টরন্টো যেতে পারবেন। টরন্টো থেকে প্রতিদিন অনেক ফ্লাইট নিউইয়র্কের উদ্দেশে ছেড়ে যায়। ঢাকা-নিউইয়র্ক ফ্লাইট চালু না হওয়া পর্যন্ত বাংলাদেশের যাত্রীরা এ রুটে নিউইয়র্ক পর্যন্ত যেতে পারবেন। এর জন্য কানাডার সঙ্গে প্রয়োজনীয় এয়ার সার্ভিস অ্যাগ্রিমেন্ট (বিমান চলাচল চুক্তি) ইতিমধ্যে সম্পাদিত হয়েছে। আজ দুপুরে সচিবালয়ে বেসামরিক বিমান পরিবহন ও পর্যটনমন্ত্রী রাশেদ খান মেননের সঙ্গে ঢাকার কানাডার হাইকমিশনার ব্রেনয়ে প্রেফন্তায়েনে বৈঠকে এ ব্যাপারে সিদ্ধান্ত গৃহীত হয়। বৈঠকের সময় পর্যটনমন্ত্রী রোহিঙ্গাদের ব্যাপারে বিশ্ব সম্প্রদায়ের আরও জোরালো ভূমিকার প্রসঙ্গ উত্থাপন করলে হাইকমিশনার বলেন, রোহিঙ্গা ইস্যুতে বাংলাদেশ যে মানবিক আচরণ করেছে, তা বিশ্ব সম্প্রদায়ের কাছে প্রশংসিত হয়েছে। কানাডা দৃঢ়ভাবে বলেছে রোহিঙ্গাদের মিয়ানমারে ফেরত নিতে হবে। এ ব্যাপারে সক্রিয় ভূমিকা পালন করতে কানাডা একজন বিশেষ দূত নিয়োগ করেছে। কানাডার প্রধানমন্ত্রী এ ব্যাপারে কঠোর বিবৃতি দিয়ে মিয়ানমারকে সতর্ক করেছে।
