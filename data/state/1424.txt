
চট্টগ্রামে হরতাল চলাকালে আজ সোমবার সকালে নগরের আগ্রাবাদ এলাকায় জামায়াত-শিবিরের কর্মীদের ছোড়া ককটেলের আঘাতে এক ব্যক্তি গুরুতর আহত হয়েছেন।
আহত ব্যক্তির নাম মো. জামাল উদ্দিন (২৮)। তাঁর বাড়ি আগ্রাবাদের হাজীপাড়া এলাকায়। আগ্রাবাদে তাঁর একটি ফোন-ফ্যাক্সের দোকান রয়েছে।
পুলিশ ও প্রত্যক্ষদর্শী সূত্রে জানা গেছে, সকাল সাড়ে আটটার দিকে আগ্রাবাদ এলাকায় হরতালের সমর্থনে একটি মিছিল বের করেন জামায়াত-শিবিরের নেতা-কর্মীরা। মিছিল থেকে কয়েকটি ককটেল ছোড়া হলে একটি জামাল উদ্দিনের পায়ের কাছে এসে পড়ে। ওই সময় তিনি নিজের দোকানটি বন্ধ করে বাড়ি যাওয়ার প্রস্তুতি নিচ্ছিলেন। ককটেলটি বিস্ফোরিত হলে তিনি গুরুতর আহত হন। পুলিশ ও স্থানীয় লোকজন তাঁকে উদ্ধার করে চট্টগ্রাম মেডিকেল কলেজ হাসপাতালে নিয়ে যায়।
প্রথম আলো ডটকমকে ঘটনার সত্যতা নিশ্চিত করেছেন মেডিকেল কলেজ পুলিশ ফাঁড়ির ইনচার্জ এসআই জহিরুল ইসলাম। তিনি জানান, জামাল উদ্দিনকে হাসপাতালের অর্থোপেডিক ওয়ার্ডে ভর্তি করা হয়েছে।
নাম প্রকাশ না করার শর্তে ওই ওয়ার্ডের কর্তব্যরত এক চিকিত্সক বলেন, ককটেলের আঘাতে জামালের ডান পায়ের হাঁটুর নিচের অংশ গুরুতর জখম হয়েছে। অস্ত্রোপচারের পর আমরা বলতে পারব তাঁর পায়ের ওই অংশ ফেলে দিতে হবে কি না।
