
যশোরের চৌগাছা উপজেলার সুখপুকুরিয়া ইউনিয়নের গোপীনাথপুর গ্রামে বর্ণি বৃত্তিপাড়া থেকে দুর্গাপুর ভায়া গোপীনাথপুর সড়কে ধানের চারা রোপণ করা হয়েছে। গুরুত্বপূর্ণ এই সড়কটি পাকা না হওয়ায় বিক্ষুব্ধ গ্রামবাসী গতকাল সোমবার সকালে সড়কটির একটি অংশে ধানের চারা রোপণ করেন।
গ্রামের বাসিন্দারা জানান, সড়কটি অত্যন্ত গুরুত্বপূর্ণ। বর্ষাকাল এলেই কাঁচা এই সড়কটি চাষ দেওয়া ধানখেতের মতো হয়ে যায়। মানুষ চলাচলের একেবারেই অনুপযোগী হয়ে পড়ে। দীর্ঘদিন ধরে সড়কটি উন্নয়নের জন্য বিভিন্ন ব্যক্তির কাছে তাঁরা গিয়েছেন। তবুও সড়কটির কোনো উন্নয়ন হচ্ছে না। তাঁরা জানান, সড়কটি দিয়ে বর্ণি, রাজাপুর, বৃত্তিপাড়া, দুর্গাপুর, পোড়াদহ গ্রামের লোকজন চলাচল করেন। এই পাঁচটি গ্রামের শিক্ষার্থীরা সড়কটি দিয়ে নগরবর্ণি মাধ্যমিক বিদ্যালয়, নগরবর্ণি সরকারি প্রাথমিক বিদ্যালয়, বর্ণি দাখিল মাদ্রাসা এবং কাঠগড়া হাইস্কুল ও কলেজে যাতায়াত করে। এ ছাড়া ইউনিয়ন পরিষদ ও উপজেলার সঙ্গে যোগাযোগ স্থাপনেও গ্রামের মানুষ এই সড়কটি দিয়ে যাতায়াত করে। অথচ সড়কটি উন্নয়নে কোনো পদক্ষেপ নেওয়া হচ্ছে না। এ কারণে ক্ষুব্ধ হয়েই গ্রামের সাধারণ মানুষ গতকাল সড়কটিতে ধানের চারা রোপণ করে।
গ্রামের আবদুল মান্নান বলেন, ‘সড়কটি অত্যন্ত গুরুত্বপূর্ণ। কিন্তু এটির কোনো উন্নয়ন করা হচ্ছে না। এ কারণে বিক্ষুব্ধ গ্রামবাসী সড়কটিতে ধানের চারা লাগিয়ে দিয়েছেন।’ গ্রামের মো. আক্তারুজ্জামান বলেন, ‘বর্ষাকালে সড়কটি দিয়ে যাতায়াত করা একেবারেই কষ্টসাধ্য হয়ে পড়ে। সড়কটি পাকাকরণের জন্য দীর্ঘদিন ধরে আমরা অনেক চেষ্টা করে যাচ্ছি। তারপরও সড়কটি পাকাকরণের কোনো লক্ষণ দেখা যাচ্ছে না। এতে করে গ্রামবাসী বিক্ষুব্ধ ছিলেন। আজ (গতকাল) সকালে গ্রামবাসী সড়কটির একটি অংশে ধানের চারা লাগিয়ে দিয়েছেন।’
উপজেলা প্রকৌশলী আবদুল হামিদ বলেন, ‘সড়কটি উন্নয়ন প্রকল্প প্রস্তাবনাভুক্ত (ডিপিপি) হলে আমরা উন্নয়ন করব। আর যদি তা না হয়ে থাকে, তাহলে এমপি সাহেবের সঙ্গে পরামর্শ করে সড়কটি উন্নয়নের জন্য ব্যবস্থা নেওয়া হবে।’ 
