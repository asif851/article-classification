
বাংলাদেশ সফরে সব পক্ষের সঙ্গে আলোচনার ওপর ভিত্তি করে একটি গোপন প্রতিবেদন তৈরি করেছেন জাতিসংঘের সহকারী মহাসচিব অস্কার ফার্নান্দেজ তারানকো। চলতি সপ্তাহেই তাঁর প্রতিবেদনটি জাতিসংঘের মহাসচিব বান কি মুনের কাছে হস্তান্তর করার কথা।এদিকে, বাংলাদেশের চলমান সংকটের অবসান হবে বলে আশা প্রকাশ করেছেন তারানকো। জাতিসংঘে নিযুক্ত বাংলাদেশের স্থায়ী প্রতিনিধি এ কে আবদুল মোমেনের সঙ্গে কথা বলার সময় এ আশাবাদ ব্যক্ত করেন তারানকো। এসব বিষয় নিয়ে তারানকোর সঙ্গে কথা বলেন আবদুল মোমেন। এ সময় তারানকো তাঁকে বলেন, তিনি আশা করছেন সংলাপের মধ্য দিয়ে বাংলাদেশে নির্বাচনের সহায়ক পরিবেশ সৃষ্টি হবে।তারানকোর প্রতিবেদনটি পাওয়ার পর মহাসচিব বান কি মুনের সঙ্গে বৈঠকের কথা আছে মোমেনের। ওই বৈঠকেই জাতিসংঘ মহাসচিব বাংলাদেশ সম্পর্কে কোনো দিকনির্দেশনা দিতে পারেন। এদিকে মার্কিন কংগ্রেসে বাংলাদেশ পরিস্থিতি নিয়ে আরেক দফা শুনানি হতে পারে। নিউইয়র্ক থেকে নির্বাচিত মার্কিন কংগ্রেসে বাংলাদেশ ককাসের সদস্য গ্রেস মেং এ কথা জানিয়েছেন। বাংলাদেশের চলমান রাজনৈতিক অস্থিরতা এবং সহিংস পরিস্থিতির উন্নতি না ঘটলে কংগ্রেসের বৈদেশিক সম্পর্কবিষয়ক কমিটিতে এ শুনানি অনুষ্ঠিত হবে। গতকাল রোববার নিউইয়র্কের জামাইকায় এক অনুুষ্ঠানে গ্রেস মেং এ কথা জানান।
