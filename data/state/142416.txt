
সিলেটে ব্রিটিশ হাইকমিশনার আনোয়ার চৌধুরীর ওপর গ্রেনেড হামলার মামলায় মৃতুদণ্ডাদেশ পাওয়া দেলোয়ার হোসেন ওরফে রিপন রাষ্ট্রপতির কাছে প্রাণভিক্ষা চাইবেন বলে সিলেট কারা কর্তৃপক্ষকে জানিয়েছেন। গতকাল বৃহস্পতিবার রাতে রিপনকে প্রাণভিক্ষার আবেদন লেখার জন্য কাগজ ও কলম দেওয়া হয়েছে। সিলেট কেন্দ্রীয় কারাগারের জ্যেষ্ঠ জেল সুপার ছগির মিয়া রাত নয়টায় প্রথম আলোকে এ তথ্য নিশ্চিত করেছেন। তিনি বলেন, রাষ্ট্রপতির কাছে প্রাণভিক্ষার আবেদন নিজ হাতে লিখে রিপন আইনজীবীকে দেখিয়ে কারা কর্তৃপক্ষের কাছে দেবেন। এ জন্য বিধি অনুযায়ী সাত দিন সময় পাবেন। 
