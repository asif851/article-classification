
মানবতাবিরোধী অপরাধে জামায়াতে ইসলামীর নায়েবে আমির দেলাওয়ার হোসেইন সাঈদীর আমৃত্যু কারাদণ্ডাদেশে হতাশা প্রকাশ করেছে ইন্টারন্যাশনাল ক্রাইমস স্ট্র্যাটেজি ফোরাম (আইসিএসএফ)। তবে রায় বাস্তবায়নে সংবিধানের ৪৯ ধারার সংশোধন দাবি করেছে লন্ডনভিত্তিক এ সংস্থা। আইসিএসএফের সদস্য আহমেদ জিয়াউদ্দিন, রায়হান রশিদ ও এম সানজীব হোসেন স্বাক্ষরিত বিজ্ঞপ্তিতে বলা হয়, বাংলাদেশ সংবিধানে বর্তমানে সংবলিত ধারা-৪৯ অনুযায়ী রাষ্ট্রপতি ‘কোন আদালত, ট্রাইব্যুনাল বা অন্য কোন কর্তৃপক্ষ কর্তৃক প্রদত্ত যে কোন দণ্ডের মার্জনা, বিলম্বন ও বিরাম মঞ্জুর করিবার এবং যে কোন দণ্ড মওকুফ, স্থগিত বা হ্রাস করিবার ক্ষমতা’ রাখেন।ধারাটি সংশোধন করা হলে মুক্তিযুদ্ধে ভুক্তভোগীরা সুবিচার পাবেন উল্লেখ করে বিবৃতিতে বলা হয়, বিভিন্ন রাজনৈতিক ও অন্যান্য কারণে অতীতে এ ক্ষমতাটির অপব্যবহার স্মরণে রেখে এবং সুিপ্রম কোর্ট প্রদত্ত এই রায়ের (আমৃত্যু কারাদণ্ড) প্রকৃত বাস্তবায়ন নিশ্চিত করতে সংবিধানের এ ধারাকে অবিলম্ববে সংশোধন করে রাষ্ট্রপতির এ ক্ষমতা আন্তর্জাতিক অপরাধে দণ্ডপ্রাপ্ত ব্যক্তি বা প্রতিষ্ঠানের ক্ষেত্রে অপ্রয়োগযোগ্য করা জরুরি।
