
বিজ্ঞান ও প্রযুক্তিমন্ত্রী ইয়াফেস ওসমান বলেছেন, দেশে বিজ্ঞান শিক্ষা ও চর্চা কমে গেছে বলে অনেকে হা-হুতাশ করেন। কিন্তু সত্য হচ্ছে, বিজ্ঞানচর্চা নিয়ে হতাশার কিছু নেই। বিজ্ঞান প্রতিটি মানুষের জীবনের সঙ্গে জড়িয়ে আছে। এ জাতি বিজ্ঞানমনস্ক। দেশে বিজ্ঞানের ভবিষ্যৎ উজ্জ্বল। গতকাল বুধবার দুপুরে চট্টগ্রাম সার্কিট হাউসে জাতীয় বিজ্ঞান ও প্রযুক্তি জাদুঘরের সুবর্ণজয়ন্তীর উদ্বোধনী অনুষ্ঠানে মন্ত্রী এসব কথা বলেন।জাতীয় বিজ্ঞান ও প্রযুক্তি জাদুঘর, ঢাকা ও চট্টগ্রাম জেলা প্রশাসন যৌথভাবে এ অনুষ্ঠানের আয়োজন করে। চট্টগ্রামের জেলা প্রশাসক মো. সামসুল আরেফিনের সভাপতিত্বে উদ্বোধনী অনুষ্ঠানে বিশেষ অতিথি ছিলেন চট্টগ্রাম নগর আওয়ামী লীগের সভাপতি এ বি এম মহিউদ্দিন চৌধুরী, চট্টগ্রাম সিটি করপোরেশনের মেয়র আ জ ম নাছির উদ্দীন, বিজ্ঞান ও প্রযুক্তি মন্ত্রণালয়ের সচিব মো. সিরাজুল হক খান, চট্টগ্রামের বিভাগীয় কমিশনার মো. রুহুল আমীন এবং জাতীয় বিজ্ঞান ও প্রযুক্তি জাদুঘরের মহাপরিচালক স্বপন কুমার রায়।মন্ত্রী বলেন, চট্টগ্রামে শিগগিরই নভোথিয়েটার ও হাইটেক পার্কের কাজ শুরু হবে।এসএসসি পর্যন্ত শিক্ষায় বিজ্ঞানকে বাধ্যতামূলক করার পরামর্শ দেন মহিউদ্দিন চৌধুরী। তিনি বলেন, একসময় শিক্ষায় বিজ্ঞানকে প্রাধান্য দেওয়া হতো। কিন্তু এখন এর প্রতি আগ্রহ কমে গেছে।মেয়র আ জ ম নাছির উদ্দীন বলেন, বিজ্ঞানের প্রয়োজনীয়তা নিয়ে কারও কোনো দ্বিমত নেই। আগামী প্রজন্মকে বিজ্ঞান শিক্ষায় আগ্রহী করে তুলতে এ খাতের সমস্যাগুলোকে চিহ্নিত করে এর সমাধান খুঁজে বের করতে বলেন তিনি।বিজ্ঞান ও প্রযুক্তিসচিব বলেন, জাতীয় বিজ্ঞান ও প্রযুক্তি জাদুঘরের ৫০ বছর পূর্ণ হয়েছে। এর সুবর্ণজয়ন্তীর অনুষ্ঠান চট্টগ্রামকে দিয়েই শুরু হলো।অনুষ্ঠানে ‘জাতীয় উন্নয়নে বিজ্ঞান ও প্রযুক্তি’ শীর্ষক প্রবন্ধ উপস্থাপন করেন চট্টগ্রাম প্রকৌশল ও প্রযুক্তি বিশ্ববিদ্যালয়ের অধ্যাপক কৌশিক দেব। বিজ্ঞানচর্চার প্রয়োজনীয়তা নিয়ে আলোচনা করেন প্রিমিয়ার বিশ্ববিদ্যালয়ের শিক্ষক শাহিন মো. আসিফ ইকবাল ও এশিয়ান ইউনিভার্সিটি ফর উইমেনের শিক্ষক আমিনা আকতার।আলোচনা অনুষ্ঠানের আগে সার্কিট হাউস থেকে শোভাযাত্রা বের করা হয়।
