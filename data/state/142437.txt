
জাহাঙ্গীরনগর বিশ্ববিদ্যালয়ের ছাত্র জুবায়ের আহমেদ হত্যা মামলায় এনাম মেডিকেলের চিকিত্সক সোহেল রানাসহ তিনজন সাক্ষ্য দিয়েছেন।
আজ সোমবার ঢাকার দ্রুত বিচার ট্রাইব্যুনাল-৪-এর বিচারক এ বি এম নিজামুল হক তিনজনের সাক্ষ্য ও জেরা শেষে ৮ জুন বাকি সাক্ষ্যের জন্য দিন ধার্য করেন। চিকিত্সক ছাড়া অন্য যে দুজন সাক্ষ্য দেন, তাঁরা হলেন মিজানুর রহমান ও কামরুল হাসান।এ পর্যন্ত এই মামলায় ২১ জন সাক্ষ্য দিলেন। গত ২৩ ফেব্রুয়ারি আদালতের কাঠগড়া থেকে পালানো চার আসামি খন্দকার আশিকুল ইসলাম আশিক, খান মো. রইছ, ইসতিয়াক মেহবুব অরূপ ও মাহবুব আকরাম গ্রেপ্তার হননি। তাঁদের অনুপস্থিতিইে মামলার বিচারকাজ চলছে।২০১২ সালের ৮ জানুয়ারি বিকেলে ইংরেজি বিভাগের শিক্ষার্থী জুবায়ের আহমেদকে কুপিয়ে জখম করে ছাত্রলীগের নেতা-কর্মীরা। এরপর তাঁকে উদ্ধার করে সাভারের এনাম মেডিকেলে ভর্তি করা হয়। সেখানে তাঁর শারীরিক অবস্থার অবনতি হলে ওই রাতেই রাজধানীর ইউনাইটেড হাসপাতালে ভর্তি করা হয়। চিকিত্সাধীন অবস্থায় ভোরে মারা যান জুবায়ের।এ ঘটনায় বিশ্ববিদ্যালয়ের ডেপুটি রেজিস্ট্রার হামিদুর রহমান বাদী হয়ে আশুলিয়া থানায় একটি মামলা করেন।
