
ঢাকা উত্তর সিটি করপোরেশনের (ডিএনসিসি) সাবেক কর্মকর্তা মো. মুনসুর আহমেদকে (৫২) র‍্যাব পরিচয়ে ধরে নেওয়ার দুই দিন পর গত মঙ্গলবার রাতে তাঁকে বিমানবন্দর থানায় সোপর্দ করা হয়েছে।মুনসুরের স্ত্রী অভিযোগ করেন, গত রোববার ভোর রাতে উত্তরার ৪ নম্বরের সেক্টরের বাসা থেকে র‍্যাবের পোশাক পরা লোকজন তাঁর স্বামীকে ধরে নিয়ে যায়। এ ঘটনায় ওই দিনই তিনি উত্তরা পূর্ব থানায় সাধারণ ডায়েরি (জডি) করা হয়।গতকাল বুধবার সন্ধ্যায় র‍্যাবের পক্ষ থেকে বলা হয়, মুনসুর নামের কোনো লোককে আটক করা হয়নি। পরে রাতে র‍্যাবের আইন ও গণমাধ্যম শাখার পরিচালক মুফতি মাহমুদ খান বলেন, মুনসুরকে র‍্যাব আটক করেছে এবং গত মঙ্গলবার তাঁকে বিমানবন্দর থানায় সোপর্দ করা হয়েছে। বিমানবন্দর থানার ভারপ্রাপ্ত কর্মকর্তা (ওসি) নূরে আযম মিয়া বলেন, র‍্যাব-১ মঙ্গলবার মুনসুরকে বিমানবন্দর থানায় সোপর্দ করে তাঁর বিরুদ্ধে মাদকদ্রব্য আইনে মামলা করেছে। এতে বলা হয়, উত্তরার ১ নম্বর সেক্টরের ১০ নম্বর সড়ক থেকে ১ হাজার ৯০০ ইয়াবা বড়িসহ তাঁকে গ্রেপ্তার করা হয়।মুনসুর আহমেদের স্ত্রী নার্গিস শামিমা দাবি করেন, তাঁর স্বামী ডিএনসিসির চাকরিচ্যুত কর্মকর্তা। গত মে মাসে তাঁকে চাকরিচ্যুত করা হয়।উত্তরা পূর্ব থানায় করা জিডিতে বলা হয়, ২৩ অক্টোবর ভোর পৌনে চারটার দিকে ১০ জন লোক মুনসুর আহমেদকে উত্তরার ৪ নম্বর সেক্টরের ৪ নম্বর সড়কের বাসা থেকে হাতকড়া পরিয়ে নিয়ে যায়। ওই ব্যক্তিরা বাসায় এসে ওপরে যেতে চাইলে দারোয়ান তাদের বাধা দেন। এ সময় তারা দারোয়ানকে মারধর করে।
