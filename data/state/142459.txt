
জাতীয় পার্টির প্রেসিডিয়াম সদস্য ও লালমনিরহাট-২ আসনের (আদিতমারী-কালীগঞ্জ) সাবেক সাংসদ মজিবর রহমান (৭৫) আর নেই। পরপর সাতবার নির্বাচিত এই সাংসদ গতকাল শনিবার ভোরে রাজধানীর উত্তরার নিজ বাসায় ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী, তিন ছেলে, দুই মেয়ে ও নাতি-নাতনিসহ অনেক গুণগ্রাহী রেখে গেছেন। সন্ধ্যায় ভাদাই জিএস উচ্চবিদ্যালয় মাঠে জানাজা শেষে রাতেই তাঁর মরদেহ আদিতমারী কেন্দ্রীয় কবরস্থানে দাফন করা হয়।বর্ণাঢ্য রাজনৈতিক জীবনের অধিকারী মজিবর রহমান প্রথমবার সাংসদ নির্বাচিত হন ১৯৭৯ সালে। এরপর নবম জাতীয় সংসদ পর্যন্ত টানা আরও ছয়বার সাংসদ নির্বাচিত হন। তিনি নবম জাতীয় সংসদে ধর্মবিষয়ক সংসদীয় কমিটির চেয়ারম্যান এবং অন্যান্য মেয়াদে শিক্ষা, খাদ্য ও পাট মন্ত্রণালয়বিষয়ক সংসদীয় কমিটির সদস্য ছিলেন।মজিবর রহমানের মৃত্যুতে জাতীয় পার্টির চেয়ারম্যান এইচ এম এরশাদ, জাপার মহাসচিব এ বি এম রুহুল আমিন হালাদার, জাপার কো-চেয়ারম্যান জি এম কাদের শোক প্রকাশ করেছেন।
