
মাগুরায় মায়ের পেটে শিশু গুলিবিদ্ধ ও মমিন ভূঁইয়া হত্যা মামলার অভিযোগ গঠনের শুনানির দিন চতুর্থবারের মতো পিছিয়ে ২৮ মার্চ ধার্য করা হয়েছে। গতকাল সোমবার অতিরিক্ত দায়রা জজ আদালতে এ শুনানি হওয়ার কথা ছিল।২০১৫ সালের ২৩ জুলাই মাগুরা শহরের দোয়ারপাড় কারিগরপাড়ায় ছাত্রলীগের দুই পক্ষের সংঘর্ষের সময় গুলিবিদ্ধ হন অন্তঃসত্ত্বা নাজমা বেগম। গুলিতে পেটে থাকা শিশুও বিদ্ধ হয়। গুলিবিদ্ধ ও বোমার আঘাতে আহত হন নাজমা বেগমের চাচাশ্বশুর মমিন ভূঁইয়া। পরদিন তিনি মারা যান। পরে অস্ত্রোপচারের মাধ্যমে নাজমার একটি মেয়ে হয়। তার নাম রাখা হয় সুরাইয়া।এ ঘটনায় মমিন ভূঁইয়ার ছেলে রুবেল ভূঁইয়া মাগুরা সদর থানায় ১৬ জনকে আসামি করে মামলা দায়ের করেন। এর মধ্যে আজিবর নামের এক আসামি পুলিশের সঙ্গে ‘বন্দুকযুদ্ধে’ নিহত হন। পুলিশ মোট ১৭ জনের নামে আদালতে অভিযোগপত্র দেয়।রাষ্ট্রপক্ষের আইনজীবী সৈয়দ ফিরোজুর রহমান বলেন, গতকাল এই মামলার অভিযোগ গঠনের শুনানির দিন নির্ধারিত ছিল। এই মামলার দুই আসামি ফরিদ ও সুমন মামলা থেকে অব্যাহতি চেয়ে আইনজীবীর মাধ্যমে আদালতে আবেদন করেছেন। আদালতের বিচারক সৈয়দ আরাফাত হোসেন উভয় শুনানির জন্য আগামী ২৮ মার্চ দিন নির্ধারণ করেছেন।আবারও অভিযোগ গঠনের শুনানির দিন পেছানোর কারণে সুরাইয়ার বাবা বাচ্চু ভূঁইয়া হতাশা প্রকাশ করেছেন। দ্রুত বিচারের মাধ্যমে তিনি দোষীদের শাস্তি দাবি করেন।
 
