
পৌরসভা আইন সংশোধনের জন্য স্থানীয় সরকার (পৌরসভা) বিল ২০১৫ আজ রোববার সংসদে উত্থাপিত হয়েছে। স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন বিলটি উত্থাপন করেন।
উত্থাপনের পর বিলটি তিন দিনের মধ্যে পরীক্ষা করে প্রতিবেদন দেওয়ার জন্য স্থানীয় সরকার মন্ত্রণালয় সম্পর্কিত সংসদীয় কমিটিতে পাঠানো হয়েছে। বিলটি পাস হলে ২ নভেম্বর পৌর আইন সংশোধন করে রাষ্ট্রপতির জারি করা অধ্যাদেশ বাতিল হয়ে যাবে। সেই আইনে বলা হয়েছিল, পৌরসভার মেয়র ও কাউন্সিলর পদে দলীয় পরিচয় ও প্রতীকে নির্বাচন অনুষ্ঠিত হবে। আজ উত্থাপিত প্রস্তাবিত আইনে বলা হয়েছে, শুধুমাত্র মেয়র পদে রাজনৈতিক দলের পরিচয় ও প্রতীকে নির্বাচন হবে।
বিলের উদ্দেশ্য ও কারণ সংবলিত বিবৃতিতে মন্ত্রী বলেন, সিটি করপোরেশন, পৌরসভা, উপজেলা ও ইউনিয়ন পরিষদ সরাসরি ভোটে নির্বাচিত জনপ্রতিনিধিদের মাধ্যমে পরিচালিত হচ্ছে। প্রতিটি নির্বাচনই উৎসবমুখর পরিবেশে অনুষ্ঠিত হয়ে থাকে। এসব নির্বাচন নির্দলীয়ভাবে হলেও বাস্তবে প্রতিটি দলই প্রত্যক্ষ ও পরোক্ষভাবে দলীয় ব্যক্তিকে প্রার্থী হিসেবে সমর্থন দিয়ে থাকে। এই প্রেক্ষাপটে দীর্ঘদিন থেকে জনগণ ও জনপ্রতিনিধিরা রাজনৈতিক পরিচয়ে স্থানীয় সরকার নির্বাচন অনুষ্ঠানের দাবি জানিয়ে আসছিলেন। জনগণের প্রত্যাশাকে গুরুত্ব দিয়ে এবং জনপ্রতিনিধিদের রাজনৈতিক অঙ্গীকার পালনের সুযোগ দিতে এই বিল আনা হয়েছে।
সংসদ সচিবালয় সূত্র জানায়, বিলটি দ্রুত পাস করার জন্য কাল সোমবার বিকেল তিনটায় স্থানীয় সরকার মন্ত্রণালয় সম্পর্কিত সংসদীয় কমিটির বৈঠক ডাকা হয়েছে এবং কালই বিলটি চূড়ান্ত করে প্রতিবেদন তৈরি করা হবে।
আরও পড়ুন: 
কেবল চেয়ারম্যান ও মেয়র পদে দলীয় প্রার্থী
