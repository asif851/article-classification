
আগামী নির্বাচন নেতা–কর্মীদের জন্য অগ্নিপরীক্ষা। এই নির্বাচনে ১৪ দলকে বিজয়ী করতে হবে। বর্তমানের অসাম্প্রদায়িক গণতান্ত্রিক রাজনৈতিক ধারা ও উন্নয়নকে এগিয়ে নিতে এর কোনো বিকল্প নাই।
আজ শুক্রবার বিকেলে তোপখানায় কেন্দ্রীয় কার্যালয়ে অনুষ্ঠিত বাংলাদেশের ওয়ার্কার্স পার্টি মতিঝিল থানার সব শাখা ও প্রাথমিক কমিটির যৌথ সভায় দলের সভাপতি ও বিমানমন্ত্রী রাশেদ খান মেনন এ কথা বলেন।
মতিঝিল থানার সম্পাদক মুর্শিদা আখতার নাহারের সভাপতিত্বে অনুষ্ঠিত সভার শুরুতে মুক্তিযুদ্ধের শহীদদের প্রতি শ্রদ্ধা নিবেদন ও দেশবাসীকে বিজয় দিবসের শুভেচ্ছা জানানো হয়। একই সঙ্গে চট্টগ্রাম মহানগর আওয়ামী লীগের সভাপতি সাবেক মেয়র মহিউদ্দিন চৌধুরীর মৃত্যুতে শোক প্রকাশ করা হয়।
সভায় মেনন বলেন, আগামী নির্বাচনের মাধ্যমে স্থির হবে বাংলাদেশ সামনে এগোবে, নাকি অতীতের মতো দুর্নীতি-দুর্বৃত্তায়ন ও সাম্প্রদায়িকতার ধারা আবার ফিরে আসবে। তিনি বলেন, বাংলাদেশের রাজনৈতিক স্থিতিশীলতা কেবল এ দেশের জন্য নয়, এই অঞ্চলের শান্তি ও অগ্রগতির জন্য প্রয়োজন।
সভায় আরও বক্তব্য দেন ওয়ার্কার্স পার্টির পলিটব্যুরোর সদস্য কমরেড কামরূল আহসান, কেন্দ্রীয় কমিটির সদস্য দীপংকর সাহা, বিকল্প সদস্য মোস্তফা আলমগীর ও মহানগর ওয়ার্কার্স পার্টির সম্পাদক কিশোর রায়।  বিজয় দিবসের কর্মসূচি  কাল বিজয় দিবসের ৪৬ বছর পূর্তিতে ওয়ার্কার্স পার্টি মহান মুক্তিযুদ্ধের শহীদদের প্রতি শ্রদ্ধা নিবেদন করবে। এ জন্য দেশব্যাপী জেলা-উপজেলা পর্যায়ে কর্মসূচি পালন করবে দলটি। কেন্দ্রীয়ভাবে কাল সকাল সাড়ে ৮টায় জাতীয় স্মৃতিসৌধে দলের পক্ষ থেকে পুষ্পার্ঘ্য অর্পণ করা হবে।
