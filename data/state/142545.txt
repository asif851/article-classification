
পাকিস্তানের পার্লামেন্টে জামায়াতে ইসলামীর সহকারী সেক্রেটারি জেনারেল আবদুল কাদের মোল্লার ফাঁসি কার্যকর নিয়ে গৃহীত নিন্দা প্রস্তাব বাংলাদেশের অভ্যন্তরীণ বিষয়ে হস্তক্ষেপ নয় বলে মন্তব্য করেছেন পাকিস্তান পররাষ্ট্র মন্ত্রণালয়ের মুখপাত্র তাসনিম আসলাম।
আজ শুক্রবার সাপ্তাহিক ব্রিফিংয়ে বাংলাদেশ প্রসঙ্গে এক প্রশ্নের উত্তরে পাকিস্তান পররাষ্ট্র মন্ত্রণালয়ের মুখপাত্র তাসনিম আসলাম এ মন্তব্য করেন।
বাংলাদেশের পরিস্থিতি সম্পর্কে পাকিস্তানের অবস্থান কী—জানতে চাইলে তাসনিম আসলাম বলেন, ‘১৯৪৭ সালের আগে থেকেই পাকিস্তান ও বাংলাদেশের দীর্ঘদিনের ঐতিহাসিক অংশীদারি রয়েছে। দক্ষিণ এশিয়ার মুসলিম দেশ হিসেবে আমরা একসঙ্গে ব্রিটিশ শাসনের বিরুদ্ধে লড়াই করেছি। একাত্তর পর্যন্ত আমরা একসঙ্গে ছিলাম। বাংলাদেশে যা ঘটেছে, অবধারিতভাবে সেটা দেশটির অভ্যন্তরীণ বিষয়। পার্লামেন্টে কোনো প্রস্তাব গ্রহণ করার মানে কোনো দেশের অভ্যন্তরীণ বিষয়ে হস্তক্ষেপ নয়।’  
বাংলাদেশের পরিস্থিতি নিয়ে পররাষ্ট্র মন্ত্রণালয়ের বিবৃতি ও পার্লামেন্টে গৃহীত প্রস্তাবের মধ্যে পরস্পরবিরোধী অবস্থানের কারণ কী—জানতে চাইলে পাকিস্তানের পররাষ্ট্র মন্ত্রণালয়ের মুখপাত্র বলেন, পাকিস্তানের পার্লামেন্ট সার্বভৌম সংস্থা। এটি দেশের সর্বোচ্চ আইনি সভা। পার্লামেন্ট সদস্যরা জনগণের মতামতের বহিঃপ্রকাশ ঘটান। কাজেই যথোচিত মনে হলেই তাঁরা যেকোনো বিবৃতি দিতে পারেন। তবে এটি নিশ্চিত যে পার্লামেন্টের প্রস্তাবের উদ্দেশ হস্তক্ষেপ নয়। ১৯৭৪-এ পাকিস্তান, ভারত ও বাংলাদেশের মধ্যে সম্পাদিত ত্রিপক্ষীয় চুক্তির আদর্শের ভিত্তিতে আমরা উজ্জ্বল ভবিষ্যতের দিকে চোখ রাখতে চাই। ’৭৪ চুক্তিতে অতীতকে পেছনে ফেলে এ অঞ্চলের শান্তি ও স্থিতিশীলতার জন্য উজ্জ্বল ভবিষ্যতের দিকে জোর দেওয়ার কথা বলা হয়েছে।
বাংলাদেশের পাকিস্তানের পতাকা ও নেতাদের কুশপুত্তলিকা দাহ করার বিষয়ে জানতে চাইলে তাসনিম আসলাম বলেন, ‘ঢাকায় নিযুক্ত পাকিস্তানের হাইকমিশনারকে বাংলাদেশের পররাষ্ট্র মন্ত্রণালয়ে তলব করে একটি কূটনীতিকপত্র দেওয়ার বিষয়টি নিশ্চিত করছি। ঢাকায় বিক্ষোভের সময় সেখানকার লোকজন কী বক্তব্য দিয়েছেন, তা নিয়ে আমরা কোনো মন্তব্য করতে চাই না। আমরা চাই না বিক্ষোভ সমাবেশ সম্পর্কে ব্যাখ্যাকে পাল্টা অভিযোগ হিসেবে মনে করা হোক। তবে ভ্রাতৃপ্রতিম ও বন্ধুপ্রতিম বাংলাদেশকে আমরা ’৭৪-এর ত্রিপক্ষীয় চুক্তির অনুসরণে মীমাংসা ও আন্তরিকতার মূলনীতি মেনে চলার আহ্বান জানাই। আমরা বাংলাদেশের জনগণের শান্তি, স্থিতিশীলতা ও অগ্রযাত্রা কামনা করি।’
