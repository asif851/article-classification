
প্রধানমন্ত্রী শেখ হাসিনা বলেছেন, দেশ এখন মানবসৃষ্ট দুর্যোগের মধ্য দিয়ে যাচ্ছে। এটি কোনো সাধারণ ঘটনা নয়। এই দুর্যোগ জাতির স্বাধীনতা, ভাষা ও অস্তিত্বের ওপর আঘাত হানছে।প্রধানমন্ত্রী বলেন, ‘জাতীয় অর্জন ধরে রাখতে এবং দেশকে সামনে এগিয়ে নিতে ও জাতির মাথা উঁচু রাখতে পাল্টা আক্রমণ চালিয়ে এদের প্রতিরোধ করতে হবে। বর্তমান পরিস্থিতি ভবিষ্যতের দিকে এগিয়ে যেতে আমাদের জন্য একটি শিক্ষা।’ খবর বাসসের।অমর একুশে উপলক্ষে আজ শনিবার বিকেলে আন্তর্জাতিক মাতৃভাষা ইনস্টিটিউটে এক ভাষণে প্রধানমন্ত্রী এসব কথা বলেন। অমর একুশে ও আন্তর্জাতিক মাতৃভাষা দিবস উপলক্ষে আন্তর্জাতিক মাতৃভাষা ইনস্টিটিউট রাজধানীতে নিজস্ব মিলনায়তনে এই সেমিনারের আয়োজন করে।বিএনপি-জামায়াতের চলমান সহিংসতার বিরুদ্ধে প্রতিটি মানুষের মধ্যে সচেতনতা সৃষ্টির প্রয়োজনীয়তার ওপর গুরুত্ব আরোপ করে প্রধানমন্ত্রী বলেন, দ্রুত অর্থনৈতিক অগ্রগতির জন্য বাংলাদেশ একটি রোলমডেলে পরিণত হয়েছে।এ প্রসঙ্গে তিনি বর্তমান সংকট নিরসনে বিদেশি সহায়তার প্রয়োজন নেই বলে উল্লেখ করে বলেন, ‘এ সমস্যা সমাধানে আমরা যথেষ্ট সক্ষম।’শেখ হাসিনা বলেন, ‘বাংলাদেশ এমন একটা দেশ যেখানে ধর্ম-বর্ণনির্বিশেষে প্রতিটি মানুষ পূর্ণ স্বাধীনতা ভোগ করবে। এখানে কোনো অমানবিক কর্মকাণ্ড সহ্য করা হবে না।সেমিনারে মূল প্রবন্ধ উপস্থাপন করেন বিশিষ্ট সাহিত্যিক ও শিক্ষাবিদ সেলিনা হোসেন। সেমিনারের বিষয় ছিল ‘ভাষা আন্দোলন থেকে আন্তর্জাতিক মাতৃভাষা দিবস: নারীর প্রজ্ঞা।’শিক্ষামন্ত্রী নুরুল ইসলাম নাহিদের সভাপতিত্বে সেমিনারে শিক্ষাসচিব নজরুল ইসলাম খান এবং আন্তর্জাতিক মাতৃভাষা ইনস্টিটিউটের মহাপরিচালক অধ্যাপক জিন্নাত ইমতিয়াজ আলীও বক্তব্য দেন।অনুষ্ঠানে একুশের অমর গান ‘আমার ভাইয়ের রক্তে রাঙানো একুশে ফেব্রুয়ারি’ অনুবাদ করে মারমা, ত্রিপুরা, বম ও ম্রো ভাষায় গাওয়া হয়।
