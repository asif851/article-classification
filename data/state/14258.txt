
বাবুবাজার সেতু থেকে গুলিস্তান হেঁটে যেতে সময় লাগে ২০ থেকে ২৫ মিনিট। গাড়িতে যেতে লাগে অন্তত এক ঘণ্টা। সেতুর ওপর গড়ে ওঠা অবৈধ সিএনজিচালিত অটোরিকশা ও বাসস্ট্যান্ডের কারণে প্রতিদিন এই এলাকায় তীব্র যানজট দেখা দিচ্ছে।গতকাল মঙ্গলবার সরেজমিনে দেখা যায়, বাবুবাজার সেতুর উত্তর প্রান্তে গড়ে উঠেছে সিএনজিচালিত অটোরিকশার স্ট্যান্ড। এখান থেকে যাত্রী নিয়ে কেরানীগঞ্জের দিকে যাচ্ছেন চালকেরা। আর দেশের দক্ষিণাঞ্চল থেকে আসা যানবাহন থেকেও এই স্থানে যাত্রী নামানো হচ্ছে। এতে সেতুর ওপর দিয়ে স্বাভাবিক যান চলাচল ব্যাহত হচ্ছে। ফলে সেতু এলাকা (নয়াবাজার) থেকে তাঁতীবাজার মোড় পর্যন্ত যানজট লেগে থাকছে।বাবুবাজার এলাকা থেকে বাহাদুর শাহ পরিবহনে করে যাত্রাবাড়ী যাচ্ছিলেন ফারুক আহমেদ। তিনি বলেন, ‘বাবুবাজার ব্রিজের নিচ থেকে এই পরিবহনে উঠেছি। কিন্তু তাঁতীবাজার মোড়ে আসতেই সময় লেগেছে প্রায় ৩০ মিনিট। অথচ হেঁটে এলে সময় লাগত মাত্র চার থেকে পাঁচ মিনিট।’খোঁজ নিয়ে জানা যায়, প্রায় দেড় মাস আগে বাবুবাজার সেতুর ওপর থেকে অটোরিকশা ও বাসস্ট্যান্ড তুলে দেওয়া হয়েছিল। কিন্তু কয়েক দিনের মাথায় আবার সেতুতে স্ট্যান্ড গড়ে তোলেন চালকেরা।বাবুবাজার সেতুর ওপর কথা হয় সিএনজিচালিত অটোরিকশাচালক সাদ্দাম হোসেনের সঙ্গে। তিনি বলেন, কেরানীগঞ্জের অটোরিকশা রাজধানীর ভেতর প্রবেশের অনুমতি নেই। তাই যাত্রী নেওয়ার জন্য সেতুর ওপরেই স্ট্যান্ড করা হয়েছে।জানতে চাইলে ঢাকা ট্রাফিক বিভাগের (দক্ষিণ) ডেপুটি কমিশনার খান মো. রেজওয়ান প্রথম আলোকে বলেন, পুরান ঢাকার এসব এলাকায় সকাল ১০টার পর থেকেই কর্মব্যস্ততা শুরু হয়। তাই এই সময়ের পর থেকে রাত পর্যন্ত সড়কে যানবাহনের চাপ থাকে। তবে তা কমাতে চেষ্টা করছে ট্রাফিক পুলিশ। এ ছাড়া শারদীয় দুর্গাপূজার কারণে এসব এলাকায় যানবাহনের চাপ বেড়েছে।
