
স্বরাষ্ট্রমন্ত্রী আসাদুজ্জামান খান কামাল বলেছেন, রাজধানীর বিভিন্ন এলাকার সিসাবারে মাদকের ব্যবহার বন্ধ করে দেওয়া হবে। যদি সিসাবারে মাদকের ব্যবহার করা হয় তবে কর্তৃপক্ষের বিরুদ্ধে প্রয়োজনীয় ব্যবস্থাও নেওয়া হবে বলে তিনি জানিয়েছেন। আজ বৃহস্পতিবার সচিবালয়ে মাদক নিয়ন্ত্রণ বোর্ডের ১৪ তম সভা শেষ সাংবাদিকদের এ কথা জানান স্বরাষ্ট্রমন্ত্রী। স্বরাষ্ট্রমন্ত্রী বলেন, মাদকদ্রব্য নিয়ন্ত্রণ বোর্ডের আলোচনায় উঠে এসেছে-বাজারে যেসব এনার্জি ড্রিংকস প্রচলিত আছে তাদের মধ্যে অতিমাত্রায় অ্যালকোহল-কেমিক্যাল এবং অন্য ক্ষতিকর উপাদান রয়েছে। সে জন্য আমরা সিদ্ধান্ত নিয়েছি-মাদকদ্রব্যের ল্যাবরেটরি ছাড়াও আরও দু’টি ল্যাবরেটরিতে অ্যালকোহলের মাত্রা এবং ক্ষতিকর কেমিক্যালের উপস্থিতি পরীক্ষা করে পাওয়া গেলে এগুলো বন্ধ করে দেব। নিষিদ্ধ করে দেব। আসাদুজ্জামান খান বলেন, সিসা একটি ফ্যাশন হয়ে গেছে। সিসা খাওয়ার প্রবণতা আমাদের যুব সমাজের মধ্যে এসে গেছে। যুব সমাজের কাছে জনপ্রিয় হয়ে গেছে এটি। সিসাবারগুলোতে গাঁজা, ইয়াবা ও হেরোইন ব্যবহার করা হয়। আমরা এগুলো নিরুৎসাহিত করব। যতগুলো সিসাবার আছে সবগুলোকে আমরা নোটিশ দিয়ে দেব, বন্ধ করার জন্য। বারে যারা মাদক মিশ্রিত ধূমপান করবেন তাদের বিরুদ্ধে মাদকদ্রব্য নিয়ন্ত্রণ আইনে মামলা হবে। 
মাদক নিয়ন্ত্রণ বোর্ডের সভার হওয়া সিদ্ধান্তের কথা উল্লেখ করে স্বরাষ্ট্রমন্ত্রী আরও বলেন, ভারতের সঙ্গে কথা হয়েছে তারা যেন সীমান্তের কাছে ফেনসিডিল উৎপাদন না করে। তারা কথা রেখেছে। এক বছরে ফেনসিডিলের ব্যবহার অর্ধেকে নেমে এসেছে। তিনি বলেন, মাদক নিয়ন্ত্রণে স্কুল-কলেজ, মাদ্রাসা, মসজিদ ও বাজারে মাদক নিরুৎসাহিত করতে এক মাস প্রচার চালানো হবে। পথ শিশুদের মাদকমুক্ত করে সুস্থ জীবনে ফিরিয়ে আনা হবে বলে জানান স্বরাষ্ট্রমন্ত্রী আসাদুজ্জামান খান। তিনি বলেন, বোর্ড সভায় আমাদের টেলিযোগাযোগ প্রতিমন্ত্রী তারানা হালিম জানিয়েছেন, দেশের পথশিশুরা মাদকাসক্ত হয়ে পড়ছে। তারা ঘুমিয়ে পড়লে তাদের অজ্ঞান করে রক্ত পরিসঞ্চালন কেন্দ্রে নিয়ে রক্ত নিয়ে নেওয়া হয়। এ বিষয়টি আমার আসলেই জানা ছিল না। তাই আমরা সিদ্ধান্ত নিয়েছি, মাদকাসক্ত পথশিশুদের চিকিৎসা করে তাদের সুস্থ জীবনে ফিরিয়ে আনা হবে। পথশিশুরা কোনো ধরনের বিপদে না পড়ে সেদিকে আমরা নজর রাখব। এ কাজে সমাজকল্যাণ মন্ত্রণালয় ও বেসরকারি সংস্থাসহ সংশ্লিষ্টদের সহায়তা চাইব। সচিবালয়ে স্বরাষ্ট্র মন্ত্রণালয়ের সভাকক্ষে স্বরাষ্ট্রমন্ত্রী আসাদুজ্জামান খান কামালের সভাপতিত্বে অনুষ্ঠিত মাদকদ্রব্য নিয়ন্ত্রণ বোর্ডের সভায় শিক্ষামন্ত্রী নুরুল ইসলাম নাহিদ, ডাক ও টেলিযোগাযোগ প্রতিমন্ত্রী তারানা হালিম, সমাজকল্যাণ প্রতিমন্ত্রী প্রমোদ মানকিনসহ সাতজন মন্ত্রী-প্রতিমন্ত্রী, সাংবাদিক প্রতিনিধি মনজুরুল আহসান বুলবুল, চিকিৎসক প্রতিনিধি প্রাণ গোপালসহ বোর্ডের অন্যান্য সদস্যরা উপস্থিত ছিলেন।
