
বিএনপি যেকোনো সময়ে জাতীয় নির্বাচনের জন্য প্রস্তুত। নির্বাচনের সময়ে আওয়ামী লীগকে সরে দাঁড়াতে হবে। নির্বাচন হতে হবে যোগ্য নির্বাচন কমিশনের অধীনে।আজ মঙ্গলবার লালমনিরহাট সদর উপজেলার পূর্ব আমবাড়ি গ্রামে বড়বাড়ি শহীদ আবুল কাশেম কলেজমাঠে এক ফুটবল খেলার ফাইনাল ও পুরস্কার বিতরণী অনুষ্ঠানে শেষে সাংবাদিকদের এসব কথা বলেন বিএনপির মহাসচিব মির্জা ফখরুল ইসলাম আলমগীর।মির্জা ফখরুল ইসলাম আলমগীর বলেন, আওয়ামী লীগ মুখে ধর্মনিরপেক্ষতা ও অসাম্প্রদায়িকতার কথা বলে। এটা তারা বিশ্বাস করে না, এটা একটা প্রহসন। বাংলাদেশ সাম্প্রদায়িক সম্প্রীতির দেশ, এ দেশে যতগুলো সাম্প্রদায়িক ঘটনা ঘটেছে, তার বেশির ভাগের সঙ্গে আওয়ামী লীগের নেতারা জড়িত।
নাসিরনগরের হামলায় আওয়ামী লীগের লোকজন জড়িত দাবি করে মির্জা ফখরুল বলেন, রামুর ঘটনা থেকে শুরু করে গোবিন্দগঞ্জের সাঁওতালপল্লির ঘটনাগুলো প্রমাণ করে এগুলো হচ্ছে বিচারহীনতার সংস্কৃতি। তিনি বলেন, গোবিন্দগঞ্জের সাঁওতাল পরিবারে ওপর হামলার ঘটনায় স্থানীয় আওয়ামী লীগ ও যুবলীগের নেতা-কর্মীরা জড়িত।
সাংবাদিকদের প্রশ্নের জবাবে বিএনপির মহাসচিব বলেন, ‘দলীয় ফোরামে আলোচনা করে সিদ্ধান্ত নেওয়া হবে জেলা পরিষদ ও নারায়ণগঞ্জ সিটি করপোরেশন নির্বাচনে আমরা অংশগ্রহণ করব কি না। স্থানীয় পর্যায়ের নির্বাচনে আপনারা (সাংবাদিকসহ অন্যরা) দেখেছেন আওয়ামী লীগ কীভাবে ভোট করেছে। তাই এ নির্বাচনে যাওয়া না-যাওয়া সমান ব্যাপার। এ নির্বাচন কমিশন অপদার্থ, তারা সরকারের আজ্ঞাবহ।’এ সময় মির্জা ফখরুল অভিযোগ করে বলেন, আওয়ামী লীগ সব সময় চায় এককভাবে নির্বাচন করে ক্ষমতায় যেতে, এককভাবে দেশ চালাতে। একটি প্রতিদ্বন্দ্বিতামূলক নির্বাচনে সবার অংশগ্রহণের জন্য পরিবেশ সৃষ্টির আহ্বান জানান তিনি। বিএনপির মহাসচিব আরও বলেন, বিএনপি যেকোনো সময়ে জাতীয় নির্বাচনের জন্য প্রস্তুত। কারণ এটি নির্বাচনমুখী দল। তবে নির্বাচনের সময়ে আওয়ামী লীগকে সরে দাঁড়াতে হবে এবং তা হতে হবে যোগ্য নির্বাচন কমিশনের অধীনে।
এ সময় কেন্দ্রীয় বিএনপির রংপুর বিভাগীয় সাংগঠনিক সম্পাদক সাবেক উপমন্ত্রী আসাদুল হাবিব দুলু, বিএনপির কেন্দ্রীয় কমিটির ক্রীড়াবিষয়ক সম্পাদক আমিনুল ইসলাম, কেন্দ্রীয় নির্বাহী কমিটির সদস্য রেজওয়ানুল হক, নির্বাহী সদস্য হাসান রাজীব প্রধান, বিএনপির রংপুর মহানগর কমিটির সভাপতি সামসুজ্জামান শামু, রংপুর জেলা বিএনপির সেক্রেটারি সাইফুল ইসলাম, লালমনিরহাট জেলা বিএনপির সাধারণ সম্পাদক হাফিজুর রহমান প্রমুখ উপস্থিত ছিলেন।
সাবেক উপমন্ত্রী আসাদুল হাবিব দুলুর বাবা শহীদ আবুল কাশেমের নামে শহীদ আবুল কাশেম স্মৃতি ফুটবল টুর্নামেন্টের উদ্বোধন করেন বিএনপির জাতীয় স্থায়ী কমিটির সদস্য নজরুল ইসলাম খান। চূড়ান্ত পর্বে আজ মঙ্গলবার অংশগ্রহণ করে স্বাগতিক লালমনিরহাট জেলা দল ও ঠাকুরগাঁও জেলা দল। এ খেলায় লালমনিরহাট ২-০ গোলে ঠাকুরগাঁও জেলা দলকে পরাজিত করে।
