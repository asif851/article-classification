
বগুড়ার শাজাহানপুর উপজেলায় অজ্ঞাত ট্রাকের চাপায় সিএনজিচালিত অটোরিকশার দুজন যাত্রী নিহত হয়েছেন। গুরুতর আহত অবস্থায় একজনকে হাসপাতালে ভর্তি করা হয়েছে। আজ রোববার সকাল পৌনে আটটায় উপজেলার বয়রাদিঘি এলাকায় বগুড়া-নাটোর মহাসড়কে এ দুর্ঘটনা ঘটে।
প্রত্যক্ষদর্শী ও পুলিশ সূত্রে জানা গেছে, নিহত দুজন যাত্রী মাছ ব্যবসায়ী ছিলেন। তাঁরা নাটোরের সিংড়া উপজেলা থেকে মাছ কিনে বগুড়ায় যাচ্ছিলেন। আর অজ্ঞাত ট্রাকটি বগুড়া থেকে নাটোরের দিকে যাচ্ছিল। মহাসড়কে অটোরিকশাটি হঠাৎ নিয়ন্ত্রণ হারিয়ে উল্টে গিয়ে বিপরীত দিক থেকে দ্রুতগতিতে আসা ট্রাকটির সামনে পড়ে। ওই সময় ট্রাকটি অটোরিকশাটিকে চাপা দিয়ে চলে যায়।
নিহত দুই মাছ ব্যবসায়ী হলেন, নাটোরের সিংড়া উপজেলার গণেশ কুমার (৪৪) এবং বগুড়ার সদর উপজেলার শশীবদনী গ্রামের রমজান আলী (৬০)। এর মধ্যে গণেশ কুমার ঘটনাস্থলেই মারা যান। আর গুরুতর আহত অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে নেওয়ার পথে রমজান আলী মারা যান। আশঙ্কাজনক অবস্থায় আরেকজনকে ওই হাসপাতালে ভর্তি করা হয়েছে। তাঁর পরিচয় পাওয়া যায়নি। ধারণা করা হচ্ছে, তিনি অটোরিকশার চালক।
শাজাহানপুর থানার ভারপ্রাপ্ত কর্মকর্তা (ওসি) জিয়া লতিফুল ইসলাম জানান, দুজনের লাশ ময়নাতদন্তের জন্য হাসপাতালের মর্গে রাখা হয়েছে। ট্রাকটি খুঁজে পাওয়া যায়নি। এ ব্যাপারে হাইওয়ে থানায় মামলা করা হবে।
