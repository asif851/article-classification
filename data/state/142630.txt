
কৃষিমন্ত্রী মতিয়া চৌধুরী বলেছেন, জঙ্গিরা ঠিক করেই রাখে, একজন নারী মারা যাওয়ার পর তাঁর অমুকের সঙ্গে বিয়ে হবে, অমুক মারা গেলে আরেকজনের সঙ্গে বিয়ে হবে। তিনি প্রশ্ন করেন, মেয়েরা কি হাতবদলের জিনিস?
আজ রোববার সকাল সাড়ে ১০টায় বঙ্গবন্ধু আন্তর্জাতিক সম্মেলন কেন্দ্রে পল্লী কর্ম-সহায়ক ফাউন্ডেশনের (পিকেএসএফ) ছয় দিনব্যাপী উন্নয়ন মেলার উদ্বোধনী অনুষ্ঠানে মন্ত্রী এসব কথা বলেন। অনুষ্ঠানে অর্থমন্ত্রী আবুল মাল আবদুল মুহিত প্রধান অতিথি ছিলেন।
কৃষিমন্ত্রী বলেন, ‘রাজধানীর রূপনগরে যে জঙ্গি অপারেশন হয়েছিল, সেখানে শাকিরা নামের একটি মেয়ে ছিল। মেয়েটাকে সামনে পাঠাল আর ঘরের ভেতরে বীরপুরুষেরা বসে থাকল। মেয়েটার প্রথম স্বামী ক্যানসারে মারা যায়। বিয়ে করার পর শাকিরা জানল, দ্বিতীয় স্বামী জঙ্গি। পরে সে নিজেও জঙ্গি হলো। জঙ্গিরা আসলে ঠিক করেই রাখে, একজন নারী মারা যাওয়ার পর তাঁর অমুকের সঙ্গে বিয়ে হবে, অমুক মারা গেলে আরেকজনের সঙ্গে বিয়ে হবে।’ পিকেএসএফ যদি মেয়েদের এই বোধ থেকে বের করে আনতে পারে, সেটা একটা বড় ধরনের কাজ হবে বলে তিনি মনে করেন।
ছয় দিনব্যাপী এ মেলার উদ্বোধনী অনুষ্ঠানে বিশেষ অতিথির বক্তব্যে মতিয়া চৌধুরী আরও বলেন, ‘আজকে গ্রামের সাধারণ নারীরাও মোবাইলে নম্বর টিপতে পারে। অথচ একটা সময় ছিল, ফোন করলেও ১০ টাকা, ধরলেও ১০ টাকা। সেখান থেকে বের করে আনা হয়েছে। এখন একজন বৃদ্ধও ফোন করতে পারেন। বিদেশে থাকা ছেলের কাছে “আমার পুত আমার পুত” বইলা শেষনিশ্বাস ত্যাগ করতে পারেন।’
আওয়ামী লীগের সভাপতিমণ্ডলীর এই সদস্য বলেন, ‘সরকার গণমুখী না হলে উন্নয়ন সংস্থাগুলো যতই পাথরে মাথা ঠুকুক, বেশি দূর এগোতে পারবে না। আজকে যে প্রথম শ্রেণি থেকে দশম শ্রেণি পর্যন্ত সবাই বই পাচ্ছে, তা কেউ কল্পনাও করতে পারে নাই। শুনেছি, মানি ইজ নো প্রবলেম। কই, কেউ তো এই কাজ করেনি। করেছে কে? করেছে জাতির পিতার কন্যা শেখ হাসিনা।
এনজিওগুলোর উদ্দেশে মতিয়া চৌধুরী বলেন, ‘দা থেকে আছাড়ি বড় হলে সমস্যা। সরকার ভুল করলে তা ধরিয়ে দেওয়া যায়। কিন্তু সরকারের কাছ থেকে সহযোগিতা নিয়ে সরকারের অযৌক্তিক বিরুদ্ধাচরণ করা ঠিক না। অনেকের বিরোধিতা সত্ত্বেও পদ্মা সেতু আজ মাথা উঁচু করে দাঁড়িয়েছে। একটি গণমুখী সরকার কী করতে পারে—এটাই তার বড় উদাহরণ।’  অনুষ্ঠানে সভাপতিত্বে করেন পিকেএসএফের চেয়ারম্যান কাজী খলীকুজ্জমান আহমদ।
প্রান্তিক পর্যায়ের উৎপাদনকারীদের পণ্যের বাজার সম্প্রসারণ করতে এই উন্নয়ন মেলার আয়োজন করা হয়েছে। দেশের প্রত্যন্ত অঞ্চল থেকে সরকারি-বেসরকারি প্রতিষ্ঠান, গবেষণা ও তথ্যপ্রযুক্তি, সেবামূলক প্রতিষ্ঠানসহ মোট ৯০টি প্রতিষ্ঠানের ১৩৩টি স্টল মেলায় অংশ নিয়েছে। প্রতিদিন সকাল ১০টা থেকে রাত ৮টা ৩০ মিনিট পর্যন্ত মেলা সবার জন্য উন্মুক্ত থাকবে। মেলায় প্রতিদিন সেমিনার ও সাংস্কৃতিক অনুষ্ঠানের আয়োজন রয়েছে। আগামী শুক্রবার মেলার শেষ দিন।
 
