
শিক্ষকদের জন্য পৃথক বেতন স্কেল দেওয়ার জন্য প্রধানমন্ত্রীর কার্যালয় ও বেতন কমিশনের কাছে প্রস্তাব দিয়েছে শিক্ষা মন্ত্রণালয়। শিক্ষা মন্ত্রণালয়ের একজন দায়িত্বশীল কর্মকর্তা গতকাল রোববার প্রথম আলোকে এই তথ্য জানিয়েছেন।মন্ত্রণালয়ের সূত্র জনায়, গত ৩১ আগস্ট প্রধানমন্ত্রী শেখ হাসিনা শিক্ষা মন্ত্রণালয় পরিদর্শনকালে শিক্ষকদের জন্য পৃথক বেতন স্কেলের বিষয়ে প্রক্রিয়া শুরু করতে মন্ত্রণালয়ের কর্মকর্তাদের নির্দেশ দেন। এরপর ২২ অক্টোবর মন্ত্রণালয় থেকে এ বিষয়ে নীতিগত অনুমোদন দেওয়ার জন্য প্রধানমন্ত্রীর কার্যালয়ে একটি প্রস্তাব পাঠানো হয়। এতে শিক্ষার বিভিন্ন বিষয় তুলে ধরার পাশাপাশি শিক্ষকদের আর্থিক সুবিধা বাড়ানোর কথা বলা হয়। ওই প্রস্তাবের পর প্রধানমন্ত্রীর কার্যালয় থেকে দিকনির্দেশনা দিয়ে মন্ত্রণালয়কে বলা হয়, বর্তমানে যেহেতু একটি বেতন কমিশন কাজ করছে, সে জন্য এ-সংক্রান্ত কাগজপত্র কমিশনের কাছে জমা দিতে হবে। এরপর মন্ত্রণালয় বেতন কমিশনের কাছে এই প্রস্তাব পাঠায়।
