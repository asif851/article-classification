
রাজধানীর লালমাটিয়া এলাকা থেকে গতকাল সোমবার দুপুরে ৩৫ হাজার টাকার জাল নোটসহ ইফতেখার কদর রানা নামের এক যুবককে আটক করেছে র‌্যাব। তাঁর কাছ থেকে ‘সংসদ সদস্য’ লেখা স্টিকারযুক্ত একটি গাড়িও জব্দ করা হয়।র‌্যাব জানায়, জিজ্ঞাসাবাদে আটক ইফতেখার জানিয়েছেন, তাঁর বাবা একজন সাবেক সাংসদ। তাঁর দেওয়া তথ্য নিশ্চিত করতে গিয়ে জানা গেছে, তাঁর বাবা যশোরের একটি আসনের সাবেক সাংসদ।র‌্যাব-২-এর অধিনায়ক আনিসুর রহমান প্রথম আলোকে বলেন, রাজধানীর মিরপুর রোডে লালমাটিয়ায় একটি ভবনের সামনে গাড়ি নিয়ে অপেক্ষা করছিলেন ইফতেখার। তাঁকে আটকের পর ওই গাড়িতে তল্লাশি চালিয়ে ৩৫ হাজার টাকার জাল নোট উদ্ধার করা হয়।সূত্র জানায়, গাড়িতে লাগানো ‘সংসদ সদস্য’ লেখা স্টিকারটি ভুয়া।র‌্যাবের ভাষ্য, জিজ্ঞাসাবাদে ইফতেখার জানিয়েছেন, জাল নোট ছাড়া ইয়াবা ব্যবসার সঙ্গেও জড়িত তিনি। দুই বছর আগে কানাডা থেকে ফিরে তিনি জাল টাকার ব্যবসার সঙ্গে জড়িয়ে পড়েন। তাঁর ভাইও এ ব্যবসায় জড়িত।
