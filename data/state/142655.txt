
৪০৫টি খাবারের নমুনা পরীক্ষা করে ৪৭টিতে মানবদেহের জন্য ক্ষতিকারক রাসায়নিকের উপস্থিতি পাওয়া গেছে। জনস্বাস্থ্য ইনস্টিটিউটের (আইপিএইচ) পরীক্ষাগারে ফল, সবজি, মুড়ি, কাঁচা মরিচ, হলুদের গুঁড়ার নমুনা পরীক্ষা করে এই ফল পাওয়া গেছে।
২০১৫ সালের নভেম্বর থেকে ২০১৬ সালের জুন পর্যন্ত সময়ে উৎপাদন পর্যায়, কাঁচাবাজার ও খুচরা বাজার থেকে আইপিএইচ পরিদর্শকেরা এ নমুনা সংগ্রহ করে ন্যাশনাল ফুড সেফটি ল্যাবরেটরিতে তা পরীক্ষা করে। আজ রোববার আইপিএইচের সম্মেলন কক্ষে এর ফলাফল তুলে ধরা হয়।
ফুড সেফটি ল্যাবরেটরির প্রধান ফাহমিদা ফেরদৌসী পরীক্ষার ফলাফল তুলে ধরতে গিয়ে বলেন, ওই পরীক্ষায় শুঁটকি মাছ পরীক্ষা করে অর্গানোক্লোরিন পাওয়া গেছে। খেজুর, আঙুর ও আম পরীক্ষা করে ফরমালডিহাইড বা ফরমালিন পাওয়া গেছে। মুড়িতে পাওয়া গেছে ইউরিয়া, আর হলুদের গুঁড়ায় নিষিদ্ধঘোষিত এবং মানবদেহের জন্য মারাত্মক ক্ষতিকারক আফলাটক্সিন ও মরিচের গুঁড়ায় সদান রেড নামের রাসায়নিকের উপস্থিতি পাওয়া গেছে।
যে ৪৭টি নমুনায় রাসায়নিকের উপস্থিতি পাওয়া গেছে তার মধ্যে ডিমেথ্রোনেট পাওয়া গেছে ৩৪ শতাংশে, কুইনালফস পাওয়া গেছে ৩২ শতাংশে, ক্লোরোপাইরোফস পাওয়া গেছে ১৭ শতাংশ নমুনায়। বাকি নমুনা গুলোতে ম্যালাথিওন, ইথিলফিনাইলনিট্রোফিনেল, ইথোপ্রোফস ও ম্যাটালেক্সিল নামের রাসায়নিকের উপস্থিতি পাওয়া গেছে।
ফলাফল প্রকাশ অনুষ্ঠানে আইপিএইচের পরিচালক এ বি এম জাফরুল্লাহ বলেন, ‘সরকারি অর্থায়নে প্রথমবারের মতো এই পরীক্ষাগুলো আমরা করেছি। এখন থেকে নিয়মিতভাবে এই পরীক্ষাগুলো করার উদ্যোগ নেওয়া হবে।’
