
যশোরের বেনাপোল সীমান্ত দিয়ে ভারতে শিশু পাচারচেষ্টার দায়ে সুমন কুমার দে (৩৫) নামের এক ব্যক্তিকে যাবজ্জীবন কারাদণ্ড দিয়েছেন আদালত। এ ছাড়া তাঁকে এক লাখ টাকা জরিমানা, অনাদায়ে তিন মাসের কারাদণ্ডের আদেশ দেওয়া হয়েছে। গত সোমবার যশোর মানব পাচার অপরাধ দমন ট্রাইব্যুনালের বিচারক অমিত কুমার দে এ রায় দেন।
সুমন চাঁদপুর সদর উপজেলার বকুলতলা এলাকার মানিক দের ছেলে। সুমন পলাতক রয়েছেন।
মামলার বিবরণ সূত্রে জানা যায়, ২০০৫ সালের ১৩ মার্চ বেনাপোলের সাদীপুর পশ্চিমপাড়া দুই শিশু উদ্ধার হয়। শিশু শামীম (১০) জানায়, তার বাড়ি যশোর সদর উপজেলার দেয়াড়া গ্রামে। অপর শিশু রফিক (১১) জানায়, তার বাড়ি ঢাকার উত্তরার আশকোনায়। সুমন তাদের ভারতে পাচার করতে নিয়ে যাচ্ছেন। ওই দিন বেনাপোল বন্দর থানায় একটি মামলা হয়।
রাষ্ট্রপক্ষের কৌঁসুলি (বিশেষ পিপি) এম ইদ্রিস আলী বলেন, সাক্ষ্য গ্রহণ শেষে আসামি সুমনের বিরুদ্ধে অভিযোগ প্রমাণিত হয়েছে। জামিন নিয়ে সুমন কারাগার থেকে বেরিয়ে গিয়েছিলেন। বর্তমানে তিনি পলাতক।
