
রাজধানীর হজরত শাহজালাল আন্তর্জাতিক বিমানবন্দর থেকে প্রায় সাড়ে নয় কোটি টাকার স্বর্ণ উদ্ধার করেছে শুল্ক কর্তৃপক্ষ। আজ মঙ্গলবার রাত পৌনে এগারোটার দিকে রিজেন্ট এয়ারলাইনসের একটি বিমান থেকে স্বর্ণগুলো উদ্ধার করা হয়।
ঢাকা কাস্টমস হাউসের যুগ্ম কমিশনার কাজী মুহাম্মদ জিয়াউদ্দিন বলেন, আজ রাত নয়টার দিকে রিজেন্ট এয়ারওয়েজের ওই বিমানটি সিঙ্গাপুর থেকে ঢাকায় আসে। এরপর বিমানটিতে তল্লাশি চালিয়ে টয়লেটের কমোডের ওপরের অংশ থেকে স্বর্ণগুলো উদ্ধার করা হয়। তিনি জানান, উদ্ধারকৃত স্বর্ণের পরিমাণ প্রায় ১৯ কেজি, দাম আনুমানিক সাড়ে নয় কোটি টাকা।ঢাকা কাস্টমস হাইসের সহকারী কমিশনার ফরিদ আল মামুনের নেতৃত্বে একটি দল স্বর্ণগুলো উদ্ধার করে। তিনি প্রথম আলোকে বলেন, কালো কাপড়ের ওপর স্কচটেপ দিয়ে পেঁচিয়ে স্কেলের মতো করে বেধে আটটি ভাগে স্বর্ণগুলো আনা হয়। প্রতিটিতে ২০টি করে মোট ১৬০টি বার ছিল। ফরিদ আল মামুন জানান, জড়িতদের আটক করা যায়নি, এ ঘটনায় বিভাগীয় ব্যবস্থা নেওয়া হয়েছে।
