
প্রথম আলো ট্রাস্টের উদ্যোগে গতকাল মঙ্গলবার ঠাকুরগাঁওয়ের সদর উপজেলার বান্দিগড় ও শহরতলির বিভিন্ন এলাকার ২০০ শীতার্তের মধ্যে কম্বল বিতরণ করা হয়।এর আগে গত রোববার সকালে পঞ্চগড় শহরে বন্ধুসভার কার্যালয় চত্বরে পৌর এলাকার রামেরডাঙ্গা, কায়েতপাড়া, পুরাতন ক্যাম্প, মসজিদপাড়া, শিংপাড়া, দাড়িয়াপাড়া ও গুচ্ছগ্রাম এলাকার ১৫০ জন দুস্থ নারী-পুরুষকে এবং তেঁতুলিয়া উপজেলার শালবাহান ইউনিয়নের লোহাকাচি গ্রামে ৫০ জন চা-শ্রমিকের মধ্যে প্রথম আলো ট্রাস্টের উদ্যোগে কম্বল বিতরণ করা হয়। কম্বল বিতরণে সহায়তা করেন বন্ধুসভার সদস্যরা।ঠাকুরগাঁওয়ে কম্বল বিতরণকালে অন্যান্যের মধ্যে উপস্থিত ছিলেন বান্দিগড় সরকারি প্রাথমিক বিদ্যালয়ের প্রধান শিক্ষক আলতাফুর রহমান, শেরেবাংলা উচ্চবিদ্যালয়ের প্রধান শিক্ষক ইমদাদুল হক, বেগুনবাড়ী ইউনিয়ন পরিষদের সদস্য সেমাউল হক, রেজাউল করিম, ঠাকুরগাঁও সরকারি মহিলা কলেজের অবসরপ্রাপ্ত শিক্ষক এ কে এম আবদুল্লাহ প্রমুখ।শীতের এই সকালে কম্বল হাতে পেয়ে আমেনা বেগম (৫৯) বলেন, ‘তোমরা মোক বাঁচালেন বাবা। শীতে আইতের বেলা (রাতে) মোর নিন (ঘুম) আসে না।’ সত্যেন্দ্র নাথ জানান, গরম কাপড়ের অভাবে শীতে খুব কষ্টে ছিলেন। কম্বলটা পেয়ে তাঁদের কষ্ট দূর হলো।কম্বল বিতরণে সহায়তা করতে এসে আলতাফুর রহমান বলেন, ‘প্রথম আলো সব সময় গরিব-দুঃখীদের পাশে থাকে, দেশের অবহেলিত ঠাকুরগাঁওয়ের প্রত্যন্ত অঞ্চলের শীতার্তদের মধ্যে কম্বল বিতরণ করায় প্রথম আলো ট্রাস্ট ও বন্ধুসভার সদস্যদের ধন্যবাদ জানাই।’‘এইখান জারত হামাক কাহ দেখিবা আসে না বারে, মাটিখানত পোয়াল (খড়) বিছায়া থাকেছু, জারের তানে নিন ধরে না, আগত সাহায্য তুলে খাচিনু, এলা আর বেড়াবা পারু না, আজি তুমুরাহ একখান কম্বল দিলেন, আল্লাহ তুমার ভালো করিবে, আজি ভালো করে নিন্দাম।’ প্রথম আলো ট্রাস্টের কম্বল পেয়ে পঞ্চগড় পৌর এলাকার রামেরডাঙ্গা বস্তির মজিদা বেওয়া (৭০) এভাবেই তাঁর অনুভূতি ব্যক্ত করেন। এর আগে বন্ধুসভার সদস্যরা এলাকা ঘুরে দুস্থ মানুষের তালিকা তৈরি করেন। এ সময় বন্ধুসভার মখলেছুর রহমান, আসমা, ফরিদা, সামুন ও প্রথম আলোর পঞ্চগড় প্রতিনিধি শহীদুল ইসলাম উপস্থিত ছিলেন।লোহাকাচিতে কম্বল বিতরণ অনুষ্ঠানে ময়নাগুড়ি টি কোম্পানির ব্যবস্থাপনা পরিচালক রায়হানুর রহমান বলেন, ‘আশা করি, প্রথম আলোর উদ্যোগে জেলার অভাবী শীতকাতর মানুষ আরও বেশি বেশি কম্বল পাবেন।’
