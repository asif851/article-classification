
জ্ঞাত-আয়বহির্ভূত সম্পদ অর্জনের অভিযোগে করা দুর্নীতি দমন কমিশনের (দুদক) মামলায় জামিন পাওয়া সাবেক গৃহায়ণ ও গণপূর্ত প্রতিমন্ত্রী আব্দুল মান্নান খানের জামিন বাতিলের আবেদন করা হয়েছে। আজ রোববার সকাল ১০টার দিকে ঢাকার মহানগর দায়রা জজ আদালতে দুদকের বিশেষ কৌঁসুলি কবির হোসাইন এ আবেদনটি করেন।
রাজধানীর রমনা থানায় গত ২১ আগস্ট জ্ঞাত-আয়বহির্ভূত সম্পদ অর্জনের অভিযোগে দুদকের উপপরিচালক নাসির উদ্দিন বাদী হয়ে আব্দুল মান্নান খানের বিরুদ্ধে মামলা করেন। এরপর ২৪ আগস্ট ঢাকার মহানগর হাকিম এমদাদুল হকের আদালতে আত্মসমর্পণ করে জামিন আবেদন করেন আব্দুল মান্নান খান এবং আদালত তাঁর জামিন মঞ্জুর করেন। ওই জামিন বাতিলের জন্য আজ ঢাকা মহানগর দায়রা জজ আদালতে আবেদন জানানো হয়।
