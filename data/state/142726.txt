
কুড়িগ্রামের উলিপুর উপজেলা আওয়ামী লীগ কার্যালয়ে গত রোববার রাতে আগুন লাগে। রাত পৌনে একটার দিকে খবর পেয়ে ঘটনাস্থলে গিয়ে আগুন নিয়ন্ত্রণে আনে স্থানীয় ফায়ার সার্ভিস। এ ঘটনায় জড়িত থাকার অভিযোগে চার বিএনপি কর্মীকে গ্রেপ্তার করেছে পুলিশ।গ্রেপ্তার হওয়া চারজন হলেন আবদুর রশিদ, আবদুল খালেক, মহিবুর রহমান ও হাসিব। এ ঘটনায় পুরো নির্বাচনী এলাকায় উত্তেজনা বিরাজ করছে। বিএনপির স্থানীয় নেতা-কর্মীদের মাঝে গ্রেপ্তার আতঙ্ক ছড়িয়ে পড়েছে।আগুন লাগার ঘটনায় আওয়ামী লীগের সাধারণ সম্পাদক গোলাম হোসেন মন্টু বাদী হয়ে গতকাল সোমবার একটি মামলা করেছেন। এতে উপজেলা বিএনপির সভাপতি ও উপজেলা পরিষদের চেয়ারম্যান হায়দার আলী মিঞাসহ ৩০ জনকে আসামি করা হয়েছে।আওয়ামী লীগের নেতা গোলাম হোসেন মন্টু বলেন, পৌরসভা নির্বাচনকে কেন্দ্র করে বিএনপির কর্মী-সমর্থকেরাই এই আগুন লাগিয়েছে। আগুনে আওয়ামী লীগ কার্যালয়ের টেলিভিশন, আসবাবপত্র ও ব্যানার-ফেস্টুনসহ মূল্যবান জিনিসপত্র পুড়ে গেছে।তবে বিএনপির প্রার্থী আবুল আলা তারিক চৌধুরী এই অভিযোগ অস্বীকার করে বলেন, আওয়ামী লীগের লোকজন নিজেই আগুন লাগিয়ে বিএনপির নেতা-কর্মীদের মিথ্যা মামলা দিয়ে হয়রানি করছে। এসব করে তারা নির্বাচনে প্রভাব ফেলার চেষ্টা করছে। এ ঘটনার তীব্র নিন্দা জানান তিনি।উলিপুর থানার ভারপ্রাপ্ত কর্মকর্তা (ওসি) জমির উদ্দিন বলেন, আওয়ামী লীগের অভিযোগের পরিপ্রেক্ষিতে চারজনকে গ্রেপ্তার করে জিজ্ঞাসাবাদ করা হচ্ছে। ঘটনা তদন্ত করে এ বিষয়ে আইনানুগ ব্যবস্থা নেওয়া হবে বলে জানান পুলিশ কর্মকর্তা।
