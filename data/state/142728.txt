
চাঁপাইনবাবগঞ্জের শিবগঞ্জ উপজেলায় অস্ত্রসহ এক ব্যক্তিকে গ্রেপ্তার করেছে বর্ডার গার্ড বাংলাদেশ (বিজিবি)। ওই ব্যক্তির কাছ থেকে একটি বিদেশি পিস্তল, দুটি ম্যাগাজিন ও ছয়টি গুলি জব্দ করা হয়। আজ রোববার দুপুরে উপজেলার কিরণগঞ্জ সীমান্তের ১৭৭/৪ এস এলাকা থেকে ওই ব্যক্তিকে গ্রেপ্তার করে বিজিবি ৫৯ ব্যাটালিয়ন।অস্ত্রসহ গ্রেপ্তার হওয়া ব্যক্তির নাম মাসুদুর রহমান (৪০)। তিনি উপজেলার খাসেরহাট কালিগঞ্জ গ্রামের বাসিন্দা মো. বুলুর ছেলে।৫৯ বিজিবি ব্যাটালিয়নের পরিচালক লেফটেন্যান্ট কর্নেল রাশেদ আলী প্রথম আলোকে বলেন, গোপন সংবাদের ভিত্তিতে আজ দুপুরে কিরণগঞ্জ সীমান্ত এলাকার একটি গমখেতের পাশে অভিযান চালানো হয়। বেলা পৌনে একটার দিকে মাসুদুর রহমান বিজিবি দলের কাছাকাছি আসলে তাঁকে থামতে বলা হয়। তিনি না থেমে দৌড়ে পালানোর চেষ্টা করেন। এ সময় তাঁকে আটকের পর দেহ তল্লাশি করে অস্ত্র পাওয়া যায়।
রাশেদ আলী জানান, এ ঘটনায় শিবগঞ্জ থানায় অস্ত্র আইনে মামলা করা হয়েছে। পরে সেই মামলায় তাঁকে গ্রেপ্তার দেখানো হয়।
 
