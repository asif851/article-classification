
গণহত্যা ও মুক্তিযুদ্ধের ইতিহাস বিকৃতকারীদের শাস্তির বিধান রেখে দশম সংসদেই আইন প্রণয়ন করা হবে বলে জানিয়েছেন আইনমন্ত্রী আনিসুল হক। আজ বৃহস্পতিবার জাতীয় সংসদে এ কথা জানান আইনমন্ত্রী। এর আগে গণহত্যা ও মুক্তিযুদ্ধের ইতিহাস বিকৃতকারীদের শাস্তির জন্য আইন প্রণয়নের প্রস্তাব জাতীয় সংসদে গৃহীত হয়।
সংসদ সদস্য বেগম ফজিলাতুন্নেছা বাপ্পী আজ সংসদে এ আইন প্রণয়নের সিদ্ধান্ত প্রস্তাবটি উত্থাপন করেন। প্রস্তাবটি গ্রহণের সম্মতি দিয়ে আইন বিচার ও সংসদবিষয়ক মন্ত্রী আনিসুল হক বলেন, এটি একটি সময়োপযোগী প্রস্তাব ও সিদ্ধান্ত। মন্ত্রী বলেন, ‘এ সুযোগে আমি আরেকটি সুখবর দিতে চাই, “বাংলাদেশের মুক্তিযুদ্ধের ইতিহাস বিকৃতি অপরাধ আইন” নামে এ ধরনের একটি আইনের খসড়া ইতিমধ্যেই প্রণয়ন করা হয়েছে। শিগগিরই সেটি মন্ত্রিসভায় উত্থাপন করা হবে এবং বর্তমান দশম সংসদের মেয়াদকালেই আইনটি পাস হবে।’
নয়জন সাংসদ এ প্রস্তাবে দু–একটি শব্দ সংশোধনের প্রস্তাব করেন। তবে আইনমন্ত্রী সংশোধনী প্রস্তাব গ্রহণ করেননি।
ডেপুটি স্পিকার ফজলে রাব্বি মিয়ার সভাপতিত্বে অনুষ্ঠিত সংসদ অধিবেশনে সিদ্ধান্ত প্রস্তাবটি গ্রহণের সময় সংসদ নেতা ও প্রধানমন্ত্রী শেখ হাসিনা উপস্থিত ছিলেন। ডেপুটি স্পিকার প্রস্তাবটি অনুমোদনের জন্য ভোটে দিলে সর্বসম্মতিক্রমে তা গৃহীত হয়। সবাই বিপুল করতালি দিয়ে এ সিদ্ধান্তকে স্বাগত জানান। সিদ্ধান্ত প্রস্তাবটি উত্থাপন করে সাংসদ ফজিলাতুন্নেছা বাপ্পী বলেন, সরকার ২৫ মার্চকে গণহত্যা দিবস হিসেবে ঘোষণা দিয়েছে। এখন প্রয়োজন গণহত্যা ও মুক্তিযুদ্ধের ইতিহাস বিকৃতকারীদের শাস্তির জন্য আইন প্রণয়ন করা। বিশ্বের ১৭টি দেশে ‘হলোকাস্ট অস্বীকার আইন’ আছে।
