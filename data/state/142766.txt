
পাবনায় গণিত উৎসব শুরু হয়েছে। আজ শুক্রবার সকাল নয়টায় পাবনা আদর্শ গার্লস হাইস্কুলে এ উৎসব শুরু হয়। পাবনা সরকারী শহীদ বুলবুল কলেজের অবসরপ্রাপ্ত অধ্যক্ষ শিবজিত নাগ এ উৎসবের উদ্বোধন করেন। পাবনায় অনুষ্ঠিত আঞ্চলিক পর্যায়ের এ গণিত উৎসবে জেলার প্রাথমিক, নিম্ন মাধ্যমিক, মাধ্যমিক ও উচ্চ মাধ্যমিক পর্যায়ের ২৫টি শিক্ষাপ্রতিষ্ঠানের তিন শতাধিক শিক্ষার্থী অংশ নিচ্ছে। অনুষ্ঠানের শুরুতে পাবনা বন্ধুসভার সদস্যরা জাতীয় সংগীত পরিবেশনা করেন। এ সময় পাবনা আদর্শ গার্লস হাইস্কুলের প্রধান শিক্ষক আমান উল্লাহ খান জাতীয় পতাকা উত্তোলন করেন। গণিতের আন্তর্জাতিক পতাকা উত্তোলন করেন ডাচ-বাংলা ব্যাংকের পাবনা শাখার ব্যবস্থাপক শফিকুজ্জামান খান ও বাংলাদেশ গণিত অলিম্পিয়াডের পতাকা উত্তোলন করেন অধ্যক্ষ শিবজিত নাগ।অনুষ্ঠানে বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান, পাবনা সরকারী মহিলা কলেজের সহযোগী অধ্যাপক আকতারুজ্জামান, সরকারী শহীদ বুলবুল কলেজের সহযোগী অধ্যাপক সমির আহমেদ প্রমুখ উপস্থিত ছিলেন।উদ্বোধনী অনুষ্ঠানের বক্তৃতায় শিবজিত নাগ বলেন, গণিত দিয়ে সব কিছু জয় করতে হবে। আজকের তোমরাই পারবে গণিত দিয়ে আগামীর পৃথিবীটা জয় করতে।
