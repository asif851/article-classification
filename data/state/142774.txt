
টাঙ্গাইলের সখীপুরে দুটি গ্রামকে ‘বাল্যবিবাহ মুক্ত’ ঘোষণা করা হয়েছে। গতকাল বৃহস্পতিবার বেলা তিনটায় সখীপুর পৌরসভার ৮ নম্বর ওয়ার্ডের গান্ধিনাপাড়া এলাকার পাঠশালা স্কুল মাঠে আনুষ্ঠানিকভাবে ‘গান্ধিনাপাড়া’ ও ‘হিজলপাড়া’ নামের দুই গ্রামকে বাল্যবিবাহ মুক্ত ঘোষণা করা হয়। সেন্টার ফর মাস এডুকেশন ইন সায়েন্স (সিএমইএস) নামের একটি বেসরকারি সংস্থার সখীপুর শাখা এই অনুষ্ঠানের আয়োজন করে। সখীপুর পৌরসভার মেয়র আবু হানিফ আজাদ প্রধান অতিথি হিসেবে উপস্থিত থেকে ওই দুই গ্রামের ৪৩৩ পরিবারের অভিভাবকদের তাঁদের ছেলে-মেয়েদের প্রাপ্ত বয়স না হওয়া পর্যন্ত বিয়ে দেবেন না বলে অঙ্গীকার করান।
