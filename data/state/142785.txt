
মানিকগঞ্জের ঘিওর উপজেলা পরিষদের নির্বাচনে অংশগ্রহণকারী প্রার্থী ও ভোটারদের নিয়ে গতকাল রোববার ‘জনগণের মুখোমুখি’ অনুষ্ঠানের আয়োজন করে সুশাসনের জন্য নাগরিক—সুজন। উপজেলার বানিয়াজুরী ইউনিয়ন পরিষদের (ইউপি) প্রাঙ্গণে আয়োজিত ওই অনুষ্ঠান বিকেল চারটায় শুরু হয়। চলে সন্ধ্যা ছয়টা পর্যন্ত।সুজনের ঘিওর উপজেলার আহ্বায়ক ভাষাসৈনিক মিরান উদ্দিন আহম্মেদের সভাপতিত্বে অনুষ্ঠান পরিচালনা করেন সুজনের কেন্দ্রীয় সম্পাদক বদিউল আলম মজুমদার। তিনি উপস্থিত ভোটারদের উদ্দেশে বলেন, নাগরিকেরাই জেনে-শুনে-বুঝে স্বাধীনভাবে ভোটাধিকার প্রয়োগের মাধ্যমে সৎ, যোগ্য ও জনকল্যাণে নিবেদিত প্রতিনিধি নির্বাচিত করে জাতিকে সামনের দিকে এগিয়ে নিতে পারেন।অনুষ্ঠানে উপস্থিত ছিলেন ঘিওর উপজেলা পরিষদের বর্তমান চেয়ারম্যান ও এবারের প্রার্থী জাসদের আফজাল হোসেন খান, বিএনপি-সমর্থিত চেয়ারম্যান প্রার্থী আবদুল আলীম খান, চেয়ারম্যান প্রার্থী আবুল হাসেম ও রেজাউর রহমান ওরফে জাহাঙ্গীর; ভাইস চেয়ারম্যান প্রার্থী আওয়ামী লীগের আমজাদ হোসেন ও মহিলা ভাইস চেয়ারম্যান প্রার্থী জ্যোৎস্না শিকদার; বানিয়াজুরী ইউপি চেয়ারম্যান আবুল কাশেম এবং উপজেলার বিভিন্ন এলাকার সাধারণ ভোটারেরা।অনুষ্ঠানে প্রশ্নোত্তর পর্বে ভোটারেরা বিভিন্ন বিষয়ে প্রশ্ন করেন এবং প্রতিদ্বন্দ্বী প্রার্থীরা উত্তর দেন। অনুষ্ঠান শেষে বদিউল আলম মজুমদার ভোটারদের শপথবাক্য পাঠ করান।
 
