
ডিসেম্বর মাসে দেশব্যাপী ‘বিজয়ে আবৃত্তি’ শিরোনামে কবিতা পাঠের আয়োজন করছে বাংলাদেশ আবৃত্তি সমন্বয় পরিষদ। এর ধারাবাহিকতায় ২৪ ডিসেম্বর নগরে বসে সংগঠনের কবিতা পাঠের আসর। কবিতায় উঠে আসে যুদ্ধ, দ্রোহ, আত্মত্যাগ ও বিজয়ের কথামালা।বিকাল সাড়ে চারটায় চট্টগ্রাম কেন্দ্রীয় শহীদ মিনারে শুরু হয় এ আয়োজন। শুরুতেই ছিল আলোচনা সভা। সমন্বয় পরিষদের সভাপতিমণ্ডলীর সদস্য রণজিৎ রক্ষিতের সঞ্চালনায় এতে প্রধান আলোচক ছিলেন শহীদজায়া বেগম মুশতারী শফী। অনুষ্ঠানে ঘোষণাপত্র পাঠ করেন মুক্তিযোদ্ধা ও লেখক সিরু বাঙালি।বেগম মুশতারি শফী বলেন, ‘স্বাধীনতার এত বছর পরও আমাদের তরুণদের সংগ্রাম চালিয়ে যেতে হয় তাদের অধিকারের জন্য, জীবনের নিরাপত্তার জন্য। মৌলবাদ-জঙ্গিদের উলঙ্গ আস্ফালনের কারণে এ দেশে তরুণ প্রজন্মকে যুদ্ধ চালিয়ে যেতে হচ্ছে।’আয়োজনে একে একে বৃন্দ আবৃত্তি পরিবেশন করেন উচ্চারক আবৃত্তি কুঞ্জ, ত্রিতরঙ্গ আবৃত্তি দল, মুক্তধ্বনি আবৃত্তি সংসদ ও তারুণ্যের উচ্ছ্বাসের শিল্পীরা। এ ছাড়াও একক আবৃত্তি পরিবেশন করেন আবৃত্তিশিল্পী অঞ্চল চৌধুরী, রাশেদ হাসান, মাহবুবুর রহমান, সেলিম রেজা প্রমুখ।
