
জেলা পরিষদ নির্বাচনে প্রভাব ঠেকাতে মন্ত্রী ও সাংসদদের নিজ নিজ এলাকা ত্যাগ করতে ই-মেইল করেছেন জাতীয় সংসদের স্পিকার শিরীন শারমিন চৌধুরী। অন্যদিকে আজ মঙ্গলবার রাত ১২টা থেকে আগামীকাল রাত ১২টা পর্যন্ত নির্বাচনী কেন্দ্রের আশপাশের এলাকায় যানবাহন চলাচলে নিষেধাজ্ঞা জারি করেছে সড়ক পরিবহন ও সেতু মন্ত্রণালয়। নির্বাচনী আচরণবিধি মেনে চলতে গতকাল সোমবার জাতীয় সংসদের স্পিকারকে চিঠি দেয় নির্বাচন কমিশন। ওই চিঠি আমলে নিয়ে আজ মঙ্গলবার স্পিকারের কার্যালয় থেকে ই-মেইল করা হয়েছে। সাংসদদের মুঠোফোনে খুদে বার্তা পাঠিয়ে ই-মেইল চেক করার জন্যও বলা হয়েছে। সংসদ সচিবালয় সূত্রে এ তথ্য জানা গেছে। আগামীকাল বুধবার সারা দেশে একযোগে জেলা পরিষদ নির্বাচন অনুষ্ঠিত হবে।সড়ক পরিবহন ও সেতু মন্ত্রণালয়ের যুগ্ম সচিব কামরুল আহসানের সই করা এক প্রজ্ঞাপনে বলা হয়, জেলা পরিষদ নির্বাচনের ভোট গ্রহণ উপলক্ষে ২৭ ডিসেম্বর মধ্যরাত ১২টা থেকে ২৮ ডিসেম্বর মধ্যরাত ১২টা পর্যন্ত ভোট কেন্দ্রের আশপাশের এলাকায় বেবি ট্যাক্সি/অটোরিকশা, ট্যাক্সিক্যাব, মাইক্রোবাস, জিপ, পিক-আপ, কার, বাস, ট্রাক ও টেম্পো চলাচলে নিষেধাজ্ঞা থাকবে। তবে রিটার্নিং কর্মকর্তার অনুমতি সাপেক্ষে নির্বাচন-সংশ্লিষ্ট ব্যক্তিদের ক্ষেত্রে এটা শিথিল থাকবে। এ ছাড়া হাইওয়ে, বন্দর ও জরুরি পণ্য সরবরাহসহ অন্যান্য জরুরি প্রয়োজনে সংশ্লিষ্ট কর্তৃপক্ষ এই নিষেধাজ্ঞা শিথিল করতে পারবে।
