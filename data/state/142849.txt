
কুমিল্লার চান্দিনায় আজ শুক্রবার বিয়েবাড়িতে পৌঁছেছেন বর রেলমন্ত্রী মুজিবুল হক। উপজেলার মীরাখোলা গ্রামে কনের বাড়িতে তাই মহা ধুমধাম। ফুল দিয়ে বরণ করা হয়েছে মন্ত্রীকে।
বর মন্ত্রী মুজিবুল হককে স্বাগত জানাতে ঢাকা-চট্টগ্রাম মহাসড়কের মোড়ে মোড়ে তৈরি করা হয় প্যান্ডেল। মীরাখোলায় কনের বাড়িতে শুরু হয়েছে মহাভোজ। কাচ্চি বিরিয়ানি, মুরগির রোস্ট, জালি কাবাব, বোরহানির গন্ধে ম ম করছে বিয়েবাড়ি। তবে বর মুজিবুল হকের জন্য রয়েছে বিশেষ ব্যবস্থা। তাঁর জন্য রাখা হয়েছে আস্ত খাসি। স্থানীয়ভাবে এটিকে বলা হয় ‘দরুজ’।
ঢাকার বেইলি রোড থেকে বেলা ১১টার দিকে বর রেলমন্ত্রী মুজিবুল হক বিয়ে করতে রওনা হন। একটার দিকে দাউদকান্দির শহীদনগর জামে মসজিদে তিনি জুমার নামাজ আদায় করেন। পাঁচ লাখ এক টাকা দেনমোহরে মন্ত্রীর বিয়ে পড়াবেন মীরাখোলা গ্রামের কাজি মাওলানা সিদ্দিকুর রহমান।
