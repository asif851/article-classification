
শেরপুর সদর উপজেলায় সেচের নালা থেকে মো. হাসমত আলী নামের এক কৃষকের লাশ উদ্ধার করেছে পুলিশ। আজ মঙ্গলবার দুপুরে উপজেলার বলাইয়েরচর ইউনিয়নের ধোবারচর গ্রাম থেকে তাঁর লাশ উদ্ধার করা হয়। নিহত হাসমত ধোবারচর গ্রামের মৃত সিরাজ আলীর ছেলে। তাঁর লাশ ময়নাতদন্তের জন্য শেরপুর জেলা সদর হাসপাতালের মর্গে পাঠানো হয়েছে।
পুলিশ ও নিহত হাসমতের পরিবার সূত্রে জানা যায়, গত সোমবার বিকেল পাঁচটার দিকে হাসমত তাঁর ধানখেতে পানি দেওয়ার জন্য বাড়ি থেকে বের হয়ে পাশের সেচপাম্প ঘরে যান। রাতে বাড়ি ফিরে না আসায় পরিবারের লোকজন অনেক খোঁজাখুঁজি করেও তাঁর সন্ধান পাননি। এরপর সকাল নয়টার দিকে সেচপাম্প ঘরের প্রায় আড়াই শ গজ দূরে সেচ নালায় তাঁর লাশ শনাক্ত করা হয়।
শেরপুর সদর থানার উপপরিদর্শক (এসআই) শুভ্র কুমার সাহা প্রথম আলোকে বলেন, এ ঘটনায় নিহত হাসমত আলীর ছোট ভাই মো. হাবিবুল্লাহ বাদী হয়ে সদর থানায় একটি অপমৃত্যু (ইউডি) মামলা করেছেন। সুরতহাল প্রতিবেদনে তাঁর শরীরে একাধিক পোড়ার দাগ দেখা গেছে।
অতিরিক্ত পুলিশ সুপার (সদর সার্কেল) মো. আমিনুল ইসলাম বলেন, প্রাথমিকভাবে ধারণা করা হচ্ছে, দুর্বৃত্তরা হাসমতকে হত্যা করে লাশ সেচ নালায় ফেলে রেখে গেছে। পুলিশ ঘটনাটি গুরুত্বের সঙ্গে তদন্ত করছে।  
