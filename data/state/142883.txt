
বরিশাল নগরে আসন্ন বাণিজ্য মেলায় মোটরসাইকেল স্ট্যান্ডের নিয়ন্ত্রণ নিয়ে অভ্যন্তরীণ বিরোধের জেরে ছাত্রলীগের এক নেতাকে কুপিয়ে জখম করেছে সংগঠনটির অন্য পক্ষ। গতকাল বৃহস্পতিবার দুপুরে নগরের মেরিন ওয়ার্কশপ মাঠে মেলা প্রাঙ্গণে এ হামলার ঘটনা ঘটে।আহত নেতার নাম সেজান মাহমুদ (২৩)। তিনি ১১ নম্বর ওয়ার্ড ছাত্রলীগের সভাপতি। বরিশাল শের-ই-বাংলা মেডিকেল কলেজ হাসপাতালে তাঁকে ভর্তি করা হয়েছে।ছাত্রলীগ সূত্রে জানা যায়, কয়েক বছর ধরে বাণিজ্য মেলা-সংলগ্ন সাইকেল স্ট্যান্ড এককভাবে নিয়ন্ত্রণ করত ১০ নম্বর ওয়ার্ড ছাত্রলীগ। এবার ওই ওয়ার্ড ও ১১ নম্বর ওয়ার্ড ছাত্রলীগকে যৌথভাবে সাইকেল স্ট্যান্ডের দায়িত্ব দেওয়ার সিদ্ধান্ত নেন মেলার আয়োজকেরা। কিন্তু ১০ নম্বর ওয়ার্ড ছাত্রলীগ এবারও এককভাবে নিয়ন্ত্রণ দাবি করে। এ নিয়ে সেজানকে ধারালো অস্ত্র দিয়ে কুপিয়ে জখম করা হয়। ভাটারখাল এলাকার প্রদীপের নেতৃত্বে জুয়েল, স্বপন, রুবেলসহ ১৫-১৬ জন এ হামলা চালান। খবর পেয়ে পুলিশ ঘটনাস্থলে গিয়ে পরিস্থিতি নিয়ন্ত্রণে আনে।
