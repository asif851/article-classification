
রাজধানীর মোহাম্মদপুর জেনেভা ক্যাম্পের একটি বাড়ি থেকে ১০০টি হাতবোমা ও বোমা তৈরির সরঞ্জাম উদ্ধার করা হয়েছে বলে জানিয়েছে র‌্যাব। ওই এলাকার আরেকটি বাড়িতে বোমা বানানোর সময় বিস্ফোরণে দুজন আহত হয়েছেন বলে জানিয়েছে পুলিশ।র‌্যাব-২-এর অধিনায়ক আলী হায়দার আজাদ আহমেদ ঘটনার সত্যতা নিশ্চিত করে প্রথম আলো ডটকমকে বলেন, বেলা তিনটার দিকে জেনেভা ক্যাম্পে অভিযান চালিয়ে ১০০টি হাতবোমা ও বোমা তৈরির সরঞ্জাম উদ্ধার করা হয়েছে। জেনেভা ক্যাম্পের একটি বাড়ির তিন তলায় পরিত্যক্ত বাথরুম থেকে এগুলো উদ্ধার করা হয়। সরঞ্জামের মধ্যে স্প্লিন্টার, মার্বেলসহ বেশ কিছু বস্তু রয়েছে।মোহাম্মদপুর থানার উপপরিদর্শক (এসআই) শামসুল হক জানান, জেনেভা ক্যাম্পের একটি বাড়িতে বোমা বানানোর সময় মো. শাহীন (৩০) ও সাব্বির হোসেন ওরফে নাদিম (২৬) আহত হয়েছেন। খবর পেয়ে ঘটনাস্থলে গিয়ে শাহীনকে উদ্ধার করা হয়। সাব্বিরকে স্থানীয় কয়েকজন আগেই ঢাকা মেডিকেলে নিয়ে যায়। সেখান থেকে আরও একজনকে আটক করা হয়েছে। তাঁর নাম বশির।ঢাকা মেডিকেল কলেজ হাসপাতাল সূত্র জানায়, আজ বেলা দুইটার দিকে বশির বিস্ফোরণে আহত সাব্বিরকে ঢাকা মেডিকেল কলেজ হাসপাতালে নিয়ে যান। বিস্ফোরণে সাব্বিরের মুখ, চোখসহ সারা শরীর ঝলসে যায়। সাব্বির সাংবাদিকদের জানান, টাউন হলে বিস্ফোরণে তিনি আহত হয়েছেন।সাব্বিরকে নেওয়ার প্রায় আধাঘণ্টা পর ঢাকা মেডিকেলে আহত অবস্থায় শাহীনকে নিয়ে যান মোহাম্মদপুর থানার উপপরিদর্শক (এসআই) শামসুল হক। শাহীনের ডান হাতের পাঞ্জা ছিল ক্ষতবিক্ষত। শরীরের অন্যান্য জায়গায় ছিল স্প্লিন্টার বিদ্ধ। পরে এসআই শামসুল হাসপাতাল থেকে সাব্বির ও বশিরকে আটক করেন। চিকিত্সকের পরামর্শে শাহীনকে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) এবং সাব্বিরকে শ্যামলী জাতীয় চক্ষু ইনস্টিটিউটে স্থানান্তর করা হয়। সেখানে পুলিশ হেফাজতে তাঁদের চিকিত্সা চলছে।
