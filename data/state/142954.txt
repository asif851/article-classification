
চট্টগ্রামে পায়ুপথে করে ইয়াবা পাচারকালে ষাটোর্ধ্ব এক বৃদ্ধকে গ্রেপ্তার করা হয়েছে। তাঁর নাম আলী আহমেদ। তাঁর বাড়ি চট্টগ্রামের লোহাগাড়া উপজেলায়। গতকাল শনিবার রাত ১২টার দিকে নগরের ফিরিঙ্গিবাজার এলাকা থেকে তাঁকে গ্রেপ্তার করা হয়।
মাদকদ্রব্য নিয়ন্ত্রণ অধিদপ্তর চট্টগ্রাম মেট্রো অঞ্চলের পরিদর্শক তপন কান্তি শর্মা প্রথম আলোকে বলেন, গোপন তথ্যের ভিত্তিতে ফিরিঙ্গিবাজার এলাকা থেকে আলী আহমদকে গ্রেপ্তার করা হয়। পরে জিজ্ঞাসাবাদে তিনি স্বীকার করেন, পায়ুপথের ভেতরে বিশেষ কৌশলে দেড় হাজার ইয়াবা বড়ি পলিথিন মুড়িয়ে কক্সবাজার থেকে বাসে করে চট্টগ্রামে নিয়ে আসেন। নগরের শাহ আমানত সেতু এলাকায় বাস থেকে নেমে হেঁটে আসছিলেন এগুলো বিক্রির জন্য।
গ্রেপ্তারের পর তিনি নিজেই রাত একটা থেকে আজ রোববার সকাল ছয়টা পর্যন্ত একে একে তিনটি পলিথিন মোড়ানো প্যাকেট বের করে দেন। প্রতিটি প্যাকেটে ৫০০ করে দেড় হাজার ইয়াবা বড়ি পাওয়া গেছে। এ ঘটনায় আলী আহমেদকে আসামি করে নগরের কোতোয়ালি থানায় মাদকদ্রব্য নিয়ন্ত্রণ আইনে মামলা হয়েছে।
