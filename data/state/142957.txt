
প্রতারণা ও ধর্ষণের অভিযোগে গাইবান্ধার গোবিন্দগঞ্জে কথিত জিনের বাদশাহ তাজেল মিয়াকে (২০) পুলিশ গ্রেপ্তার করেছে। তাজেল উপজেলার দরবস্ত ইউনিয়নের নলডাঙ্গা গোবিন্দপুর গ্রামের বাসিন্দা।গোবিন্দগঞ্জ থানার ভারপ্রাপ্ত কর্মকর্তা (ওসি) জাহিদুল ইসলাম বলেন, গাজীপুরের এক গৃহবধূ বাদী হয়ে তাজেল মিয়াসহ নয়জনের বিরুদ্ধে প্রতারণাসহ নারী ও শিশু নির্যাতন দমন আইনে মামলা করেছেন। তাজেলকে গত শনিবার জেলা কারাগারে পাঠানো হয়েছে।থানা সূত্র জানায়, প্রতারক তাজেল মিয়া বিভিন্ন সময় গাজীপুরের কালীগঞ্জ উপজেলার জামালপুর গ্রামের ওই গৃহবধূকে মুঠোফোনে জিনের বাদশাহ পরিচয় দিয়ে কথা বলেন। একপর্যায়ে তাজেল ওই গৃহবধূকে প্রতারণার ফাঁদে ফেলে ১২ হাজার টাকা লুটে নেন। পরে গুপ্তধন দেওয়ার কথা বলে গৃহবধূকে প্রলোভন দেখান। গুপ্তধনের আশায় ওই গৃহবধূ গত শুক্রবার সন্ধ্যায় গোবিন্দগঞ্জ উপজেলা শহরে আসেন। এ সময় তাজেল কৌশলে তাঁকে স্থানীয় একটি আবাসিক হোটেলে নিয়ে ধর্ষণ করেন। পুলিশ খবর পেয়ে শনিবার সকালে হোটেল থেকে গৃহবধূকে উদ্ধার ও প্রতারক তাজেল মিয়াকে আটক করে। গাইবান্ধা সদর হাসপাতালে ডাক্তারি পরীক্ষার পর গৃহবধূকে তাঁর নিজ বাড়ি পাঠিয়ে দেওয়া হয়।দীর্ঘদিন ধরে গোবিন্দগঞ্জ উপজেলার একটি প্রতারক চক্র জিনের বাদশাহ পরিচয় দিয়ে দেশব্যাপী প্রতারণা চালাচ্ছে। তারা বিভিন্ন জেলায় দিনমজুর সেজে মানুষের বাড়িতে কাজ নেয়। পরে গৃহকর্তার মুঠোফোন নম্বর সংগ্রহ করে জিনের বাদশাহ পরিচয় দিয়ে গুপ্তধন দেওয়ার প্রলোভন দেখায়। তাদের প্রতারণার ফাঁদে পা দিয়ে অসংখ্য মানুষ টাকা ও সোনার গয়না হারিয়েছেন। অনেক নারী হয়েছেন ধর্ষণের শিকার।
 
