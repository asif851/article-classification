
নোয়াখালীর চাটখিল উপজেলার রামনারায়ণপুর ইউনিয়নের কালিকাপুর গ্রামে সন্ত্রাসীদের গুলিতে আহত ডিশ ব্যবসায়ী আবুল কালাম ওরফে সাজু (২৮) মারা গেছেন। গতকাল বৃহস্পতিবার ঢাকা মেডিকেল কলেজ হাসপাতালে চিকিৎসাধীন অবস্থায় তাঁর মৃত্যু হয়।নিহত আবুল কালাম রামনারায়ণপুর ইউনিয়নের রুহিতখালী গ্রামের পাটোয়ারী বাড়ির গোলাম মোস্তফার ছেলে।স্থানীয় ইউনিয়ন পরিষদের চেয়ারম্যান লিয়াকত আলী গতকাল বিকেলে পরিবারের সদস্যদের বরাত দিয়ে আবুল কালামের মৃত্যুর বিষয়টি নিশ্চিত করেছেন।স্থানীয় সূত্রে জানা গেছে, গত ১৫ মে সন্ধ্যায় ডিশ লাইনের তার ছিঁড়ে গেছে বলে আবুল কালামকে বাড়ি থেকে ডেকে নিয়ে যায় অজ্ঞাতনামা কয়েকজন দুর্বৃত্ত। এরপর রাত নয়টার দিকে একই ইউনিয়নের কালিকাপুর গ্রামের হাজরা দিঘিরপাড় এলাকায় দুর্বৃত্তরা তাঁর তলপেটে ও দুই ঊরুতে গুলি করে আহতাবস্থায় ফেলে যায়। পরে আশপাশের লোকজন তাঁকে উদ্ধার করে ঢাকা মেডিকেল কলেজ হাসপাতালে ভর্তির পর গতকাল বেলা আড়াইটার দিতে চিকিৎসাধীন অবস্থায় তাঁর মৃত্যু হয়।চাটখিল থানার ভারপ্রাপ্ত কর্মকর্তা নাছির উদ্দিন প্রথম আলোকে বলেন, সন্ত্রাসীদের গুলিতে আহত ডিশ ব্যবসায়ী আবুল কালামের মৃত্যুর বিষয়টি তিনিও শুনেছেন।
