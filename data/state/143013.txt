
নওগাঁর রানীনগর উপজেলার ভেবড়া গ্রামে বাবলু সরদার (৪২) নামের এক ব্যক্তির বাড়িতে গত শনিবার দিবাগত রাতে ডাকাতি হয়েছে। গ্রামবাসী প্রতিহত করতে গেলে ডাকাতদের ছোড়া ককটেল ও মারধরে তিনজন আহত হয়েছেন। বাবলু সরদার পেশায় একজন গরু ব্যবসায়ী।বাবলু সরদারের স্ত্রী লাভলি বিবি (৩৬) বলেন, শনিবার রাত আনুমানিক একটায় প্রায় ২০-২৫ জনের একদল ডাকাত প্রাচীর টপকে বাড়িতে প্রবেশ করে। এরপর বাড়ির গেটের তালা কেটে ঢুকে সবাইকে মারধর করে। পরে ডাকাতেরা বাবলু-লাভলির মেয়ে নেহাকে (৬) ধারালো অস্ত্রের মুখে জিম্মি করে প্রায় ১ লাখ টাকা ও সাত ভরি স্বর্ণালংকার লুট করে। এ সময় গ্রামবাসী এগিয়ে এলে ডাকাতেরা দুটি ককটেল নিক্ষেপ করে পালিয়ে যায়। ডাকাতদের ছোড়া ককটেলে আলম হোসেন (৩২) নামের এক গ্রামবাসী গুরুতর আহত হন। আহত আলমকে গতকাল রোববার ভোরে রানীনগর হাসপাতালে ভর্তি করা হয়েছে। এ ছাড়া ডাকাতদের প্রহারে বাবলু হোসেন ও লাভলি বিবিও আহত হন। খবর পেয়ে থানা-পুলিশ ঘটনাস্থল ঘটনাস্থল পরিদর্শন করেছে।রানীনগর থানার ওসি মোস্তাফিজুর রহমান বলেন, ডাকাতদের গ্রেপ্তারের জন্য অভিযান চলছে। এ ঘটনায় থানায় মামলা দায়েরের প্রস্তুতি চলছে।
