
জাতীয় কাউন্সিল অনুষ্ঠানের জন্য আগামী বছরের ৩১ মে পর্যন্ত সময় চেয়ে নির্বাচন কমিশনে চিঠি দিয়েছে প্রধান বিরোধী দল বিএনপি। আজ মঙ্গলবার বিকেলে দলটির যুগ্ম মহাসচিব রুহুল কবির রিজভী কমিশন সচিবালয়ে এই চিঠি জমা দেন।
চিঠিতে বলা হয়, চলতি বছরের মার্চে দলের কার্যালয়ে হামলা করে কম্পিউটারসহ গুরুত্বপূর্ণ নথি তছনছ করা হয়েছে। দলের মহাসচিবসহ অনেক নেতা জেলে থাকায় দলীয় কর্মকাণ্ড ব্যাহত হয়েছে। সে জন্য বিএনপি যথাসময়ে কাউন্সিল করতে পারেনি।
এ ব্যাপারে রুহুল কবির রিজভী সাংবাদিকদের বলেন, আইন অনুযায়ী নির্বাচন কমিশন বিএনপির কাছে দলের জাতীয় নির্বাহী কমিটির তালিকাসহ হালনাগাদ তথ্য চেয়েছে। কিন্তু বিএনপি গঠনতন্ত্র অনুযায়ী কাউন্সিল করতে পারেনি। সে জন্য সময় চেয়ে কমিশনে চিঠি দিয়েছে। তিনি আরও বলেন, ‘বিএনপির কেন্দ্রীয় অফিসে পুলিশের হামলা ও লুটপাটে কাউন্সিলের প্রস্তুতি সম্পর্কিত অর্থসহ যাবতীয় নথিপত্র হারিয়ে যায়, কিছু জিনিস খোয়া যায় এবং বিনষ্ট হয়। তাই আমরা বর্তমান পরিস্থিতিতে কাউন্সিল করতে পারছি না।’
বিএনপির গঠনতন্ত্রে বলা আছে, প্রতি তিন বছর অন্তর দলের জাতীয় কাউন্সিল অনুষ্ঠিত হবে। এই হিসাবে তাদের তিন বছরের সময়সীমা ইতিমধ্যে উত্তীর্ণ হয়ে গেছে। কারণ, দলটির সর্বশেষ কাউন্সিল অনুষ্ঠিত হয়েছিল ২০০৯ সালের ৮ ডিসেম্বর।
তবে কোনো দলের কাউন্সিল অনুষ্ঠানের ব্যাপারে গণপ্রতিনিধিত্ব আদেশে কোনো ধরনের আইনি বাধ্যবাধকতা নেই। আইনে বলা আছে, প্রতিটি দলকে নিবন্ধনের শর্ত পালন সম্পর্কে নির্বাচন কমিশনকে সময়ে সময়ে অবহিত করতে হবে। দলের কেন্দ্রীয় পর্যায়ের নতুন কমিটির তালিকা কমিশনে জমা দিতে হবে। প্রতি বছরের ৩১ জুলাইয়ের মধ্যে দলের আয়-ব্যয় সম্পর্কিত আগের পঞ্জিকা বছরের হিসাব কমিশনে জমা দিতে হবে। এ ছাড়াও কমিশন সময়ে সময়ে যেসব তথ্য চাইবে, তা জমা দিতে হবে। কোনো দল পরপর তিন বছর তথ্য দিতে ব্যর্থ হলে সেই দলের নিবন্ধন বাতিল হবে।
এর আগে গত ৩ জুন জাতীয় পার্টি কাউন্সিল অনুষ্ঠানের জন্য সময় চেয়ে নির্বাচন কমিশনে চিঠি দিয়েছিল। এরপর ৪ জুন চিঠির জবাবে কমিশন থেকে বলা হয়েছে, কে, কীভাবে, কখন কাউন্সিল করবে, সে ব্যাপারে আইনত কমিশনের কিছু করার নেই।
