
আওয়ামী লীগের সভাপতিমণ্ডলীর সদস্য ও কৃষিমন্ত্রী মতিয়া চৌধুরী অভিযোগ করে বলেছেন, ১৭ আগস্টের গ্রেনেড ও বোমা হামলার মতো একটার পর একটা ঘটনা খালেদা জিয়া ও তাঁর সরকারের পক্ষেই সম্ভব। বিএনপি ক্ষমতায় এলে সেই অন্ধকারাচ্ছন্ন আইয়ামে জাহেলিয়াতের যুগ আবার ফিরে আসবে।আজ শনিবার দুপুরে রাজধানীর বঙ্গবন্ধু অ্যাভিনিউয়ে ১৭ আগস্ট সিরিজ বোমা হামলা উপলক্ষে আওয়ামী যুবলীগ আয়োজিত এক আলোচনায় কৃষিমন্ত্রী এসব কথা বলেন।মতিয়া চৌধুরী দাবি করেন, ‘বিদ্যুত্হীনতা মানে বিএনপি। অন্ধকারাচ্ছন্ন যুগ মানে বিএনপি। তারা কখনো দেশে শান্তি আনতে পারবে না।’২০০৫ সালের এই দিনে সারা দেশের ৬৩ জেলায় একযোগে প্রায় ৫০০ বোমা ফাটিয়ে প্রচলিত শাসন ও বিচার-পদ্ধতি বাতিল করে ‘আল্লাহর আইন কায়েমের’ দাবি জানিয়ে প্রচারপত্র ছড়িয়ে ছিল নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশ (জেএমবি)। ওই হামলায় দুজন নিহত ও ১০৪ জন আহত হয়।ওই হামলার আগ পর্যন্ত জেএমবির বিষয়ে উদাসীন ছিল তত্কালীন চারদলীয় জোট সরকার। ১৭ আগস্টের হামলার পর নড়েচড়ে বসে সরকার। এরপর সরকার জেএমবিবিরোধী অভিযান শুরু করে। এতে জেএমবির বেশির ভাগ কেন্দ্রীয় নেতা ধরা পড়ে। বিচারে শীর্ষস্থানীয় ছয় নেতার ফাঁসিও হয়। ২০০৭ সালের ২৯ মার্চ কার্যকর হয় জেএমবির প্রধান শায়খ আবদুর রহমান, অন্যতম শীর্ষ নেতা সিদ্দিকুল ইসলাম বাংলা ভাই, আবদুল আউয়াল, খালেদ সাইফুল্ল্লাহ, আতাউর রহমান সানি ও ইফতেখার হাসান আল মামুনের ফাঁসির আদেশ।
হেফাজতে ইসলামের আমির শাহ আহমদ শফীকে উদ্দেশ করে মতিয়া চৌধুরী বলেন, ‘দেশের দুঃসময় সৃষ্টি করার জন্য যাঁরা কাজ করেন, তাঁরা আর যা-ই হোক ইসলামের সমর্থক হতে পারেন না। যিনি নারীদের চতুর্থ শ্রেণী পর্যন্ত পড়ার কথা বলেন, যাঁর এই বয়সে জিভে লালা আসে, তাঁর সম্পর্কে আমার বলার কিছু নেই।’
বিদেশি কূটনীতিকদের উদ্দেশে কৃষিমন্ত্রী বলেন, ‘তাঁদের কোনো নাগরিক যদি এ দেশে অপরাধ করেন বা সংকটে পড়েন, তাহলে তাঁরা আদালতে যেতেই পারেন। কিন্তু যখন দেখি এ দেশের কোনো নাগরিক মিথ্যা প্রচারণার অভিযোগে গ্রেপ্তার হন, তাঁর জন্য কূটনীতিকেরা যদি দৌড়ঝাঁপ করেন, তাহলে আমাদের মনে সন্দেহ হয়।’

