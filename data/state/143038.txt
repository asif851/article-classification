
‘পুলিশের কাঁদানে গ্যাসের শেলের’ আঘাতে আহত তিতুমীর কলেজের ছাত্র সিদ্দিকুর রহমানকে উন্নত চিকিৎসার জন্য ভারতের চেন্নাইয়ে পাঠাবে সরকার। আজ সোমবার এক বিজ্ঞপ্তিতে স্বাস্থ্য ও পরিবারকল্যাণ মন্ত্রণালয় এ তথ্য জানিয়েছে।
বিজ্ঞপ্তিতে বলা হয়েছে, প্রধানমন্ত্রীর নির্দেশে সিদ্দিকের চিকিৎসার আর্থিক খরচ বহনসহ সার্বিক দায়িত্ব নিয়েছে সরকার।
মন্ত্রণালয়ের তথ্য কর্মকর্তা পরীক্ষিৎ চৌধুরীর সই কার ওই বিজ্ঞপ্তিতে বলা হয়েছ, ‘রাজধানীর শাহবাগে শিক্ষার্থীদের আন্দোলনে আহত তিতুমীর কলেজের শিক্ষার্থী সিদ্দিকুর রহমানকে উন্নত চিকিৎসার জন্য ভারতের চেন্নাই নিয়ে যাওয়া হচ্ছে। এ ব্যাপারে স্বাস্থ্য ও পরিবারকল্যাণ মন্ত্রণালয় সার্বিক ব্যবস্থা গ্রহণ করছে।’
রুটিনসহ পরীক্ষার তারিখ ঘোষণার দাবিতে শাহবাগে অবস্থান নিতে গিয়ে পুলিশের ‘কাঁদানে গ্যাসের শেলে’ দুই চোখে আঘাত পান সিদ্দিকুর। আজ দুপুরের দিকে চক্ষুবিজ্ঞান ইনস্টিটিউটের সহযোগী অধ্যাপক ইফতেখার মো. মুনির জানান, বাঁ চোখের এক পাশ থেকে আলো দেখছেন সিদ্দিকুর রহমান। তবে তাঁর ডান চোখের অবস্থা আগের মতোই আছে। এই চোখে তিনি কোনো আলো দেখছেন না।
গত শনিবার একই হাসপাতালে সিদ্দিকুরের দুই চোখে অস্ত্রোপচার করা হয়। আজ সকালে তাঁর চোখের সবশেষ অবস্থা পর্যবেক্ষণ করেন চিকিৎসকেরা।
আজ দুপুরে আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের সিদ্দিকুরকে দেখতে হাসপাতালে যান। সেখানে প্রায় ১০ মিনিট ছিলেন মন্ত্রী। পরে সাংবাদিকদের বলেন, চোখের চিকিৎসায় প্রয়োজনে তাঁকে বিদেশে পাঠানো হবে।
সিদ্দিকুর তিতুমীর কলেজের রাষ্ট্রবিজ্ঞান বিভাগের তৃতীয় বর্ষের ছাত্র।
আরও পড়ুন... 
সিদ্দিকুরের বাঁ চোখ নিয়ে কিঞ্চিৎ আশাসিদ্দিকুরকে প্রয়োজনে বিদেশে পাঠানো হবে: কাদের
