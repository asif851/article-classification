
মানিকগঞ্জের সিঙ্গাইর উপজেলা সদরের বাসস্ট্যান্ড এলাকায় গতকাল সোমবার সকালে এক স্বর্ণ ব্যবসায়ীকে কুপিয়ে স্বর্ণ ও টাকা লুট করে নিয়ে গেছে ছিনতাইকারীরা।গুরুতর আহত ব্যবসায়ী ওসমান ব্যাপারীকে (৩৮) স্থানীয় স্বাস্থ্য কমপ্লেক্সে ভর্তি করা হয়েছে। তিনি উপজেলার গোবিন্দল গ্রামের মৃত রজ্জব আলীর ছেলে।এদিকে গত রোববার রাতে সিঙ্গাইর উপজেলার চর আজিমপুর ও কিটিং চর গ্রামের দুই বাড়িতে ডাকাতি হয়েছে। ডাকাতেরা আগ্নেয়াস্ত্রের মুখে বাড়ির লোকজনকে জিম্মি করে টাকা ও স্বর্ণালংকার লুট করে নিয়েছে বলে অভিযোগ পাওয়া গেছে।পুলিশ জানায়, ওসমান স্বর্ণের দোকানের ছাই থেকে সোনা বের করে জীবিকা নির্বাহ করে থাকেন। সকালে ছাই কেনার জন্য তিনি তিন ভরি ওজনের স্বর্ণের বার ও এক লাখ টাকা নিয়ে ঢাকার উদ্দেশে বাড়ি থেকে বের হন। সকাল আটটার দিকে সিঙ্গাইর সদরের বাসস্ট্যান্ড এলাকায় একটি সিএনজিচালিত অটোরিকশায় ওঠেন। এ সময় তাঁর সঙ্গে দুই যুবক ওই অটোরিকশায় ওঠেন।ওসমান ব্যাপারী জানান, ওই দুই যুবকের গতিবিধি সন্দেহজনক হলে অটোরিকশা থেকে নেমে যাওয়ার চেষ্টা করেন তিনি। ওই দুই যুবক তাঁকে মারধর শুরু করেন। তিনি দৌড়ে পাশের এক খাবার হোটেলে ঢুকলে ওই দুই যুবক পিছু নেয়। হোটেলে ঢুকে ধারালো চাপাতি দিয়ে তাঁকে কুপিয়ে তিন ভরি ওজনের স্বর্ণের বার ও এক লাখ টাকা ছিনিয়ে নিয়ে যায়।১০ লাখ টাকা ছিনতাই: গাজীপুর প্রতিনিধি জানান, বাইমাইল এলাকায় গতকাল সোমবার দুপুরে একদল ছিনতাইকারী একটি ব্যক্তিগত গাড়িতে হামলা চালিয়ে ১০ লাখ টাকা ছিনতাই করেছে। বাধা দিলে ছিনতাইকারীরা গাড়িতে থাকা দুজনকে রড দিয়ে পিটিয়ে আহত করে পালিয়ে যায়।ছিনতাইয়ের শিকার ব্যক্তির নাম কামাল হোসেন। তিনি ব্যবসায়ী। তাঁর বাড়ি কালিয়াকৈরের রতনপুর গ্রামে। এ ঘটনায় সবুর হোসেনও আহত হন।ছিনতাইয়ের শিকার ব্যক্তিরা জানান, সবুরের কাছ থেকে কামাল ৫ শতাংশ জমি কেনেন। সবুরকে টাকা দিতে কামাল সকালে ইসলামী ব্যাংকের চান্দনা চৌরাস্তা শাখা থেকে চেকের মাধ্যমে ১০ লাখ টাকা তোলেন। ব্যাংক থেকে তিনি সবুরের ব্যক্তিগত গাড়িতে আরও চারজনকে নিয়ে ওঠেন। পথে বাইমাইল এলাকায় ছয়জনের একদল ছিনতাইকারী তিনটি মোটরসাইকেল দিয়ে গাড়িটির গতিরোধ করে। ছিনতাইকারীরা ব্যাগ ছিনিয়ে নেওয়ার সময় কামাল ও সবুর বাধা দিলে ছিনতাইকারীরা রড দিয়ে আঘাত করে।
