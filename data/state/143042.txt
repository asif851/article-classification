
চট্টগ্রাম সিটি করপোরেশনের ভ্রাম্যমাণ আদালত নগরের জামালখান এলাকায় অভিযান চালিয়ে ১৫টি বিলবোর্ড অপসারণ করেছেন। এ সময় ছয়টি প্রতিষ্ঠানকে মোট ৩০ হাজার টাকা জরিমানা করা হয়। আজ সোমবার সকাল ১০টা থেকে বিকেল সাড়ে পাঁচটা পর্যন্ত সিটি করপোরেশনের নির্বাহী ম্যাজিস্ট্রেট নাজিয়া শিরিনের অধীনে এ অভিযান পরিচালিত হয়।
সিটি করপোরেশন নগরের অবৈধ বিলবোর্ড অপসারণে ১ জুন থেকে অভিযান শুরু করে। আজ পর্যন্ত ছয়টি অভিযান চালিয়ে নগরের বিভিন্ন এলাকা থেকে ছোট-বড় ৭২টি বিলবোর্ড উচ্ছেদ করা হয়।সিটি করপোরেশনের ভ্রাম্যমাণ আদালত সূত্রে জানা গেছে, অভিযানে দুটি ক্রেন দিয়ে নয়টি বড় ও ছয়টি ছোট বিলবোর্ড উচ্ছেদ করা হয়। এর মধ্যে অ্যাডভেলীর ছয়টি ছোট বিলবোর্ড অপসারণ করা হয় এবং প্রতিষ্ঠানটিকে এক হাজার টাকা জরিমানা করা হয়। অ্যাড লিংকের তিনটি বিলবোর্ড অপসারণ ও ১০ হাজার টাকা জরিমানা করা হয়। এ ছাড়া আনিস নিয়ন সাইন, বাংলাদেশ নিয়ন সাইন ও দেশ অ্যাডভারটাইজিংয়ের একটি করে বিলবোর্ড অপসারণ করা হয়। এই তিনটি প্রতিষ্ঠানের প্রত্যেকটিকে পাঁচ হাজার টাকা করে মোট ১৫ হাজার টাকা জরিমানা করা হয়। অভিযানে এস এ অ্যাডের একটি বিলবোর্ড উচ্ছেদ ও চার হাজার টাকা জরিমানা করা হয়।এ ছাড়া অপসারণ করা দুটি বিলবোর্ডের মালিকানা পাওয়া যায়নি। বিলবোর্ডগুলোর সরঞ্জাম করপোরেশনের স্টোরে রাখা হয়েছে। অভিযানে সিটি করপোরেশনের রাজস্ব বিভাগের কর্মকর্তা, কর্মচারী ও নগর পুলিশের সদস্যরা উপস্থিত ছিলেন।সিটি করপোরেশনের নির্বাহী ম্যাজিস্ট্রেট নাজিয়া শিরিন বিলবোর্ড অপসারণ ও জরিমানার বিষয়টি নিশ্চিত করেছেন।
