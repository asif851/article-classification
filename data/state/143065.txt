
রাজশাহী নগরের সিপাইপাড়া এলাকায় জঙ্গি তল্লাশির নামে গোয়েন্দা পুলিশের (ডিবি) পরিচয়ে এক শিক্ষিকার টাকাপয়সা ও স্বর্ণালংকার ছিনতাই হয়েছে। গতকাল সোমবার এ ঘটনা ঘটে।
ওই শিক্ষিকার নাম রত্না দে ভট্টাচার্য (৫২)। তিনি নগরের সিপাইপাড়া এলাকার ‘মাদার বক্স স্কুল’ নামের একটি কিন্ডারগার্টেনে শিক্ষকতা করেন।
রত্না দে বলেন, সকাল নয়টার দিকে তিনি বিদ্যালয়ে যাচ্ছিলেন। পথে সিপাইপাড়া এলাকায় একজন লোক তাঁর গতি রোধ করে নিজেকে ডিবি পুলিশ পরিচয় দিয়ে বলেন, জঙ্গিদের ধরতে এই এলাকায় তল্লাশি চলছে। তিনি সামনে দাঁড়ানো একজনকে দেখিয়ে বলেন, ‘ওই দেখেন ডিসি স্যার দাঁড়িয়ে আছেন, তাঁর কাছে চলেন।’ রত্না দে বলেন, ওই লোকটির কাছে গেলে তিনি বলেন, ‘আপনার কাছে নকল সোনা ও জাল টাকা রয়েছে।’ রত্না দে নকল কিছু নেই বলে জানালেও ওই দুজন যাচাইয়ের নামে তাঁর হাতব্যাগ ও গলার চেইন নিয়ে নেন। ব্যাগে ১০ হাজার টাকা ছিল।
রাজপাড়া থানার ভারপ্রাপ্ত ওসি আমান উল্লাহ বলেন, এটা অভিনব পন্থায় প্রতারণা। এই প্রতারক দলটিকে ধরার চেষ্টা চলছে।
