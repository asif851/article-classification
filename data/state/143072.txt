
কুড়িগ্রামের নাগেশ্বরী উপজেলার চণ্ডীপুর বামনপাড়া গ্রামের সাইদুল তাঁর স্ত্রীকে পিটিয়ে হত্যা করেছেন বলে অভিযোগ পাওয়া গেছে। গত বৃহস্পতিবার এ ঘটনা ঘটে। এলাকাবাসী সাইদুলকে আটক করে পুলিশে সোপর্দ করেছেন।পুলিশ সূত্রে জানা গেছে, উপজেলার চণ্ডীপুর বামনপাড়া গ্রামের পনির উদ্দিনের ছেলে সাইদুলের (৩৭) সঙ্গে ১৫ বছর আগে সদর উপজেলার পোড়ারভিটা গ্রামের আজান উদ্দিনের মেয়ে হোসনে আরার (২৮) বিয়ে হয়। পারিবারিক কলহের জের ধরে গত বৃহস্পতিবার রাত ১০টার দিকে সাইদুল তাঁর স্ত্রীকে পিটিয়ে হত্যা করেন। এ সময় এলাকাবাসী সাইদুলকে আটক করে থানায় খবর পাঠান। গতকাল শুক্রবার বিকেলে পুলিশ ঘটনাস্থলে এসে হোসনে আরার লাশ উদ্ধার করে থানায় নিয়ে যায়। এ সময় পুলিশ সাইদুলকেও গ্রেপ্তার করে।নাগেশ্বরী থানার ওসি আবু মো. দিলওয়ার হাসান জানান, এ ঘটনায় হত্যা মামলার প্রস্তুতি চলছে।
