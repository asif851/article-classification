
সড়ক দুর্ঘটনায় সাজাপ্রাপ্ত বাসচালকের মুক্তির দাবিতে খুলনা বিভাগের ১০ জেলায় আজ রোববার সকাল ছয়টা থেকে অনির্দিষ্টকালের পরিবহন ধর্মঘট চলছে। এতে অভ্যন্তরীণ ও দূরপাল্লার রুটে চলাচলকারী যাত্রীরা চরম ভোগান্তিতে পড়েছেন।
২০১১ সালে মানিকগঞ্জে সড়ক দুর্ঘটনায় চলচ্চিত্রকার তারেক মাসুদ, এটিএন নিউজের প্রধান নির্বাহী মিশুক মুনীরসহ পাঁচজন নিহত হন। এ ঘটনায় করা মামলায় বেপরোয়া গতিতে বাস চালানোর জন্য গত বুধবার আদালত চালক জামির হোসেনকে যাবজ্জীবন কারাদণ্ড দেন।
বাসচালকের সাজার প্রতিবাদ ও মুক্তির দাবিতে বাংলাদেশ সড়ক পরিবহন শ্রমিক ফেডারেশন খুলনা বিভাগীয় আঞ্চলিক কমিটির ডাকে ধর্মঘট শুরু হয়েছে। কমিটির সভাপতি আজিজুল আলম প্রথম আলোকে বলেন, সকাল ছয়টা থেকে কর্মসূচি শুরু হয়েছে। খুলনা বিভাগের ১০ জেলার কোথাও থেকে যাত্রী বা পণ্যবাহী কোনো পরিবহন ছেড়ে যায়নি। তবে বিভাগের বাইরে থাকা পরিবহন প্রবেশ করতে পারছে। খুলনা জেলা বাস মিনিবাস কোচ মালিক সমিতির সাধারণ সম্পাদক মো. আনোয়ার হোসেনও বিষয়টি নিশ্চিত করেছেন।
খুলনা বিভাগের সবচেয়ে বড় বাস টার্মিনাল সোনাডাঙ্গা বাসস্ট্যান্ডে গিয়ে দেখা যায়, গতকাল শনিবার রাতে ঢাকা ও দেশের বিভিন্ন প্রান্ত থেকে আসা গাড়িগুলো সারিবদ্ধভাবে দাঁড় করানো। সেখানকার অনেক যাত্রীকে স্ট্যান্ডে এসে ফিরে যেতেও দেখা গেছে।
খুলনা শহরের অন্যতম বড় বাস কাউন্টার রয়েল মোড়ে গিয়ে দেখা যায়, সেখানে একটি বাসও নেই। তবে অনেক যাত্রী আছেন। যাত্রীদের একজন খুলনার দীঘলিয়ার গাজীরহাটের আবদুর রহিম বলেন, ‘পরিবারের চারজনসহ সকালে ১৫০ টাকা খরচ করে অটোরিকশায় করে খুলনা এসেছি নারায়ণগঞ্জে যাওয়ার জন্য। এসে দেখি বাস নেই। এখন ছোট বাচ্চা নিয়ে আবার টাকা খরচ করে ফিরে যেতে হবে।’
সেখানকার ট্রাভেলস পরিবহনের কাউন্টার ইনচার্জ মো. নাসির উদ্দীন বলেন, ‘গতকাল অনেকে টিকিটের টাকা ফেরত নিয়ে গেছে। ধর্মঘট না জেনে আজও অনেকে আসছে টিকিট কাটতে। কিন্তু টিকিট দিতে পারছি না।’ নাম প্রকাশে অনিচ্ছুক অন্য একটি পরিবহনের কাউন্টার ইনচার্জ বলেন, আদালতের রায়ে সাজা হয়েছে চালকের। আইনি প্রক্রিয়ায় মাধ্যমেই বিষয়টা সুরহা করা উচিত। যাত্রীদের জিম্মি করাটা ঠিক হচ্ছে না।
সকাল থেকেই শহরে কোনো গণপরিবহন এবং থ্রি–হুইলারও চলছে না। ব্যক্তিগত গাড়ি ব্যবহারেও কয়েক জায়গায় বাধা পাওয়ার অভিযোগ উঠেছে। এতে সাধারণ মানুষ এবং শিক্ষার্থীদের ভোগান্তি বেড়েছে।
খুলনা বিশ্ববিদ্যালয়ের রসায়ন বিভাগের শিক্ষার্থী সাবিকুন নাহার মুন্না জানান, বিশ্ববিদ্যালয় থেকে ১৬ কিলোমিটার দূরের ফুলবাড়ি গেট এলাকা থেকে প্রতিদিন তিনি বিশ্ববিদ্যালয়ে আসেন। কিন্তু গণপরিবহন ও থ্রি–হুইলার না পাওয়ায় ক্যাম্পাসে যাওয়া নিয়ে তিনি ভীষণ চিন্তিত।
প্রথম আলোকে বলেন, সকাল ছয়টা থেকে কর্মসূচি শুরু হয়েছে। খুলনা বিভাগের ১০ জেলার কোথাও থেকে যাত্রী বা পণ্যবাহী কোনো পরিবহন ছেড়ে যায়নি।
যশোর শহরের খাজুরা বাসস্ট্যান্ডে একটি পরিবহন কোম্পানির কাউন্টার ইনচার্জ জসিম উদ্দিন বলেন, ঢাকার উদ্দেশে তাঁদের কোনো বাস ছেড়ে যায়নি। যেসব যাত্রী টিকিট কেটেছিলেন, তাঁরা টাকা ফেরত নিয়েছেন।
জামিরের মুক্তির দাবিতে রায় ঘোষণার দিন থেকেই চুয়াডাঙ্গায় অনির্দিষ্টকালের পরিবহন ধর্মঘট শুরু হয়। খুলনা, বাগেরহাট, সাতক্ষীরা, যশোর, নড়াইল, ঝিনাইদহ, মাগুরা, মেহেরপুর ও কুষ্টিয়াতেও ধর্মঘট শুরু হলো।
