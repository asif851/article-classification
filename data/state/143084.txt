
জামায়াতে ইসলামীর নেতা আবদুল কাদের মোল্লার ফাঁসির রায় কার্যকরের প্রতিবাদে গতকাল শুক্রবার পাকিস্তানের বিভিন্ন শহরে বিক্ষোভ করেছে সে দেশের জামায়াত-ই-ইসলামি (জেআই)। লাহোর ও মুলতানে দলটি গায়েবানা জানাজাও পড়েছে। পাকিস্তানের স্বরাষ্ট্রমন্ত্রী চৌধুরী নিসার আলী খান গতকাল ইসলামাবাদে এক বিবৃতিতে গভীর শোক ও উদ্বেগ প্রকাশ করে বলেছেন, কোনো সন্দেহ নেই, ১৯৭১ সালে পাকিস্তানের প্রতি আনুগত্য ও সংহতি প্রকাশের জন্যই কাদের মোল্লাকে ফাঁসিতে ঝোলানো হয়েছে। গতকাল লাহোরে বিক্ষোভ সমাবেশে জেআইয়ের প্রধান সৈয়দ মনোয়ার হাসান বলেন, পাকিস্তান ও বাংলাদেশের সরকারের ওপর ভারতের প্রভাব রয়েছে। ওকারা ও পেশোয়ারেও বিক্ষোভ হয়েছে। পেশোয়ারে জি টি সড়ক অবরোধকালে বাংলাদেশ সরকারের বিরুদ্ধে স্লোগান দেন জেআইয়ের নেতা-কর্মীরা। ইসলামিয়া কলেজ মসজিদে গায়েবানা জানাজা পড়েন ইসলামি জমিয়ত তালবার কর্মীরা। সুক্কুর প্রেসক্লাবের বাইরে বিক্ষোভে জেআইয়ের কর্মীরা বলেন, পাকিস্তানকে সমর্থন করায় কাদের মোল্লাকে ফাঁসিতে ঝোলানো হয়েছে।
মুজাফফরাবাদ ও হায়দরাবাদেও বিক্ষোভ করেন জামায়াতের কর্মীরা। দুনিয়া নিউজ, দ্য নিউজ ডটকম।
