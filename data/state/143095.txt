
দুর্নীতির মামলায় রাজধানী উন্নয়ন কর্তৃপক্ষের (রাজউক) সাবেক সহকারী পরিচালক ইকবাল পারভেজকে গ্রেপ্তার করেছে দুর্নীতি দমন কমিশন (দুদক)। আজ রোববার রাজধানীর সেগুনবাগিচা থেকে তাঁকে গ্রেপ্তার করে রমনা থানা হেফাজতে রাখা হয়েছে।
দুদক সূত্র জানিয়েছে, ইকবাল পারভেজকে কাল সোমবার আদালতে হাজির করা হবে। সূত্র জানায়, সাবেক গণপূর্ত প্রতিমন্ত্রী আবদুল মান্নান খানের মুহুরি ইকবাল পারভেজ রাজউকে সহকারী পরিচালক (আইন) হিসেবে চাকরি পান। চাকরি পাওয়ার পর কয়েক বছরেই বিপুল পরিমাণ সম্পদের মালিক হন। দুদকের অনুসন্ধানেই তাঁর প্রায় ৬০০ শতাংশ জমি কেনার প্রমাণ পাওয়া গেছে। দলিলমূল্য হিসেবে এসব সম্পদের দাম তিন কোটি টাকার বেশি। সংশ্লিষ্ট ব্যক্তিদের মতে বাস্তবে এসব জমির দাম অনেক বেশি।
এ ছাড়া টিকাটুলিতে কিংস প্লাজায় ইকবাল পারভেজের নামে ১ হাজার ৪০০ বর্গফুটের একটি অফিস রয়েছে, যার বাজারমূল্য কয়েক কোটি টাকা।ইকবাল পারভেজের অবৈধ সম্পদ অর্জন ও অনিয়মের বিষয়ে গত বছরের শেষ দিকে অনুসন্ধান শুরু করে দুদক। সে ধারাবাহিকতায় আজ রাজধানীর ওয়ারী থানায় মামলা করেন উপপরিচালক নাসির উদ্দিন। মামলার পরপরই তাঁকে গ্রেপ্তার করা হয়।
