
সতর্ক করা সত্ত্বেও অননুমোদিত সাইনবোর্ড, পোস্টার ও ফেস্টুন অপসারণ না করায় ফার্মগেটের ছয়টি কোচিং সেন্টারের ট্রেড লাইসেন্স বাতিল করেছে ঢাকা উত্তর সিটি করপোরেশন (ডিএনসিসি)।এই কোচিং সেন্টারগুলো হলো ইউনিভার্সিটি কোচিং সেন্টার (ইউসিসি), ইউনিএইড, আইকন, আইকন প্লাস, ওমেগা ও প্যারাগন কোচিং সেন্টার।ডিএনসিসির প্রধান রাজস্ব কর্মকর্তা রবীন্দ্রশ্রী বড়ুয়া এ বিষয়ে প্রথম আলোকে বলেন, এই কোচিং সেন্টারগুলো দীর্ঘদিন ধরেই দেয়াললিখন ও পোস্টার নিয়ন্ত্রণ আইন লঙ্ঘন করে নিজেদের প্রচারণার জন্য অনুমোদন ছাড়াই যত্রতত্র পোস্টার ও লিফলেট সাঁটানো, ব্যানার এবং সাইনবোর্ড ব্যবহার করে আসছিল। এর আগে এগুলো অপসারণের অনুরোধ জানিয়ে ডিএনসিসির বর্জ্য ব্যবস্থাপনা বিভাগ একাধিকবার কোচিং সেন্টারগুলোর কর্তৃপক্ষের দৃষ্টি আকর্ষণের চেষ্টা করেছে।
তিনি বলেন, সভা করে এদের সতর্কও করা হয়েছে। এর পরেও কোচিং সেন্টার কর্তৃপক্ষ ডিএনসিসির অনুরোধে কান দেয়নি। তাই ‘দ্য সিটি করপোরেশন (ট্যাক্সেসন) রুলস ১৯৮৬’ অনুসারে তাদের প্রত্যেকের ট্রেড লাইসেন্স বাতিল করা হয়েছে।
