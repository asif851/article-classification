
রাঙামাটির বাঘাইছড়ি উপজেলায় মারিশ্যা ইউনিয়নের তুলাবান গ্রাম থেকে গতকাল শুক্রবার রাতে তিন ভাইকে অপহরণ করেছে সশস্ত্র দুর্বৃত্তরা।অপহৃত তিনজন হলেন লাল বরণ চাকমা (৩৫), উদয়ন চাকমা (৩১) ও সুমন চাকমা (২৮)। তাঁদের মধ্যে লাল বরণ কৃষিকাজ করেন। উদয়ন বাঘাইছড়ি পৌরসভা ও সুমন তুলাবান উচ্চবিদ্যালয়ের নৈশপ্রহরী। তাঁরা পার্বত্য চট্টগ্রাম জনসংহতি সমিতির বাঘাইছড়ি উপজেলা শাখার সাধারণ সম্পাদক বড়ঋষি চাকমার ভাই।পুলিশ ও পারিবারিক সূত্রে জানা গেছে, গতকাল রাত সাড়ে ১০টার দিকে ১০-১৫ জনের একটি দল তুলাবান গ্রামের লাল বরণ চাকমার বাড়ির দরজায় ধাক্কা দেয়। লাল বরণ চাকমা দরজা খোলার পর তারা পানি পান করানোর অনুরোধ জানায়। এরপর তারা কৌশলে বাড়ির চারপাশ ঘিরে ফেলে। পরে তিন ভাইকে হাত ও চোখ বেঁধে ধরে নিয়ে যায়।সুমন চাকমার স্ত্রী কুসুমিকা চাকমা প্রথম আলো ডটকমকে বলেন, ‘আমরা জানি না কারা অপহরণের সঙ্গে জড়িত। তবে সামাজিকভাবে অপহরণকারীদের সঙ্গে যোগাযোগের চেষ্টা চলছে।’ঘটনার সত্যতা নিশ্চিত করে বাঘাইছড়ি থানার ভারপ্রাপ্ত কর্মকর্তা (ওসি) মো. রফিক উল্লাহ প্রথম আলো ডটকমকে বলেন, অপহৃতদের পরিবার অপহরণকারীদের সম্পর্কে কোনো তথ্য জানাতে পারেনি। থানায় এখনো কোনো অভিযোগ করা হয়নি।
 
