
সুন্দরবন থেকে লোকালয়ে চলে আসা একটি বেঙ্গল টাইগারকে পিটিয়ে হত্যা করেছে গ্রামবাসী। আজ মঙ্গলবার সকালে বাগেরহাটের মোরেলগঞ্জ উপজেলার নিশানবাড়িয়া ইউনিয়নের গুলিশাখালী এলাকায় বাঘ হত্যার এ ঘটনা ঘটে।জানা গেছে, সুন্দরবন পূর্ব বন বিভাগের চাঁদপাই রেঞ্জের ধানসাগর স্টেশনের গুলিশাখালীর বন পেরিয়ে একটি ক্ষুধার্ত বাঘ লোকালয়ে ঢুকে পড়ে। এ খবর জানাজানি হলে এলাকায় আতঙ্ক ছড়িয়ে পড়ে। সকাল সাতটার দিকে বাঘের আক্রমণে আহত হন ছয় থেকে সাতজন গ্রামবাসী। পরে মসজিদের মাইকে ঘোষণা দিয়ে গ্রামবাসী লাঠিসোঁটা নিয়ে বাঘটিকে ঘিরে ফেলে এবং এলোপাতাড়ি পিটিয়ে হত্যা করে।বাঘের আক্রমণে আহত দুজনকে খুলনা মেডিকেল কলেজ হাসপাতালে পাঠানো হয়েছে।সুন্দরবন পূর্ব বন বিভাগের বিভাগীয় কর্মকর্তা মো. মাহমুদুল হাসান বলেন, গুলিশাখালী গ্রামে একটি বাঘ ঢুকে পড়ার খবর পেয়ে সেখানের স্টেশন কর্মকর্তাকে পাঠানো হয়েছে। সেখানে একটি বাঘকে পিটিয়ে হত্যার খবর পাওয়া গেছে। সেখানে যাওয়ার পর বিস্তারিত জানানো সম্ভব হবে। তবে কেন বাঘটিকে মারা হয়েছে বা কারা মেরেছে, সে ব্যাপারে একটি তদন্ত কমিটি গঠন করা হবে।
