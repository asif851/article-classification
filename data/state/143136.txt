
দেশে সবার জন্য বিনা মূল্যে অনলাইনে মানসিক সাপোর্ট ও তথ্যসেবা দেবে ‘ড্রিম সাইকোলজি’ নামের একটি সংগঠন। আগামী ১ এপ্রিল থেকে সংগঠনটির নিজস্ব ওয়েবসাইট, ইউটিউব চ্যানেল ও ফেসবুক পাতায় যোগাযোগ করে ২৪ ঘণ্টা বিভিন্ন বিষয়ে পরামর্শ পাওয়া যাবে।
আজ রোববার ঢাকা বিশ্ববিদ্যালয় সাংবাদিক সমিতির কার্যালয়ে এক সংবাদ সম্মেলনে এসব তথ্য জানানো হয়। সংগঠনটির ফেসবুক পাতার ঠিকানা— www.facebook.com/dreampsychology)।
সংবাদ সম্মেলনে বলা হয়, এই কার্যক্রমের মাধ্যমে সাইকোলজি নিয়ে সঠিক ও যথার্থ তথ্য মানুষের কাছে পৌঁছে যাবে। এতে করে মানসিক অশান্তি, যন্ত্রণা, হতাশা, চাপ, উদ্বেগ, হীনম্মন্যতা বা অন্যান্য মানসিক জটিলতায় মানুষ মুক্তির উপায় হিসেবে আত্মহত্যা বা ক্ষতিকর পথ বেছে না নিয়ে বরং বিশেষজ্ঞদের কাছে যেতে উদ্বুদ্ধ হবেন। আগ্রহী ব্যক্তিরা চাইলে সরাসরি বিশেষজ্ঞদের সঙ্গে দেখাও করতে পারবেন।
ড্রিম সাইকোলজির প্রতিষ্ঠাতা পরিচালক সজীবুল ইসলাম লিখিত বক্তব্যে বলেন, ‘আমরা শুরুর দিকে স্বল্প পরিসরে মানসিক সাপোর্ট ও তথ্যসেবা দিতাম। কিন্তু দিন দিন এই সেবার চাহিদা বাড়তে থাকায় সবার জন্য উন্মুক্ত করতে যাচ্ছি। এটি দেশে প্রথমবারের মতো হতে যাচ্ছে।’ তিনি বলেন, প্রাথমিকভাবে ২৫ স্বেচ্ছাসেবককে কারিগরি প্রশিক্ষণ দিচ্ছে ঢাকা বিশ্ববিদ্যালয়ের ক্লিনিক্যাল সাইকোলজি বিভাগের নাসিরুলল্লাহ সাইকোথেরাপি ইউনিট। সাধারণ মানুষের সঙ্গে মানসিক স্বাস্থ্য নিয়ে যাঁরা কাজ করেন, তাঁদের মধ্যে সেতুবন্ধ হিসেবে কাজ করবেন এই স্বেচ্ছাসেবকেরা।’
সংবাদ সম্মেলনে সংগঠনটির উপদেষ্টামণ্ডলীর সদস্য ও জাতীয় মানসিক স্বাস্থ্য ইনস্টিটিউটের সোশ্যাল অ্যান্ড কমিউনিটি সাইকিয়াট্রি বিভাগের প্রধান অধ্যাপক তাজুল ইসলাম, একটি মুঠোফোন সেবাদাতা প্রতিষ্ঠানের জি এম মোস্তাফিজুর রহমান, সহপ্রতিষ্ঠাতা ইব্রাহীম মল্লিক, জোনায়েদ রাব্বি প্রমুখ উপস্থিত ছিলেন।
