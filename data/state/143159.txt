
বিশিষ্ট মানবাধিকারকর্মী ও সাবেক তত্ত্বাবধায়ক সরকারের উপদেষ্টা সুলতানা কামালকে হেফাজতে ইসলাম বাংলাদেশের দেওয়া হুমকির ঘটনায় নিন্দা ও উদ্বেগ জানিয়েছে সাত আন্তর্জাতিক সংস্থা। বিবৃতিতে সুলতানা কামাল, তাঁর পরিবার এবং বাংলাদেশের অন্যান্য মানবাধিকারকর্মীদের শারীরিক এবং মানসিক নিরাপত্তা নিশ্চিত করতে সব ধরনের ব্যবস্থা নেওয়ার জন্য বাংলাদেশ সরকারের প্রতি আহ্বান জানানো হয়। আজ মঙ্গলবার এ বিবৃতি দেওয়া হয়।  সুলতানা কামালের ওপর এই হুমকিতে প্রকাশ্যে নিন্দা জানানোর জন্য সরকারের প্রতি আহ্বান জানানো হয় বিবৃতিতে। বলা হয়, এ ঘটনায় সরকারের নীরবতা অপরাধ করেও নিষ্কৃতি পাওয়ার সংস্কৃতিকে শক্তিশালী করছে। আর এর ফলে উগ্রবাদীরা নির্ভয়ে তাদের চরমপন্থী মতামত প্রচার করে যাচ্ছে। এসব কর্মকাণ্ড বাংলাদেশের সংবিধান পরিপন্থী। শান্তি ও ন্যায়বিচারের ক্ষেত্রে আন্তর্জাতিক মানবাধিকারের মানদণ্ডেরও বিরোধী এসব কর্মকাণ্ড। শান্তিপূর্ণভাবে কর্মকাণ্ড পরিচালনা এবং অবাধে মতপ্রকাশের ক্ষেত্রে মানবাধিকারকর্মীরা রাষ্ট্র বা রাষ্ট্রবহির্ভূত কোনো পক্ষের হয়রানি বা প্রতিহিংসার শিকার যাতে না হতে হয়, এরও আহ্বান জানানো হয় বিবৃতিতে। বিবৃতিতে বাংলাদেশ সরকারের দৃষ্টি আকর্ষণ করে বলা হয়, দেশের নাগরিক হিসেবে আইনি সুরক্ষা এবং ব্যক্তিগত জানমালের সুরক্ষা পাওয়ার সাংবিধানিক অধিকার সুলতানা কামালের রয়েছে। সেই সঙ্গে মত ও ভাব প্রকাশের অধিকারও তিনি রাখেন। বিবৃতিদাতা আন্তর্জাতিক সংগঠনগুলো হলো এশিয়া ফোরাম ফর হিউম্যান রাইটস অ্যান্ড ডেভেলপমেন্ট (ফোরাম-এশিয়া), ফ্রন্ট লাই ডিফেন্ডারস, অ্যামনেস্টি ইন্টারন্যাশনাল, সাউথ এশিয়ান ফর হিউম্যান রাইটস, এশিয়া প্যাসিফিক ফোরাম অন উইমেন ল অ্যান্ড ডেভেলপমেন্ট, অ্যাসোসিয়েশন ফর প্রগ্রেসিভ কমিউনিকেশনস ও ইন্টারন্যাশনাল সার্ভিস ফর হিউম্যান রাইটস। ২ জুন বায়তুল মোকাররমের উত্তর ফটকে আয়োজিত এক বিক্ষোভ সমাবেশে হেফাজতের ঢাকা মহানগরের সহসভাপতি জুনায়েদ আল হাবীব হুমকি দেন, সুলতানা কামাল রাস্তায় নামলে তাঁর ‘হাড্ডি-গোশত রাখা হবে না।’ এই হেফাজত নেতা দাবি করেন, সুলতানা কামাল বলেছেন যে ভাস্কর্য থাকতে না দিলে মসজিদ থাকতে দেওয়া হবে না। সুলতানা কামাল বলেছেন, তিনি এ ধরনের কথা বলেননি। তাঁর বক্তব্যকে হেফাজতে ইসলাম বিকৃতভাবে উপস্থাপন করছে।
