
রাজধানীর উত্তর বাড্ডা এলাকা থেকে বাবা-মেয়ের লাশ উদ্ধারের ঘটনা ঘটেছে। আজ বৃহস্পতিবার সকালে হোসেনবাগ মার্কেটের পাশে ময়নারবাগ এলাকার বাসার ছাদ থেকে লাশ দুটি উদ্ধার করা হয়। এ ঘটনায় গৃহকর্ত্রীকে জিজ্ঞাসাবাদ করা হচ্ছে।
বাড্ডা থানার ভারপ্রাপ্ত কর্মকর্তা (ওসি) কাজী ওয়াজেদ আলী প্রথম আলোকে এ তথ্যের সত্যতা নিশ্চিত করেছেন।
নিহত দুজন হলেন বাবা মো. জামিল হোসেন (৪২) ও মেয়ে নুসরাত (৯)। এ ঘটনায় জামিলের স্ত্রী আরজিনাকে পুলিশ জিজ্ঞাসাবাদ করছে।  পুলিশ জানায়, উত্তর বাড্ডার ৩০৬ নম্বর ময়নারবাগের তিনতলায় জামিল-আরজিনা দম্পতি থাকতেন। এই দম্পতির এক মেয়ে ও পাঁচ বছর বয়সী ছেলে।
বাড্ডা থানার পুলিশ জানিয়েছে, বাবা-মেয়ের শরীরে আঘাতের চিহ্ন আছে। আজ সকালে লাশ পড়ে থাকতে দেখে পুলিশকে খবর দেওয়া হয়। ময়নাতদন্তের জন্য দুজনের লাশ ঢাকা মেডিকেল কলেজের মর্গে পাঠানো হবে।
