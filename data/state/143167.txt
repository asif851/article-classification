
ঢাকা মহানগর দক্ষিণ ছাত্রলীগের সাধারণ সম্পাদক সাব্বির হোসেন ও ওয়ারী থানা শাখার সাধারণ সম্পাদক আশিকুর রহমানকে বহিষ্কার করেছে ছাত্রলীগ। আজ সোমবার ছাত্রলীগের কেন্দ্রীয় দপ্তর সম্পাদক দেলোয়ার হোসেন শাহাজাদা প্রথম আলোকে এ তথ্যের সত্যতা নিশ্চিত করেছেন।
গত বৃহস্পতিবার রাজধানীর গুলিস্তানে ফুটপাতের অবৈধ দোকান উচ্ছেদের সময় হকারদের সঙ্গে ঢাকা দক্ষিণ সিটি করপোরেশনের (ডিএসসিসি) কর্মচারী ও একদল যুবকের দফায় দফায় পাল্টাপাল্টি ধাওয়া ও সংঘর্ষ হয়। ওই ঘটনার সময় সাব্বির হোসেন ও আশিকুর রহমানকে আগ্নেয়াস্ত্র হাতে দেখা যায়। এর পরিপ্রেক্ষিতেই তাঁদের বহিষ্কারের সিদ্ধান্ত এল।
দেলোয়ার হোসেন শাহাজাদা প্রথম আলোকে বলেন, দলীয় শৃঙ্খলাবহির্ভূত কর্মকাণ্ডে জড়িত থাকার অভিযোগে সাব্বির হোসেন ও আশিকুর রহমানকে বহিষ্কার করা হয়েছে।
গুলিস্থানে বৃহস্পতিবার অবৈধ দোকান উচ্ছেদের সময় ডিএসসিসি কর্মচারীদের সঙ্গে একদল যুবকের সংঘর্ষের সময় সাব্বির হোসেন ও আশিকুর রহমানকে পিস্তল ও রিভলবার হাতে দেখা যায়। তাঁদের একজনকে ফাঁকা গুলি ছুড়তেও দেখা যায়। তবে পরে সাব্বির হোসেন দাবি করেন, তিনি সেখানে গেলেও তাঁর সঙ্গে কোনো অস্ত্র ছিল না।
