
রংপুর​ সিটি করপোরেশন নির্বাচনে বিএনপি-সমর্থিত ভোটারদের ভয়ভীতি দেখানো হচ্ছে বলে অভিযোগ করেছে বি​এনপি। এ ছাড়া বি​এনপির পোলিং এজেন্টদের নির্বাচন কেন্দ্র থেকে বের করে দেওয়ারও অভিযোগ করেছে দলটি।
আজ বৃহস্পতিবার সকালে রাজধানীর নয়াপল্টনে বি​এনপির কেন্দ্রীয় কার্যালয়ে আয়োজিত সংবাদ সম্মেলনে দলের জ্যে​ষ্ঠ যুগ্ম মহাসচিব রুহুল কবির রিজভী এসব অভিযোগ করেন।
রুহুল কবির রিজভী বলেন, ‘সকাল থেকে রংপুরে ভোটগ্রহণ শুরু হলেও গত দু্ই দিন থেকে ক্ষমতাসীন দ​ল ও তাদের জোটের নেতা-কর্মীদের তাণ্ডবে সেখানে ভীতিকর অবস্থা বিরাজ করছে। এ ছাড়া নির্বাচনী এজেন্টদেরও নানাভাবে হুমকি-ধমকি দে​ওয়া হচ্ছে। কয়েক জায়গায় প্রশাসনের ব্যক্তিদের সহায়তায় ভোটারদের ভয়ভীতি দেখানোর খবরও আমরা পেয়েছি।’ রিজভী অভিযোগ করেন, জাতীয় পার্টির চেয়ারম্যান এ​ইচ এম এরশাদ বর্তমান সরকারের মন্ত্রীর পদমর্যাদায় থেকেও তিনি গত চার দিন ধরে রংপুরে অবস্থান করছেন। তিনি দলের নেতা-কর্মীদের সঙ্গে প্রতিনিয়ত মতবিনিময় ও নির্বাচনী প্রচারের মাধ্যমে নির্বাচনী আচরণবিধি লঙ্ঘন করেছেন। এ ছাড়া জাতীয় পার্টির নেতা এবং স্থানীয় সরকার, পল্লি উন্নয়ন ও সমবায় প্রতিমন্ত্রী মশিউর রহমান রাঙ্গাও নির্বাচনী আচরণবিধি লঙ্ঘন করেছেন।
নির্বাচন কমিশন নির্বিকার থেকেছে দাবি করে বিএনপির এই নেতা অভিযোগ করেন, ‘নির্বাচন কমিশনের কর্মকর্তারা নির্লজ্জের মতো নির্বিকার থেকেছেন। আসলে বর্তমান নির্বাচন কমিশনও আওয়ামী মহাজোটকে খুশি করার কাজে বিরামহীনভাবে কাজ করে যাচ্ছে, এটা তার একটি উদাহরণ।’ তিনি বলেন, এত কিছুর পরও নির্বাচন কমিশন তাঁদের বিরুদ্ধে কোনো কার্যকর ব্যবস্থা গ্রহণ করেনি। এ ছাড়া বিএনপির পক্ষ থেকে সেনাবাহিনী মোতায়েনের কথা বলা হলেও ইসি তা করেনি। তিনি বলেন, ‘আনসার সদস্যদের নামে সেখানে আওয়ামী লীগ ও মহাজোটের নেতা-কর্মীদের নিয়োজিত করা হয়েছে।’
রংপুর সিটি নির্বাচন বিষয়ে ‘গভীর’ সংশয় প্রকাশ করে রিজভী বলেন, ‘নির্বাচন কমিশন সরকারের ইশারায় ঠুঁটো জগন্নাথের মতো নীরবতা পালন করেছে। বিরোধী দলগুলোর ক্ষেত্রে নির্বাচন কমিশন বিমাতাসুলভ আচরণ করেছে। সব মিলিয়ে আজকে রংপুর সিটি করপোরেশন নির্বাচন সুষ্ঠু, অবাধ ও নিরপেক্ষ হওয়ার ক্ষেত্রে আমরা আবারও গভীর সন্দেহ ও সংশয় প্রকাশ করছি।’
এ ছাড়া রংপুর সিটি করপোরেশন নির্বাচনের সার্বিক বিষয় নিয়ে কথা বলার জন্য আজ বিকেল তিনটায় নয়াপল্টনে আরও একটি সংবাদ সম্মেলন করবে বিএনপি।
