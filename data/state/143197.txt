
মাদক ব্যবসায় বাধা দেওয়ায় নারায়ণগঞ্জের সোনারগাঁ উপজেলার কাঁঠালিয়াপাড়া গ্রামে গতকাল সোমবার মাদক ব্যবসায়ীরা একত্র হয়ে একই পরিবারের তিনজনকে কুপিয়ে জখম করেছেন। এ সময় ওই পরিবারের বাড়িঘরে ভাঙচুর চালানো হয়েছে বলে অভিযোগ পাওয়া গেছে।
পুলিশের ভাষ্য, কাঁঠালিয়াপাড়া গ্রামের সফিকুল ইসলাম ও রফিকুল ইসলাম দীর্ঘদিন ধরে এলাকায় মাদক ব্যবসা করে আসছেন। একই গ্রামের আমজাদ হোসেন ও এলাকার কয়েকজন তাঁদের এ ব্যবসায় বাধা দেন। ক্ষিপ্ত হয়ে সফিকুল ও রফিকুলের সমর্থক কয়েকজন মাদক ব্যবসায়ী একত্র হয়ে দুপুরে আমজাদ, তাঁর ছেলে মনির ও আমজাদের মা শামসুন্নাহার বেগমকে পিটিয়ে ও কুপিয়ে আহত করেন। মাদক ব্যবসায়ীরা এ সময় তাঁদের বাড়িঘরে ভাঙচুর চালান। আহত ব্যক্তিদের সোনারগাঁ উপজেলা স্বাস্থ্য কমপ্লেক্সে ভর্তি করা হয়েছে।
সফিকুল ইসলাম ও রফিকুল ইসলামের সঙ্গে যোগাযোগ করা হলে তাঁরা এ ঘটনায় জড়িত নন বলেদাবি করেন।
