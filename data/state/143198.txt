
গাজীপুর সিটি করপোরেশনের সাময়িক বরখাস্ত মেয়র ও বিএনপির ভাইস চেয়ারম্যান এম এ মান্নানের এক দিনের রিমান্ড মঞ্জুর করেছেন আদালত। চাঁদাবাজি ও মারধরের মামলায় গতকাল রোববার গাজীপুরের বিচারিক হাকিম আদালতের বিচারক এই রিমান্ড মঞ্জুর করেন। আদালত সূত্রে জানা গেছে, গাজীপুরের টঙ্গীর রমিজ উদ্দিন গত ২৪ নভেম্বর জয়দেবপুর থানায় এম এ মান্নানসহ ৭ জনের নাম উল্লেখ করে ও অজ্ঞাত আরও ২-৩ জনের বিরুদ্ধে ১০ লাখ টাকা চাঁদা দাবি ও মারধরের অভিযোগে মামলা করেন। মামলার তদন্ত কর্মকর্তা গ্রেপ্তার হওয়া এম এ মান্নানের পাঁচ দিনের রিমান্ড চেয়ে আদালতে আবেদন করেন। পরে শুনানি শেষে আদালতের বিচারক মো. আবদুল হাই এক দিনের রিমান্ড মঞ্জুর এবং দুদিনের মধ্যে তা কার্যকর করার আদেশ দেন। মান্নানের আইনজীবী মো. শহীদুজ্জামান জানান, যাত্রীবাহী বাসে পেট্রলবোমা হামলা মামলায় গত বছরের ১১ ফেব্রুয়ারি মান্নান গ্রেপ্তার হন। হাইকোর্ট থেকে জামিন পাওয়ার পর তিনি এ বছরের ২ মার্চ কারামুক্ত হন এবং এপ্রিল মাসে মেয়র পদ ফিরে পান। ১৫ এপ্রিল মান্নানকে আবার নাশকতার মামলায় গ্রেপ্তার করা হয়। পরে তাঁকে আবার বরখাস্ত করা হয়। গত ১৫ এপ্রিল থেকে তিনি গাজীপুরের কাশিমপুর কারাগারে আছেন।
