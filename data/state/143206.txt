
চট্টগ্রাম বন্দরে সূর্যমুখী তেলের চালানে কোকেন শনাক্ত হওয়ার ঘটনায় আজ বৃহস্পতিবার আটজনের বিরুদ্ধে অভিযোগপত্র দিয়েছে মহানগর পুলিশের গোয়েন্দা শাখা (ডিবি)। মামলার তদন্ত কর্মকর্তা নগর গোয়েন্দা পুলিশের সহকারী কমিশনার মো. কামরুজ্জামান এ কথা জানান।
চট্টগ্রাম মহানগর হাকিমের আদালতে আজ ওই অভিযোগপত্র দেন তদন্ত কর্মকর্তা। অভিযোগপত্রভুক্ত আসামিদের মধ্যে পাঁচজন কারাগারে। এ ঘটনায় ছয়জনকে গ্রেপ্তার করা হয়। গতকাল বুধবার একজন আসামি জামিনে মুক্তি পান। অপর দুজন এখনো পলাতক।গত ৬ জুন পুলিশের দেওয়া তথ্যের ভিত্তিতে কোকেন সন্দেহে চট্টগ্রাম বন্দরে সূর্যমুখী তেলের চালান জব্দ করে শুল্ক গোয়েন্দা ও তদন্ত অধিদপ্তর। ২৭ জুন তেলের চালানের ১০৭টি ড্রামের মধ্যে একটি ড্রামের নমুনায় কোকেন শনাক্ত করা হয়। পরে পুলিশের অপরাধ তদন্ত বিভাগ (সিআইডি) ও মাদকদ্রব্য নিয়ন্ত্রণ অধিদপ্তরের রাসায়নিক পরীক্ষাগারে তেলের চালানের একটি নমুনায় কোকেন শনাক্ত করা হয়।
