
রাজবাড়ীর গোয়ালন্দ উপজেলায় গতকাল বৃহস্পতিবার দিবাগত রাতে জুয়া খেলার অভিযোগে ১১ জনকে গ্রেপ্তার করা হয়েছে। গোয়ালন্দঘাট থানার পুলিশ তাঁদের গ্রেপ্তার করে। আজ শুক্রবার দুপুরে তাঁদের আদালতে পাঠানো হয়েছে।
পুলিশের ভাষ্য, উপজেলার উত্তর দৌলতদিয়া যদু ফকিরপাড়া থেকে ওই ১১ জনকে প্রথমে আটক করা হয়। তাঁদের কাছ থেকে তাস ও নগদ অর্থ জব্দ করা হয়। পরে তাঁদের গ্রেপ্তার দেখানো হয়।
গ্রেপ্তার হওয়া ব্যক্তিরা হলেন মজিবর প্রামানিক (৩৫), আমির মৃধা (২৯), মো. সেলিম মন্ডল (২৫), মো. খোয়াজ শেখ (২৫), মো. হাবিবুর রহমান (২৮), খবির ফকির (২৮), আল আমীন মোল্যা (২৪), খোকন মন্ডল (২২), বারেক শেখ (৩৫), হালিম মোল্যা (৩০) ও মোকছেদ প্রামানিক (৪৫)। দৌলতদিয়ার বিভিন্ন এলাকায় তাঁদের বাড়ি।
গোয়ালন্দঘাট থানার উপপরিদর্শক (এসআই) জাহিদুল ইসলাম বলেন, গোপন সংবাদের ভিত্তিতে অভিযান চালিয়ে জুয়া খেলার সময় ওই ১১ জনকে আটক করে গ্রেপ্তার দেখানো হয়।
গোয়ালন্দঘাট থানার ভারপ্রাপ্ত কর্মকর্তা (ওসি) এস এম শাহজালাল বলেন, এ ঘটনায় গতকাল রাতে মামলা হয়েছে। মামলায় ১১ জনকে গ্রেপ্তার দেখিয়ে আজ দুপুরে তাঁদের রাজবাড়ীর মুখ্য বিচারিক হাকিমের আদালতে পাঠানো হয়েছে।
