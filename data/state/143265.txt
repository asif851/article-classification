
নববর্ষ উপলক্ষে রুপালি ইলিশের চাহিদা বাড়ায় মাছটির দাম অস্বাভাবিক বাড়িয়ে দিয়েছেন ব্যবসায়ীরা। এই সুযোগে ইলিশের মতো দেখতে সামুদ্রিক সার্ডিন ও চৌক্কা মাছকে ইলিশ বলে বিক্রি করছেন কিছু অসাধু ব্যবসায়ী। মাছ দুটি স্বাদে-গন্ধে ইলিশের ধারে-কাছেও নয়। তবে পার্থক্য না বোঝায় ইলিশ ভেবে সার্ডিন ও চৌক্কা কিনে ঠকছেন অনেক ভোক্তা।খোঁজ নিয়ে জানা যায়, রাজধানীর কাঁচাবাজারে সাধারণত সার্ডিন ও চৌক্কা মেলে না। তবে বিভিন্ন অলিগলিতে রাতে আলো-আঁধারিতে কিছু ব্যবসায়ী এসব মাছ ইলিশ বলে প্রায়ই বিক্রি করেন। বাংলা নববর্ষের আগে এটি বাড়ে।বাংলাদেশ মৎস্য গবেষণা ইনস্টিটিউটের তথ্য অনুযায়ী, দেশে জাটকা ছাড়াও ইলিশের মতো বা কাছাকাছি দেখতে চাপিলা, সার্ডিন ও চৌক্কা পাওয়া যায়। সরকার ১০ ইঞ্চি পর্যন্ত ছোট ইলিশকে জাটকা ঘোষণা করেছে। স্থানীয় ভাষায় সার্ডিনকে টাকিয়া এবং চৌক্কাকে চৌক্কা ফ্যাঁইসা বা চটপটিও বলা হয়।ইনস্টিটিউটের নদীকেন্দ্র, চাঁদপুরের এক গবেষণায় বলা হয়, সার্ডিন মাছ অনেকটা আকারে জাটকার মতো হলেও চৌক্কা বেশ বড় হয়। লম্বায় অনেকটা ইলিশের কাছাকাছি। তবে ইলিশের চেয়ে চওড়ায় বেশ কম। সার্ডিন ও চৌক্কার চোখের আকার বড়। চৌক্কার মাথা লম্বাটে ও সুচালো। সার্ডিনের মাথা বড় ও সামনের অংশ ভোঁতা। তাজা জাটকার গন্ধ ইলিশের মতো। তবে চাপিলা, সার্ডিন ও চৌক্কার গন্ধ তেমন নয়। জানতে চাইলে ইনস্টিটিউটের নদীকেন্দ্র, চাঁদপুরের ঊর্ধ্বতন বৈজ্ঞানিক কর্মকর্তা আনিছুর রহমান প্রথম আলোকে বলেন, ‘সার্ডিন ও চৌক্কা সমুদ্রের মাছ হলেও অনেক সময় নদীর মোহনায় চলে আসে। জেলেদের জালে ইলিশের সঙ্গে এসব মাছও ধরা পড়ে। চেহারায় কিছুটা সাদৃশ্য থাকায় অনেকেই মানুষকে বিভ্রান্ত করার চেষ্টা করেন। তবে ভালো করে খেয়াল করলে পার্থক্য বোঝা যায়।’ তিনি বলেন, ‘পরিপূর্ণ ইলিশ লম্বায় ৫০ সেন্টিমিটার পর্যন্ত হয়। সার্ডিন ও চৌক্কা আকারে ইলিশের ধারে-কাছে যেতে পারে না।’খোঁজ নিয়ে জানা যায়, সাগরে সারা বছরই কম-বেশি সার্ডিন ও চৌক্কা ধরা পড়ে। বিদেশ থেকেও আমদানি হয় সার্ডিন। নববর্ষের আগে বেশি আমদানি হয়। তবে অনেক ধরনের মাছ একসঙ্গে আমদানি হয় বলে কী পরিমাণ সার্ডিন আসে সেই পরিসংখ্যান নেই।বাংলাদেশ মৎস্য আমদানিকারক সমিতির সভাপতি আশরাফ হোসেন মাসুদ বলেন, ‘ওমান থেকে সার্ডিন মাছ আমাদের দেশে আসে। দামে কম বলে গরিবের মাছ হিসেবেই আমদানি করেন ব্যবসায়ীরা।’ পুরান ঢাকার টিকাটুলীর বলধা গার্ডেনের পাশের সড়ক দিয়ে গত বুধবার রাত সাড়ে ১০টার দিকে আলো-আঁধারিতে এক মাছ ব্যবসায়ীর হাঁকডাক শোনা যায়, এক জোড়া ইলিশ মাত্র ৪০০ টাকা। তা শুনে পথচারীদের অনেকে ফিরে তাকান। দরদাম করেন। থালায় ১০-১২টি মাছ। খুঁটিয়ে দেখে বোঝা গেল, মাছগুলো জাটকার মতো দেখতে, তবে একটু অন্য রকম। আসলে এগুলো সার্ডিন মাছ।এগুলো তো ইলিশ না। কী মাছ? জোর করতেই মাছবিক্রেতা বললেন, ‘সমুদ্রের ইলিশ তো, তাই একটু আলাদা।’
