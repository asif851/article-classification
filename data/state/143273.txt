
বগুড়া সদরের অদ্দিরগোলা বাজারের কাছে জিগাতলা নামক স্থান থেকে গতকাল রোববার রাশেদ মিয়া (৩৫) নামের এক বালু ব্যবসায়ীর গলাকাটা লাশ উদ্ধার করা হয়েছে। পুলিশের ধারণা, বালু ব্যবসা ও এলাকায় আধিপত্য বিস্তারকে কেন্দ্র করে এই হত্যাকাণ্ড ঘটানো হয়েছে।
প্রত্যক্ষদর্শীরা জানান, রাশেদ বগুড়া সদরের সাবগ্রাম চাঁনপাড়ার মোয়াজ্জেম হোসেনের ছেলে। গতকাল সকালে জিগাতলা এলাকায় তাঁর জবাই করা লাশ পড়ে থাকতে দেখে লোকজন পুলিশে খবর দেন।
রাশেদের বাবা মোয়াজ্জেম হোসেন জানান, গত শনিবার রাত ১২টার দিকে কে বা কারা তাঁর ছেলেকে বাড়ি থেকে ডেকে নিয়ে যায়। এরপর রাশেদ আর ফেরেননি।
সদর থানার এসআই আনোয়ার হোসেন জানান, রাশেদের বিরুদ্ধে হত্যা ও ডাকাতিসহ বেশ কয়েকটি মামলা আদালতে বিচারাধীন রয়েছে।
