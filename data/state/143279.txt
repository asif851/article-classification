
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, এক সপ্তাহের মধ্যে ১০ হাজার নার্স নিয়োগ করবে মন্ত্রণালয়। নিয়োগ পাওয়া নার্সদের পুলিশি যাচাইয়ের কাজ পরে হবে।
গতকাল রোববার দুপুরে রাজধানীর একটি অভিজাত হোটেলে ‘স্বাস্থ্য খাতে জনবল কৌশলপত্র ২০১৫’ আনুষ্ঠানিক প্রকাশ উপলক্ষে আয়োজিত অনুষ্ঠানে মোহাম্মদ নাসিম এ কথা বলেন। স্বাস্থ্য মন্ত্রণালয় ও বিশ্ব স্বাস্থ্য সংস্থা এই অনুষ্ঠানের আয়োজন করে। মন্ত্রী বলেন, সরকারের ১০ শয্যার কিছু হাসপাতাল পরিচালনার দায়িত্ব বেসরকারি খাতে দেওয়া হবে।
অনুষ্ঠানে প্রধান অতিথির বক্তব্যে মোহাম্মদ নাসিম বলেন, ‘পুলিশ ভেরিফিকেশনে (যাচাই) অনেক সময় লাগে। ভেরিফিকেশনের নামে অযথা সময় নষ্ট করা হয়। তাই ভেরিফিকেশন ছাড়াই নার্স নিয়োগ করা হবে। ভেরিফিকেশন পরে হবে। কারও দোষত্রুটি পাওয়া গেলে চাকরি থেকে বাদ দেওয়া হবে। পুলিশি যাচাই-প্রক্রিয়ায় অনেক জটিলতার কারণে নিয়োগ পিছিয়ে যায়।’ উদাহরণ হিসেবে তিনি বলেন, ৩০০ চিকিৎসক নিয়োগের উদ্যোগ নিয়েছে স্বাস্থ্য মন্ত্রণালয়। সব প্রক্রিয়া শেষে পুলিশের যাচাই চলছে এক বছরের বেশি সময় ধরে। এই প্রক্রিয়ার মধ্য দিয়ে নার্স নিয়োগ করতে হলে ১৫ বছর সময় লাগবে বলে তিনি উল্লেখ করেন।
স্বাস্থ্যমন্ত্রী বলেন, ১০ শয্যার বেশি কিছু হাসপাতাল ভবন সরকার নির্মাণ করেছে। এসব হাসপাতালে চিকিৎসক দেওয়া এখন সম্ভব নয়। মন্ত্রণালয় সিদ্ধান্ত নিয়েছে কিছু হাসপাতাল বেসরকারি উদ্যোক্তাদের দেওয়া হবে। উদ্যোক্তারা চিকিৎসক, নার্স নিয়োগ দেবে।
অনুষ্ঠানে সভাপতিত্ব করেন স্বাস্থ্যসচিব মো. সিরাজুল ইসলাম। অনুষ্ঠানে অন্যান্যের মধ্যে স্বাস্থ্য প্রতিমন্ত্রী জাহিদ মালেক, স্বাস্থ্য অধিদপ্তরের দুজন অতিরিক্ত সচিব রোকসানা কাদের ও মো. সাজেদুল হাসান বক্তব্য দেন।
