
লাগাতার অবরোধের মধ্যে যাত্রীবাহী বাসসহ বিভিন্ন যানবাহনে পেট্রলবোমা হামলা চলছেই। গতকাল বুধবার বরিশালে এ রকমই এক হামলায় আহত হয়েছেন অন্তত ১০ জন বাসযাত্রী। রাজধানীতে পৃথক ঘটনায় তিনটি যানে অগ্নিসংযোগ ও ককটেল হামলায় ছয়জন আহত হয়েছে। লালবাগে বোমা বিস্ফোরণে এক যুবকের হাতের কনুইয়ের নিচের অংশ বিচ্ছিন্ন হয়ে গেছে। বিস্ফোরণে ঝলসে গেছে দুই শিশু। বনানীতে বিস্ফোরকসহ গ্রেপ্তার হয়েছেন ছাত্রশিবিরের পাঁচ কর্মী। ময়মনসিংহে আন্তনগর ট্রেন বিজয় এক্সপ্রেসে পেট্রোলবোমা হামলা করেছে দুর্বৃত্তরা। এ ছাড়া গাজীপুরে পিকআপ ভ্যানে পেট্রলবোমা নিক্ষেপ, চট্টগ্রাম ও বগুড়ায় পত্রিকাবাহী গাড়িতে হামলা এবং নাটোরে জামায়াতে ইসলামীর দুই সমর্থকের বাড়িতে ভাঙচুর-অগ্নিসংযোগের ঘটনা ঘটেছে। নোয়াখালীতে পুলিশের গুলিতে আহত হয়েছেন দুজন। চট্টগ্রামে ককটেল হামলায় আহত হয়েছেন পুলিশের তিন সদস্য।বিএনপির নেতৃত্বাধীন ২০-দলীয় জোটের এ অবরোধের গতকাল ছিল ১৬তম দিন। এদিন ঢাকা, খুলনা ও চট্টগ্রাম বিভাগ এবং কুষ্টিয়া, ঝিনাইদহ জেলা ও রাজশাহীর পুঠিয়ায় পালিত হয় হরতাল। আর আজ বৃহস্পতিবার বগুড়ায় ২৪ ঘণ্টা এবং রাজশাহীর পৌর এলাকা ও দুর্গাপুর উপজেলায় অর্ধদিবস হরতাল ডাকা হয়েছে।ঢাকাসহ গতকাল ১২টি জেলায় সহিংসতার ঘটনা ঘটে। গতকাল রাত সাড়ে ১২টা পর্যন্ত ভাঙচুর ও অগ্নিসংযোগ করা হয় ২৪টি যানবাহনে। আটক করা হয় ৩০৯ জনকে।গত বছরের ৫ জানুয়ারির একতরফা নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে চলতি মাসের ৬ তারিখ থেকে চলছে অবরোধ। তবে ৫ তারিখ থেকেই শুরু সংঘাতের। এই দিন থেকে গতকাল পর্যন্ত ১৭ দিনে সহিংসতায় নিহত হয়েছেন ২৮ জন। আহত আট শতাধিক। এ সময় আগুন দেওয়া হয় ২৭৪টি যানবাহনে, ভাঙচুর করা হয় অন্তত ৩৬৯টি।রাজধানীর চিত্র: গতকাল সকাল থেকে রাত পর্যন্ত জগন্নাথ বিশ্ববিদ্যালয়ের একটি বাসসহ তিনটি যানে আগুন দিয়েছে দুর্বৃত্তরা। সন্ধ্যা পৌনে সাতটায় যাত্রাবাড়ীর শহীদ ফারুক সড়কে একটি হিউম্যান হলারে আগুন দিলে জগন্নাথ বিশ্ববিদ্যালয়ের ইংরেজি বিভাগের তৃতীয় বর্ষের ছাত্রসহ তিনজন নামতে গিয়ে আহত হন। দুপুরে জগন্নাথ বিশ্ববিদ্যালয়ের নতুন ভবনের সামনে পার্ক করা বিশ্ববিদ্যালয়ের শিক্ষকদের একটি বাসে আগুন দেয় দুর্বৃত্তরা। এতে কেউ হতাহত হয়নি।রাত আটটার দিকে মিরপুর ১ নম্বরে সনি সিনেমা হলের সামনে একটি মিনিবাসে আগুন দেয় দুর্বৃত্তরা। এ ছাড়া গতকাল রাতে রাজধানীতে পৃথক ককটেল বিস্ফোরণে ছয়জন আহত হয়েছেন। রাত সাড়ে সাতটার দিকে ঢাকা বিশ্ববিদ্যালয়ের টিএসসি এলাকায় ককটেলের আঘাতে চারজন আহত হয়েছেন। তাঁরা হলেন টিএসসির পিঠাবিক্রেতা মো. ফারুক এবং ক্যাম্পাসে বেড়াতে আসা জাকির হোসেন, মো. ওয়াকিম ও রাসেল আলম। রাত সাড়ে আটটার দিকে কেন্দ্রীয় শহীদ মিনারের সামনে ককটেলের বিস্ফোরণে সালাউদ্দিন নামের এক রিকশাচালক আহত হন। প্রায় একই সময় পলাশীর মোড়ে ককটেলের বিস্ফোরণে পথচারী আবদুল কুদ্দুস আহত হন। এ ছাড়া রাজধানীর কয়েকটি স্থানে আরও একাধিক ককটেল বিস্ফোরণের খবর পাওয়া গেছে।রাত আটটার দিকে পল্টনের ক্রীড়া পরিষদ ভবনের সামনে থেকে ছাত্রদলের কেন্দ্রীয় কমিটির সাবেক যুগ্ম সাধারণ সম্পাদক ফেরদৌস আহমেদ ওরফে মুন্নাকে পল্টন থানার পুলিশ আটক করেছে বলে অভিযোগ করেছে ছাত্রদল। তবে পুলিশ এ অভিযোগ অস্বীকার করেছে।ঢাকার বাইরের চিত্র: বরিশালে দুর্বৃত্তদের পেট্রলবোমায় আগুন লেগে পুড়ে গেছে একটি যাত্রীবাহী বাস। এ ঘটনায় অন্তত ১০ যাত্রী আহত হন। আহত ব্যক্তিদের বরিশাল শের-ই-বাংলা মেডিকেল কলেজ হাসপাতালে ভর্তি করা হয়েছে। গতকাল মধ্যরাতে কুয়াকাটা-বরিশাল-ঢাকা মহাসড়কের খয়রাবাদ সেতুর ঢালে এ হামলা চালানো হয়।বাসযাত্রী মো. ইমরান হোসেন জানান, ওই দিন সন্ধ্যা সাড়ে ছয়টার দিকে আবদুল্লাহ পরিবহনের একটি বাস যাত্রী বোঝাই করে ঢাকার সায়েদাবাদ থেকে কুয়াকাটার উদ্দেশে ছেড়ে আসে। রাত পৌনে একটার দিকে খয়রাবাদ সেতু এলাকায় দুর্বৃত্তরা বাসটি লক্ষ্য করে তিনটি পেট্রলবোমা ছোড়ে। একটি বোমা গ্লাস ভেঙে ভেতরে পড়লে বাসে আগুন ধরে যায়। এ সময় যাত্রীরা দরজা-জানালা দিয়ে বাইরে লাফিয়ে পড়েন। আহত হন বেশ কয়েকজন।আহত ব্যক্তিরা হলেন রেশমা বেগম, হাবিবুর রহমান, স্বপন, জসীম উদ্দিন, ইসমাইল হোসেন, মুক্তা বেগম ও মো. আলী। আহত আরও তিনজনের নাম-পরিচয় জানা যায়নি।ময়মনসিংহের গৌরীপুর রেলওয়ে স্টেশনের কাছে গতকাল রাত পৌনে ১০টার দিকে চট্টগ্রামগামী আন্তনগর ‘বিজয় এক্সপ্রেসে’ পেট্রলবোমা নিক্ষেপ করেছে দুর্বৃত্তরা। এতে ফলবিক্রেতা মঞ্জু মিয়া (৩৫) আহত হন। তাঁকে ময়মনসিংহ মেডিকেল হাসপাতালে ভর্তি করা হয়েছে। এর আগে মঙ্গলবার রাত সাড়ে ১২টার দিকে ত্রিশালের বগারবাজার এলাকায় যাত্রীবাহী বাসে আগুন দেয় মোটরসাইকেল আরোহী কয়েক দুর্বৃত্ত।গাজীপুরের চান্দনা-চৌরাস্তা মোড়ে গতকাল রাতে অনাবিল পরিবহনের একটি যাত্রীবাহী বাসে আগুন দেওয়া হয়েছে। পুলিশ জানায়, ঢাকা থেকে কোনাবাড়ীগামী ওই বাস রাত আটটার দিকে চান্দনা-চৌরাস্তা মোড়ে যাত্রী নামাচ্ছিল। এ সময় দুর্বৃত্তরা বাসটিতে আগুন ধরিয়ে দেয়। এ ছাড়া নাশকতার অভিযোগে কালিয়াকৈর উপজেলা শ্রমিক দলের সাংগঠনিক সম্পাদক আলহাজউদ্দিনসহ বিএনপির সাত নেতা-কর্মীকে গতকাল আটক করা হয়েছে। এর আগে সকালে পূর্ব চান্দনা এলাকায় কয়েকজন যুবক একটি চলন্ত পিকআপে পেট্রলবোমা ছুড়লে তাতে আগুন লেগে যায়। সকালে বলখান এলাকায় পণ্যবাহী একটি ট্রাকেও আগুন দেওয়া হয়েছে।চট্টগ্রাম নগরের পুরাতন চান্দগাঁও থানার সামনে গতকাল সন্ধ্যা সাড়ে সাতটার দিকে পুলিশের ওপর ককটেল হামলা চালিয়েছে দুর্বৃত্তরা। এতে তিন কনস্টেবল রিপন বড়ুয়া (৩৬), ফরিদ উদ্দিন (৩৫) ও রমিজ উদ্দিন (৩৬) আহত হন। রাত আটটার দিকে বন্দর থানার এছাক ডিপোর সামনে একটি সিটি বাসে আগুন ধরিয়ে পালিয়ে যায় তিন যুবক। একই দিন ভোরে প্রথম আলো পত্রিকা পরিবহনের কাজে ব্যবহৃত একটি গাড়ি ভাঙচুর করে দুর্বৃত্তরা। তাদের ছোড়া পাথরের আঘাতে আবদুল মান্নান নামের একজন পরিবহন ঠিকাদার আহত হন। গাড়িটি কালুরঘাটে চট্টগ্রাম ছাপাখানায় যাওয়ার পথে এ হামলার মুখে পড়ে। ভোর সোয়া ছয়টার দিকে হাটহাজারী-রাঙামাটি সড়কের ইছাপুর বাজারে একটি ট্রাকে আগুন দেওয়া হয়েছে।নোয়াখালীর বেগমগঞ্জের গোপালপুর গ্রামে গতকাল সন্ধ্যায় পিকেটিংকালে ফাঁকা গুলি ছুড়েছে পুলিশ। এ ঘটনায় মো. সাগর (১৫) ও জহিরুল ইসলাম (১৮) নামের দুই পথচারী গুলিবিদ্ধ হন। সন্ধ্যায় সোনাইমুড়ী উপজেলার বেজারগাঁও গ্রামে খলিল মিয়ার বাড়িতে অগ্নিসংযোগ করে দুর্বৃত্তরা।লক্ষ্মীপুর পৌরসভার কলেজ রোড এলাকায় গতকাল বিকেলে ছাত্রশিবির-নিয়ন্ত্রিত একটি মেসে হামলা করেছে ছাত্রলীগ। এ সময় সাতজনকে মারধর করে পুলিশে সোপর্দ করে তারা। এর আগে ভোররাতে লক্ষ্মীপুর-রায়পুর সড়কের কয়লাভর্তি একটি ট্রাক ও তিনটি অটোরিকশা ভাঙচুর করে অবরোধকারীরা। মঙ্গলবার রাতে লক্ষ্মীপুর সদর উপজেলার দক্ষিণ হামছাদী ইউনিয়ন যুবলীগের সদস্য ফারুক হোসেনকে নন্দনপুর এলাকায় কুপিয়ে আহত করে দুর্বৃত্তরা।নাটোর শহরের বলারিপাড়া মহল্লায় মঙ্গলবার রাতে জামায়াতের দুই সমর্থকের বাড়িতে অগ্নিসংযোগ ও ভাঙচুর করেছে দুর্বৃত্তরা। এর আগে রোববার রাতে স্থানীয় সাংসদের দলীয় কর্মীরা একই মহল্লার একটি খানকাহ শরিফে তাণ্ডব চালিয়েছিলেন।জামালপুর শহরের জিগাতলা এলাকায় গতকাল সকালে একটি অটোরিকশা ও শহীদ হারুন সড়কে একটি ট্রাক ভাঙচুর করেছে পিকেটাররা।পিরোজপুরের পুরাতন বাসস্ট্যান্ড এলাকায় মঙ্গলবার রাতে যাত্রীবাহী একটি বাস ভাঙচুর করেছে অবরোধ-সমর্থকেরা। গাইবান্ধায় ঢাকা-রংপুর মহাসড়কের সাবদিন এলাকায় গতকাল একটি ট্রাক ও চারটি রিকশাভ্যান ভাঙচুর করে অবরোধকারীরা।বগুড়ায় মঙ্গলবার রাতে বগুড়া-নাটোর মহাসড়কের বোহাইল এলাকায় প্রথম আলো পত্রিকা বহনকারী পিকআপ ভ্যান ভাঙচুর করে দুর্বৃত্তরা। চালক ও লাইনম্যানকেও বেদম মারধর করে তাঁদের মুঠোফোন ও টাকা কেড়ে নেওয়া হয়। এর আগে ১৯ জানুয়ারি বগুড়া ছাপাখানার সামনে পত্রিকাবাহী একটি গাড়িতে ককটেল হামলা চালানো হয়েছিল।সুনামগঞ্জের জেলা পরিষদের প্রশাসক এনামুল কবিরের গাড়িতে গতকাল বেলা সাড়ে ১১টার দিকে হামলার চেষ্টা চলায় তিন মুখোশধারী মোটরসাইকেল আরোহী।মিনু-বুলবুলসহ ২৯ জনের বিরুদ্ধে মামলা: রাজশাহীতে গত সোমবার শিশির পরিবহনের যাত্রীবাহী বাসে পেট্রলবোমা নিক্ষেপের ঘটনায় সিটি মেয়র মোসাদ্দেক হোসেন, বিএনপির যুগ্ম মহাসচিব ও সাবেক মেয়র মিজানুর রহমান মিনুসহ বিএনপি-জামায়াতের ২৯ জনের নাম উল্লেখ করে নগরের বোয়ালিয়া থানায় মামলা হয়েছে।{প্রতিবেদন তৈরিতে সহায়তা করেছেন প্রথম আলোর নিজস্ব প্রতিবেদক ও প্রতিনিধিরা}
