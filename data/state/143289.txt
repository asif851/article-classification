
হোলি আর্টিজানে কয়েকজন যুবক ঠান্ডা মাথায় ২০ জন মানুষকে নৃশংসভাবে হত্যা করে। জঙ্গিবাদ সবচেয়ে বড় একটি সমস্যা হয়ে দাঁড়িয়েছে দেশে। পুলিশ প্রশাসন খুব তৎপর আছে। তবে মনের ভেতর থেকে তারা জঙ্গিবাদ নির্মূল করতে পারবে না। এই কাজটি আমাদের করতে হবে।’ আজ বুধবার মেহেরপুরের গাংনী উপজেলার চিৎলা মাধ্যমিক বিদ্যালয়ের ৫০ বছর পূর্তি উপলক্ষে আয়োজিত অনুষ্ঠানে প্রধান অতিথির বক্তব্যে সংস্কৃতিমন্ত্রী আসাদুজ্জামান নূর এ কথা বলেন।সংস্কৃতিমন্ত্রী বলেন, আলোকিত মনের ভেতরে জঙ্গিবাদ আসতে পারে না। সাংস্কৃতিক মনের ভেতরেও জঙ্গিবাদ আসেনি। শুধু অন্ধকার মনের ভেতর তা জন্ম নেয়। সেটি হয় যখন তারা প্রকৃত শিক্ষা, জ্ঞান, সাংস্কৃতিক চর্চা করে না। জঙ্গিবাদ বিস্তার রুখতে হলে সাংস্কৃতিক চর্চা করতে হবে। শিক্ষা ও সাংস্কৃতিক চর্চার মাধ্যমে সমাজকে সচেতন করতে হবে। ধর্মের নামে মানুষ হত্যা করা কোনো দিন ভালো কাজ হতে পারে না।সংস্কৃতিমন্ত্রী আসাদুজ্জামান নূর আরও বলেন, দেশের শিক্ষাব্যবস্থার উন্নতি হয়েছে। তবে অভিভাবকদের শুধু ভালো রেজাল্ট নিয়ে ব্যস্ত থাকলে হবে না। তাদের শিক্ষার পাশাপাশি সাংস্কৃতিক চর্চা করার সুযোগ দিতে হবে। বেশির ভাগ ক্ষেত্রে দেখা গেছে, জিপিএ-৫ পাওয়াকে অভিভাবকেরা বেশি গুরুত্ব দেন। অথচ জ্ঞান অর্জনের জন্য শিক্ষা গ্রহণ করা উচিত। জিপিএ-৫ যন্ত্রণা। টাকা উপার্জন করার একমাত্র উপায় কি পড়ালেখা করা?
সুবর্ণজয়ন্তী ও পুনর্মিলনী কমিটির সভাপতি আবদুর রাজ্জাকের সভাপতিত্বে অনুষ্ঠানে উপস্থিত ছিলেন মেহেরপুর-১ আসনের সংসদ সদস্য ফরহাদ হোসেন, মেহেরপুর-২ (গাংনী) আসনের সংসদ সদস্য মকবুল হোসেন, সংরক্ষিত-৭ আসনের সংসদ সদস্য সেলিনা আক্তার বানু, জেলা প্রশাসক পরিমল সিংহ, প্রধানমন্ত্রীর এপিএস সাইফুজ্জামান শিখর, পুলিশ সুপার আনিছুর রহমান, জেলা শিক্ষা কর্মকর্তা আবদুল মালেক, জেলা আওয়ামী লীগের সাধারণ সম্পাদক এম এ খালেক প্রমুখ।
