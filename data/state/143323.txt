
রাজবাড়ী বালিয়াকান্দি উপজেলায় গত শনিবার দিবাগত গভীর রাতে একটি মুরগির খামারে অগ্নিকাণ্ড ঘটেছে। এতে সহস্রাধিক মুরগি মারা গেছে।
উপজেলার বহরপুর ইউনিয়নের বাবুলতলা গ্রামের এ খামারের নাম ‘লোকমান পোলট্রি ফার্ম’। যৌথ মালিকানার এ খামারে প্রায় ১২ হাজার মুরগি পালন করা হয়।
খামারের মালিকদের একজন লোকমান হোসেন শেখ বলেন, শনিবার রাত দুইটার দিকে হঠাৎ খামারে আগুন দেখতে পান তাঁরা। আশপাশের লোকজন ছুটে এসে প্রথমে আগুন নেভানোর চেষ্টা করেন। খবর পেয়ে রাজবাড়ী থেকে ফায়ার সার্ভিসের কর্মীরা আসেন।
খামারের মালিকদের সঙ্গে কথা বলে জানা যায়, আগুনে পুড়ে যাওয়া ঘরটিতে ১ হাজার মুরগি ছিল। স্থানীয় লোকজন ও ফায়ার সার্ভিসের লোকজনের তৎপরতার কারণে আগুন খামারের অন্য ঘরগুলোতে ছড়াতে পারেনি। তবে ওই ঘরে থাকা সব মুরগি আগুনে পুড়ে মারা গেছে।
রাজবাড়ী ফায়ার সার্ভিসের কর্মকর্তা ইন্দ্র প্রসাদ বিশ্বাস বলেন, বৈদ্যুতিক শর্টসার্কিট থেকে আগুনের সূত্রপাত হয় বলে ধারণা করছেন তাঁরা।
 
