
অবিলম্বে শিক্ষাব্যবস্থা জাতীয়করণসহ বেসরকারি শিক্ষক-কর্মচারীদের বঞ্চনা ও শিক্ষা ক্ষেত্রে বৈষম্য অবসানের দাবিতে বাংলাদেশ শিক্ষক সমিতির কেন্দ্রীয় কর্মসূচির অংশ হিসেবে গতকাল রংপুরে মানববন্ধন কর্মসূচি পালিত হয়েছে। শহরের কাচারি বাজার এলাকায় বেসরকারি শিক্ষক সমিতির আয়োজনে এ কর্মসূচির আয়োজন করা হয়। অধ্যক্ষ মোহাম্মদ আলীর সভাপতিত্বে মানববন্ধনে শিক্ষক মাসুম হাসান, আতিয়ার রহমান প্রামাণিক, আবুল মুযন আজাদ, আশরাফুল আলম সরকার, শওকত হোসেন প্রমুখ বক্তব্য দেন। তাঁরা নতুন বেতন স্কেলে বেসরকারি শিক্ষক-কর্মচারীদের বৈশাখী ভাতা ও বার্ষিক ইনক্রিমেন্ট থেকে বঞ্চিত করায় তীব্র ক্ষোভ প্রকাশ করেন। 
