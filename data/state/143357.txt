
আসন্ন ইউনিয়ন পরিষদ (ইউপি) নির্বাচন প্রসঙ্গে পুলিশের মহাপরিদর্শক (আইজিপি) শহীদুল হক বলেছেন, তাদের কাছে সব কেন্দ্রই সমান। নির্বাচনের দিন সারা দেশে পুলিশ, র‍্যাব, আর্মড পুলিশ ব্যাটালিয়ন (‍এপিবিএন) ও আনসারসহ আইনশৃঙ্খলা রক্ষাকারী বাহিনীর এক লাখ ৮০ হাজার সদস্য মোতায়েন থাকবে।ইউপি নির্বাচন ২০১৬ উপলক্ষে পুলিশ সদর দপ্তরে আয়োজিত সংবাদ ব্রিফিংয়ে আজ রোববার আইজিপি এসব কথা বলেন।আইজিপি বলেন, ইউপি নির্বাচন সুষ্ঠু ও শান্তিপূর্ণভাবে সম্পন্ন করতে আইনশৃঙ্খলা রক্ষাকারী বাহিনী ব্যাপক প্রস্তুতি নিয়েছে। নির্বাচনের দিন সারা দেশে পুলিশ, র‍্যাব, ‍এপিবিএন ও আনসারের এক লাখ ৮০ হাজার সদস্য মোতায়েন থাকবে। প্রতিটি ভোটকেন্দ্রে পুলিশ ও আনসারের ২০ জন করে সদস্য থাকবেন। ইউপি নির্বাচন উপলক্ষে শান্তি শৃঙ্খলা রক্ষায় টহল/স্ট্রাইকিং ফোর্স হিসেবে দায়িত্ব পালনের জন্য এপিবিএন, র‍্যাব, বর্ডার গার্ড বাংলাদেশ (বিজিবি) মোতায়েন থাকবে।পুলিশের এই শীর্ষ কর্মকর্তা আরও বলেন, দেশে প্রথমবারের মতো দলীয়ভাবে ইউপি নির্বাচন হতে যাচ্ছে। এ নিয়ে উৎসবমুখর পরিবেশ বিরাজ করছে। সহিংস ঘটনা ঘটেছে ছোট-বড় ২০৮টির মতো। এতে সাতজন নিহত ও ৫৮০ জন আহত হয়েছে। ১৪৩টি মামলা ও ৫৫টি সাধারণ ডায়েরি হয়েছে। সহিংসতায় জড়িত অভিযোগে ৯৫ জনকে গ্রেপ্তার করা হয়েছে।
ব্রিফিংয়ে আরও ছিলেন অতিরিক্ত আইজিপি মোখলেসুর রহমান, র‍্যাবের মহাপরিচালক বেনজির আহমেদসহ ঊর্ধ্বতন কর্মকর্তারা।
