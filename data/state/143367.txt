
লক্ষ্মীপুরের রায়পুর উপজেলায় বিদ্যুতের দাবিতে বিক্ষুব্ধ লোকজন পল্লী বিদ্যুৎ কার্যালয়ের কয়েকটি গাড়িতে আগুন দিয়েছে। আজ বৃহস্পতিবার রাত আটটার দিকে শহরের নতুন বাজারের পল্লী বিদ্যুৎ কার্যালয়ে এ ঘটনা ঘটে।এ সময় কার্যালয়ের নিচে থাকা একটি পিকআপ ও দুটি মোটরসাইকেল সম্পূর্ণ পুড়ে যায়।এদিকে বিদ্যুতের দাবিতে রায়পুর-চাঁদপুর আঞ্চলিক মহাসড়ক অবরোধ করে টায়ার ও গাছের গুঁড়ি জ্বালিয়ে রাস্তা অবরোধ করে রেখেছে বিক্ষোভকারীরা। শেষ খবর পাওয়া পর্যন্ত খণ্ড খণ্ড মিছিল নিয়ে বিক্ষোভে বিভিন্ন শ্রেণি-পেশার মানুষ অংশ নিচ্ছিল।বিক্ষুব্ধ কয়েকজনের সঙ্গে কথা বলে জানা যায়, রায়পুরে এক ঘণ্টা বিদ্যুৎ থাকলে দুই ঘণ্টা লোডশেডিং থাকে। যে এক ঘণ্টা বিদ্যুৎ থাকে তখনও ভোল্টেজ খুব কম থাকে। এতে রেফ্রিজারেটর কিংবা টেলিভিশন নষ্ট হয়ে যাচ্ছে। এমন পরিস্থিতিতে তাঁরা বিক্ষোভ করছেন।জানতে চাইলে রায়পুর থানার উপপরিদর্শক (এসআই) আবুল বাশার প্রথম আলোকে বলেন, বিক্ষুব্ধ লোকজনকে শান্ত করার চেষ্টা চলছে। স্পর্শকাতর এলাকাগুলোতে পুলিশ সতর্ক অবস্থায় আছে।পল্লী বিদ্যুতের রায়পুর কার্যালয়ের উপমহাব্যবস্থাপক (ডিজিএম) মাহফুজুর রহমান প্রথম আলোকে বলেন, রায়পুরে সাবস্টেশন না থাকার কারণে লোডশেডিং হচ্ছে। নোয়াখালী গ্রিড থেকে আসা বিদ্যুতের প্রধান লাইনে ওভারলোডের কারণে লো-ভোল্টেজ হচ্ছে।
