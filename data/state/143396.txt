
জগন্নাথ বিশ্ববিদ্যালয়ের ২০১৩-১৪ শিক্ষাবর্ষের স্নাতক (সম্মান) প্রথম সেমিস্টারের ভর্তি পরীক্ষা আগামী ১ নভেম্বর শুরু হবে। মুঠোফোনে টেলিটক সিমের মাধ্যমে ১৩ সেপ্টেম্বর থেকে ১০ অক্টোবর পর্যন্ত আবেদন করা যাবে।গতকাল মঙ্গলবার বিকেলে বিশ্ববিদ্যালয়ের জনসংযোগ, তথ্য ও প্রকাশনা দপ্তরের এক সংবাদ বিজ্ঞপ্তিতে ওই তথ্য জানানো হয়।বিজ্ঞপ্তি অনুযায়ী, ১ নভেম্বর সামাজিক বিজ্ঞান অনুষদ (ডি ইউনিট), ৮ নভেম্বর কলা ও আইন অনুষদ (বি ইউনিট), ১৫ নভেম্বর ব্যবসায় শিক্ষা অনুষদ (সি ইউনিট), ২২ নভেম্বর বিজ্ঞান ও লাইফ অ্যান্ড আর্থ সায়েন্স অনুষদ (এ ইউনিট) এবং ২৩ নভেম্বর চারুকলা অনুষদের (ই ইউনিট) পরীক্ষা অনুষ্ঠিত হবে।ভর্তির আবেদনের প্রক্রিয়া: টেলিটক সিমের মাধ্যমে মুঠোফোনে খুদে বার্তার (মেসেজ) অপশনে গিয়ে JNU লিখে একটি স্পেস দিয়ে এইচএসসি শিক্ষা বোর্ডের প্রথম তিনটি অক্ষর, স্পেস এইচএসসি পরীক্ষার রোল নম্বর, স্পেস এইচএসসি পাসের সাল, স্পেস এসএসসি শিক্ষা বোর্ডের নামের প্রথম তিনটি অক্ষর, স্পেস এসএসসি পরীক্ষার রোল নম্বর, স্পেস এসএসসি পাসের সাল, স্পেস কাঙ্ক্ষিত ইউনিটের কি-ওয়ার্ডটি (Key Word) লিখে ১৬২২২ নম্বরে পাঠাতে হবে। আবেদন ফি ৩৫০ টাকা।
