
ওমানে আগুনে পুড়ে চার বাংলাদেশিসহ ছয়জন মারা গেছেন। আজ বুধবার ভোরে দেশটির রাজধানী মাস্কাট থেকে সাড়ে ৩০০ কিলোমিটার দূরে বুরাইমি এলাকার একটি সোফা তৈরির কারখানায় এ ঘটনা ঘটে।
প্রবাসীকল্যাণ মন্ত্রণালয়ের যুগ্ম সচিব (মিশন ও কল্যাণ ) আজহারুল হক প্রথম আলোকে জানান, ওমানের বাংলাদেশ দূতাবাস সূত্রে প্রাথমিকভাবে জানা গেছে, একটি সোফা তৈরির কারখানায় ঘুমিয়ে থাকা অবস্থায় আগুন লাগলে চারজন বাংলাদেশি মারা যান। দূতাবাসের কর্মকর্তারা সেখানে গেছেন।মোবাইল ফোনে যোগাযোগ করা হলে ওমানের বাংলাদেশ দূতাবাসের কাউন্সেলর এ কে এম রবিউল ইসলাম প্রথম আলোকে জানান, ‘মাস্কাট থেকে সাড়ে ৩০০ কিলোমিটার দূরের এলাকা বুরাইমির একটি সোফা তৈরির কারখানায় ভোরের দিকে এই ঘটনা ঘটে। চারজন বাংলাদেশি ও দুজন পাকিস্তানিসহ মোট ছয়জন মারা গেছেন। আমরা ঘটনাস্থলে এসেছি। পরে বিস্তারিত জানাতে পারব।’
