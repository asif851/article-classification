
আজ শনিবার শ্রীশ্রী শ্যামাপূজা (কালীপূজা) ও দীপাবলি উৎসব। শ্যামাপূজা সনাতন ধর্মাবলম্বীদের অন্যতম প্রধান ধর্মীয় উৎসব। তাঁরা আজ যথাযোগ্য ধর্মীয় মর্যাদায় মঙ্গলময়ী, শক্তিরূপিণী শ্যামা মায়ের পূজার্চনা করবেন। একই সঙ্গে ঘরে ঘরে প্রদীপ জ্বেলে আয়োজন করা হবে দীপাবলি উৎসবের।দীপাবলি শুধু সনাতন ধর্মাবলম্বীদের উৎসব নয়, শিখ, জৈন এবং আরও কোনো কোনো ধর্মীয় সম্প্রদায় প্রতিবছর কার্তিক মাসের অমাবস্যায় এই উৎসব পালন করে।সনাতন ধর্মাবলম্বীদের কাছে শ্যামা মা হচ্ছেন শক্তির প্রতীক। অসুর নিধনকারী শক্তির দেবী। তাঁরা বিশ্বাস করেন, সব অন্ধকার দূর করে শ্যামা মা জগতে সত্য ও ন্যায় প্রতিষ্ঠা করবেন।শ্যামাপূজা উপলক্ষে দেশের সর্বত্র মন্দিরে ও বিভিন্ন প্রাঙ্গণে মণ্ডপ সাজানো হয়েছে। ঢাকায় ঢাকেশ্বরী জাতীয় মন্দির, সিদ্ধেশ্বরী, রামকৃষ্ণ মঠ ও মিশনসহ বিভিন্ন মন্দিরে কালীপূজা অনুষ্ঠিত হবে। শাঁখারীবাজার ও তাঁতীবাজারে অস্থায়ী পূজামণ্ডপে পূজা হবে।শ্যামাপূজা উপলক্ষে শ্রীশ্রী বরদেশ্বরী কালীমাতা মন্দির ও শ্মশান কমিটি, শ্রীশ্রী রাধাগোবিন্দ জিও ঠাকুর মন্দিরসহ বিভিন্ন মন্দির ও মণ্ডপ কমিটির পক্ষ থেকে দেশবাসীকে শুভেচ্ছা জানানো হয়েছে।
