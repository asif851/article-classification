
আরিফুল হক চৌধুরীর সিলেটের মেয়র পদে ফিরতে আপাতত বাধা নেই। তাঁর মেয়রপদে ফিরতে হাইকোর্টের দেওয়া আদেশ স্থগিত চেয়ে রাষ্ট্রপক্ষের করা আবেদনটি কার্যতালিকা থেকে বাদ দেওয়া হয়েছে।
আজ বৃহস্পতিবার চেম্বার বিচারপতি সৈয়দ মাহমুদ হোসেন রাষ্ট্রপক্ষের করা আবেদনের পরিপ্রেক্ষিতে বিষয়টি কার্যতালিকা থেকে বাদ দেন। এর ফলে মেয়র হিসেবে আরিফুলের স্বপদে ফিরতে আইনগত কোনো বাধা নেই।
আদালতে আরিফুলের পক্ষে শুনানিতে ছিলেন আইনজীবী মইনুল হোসেন ও আব্দুল হালিম কাফি।
রাষ্ট্রপক্ষে ছিলেন অতিরিক্ত অ্যাটর্নি জেনারেল মোমতাজ উদ্দিন ফকির। পরে তিনি বলেন, আমরা আবেদনটি তালিকা থেকে বাদ দেওয়ার আরজি জানিয়েছি। হাইকোর্টের আদেশ পেলে আমরা লিভ টু আপিল (আপিলের অনুমতি চেয়ে আবেদন) করার বিষয়ে সিদ্ধান্ত নেব। সে জন্য স্থগিতাদেশ চেয়ে করা আবেদনটি তালিকা থেকে বাদ দেওয়ার আরজি জানানো হয়। আদালত তা বাদ দিয়েছেন।
এর আগে ২ এপ্রিল আরিফুল হক চৌধুরীর মেয়রের দায়িত্ব নেওয়ার তিন ঘণ্টার মাথায় তাঁকে ফের সাময়িক বরখাস্ত করা হয়। আদালতের আদেশের পরিপ্রেক্ষিতে দুই বছর তিন মাস পর সেদিন তিনি দায়িত্ব নিয়েছিলেন। সাময়িক বরখাস্তের আদেশের বৈধতা চ্যালেঞ্জ করে ৩ এপ্রিল রিট করেন আরিফুল। এর ওপর প্রাথমিক শুনানি নিয়ে ওই দিন হাইকোর্ট রুলসহ বরখাস্তের আদেশ স্থগিত করেন। এর দুই দিনের মাথায় হাইকোর্টের আদেশ স্থগিত চেয়ে আবেদন করে রাষ্ট্রপক্ষ। আজ এর ওপর শুনানি হয়।
