
সড়ক-মহাসড়কের নিরাপত্তায় দীর্ঘ মেয়াদে অন্তত ১০০ বছরের পরিকল্পনার বিষয়টি বিবেচনায় রাখা জরুরি। সড়ক দুর্ঘটনা প্রতিরোধ এবং তা কমিয়ে আনতে এ ক্ষেত্রে বিনিয়োগও বাড়াতে হবে।প্রকৌশলীদের জাতীয় সংগঠন ইঞ্জিনিয়ার্স ইনস্টিটিউশন অব বাংলাদেশের পুরকৌশল বিভাগ আয়োজিত এক সেমিনারে উপস্থাপিত মূল প্রবন্ধে এ পরামর্শ দেওয়া হয়।গতকাল সোমবার সংগঠনটির সেমিনার কক্ষে আয়োজিত কারিগরি সেমিনারে মূল প্রবন্ধ উপস্থাপন করেন যুক্তরাষ্ট্রের নিউইয়র্ক সিটি কলেজের অধ্যাপক শোয়েব চৌধুরী।বর্তমান সময়ে মহাসড়কগুলোতে দুর্ঘটনার নানা পরিসংখ্যান তুলে ধরে শোয়েব চৌধুরী বলেন, দুর্ঘটনার সঙ্গে সড়কের অবস্থা একটি কারণ। এর পাশাপাশি চালকদের অদক্ষতা, শারীরিক ও মানসিক অবস্থা, আচরণগত সমস্যা, আইন অমান্য করার প্রবণতার দিকগুলোও গুরুত্বপূর্ণ।ট্রাফিক ব্যবস্থাপনার সমস্যা, আইন প্রয়োগের ক্ষেত্রে জটিলতা, জরুরি ব্যবস্থাপনায় পরিকল্পনাহীনতাও দুর্ঘটনা বাড়ার পেছনে দায়ী বলে প্রবন্ধে উল্লেখ করেন শোয়েব চৌধুরী।দুর্ঘটনা প্রতিরোধ ও কমিয়ে আনতে সড়ক ব্যবস্থাপনা ও নির্মাণের ক্ষেত্রে বিনিয়োগ বাড়ানোর কথাও বলেছেন শোয়েব চৌধুরী। চলতি অর্থবছরে সড়ক, রেল ও সেতু বিভাগের জন্য মাত্র চার হাজার ৬০৮ কোটি টাকা বরাদ্দ রাখা হয়েছে উল্লেখ করে তিনি প্রশ্ন তোলেন, এত অল্প বরাদ্দ দিয়ে সড়ক খাতের উন্নয়ন সম্ভব কি না।ইঞ্জিনিয়ার্স ইনস্টিটিউশন অব বাংলাদেশের পুরকৌশল বিভাগের চেয়ারম্যান গোলাম মোস্তফার সভাপতিত্বে এ সেমিনারে প্রধান অতিথি ছিলেন ইনস্টিটিউশনের সভাপতি শামীমুজ্জামান বসুনিয়া। বিশেষ অতিথি হিসেবে উপস্থিত ছিলেন নিরাপদ সড়ক চাই আন্দোলনের চেয়ারম্যান চিত্রনায়ক ইলিয়াস কাঞ্চন। বক্তব্য দেন মিয়া মোহাম্মদ কাইয়ুম, জাকির হোসেন প্রমুখ।
