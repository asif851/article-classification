
মানবতাবিরোধী অপরাধের দায়ে মৃত্যুদণ্ডাদেশ পাওয়া জামায়াত নেতা মতিউর রহমান নিজামীর ফাঁসি কার্যকরকে কেন্দ্র করে যে কোনো ধরনের অপ্রীতিকর ঘটনা এড়াতে নিরাপত্তা জোরদার করা হয়েছে চট্টগ্রামেও। আজ মঙ্গলবার সন্ধ্যা থেকে নগর ও জেলার প্রবেশমুখে তল্লাশিচৌকি বসিয়েছে পুলিশ। মোতায়েন করা হয়েছে অতিরিক্ত পুলিশও। চট্টগ্রাম নগর পুলিশের অতিরিক্ত কমিশনার (অপরাধ ও অভিযান) দেবদাস ভট্টাচার্য রাতে প্রথম আলোকে বলেন, জামায়াত নেতা মতিউর রহমান নিজামীর ফাঁসি কার্যকরকে কেন্দ্র করে যে কোনো ধরনের অপ্রীতিকর ঘটনা এড়াতে নগরে অতিরিক্ত ৮০০ পুলিশ মোতায়েন করা হয়েছে। কাল বুধবার সন্ধ্যা পর্যন্ত এসব পুলিশ মাঠে থাকবে। নগরের বিভিন্ন প্রবেশপথে ও গুরুত্বপূর্ণ মোড়ে তল্লাশিচৌকি বসিয়ে সন্দেহভাজনদের তল্লাশি করা হচ্ছে। অতিরিক্ত চট্টগ্রাম জেলা পুলিশ সুপার (বিশেষ শাখা) মো. আবদুল আউয়াল রাতে জানান, জেলার ১৬ থানায় নিরাপত্তা জোরদার করা হয়েছে।
