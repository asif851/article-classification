
বিএনপির কেন্দ্রীয় নেতাদের এলাকায় গিয়ে ক্ষতিগ্রস্ত নেতা-কর্মীদের পাশে দাঁড়ানোর নির্দেশ দেওয়া হয়েছে। একই সঙ্গে পবিত্র ঈদুল ফিতরের ঈদের পর বড় পরিসরে বৈঠক করে দল গোছানোর বিষয়ে সিদ্ধান্ত নেওয়া হবে।
বিএনপির চেয়ারপারসন খালেদা জিয়ার সঙ্গে দলের জ্যেষ্ঠ নেতাদের বৈঠকে আজ সোমবার রাতে এ সব সিদ্ধান্ত হয়। রাজধানীর গুলশানে খালেদা জিয়ার রাজনৈতিক কার্যালয়ে এ বৈঠক অনুষ্ঠিত হয়। বৈঠক শেষে বিএনপির স্থায়ী কমিটির সদস্য নজরুল ইসলাম সাংবাদিকদের এ সব কথা জানান।নজরুল ইসলাম খান বলেন, বৈঠকে সর্বশেষ রাজনৈতিক পরিস্থিতি নিয়ে আলোচনা হয়েছে। এই সরকারের দমননীতি, খুন, গুম, হামলা, মামলার নিন্দা জানানো হয়েছে। রাজনৈতিক প্রতিপক্ষকে দমন না করতে এই সরকারের প্রতি বিএনপির পক্ষ থেকে আহ্বান জানানো হয়েছে।নজরুল ইসলাম খান আরও জানান, সভায় বিএনপির কারাবন্দী ভারপ্রাপ্ত মহাসচিব মির্জা ফখরুল ইসলাম আলমগীরসহ সব নেতা-কর্মীর মুক্তির দাবি করা হয়। এ ছাড়া বৈঠকে দ্রব্যমূল্যের ঊর্ধ্বগতি, আইন-শৃঙ্খলার অবনতি ও গম আমদানি নিয়ে সরকারের ভূমিকার সমালোচনা করে এর নিন্দা জানানো হয়। বৈঠকে অভিযোগ করা হয়, বিএনপি নেতা নাসির উদ্দিন পিন্টু ও মোসলেহ উদ্দিন বিনা চিকিৎসায় কারাগারে মারা গেছেন। এ ছাড়াও সাংগঠনিক শক্তি জোরদার করার সিদ্ধান্ত নেওয়া হয় এ বৈঠকে।
রাত নয়টা থেকে শুরু হয়ে প্রায় দুঘণ্টা ধরে এ বৈঠক চলে। বৈঠকে বিএনপির স্থায়ী কমিটির সদস্য মওদুদ আহমদ, মাহবুবুর রহমান, জমিরউদ্দিন সরকার, আ স ম হান্নান শাহ, আবদুল মঈন খান, নজরুল ইসলাম খান, সারোয়ারী রহমান, ভাইস-চেয়ারম্যান আবদুল্লাহ আল নোমান, হাফিজ উদ্দিন আহমেদ, বিএনপির চেয়ারপারসনের উপদেষ্টা আমির খসরু মাহমুদ চৌধুরী, শাহজাহান ওমর, যুগ্ম-মহাসচিব মো. শাহজাহান প্রমুখ উপস্থিত ছিলেন।
