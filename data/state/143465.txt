
আগামী এক মাসের মধ্যে মুক্তিযোদ্ধাদের জন্য বিনা মূল্যে চিকিৎসাসেবা কার্যক্রম শুরু হবে। এ ছাড়া আগামী বাজেটের ১৬ ডিসেম্বর, ২৬ মার্চ ও পয়লা বৈশাখে মুক্তিযোদ্ধাদের উৎসবভাতা দেওয়ার পরিকল্পনা সরকার নিয়েছে।
আজ বৃহস্পতিবার পাবনার সুজানগর উপজেলায় মুক্তিযোদ্ধা কমপ্লেক্স ভবন উদ্বোধন শেষে জনসভায় প্রধান অতিথির বক্তব্যে এসব কথা বলেন মুক্তিযুদ্ধবিষয়ক মন্ত্রী আ ক ম মোজাম্মেল হক।
উপজেলা স্বাস্থ্য কমপ্লেক্স ও জেলা সদর হাসপাতালে এবং রাজধানী ঢাকার বিশেষায়িত হাসপাতালগুলোতে মুক্তিযুদ্ধবিষয়ক মন্ত্রণালয় অর্থ বরাদ্দ দেবে উল্লেখ করে মন্ত্রী বলেন, হাসপাতাল কর্তৃপক্ষ সেখান থেকে মুক্তিযোদ্ধাদের যাবতীয় চিকিৎসা ব্যয় মেটাবে। প্রতিটি হাসপাতালে এ-সংক্রান্ত একটি কমিটি মুক্তিযোদ্ধাদের চিকিৎসা কার্যক্রম মনিটর করবে।
মোজাম্মেল হক বলেন, বর্তমানে মুক্তিযোদ্ধারা ঈদুল ফিতর ও ঈদুল আজহার দুটি উৎসবভাতা পেয়ে থাকেন। আগামী বাজেটের পর জুলাই থেকে ১৬ ডিসেম্বর, ২৬ মার্চ ও পয়লা বৈশাখের উৎসবভাতা দেওয়ার পরিকল্পনা সরকারের রয়েছে। মুক্তিযুদ্ধবিষয়ক মন্ত্রণালয় এ লক্ষ্যে কাজ করছে।
সুজানগর উপজেলা নির্বাহী অফিসার সুজিৎ দেবনাথের সভাপতিত্বে অনুষ্ঠিত সভায় পাবনা-২ আসনের সংসদ সদস্য খন্দকার আজিজুল হক, স্কয়ার টয়লেট্রিজ লিমিটেডের ব্যবস্থাপনা পরিচালক অঞ্জন চৌধুরী পিন্টু, পাবনা জেলা প্রশাসক জসীম উদ্দীন, পুলিশ সুপার জিহাদুল কবিরসহ স্থানীয় মুক্তিযোদ্ধা ও আওয়ামী লীগ নেতারা অনুষ্ঠানে বক্তব্য দেন।
