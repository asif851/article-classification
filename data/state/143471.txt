
গাজীপুরের কালিয়াকৈর থেকে আজ মঙ্গলবার সকালে হাত-পা বাধা অজ্ঞাত এক যুবকের লাশ উদ্ধার করেছে পুলিশ। তাঁর শরীরে আঘাতের চিহ্ন রয়েছে বলে জানিয়েছে পুলিশ।
কালিয়াকৈর থানার উপপরিদর্শক (এসআই) মিজানুর রহমানের ভাষ্য, সকালে উপজেলার মহিষবাথান এলাকার পুরাতন ঢাকা-টাঙ্গাইল মহাসড়কের পাশে হাত-পা বাধা অবস্থায় এক যুবকের লাশ দেখতে পায় এলাকাবাসী। তাঁর পরনে ছিল নীল রঙের টিশার্ট ও সাদা-কালো চেক লুঙ্গি। হাত গামছা দিয়ে ও পা সুতলি দিয়ে বাঁধা ছিল। শরীরের বিভিন্ন জায়গায় আঘাতের চিহ্ন ছিল।
এসআই মিজানুর বলেন, দুর্বৃত্তরা ওই যুবককে শ্বাসরোধে হত্যা করে বলে ধারণা করা হচ্ছে। পরে তাঁর লাশ গতকাল রাতের কোনো একসময় ওই জায়গায় ফেলে রেখে গেছে। তিনি জানান, যুবকের লাশ গাজীপুর শহীদ তাজউদ্দীন আহমদ মেডিকেল কলেজ হাসপাতাল মর্গে পাঠানো হয়েছে।
