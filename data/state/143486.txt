
বাগেরহাটের ফকিরহাট উপজেলায় যাত্রীবাহী বাস ও পিকআপের মুখোমুখি সংঘর্ষে একই পরিবারের চারজনসহ পাঁচজন নিহত হয়েছে। আজ শুক্রবার বেলা আড়াইটার দিকে উপজেলার ফলতিতা নামক স্থানে ঢাকা-বাগেরহাট মহাসড়কে এ ঘটনা ঘটে।
নিহত ব্যক্তিরা হলেন দুই সহোদর নীল কমল দাস (৪৫) ও বলরাম দাস (৩৫), কমল ও বলরামের দুই ভাগিনা শ্যামদাস (৩০) ও পানু দাস (৫৫) এবং পিকআপ চালক। চালকের নাম-ঠিকানা জানা যায়নি। দুর্ঘটনায় নিহত সবাই পিকআপ ভ্যানের যাত্রী।
তথ্যের সত্যতা নিশ্চিত করে ফকিরহাট থানার ভারপ্রাপ্ত কর্মকর্তা (ওসি) আনিসুর রহমান বলেন, কমল, বলরাম, শ্যাম ও পানু মাছ ব্যবসায়ী ছিলেন। তাঁরা গোপালগঞ্জ থেকে মাছের পোনা নিয়ে ফকিরহাটে ফিরছিলেন। বেলা আড়াইটার দিকে ফলতিতায় বাগেরহাট থেকে ঢাকার উদ্দেশে ছেড়ে যাওয়া টুঙ্গীপাড়া এক্সপ্রেসের একটি বাসের সঙ্গে মুখোমুখি সংঘর্ষ হয়। এতে ওই পাঁচজন নিহত হন।ওসি বলেন, নিহত ব্যক্তিদের লাশ উদ্ধার করে ফকিরহাট উপজেলা স্বাস্থ্য কমপ্লেক্সে নেওয়া হয়েছে। ঘটনার পর থেকে বাসচালক পলাতক। বেলা সাড়ে তিনটা পর্যন্ত উদ্ধার কাজ চলছিল।
