
রাজবাড়ীর গোয়ালন্দ উপজেলার দৌলতদিয়া ফেরিঘাট থেকে বিপুল পরিমাণ ফেনসিডিলসহ ট্রাক জব্দ করা হয়েছে। আটক করা হয়েছে পাঁচজনকে। চালকের আসনের পেছনে থাকা কেবিনের নিচে বিশেষ কৌশলে ১ হাজার ৪৪ বোতল ফেনসিডিল বহন করা হচ্ছিল। আজ শনিবার ভোরে ফেনসিডিলসহ ট্রাকটি জব্দ করে রাজবাড়ী পুলিশ লাইনে পাঠানো হয়েছে।
গোয়ালন্দ ঘাট থানার ভারপ্রাপ্ত কর্মকর্তা (ওসি) মির্জা আবুল কালাম আজাদের ভাষ্য, ট্রাকটি সাতক্ষীরা থেকে ঢাকার বাইপাইল যাচ্ছিল। পুলিশ সুপার সালমা বেগমের দেওয়া তথ্যমতে এবং তাঁর নির্দেশে গতকাল শুক্রবার রাত ১২টা থেকে তিনিসহ পুলিশের একটি দল দৌলতদিয়া ঘাটে অবস্থান করতে থাকেন। সাড়ে ১২টার দিকে ট্রাকটি দৌলতদিয়ার চার নম্বর ফেরিঘাটে পৌঁছায়। পুলিশ দ্রুত চার নম্বর ঘাটের ফেরিতে ওঠার সিরিয়াল থেকে ট্রাকটিকে সরিয়ে সড়কের এক পাশে নিয়ে আসে। ট্রাকের ওপরে থাকা বিভিন্ন কাঁচা পণ্য নামায়। দীর্ঘ সময় তল্লাশি চালিয়েও কোনো অবৈধ পণ্য পাওয়া যাচ্ছিল না। এরপর চালকের আসনের পেছনে থাকা কেবিনের নিচে বিশেষ কৌশলে সাজানো বিছানা দেখতে পাওয়া যায়।
ওসি বলেন, বিছানার নিচে স্ক্রু দিয়ে আটকানো বাক্স দেখতে পান এবং থরে থরে সাজানো ফেনসিডিলের সন্ধান পান। পরে ওই বাক্স থেকে ১ হাজার ৪৪ বোতল ফেনসিডিল উদ্ধার করা হয়। ট্রাকের ওপরে রাখা ১৭ বস্তা কাঁচা আম, ২৩ বস্তা পেঁয়াজ, ৫৩ ছড়া কলা ও দুই বস্তা রসুন জব্দ করা হয়েছে। ভোররাত চারটার দিকে ট্রাক থেকে পণ্য জব্দ শেষ হয়।  ওসি জানান, এ ঘটনায় জড়িত থাকার অভিযোগে ট্রাকচালক সাতক্ষীরার শ্যামনগর থানার পাতরাখোলা এলাকার মাজেদ আলী গাজীর ছেলে মো. আবু বক্কর গাজী (৩০) ও চালকের সহকারী সিরাজুল গাজির ছেলে সবুজ গাজিকে (২৮) আটক করা হয়েছে। ট্রাকে রাখা কাঁচা পণ্যের ব্যাপারী হিসেবে মাগুরা সদর উপজেলার আজরাপুর গ্রামের আমির মোল্লার ছেলে বোরহান মোল্লা (২১), একই উপজেলার বাইশতোল গ্রামের মৃত কাদী মণ্ডলের ছেলে লিটন মণ্ডল (২৫) ও চানপুর গ্রামের মৃত রাশেদ বিশ্বাসের ছেলে নাসির উদ্দিন বিশ্বাসকে (২৫) প্রাথমিক জিজ্ঞাসাবাদের জন্য আটক করা হয়েছে।
এ ঘটনায় থানায় মামলা করার প্রস্তুতি চলছে।
