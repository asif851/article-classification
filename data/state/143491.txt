
আগামী ২ এপ্রিল থেকে শুরু হতে যাওয়া এইচএসসি ও সমমানের পরীক্ষায় মোট পরীক্ষার্থী গতবারের তুলনায় প্রায় ৩৫ হাজার কমেছে। এবার ১০টি শিক্ষা বোর্ডে মোট পরীক্ষার্থী ১১ লাখ ৮৩ হাজার ৬৮৬ জন। গতবার এই সংখ্যা ছিল ১২ লাখ ১৮ হাজার ৬২৮।
আজ বৃহস্পতিবার শিক্ষা মন্ত্রণালয়ে এইচএসসি ও সমমানের পরীক্ষা নিয়ে আয়োজিত সংবাদ সম্মেলনে এসব তথ্য জানান শিক্ষামন্ত্রী নুরুল ইসলাম নাহিদ।
সংবাদ সম্মেলনে পরীক্ষার্থী কমে যাওয়ার ব্যাখ্যা দেন ঢাকা মাধ্যমিক ও উচ্চমাধ্যমিক শিক্ষা বোর্ডের চেয়ারম্যান অধ্যাপক মাহবুবুর রহমান। তিনি বলেন, দুই বছর আগে এসএসসিতে পাসের হার কমে যাওয়া এবং গত বছর যশোর শিক্ষা বোর্ডে প্রায় ২৫ হাজার অনিয়মিত শিক্ষার্থী থাকায় এবার পরীক্ষার্থীর সংখ্যা কমেছে।
সংবাদ সম্মেলনে জানানো হয়, এবারের মোট পরীক্ষার্থীর মধ্যে ছাত্রর সংখ্যা ৬ লাখ ৩৫ হাজার ৬৯৭ জন। আর ছাত্রীর সংখ্যা ৫ লাখ ৪৭ হাজার ৯৮৯ জন। সারা দেশে মোট ২ হাজার ৪৯৭টি কেন্দ্রে এসব পরীক্ষা অনুষ্ঠিত হবে।
শিক্ষামন্ত্রী পরীক্ষার প্রস্তুতি এবং প্রশ্নপত্র যাতে ফাঁস না হয়, সে জন্য গৃহীত পদক্ষেপের কথা জানান সংবাদ সম্মেলনে।
