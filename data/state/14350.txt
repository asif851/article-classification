
যৌতুকের দাবিতে স্ত্রীকে পিটিয়ে হত্যার অপরাধে স্বামী কৃষ্ণপদ সরকারকে মৃত্যুদণ্ডের আদেশ দিয়েছেন যশোরে একটি আদালত। আজ সোমবার যশোরের নারী ও শিশু নির্যাতন দমন ট্রাইব্যুনালের বিচারক (জেলা জজ) অমিত কুমার দে এ রায় দেন। 
মৃত্যুদণ্ডপ্রাপ্ত কৃষ্ণপদ যশোরের কেশবপুর উপজেলার নারায়ণপুর গ্রামের শান্তিরাম সরকারের ছেলে কৃষ্ণপদ সরকার। স্ত্রী আন্না সরকারকে হত্যার দায়ে আদালত এ রায় দেন।মামলার রাষ্ট্রপক্ষের কৌঁসুলি (পিপি) ইদ্রিস আলী প্রথম আলোকে বলেন, ২০০৩ সালের ১ এপ্রিল কেশবপুরের নারায়ণপুর গ্রামের কৃষ্ণপদ সরকার তাঁর স্ত্রী আন্না সরকারকে যৌতুকের দাবিতে পিটিয়ে হত্যার পর গলায় ফাঁস দিয়ে ঝুলিয়ে দেন। এ ঘটনায় নিহত নারীর ভাই জ্যোতিষ চন্দ্র রায় বাদী হয়ে আদালতে একটি মামলা করেন। ওই মামলায় অপরাধ প্রমাণিত হওয়ায় আদালত কৃষ্ণপদকে মৃত্যুদণ্ড ও এক লাখ টাকা জরিমানা করেছেন। হত্যাকাণ্ডের পর থেকে অভিযুক্ত কৃষ্ণপদ পলাতক রয়েছেন। আইনজীবী জানান, ওই মামলা থেকে কৃষ্ণপদের মা করুণা কর্মকার ও তাঁর স্বজন পঞ্চানন কর্মকারকে আদালত বেকসুর খালাস দিয়েছেন।
