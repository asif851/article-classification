
টাঙ্গাইলের সখীপুরের হাতীবান্ধা ইউনিয়নের তামিলঘর গ্রামে গতকাল শনিবার তিন উপজেলার তিন হাজার গরিব রোগীকে বিনা মূল্যে চিকিৎসাসেবা দেওয়া হয়েছে। কিডনি অ্যাওয়ারনেস মনিটরিং অ্যান্ড প্রিভেনশন সোসাইটির (ক্যাম্পস) আয়োজনে সখীপুর, বাসাইল ও মির্জাপুরের রোগীদের এ সেবা দেওয়া হয়। দিনব্যাপী ৪০ জন চিকিৎসক বিনা মূল্যে পরীক্ষা-নিরীক্ষাসহ তিন হাজার রোগীকে ওই চিকিৎসাসেবা দেন। এ ছাড়া বেলা ১১টায় ‘সবার জন্য সুস্থ কিডনি: প্রয়োজন গণসচেতনতা’ শীর্ষক আলোচনা সভা হয়। এতে বিনা মূল্যে চিকিৎসাসেবা কার্যক্রমের উপদেষ্টা আবদুল মালেকের সভাপতিত্বে প্রধান অতিথি ছিলেন জাতীয় ক্রিকেট দলের সাবেক অধিনায়ক গাজী আশরাফ হোসেন।
