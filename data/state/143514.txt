
লক্ষ্মীপুর সদর উপজেলায় দুর্বৃত্তের গুলিতে দুই ভাই নিহত হয়েছেন। আজ বুধবার বেলা ১১টার দিকে উপজেলার বশিকপুর ইউনিয়নের বশিকপুর গ্রামে এই ঘটনা ঘটে।
নিহত দুজন হলেন ইসমাইল হোসেন (৪৫) ও ইব্রাহীম হোসেন (৪২)। তাঁদের বাবার নাম শরিফ উল্লাহ ভূঁইয়া। বাড়ি বশিকপুর গ্রামে।
ইসমাইল ও ইব্রাহীম আওয়ামী লীগের কর্মী ছিলেন। জেলা আওয়ামী কৃষক লীগের যুগ্ম আহ্বায়ক হিজবুল বাহার এমনটাই জানিয়েছেন।
নিহত দুই ভাইয়ের বিরুদ্ধে এলাকায় সন্ত্রাসী কর্মকাণ্ড চালানোর অভিযোগ রয়েছে।
নাম প্রকাশে অনিচ্ছুক স্থানীয় কয়েক ব্যক্তির ভাষ্য, বছর কয়েক আগে ইসমাইল ও ইব্রাহীম বিএনপি থেকে আওয়ামী লীগে যোগ দেন। তাঁরা এলাকায় একটি বাহিনী গড়ে তোলেন। ওই বাহিনীর বিরুদ্ধে সন্ত্রাসী তৎপরতার অভিযোগ রয়েছে।
বশিকপুর গ্রামের চায়ের দোকানদার আনোয়ার হোসেনের ভাষ্য, আজ বেলা ১১টার দিকে ইসমাইল ও ইব্রাহীম তাঁর দোকানে বসে আড্ডা দিচ্ছিলেন। এ সময় সেখানে সিএনজিচালিত দুটি অটোরিকশা আসে। অটোরিকশা থেকে মুখোশধারী কয়েকজন যুবক নেমে দুই ভাইকে এলোপাতাড়ি গুলি করে পালিয়ে যায়।
প্রত্যক্ষদর্শীদের ভাষ্য, ঘটনার পর তাঁরা স্থানীয় দত্তপাড়া পুলিশ তদন্ত কেন্দ্রে খবর দেন। পুলিশ এসে দুজনকে উদ্ধার করে লক্ষ্মীপুর সদর হাসপাতালে নিয়ে যায়।
দত্তপাড়া পুলিশ তদন্ত কেন্দ্রের উপপরিদর্শক (এসআই) প্রদীপ কুমার শাহাজী বলেন, হাসপাতালে নেওয়ার পর গুলিবিদ্ধ দুজনকে মৃত ঘোষণা করেন চিকিৎসক। তাঁদের লাশ হাসপাতালের মর্গে রাখা হয়েছে। লাশের ময়নাতদন্ত হবে।
লক্ষ্মীপুর সদর হাসপাতালের আবাসিক চিকিৎসা কর্মকর্তা আনোয়ার হোসেন বলেন, নিহত দুজনের শরীরের বিভিন্ন স্থানে গুলির চিহ্ন রয়েছে।
আরও  পড়ুন...
লক্ষ্মীপুরে গুলিতে নিহত ২
