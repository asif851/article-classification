
খুলনায় শিশু রাকিব (১২) হত্যা মামলায় দুজনের ফাঁসির আদেশ দিয়েছেন মহানগর দায়রা জজ আদালত। আজ রোববার ১০ কার্যদিবসে বিচার-প্রক্রিয়া শেষ করে আলোচিত এই মামলার রায় ঘোষণা করা হয়।
ফাঁসির দণ্ড পাওয়া আসামিরা হলেন শরীফ মোটরসের মালিক মো. শরীফ ও তাঁর সহযোগী মিন্টু।এ মামলায় অভিযুক্ত অপর আসামি শরীফের মা বিউটি বেগমকে খালাস দিয়েছেন আদালত।
খুলনার শিশু রাকিব হত্যা মামলার যুক্তিতর্ক উপস্থাপন শেষে গত ১ নভেম্বর দুপুরে খুলনা মহানগর দায়রা জজ আদালতের ভারপ্রাপ্ত বিচারক দিলরুবা সুলতানা রায় ঘোষণার তারিখ ধার্য করেন।
আদালতের মোট ১০ কার্যদিবসে বিচার-প্রক্রিয়া শেষ হয়। মামলা হওয়ার ৯৬ দিন পর এই রায় ঘোষণা করা হলো।
গত ৩ আগস্ট বিকেলে খুলনার টুটপাড়ায় শরীফ মোটরস নামের এক মোটরসাইকেলের গ্যারেজে নির্যাতন করে রাকিবকে হত্যা করা হয়।
