
রামপাল কয়লা বিদ্যুৎ প্রকল্প বাতিলের দাবিতে নারী ও শিশুদের নিয়ে প্রতিবাদী অবস্থান কর্মসূচি পালন করা হয়েছে। গতকাল শুক্রবার বিকেলে চট্টগ্রাম নগরের চেরাগী পাহাড় মোড়ে ‘সুন্দরবন ও প্রাণ প্রকৃতি রক্ষায় নারী ও শিশু, চট্টগ্রাম’-এর ব্যানারে এ কর্মসূচির আয়োজন করা হয়। অবস্থান কর্মসূচিতে বক্তব্য দেন তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটি চট্টগ্রামের সদস্যসচিব দেলোয়ার মজুমদার, নির্বাহী সম্পাদক হাসান মারুফ, নারী সংহতি কেন্দ্রীয় কমিটির রাজনীতি বিষয়ক সম্পাদক ইকরামুন্নেসা চম্পা, মিলি খানম প্রমুখ।কর্মসূচিতে নয় দিন বয়সী শিশুসন্তানকে নিয়ে অংশ নেন মিলি খানম। এর আগে ১৪ আগস্ট তিনি একই দাবিতে চট্টগ্রাম কেন্দ্রীয় শহীদ মিনার চত্বরে অবস্থান কর্মসূচি পালন করেন। এ ছাড়া কর্মসূচিতে অংশগ্রহণকারীরা ‘আমাদের সন্তান কি পারদ খেয়ে বড় হবে?’, ‘আমাদের তো বিদেশে বাড়ি নাই’, ‘সুন্দরবন বাঁচাও, আমার সন্তান বিশুদ্ধ বাতাসে বেড়ে উঠুক’ শীর্ষক বিভিন্ন প্ল্যাকার্ড বহন করেন।
বক্তারা বলেন, রামপাল বিদ্যুৎকেন্দ্রের কারণে পরিবেশদূষণ হবে। এই প্রকল্প পুরো সুন্দরবনকেও ধ্বংস করে দেবে। তাই পরিবেশবিধ্বংসী এই প্রকল্প বাতিল করতে হবে। 
