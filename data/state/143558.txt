
বঙ্গোপসাগরে সৃষ্ট লঘুচাপের প্রভাবে সৃষ্ট বৈরী আবহাওয়ার কারণে বরিশালের অভ্যন্তরীণ নদী বন্দরে ২ নম্বর সতর্কতা সংকেত জারি করা হয়েছে। তাই ছোট লঞ্চ চালকদের বিশেষ সতর্কতা অবলম্বন করতে পরামর্শ দিয়েছে অভ্যন্তরীণ নৌ পরিবহন কর্তৃপক্ষ (বিআইডব্লিউটিএ)।
বিআইডব্লিউটিএ’র বরিশাল অঞ্চলের নৌ-নিরাপত্তা ও ট্রাফিক বিভাগের উপপরিচালক আজমল হুদা আজ শনিবার দুপুরে জানান, বিরূপ আবহাওয়ার কারণে নদী বন্দরে ২ নম্বর সতর্কতা সংকেত জারি করা হয়েছে। তবে এর আওতায় থাকা ৬৫ ফুট দৈর্ঘ্যের নিচে বর্তমানে বরিশালে কোনো লঞ্চ নেই। আর অশান্ত নদীতে এসব ছোট লঞ্চ চলাচল আগে থেকেই বন্ধ রয়েছে। যে কয়েকটা ছোট লঞ্চ রয়েছে তা অভ্যন্তরীণ খালে অর্থাৎ শান্ত জায়গায় চলাচল করে।
আজমল হুদা আরও জানান, তারপরও দমকা হাওয়া যেকোনো সময় বয়ে যেতে পারে। তাই অভ্যন্তরীণসহ সব নৌ-যানের মাস্টারদের বিশেষ সতর্কতা অবলম্বন করে লঞ্চ চলাচল করতে বলা হয়েছে। পাশাপাশি নৌ-নিরাপত্তা ও ট্রাফিক বিভাগের নজরদারিও রয়েছে।
আজ সকাল ১০টায় বরিশালে তাপমাত্রা ছিল ২৩ দশমিক ৩ ডিগ্রি সেলসিয়াস।
বরিশাল আবহাওয়া কার্যালয়ের জ্যেষ্ঠ পর্যবেক্ষক প্রণব কুমার রায় শনিবার দুপুরে জানান, গত ২৪ ঘণ্টায় বরিশালে ২২ দশমিক ৩ মিলিমিটার বৃষ্টিপাত হয়েছে। এর মধ্যে শুক্রবার রাত ১০টা থেকে ১২টা পর্যন্ত এ অঞ্চলে ১৯ মিলিমিটার বৃষ্টিপাত হয়েছে।
আরও ২-১ দিন এভাবে বৃষ্টি হতে পারে জানিয়ে এই কর্মকর্তা বলেন, ৬০-৮০ কিলোমিটার বেগে ঝোড়ো হাওয়া বয়ে যেতে পারে। এ ছাড়াও বজ্রসহ বৃষ্টিপাত হওয়ার আশঙ্কাও রয়েছে। এ জন্য বরিশালের অভ্যন্তরীণ নদী বন্দরে ২ নম্বর সতর্কতা সংকেত এবং পায়রা সমুদ্র বন্দরে ৩ নম্বর সতর্কতা সংকেত জারি করা হয়েছে।
এদিকে শুক্রবার সন্ধ্যায় বরিশালের মুলাদীতে ঝড়ে বেশ কিছু ঘর-বাড়ি, শিক্ষাপ্রতিষ্ঠান ক্ষতিগ্রস্ত হয়েছে। বিভিন্ন জায়গায় বৈদ্যুতিক খুঁটি ও গাছপালা উপড়ে পড়েছে।
