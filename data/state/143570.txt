
রাজধানীর কলাবাগান ও খিলগাঁও এলাকায় আজ বৃহস্পতিবার ভোরে পৃথক সড়ক দুর্ঘটনায় দুজন নিহত হয়েছে।
নিহত ব্যক্তিদের মধ্যে একজনের পরিচয় জানা গেছে। তাঁর নাম মজিবুর রহমান (৬৫)। দুর্ঘটনায় ১৫ বছরের এক কিশোর নিহত হয়েছে। তার নাম জানা যায়নি।
ঢাকা মেডিকেল কলেজ হাসপাতাল সূত্রে জানা যায়, ভোররাতে কলাবাগান এলাকায় চলন্ত ট্রাক থেকে অজ্ঞাত এক কিশোর পড়ে যায়। কলাবাগান থানার উপপরিদর্শক (এএসআই) জহিরুল ইসলাম ওই কিশোরকে দ্রুত ঢাকা মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসা কর্মকর্তা তাকে মৃত ঘোষণা করেন।
খিলগাঁওয়ের তিলপাপাড়া এলাকায় গাড়ির ধাক্কায় নিহত হয়েছেন মজিবুর রহমান নামের এক বৃদ্ধ। ঢাকা মেডিকেল কলেজ হাসপাতালে তাঁর ছেলে আজাদ রহমানের দেওয়া ভাষ্য, ভোর সাড়ে চারটার দিকে তিনি (মজিবুর রহমান) নামাজ আদায় করতে যাচ্ছিলেন। এ সময় রাস্তায় একটি গাড়ি এসে তাঁকে ধাক্কা দেয়। ঢাকা মেডিকেল কলেজ হাসপাতালে নেওয়ার পর কর্তব্যরত চিকিৎসা কর্মকর্তা তাঁকে মৃত ঘোষণা করেন।
নিহত দুজনের লাশ হাসপাতালের জরুরি বিভাগের মর্গে রয়েছে। হাসপাতালের পুলিশ ক্যাম্পের দায়িত্বরত কর্মকর্তা এএসআই সেন্টু চন্দ্র দাস এসব দুর্ঘটনার তথ্যের সত্যতা নিশ্চিত করেছেন।
