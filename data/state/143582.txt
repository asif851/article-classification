
বিএনপির নেতৃত্বাধীন ২০-দলীয় জোটের টানা অবরোধের মধ্যে গতকাল শনিবার বগুড়ায় ট্রাকে পেট্রলবোমা হামলায় দগ্ধ চারজনের মধ্যে একজন মারা গেছেন।নিহত ব্যক্তির নাম মো. হাসিব (৪০)। হামলার শিকার হওয়া ট্রাকের চালকের সহকারী ছিলেন তিনি। তাঁর বাড়ি সিরাজগঞ্জের কাজীপুর উপজেলা। বাবার নাম আবদুস সাত্তার।বগুড়ার শহীদ জিয়াউর রহমান মেডিকেল কলেজ হাসপাতালের বার্ন ইউনিটে চিকিৎসাধীন ছিলেন হাসিব। গতকাল দিবাগত রাত দুইটার দিকে মারা যান তিনি। হাসপাতালের বার্ন ইউনিটের রেজিস্ট্রার শহীদুল্লাহ দেওয়ান বলেন, হাসিবের শ্বাসনালিসহ শরীরের শতভাগ পুড়ে গেছে। গতকাল রাত পৌনে নয়টার দিকে বগুড়ার শাজাহানপুর উপজেলার রূপিহার নামক স্থানে বগুড়া-নাটোর মহাসড়কে ওই ট্রাকে পেট্রলবোমা হামলা হয়। এতে ট্রাকের চালক, সহকারীসহ চারজন দগ্ধ হন।অগ্নিদগ্ধ ব্যক্তিরা হলেন ট্রাকের চালক বগুড়া শহরের নিশিন্দারা এলাকার গোলাম মোস্তফা (৩৫), চালকের সহকারী সিরাজগঞ্জের কাজীপুর উপজেলার মো. হাসিব (৪০) এবং দুই ব্যবসায়ী নাটোরের আবদুল আজিজ (৩৫) ও জাহাঙ্গীর আলম (৪০)। অগ্নিদগ্ধ ব্যক্তিদের বগুড়ার শহীদ জিয়াউর রহমান মেডিকেল কলেজ হাসপাতালের বার্ন ইউনিটে ভর্তি করা হয়। পুলিশ জানায়, ট্রাকটি পণ্য খালাস করে নাটোর থেকে বগুড়ায় ফিরছিল। শাজাহানপুরের রূপিহার নামক স্থানে পৌঁছালে দুর্বৃত্তরা ট্রাকটি লক্ষ্য করে ইটপাটকেল ছোড়ে। এতে ট্রাকের চালক নিয়ন্ত্রণ হারান। পরে ট্রাকটিতে পেট্রলবোমা হামলা করে দুর্বৃত্তরা।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে টানা এই অবরোধ কর্মসূচি চলছে। তবে এর দুই দিন আগেই সহিংসতার শুরু। সহিংসতায় এখন পর্যন্ত ৮০ জনের বেশি মানুষ নিহত হয়েছেন। আহত সহস্রাধিক।
