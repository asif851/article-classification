
প্লট বরাদ্দে অনিয়মের মামলায় ঢাকা মহানগর বিএনপির আহ্বায়ক ও সাবেক গৃহায়ণ ও গণপূর্তমন্ত্রী মির্জা আব্বাস এবং একই মন্ত্রণালয়ের সাবেক প্রতিমন্ত্রী আলমগীর কবিরসহ পাঁচজনের বিরুদ্ধে অভিযোগপত্র অনুমোদন দিয়েছে দুর্নীতি দমন কমিশন (দুদক)। এ মামলার এজাহারে নাম না থাকলেও তদন্ত শেষে মির্জা আব্বাসের বিরুদ্ধে অভিযোগপত্র অনুমোদন করা হয়।গতকাল মঙ্গলবার এ অনুমোদন দেওয়া হয় বলে জানিয়েছেন দুদকের উপপরিচালক (জনসংযোগ) প্রণব কুমার ভট্টাচার্য।সাবেক গণপূর্তমন্ত্রী ও প্রতিমন্ত্রী ছাড়াও যাঁদের বিরুদ্ধে অভিযোগপত্র অনুমোদন করা হয়েছে তাঁরা হলেন সাবেক যুগ্ম সচিব বিজন কান্তি সরকার, গৃহায়ণ কর্তৃপক্ষের হিসাবরক্ষক মনসুর আলম এবং হিসাব সহকারী মতিয়ার রহমান।এ বিষয়ে গত বছরের ৩ মার্চ রাজধানীর শাহবাগ থানায় একটি মামলা করা হয়। মামলার অভিযোগে বলা হয়, প্রতিমন্ত্রী থাকা অবস্থায় আলমগীর কবির ২০০৬ সালে ঢাকা সাংবাদিক সমবায় সমিতি নামে একটি সংগঠনকে নামমাত্র মূল্যে মিরপুরে সাত একর জমি বরাদ্দ দেওয়ার সুপারিশ করেন। প্রতিমন্ত্রীর হস্তক্ষেপে জাতীয় গৃহায়ণ কর্তৃপক্ষ ক্ষমতার অপব্যবহার ও দুর্নীতির মাধ্যমে বাজারমূল্যের চেয়ে কম দামে ওই জমি বরাদ্দ দিয়ে রাষ্ট্রের ১৫ কোটি ৫২ লাখ ৫০ হাজার ৯০০ টাকা ক্ষতি করে।মামলায় আরও অভিযোগ করা হয়, ঝিলমিল বহুমুখী সমবায় সমিতি লিমিটেডের অনুকূলে নকশা করা জমি বিনা কারণে বাতিল করে ঢাকা সাংবাদিক সমিতি লিমিটেডের অনুকূলে বরাদ্দ দেন আলমগীর কবির। ওই সময় গণপূর্তমন্ত্রী ছিলেন মির্জা আব্বাস।পঁাচজনকে তলব: বিভিন্ন ব্যাংক ও আর্থিক প্রতিষ্ঠান থেকে আনন্দ শিপইয়ার্ডের প্রায় ১ হাজার ৩০০ কোটি টাকা ঋণ জালিয়াতির ঘটনা অনুসন্ধানের অংশ হিসেবে দুটি আর্থিক প্রতিষ্ঠানের ব্যবস্থাপনা পরিচালকসহ (এমডি) পাঁচজনকে তলব করেছে দুদক।গতকাল মঙ্গলবার দুদকের উপপরিচালক মীর জয়নুল আবেদীন শিবলী তাঁদের তলব করে নোটিশ পাঠিয়েছেন।যাঁদের তলব করা হয়েছে তাঁরা হলেন ফারইস্ট ফিন্যান্স অ্যান্ড ইনভেস্টমেন্ট লিমিটেডের এমডি শান্তনু সাহা, ন্যাশনাল হাউজিং ফিন্যান্স অ্যান্ড ইনভেস্টমেন্টের ভাইস প্রেসিডেন্ট কামাল পাশা এবং আইডিএলসি ফিন্যান্স লিমিটেডের হেড অব ইন্টারনাল কন্ট্রোল অ্যান্ড কমপ্লায়েন্স মুশতাক আহমেদ। তাঁদের ১৭ ফেব্রুয়ারি দুদকে হাজির থাকতে বলা হয়েছে।১৮ ফেব্রুয়ারি হাজির থাকতে বলা হয়েছে বাংলাদেশ ইন্ডাস্ট্রিয়াল ফিন্যান্স কোম্পানি লিমিটেডের দুই কর্মকর্তা ইনামুর রহমান ও মাসকুর আহমেদকে।
