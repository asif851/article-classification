
বিএনপির স্থায়ী কমিটির সদস্য আমীর খসরু মাহমুদ চৌধুরী বলেছেন, বিএনপি দেশের সবচেয়ে জনপ্রিয় দল। নিবন্ধনের ভয় দেখিয়ে বিএনপিকে নির্বাচনে নেওয়া যাবে না।
আজ বুধবার দুপুরে জাতীয় প্রেসক্লাব এক স্মরণসভায় আমীর খসরু এ মন্তব্য করেন। বিএনপির সাবেক মহাসচিব খোন্দকার দেলোয়ার হোসেনের মৃত্যুবার্ষিকী উপলক্ষে ঘুরে দাঁড়াও বাংলাদেশ নামের একটি সংগঠন ওই স্মরণসভার আয়োজন করে। আয়োজক সংগঠনের এক সংবাদ বিজ্ঞপ্তিতে এ কথা জানানো হয়।সম্প্রতি প্রধানমন্ত্রী শেখ হাসিনা বলেছেন, ভারতের কাছে গ্যাস বিক্রির মুচলেকা দিয়ে ২০০১ সালে খালেদা জিয়া ক্ষমতায় আসেন। ওই নির্বাচনে আওয়ামী লীগকে হারাতে ভারতের গোয়েন্দা সংস্থা ‘র’ ও যুক্তরাষ্ট্র এক জোট হয়েছিল। প্রধানমন্ত্রীর বক্তব্যের সমালোচনা করে আমির খসরু বলেন, যদি এভাবে ক্ষমতায় আসা যায়, তাহলে দেশে ভোটের কোনো দরকার নেই। তিনি প্রশ্ন রাখেন, প্রধানমন্ত্রী ভারত সফরে যাওয়ার আগে এ বক্তব্য দিয়ে কোনো কিছু চাপা দিতে চাইছেন কি না। তাঁর অভিযোগ, দৃষ্টি অন্যদিকে ফেরাতে প্রধানমন্ত্রী এ বক্তব্য দিয়েছেন।বিএনপির প্রয়াত মহাসচিব খোন্দকার দেলোয়ার হোসেনের রুহের মাগফিরাত কামনা করে খসরু বলেন, নেতা অনেক আছেন, কিন্তু খোন্দকার দেলোয়ার ছিলেন একজনই। তিনি এক-এগারোর দুঃসময়ে যে সাহসী ভূমিকা রেখেছিলেন, তা শুধু বিএনপি নয়, দেশবাসী চিরদিন শ্রদ্ধাভরে স্মরণ করবে।
অন্যদের মধ্যে বিএনপির যুগ্ম মহাসচিব সৈয়দ মোয়াজ্জেম হোসেন আলাল, বিএনপির যুববিষয়ক সহসম্পাদক মীর নেওয়াজ আলী, আয়োজক সংগঠনের সভাপতি কাদের সিদ্দিকী প্রমুখ বক্তব্য দেন।
