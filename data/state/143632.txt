
ইতালির বংশোদ্ভূত বাংলাদেশের সম্মানসূচক নাগরিক ও বিশিষ্ট মুক্তিযোদ্ধা ফাদার ম্যারিনো রিগন আর নেই । তিনি শুক্রবার রাতে ৯২ বছর বয়সে ইতালিতে পরলোকগমন করেছেন।
প্যারিসে বসবাসরত বাংলাদেশের সাংস্কৃতিক কর্মী রবিশংকর মৈত্রী ফেসবুক স্ট্যাটাসের মাধ্যমে রিগনের মৃত্যুর বিষয়টি নিশ্চিত করেছেন।ফাদার রিগনের ভাতিজা অ্যালেসান্ডু জেনিনে ও মার্টা জানিনের উদ্ধৃতি দিয়ে মৈত্রী বলেন, ইতালির ভাইসেনজায় চিকিৎসাধীন অবস্থায় শুক্রবার বাংলাদেশ সময় রাত ৯টায় তিনি পরলোকগমন করেন।ফেসবুক সূত্র অনুযায়ী রিগন ১৯২৫ সালের ৫ জানুয়ারি ইতালির ভিলাভার্লায় জন্মগ্রহণ করেন এবং ১৯৫৩ সালে বাংলাদেশে আসেন। তিনি দীর্ঘদিন মংলার হলদিবুনিয়া গ্রামে বসবাস করেন।ফাদার রিগন যুদ্ধাহত মুক্তিযোদ্ধাদের আশ্রয় ও চিকিৎসা দেওয়ার মাধ্যমে ১৯৭১ সালে বাংলাদেশের মুক্তিযুদ্ধে অংশ নেন।সরকার ২০০৯ সালে রিগনকে সম্মানসূচক নাগরিকত্ব প্রদান করে।জনপ্রশাসন প্রতিমন্ত্রী ইসমত আরা সাদিক আজ এক শোক বার্তায় ফাদার রগনের মৃত্যুতে গভীর শোক প্রকাশ করেছেন। তিনি বাংলাদেশের মুক্তিযুদ্ধে রিগনের অবদানের কথা স্মরণ করেন এবং তার বিদেহী আত্মার শান্তি কামনা করেন।
