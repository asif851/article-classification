
নেপালের রাজধানী কাঠমান্ডুর ত্রিভুবন আন্তর্জাতিক বিমানবন্দরে ইউএস বাংলার উড়োজাহাজ বিধ্বস্ত হওয়ার পর ওই বিমানবন্দরের সব ফ্লাইট বাতিল করা হয়েছে। নেপালের এটাই একমাত্র আন্তর্জাতিক বিমানবন্দর।
নেপালি দৈনিক কাঠমান্ডু পোস্টের খবরে বলা হয়েছে, ইউএস বাংলার উড়োজাহাজটি বিধ্বস্ত হওয়ার পর বিমানবন্দরটিতে পূর্বনির্ধারিত সব ফ্লাইট বাতিল করা হয়েছে। পথে থাকা ফ্লাইটগুলোকে অন্য স্থানে অবতরণের জন্য পাঠিয়ে দেওয়া হয়েছে।
আজ ঢাকা থেকে নেপালের কাঠমান্ডুর উদ্দেশে যাওয়া বেসরকারি বিমান সংস্থা ইউএস বাংলার উড়োজাহাজ বিধ্বস্তের ঘটনায় অন্তত ৫০ জন নিহত হয়েছেন। বার্তা সংস্থা রয়টার্স নেপালের সেনাবাহিনীর একজন মুখপাত্রের বরাত দিয়ে এ কথা জানিয়েছে। তবে বার্তা সংস্থা এএফপি বলেছে, কমপক্ষে ৪০ জন নিহত হয়েছেন। উড়োজাহাজটিতে ৬৪ জন যাত্রী ও চারজন ক্রু ছিলেন।
