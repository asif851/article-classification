
কক্সবাজারের টেকনাফে নাফ নদী থেকে বাংলাদেশি দুজন জেলেকে মিয়ানমারের বর্ডার গার্ড পুলিশ (বিজিপি) অপহরণ করে নিয়ে গেছে বলে অভিযোগ পাওয়া গেছে। আজ বুধবার ভোরে উপজেলার হোয়াইক্যংয়ের লম্বাবিল-সংলগ্ন নাফ নদী থেকে মোহাম্মদ নাজির হোসেন (৪২) ও আবদুস শুক্কুর (৩৯) নামের দুই জেলেকে অপহরণ করা হয়।
নাজির হোয়াইক্যং ইউনিয়নের লম্বাবিল এলাকার আবুল কাশেমের ছেলে মোহাম্মদ নাজির হোসেন ও শুক্কুর একই এলাকার সৈয়দ আলীর ছেলে।
অপহৃত ওই দুই জেলের পরিবারের সদস্যরাসহ কয়েকজন এলাকাবাসীর সঙ্গে কথা বলে জানা গেছে, মঙ্গলবার দিবাগত রাতে ওই দুই জেলে প্রতিদিনের মতো লম্বাবিল-সংলগ্ন নাফ নদীতে মাছ শিকার করতে যান। ভোরের দিকে বিজিপির একটি টহল দল স্পিডবোটে করে এসে অস্ত্রের মুখে নৌকাসহ ওই দুই জেলেকে অপহরণ করে মিয়ানমারের দিকে নিয়ে যায়।
অপহৃত আবদুস শুক্কুরের ছোট ভাই আবদুর রহিম বলেন, এ ঘটনাটি বর্ডার গার্ড বাংলাদেশের (বিজিবি) টেকনাফ ২ ব্যাটালিয়ন বরাবরে লিখিতভাবে তাঁরা জানাবেন।
টেকনাফ ২ বিজিবির অধিনায়ক লে. কর্নেল আবুজার আল জাহিদ আজ রাতে প্রথম আলোকে বলেন, ‘বিষয়টি শুনেছি, কিন্তু অপহৃত জেলেদের পরিবার এখনো লিখিতভাবে জানায়নি। তারপরও মিয়ানমারের বর্ডার গার্ড পুলিশের সঙ্গে যোগাযোগের চেষ্টা করা হচ্ছে।’
