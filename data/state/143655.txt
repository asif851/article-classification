
সেপ্টেম্বরে দেশে ইন্টারনেট ব্যবহারকারী বেড়েছে প্রায় সাড়ে ১৮ লাখ। মোবাইল ফোনের গ্রাহক বেড়েছে প্রায় ছয় লাখ। বাংলাদেশে টেলিযোগাযোগ নিয়ন্ত্রণ কমিশনের (বিটিআরসি) সর্বশেষ প্রতিবেদন বিশ্লেষণ করে এ তথ্য পাওয়া গেছে।
মোবাইল কোম্পানিগুলোর কাছ থেকে পাওয়া তথ্য অনুযায়ী বিটিআরসি প্রতি মাসেই এ প্রতিবেদন তৈরি করে। আজ মঙ্গলবার প্রকাশিত এ প্রতিবেদনে বলা হয়েছে, বর্তমানে দেশে মোট ইন্টারনেট গ্রাহকসংখ্যা ৫ কোটি ৪০ লাখ ৫৮ হাজার। আগস্ট মাসে যা ছিল ৫ কোটি ২২ লাখ ১৯ হাজার।এর মধ্যে মোবাইল ইন্টারনেটই ব্যবহার করছেন প্রায় পাঁচ কোটি ২০ লাখ গ্রাহক। আগস্ট মাসে এ সংখ্যা ছিল ৫ কোটি সাত লাখ ৪৩ হাজার। ওয়াইম্যাক্স ব্যবহারকারীর সংখ্যা এক লাখ ৬৫ হাজার এবং আইএসপি ও পিএসটিএন ইন্টারনেট গ্রাহক ১৯ লাখ ১১ হাজার।বিটিআরসির প্রতিবেদন অনুযায়ী ছয়টি মোবাইল অপারেটরের মোট গ্রাহক ১৩ কোটি ১৪ লাখ ৩৬ হাজার। আগস্ট মাসে এ সংখ্যা ছিল ১৩ কোটি আট লাখ ৪৩ হাজার।ওই পরিসংখ্যান অনুযায়ী, গ্রাহকসংখ্যার দিক থেকে দেশের শীর্ষ অপারেটর হিসেবে নিজেদের অবস্থান ধরে রেখেছে গ্রামীণফোন। প্রায় পাঁচ লাখ গ্রাহক বেড়ে তাদের বর্তমান গ্রাহকসংখ্যা পাঁচ কোটি ৫৫ লাখ ১১ হাজার। দ্বিতীয় শীর্ষ অপারেটর বাংলালিংকের গ্রাহকসংখ্যা প্রায় দুই লাখ কমেছে। আগস্টে তাদের গ্রাহক ছিল তিন কোটি ২৮ লাখ ৭৯ হাজার। সেপ্টেম্বরে এ সংখ্যা দাঁড়িয়েছে তিন কোটি ২৬ লাখ ১৫ হাজারে।সেপ্টেম্বরে রবির গ্রাহকসংখ্যা ৫৭ হাজার বেড়ে দাঁড়িয়েছে দুই কোটি ৮৩ লাখ ৭৩ হাজারে। চার লাখেরও বেশি গ্রাহক বেড়েছে এয়ারটেলের। তাদের গ্রাহকসংখ্যা ৯৭ লাখ ১৭ হাজার। রাষ্ট্রায়ত্ত মোবাইল কোম্পানি টেলিটকেরও গ্রাহকসংখ্যা বেড়েছে। ৪০ লাখ ৭৯ হাজার থেকে তাদের গ্রাহকসংখ্যা ৪১ লাখ ৮ হাজারে দাঁড়িয়েছে।বরাবরের মতোই গ্রাহক কমেছে সিটিসেলের। ২৫ হাজার কমে তাদের গ্রাহকসংখ্যা ১১ লাখ ১৩ হাজার।
