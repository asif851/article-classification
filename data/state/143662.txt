
বাংলাদেশ ব্যাংক ভবনের ১৪ তলার আগুন নিয়ন্ত্রণে এসেছে। আজ বৃহস্পতিবার রাত সাড়ে ১০টার দিকে ফায়ার সার্ভিসের ১০টি ইউনিট আগুন নিয়ন্ত্রণে আনে।এর আগে বৃহস্পতিবার রাত সাড়ে নয়টার দিকে বাংলাদেশ ব্যাংক ভবনের ১৪ তলায় আগুন লাগে। খবর পেয়েই ঘটনাস্থলেই পৌঁছায় ফায়ার সার্ভিসের ১০টি ইউনিট। রাত সাড়ে ১০টার দিকে আগুন নিয়ন্ত্রণে আসে।বাংলাদেশ ব্যাংকের ও ফায়ার সার্ভিসের কর্মকর্তারা জানান, আগুন নিয়ন্ত্রণে। তবে ওই তলার কক্ষগুলো এখন পরীক্ষা করে দেখা হচ্ছে।বাংলাদেশ ব্যাংকের কর্মকর্তারা জানান, অগ্নিকাণ্ডের ঘটনার সময় ভবনের ভেতর কেউ ছিল না। ২৬ মার্চ মহান স্বাধীনতা ও জাতীয় দিবস উপলক্ষে বাংলাদেশ ব্যাংকে কিছু সংস্কার কাজ চলছে। তবে রাত আটটার দিকে কাজ শেষে সংস্কার কাজে যুক্ত লোকজন বের হয়ে যান।তবে তাৎক্ষণিকভাবে আগুন লাগার কারণ ও ক্ষয়ক্ষতির পরিমাণ সম্পর্কে কিছু জানা যায়নি। এ ছাড়া আগুনে হতাহতের কোনো তথ্যও পাওয়া যায়নি।অগ্নিকাণ্ডের খবর পেয়ে অর্থমন্ত্রী আবুল মাল আবদুল মুহিত ও বাংলাদেশ ব্যাংক গভর্নর ফজলে কবির ঘটনাস্থল পরিদর্শন করেছেন।
