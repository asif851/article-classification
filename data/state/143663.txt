
বিএনপির স্থায়ী কমিটির সদস্য মওদুদ আহমদের গণ-আন্দোলনের গড়ে তোলার জবাবে আওয়ামী লীগের সাধারণ সম্পাদক ওবায়দুল কাদের বলেছেন, ‘মওদুদ সাহেবরা আন্দোলন করতে পারেন? আমিতো বুঝি না তারা কীভাবে করবেন। বিএনপি তো তাদের নিজের অফিসে বসে একে অপরকে সরকারের দালাল বলে অভিহিত করে।’আজ শনিবার দুপুরে রাজধানীর মানিক মিয়া অ্যাভিনিউয়ে বিআরটিএ-এর জনসচেতনতামূলক কার্যক্রম পরিদর্শন শেষে সাংবাদিকদের প্রশ্নের জবাবে ওবায়দুল কাদের এসব কথা বলেন।গতকাল রাজধানীর এক অনুষ্ঠানে বিএনপির স্থায়ী কমিটির সদস্য মওদুদ আহমদ বলেন, সংলাপ ও সমঝোতার মাধ্যমে রাজনৈতিক সংকটের সমাধান না মিললে গণ-আন্দোলনের বিকল্প নেই। তাঁর এই বক্তব্যের বিষয়ে সাংবাদিকদের প্রশ্নের জবাবে ওবায়দুল কাদের বলেন, ‘বিএনপির নিজেদের মধ্যে সংশয় ও অনাস্থা রয়েছে। তাদের মুখে আবার আন্দোলনের কথা! যাই হোক অনেক দিন তাদের আন্দোলন-সংগ্রামে দেখি না। মওদুদ সাহেবকে কত আগে রাজপথে দেখেছি, সেটা আমার মনে নেই। উনিও আন্দোলনে নামুক না। ওনার যখন ইচ্ছা আন্দোলন করুক না, আমরা তা রাজনৈতিকভাবে মোকাবিলা করব।’
ওবায়দুল কাদের বলেন, প্রতিদিন ছোট গাড়িকে লাইসেন্স দেওয়ার পরিমাণ বাড়ছে যা খুবই ‘এলার্মিং’। তিনি বলেন, গাড়ি ব্যবহারে সবাইকে সতর্ক এবং সংযমী হতে হবে। পরিবার প্রতি গাড়ি ব্যবহার সীমিত করতে হবে। এ সময় মন্ত্রী জানান, ‘শিগগিরই বিআরটিএ আইন সংসদে উত্থাপন করা হবে। আইনটি চূড়ান্ত পর্যায়ে আছে। মন্ত্রিসভায় অনুমোদন পেলেই সংসদে উত্থাপন করা হবে।’
ওবায়দুল কাদের বলেন, মোটরসাইকেল চলাচলে উন্নতি হচ্ছে। এখনকার বেশির ভাগ মোটরসাইকেলে যাত্রী দুজন। এর মধ্যে একজনের অবশ্যই হেলমেট থাকে। বিষয়টিতে আস্তে আস্তে মানুষের অভ্যাস গড়ে উঠবে। তবে রাজনৈতিক লোকেরা যারা মোটরসাইকেলে চলাচল করেন তাদের অধিকাংশ হেলমেট ব্যবহার করেন না। এদের মধ্যে আবার বেশির ভাগই তরুণ।
এ সময় উপস্থিত ছিলেন বিআরটিএ চেয়ারম্যান মশিয়ার রহমান, পরিচালক নাজমুল আহসান মজুমদারসহ প্রতিষ্ঠানের কর্মকর্তা-কর্মচারীরা।
