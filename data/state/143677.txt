
চাঁপাইনবাবগঞ্জের শিবগঞ্জ উপজেলার কানসাট ইউনিয়নের বালুচর গ্রামে একটি বাড়িতে শুক্রবার দিবাগত রাত দুইটার দিকে অভিযান চালিয়ে দেড় কেজি গানপাউডার, দুটি পিস্তল, দুটি ম্যাগাজিন, ছয় রাউন্ড গুলিসহ তিনজনকে আটক করেছে পুলিশ। তাঁরা হলেন বাড়ির মালিক শরিফুল ইসলাম (৫২), একই গ্রামের আশরাফুল আলম (৫০) ও যশোর জেলার কোতোয়ালি থানার রায়পাড়া গ্রামের তৈমুর রহমান (৫০)। পুলিশের দাবি, তাঁরা জামায়াতের কর্মী।
এ বিষয়ে শিবগঞ্জ পৌর জামায়াতের একাধিক নেতার সঙ্গে মুঠোফোনে যোগাযোগের চেষ্টা করে পাওয়া যায়নি।শিবগঞ্জ থানার ভারপ্রাপ্ত কর্মকর্তা (ওসি) রমজান আলী বলেন, গোপন সংবাদের ভিত্তিতে শুক্রবার রাতে বালুচর গ্রামের একটি বাড়িতে অভিযান চালিয়ে গোপন বৈঠক করার সময় শরিফুল ইসলাম, আশরাফুল আলম ও তৈমুর রহমানকে আটক করা হয়। তবে অন্যরা পালিয়ে যায়। এ সময় তাঁদের কাছ থেকে দেড় কেজি গানপাউডার, দুটি পিস্তল, দুটি ম্যাগাজিন ও ছয় রাউন্ড গুলি উদ্ধার করা হয়েছে। এ ব্যাপারে শিবগঞ্জ থানায় অস্ত্র ও বিস্ফোরক দ্রব্য আইনে মামলার বিষয়টি প্রক্রিয়াধীন রয়েছে।
