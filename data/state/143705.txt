
গাইবান্ধার গোবিন্দগঞ্জে নৈশকোচের সঙ্গে বালুবোঝাই ট্রাকের মুখোমুখি সংঘর্ষ হয়েছে। এতে ঘটনাস্থলেই কোচ ও ট্রাকের চালকসহ চারজন নিহত হয়েছেন। শিশুসহ আহত অন্তত ১৪ জন।
আজ রোববার ভোর সাড়ে পাঁচটার দিকে উপজেলার পান্থপাড়ার বকচর নামক এলাকায় রংপুর-ঢাকা মহাসড়কে এই দুর্ঘটনা ঘটে। ট্রাকচালকের ঘুমের জন্য এই দুর্ঘটনা ঘটেছে বলে ধারণা পুলিশের।
দুর্ঘটনায় হতাহত হওয়া ব্যক্তিদের নাম-পরিচয় তাৎক্ষণিকভাবে পাওয়া যায়নি।
আহত ব্যক্তিদের উদ্ধার করে গোবিন্দগঞ্জ উপজেলা স্বাস্থ্য কমপ্লেক্স ও বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়েছে।
পুলিশ ও স্থানীয় লোকজনের ভাষ্য, ঢাকা থেকে ছেড়ে আসা ভিএস পরিবহন নামে একটি নৈশকোচ পঞ্চগড় যাচ্ছিল। কোচটি আজ ভোর সাড়ে পাঁচটার দিকে পান্থপাড়ার বকচর এলাকায় পৌঁছায়। সেখানে ঢাকাগামী বালুবোঝাই একটি ট্রাকের সঙ্গে কোচটির মুখোমুখি সংঘর্ষ হয়। এতে ঘটনাস্থলেই কোচ ও ট্রাকের চালকসহ চারজন নিহত হন। শিশু ও নারীসহ আহত হন ১৪ জন।
গোবিন্দগঞ্জ হাইওয়ে পুলিশের ভারপ্রাপ্ত কর্মকর্তা (ওসি) আবুল বাশার প্রথম আলোকে বলেন, আহত ব্যক্তিদের মধ্যে দুই থেকে তিনজনের অবস্থা আশঙ্কাজনক।
