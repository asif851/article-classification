
বিএনপির স্থায়ী কমিটির সদস্য গয়েশ্বর চন্দ্র রায় বলেছেন, সারা দেশে উৎসবমুখর পরিবেশে পূজা অনুষ্ঠিত হওয়ার পেছনে সরকারের কোনো কৃতিত্ব নেই। দেশের মানুষের সম্প্রীতির বন্ধনের কারণে সুন্দরভাবে পূজা অনুষ্ঠিত হচ্ছে। আজ বৃহস্পতিবার বিকেল তিনটার দিকে টাঙ্গাইলের মির্জাপুরে দানবীর রণদা প্রসাদ সাহার পূজামণ্ডপ পরিদর্শনে গিয়ে তিনি এসব কথা বলেন।গয়েশ্বর চন্দ্র রায় বলেন, সরকার দলীয়ভাবে স্থানীয় সরকার নির্বাচন করে বাকশাল কায়েমের কৌশল অবলম্বন করছে। কারণ এই নির্বাচন দলীয়ভাবে করার মানে হলো নৌকা মার্কা পাস করিয়ে দিতে হবে তা প্রশাসনকে জানিয়ে দেওয়া। দলীয়ভাবে স্থানীয় সরকার নির্বাচন হলে জনগণ ভোট দিতে পারবে না। ভোটকেন্দ্রে মারামারি হবে। অতিমাত্রায় মামলা-মোকদ্দমা হবে। নির্বাচনের আগে অন্য দলের প্রার্থীরা গ্রেপ্তার হবেন।এ সময় মির্জাপুর উপজেলা বিএনপির সভাপতি আবুল কালাম আজাদ সিদ্দিকী, মির্জাপুর পৌর বিএনপির সভাপতি হজরত আলী মিঞা, মির্জাপুর উপজেলা বিএনপির সাংগঠনিক সম্পাদক শফিকুল ইসলাম ও উপজেলা যুবদলের সভাপতি গোলাম মোস্তফা প্রমুখ উপস্থিত ছিলেন।
