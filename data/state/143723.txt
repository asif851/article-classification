
৩৪তম বিসিএস পুলিশ কর্মকর্তাদের নিয়ে নতুন কমিটি গঠন করা হয়েছে। ৯০ সদস্যের কমিটিতে আবুল হাসান সভাপতি এবং মিজানুর রহমান সাধারণ সম্পাদক পদে নির্বাচিত হয়েছেন। রোববার এক সংবাদ বিজ্ঞপ্তিতে এ কথা জানানো হয়। 
দুই বছর মেয়াদে গঠিত এ কমিটিতে (২০১৮-২০১৯) ১৪ জন সহসভাপতির মধ্যে রয়েছেন শাহ কামাল, শরীফ মো. ফারুকুজ্জামান, রবিউল ইসলাম ও তয়াছির জাহান বাবু। রাসেল মনিরসহ আটজন যুগ্ম সম্পাদক এবং মফিজুর রহমান পলাশসহ সাতজন সাংগঠনিক সম্পাদক পদে নির্বাচিত হন। অন্যরা বিভিন্ন সম্পাদক এবং সদস্য পদে নির্বাচিত হয়েছেন। কমিটি দেশের স্বাধীনতা, সার্বভৌমত্ব, গণতন্ত্র এবং আইনশৃঙ্খলা রক্ষায় অগ্রণী ভূমিকা রাখতে কাজ করবে বলে নবনির্বাচিত সভাপতি ও সাধারণ সম্পাদক জানিয়েছেন।
