
বান্দরবান জেলা পরিষদের সদস্য ও জেলা আওয়ামী লীগের সাধারণ সম্পাদক কাজী মুজিবর রহমানের দলবল নিয়ে পৌরসভার খোঁয়াড় দখল করা অবৈধ ও চরম অন্যায় হয়েছে। ভবিষ্যতে যাতে এ রকম আইন হাতে তুলে নেওয়ার কাজ আর না হয় সে জন্য সবাইকে সচেতন থাকা উচিত।
 গতকাল বুধবার জেলা প্রশাসকের কার্যালয় মিলনায়তনে খোঁয়াড় স্থাপনসহ কয়েকটি বিষয়ে আয়োজিত সভায় জেলা প্রশাসক কে এম তারিকুল ইসলাম, জজ আদালতের সরকারি কৌঁসুলি (পিপি) মহিউদ্দিন এ কথা বলেছেন। এ সময় সভায় কাজী মুজিবর রহমানও উপস্থিত ছিলেন।
 তবে কাজী মুজিবর রহমান দাবি করেন জায়গাটি জেলা পরিষদে হস্তান্তরিত বাজার ফান্ডের এবং বাজার ফান্ড থেকে বাদশা মিয়া চৌধুরী নামে একজনকে ইজারা দেওয়া হয়েছে। এ জন্য তিনি জেলা পরিষদের বাজার ফান্ডের দায়িত্বপ্রাপ্ত সদস্য হিসেবে জায়গাটি বুঝিয়ে দিয়েছেন। কিন্তু পৌরসভার মতো সরকারি প্রতিষ্ঠানের অবকাঠামো উপযুক্ত আইনি প্রক্রিয়া ছাড়া ভেঙে অপসারণ করার তাঁর এক্তিয়ার আছে কি না সে ব্যাপারে তিনি কিছু বলেননি।
 সভায় পৌরসভার মেয়র জাবেদ রেজা অভিযোগ করেছেন, প্রকাশ্য দিবালোকে কাজী মুজিবর রহমান দলবল নিয়ে গত ২০ জুন পৌরসভার খোঁয়াড়ের স্থাপনা ভেঙে দিয়েছেন। খোঁয়াড়ের জায়গাটি দখল করে সেখানে ট্রাক শ্রমিক সমিতির নাম দিয়ে ঘর নির্মাণ করেছেন। তখন থেকে পৌরসভার আর কোনো খোঁয়াড় নেই।
জেলা প্রশাসকের সভাপতিত্বে সভায় আরও উপস্থিত ছিলেন পুলিশ সুপার কামরুল আহসান, আঞ্চলিক পরিষদ সদস্য কাজল কান্তি দাশ, জেলা পরিষদের মুখ্য নির্বাহী কর্মকর্তা বিপুল চন্দ্র সাহা, বান্দরবান সদর উপজেলা চেয়ারম্যান আবদুল কুদ্দুস, অতিরিক্ত জেলা প্রশাসক (রাজস্ব) ফয়েজ আহমদ, নেজারত ডেপুটি কালেক্টর শামীম হোসেন, প্রেসক্লাবের সভাপতি অধ্যাপক ওসমান গণি প্রমুখ।
সভায় জেলা প্রশাসক বলেন, দখল হওয়া খোঁয়াড়ের জায়গাটি সওজের মহাসড়কসংলগ্ন। এ জন্য সেখানে কারও স্থাপনা নির্মাণ করা যুক্তিসংগত নয়। বাজার ফান্ড কর্তৃপক্ষ কারও নামে ওই জমি ইজারা দিয়ে থাকলে তা বাতিল করা দরকার। পরে খোঁয়াড় স্থাপনের ব্যাপারে কোনো সিদ্ধান্ত ছাড়াই সভা শেষ হয়।
