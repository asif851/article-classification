
অবৈধ স্থাপনা উচ্ছেদ কার্যক্রমের পাশাপাশি নতুনভাবে অবৈধ স্থাপনা গড়ে তোলা বন্ধ করতে কার্যকর ব্যবস্থা নেওয়ার সুপারিশ করেছে গৃহায়ণ ও গণপূর্ত মন্ত্রণালয় সম্পর্কিত সংসদীয় স্থায়ী কমিটি। আজ বুধবার সংসদ ভবনে অনুষ্ঠিত কমিটির বৈঠকে এ সুপারিশ করা হয় বলে সংসদ সচিবালয়ের এক সংবাদ বিজ্ঞপ্তিতে বলা হয়েছে।
বৈঠকের কার্যপত্র থেকে জানা যায়, বৈঠকে গৃহায়ণ ও গণপূর্ত মন্ত্রণালয় জানায়, গত ফেব্রুয়ারিতে রাজধানী উন্নয়ন কর্তৃপক্ষ (রাজউক) আটটি অঞ্চলে ৭০৯টি বাড়ি পরিদর্শন করে। এর মধ্যে ৫৪৯টি বাড়িতে ব্যত্যয় পাওয়া যায়। ২৮৭টি বাড়ির মালিককে প্রথম নোটিশ এবং ৮২টি বাড়ির মালিককে দ্বিতীয় নোটিশ এবং ১৬২টি বাড়ির মালিককে চূড়ান্ত নোটিশ দেওয়া হয়েছে। ১৮টি ভবনের ব্যত্যয়কৃত অংশ উচ্ছেদ করা হয়েছে।
কমিটির সভাপতি দবিরুল ইসলামের সভাপতিত্বে কমিটির সদস্য গৃহায়ণ ও গণপূর্তমন্ত্রী মোশাররফ হোসেন, জাহিদ আহসান রাসেল, সাধন চন্দ্র মজুমদার, এ কে এম ফজলুল হক, আবু সালেহ মোহাম্মদ সাঈদ, নূর-ই-হাসনা লিলি চৌধুরী এবং নূরজাহান বেগম বৈঠকে অংশ নেন।
