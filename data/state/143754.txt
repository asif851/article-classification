
গাজীপুরের টঙ্গীর মুক্তারবাড়ি আউচপাড়া রোড এলাকায় একটি বাড়ি থেকে নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) দক্ষিণাঞ্চলের আমিরসহ চারজনকে আটক করা হয়েছে বলে জানিয়েছে র‍্যাপিড অ্যাকশন ব্যাটালিয়ন (র‍্যাব)। র‍্যাব বলছে, সেখান থেকে বোমা, পিস্তল, চাপাতিসহ বেশ কিছু অস্ত্র উদ্ধার করা হয়েছে।
আটক করা জেএমবির আমিরের নাম মাহমুদুল হাসান তানভীর। অন্য তিনজন হলেন আশিকুল আকবর, নাজমুস সাকিব ও শরীয়তউল্লাহ।
র‍্যাবের গণমাধ্যম শাখার পরিচালক মুফতি মাহমুদ খান জানান, গোপন খবরের ভিত্তিতে আজ বৃহস্পতিবার ভোররাতে ওই এলাকার ছয়তলা একটি বাড়ির চারতলায় অভিযান চালানো হয়। সেখান থেকে আটটি বোমা, পিস্তল, একটি ম্যাগাজিন, শতাধিক গুলি, দুটি কুড়াল, আটটি চাপাতি-ছুরি, কিছু জিহাদি বই ও বোমা তৈরির সরঞ্জাম উদ্ধার করা হয়েছে।
মাহমুদুল হাসান তানভীর যশোর বিজ্ঞান ও প্রযুক্তি বিশ্ববিদ্যালয়ের ছাত্র বলে র‍্যাব প্রাথমিকভাবে জানিয়েছে।
