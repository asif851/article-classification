
চাঁপাইনবাবগঞ্জে সাংবাদিক পেটানোর আট দিন পর ঘটনার জন্য দুঃখ প্রকাশ করেছেন ক্ষমতাসীন দলের স্থানীয় সাংসদ আবদুল ওদুদ। গতকাল শুক্রবার চাঁপাইনবাবগঞ্জ প্রেসক্লাবে এসে তিনি দুঃখ প্রকাশ করেন। এরপর সাংবাদিকেরা সাংসদের সংবাদ বর্জনসহ অন্যান্য কর্মসূচি প্রত্যাহার করে নেন।সকাল সাড়ে ১০টার দিকে সাংসদ আবদুল ওদুদ চাঁপাইনবাবগঞ্জ প্রেসক্লাবে আসেন। এ সময় মারধরের শিকার সাংবাদিক এমরান ফারুক মাসুমসহ অন্য সাংবাদিককের কাছে ঘটনার জন্য ভুল স্বীকার করেন তিনি। ঘটনাটিকে ‘অনভিপ্রেত’ উল্লেখ করে সাংসদ বলেন, ‘রাগের মাথায় ওই অনাকাঙ্ক্ষিত ঘটনা ঘটেছে। এটা আমার ভুল হয়েছে। এ জন্য আমি দুঃখিত।’ সাংসদের দুঃখ প্রকাশের পর সাংবাদিকরা তাঁর সংবাদ বর্জনসহ অন্যান্য কর্মসূচি প্রত্যাহার করেন। সেখানে সাংবাদিকদের মধ্যে গোলাম মোস্তফা, আনোয়ার হোসেন, আলমগীর কবীর, কামাল উদ্দীন, ডাবলু কুমার ঘোষ, নাসিম মাহমুদ, রবিউল হাসান প্রমুখ উপস্থিত ছিলেন।
