

• বড়পুকুরিয়া কয়লাখনি দুর্নীতি মামলা। • ২০০৮ সালের ২৬ ফেব্রুয়ারি শাহবাগ থানায় দুদক মামলাটি করে। • খালেদা জিয়াসহ ১৬ জনের বিরুদ্ধে মামলা। • খালেদা জিয়া কারাগারে আছেন।

বড়পুকুরিয়া কয়লাখনি-সংক্রান্ত দুর্নীতি মামলায় অভিযোগ গঠনের শুনানির জন্য আজ রোববার বিএনপির চেয়ারপারসন খালেদা জিয়াকে রাজধানীর বকশীবাজারের বিশেষ আদালতে হাজির করানোর দিন ধার্য রয়েছে। ১২ ফেব্রুয়ারি দুর্নীতি দমন কমিশনের (দুদক) আবেদনের পরিপ্রেক্ষিতে খালেদাকে হাজির করার নির্দেশ দেন ঢাকার বিশেষ জজ আদালত-২।
বড়পুকুরিয়া কয়লাখনিতে উৎপাদন, ব্যবস্থাপনা ও রক্ষণাবেক্ষণের জন্য ঠিকাদার নিয়োগে দুর্নীতির অভিযোগে ২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে শাহবাগ থানায় দুদক এ মামলাটি করে।
তবে খালেদা জিয়ার আইনজীবী সানাউল্লাহ মিয়া প্রথম আলোকে বলেন, ‘বকশীবাজারের আদালতে বিডিআর বিদ্রোহের একটি বিস্ফোরক মামলার সাক্ষ্য গ্রহণের দিন ধার্য রয়েছে। আজ তাই খালেদা জিয়াকে আদালতে হাজির করা হবে না। তাঁর পক্ষে আদালতে তিনি হাজিরা দেবেন বলে জানান।
কারা কর্তৃপক্ষ বলেছে, খালেদা জিয়াকে আদালতে হাজিরার জন্য পুলিশ নিতে এলে তাদের সহায়তা দিতে কারারক্ষীদের একটি দল প্রস্তুত রয়েছে। যেহেতু খালেদা জিয়া কারাগারে আছেন, সে জন্য আদালত তাঁর হাজিরা পরোয়ানা বা পিডব্লিউ (প্রোডাকশন ওয়ারেন্ট) কারাগারে পাঠিয়েছেন।
পুরান ঢাকার নাজিমুদ্দিন রোডের পুরোনো কেন্দ্রীয় কারাগারে বন্দী খালেদার কাছে কোন মামলার হাজিরা পরোয়ানা পাঠানো হয়েছে, তা জানতে শনিবার বেলা তিনটার দিকে কারাফটকে যান খালেদার আইনজীবী সানাউল্লাহ মিয়া। তিনি সাংবাদিকদের বলেন, ‘জানতে পারলাম বড়পুকুরিয়া কয়লাখনি মামলায় পিডব্লিউ হয়েছে।’
জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি ঢাকার বিশেষ জজ আদালত-৫ খালেদা জিয়াকে ৫ বছর এবং তাঁর বড় ছেলে তারেক রহমানসহ পাঁচজনকে ১০ বছর করে কারাদণ্ড দেন। ওই রায় ঘোষণার দিনই খালেদা জিয়াকে নাজিমুদ্দিন রোডের কারাগারে রাখা হয়। এরপর থেকে সেখানকার নিরাপত্তা জোরদার করা হয়েছে। কারাগারের আশপাশের বাসিন্দাদের চলতে হচ্ছে ভিন্ন পথে। পরিচয় নিশ্চিত না হওয়া পর্যন্ত পুলিশ কাউকে চলতে দিচ্ছে না। চকবাজারের ব্যবসায়ীরা অভিযোগ করেছেন, কারাগারের রাস্তা বন্ধ করে দেওয়ায় এলাকার ব্যবসায়ীদের চলাচল ব্যাহত হচ্ছে।
 
