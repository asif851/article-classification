
মুক্তিযুদ্ধে মানবতাবিরোধী অপরাধে প্রথম ফাঁসির পরও তাত্ক্ষণিকভাবে প্রধান বিরোধী দল বিএনপির কোনো প্রতিক্রিয়া পাওয়া যায়নি। দলের বর্তমান মুখপাত্র সালাহ উদ্দিন আহমেদ, ভারপ্রাপ্ত মহাসচিব মির্জা ফখরুল ইসলাম আলমগীরসহ শীর্ষস্থানীয় নেতাদের মুঠোফোনও বন্ধ পাওয়া গেছে।
দপ্তরের দায়িত্বে থাকা বিএনপির যুগ্ম মহাসচিব রুহুল কবির রিজভীকে গ্রেপ্তারের পর থেকে কার্যত অজ্ঞাত স্থান থেকে ভিডিও বার্তা আর বিবৃতি দিয়ে দলের অবস্থান তুলে ধরছিলেন বিএনপির মুখপাত্র। এ প্রতিবেদন লেখা পর্যন্ত কাদের মোল্লার ফাঁসি নিয়ে বিএনপির কোনো বিবৃতিও পাওয়া যায়নি।
মানবতাবিরোধী অপরাধে জড়িত থাকায় বিএনপির রাজনৈতিক মিত্র জামায়াতে ইসলামীর সহকারী সেক্রেটারি জেনারেল আবদুল কাদের মোল্লার ফাঁসি আজ রাতে কার্যকর করা হয়।
একই ধরনের অপরাধে বিএনপির স্থায়ী কমিটির সদস্য সালাউদ্দিন কাদের চৌধুরীরও ফাঁসির আদেশ রয়েছে। ওই আদেশের পর বিএনপি গত ২ অক্টোবর প্রথমবারের মতো এ বিচারের রায় নিয়ে প্রতিক্রিয়া জানিয়েছিল। তবে জামায়াতের নেতাদের রায় নিয়ে এখন পর্যন্ত বিএনপির কাছ থেকে আনুষ্ঠানিক কোনো প্রতিক্রিয়া পাওয়া যায়নি। প্রত্যেক রায়ের পর দলটি চুপ ছিল, কখনো বলেছিল পরে প্রতিক্রিয়া জানানো হবে।
কাদের মোল্লার বিরুদ্ধে আপিল বিভাগের রায়ের পর সুপ্রিম কোর্ট মিলনায়তনে সংবাদ সম্মেলন করেছিলেন আসামির প্রধান আইনজীবী আবদুর রাজ্জাক। এ সময় বিএনপির স্থায়ী কমিটির সদস্য আইনজীবী মওদুদ আহমদ, রফিকুল ইসলাম মিয়া, বিএনপির চেয়ারপারসনের উপদেষ্টা খন্দকার মাহবুব হোসেন উপস্থিত ছিলেন। ওই সময় রায় নিয়ে প্রতিক্রিয়া জানতে চাইলে বিএনপির স্থায়ী কমিটির সদস্য মওদুদ আহমদ প্রথম আলো ডটকমকে বলেছিলেন, ‘এ রায়ের বিষয়ে আমার ব্যক্তিগত কোনো মন্তব্য নেই। দলের বক্তব্য পরে জানানো হবে।’ তবে সে প্রতিক্রিয়া এখন পর্যন্ত জানায়নি বিএনপি।
