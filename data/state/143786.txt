
‘প্রথম আলো খবর লেখে, আবার সাহায্যও দেয়, এই উপকারের কথা কোনো দিন ভুলুম না।’ কথাটি ঢাকার আশুলিয়ায় অগ্নিকাণ্ডে পুড়ে যাওয়া তাজরীন ফ্যাশনসের আহত শ্রমিক রুবিনা আক্তারের।রুবিনাসহ তাজরীন ফ্যাশনসের আহত পাঁচ নারী শ্রমিককে গতকাল মঙ্গলবার প্রথম আলোর সাভার কার্যালয়ে ২০ হাজার টাকা করে মোট এক লাখ টাকা এককালীন আর্থিক সহায়তা দেওয়া হয়। প্রথম আলো ট্রাস্টের উদ্যোগে ইনার হুইল জেলা ৩২৮ বাংলাদেশের আর্থিক সহযোগিতায় ওই সহায়তা দেওয়া হয়। সহায়তা পাওয়া অন্য চার শ্রমিক হলেন রেহানা আক্তার, সাথি আক্তার, জরিনা বেগম ও আমেনা বেগম। সহায়তা পেয়ে রুবিনা বলেন, আগুন লাগার পর তিন তলা থেকে লাফিয়ে পড়ে তিনি ঘাড়ে আঘাত পান। ঘটনার পর স্থানীয় নারী ও শিশু স্বাস্থ্য কেন্দ্রে চিকিৎসা নেন। কিন্তু পুরোপুরি সুস্থ হননি। অর্থাভাবে চিকিৎসা করাতে পারছিলেন না। এখন আবার হাসপাতালে ভর্তি হবেন। রেহানা বলেন, ‘আমাগো মতো শ্রমিকগো খুঁইজা বাইর কইরা প্রথম আলো যে সাহায্য দিল তা সারা জীবন মনে থাকব।’ আর আমেনা বলেন, ‘পরথম আলোরে আল্লাহ আরও বড় করুক, তারা যাতে আমাগো মতো মানুষের আরও উপকার করবার পারে।’ অনুষ্ঠানে ছিলেন বাংলাদেশ গার্মেন্টস শ্রমিক ট্রেড ইউনিয়ন কেন্দ্র সাভার ও আশুলিয়া অঞ্চলের সভাপতি আলী রেজা চৌধুরী, প্রথম আলো ট্রাস্টের কর্মসূচি ব্যবস্থাপক ফেরদৌস ফয়সাল এবং সাভারে প্রথম আলোর নিজস্ব প্রতিবেদক অরূপ রায়। আলী রেজা চৌধুরী বলেন, তাজরীন ফ্যাশনস ও রানা প্লাজার আহত শ্রমিকদের পাশে দাঁড়ানোর জন্য প্রথম আলো সত্যিই প্রশংসার দাবি রাখে। আর এসব সামাজিক কর্মকাণ্ডের মধ্য দিয়েই পত্রিকাটি মানুষের মন জয় করে দিন দিন এগিয়ে যাচ্ছে।’ গত বছরের ২৪ নভেম্বর আশুলিয়ার নিশ্চিন্তপুরে তাজরীন ফ্যাশনসে ভয়াবহ অগ্নিকাণ্ডে ১১২ জন শ্রমিক মারা যান। আহত হন সহস্রাধিক শ্রমিক।
