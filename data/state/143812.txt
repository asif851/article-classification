
শেরপুরের নকলা উপজেলায় নিষিদ্ধ ওষুধ বিক্রির দায়ে দুটি ওষুধের দোকানের মালিককে ৬৫ হাজার টাকা জরিমানা করেছেন ভ্রাম্যমাণ আদালত। গতকাল সোমবার আদালত এ অভিযান পরিচালনা করেন। এ সময় বিপুল পরিমাণ নিষিদ্ধ ওষুধ জব্দ করা হয়।উপজেলা প্রশাসন সূত্রে জানা গেছে, নকলা উত্তর বাজারের তৈয়ব মার্কেটে অবস্থিত মিতা ফার্মেসি ও মেডিসিন কর্নারে দীর্ঘদিন ধরে দেশি-বিদেশি নিষিদ্ধ ওষুধ বিক্রি করা হচ্ছিল। এ সংবাদ পেয়ে ভ্রাম্যমাণ আদালত র্যাব সদস্যদের নিয়ে গতকাল বিকেলে ওই দুটি দোকানে অভিযান চালান। এ সময় মিতা ফার্মেসি থেকে এক লাখ পাঁচ হাজার টাকা ও মেডিসিন কর্নার থেকে চার লাখ ২৭ হাজার টাকা মূল্যের যৌন উত্তেজক নিষিদ্ধ বড়ি ও সিরাপ জব্দ করা হয়। নিষিদ্ধ ওষুধ রাখার অপরাধে উপজেলা নির্বাহী কর্মকর্তা (ইউএনও) ও নির্বাহী হাকিম আবুল কালাম আজাদ মিতা ফার্মেসির মালিক জাহাঙ্গীর আলমকে ২৫ হাজার টাকা ও মেডিসিন কর্নারের মালিক কামরুল হাসানকে ৪০ হাজার টাকা জরিমানা করেন। তাৎক্ষণিকভাবে তাঁরা জরিমানার টাকা পরিশোধ করেন।অভিযানে অংশ নেওয়া র্যাব-১৪-এর অধিনায়ক মো. আনিসুজ্জামান বলেন, জব্দ করা ওষুধ দোকান দুটির সামনে প্রশাসন, আইনশৃঙ্খলা রক্ষাকারী বাহিনীর সদস্য ও বিপুলসংখ্যক জনতার উপস্থিতিতে পুড়িয়ে দেওয়া হয়।
