
ময়মনসিংহের ফুলবাড়ীয়া উপজেলার দেওখলা ইউনিয়ন পরিষদ (ইউপি) কার্যালয়ে গতকাল রোববার আগুন দিয়েছে দুর্বৃত্তরা। এতে কিছু গুরুত্বপূর্ণ দাপ্তরিক কাগজ পুড়ে গেছে। ইউপি কার্যালয় ও পুলিশ সূত্রে জানা গেছে, ভোরে কয়েকজন দুর্বৃত্ত দেওখলা বাজারে অবস্থিত দেওখলা ইউপি কার্যালয়ের সচিবের জানালা ভেঙে ভেতরে ঢোকে। পরে তারা সেখানে পেট্রল ঢেলে আগুন ধরিয়ে দেয়। স্থানীয় লোকজন আগুন দেখতে পেয়ে সঙ্গে সঙ্গে তা নিভিয়ে ফেলেন। থানার ভারপ্রাপ্ত কর্মকর্তা (ওসি) রিফাত খান জানান, আগুনে সচিবের কক্ষের কিছু গুরুত্বপূর্ণ কাগজ পুড়ে গেছে। 
