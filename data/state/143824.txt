
প্রশ্নপত্র ফাঁসকে বড় সমস্যা হিসেবে উল্লেখ করে শিক্ষামন্ত্রী নুরুল ইসলাম নাহিদ বলেছেন, এ ঘটনার সঙ্গে জড়িত ব্যক্তিদের বিরুদ্ধে আইন অনুসারে ব্যবস্থা নেওয়া হবে।আজ বৃহস্পতিবার সচিবালয়ে এক সংবাদ সম্মেলনে মন্ত্রী এ কথা বলেন।সাংবাদিকদের প্রশ্নের জবাবে মন্ত্রী বলেন, ইতিমধ্যে পুলিশ এ বিষয়ে প্রতিবেদন দিয়েছে। সে অনুযায়ী এখন ব্যবস্থা নেওয়া হবে। পাঠ্যপুস্তকে ভুলত্রুটির বিষয়ে করা তদন্ত প্রতিবেদন জমা দেওয়ার কথা জানিয়ে মন্ত্রী বলেন, এ বিষয়টি এখন পর্যালোচনা করা হচ্ছে। যথাসময়ে ব্যবস্থা নেওয়া হবে। এ সময় মাধ্যমিক ও উচ্চশিক্ষা বিভাগের সচিব সোহরাব হোসাইন বলেন, ভুলের সংশোধনী দেওয়ার বিষয়টি প্রক্রিয়াধীন আছে।সৃজনশীল মেধা অন্বেষণ প্রতিযোগিতার খবর জানাতে এই সংবাদ সম্মেলনের আয়োজন করা হয়। সম্মেলনে মন্ত্রী জানান, ইতিমধ্যে মাধ্যমিক ও উচ্চমাধ্যমিক পর্যায়ের শিক্ষার্থীদের নিয়ে এই প্রতিযোগিতা শুরু হয়েছে। ১৩ ও ১৪ মার্চ শিক্ষাপ্রতিষ্ঠানে এই প্রতিযোগিতা শুরু হয়। ১৮, ১৯ ও ২০ মার্চ উপজেলা পর্যায়ে, ২২ মার্চ জেলা পর্যায়ে, ২৩ মার্চ ঢাকা মহানগরী পর্যায়ে ও ২৮ মার্চ বিভাগীয় পর্যায়ে এই প্রতিযোগিতা অনুষ্ঠিত হবে। সর্বশেষ ৩০ মার্চ অনুষ্ঠিত হবে চূড়ান্ত প্রতিযোগিতা। চারটি বিষয়ে মোট ১২ জন প্রতিযোগীকে চূড়ান্তভাবে মনোনীত করা হবে। তাদের প্রত্যেককে এক লাখ টাকা, একটি সনদ ও বিদেশে শিক্ষাসফরে নিয়ে যাওয়া হবে। প্রধানমন্ত্রী শেখ হাসিনা চূড়ান্ত বিজয়ীদের পুরস্কার দেবেন।
এ প্রসঙ্গে শিক্ষামন্ত্রী বলেন অনাদরে, অবহেলায় পড়ে থাকা ছেলেমেয়েদের দৃষ্টির মধ্যে নিয়ে আসা ও তাদের উৎসাহ দেওয়ার জন্যই এই প্রতিযোগিতা আয়োজন করা হয়েছে। ২০১৩ সাল থেকে এই প্রতিযোগিতা অনুষ্ঠিত হচ্ছে।
