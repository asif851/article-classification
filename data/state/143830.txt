
গাজীপুরের কালিয়াকৈর উপজেলায় আজ সোমবার সকালে পোশাক তৈরির একটি কারখানায় বিস্ফোরণ থেকে অগ্নিকাণ্ডের ঘটনা ঘটেছে। আগুনে অন্তত সাতজন দগ্ধ হয়েছেন। উপজেলার চন্দ্রা পল্লীবিদ্যুৎ এলাকায় এ ঘটনা ঘটে। খবর পেয়ে কালিয়াকৈর ফায়ার সার্ভিসের সদস্যরা ঘটনাস্থলে গিয়ে আগুন নেভান। অগ্নিদগ্ধ সাতজনকে উদ্ধার করে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। গাজীপুর শিল্প পুলিশের পরিদর্শক আব্দুল খালেক বলেন, কারখানাটির কমপ্রেশার কক্ষ থেকে আগুনের সূত্রপাত হয়েছে। এতে অন্তত সাতজন দগ্ধ হয়েছেন। শিল্প পুলিশের ভাষ্য, গত দুই বছর ধরে বন্ধ থাকা কারখানাটির ভেতরে নতুন করে নির্মাণকাজ চলছিল। কয়েকজন নির্মাণশ্রমিক কারখানার গ্যাসের কমপ্রেশারকক্ষের পাশে ঘুমিয়ে ছিলেন। আজ সকাল সোয়া ছয়টার দিকে কমপ্রেশারকক্ষে হঠাৎ বিস্ফোরণ ঘটে। বিস্ফোরণ থেকে সৃষ্ট আগুন একপর্যায়ে ছড়িয়ে পড়ে। কমপ্রেশারকক্ষের পাশে ঘুমিয়ে থাকা ছয়জন নির্মাণশ্রমিক এবং তাঁদের খাবার রান্নার দায়িত্বে থাকা এক নারী আগুনে দগ্ধ হন। পরে ফায়ার সার্ভিসের সদস্যরা আগুন নেভান। দগ্ধ ব্যক্তিদের উদ্ধার করে হাসপাতালে পাঠানো হয়।
