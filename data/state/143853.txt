
ভারত থেকে চোরাই পথে গরু আসা বন্ধ হলে সীমান্ত হত্যা বন্ধ হবে বলে জানিয়েছেন বর্ডার গার্ড বাংলাদেশের (বিজিবি) মহাপরিচালক মেজর জেনারেল আজিজ আহমেদ।
আজ মঙ্গলবার বেলা সাড়ে ১১টার দিকে ব্রাহ্মণবাড়িয়ার সরাইলে নবগঠিত ৬০ বর্ডার গার্ড ব্যাটালিয়নের পতাকা উত্তোলন শেষে সাংবাদিকদের সঙ্গে মতবিনিময় সভায় বিজিবির মহাপরিচালক এ কথা বলেন।
মেজর জেনারেল আজিজ আহমেদ বলেন, যত দিন চোরাই পথে ভারতের গরু আসা বন্ধ না হবে, তত দিন সীমান্ত হত্যা ঠেকানো কঠিন হবে। এ বিষয়ে বিএসএফের মহাপরিচালককে সীমান্তে গরু আনা বন্ধ করতে বলা হয়েছে। সীমান্তে গরু না এলে এ দেশের লোকও যাবে না।
এই মুহূর্তে দেশে ভারতীয় গরুর প্রয়োজন নেই উল্লেখ করে বিজিবির মহাপরিচালক বলেন, ‘আমরা খাদ্যে স্বয়ংসম্পূর্ণতা অর্জন করেছি। আমাদের দেশ গরু উৎপাদন করেও গরুর চাহিদা মেটাতে সক্ষম হবে। ভারত থেকে গরু আসা বন্ধ হলে এ দেশে গরুর উৎপাদন আরও বৃদ্ধি পাবে। এতে বেকার সমস্যাও কমে আসবে।’
এ মতবিনিময় সভায় অন্যদের মধ্যে উপস্থিত ছিলেন বিজিবির অতিরিক্ত মহাপরিচালক ব্রিগেডিয়ার জেনারেল মো. হাবিবুল করিম, উত্তর-পূর্বাঞ্চলের আঞ্চলিক কমান্ডার (সরাইল) ব্রিগেডিয়ার জেনারেল কাজী মাসরুর উল্লাহ, কুমিল্লা সেক্টর কমান্ডার কর্নেল গাজী মো. আহসানুজ্জামান, ৬০ বর্ডার গার্ড ব্যাটালিয়নের অধিনায়ক লে. কর্নেল মো. আমিনুল হক, ১২ বর্ডার গার্ড ব্যাটালিয়নের অধিনায়ক লে. কর্নেল শাহ আলী, কুমিল্লা সেক্টরের অতিরিক্ত পরিচালক মেজর মো. নাহিদুজ্জামান প্রমুখ।
মঙ্গলবার সকাল ১০টায় বিজিবি মহাপরিচালক হেলিকপ্টারযোগে সরাইলে আসেন। পরে সকাল সাড়ে ১০টায় তিনি ১২ বর্ডার গার্ড ব্যাটালিয়ন মাঠে নবগঠিত ৬০ বর্ডার গার্ড ব্যাটালিয়নের পতাকা উত্তোলন করেন। এ সময় ব্রাহ্মণবাড়িয়ার জেলা প্রশাসক মুহাম্মদ মোশাররফ হোসেন, সরাইল উপজেলা নির্বাহী কর্মকর্তা সৈয়দা নাহিদা হাবিবা প্রমুখ উপস্থিত ছিলেন।
