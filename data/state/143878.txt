
বিএনপির চেয়ারপারসন খালেদা জিয়া বলেছেন, সন্ত্রাস ও জঙ্গিবাদের বিরুদ্ধে তাঁদের অবস্থান অত্যন্ত কঠোর ও খুবই স্পষ্ট। ১৯৯৬ সালে আওয়ামী লীগ ক্ষমতাসীন হওয়ার পর দেশব্যাপী এই সন্ত্রাস ও জঙ্গিবাদের বিস্তার ঘটে। ২০০১ সালে নির্বাচিত হয়ে দায়িত্ব নেওয়ার পর সরকার জঙ্গিবাদের এই সংকটের মুখোমুখি হয়। 
আজ মঙ্গলবার গণমাধ্যমে পাঠানো এক বিবৃতিতে খালেদা জিয়া এ কথা বলেন। তিনি দাবি করেন, ‘আমরা কঠোর হাতে তা দমন করি। জঙ্গি সংগঠনগুলোর নেটওয়ার্ক পুরোপুরি ভেঙে দেওয়া হয় এবং শীর্ষ জঙ্গি নেতাদের জীবিত অবস্থায় গ্রেপ্তার করে তাদের বিচার সম্পন্ন করা হয়। পরে তাদের শাস্তি কার্যকর করা হয়।’ বিএনপির চেয়ারপারসন বলেন, সন্ত্রাস-জঙ্গিবাদ একটি বৈশ্বিক সংকটে পরিণত হয়েছে। বাংলাদেশও এ থেকে বিচ্ছিন্ন নয়। এ সংকট মোকাবিলায় আন্তর্জাতিক সহযোগিতা নিয়ে জাতীয় ঐক্যের ভিত্তিতে অগ্রসর হতে হবে। তিনি অভিযোগ করেন, ‘ঐক্যের সেই আহ্বান আমি বরাবর জানিয়ে আসছি। কিন্তু দুঃখের বিষয়, আমাদের আহ্বান এখন পর্যন্ত চরমভাবে উপেক্ষিতÿহয়ে আসছে।’ সাবেক এই প্রধানমন্ত্রী বলেন, কেবল দমন অভিযান চালিয়ে সমাজ থেকে জঙ্গিবাদের শিকড় পুরোপুরি উচ্ছেদ করা সম্ভব নয়। দু-একটি দমন অভিযানের সাফল্যে আত্মপ্রসাদ লাভ করারও কোনো সুযোগ নেই। মুসলিমপ্রধান এই দেশটিতে গণতন্ত্রহীনতা, জবাবদিহিবিহীন শাসন, দুর্নীতি, সুবিচারের অভাব এবং যুবসমাজের বেকারত্বই জঙ্গিবাদ বিস্তারের প্রধান কারণ। এ কারণগুলো দূর করতে হবে। জনগণকে আস্থায় নিয়ে তাদের কাছ থেকে সক্রিয় সহযোগিতা নিতে হবে। তিনি বলেন, ‘বর্তমানে স্পর্শকাতর একটি সময়ে জঙ্গিবাদের আকস্মিক বিস্তার এবং দমন অভিযানে স্বচ্ছতার অভাবে জনমনে নানা প্রশ্ন ও সংশয়ের সৃষ্টি হয়েছে। এসব সন্দেহ দূর করতে হবে। আমি এ বিষয়গুলো অবিলম্বে গুরুত্বের সঙ্গে বিবেচনায় নিয়ে প্রয়োজনীয় পদক্ষেপ গ্রহণের আহ্বান জানাচ্ছি।’ বিএনপির চেয়ারপারসন বলেন, ‘আওয়ামী লীগ ক্ষমতায় এলেই কেন জঙ্গিবাদ এভাবে মাথাচাড়া দিয়ে ওঠে, তা নিয়ে প্রশ্ন থাকলেও আমরা এ প্রশ্ন কখনো তুলিনি এবং এ নিয়ে দোষারোপের রাজনীতিতেও লিপ্ত হইনি। বিশেষ কোনো সরকার বা দলের নয়, এটি একটি জাতীয় সমস্যা। তাই দোষারোপের রাজনীতি না করে সন্ত্রাস-জঙ্গিবাদের সমস্যাকে জাতীয়ভাবে মোকাবিলার জন্য আমিÿক্ষমতাসীনদের প্রতি আবারও আহ্বান জানাচ্ছি। দেশের সবাইকে আমি এ সমস্যা নিরসনে ঐক্যবদ্ধ হওয়ার অনুরোধ করছি।’ সম্প্রতি সিলেট, ঢাকা, চট্টগ্রাম, কুমিল্লাসহ দেশের বিভিন্ন এলাকায় সম্প্রতি ধর্মীয় জঙ্গিবাদের নামে পরিচালিত সন্ত্রাসী কর্মকাণ্ডের বিস্তারে উদ্বেগ প্রকাশ করেন খালেদা জিয়া। তিনি সিলেটে একটি আবাসিক ভবনে আগ্নেয়াস্ত্র ও বিস্ফোরকসহ গোপনে অবস্থান করা সন্ত্রাসীদের দমনে অভিযান পরিচালনার জন্য সেনাবাহিনীর প্যারা কমান্ডোদের অভিনন্দন জানান। তিনি সেই সঙ্গে অভিযানে বিভিন্ন বাহিনীর সদস্য এবং যেসব সাধারণ মানুষ হতাহত হয়েছেন, তাঁদের প্রতি শোক ও সহানুভূতি জানিয়েছেন।
