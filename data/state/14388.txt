
লালমনিরহাটের আদিতমারী উপজেলায় বাল্য বিয়ের আয়োজন করার দায়ে কনের বাবা ও মামাকে কারাদণ্ড দিয়েছেন ভ্রাম্যমাণ আদালত। একই সঙ্গে কনের এক আত্মীয়কে এক হাজার টাকা জরিমানা করা হয়েছে।
ভ্রাম্যমাণ আদালতের বিচারক ও আদিতমারী উপজেলা নির্বাহী কর্মকর্তা (ইউএনও) জহুরুল ইসলাম গতকাল বুধবার রাতে এ রায় দেন। আজ বৃহস্পতিবার কনের বাবা ও মামাকে লালমনিরহাট জেলা কারাগারে পাঠানো হয়েছে।
কারাদণ্ড প্রাপ্তরা হলেন, কনের বাবা হারেছ আলী (৪৭) ও মামা সহিদার রহমান (৪০)। আর জরিমানা দিয়েছেন নূর ইসলাম (৬০)।
আদিতমারী থানার উপপরিদর্শক (এসআই) শাহীন আকতার প্রথম আলোকে বলেন, উপজেলার পলাশী ইউনিয়নের বড়াইবাড়ি গ্রামে দশম শ্রেণির এক ছাত্রীর (১৬) বিয়ের আয়োজন চলছিল। খবর পেয়ে সেখানে পুলিশসহ ইউএনও জহুরুল ইসলামের নেতৃত্বে একটি ভ্রাম্যমাণ আদালত অভিযান চালান। পুলিশ দেখে সবাই পালিয়ে গেলেও তিনজনকে আটক করা হয়। পরে আদালত বসিয়ে কনের বাবা ও মামাকে ১০ দিন করে বিনাশ্রম কারাদণ্ড এবং অন্যজনকে একহাজার টাকার অর্থদণ্ড দেওয়া হয়।
