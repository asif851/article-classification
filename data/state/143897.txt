
গাজীপুরের শ্রীপুরে বিআরটিসির একটি বাসের চাপায় দুই পথচারী নিহত ও একজন আহত হয়েছেন। আজ শুক্রবার সকালে উপজেলার নয়নপুর এলাকায় ঢাকা-ময়মনসিংহ মহাসড়কে এ দুর্ঘটনা ঘটে। এর প্রতিবাদে স্থানীয় লোকজন প্রায় আধা ঘণ্টা সড়কটি অবরোধ করে রাখেন।
নিহত দুজনের মধ্যে একজন নারী ও একজন পুরুষ। তাঁদের মধ্যে একজনের পরিচয় পাওয়া গেছে। তাঁর নাম আব্দুর রশিদ (৪৫)। বাড়ি ফরিদপুরে।
মাওনা হাইওয়ে থানার ভারপ্রাপ্ত কর্মকর্তা (ওসি) হেলালুর রহমানের ভাষ্য, সকাল নয়টার দিকে চালক নিয়ন্ত্রণ হারালে ঢাকাগামী বাসটি তিন পথচারীকে চাপা দিয়ে এবং পাশের একটি সিএনজিচালিত অটোরিকশাকে ধাক্কা দিয়ে চলে যায়। এতে ঘটনাস্থলে দুজনের মৃত্যু হয়।
এর প্রতিবাদে স্থানীয় লোকজন মহাসড়কে অবস্থান নিয়ে বিক্ষোভ করেন। এতে  মহাসড়কে দুই পাশে যানবাহন আটকা পড়ে। প্রায় আধা ঘণ্টা পর হাইওয়ে ও থানা-পুলিশ পরিস্থিতি নিয়ন্ত্রণে আনে।
