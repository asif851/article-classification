
কুমিল্লার মুরাদনগর থেকে অপহৃত হওয়া এক শিশুকে দুই দিন পর গতকাল বৃহস্পতিবার রাতে উদ্ধার করা হয়। র‍্যাব-১১ অভিযান চালিয়ে নারায়ণগঞ্জের রূপগঞ্জ থেকে শিশুটিকে উদ্ধার করে। এ ঘটনায় জড়িত থাকার অভিযোগে গ্রেপ্তার করা হয়েছে তিনজনকে। 
শুক্রবার দুপুরে র‍্যাব-১১-এর সহকারী পুলিশ সুপার শাহ মো. মশিউর রহমান এক বিজ্ঞপ্তিতে জানান, ৫ বছরের অপহৃত শিশু মো. নয়ন কুমিল্লার মুরাদনগর থানার উত্তরকান্দী এলাকায় তার নানি রোসিয়া বেগমের সঙ্গে থাকত। গত সোমবার রাত সাতটার দিকে শিশু অপহরণকারী চক্রের সদস্য মোসাম্মৎ শরীফা তাঁর তিন বছরের কথিত মেয়ে রিয়া মণিসহ রোসিয়া বেগমের কাছে রাতে থাকার জন্য আশ্রয় চান। পরের দিন মঙ্গলবার সকালে শরীফা দোকান থেকে খাবার কিনে দেওয়ার কথা বলে নয়নকে অপহরণ করে নারায়ণগঞ্জের রূপগঞ্জের ভুলতায় নিয়ে আসে। মঙ্গলবারই শিশু অপহরণকারী চক্রের অন্যতম হোতা মো. বোরহান উদ্দিন ওরফে রাকিবুল হাসানসহ বাকিরা নয়নের দুঃসম্পর্কের নানা মো. আক্কাস মিয়ার মুঠোফোনে মুক্তিপণ বাবদ এক লাখ টাকা দাবি করে। অন্যথায় নয়নকে হত্যা করে লাশ গুম করে ফেলা হবে বলে হুমকি ও ভয়ভীতি দেখানো হয়। এ ঘটনায় বুধবার আক্কাস মিয়া কুমিল্লা মুরাদনগর থানায় একটি অপহরণের মামলা করেন। পরে তিনি র‍্যাবের কাছেও একটি লিখিত অভিযোগ দেন। অভিযোগের ভিত্তিতে বৃহস্পতিবার বিকেলে র‍্যাব-১১-এর একটি দল ঢাকার আসাদগেট এলাকায় অভিযান চালিয়ে অপহরণকারী চক্রের হোতা মো. বোরহান উদ্দিন (২৭) ও তাঁর সহযোগী মো. সোহেল আহমেদকে (২৪) গ্রেপ্তার করে। তাঁদের স্বীকারোক্তি অনুযায়ী রাত আটটার দিকে নারায়ণগঞ্জের রূপগঞ্জ উপজেলার মুড়াপাড়া এলাকার একটি বাসা থেকে অপহৃত নয়নকে উদ্ধার করা হয়। এ সময় ঘটনাস্থল থেকে বোরহানের স্ত্রী ও অপহরণকারী শরীফাকেও গ্রেপ্তার করে র‍্যাব। নয়নকে তার পরিবারের কাছে দেওয়ার প্রক্রিয়া চলছে। এ ছাড়া এ ঘটনায় জড়িত অন্যদের গ্রেপ্তারের চেষ্টা অব্যাহত রয়েছে।এই চক্রটি চলতি বছরের গত ২৮ জুন নরসিংদীর সদর থানাধীন চৌয়ালা এলাকা থেকে সাত মাসের এক শিশুকে অপহরণ করেছিল। ওই ঘটনায় পুলিশ বোরহানের দ্বিতীয় স্ত্রী তামান্না বেগমকে গ্রেপ্তার করলেও বোরহান পলাতক ছিল।
