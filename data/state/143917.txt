
চার শতাধিক হজযাত্রী নিয়ে সৌদি আরবের জেদ্দার উদ্দেশে প্রথম হজ ফ্লাইট ঢাকা ছেড়েছে। আজ সোমবার সকালে বিমান বাংলাদেশ এয়ারলাইনসের হজ ফ্লাইট যাত্রা শুরু করে।
বেসামরিক বিমান পরিবহন ও পর্যটনমন্ত্রী রাশেদ খান মেনন বিমানবন্দরে উপস্থিত থেকে উদ্বোধনী ফ্লাইটের হজযাত্রীদের বিদায় জানান।
হজযাত্রীদের বিমানের টিকিটে আবগারি শুল্ক এবং সৌদি আরবে বিমানবন্দরে বর্ধিত টার্মিনাল ভাড়া বাবদ মাথাপিছু বাড়তি তিন হাজার টাকা কে পরিশোধ করবে, তা নিয়ে সৃষ্ট অনিশ্চয়তা দূর হয়েছে। হজযাত্রীদের কোনো বাড়তি টাকা পরিশোধ করতে হবে না।
এবার বাংলাদেশ থেকে ১ লাখ ২৭ হাজার ১৯৮ জন পবিত্র হজ পালন করতে সৌদি আরবে যাবেন। এর মধ্যে বিমান বাংলাদেশ এয়ারলাইনস হজ ফ্লাইট ও নিয়মিত ফ্লাইটে মোট ৬৩ হাজার ৫৯৯ জন হজযাত্রী পরিবহন করবে।
 
