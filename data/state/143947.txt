
কক্সবাজারে গত বৃহস্পতিবার থেকে শুরু হয়েছে মাসব্যাপী শিল্প ও বাণিজ্য মেলা। সৈকতের হোটেল-মোটল জোস-সংলগ্ন গণপূর্ত বিভাগের মাঠে এ মেলার আয়োজন করা হয়েছে।
মেলার আয়োজক কক্সবাজার চেম্বার অব কমার্স অ্যান্ড ইন্ডাস্ট্রিজ ও জেলা মুক্তিযোদ্ধা সংসদ। মেলার উদ্বোধন করেন কক্সবাজার-৩ (কক্সবাজার সদর-রামু) আসনের সাংসদ সাইমুম সরওয়ার। তিনি বলেন, কক্সবাজারের পর্যটনশিল্পকে তুলে ধরতে এই মেলা বড় ভূমিকা রাখবে।
 মাসব্যাপী এ মেলায় দেশি-বিদেশি ১২৯টি স্টল ও প্যাভিলিয়ন রয়েছে। এ ছাড়া শিশু-কিশোরদের বিনোদনের জন্য মেলায় রয়েছে নাগরদোলা, ওয়াটারপুল, ইলেকট্রনিক নৌকা, রেলগাড়িসহ বিভিন্ন রাইড। প্রতিদিন সকাল ১০টা থেকে রাত ১১টা পর্যন্ত মেলা সবার জন্য উন্মুক্ত থাকবে বলে জানান মেলা পরিচালনা কমিটির সমন্বয়ক কাজী রাসেল আহমদ।
মেলার উদ্বোধনী অনুষ্ঠানে সভাপতিত্ব করেন চেম্বারের ভারপ্রাপ্ত সভাপতি আবু মোর্শেদ চৌধুরী। বক্তব্য দেন সংরক্ষিত নারী আসনের সাংসদ খুরশেদ আরা হক, কক্সবাজারের জেলা প্রশাসক মো. আলী হোসেন, কক্সবাজার উন্নয়ন কর্তৃপক্ষের চেয়ারম্যান লে. কর্নেল (অব.) ফোরকান আহমেদ, পুলিশ সুপার শ্যামল কুমার নাথ, জেলা আওয়ামী লীগের সাধারণ সম্পাদক মুজিবুর রহমান, সাংগঠনিক সম্পাদক নাজনীন সরওয়ার, কক্সবাজার সাংবাদিক ইউনিয়নের সভাপতি আবু তাহের, কক্সবাজার মুক্তিযোদ্ধা সংসদের কমান্ডার (ভারপ্রাপ্ত) মো. শাহাজান, মেলা পরিচালনা কমিটির কো-চেয়ারম্যান উদয় শংকর পাল, আপন কমিউনিকেশনের স্বত্বাধিকারী জাকের হোসেন প্রমুখ।
উদ্বোধনী অনুষ্ঠান শেষে ক্লোজআপ তারকা রুমি, আনিকা ও রন্টি দাশ গান পরিবেশন করেন।
