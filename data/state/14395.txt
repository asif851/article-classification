
দিনাজপুরের বিরামপুর উপজেলা যুবলীগের ত্রিবার্ষিক কাউন্সিল (সম্মেলন) গতকাল বৃহস্পতিবার জেলা যুবলীগের দুই নেতার দ্বন্দ্বে পণ্ড হয়েছে। পাশাপাশি ঘোড়াঘাট ও নবাবগঞ্জ উপজেলার কাউন্সিলও স্থগিত করা হয়েছে।উপস্থিত নেতা-কর্মীদের সঙ্গে কথা বলে জানা যায়, নবাবগঞ্জ উপজেলার আফতাগঞ্জ কলেজ মাঠে গতকাল দুপুরে বিরামপুর উপজেলা যুবলীগের কাউন্সিল শুরু হয়। বিকেলে দ্বিতীয় অধিবেশনে কমিটি গঠন নিয়ে জেলা যুবলীগের সভাপতি এবং সাধারণ সম্পাদকের মধ্যে দ্বন্দ্ব শুরু হয়।কাউন্সিলের সভাপতি বিরামপুর উপজেলা যুবলীগের আহ্বায়ক আবু হেনা মোস্তফা কামাল বলেন, জেলা যুবলীগের সাধারণ সম্পাদক সাইফুল ইসলাম কাউকে কিছু না বলে হঠাৎ করেই মঞ্চ থেকে উধাও হয়ে যান। এ ঘটনায় ক্ষিপ্ত হয়ে অনুষ্ঠানের প্রধান অতিথি সাংসদ শিবলী সাদিক কাউন্সিল স্থগিত ঘোষণা করেন।জেলা যুবলীগের সভাপতি দেলোয়ার হোসেন বলেন, তিনি ভোটের মাধ্যমে কমিটি গঠনের পক্ষে ছিলেন। কিন্তু জেলা যুবলীগের সাধারণ সম্পাদকসহ কয়েকজন ভোট না করেই কমিটি করতে চান। এ নিয়ে দ্বন্দ্ব বাধে।এদিকে একই স্থানে আজ শুক্রবার ঘোড়াঘাট এবং কাল শনিবার নবাবগঞ্জ উপজেলা যুবলীগের কাউন্সিল হওয়ার কথা ছিল।সাংসদ শিবলী সাদিক জানান, জেলা যুবলীগের সভাপতি এবং সাধারণ সম্পাদক নিজের অনুগত কমিটি করতে চান। তাঁদের দ্বন্দ্বের কারণেই গতকাল বিরামপুরের কমিটি করা সম্ভব হয়নি। সে কারণেই তিনি নবাবগঞ্জ ও ঘোড়াঘাটের কাউন্সিল স্থগিত করেন।
