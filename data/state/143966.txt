
চট্টগ্রামের চাঁদগাঁওয়ে সন্ত্রাসী-পুলিশ বন্দুকযুদ্ধে চার পুলিশ সদস্যসহ পাঁচজন আহত হয়েছেন। বৃহস্পতিবার দিবাগত রাত পৌনে একটার দিকে এ ঘটনা ঘটে।চাঁদগাঁও থানার ভারপ্রাপ্ত কর্মকর্তা(ওসি) সৈয়দ আব্দুর রউফ প্রথম আলোকে জানান, চাঁদগাঁওয়ের শমসেরপাড়া এলাকায় তালিকাভুক্ত শীর্ষ সন্ত্রাসী ইসমাইল ওরফে টেম্পো ইসমাইলের সহযোগীদের সঙ্গে বন্দুক যুদ্ধের ঘটনা ঘটে। এসময় ইসমাইল, পুলিশের তিন উপ-পরিদর্শক(এস আই) ও এক পুলিশ সদস্য আহত হয়েছেন। ইসমাইলকে আটক করা হয়েছে। আহতরা চট্টগ্রাম মেডিকেল কলেজ হাসপাতালে চিকিৎসাধীন রয়েছেন।চাঁদগাও থানার ওসি জানান, ইসমাইলের বিরুদ্ধে চাঁদাবাজি, অস্ত্রসহ ৭/৮টি মামলা রয়েছে। দীর্ঘদিন ধরে এলাকায় চাঁদাবাজিসহ সন্ত্রাসী কর্মকাণ্ড চালালেও ইসমাইল পুলিশের ধরাছোঁয়ার বাইরে ছিল। বুধবার ‘বোরকা পরে’ ইসমাইল এলাকায় এসেছে খবর পেয়ে পুলিশ তার ওপর নজরদারি চালায়। বৃহস্পতিবার রাতে গোপন সূত্রে খবর পেয়ে অভিযান চালাতে গেলে ইসমাইলের সহযোগীরা পুলিশের ওপর গুলি চালালে পুলিশও পালটা গুলি চালায় বলে জানিয়েছেন ওসি। তবে কত রাউন্ড গুলি চলেছে রাত দেড়টায় এ প্রতিবেদন লেখার সময় পর্যন্ত জানাতে পারেনি পুলিশ।পুলিশ জানিয়েছে, ইসমাইল এক সময় টেম্পোর সহকারী হিসেবে কাজ করত। পরে স্থানীয় বাজারে মাছ কাটার কাজও করত। নানা ঘটনায় এক সময় ইসমাইল হয়ে যায় নগরীর অন্যতম শীর্ষ সন্ত্রাসী।
