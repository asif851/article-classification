
রাজধানীর ধানমন্ডির এক নম্বর সড়কের একটি বাসার স্নানাগার থেকে যুবলীগের প্রেসিডিয়াম সদস্য এনায়েত কবীর চঞ্চলের (৪৫) গুলিবিদ্ধ লাশ উদ্ধার করেছে পুলিশ। আজ বুধবার বেলা সাড়ে ১১টার দিকে লাশ ও পিস্তল উদ্ধার করা হয়। পুলিশের ভাষ্য, চঞ্চল স্নানাগারের ভেতরে ঢুকে ছিটকিনি লাগিয়ে নিজের লাইসেন্স করা পিস্তল মাথায় ঠেকিয়ে গুলি করেছেন।
ধানমন্ডি থানার পুলিশের তথ্যমতে, এনায়েত কবীর সপরিবারে ধানমন্ডির এক নম্বর সড়কের ৩৯ নম্বর বাসায় থাকতেন। আজ সকালে তিনি ওই বাসার গ্যারেজে থাকা বাথরুমে ঢুকে সিটকিনি লাগিয়ে দেন। এর পর বাড়ির নিরাপত্তা-কর্মীরা বাথরুমের ভেতর গুলির শব্দ শুনতে পান। খবর পেয়ে পুলিশ গিয়ে ছিটকিনি ভেঙে লাশ উদ্ধার করে। ময়নাতদন্তের জন্য লাশ ঢাকা মেডিকেল কলেজের মর্গে পাঠানো হয়েছে।
পুলিশের ধানমন্ডি অঞ্চলের সহকারী কমিশনার রেজাউল করিমের দাবি, প্রাথমিক তদন্তে নিজের লাইসেন্স করা পিস্তল মাথায় ঠেকিয়ে এনায়েত আত্মহত্যা করেছে বলে নিশ্চিত হওয়া গেছে। এনায়েতের স্বজনদের বরাত দিয়ে রেজাউল করিমের দেওয়া ভাষ্য, কিছুদিন ধরে এনায়েত বিষণ্নতায় ভুগছিলেন। আধ্যাত্মিক কথাবার্তা বলছিলেন।
