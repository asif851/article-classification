
ছোট ভাই মির্জা ফয়সল আমীনের পক্ষে নির্বাচনী প্রচারে নেমেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ শুক্রবার ঠাকুরগাঁও পৌরসভার বিভিন্ন এলাকায় তিনি গণসংযোগ ও পথসভা করেন।মির্জা ফয়সল নির্বাচনে মেয়র পদে প্রতিদ্বন্দ্বিতা করছেন। শহরের সত্যপীর ব্রিজ এলাকায় পথসভায় বিএনপি নেতা মির্জা ফখরুল বলেন, দলীয় প্রতীকের পৌর নির্বাচনকে আন্দোলনের ধাপ হিসেবে নিয়েছে বিএনপি। এই নির্বাচনে জয়ী হয়ে প্রমাণ করতে চাই, জনগণ সরকারের পক্ষে নেই।বিএনপির এই নেতা বলেন, বাংলাদেশ আজ কারাগারে পরিণত হয়েছে। কথায় কথায় আমাদের কারাগারে পাঠানো হচ্ছে। এখানে ন্যায়বিচার নেই, নেই ইনসাফ। দেশে কঠিন দুঃসময় চলছে। একদলীয় শাসনব্যবস্থা কায়েম হয়েছে। যাঁরা দ্বিমত পোষণ করেন, তাঁদের নির্মূল করে দেওয়ার চেষ্টা চলছে। ঠাকুরগাঁওয়ে আট হাজার নেতা-কর্মীর বিরুদ্ধে মামলা হয়েছে। এখনো কারাগারে আছেন ৫০ নেতা-কর্মী। নির্বাচনকে ঘিরে এ হয়রানির মাত্রা আরও বেড়ে গেছে।মির্জা ফখরুল অভিযোগ করেন, এই সরকারের আমলে আলেম ও রাজনৈতিক কর্মী নিরাপদ নন। গত ৫ জানুয়ারির নির্বাচনে শতকরা পাঁচ ভাগ মানুষও ভোট দেয়নি। তবুও আওয়ামী লীগ সম্পূর্ণ গায়ের জোরে টিকে আছে।
ফখরুল পৌর এলাকার বিভিন্ন ওয়ার্ডে ১৩টি পথসভা করে ২০-দলীয় জোটের মেয়র প্রার্থীর পক্ষেÿভোট চান। এ সময় জেলা বিএনপির সহসভাপতি চৌধুরী মো. গোলাম সারোয়ার, শাহেদ কামাল চৌধুরী, মেয়র প্রার্থী মির্জা ফয়সল আমীন, মামুনুর রশীদ প্রমুখ বক্তব্য দেন।
