
নারায়ণগঞ্জে সাত খুনের ঘটনায় করা মামলার প্রধান আসামি নূর হোসেনের গাড়ির চালক মো. জুবায়েরকে গ্রেপ্তার করেছে পুলিশ। গতকাল মঙ্গলবার দিবাগত রাত সাড়ে তিনটার দিকে কুমিল্লার চান্দিনা পৌরসভার বেলাশ্বরে জুবায়েরের শ্বশুরবাড়ি থেকে তাঁকে গ্রেপ্তার করে চান্দিনা থানার পুলিশ।
চান্দিনা থানার ভারপ্রাপ্ত কর্মকর্তা (ওসি) গোলাম মোর্শেদ জানান, গোপন সংবাদের ভিত্তিতে তাঁকে গ্রেপ্তার করা হয়। এক মাস ধরে জুবায়ের তাঁর শ্বশুরবাড়িতে অবস্থান করছিলেন। নারায়ণগঞ্জ থেকে  পুলিশের একটি দল তাঁকে নিতে চান্দিনা আসছে।গত ২৭ এপ্রিল দুপুরে ঢাকা-নারায়ণগঞ্জ লিংক রোড থেকে অপহূত হন নারায়ণগঞ্জ সিটি করপোরেশনের কাউন্সিলর নজরুল ইসলাম, জ্যেষ্ঠ আইনজীবী চন্দন সরকারসহ সাতজন৷ এর তিন দিন পর ৩০ এপ্রিল শীতলক্ষ্যায় একে একে ভেসে ওঠে ছয়জনের মরদেহ৷ পরদিন আরেকটি লাশ ভেসে ওঠে। এ ঘটনায় নারায়ণগঞ্জ সিটি করপোরেশনের ৪ নম্বর ওয়ার্ডের কাউন্সিলর নূর হোসেনকে প্রধান আসামি করে মামলা করে নজরুলের পরিবার৷ ৪ মে নজরুলের শ্বশুর শহীদুল ইসলাম ওরফে শহীদ চেয়ারম্যান সাংবাদিকদের কাছে অভিযোগ করেন, ছয় কোটি টাকার বিনিময়ে র্যাবের তিন কর্মকর্তা ওই সাতজনকে অপহরণ ও খুন করেছেন৷১২ মে নূর হোসেনের সহযোগী রফিকুল ইসলাম রতনকে গ্রেপ্তার করে পুলিশ। নূর হোসেনের পরিবহন ব্যবসা দেখাশুনা করতেন রফিকুল ।এদিকে ঘটনার পর থেকেই নূর হোসেনকে পাওয়া যাচ্ছিল না। গত ১৪ জুন রাতে ভারতের পশ্চিমবঙ্গের পুলিশ নূর হোসেন ও তাঁর দুই সঙ্গীকে কলকাতা বিমানবন্দরের অদূরে কৈখালীর ইন্দ্রপ্রস্থ আবাসন থেকে গ্রেপ্তার করেছে।
