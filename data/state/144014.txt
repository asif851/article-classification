
বরিশালে ইনস্টিটিউট অব হেলথ টেকনোলজির (আইএইচটি) শিক্ষার্থীদের ওপর হামলাকারী পুলিশ সদস্যদের শাস্তির দাবিতে আজ বৃহস্পতিবার প্রতিবাদ সমাবেশ অনুষ্ঠিত হয়েছে। বাংলাদেশ মেডিকেল টেকনোলজি ও ফার্মেসি স্টুডেন্ট অ্যাসোসিয়েশন বরিশাল শাখা এ প্রতিবাদ সমাবেশের আয়োজন করে।সকালে ইনস্টিটিউটের একাডেমিক চত্বরে ওই প্রতিষ্ঠানের শিক্ষার্থীরা কালো ব্যাজ ধারণ করে এ প্রতিবাদ সমাবেশ করেন। সমাবেশে ইনস্টিটিউটের অধ্যক্ষ কুমুদ রঞ্জনসহ বেশ কয়েকজন শিক্ষক একাত্মতা প্রকাশ করেছেন।সরকারি চাকরিতে ডিপ্লোমা মেডিকেল টেকনোলজিস্ট ও ফার্মাসিস্টদের দ্বিতীয় শ্রেণির পদমর্যাদাসহ ১০ দফা দাবিতে বেশ কিছুদিন ধরে আন্দোলন করে আসছেন বরিশালে ইনস্টিটিউট অব হেলথ টেকনোলজির (আইএইচটি) শিক্ষার্থীরা। গতকাল সকালে নগরের শেরেবাংলা মেডিকেল কলেজ হাসপাতালের সামনে বান্দরোডে ১০ দফা দাবিতে শিক্ষার্থীরা সড়ক অবরোধ করতে চাইলে পুলিশ লাঠিপেটা করে। এ সময় পাল্টাপাল্টি ধাওয়ায় তিন পুলিশ সদস্যসহ ২৩ শিক্ষার্থী আহত হয়েছেন। এ ঘটনায় ১৪ শিক্ষার্থীকে আটক করেছে পুলিশ।বরিশাল ইনস্টিটিউট অব হেলথ টেকনোলজি সূত্রে জানা গেছে, বেলা ১১টার দিকে ইনস্টিটিউটের একাডেমিক ভবন চত্বরে শিক্ষার্থীরা প্রতিবাদ সমাবেশ শুরু করেন।
সমাবেশে বাংলাদেশ মেডিকেল টেকনোলজি ও ফার্মেসি স্টুডেন্ট অ্যাসোসিয়েশনের আহ্বায়ক ও আন্দোলনরত শিক্ষার্থী মো. হোসেন বলেন, ‘আমরা দীর্ঘদিন ধরে প্যারামেডিকেল শিক্ষা বোর্ডের পরিবর্তে বাংলাদেশ ডিপ্লোমা মেডিকেল এডুকেশন বোর্ড গঠন, দ্বিতীয় শ্রেণির পদমর্যাদা দেওয়াসহ ১০ দফা দাবিতে আন্দোলন করে আসছি। এর ধারাবাহিকতায় গতকালের কর্মসূচি ছিল শান্তিপূর্ণ। বিনা উসকানিতে পুলিশ শিক্ষার্থী, বিশেষত নারী শিক্ষার্থীদের ওপর হামলা চালায়। এতে অনেক শিক্ষার্থী আহত হয়েছে। আমরা এর নিন্দা ও প্রতিবাদ জানাই। একই সঙ্গে দোষী পুলিশ সদস্যদের দৃষ্টান্তমূলক শাস্তি দাবি করছি।’
বরিশালে হেলথ টেকনোলজির শিক্ষার্থীদের ওপর পুলিশের হামলা
সমাবেশ থেকে জানানো হয়, পুলিশি হামলার বিচার ও ১০ দফা দাবিতে আগামী রোববার বাংলাদেশ মেডিকেল টেকনোলজি ও ফার্মেসি স্টুডেন্ট অ্যাসোসিয়েশনের কেন্দ্রীয় কমিটির পক্ষ থেকে স্বাস্থ্যমন্ত্রীর মাধ্যমে এবং সংগঠনের বরিশাল শাখা জেলা প্রশাসকের মাধ্যমে প্রধানমন্ত্রী বরাবর স্মারকলিপি দেবে।
সমাবেশে শিক্ষার্থীদের সঙ্গে একাত্মতা প্রকাশ করে বক্তব্য রাখেন বরিশাল ইনস্টিটিউট অব হেলথ টেকনোলজির (আইএইচটি) অধ্যক্ষ কুমুদ রঞ্জন, বাংলাদেশ টেকনোলজি অ্যাসোসিয়েশনের বিভাগীয় সভাপতি গোলাম মোস্তফা প্রমুখ।
বিকেল সাড়ে চারটার দিকে অশ্বিনী কুমার হল চত্বরে ছাত্র ফেডারেশনের পক্ষ থেকে শাস্তি দাবি করে সমাবেশ অনুষ্ঠিত হয়। সমাবেশে বক্তারা নারী শিক্ষার্থীদের ওপর বর্বরোচিত হামলার নিন্দা জানান। একই সঙ্গে দোষী পুলিশ সদস্যদের দৃষ্টান্তমূলক শাস্তি দাবি করেন।
