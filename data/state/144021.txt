
ঠাকুরগাঁওয়ের বালিয়াডাঙ্গী উপজেলার রত্নাই সীমান্তে আজ মঙ্গলবার ভোরে ভারতীয় সীমান্তরক্ষী বাহিনীর (বিএসএফ) গুলিতে দুই বাংলাদেশি আহত হয়েছেন।আহত ব্যক্তিরা হলেন উপজেলার তালতলা গ্রামের মো. ইদ্রিস আলী (২৫) ও বারুসা গ্রামের চৌনু মিয়া (৩০)।বর্ডার গার্ড বাংলাদেশ (বিজিবি) ও স্থানীয় সূত্র জানায়, ভোর সাড়ে চারটার দিকে রত্নাই সীমান্তের ৩৮২ নম্বর মেইন পিলারের ২ সাব পিলার এলাকার কাঁটাতারের বেড়ার কাছে এ ঘটনা ঘটে। ভারতের ১৪ সোনামতি ক্যাম্পের বিএসএফ সদস্যদের ছোড়া গুলিতে ওই দুজন আহত হয়েছেন।বালিয়াডাঙ্গী থানার ভারপ্রাপ্ত কর্মকর্তা (ওসি) মো. আমিনুল ইসলাম বলেন, ‘রত্নাই সীমান্তে বিএসএফের গুলিতে দুই বাংলাদেশি আহত হওয়ার তথ্য পেয়েছি। তবে তাঁরা কোথায় চিকিৎসা নিচ্ছেন, তা জানা যায়নি।’বিজিবি ঠাকুরগাঁও ৩০ ব্যাটালিয়নের ভারপ্রাপ্ত অধিনায়ক মেজর তৌহিদ-বিন-ইসহাক বলেন, ঘটনার প্রতিবাদ জানিয়ে কোম্পানি কমান্ডার পর্যায়ে পতাকা বৈঠকের আহ্বানের চিঠি বিএসএফের কাছে পাঠানো হয়েছে।ঠাকুরগাঁও জগদল সীমান্তে গতকাল সোমবার বিজিবি ও বিএসএফের সেক্টর পর্যায়ে পতাকা বৈঠক হয়। এতে বিজিবির পক্ষে নেতৃত্ব দেন ঠাকুরগাঁও সেক্টর কমান্ডার কর্নেল মো. আকরামুল হক। বিএসএফের পক্ষে নেতৃত্ব দেন কিষানগঞ্জ সেক্টর কমান্ডার ব্রিগেডিয়ার এ এস পানওয়ার। বৈঠকে বিএসএফের পক্ষ থেকে বেসামরিক নাগরিকের ওপর গুলি না ছুড়ে আইনি-ব্যবস্থা নেওয়ার আশ্বাস দেওয়া হয়। এই আশ্বাসের পরের দিনই বিএসএফের ছোড়া গুলিতে দুই বাংলাদেশি আহত হলেন।
