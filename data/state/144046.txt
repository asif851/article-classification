
মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ চুমকি বলেছেন, শিশুর প্রতি সহিংসতা প্রতিরোধ ও শিশু অধিকার রক্ষায় সরকার আন্তরিক। সরকারের শক্তিশালী অঙ্গীকারও আছে। তারপরও শিশুরা বিভিন্নভাবে সহিংসতার শিকার হচ্ছে। শিশু অধিকার লঙ্ঘিত হচ্ছে। এ ব্যাপারে শুধু সরকার নয়, অভিভাবকদেরও সচেতন হতে হবে।
সন্তানকে ভিক্ষাবৃত্তি বা ঝুঁকিপূর্ণ কাজে না দেওয়ার জন্য অভিভাবকদের প্রতি আহ্বান জানান প্রতিমন্ত্রী। তিনি জানান, পথশিশুদের পুনর্বাসনের জন্য সরকার কর্মসূচি হাতে নিয়েছে। তবে অনেক শিশু সরকারের এই সহযোগিতা নিতে চায় না।
আজ বৃহস্পতিবার রাজধানীতে বাংলাদেশ শিশু একাডেমীর শহীদ মতিউর মুক্তমঞ্চে শিশু অধিকার সপ্তাহ ও বিশ্ব শিশু দিবস উপলক্ষে আয়োজিত অনুষ্ঠানে প্রধান অতিথির বক্তব্যে প্রতিমন্ত্রী এ কথা বলেন। প্রতিমন্ত্রী রাজনৈতিক কাজে শিশুদের ব্যবহার না করতে রাজনৈতিক দলগুলোর প্রতি আহ্বান জানান।
শিশু একাডেমীর চেয়ারম্যান কথাসাহিত্যিক সেলিনা হোসেনের সভাপতিত্বে অনুষ্ঠানে বক্তব্য দেন মহিলা ও শিশুবিষয়ক মন্ত্রণালয়ের সচিব নাছিমা বেগম, শিশু একাডেমির পরিচালক মোশারফ হোসেন প্রমুখ।
আজ সারা দেশে শিশুদের অংশগ্রহণে বাল্যবিবাহ বন্ধকরণ বিষয়ে মানববন্ধন অনুষ্ঠিত হয়। উদ্বোধনী অনুষ্ঠান শেষে রাজধানীতে শিশু একাডেমীর সামনে দোয়েল চত্বরে অনুষ্ঠিত মানববন্ধনে শিশুদের সঙ্গে অংশ নেন প্রতিমন্ত্রী মেহের আফরোজসহ অন্য অতিথিরা।
