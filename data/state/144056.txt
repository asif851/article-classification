
নির্বাচনকালীন সরকারের যোগাযোগমন্ত্রী ওবায়দুল কাদের বলেছেন, শেখ হাসিনা চলে যাবেন তা আওয়ামী লীগ সমর্থন করে না। তিনি চলে যেতে চাইলেও আওয়ামী লীগ যেতে দেবে না। আজ বৃহস্পতিবার সচিবালয়ে নিজ মন্ত্রণালয়ে সাংবাদিকদের এক প্রশ্নের জবাবে তিনি এ কথা বলেন।সর্বদলীয় সরকার ছেড়ে দেওয়ার ব্যাপারে এরশাদের ঘোষণার বিষয়ে যোগাযোগমন্ত্রী বলেন, জাতীয় পার্টির বর্তমান অবস্থা (স্ট্যান্ড) কোথায় গিয়ে দাঁড়ায় তা এখনো নিশ্চিত নয়। ১৩ ডিসেম্বর মনোনয়নপত্র প্রত্যাহারের শেষ দিন। তাই শেষ দিন পর্যন্ত অপেক্ষা করতে হবে। সরকার নির্বাচনের পথেই হাঁটছে বলে তিনি জানান।বিরোধী দলের অবরোধের সমালোচনা করে মন্ত্রী বলেন, বিরোধী দল আফগান স্টাইলের আন্দোলনের মধ্য দিয়ে দেশের জনগণের বিরুদ্ধে অঘোষিত যুদ্ধে নেমেছে। অজ্ঞাত স্থান থেকে আকস্মিক বার্তা পাঠিয়ে আবারও ৭২ ঘণ্টার অবরোধের ডাক দিয়েছে। বিরোধী দলের উদ্দেশে তিনি বলেন, যারা অবরোধ ডাকেন, তাঁরা মাঠে থাকেন না। নেতৃত্বের অনুপস্থিতির কারণে মানুষ মারার কাজ বাজে অবস্থায় চলে গেছে।
