
ট্রেনে উঠতে গিয়ে আঙ্গুর হোসেন (৪৫) নামের এক ব্যক্তির এক হাত ও পায়ের আঙুল কাটা পড়েছে। তিনি একজন মুদি ব্যবসায়ী। তাঁকে রংপুর মেডিকেল কলেজ হাসপাতালে ভর্তি করা হয়েছে।আজ বৃহস্পতিবার বিকেল পৌনে চারটার দিকে রংপুরের বদরগঞ্জ রেলওয়ে স্টেশনে এ ঘটনা ঘটে। আঙ্গুর হোসেন ৮ ডাউন মেইল ট্রেনে উঠতে গিয়েছিলেন। ট্রেনটি পঞ্চগড় থেকে সান্তাহার যাচ্ছিল।
বদরগঞ্জ রেলওয়ে স্টেশনের কর্মচারী জেয়াদুল হক ও তিনজন প্রত্যক্ষদর্শী সূত্রে জানা গেছে, ওই মেইল ট্রেনটি বদরগঞ্জ রেলওয়ে স্টেশন থেকে চলতে শুরু করার পরপরই ওই ব্যক্তি হাতল ধরে ট্রেনে ওঠার চেষ্টা করে নিচে পড়ে যান। এতে তাঁর ডান হাতের কবজির নিচ থেকে এবং বাম পায়ের গোড়ালিসহ পাঁচটি আঙুল ট্রেনে কাটা পড়ে বিচ্ছিন্ন হয়ে যায়।
প্রত্যক্ষদর্শীরা জানান, ঘটনার আগে বৃষ্টি হওয়ায় ট্রেনের হাতল পিচ্ছিল ছিল। এ কারণে হাত ফসকে ওই দুর্ঘটনা ঘটে। উপস্থিত লোকজন আহত আঙ্গুর মিয়াকে উদ্ধার করে উপজেলা স্বাস্থ্য কমপ্লেক্সে নেন। সেখানে শারীরিক অবস্থার অবনতি হলে কর্তব্যরত চিকিৎসক জামিল হোসেন দ্রুত তাঁকে রংপুর মেডিকেল কলেজ হাসপাতালে পাঠান।
