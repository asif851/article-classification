
এক নারীর ভ্যানিটি ব্যাগ ও মোবাইল​ ফোন টান দিয়ে ছিনিয়ে নিয়ে দৌড়ে পালানোর সময় এক যুবককে হাতেনাতে আটক করেছে পুলিশ। আজ শনিবার বিকেলে রাজধানীর ধানমন্ডির আবাহনীর মাঠসংলগ্ন এলাকায় এ ঘটনা ঘটে।
ছিনতাইকারীকে আটককারী পুলিশ কর্মকর্তা ধানমন্ডি থানার উপপরিদর্শক (এসআই) সুব্রত দাস প্রথম আলোকে বলেন, আজ তিনি ধানমন্ডির ওই এলাকায় দায়িত্ব পালন করছিলেন। বিকেল সাড়ে চারটার দিকে হঠাৎ চিৎকার চেঁচামেচি শুনে দেখেন, রিকশারোহী এক নারীর ভ্যানিটি ব্যাগ ও মোবাইল ফোন ছিনিয়ে নিয়ে এক যুবক দৌড়ে পালিয়ে যাচ্ছেন। তখন তিনি ওই ওই যুবককে ধাওয়া করে ধরে ফেলেন। পরে ভ্যানিটি ব্যাগ ও মোবাইল ফোন উদ্ধার করে ওই নারীকে ফিরিয়ে দেন। ওই নারী মোহাম্মদপুরের বাসিন্দা।
এসআই সুব্রত বলেন, আটক যুবক নিজের নাম হাবিব বলে জানিয়েছেন। তাঁর বয়স আনুমানিক ২৫। প্রাথমিক জিজ্ঞাসাবাদে জানা গেছে, ওই যুবক একজন পেশাদার ছিনতাইকারী। এ ঘটনায় মামলার প্রস্তুতি চলছে।
