
সন্ত্রাসবিরোধী আইনে করা একটি মামলায় চার মাসেও অনুমোদনের বিষয়ে সিদ্ধান্ত না দেওয়ায় দুই সচিবের কাছে ব্যাখ্যা জানতে চেয়েছেন হাইকোর্ট। ১৮ জুনের মধ্যে স্বরাষ্ট্র ও আইনসচিবকে এ বিষয়ে লিখিত ব্যাখ্যা জানাতে বলা হয়েছে।
গতকাল রোববার বিচারপতি এম ইনায়েতুর রহিম ও বিচারপতি মো. আকরাম হোসেন চৌধুরীর সমন্বয়ে গঠিত হাইকোর্ট বেঞ্চ এক জামিন আবেদনের শুনানিকালে এ আদেশ দেন।
আদালত সূত্র জানায়, নিষিদ্ধ ঘোষিত জঙ্গি সংগঠন হিজবুত তাহ্রীর সদস্যদের বিরুদ্ধে করা একটি মামলায় তিন আসামির জামিন আবেদন শুনানিকালে এ আদেশ দেওয়া হয়। হিজবুত তাহ্রীর প্রচারপত্র ও বই বিতরণের অভিযোগে সন্ত্রাসবিরোধী আইনের ৮ ও ৯ ধারায় কলাবাগান থানায় গত বছরের ১৩ আগস্ট ৩৫ জনের বিরুদ্ধে মামলা করে র‌্যাব। ওই মামলায় আসামি সোহান হাফিজ, আবু সুফিয়ান ও আবদুল জব্বার জামিনের আবেদন করেন।
আদালতে আবেদনের পক্ষে আইনজীবী মো. রাফিউল ইসলাম ও রাষ্ট্রপক্ষে সহকারী অ্যাটর্নি জেনারেল গাজী মো. মামুনুর রশীদ মামলা পরিচালনা করেন।
