
মৌলভীবাজারের কমলগঞ্জ উপজেলার শমশেরনগর কেন্দ্রীয় শহীদ মিনার চত্বরে সাহিত্যাঙ্গনের আয়োজনে দ্বিতীয়বারের মতো ভাষা উৎসব পালন করা হচ্ছে। এবারের ভাষা উৎসবে থাকবে দিনব্যাপী বইমেলা। এ ছাড়া ১৫টি মাতৃভাষায় অমর একুশের ওপর বক্তব্য ও বিভিন্ন ক্ষেত্রে অবদান রাখার জন্য গুণীজনদের পদক প্রদান করা হবে। ভাষা দিবস ও আন্তর্জাতিক মাতৃভাষা দিবস উপলক্ষে গতকাল শনিবার রাত পর্যন্ত স্থানীয় কেন্দ্রীয় শহীদ মিনারে চলে প্রস্তুতিমূলক কাজ। বিভিন্ন শিক্ষাপ্রতিষ্ঠান ও সংগঠন আনুষ্ঠানিকভাবে অমর একুশে পালন করলেও ২০১৫ সাল থেকে শমশেরনগর সাহিত্যাঙ্গনের আয়োজনে স্থানীয় কেন্দ্রীয় শহীদ মিনার চত্বরে আয়োজন করা হচ্ছে দিনব্যাপী বইমেলা, কবিতা পাঠের আসর, গান ও আলোচনা সভার। কমলগঞ্জ (মৌলভীবাজার) প্রতিনিধি|
