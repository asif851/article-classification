
গণজাগরণ মঞ্চ একটি অরাজনৈতিক ও দলনিরপেক্ষ আন্দোলন। এটি কখনোই রাজনৈতিক দল হতে পারে না। যদি মঞ্চের মুখপাত্র ইমরান এইচ সরকার রাজনৈতিক দল গঠন করতে চান, তবে মঞ্চের বাইরে গিয়ে তা করতে হবে। নইলে পুরো জাতির সঙ্গে বেইমানি করা হবে।
গণজাগরণ মঞ্চকে কেন্দ্র করে সাম্প্রতিক পরিস্থিতিতে আজ মঙ্গলবার নিজেদের অবস্থান তুলে ধরার জন্য বাংলাদেশ ছাত্র মৈত্রী, জাসদ ছাত্রলীগ, বাংলাদেশ ছাত্র আন্দোলন, ছাত্রঐক্য ফোরাম ও বাংলাদেশ ছাত্র সমিতি এক যৌথ সংবাদ সম্মেলনের আয়োজন করে। ঢাকা বিশ্ববিদ্যালয়ের মধুর ক্যানটিনে আয়োজিত ওই সংবাদ সম্মেলনে বক্তারা এসব কথা বলেন।ছাত্র মৈত্রীর সভাপতি বাপ্পাদিত্য বসু বলেন, ৩ এপ্রিলের সংঘর্ষ অবশ্যই মঞ্চের দুই পক্ষের সংঘর্ষ। এখানে ছাত্রলীগ ও যুবলীগকে জড়িয়ে যে বক্তব্য দেওয়া হয়েছে তাতে মঞ্চের মুখপাত্রের রাজনৈতিক দল গঠনের অভিপ্রায়ই প্রকাশ পায়। তিনি বলেন, ছাত্রলীগ, যুবলীগ মঞ্চের প্রতিপক্ষ নয়। নিজেদেরই প্রতিপক্ষ ভাবতে শুরু করলে স্বাধীনতাবিরোধী শক্তি সুযোগ নেবে।সংবাদ সম্মেলনে লিখিত বক্তব্যে বাপ্পাদিত্য বসু মঞ্চের মুখপাত্র ইমরান এইচ সরকারের অগণতান্ত্রিক ও এক তরফা সিদ্ধান্ত গ্রহণকে মঞ্চের বিভক্তির কারণ হিসেবে তুলে ধরেন। মুখপাত্রের পদে পরিবর্তন আসবে কি না—এমন প্রশ্নের জবাবে তিনি বলেন, ‘এটা সত্যি যে ইমরান এইচ সরকার গণজাগরণ মঞ্চের প্রতীক হয়ে উঠেছেন। আন্দোলনে ক্ষতি হয় এমন কোনো সিদ্ধান্ত আমরা নেব না।’জাসদ ছাত্রলীগের সভাপতি সামছুল ইসলাম বলেন, গণজাগরণ মঞ্চের সঙ্গে মুক্তিযুদ্ধ পক্ষের সব রাজনৈতিক দল সম্পৃক্ত। মঞ্চের মুখপাত্র একে নতুন কোনো রাজনৈতিক দল করার আকাঙ্ক্ষা প্রকাশ করে থাকলে, তা মঞ্চের বাইরে গিয়ে করতে পারেন।৩ এপ্রিল বৃহস্পতিবার গণজাগরণ মঞ্চের দুই পক্ষের মধ্যে মারামারি, পাল্টাপাল্টি মামলা এবং পরদিন প্রতিবাদ সমাবেশে পুলিশের লাঠিপেটার ঘটনা ঘটে। এর পর ৫ এপ্রিল ইমরান এইচ সরকার এ সংবাদ সম্মেলন করেন। একই দিন পৃথকভাবে পাল্টা সংবাদ সম্মেলন করে গণজাগরণ মঞ্চের ইমরানবিরোধী অংশ ও ছাত্রলীগ।
