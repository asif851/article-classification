
বগুড়া শহরের ইয়াকুবিয়া উচ্চবিদ্যালয়ের সামনের সড়কের পাশে গ্যাস লাইনে আজ রোববার সকালে অগ্নিকাণ্ডের ঘটনা ঘটেছে। সে সময় বিদ্যালয়টিতে প্রভাতি শাখার প্রায় ৯৫০ শিক্ষার্থী ছিল। ঘটনার পরপরই স্কুলের পাঠদান ও পরীক্ষা বন্ধ করে দেওয়া হয়। আজ সকাল পৌনে সাতটায় এ ঘটনা ঘটে।
ঘটনার প্রত্যক্ষদর্শী কয়েকজন বলেন, শহরের জলেশ্বরীতলার শহীদ আবদুল জোব্বার সড়কে বগুড়ায় পশ্চিমাঞ্চল গ্যাস কোম্পানির (পিজিসিএল) বিতরণ লাইন থেকে ইয়াকুবিয়া বালিকা উচ্চবিদ্যালয়ে গ্যাস সরবরাহ করা হয়। লাইনটি স্কুলের পাশে নর্দমার ভেতর দিয়ে গেছে। সকাল পৌনে সাতটার দিকে সেখানে আগুন লেগে অনেকটা অংশজুড়ে দাউ দাউ করে ছড়িয়ে পড়ে। পরে ফায়ার সার্ভিসের কর্মীরা দ্রুত অগ্নিনির্বাপণ পদার্থ ছিটিয়ে আগুন নিয়ন্ত্রণে আনতে সক্ষম হন।
ফটকের সামনে অগ্নিকাণ্ডের ঘটনায় শিক্ষার্থী-শিক্ষকদের মধ্যে আতঙ্ক ছড়িয়ে পড়ে। এ সময় তাঁরা আতঙ্কে ছুটোছুটি করলে বিদ্যালয় কর্তৃপক্ষ তাৎক্ষণিকভাবে পাঠদান ও পরীক্ষা বন্ধ করে দেয়। পরে ফায়ার সার্ভিস ও পিজিসিএলের কর্মীরা বিদ্যালয়ের গ্যাস সংযোগ বন্ধ করে দিলে শিক্ষার্থীরা নিরাপদে চলে যায়। এ ঘটনায় প্রায় আধা ঘণ্টা শহীদ আবদুল জোব্বার সড়কে যানবাহন চলাচল বন্ধ থাকে।
বগুড়া ফায়ার সার্ভিস অ্যান্ড সিভিল ডিফেন্সের জ্যেষ্ঠ স্টেশন কর্মকর্তা ফজলুর রশিদ প্রথম আলোকে বলেন, পিজিসিএলের বিতরণ লাইন থেকে ইয়াকুবিয়া স্কুলে দেওয়া গ্যাস সংযোগ লাইনটি নর্দমার ভেতরে লিকেজ হয়ে গ্যাস নির্গমন হচ্ছিল। সম্ভবত সিগারেটের আগুন থেকে এই অগ্নিকাণ্ডের সূত্রপাত হয়। আগুন নর্দমার ভেতর থেকে ওপরে দাউ দাউ করে ছড়িয়ে পড়ে। সকাল পৌনে সাতটার দিকে ফায়ার সার্ভিসের ভ্রাম্যমাণ ইউনিট গিয়ে অগ্নিনির্বাপণ পদার্থ (ফোম) ছিটিয়ে আগুন নিয়ন্ত্রণে আনতে সক্ষম হয়।
পিজিসিএলের বগুড়া আঞ্চলিক কার্যালয়ের উপব্যবস্থাপক আকতারুজ্জামান প্রথম আলোকে বলেন, আপাতত মূল বিতরণ লাইন থেকে ইয়াকুবিয়া স্কুলের গ্যাস সংযোগ লাইন বিচ্ছিন্ন করে দেওয়া হয়েছে। স্কুলের গ্যাস সংযোগ লাইনের ত্রুটি থেকেই এ অগ্নিকাণ্ডের ঘটনা ঘটেছে।
ইয়াকুবিয়া বালিকা উচ্চবিদ্যালয়ের প্রধান শিক্ষক মো. আবু জাফর প্রথম আলোকে বলেন, বিদ্যালয়ে ক্যানটিন স্থাপনের জন্য ২০১৪ সালে রান্নার কাজের জন্য গ্যাস সংযোগ নেওয়া হয়। আজ সকালে গ্যাস সংযোগের ত্রুটি থেকে আগুন ধরে যায়। প্রভাতি শাখার পাঠদান এবং পঞ্চম ও অষ্টম শ্রেণির পরীক্ষা বন্ধ ঘোষণা করা হয়।
 
