
বর্তমান সরকারকে এখন পর্যন্ত ৪০টি দেশের রাষ্ট্র ও সরকারপ্রধান এবং ১১টি আন্তর্জাতিক ও আঞ্চলিক সংস্থার প্রধান অভিনন্দন জানিয়েছেন বলে জানান পররাষ্ট্রমন্ত্রী আবুল হাসান মাহমুদ আলী।
আজ বৃহস্পতিবার জাতীয় সংসদে স্বতন্ত্র সাংসদ ফরাজীর এক লিখিত প্রশ্নের জবাবে পররাষ্ট্রমন্ত্রী এ তথ্য জানিয়েছেন।
পররাষ্ট্রমন্ত্রী জানান, অভিনন্দন জানানো দেশগুলোর মধ্যে রয়েছে ভারত, চীন, রাশিয়া, নেপাল, শ্রীলঙ্কা, ভুটান, মালদ্বীপ, আফগানিস্তান, ইরান, মিয়ানমার, থাইল্যান্ড, সিঙ্গাপুর, ভিয়েতনাম, কম্বোডিয়া, ব্রুনাই, ফিলিস্তিন, বেলারুশ, উজবেকিস্তান, উত্তর কোরিয়া, মালয়েশিয়া, ইন্দোনেশিয়া, মিসর, কেনিয়া, আর্মেনিয়া, সার্বিয়া, উগান্ডা, লিবিয়া, জর্ডান, সুদান, লাওস, জর্জিয়া, ফিলিপাইন, কুয়েত, আজারবাইজান, আলজেরিয়া, কাজাখস্তান, তাজাকিস্তান, কিউবা, মরক্কো প্রভৃতি।
মন্ত্রী বলেন, ‘যুক্তরাষ্ট্র, ইউরোপীয় ইউনিয়নসহ বিভিন্ন বন্ধুপ্রতিম দেশের সরকার বাংলাদেশের নবনির্বাচিত সরকারের সঙ্গে গণতন্ত্র, সুশাসন ও উন্নয়নের ধারাকে সচল রাখতে একযোগে কাজ করে যাওয়ার প্রত্যয় ব্যক্ত করেছে।
আবুল হাসান মাহমুদ আলী বলেন, বাংলাদেশের সঙ্গে কূটনৈতিক সম্পর্ক রয়েছে এমন সব দেশের নবনির্বাচিত সরকারকে অভিনন্দন জানানোর বাধ্যবাধকতা নেই এবং বাস্তবসম্মতও নয়।
মাদক ব্যবহারের তথ্য নেই
আওয়ামী লীগের এম আবদুল লতিফের প্রশ্নের জবাবে স্বরাষ্ট্র প্রতিমন্ত্রী আসাদুজ্জামান খান বলেন, বাংলাদেশে মাদকাসক্তরা কী পরিমাণ মাদক ব্যবহার করে, এ সম্পর্কে কোনো জরিপ অদ্যাবধি হয়নি। মাদকাসক্তদের স্রোতধারায় ফিরিয়ে আনা সম্ভব হলে সমাজে অপরাধের প্রবণতা কমবে।
জাতীয় পার্টির এ কে এম মাইদুল ইসলামের প্রশ্নের জবাবে স্বরাষ্ট্র প্রতিমন্ত্রী জানান, সব আইন প্রয়োগকারী সংস্থা মিলে গত পাঁচ বছরে ৯১ লাখ ৬২ হাজার ৯৩৭ বোতল ফেনসিডিল, এক হাজার ২৩৩ কেজি হেরোইন, এক লাখ ৩৮ হাজার ২১৮ কেজি গাঁজা, নয় লাখ ৭০ হাজার অ্যাম্পুল ইনজেক্টিং ড্রাগস ও ৮৮ লাখ ৯৮ হাজার ৩০৫টি ইয়াবা বড়ি আটক করে ধ্বংস করেছে। আর পাঁচ বছরে মোবাইল কোর্টের মাধ্যমে ১৫ হাজার ৩৫৬টি মামলা করে ১৬ হাজার ২৯২ জনকে বিভিন্ন মেয়াদে সাজা দেওয়া হয়েছে।
