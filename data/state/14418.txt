
দিনাজপুরের হাকিমপুরের হিলি সীমান্ত দিয়ে অবৈধভাবে অনুপ্রবেশের পর ভারতীয় সীমান্তরক্ষী বাহিনী (বিএসএফ) চার বাংলাদেশিকে আটক করার পর গতকাল বৃহস্পতিবার ফেরত দিয়েছে। হিলি ইমিগ্রেশন চেকপোস্ট দিয়ে বিএসএফের সদস্যরা তাঁদের বর্ডার গার্ড বাংলাদেশের (বিজিবি) সদস্যদের হাতে তুলে দেন।ফেরত চার বাংলাদেশি হলেন পাবনার চাটমোহর উপজেলার ললিতা রানী হালদার (৪০), তাঁর ছেলে সাগর চন্দ্র হালদার (৬), প্রতিবেশী উর্মিলা রানী হালদার (৪০) ও টুম্পা রানী হালদার (১২)। বাংলাদেশিদের ফেরত দেওয়ার সময় ভারতের পক্ষে বিএসএফের হিলি ক্যাম্পের কমান্ডার বাল কিশান এবং বাংলাদেশের পক্ষে বিজিবির হিলি সিপি বিওপি ক্যাম্পের ভারপ্রাপ্ত কমান্ডার নায়েক সুবেদার হান্নান আলী উপস্থিত ছিলেন।হান্নান আলী জানান, ওই চার ব্যক্তি বুধবার হিলি রেলস্টেশন এলাকা দিয়ে অবৈধভাবে ভারতে ঢোকেন।ললিতা রানী জানান, তাঁরা দালালের মাধ্যমে আড়াই হাজার টাকার বিনিময়ে দক্ষিণ দিনাজপুর জেলার বালুর ঘাটে তাঁদের আত্মীয়বাড়ি বেড়াতে যাচ্ছিলেন।
