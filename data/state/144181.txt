
বগুড়ার শহীদ জিয়াউর রহমান মেডিকেল কলেজের বিক্ষোভরত শিক্ষার্থীদের সঙ্গে একাত্মতা ঘোষণা করে আজ রোববার সকাল থেকে কর্মবিরতি পালন করছেন ইন্টার্ন চিকিত্সকেরা। ফলে দুর্ভোগ পোহাতে হচ্ছে রোগীদের।ছাত্রীনিবাসে দুর্বৃত্তদের প্রবেশ বন্ধসহ সাত দফা দাবিতে গতকাল শনিবার থেকে ক্লাস বর্জন করে বিক্ষোভ করছেন শিক্ষার্থীরা। অন্য দাবিগুলো হলো চুরির ঘটনায় জড়িত ব্যক্তিদের গ্রেপ্তার ও চোরাই মালামাল উদ্ধার, কলেজের সব আবাসিক হলে পর্যাপ্ত নিরাপত্তাকর্মী মোতায়েন করে ২৪ ঘণ্টা নিশ্ছিদ্র নিরাপত্তা নিশ্চিতকরণ, মেডিকেল কলেজ ও হাসপাতালের মধ্যবর্তী স্থানে সীমানাপ্রাচীর নির্মাণ, ছাত্রী হলের সীমানাপ্রাচীর উঁচু করে কাঁটাতারের বেড়া নির্মাণ, ক্যাম্পাসে বহিরাগত ও অবাঞ্ছিত লোকজনের চলাফেরা বন্ধ, ক্যাম্পাসে পর্যাপ্ত লাইট স্থাপন।এদিকে উদ্ভূত পরিস্থিতিতে একাডেমিক কাউন্সিল বৈঠকে বসেছে।কলেজের ইন্টার্ন চিকিত্সক পরিষদের সভাপতি মিঠুন বাহাদুর প্রথম আলোকে বলেছেন, ‘সাধারণ শিক্ষার্থীদের দাবি যৌক্তিক। তাই আমরা তাঁদের সঙ্গে একাত্মতা ঘোষণা করেছি। দাবি আদায় না হওয়া পর্যন্ত আমাদের কর্মবিরতি অব্যাহত থাকবে।’শিক্ষার্থীরা জানান, গত বৃহস্পতিবার দিবাগত রাতে মূল ছাত্রীনিবাসের একটি গণরুম থেকে দুর্বৃত্তরা ছয়টি মুঠোফোন, একটি ট্যাব ও টাকা-পয়সা চুরি করে পালিয়ে যায়। বিষয়টি জানাজানি হলে গোটা নিবাসে আতঙ্ক ছড়িয়ে পড়ে। পরদিন সকালে তাঁরা বিষয়টি কলেজ কর্তৃপক্ষকে জানান। কর্তৃপক্ষ চুরির ঘটনায় ওই দিনই সদর থানায় মামলা করে।অধ্যক্ষ এ কে এম আহসান হাবিব গতকাল প্রথম আলোকে বলেন, ছাত্রীনিবাসে চুরির ঘটনায় দায়িত্বে অবহেলার দায়ে সংশ্লিষ্ট নিরাপত্তাকর্মীকে অব্যাহতি দেওয়া হয়েছে। এ ছাড়া সাত সদস্যের একটি তদন্ত কমিটি গঠন করা হয়েছে।
মেডিকেল শিক্ষার্থীদের অবরোধ
