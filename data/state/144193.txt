
রাজধানীর পরীবাগের বাসা থেকে বিএনপি নেতা ও সাবেক ওয়ার্ড কাউন্সিলর শামীম পারভেজকে গ্রেপ্তার করা হয়েছে। ১১ নম্বর ওয়ার্ডের সাবেক এই কাউন্সিলর মিরপুর সরকারি বাঙলা কলেজের সাবেক ভিপি ও ছাত্রদলের কেন্দ্রীয় কমিটির সাবেক প্রচার সম্পাদক ছিলেন। পুলিশ বলেছে, একাধিক মামলার আসামি তিনি। এ কারণে তাঁকে গ্রেপ্তার করা হয়েছে।শামীম পারভেজের স্ত্রী জান্নাত আরা ফেরদৌসের অভিযোগের বরাত দিয়ে বিএনপির চেয়ারপারসনের প্রেস উইংয়ের সদস্য শামসুদ্দিন দিদার প্রথম আলোকে বলেন, গতকাল বুধবার রাতে মিরপুর থানার পুলিশ পরিচয়ে শামীমকে বাসা থেকে নিয়ে যাওয়া হয়। এ সময় গ্রেপ্তারের কোনো কারণ পুলিশ তাঁর পরিবারকে জানায়নি।এ ব্যাপারে আজ বৃহস্পতিবার দুপুরে মিরপুর থানার ভারপ্রাপ্ত কর্মকর্তা (ওসি) ভুঁইয়া মাহবুব হাসান প্রথম আলোকে বলেন, শামীম পারভেজের বিরুদ্ধে ১১টি মামলা রয়েছে। তবে কোন মামলায় গ্রেপ্তার দেখানো হয়েছে, এ ব্যাপারে তিনি কিছু জানাননি।এদিকে শামীম পারভেজকে গ্রেপ্তারের নিন্দা ও প্রতিবাদ জানিয়েছেন বিএনপির মহাসচিব মির্জা ফখরুল ইসলাম আলমগীর। আজ এক বিবৃতিতে তিনি এ নিন্দা ও প্রতিবাদ জানান।
আরও পড়ুন:বিএনপির নেতাকে তুলে নেওয়ার অভিযোগ
