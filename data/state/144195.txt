
গাজীপুর সিটি করপোরেশনের নির্বাচনে আওয়ামী লীগ-সমর্থিত প্রার্থী আজমত উল্লা খানের পক্ষে প্রচারণায় নেমেছেন জাহাঙ্গীর আলম। আজ মঙ্গলবার বিকেলে জাহাঙ্গীর আলম গাজীপুরের গাছা থেকে টঙ্গী পর্যন্ত আজমত উল্লার পক্ষে প্রচারণা চালান। এ সময় গাজীপুরের দুই সাংসদ আ ক ম মোজাম্মেল হক ও জাহিদ আহসান তাঁর সঙ্গে ছিলেন। এর আগে গতকাল সোমবারও জাহাঙ্গীর আলম ১৪ দল-সমর্থিত প্রার্থী আজমত উল্লা খানের গণসংযোগে অংশ নেন।
জেলা আওয়ামী লীগের সভাপতি সাংসদ আ ক ম মোজাম্মেল হক জানান, গতকাল সোমবার দুপুরে ও আজ আজমত উল্লার পক্ষে জনসংযোগে অংশ নেন জাহাঙ্গীর আলম। তিনি সব ভেদাভেদ ভুলে আজমত উল্লা খানের পক্ষে ঐক্যবদ্ধ হয়ে কাজ করার জন্য সবাইকে আহ্বান জানান।
আওয়ামী লীগ-সমর্থিত প্রার্থী আজমত উল্লা আজ সকাল ১০টায় গাজীপুর সদর উপজেলার পূবাইলের হায়দরাবাদ এলাকায় একটি পথসভা করার মাধ্যমে নির্বাচনী প্রচার শুরু করেন। পরে মেঘডুবি জামে মসজিদে জোহরের নামাজ আদায় করে মুসল্লিদের কাছে ভোট প্রার্থনা করেন। সেখান থেকে কুদাব, মাজুখান, মিরের বাজার, মারুকা এলাকায় প্রচারণা চালান। এ সময় গাজীপুর জেলা পরিষদের চেয়ারম্যান মো. আক্তারুজ্জামান ও গাজীপুর-২ আসনের সাংসদ জাহিদ আহসান তাঁর সঙ্গে ছিলেন। তিনি এ সময় তাঁর প্রতীক দোয়াত-কলম মার্কায় ভোট চান এবং নগরের বিভিন্ন উন্নয়নের কথাও ভোটারদের জানান।
 
মান্নানের ইশতেহার ঘোষণা
বিএনপি-সমর্থিত প্রার্থী এম এ মান্নান আজ সকালে গাজীপুর শহরের শাপলা কমিউনিটি সেন্টারে নির্বাচনের ইশতেহার ঘোষণা করেন। দুপুরের পর তিনি গাজীপুর সদর উপজেলার হাড়িনাল বাজার, বরুদা, উত্তর ছায়াবীথি, দক্ষিণ ছায়াবীথি, শাহপাড়া, টঙ্গীর তিতারকুল, নাওয়াপাড়া, নাগাই স্কুল মাঠ এলাকায় প্রচারকাজ চালান। প্রচারকালে সাবেক সাংসদ হাসানউদ্দিন সরকার, জেলা বিএনপির সাধারণ সম্পাদক কাজী সাইয়্যেদুল আলম, যুগ্ম সম্পাদক মাজহারুল আলমসহ দলীয় নেতাকর্মীরা তাঁর সঙ্গে ছিলেন। তিনি এ সময়ে ভোটারদের কাছে বিগত সময়ে নিজ হাতে করা উন্নয়নের কথা তুলে ধরেন এবং টেলিভিশন প্রতীকে ভোট চান।
গাজীপুর সিটি করপেরেশনের এটিই প্রথম নির্বাচন। আগামী ৬ জুলাই এখানে ভোট অনুষ্ঠিত হবে। এখানে মোট ভোটার ১০ লাখ ২৬ হাজার ৯৩৮ জন।
