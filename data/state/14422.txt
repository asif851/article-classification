
ঢাকা বিশ্ববিদ্যালয়ের ভর্তি পরীক্ষা থাকলেও ৩০ সেপ্টেম্বরই ৩৭ তম বিসিএসের প্রাথমিক বাছাই প্রিলিমিনারি পরীক্ষা অনুষ্ঠিত হবে।
ঢাকা বিশ্ববিদ্যালয় ও সরকারি কর্মকমিশন (পিএসসি) সূত্রে জানা গেছে, ওইদিন সকাল সাড়ে নয়টা থেকে সাড়ে ১১টা পর্যন্ত বিসিএসের প্রিলিমিনারি পরীক্ষা অনুষ্ঠিত হবে। আর ‘গ’ ইউনিটের ভর্তি পরীক্ষা শুরু হবে সকাল ১০টায়। ফলে পরীক্ষার সময়সূচি ও কেন্দ্র নিয়ে কিছুটা সমস্যা দেখা দেয়। তবে শেষপর্যন্ত ঢাকা বিশ্ববিদ্যালয়ের উপাচার্য, গ ইউনিটের সমন্বয়কারী, পিএসসির চেয়ারম্যান ও পরীক্ষা নিয়ন্ত্রক (ক্যাডার) পরষ্পরের সঙ্গে আলোচনা করে সমস্যার সমাধান করেছে।
পিএসসি সূত্রে জানা গেছে, রাজধানীর টিকাটুলির সেন্ট্রাল উইমেন ইউনিভার্সিটি এবং লালমাটিয়া মহিলা কলেজ কেন্দ্র দুটি বিসিএস পরীক্ষার জন্য ছেড়ে দিয়েছে ঢাকা বিশ্ববিদ্যালয়। আর ইডেন কলেজ, গার্হস্থ অর্থনীতি কলেজ, আইডিয়াল কলেজ, অগ্রনী স্কুল ও সিদ্ধেশ্বরী গার্লস কলেজ ঢাকা বিশ্ববিদ্যালয়ের জন্য ছেড়ে দিয়েছে পিএসসি। ফলে একইদিনে দুটি পরীক্ষা হতে এখন আর কোন সমস্যা নেই।
পিএসসি সূত্রে জানা গেছে, ঢাকার ১২৩টি কেন্দ্রসহ সাত বিভাগের ১৯০টি কেন্দ্রে এবার বিসিএস পরীক্ষা অনুষ্ঠিত হবে। মোট পরীক্ষার্থী দুই লাখ ৪৩ হাজার ৪৭৬ জন।
বিষয়টি নিয়ে জানতে চাইলে পিএসসির চেয়ারম্যান মোহাম্মদ সাদিক আজ রোববার প্রথম আলোকে বলেন, ৩০ সেপ্টেম্বর সকালেই ৩৭তম বিসিএসের প্রিলিমিনারি পরীক্ষা অনুষ্ঠিত হবে। আমরা ঢাকা বিশ্ববিদ্যালয় কর্তৃপক্ষের সঙ্গে আলোচনা করে কেন্দ্র ব্যবস্থাপনা ঠিক করেছি। কারণ কোন কারণে যদি পরীক্ষা পেছাতে হতো তাহলে পরে দেখা যেতো রাজশাহী বিশ্ববিদ্যালয় কিংবা অন্য কোন বিশ্ববিদ্যালয়ের ভর্তি পরীক্ষার কারণে ঢাকার বাইরের কেন্দ্র পেতে সমস্যা হচ্ছে। আর আমরা বিসিএসের দীর্ঘসূত্রতাও কমিয়ে আনতে চাই। এ কারণে সময়সূচি ধরে ধরে সব কিছু করব আমরা।
ঢাকা বিশ্ববিদ্যালয়ের ব্যাবসায় শিক্ষা অনুষদের ডীন এবং ‘গ’ ইউনিটের ভর্তি পরীক্ষার সমন্বয়কারী শিবলী রুবাইয়তুল ইসলাম জানান, ৩০ সেপ্টেম্বর সকাল ১০টায় বিশ্ববিদ্যালয়ে গ ইউনিয়নের ভর্তি পরীক্ষা হবে।
ঢাকা বিশ্ববিদ্যালয় কর্তৃপক্ষ জানিয়েছে, এখন অনলাইনে আবেদন প্রক্রিয়া চলছে। ৭ সেপ্টেম্বর পর্যন্ত আবেদন করা যাবে। ১৫ সেপ্টেম্বর থেকে প্রবেশপত্র পাওয়া যাবে।
৩৭ তম বিসিএসে দুই ঘণ্টা সময়ে মোট ১০টি বিষয়ের ওপর ২০০ নম্বরের এমসিকিউ পদ্ধতিতে পরীক্ষা হচ্ছে। এরমধ্যে বাংলা ও ইংরেজি ভাষা ও সাহিত্যে ৩৫ করে ৭০ নম্বর, বাংলাদেশ বিষয়বালীতে ৩০, আন্তর্জাতিক বিষয়বালীতে ২০, ভূগোল, পরিবেশ ও দুর্যোগ ব্যবস্থাপনায় ১০ নম্বর, সাধারণ বিজ্ঞানে ১৫, কম্পিউটার ও তথ্যপ্রযুক্তি ১৫, গাণিতিক যুক্তি ১৫, মানসিক দক্ষতা ১৫ এবং নৈতিকতা, মূল্যবোধ ও সুশাসন বিষয়ে ১০ নম্বরের প্রশ্ন থাকবে।
সাধারণ ক্যাডারে মোট ৪৬৫ জনসহ মোট ১ হাজার ২২৬ জনকে নিয়োগ দেওয়ার জন্য ২৯ ফেব্রুয়ারি ৩৭ তম বিসিএসের বিজ্ঞপ্তি দেওয়া হয়। প্রায় আড়াইলাখ পরীক্ষা এতে অংশ নিতে আবেদন করেন।
