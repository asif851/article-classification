
ফেনীর ফুলগাজীতে বিএনপির চেয়ারপারসন খালেদা জিয়ার পৈতৃক বাড়ির উঠোনে কাঙালি ভোজের আয়োজন করেছে আওয়ামী লীগ। আজ শনিবার দুপুরে জাতীয় শোক দিবস উপলক্ষে ওই বাড়িতে কাঙালি ভোজ ছাড়াও দোয়া-মাহফিল ও শোকসভারও আয়োজন করা হয়। তবে অনুষ্ঠানে খালেদা জিয়ার কোনো স্বজনকে দেখা যায়নি।
স্থানীয় কয়েকজন নাম প্রকাশ না করার শর্তে জানান, আজ দুপর ১২টার দিকে ফেনী-১ আসনের সাংসদ জাসদের নেত্রী শিরীন আখতার ওই অনুষ্ঠানে যান। তিনি সেখানে প্রধান অতিথি হিসেবে উপস্থিত ছিলেন। এ ছাড়া উপজেলা আওয়ামী লীগের সাধারণ সম্পাদক, উপজেলা চেয়ারম্যান আবদুল আলিমসহ আওয়ামী লীগ, ছাত্রলীগ, যুবলীগের নেতা-কর্মীরা উপস্থিত ছিলেন। এ সময় স্থানীয় মাদ্রাসার শিক্ষার্থীসহ সহস্রাধিক লোকজনের মাঝে খাবার বিতরণ করা হয়।
এর আগে গতকাল শুক্রবার বিকেলে ফেনী-২ আসনের সাংসদ ও জেলা আওয়ামী লীগের সাধারণ সম্পাদক নিজাম উদ্দিন হাজারী দলীয় কয়েকজন নেতাকে সঙ্গে নিয়ে দক্ষিণ শ্রীপুরে খালেদা জিয়ার পৈতৃক বাড়িতে যান। এ প্রসঙ্গে জানতে চাইলে নিজাম হাজারী প্রথম আলোকে বলেন, খালেদা জিয়ার চাচাতো ভাই শামীম মজুমদারসহ পরিবারের সদস্যরা তাঁকে খালেদা জিয়ার পৈতৃক বাড়িতে কাঙালি ভোজ আয়োজনের অনুরোধ করেন। তাঁদের অনুরোধের পরিপ্রেক্ষিতে তিনি ওই বাড়িতে কাঙালি ভোজ আয়োজন করতে রাজি হন। তবে আজ অনুষ্ঠানের সময় শামীম মজুমদারসহ খালেদা জিয়ার স্বজনদের কাউকে সেখানে দেখা যায়নি।
এ প্রসঙ্গে কথা বলার জন্য শামীম মজুমদারের সঙ্গে মুঠোফোনে যোগাযোগের চেষ্টা করা হয়। কিন্তু তাঁকে পাওয়া যায়নি।
প্রত্যক্ষদর্শী একাধিক সূত্র জানায়, এ ভোজের জন্য গতকাল শুক্রবার রাতেই ৭৫ হাজার টাকা দামের একটি গরু এবং চালসহ যাবতীয় মসলা নিয়ে আসা হয়। রাতেই গরু জবাই করে রান্নার আয়োজন করা হয়। ফেনী জেলা আওয়ামী লীগের জ্যেষ্ঠ সহসভাপতি খায়রুল বাশার, ফুলগাজী উপজেলা চেয়ারম্যান আবদুল আলিম, পরশুরাম উপজেলা চেয়ারম্যান কামাল উদ্দিন মজুমদার, ঢাকায় ফেনী সমিতির সাধারণ সম্পাদক শেখ আবদুল্লাহ, ফুলগাজী সদর ইউনিয়ন ছাত্রলীগের সভাপতি নুরুল ইসলাম রায়হান এসব কাজের তদারকি করেন।
