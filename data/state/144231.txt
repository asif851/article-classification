
ঢাকা মহানগর উত্তর ছাত্রদলের সহসভাপতি জাকির হোসেন মিলনকে রিমান্ডে নিয়ে পাশবিক অত্যাচার করে হত্যার করা হয়েছে এমন অভিযোগ এনে আগামী ১৮ মার্চ রোববার বিক্ষোভ কর্মসূচি ঘোষণা করেছে বিএনপি। ঢাকা মহানগরের থানায় থানায় এবং সারা দেশে জেলা ও মহানগরে এই কর্মসূচি পালন করা হবে।
আজ বৃহস্পতিবার বেলা সোয়া ১১টার দিকে নয়াপল্টনে দলের কেন্দ্রীয় কার্যালয়ে অনুষ্ঠিত সংবাদ সম্মেলনে দলটির সিনিয়র যুগ্ম মহাসচিব রুহুল কবির রিজভী এই কর্মসূচি ঘোষণা করেন। ওই দিন বিএনপির নেতা-কর্মীরা বুকে কালো ব্যাজ ধারণ করবে বলেও জানান তিনি।
একই সঙ্গে এ যাবৎ যারা সরকারের পরিকল্পিত হত্যা ও খুনের শিকার হয়েছেন তাঁদের বিদেহী আত্মার মাগফিরাত কামনায় আগামীকাল ১৬ মার্চ বিএনপির উদ্যোগে ঢাকাসহ দেশব্যাপী মসজিদে বাদ জুমা দোয়া অনুষ্ঠিত হবে।
সংবাদ সম্মেলনে রিজভী বলেন, ‘গতকাল আওয়ামী লীগ সাধারণ সম্পাদক ওবায়দুল কাদের বলেছেন-বিএনপি এখন দিশেহারা নয়, বেপরোয়াও। জনগণ তাদের আন্দোলনে সাড়া দেয়নি। আমি ওবায়দুল কাদের সাহেবকে বলতে চাই-যাদের পায়ের নিচের মাটি থাকে না কেবল তারাই এমন কথা বলতে পারে। আপনাদের মনের ইচ্ছা কী তা আমরা ভালো করেই বুঝি। আপনাদের প্রত্যাশা পূরণ হচ্ছে না বলেই আপনি প্রলাপ বকছেন। গত পরশু দিনেও আওয়ামী লীগের পরম সখা এরশাদ সাহেব বলেছেন-আওয়ামী লীগের জনপ্রিয়তা এখন শূন্যের কোঠায়।’
বিএনপির এই নেতা বলেন, ‘বাংলাদেশ জাতীয়তাবাদী স্বেচ্ছাসেবক দল সভাপতি শফিউল বারী বাবুকে আজ আদালতে হাজির করা হবে। তাঁকে পুনরায় রিমান্ডে নেয়ার আবেদন এবং আবেদন মঞ্জুর করা হবে কী না সে বিষয়ে আমরা উদ্বিগ্ন। পাশাপাশি ছাত্রদল সভাপতি রাজিব আহসান, ঢাকা মহানগর উত্তর ছাত্রদল সভাপতি মিজানুর রহমান রাজসহ তরুণ নেতাদের রিমান্ডের পর রিমান্ডে নিয়ে শারীরিক ও মানসিক নির্যাতন চালানো হচ্ছে। জাকির হোসেন মিলনকে রিমান্ডে নিয়ে নির্যাতনের ফলে মৃত্যুবরণের কারণে আমরা এখন শফিউল বারী বাবু, রাজিব আহসান এবং মিজানুর রহমানের শারীরিক অবস্থা নিয়েও গভীরভাবে উদ্বিগ্ন ও দুশ্চিন্তাগ্রস্ত।’
‘আমি দলের পক্ষ থেকে সুস্পষ্টভাবে বলতে চাই-ধারাবাহিকভাবে আদালতের কাছে রিমান্ড আবেদন এবং আদালত কর্তৃক রিমান্ড জারি ও রিমান্ডে নিয়ে তরুণ নেতৃবৃন্দের ওপর নির্যাতন বন্ধ করতে হবে। অন্যথায় প্রতিটি আঘাতই প্রত্যাঘাত হয়ে কোনো না কোনো দিন আপনাদের কাছে ফিরে যাবে, এটাই হচ্ছে প্রকৃতির প্রতিশোধ। সৃষ্টিকর্তা মহান আল্লাহ’র বিচার থেকেও আপনারা রেহাই পাবেন না।’
সংবাদ সম্মেলনে বিএনপি নেতা আবুল খায়ের ভুইয়া, রুহুল কুদ্দুছ তালুকদার, আবদুস সালাম আজাদ, তাইফুল ইসলাম, বেলাল আহমদ, আমিনুল ইসলাম প্রমুখ উপস্থিত ছিলেন।
