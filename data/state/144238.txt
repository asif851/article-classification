
মাধ্যমিক ও উচ্চশিক্ষা অধিদপ্তরের (মাউশি) অধীন তৃতীয় ও চতুর্থ শ্রেণির ১ হাজার ৯৬৫ জন কর্মচারী নিয়োগের ‘বিতর্কিত’ লিখিত পরীক্ষা বাতিল করা হয়েছে। এখন আগের আবেদনকারীদের প্রার্থিতা বহাল রেখে অবিলম্বে নতুন করে এই পরীক্ষা নেওয়া হবে।গতকাল বৃহস্পতিবার মাউশির এক বিজ্ঞপ্তিতে এ সিদ্ধান্তের কথা জানানো হয়। এতে বলা হয়, নতুন পরীক্ষার সময়সূচি জাতীয় দৈনিক পত্রিকায় বিজ্ঞপ্তি ও টেলিটকের মাধ্যমে খুদে বার্তা পাঠিয়ে সংশ্লিষ্ট ব্যক্তিদের জানিয়ে দেওয়া হবে।মাউশি সূত্র থেকে জানা যায়, তৃতীয় ও চতুর্থ শ্রেণির ১ হাজার ৯৬৫টি শূন্যপদে নিয়োগের জন্য ২০১৩ সালের ১৪ জুন তৃতীয় শ্রেণির ও ২১ জুন চতুর্থ শ্রেণির লিখিত পরীক্ষা (এমসিকিউ পদ্ধতিতে) নেওয়া হয়। তারপর এ নিয়ে নানা ধরনের অনিয়মের অভিযোগে পুরো নিয়োগ কার্যক্রম বিতর্কের মধ্যে পড়ে। এ নিয়ে শিক্ষা মন্ত্রণালয়ের সঙ্গে মাউশির দূরত্ব সৃষ্টি হয়। একপর্যায়ে এই কার্যক্রম স্থগিত করা হয়। এখন নতুন করে পরীক্ষা নেওয়ার সিদ্ধান্ত হলো।
