
টেকনাফের বিভিন্ন সীমান্ত এলাকা দিয়ে গতকাল বৃহস্পতিবার আরও ৭১টি পরিবারের ২৭৬ রোহিঙ্গা টেকনাফে ঢুকেছে। পরে তাদের উপজেলার হারিয়াখালীতে বাংলাদেশ সেনাবাহিনীর ত্রাণকেন্দ্রের মাধ্যমে নয়াপাড়া রোহিঙ্গা শরণার্থী শিবিরে পাঠানো হয় বলে জানান ওই কেন্দ্রে দায়িত্ব পালন করা টেকনাফ উপজেলা জ্যেষ্ঠ মৎস্য কর্মকর্তা মো. দেলোয়ার হোসেন।
এর মধ্যে ২৫ রোহিঙ্গা এসেছে ভেলায় ভেসে। গত বুধবার রাতে নাফ নদী পেরিয়ে উপজেলার নাজিরপাড়া সীমান্তে ভেলাটি ভেড়ে বলে জানান টেকনাফ ২ বিজিবির অধিনায়ক লে. কর্নেল এস এম আরিফুল ইসলাম। তিনি প্রথম আলোকে বলেন, রোহিঙ্গাদের মধ্যে কারও কাছে অস্ত্র, বিস্ফোরক, মাদকসহ অবৈধ মালামাল রয়েছে কি না, আগে তা যাচাই করেন তাঁরা।
এর আগে বুধবার বিকেলে আরও ১৩৫ পরিবারের ৫৪১ রোহিঙ্গাকে টেকনাফে নয়াপাড়া রোহিঙ্গা শিবিরে পাঠানো হয়। টেকনাফ উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিকী প্রথম আলোকে বলেন, মিয়ানমার থেকে বাংলাদেশে পালিয়ে আসা রোহিঙ্গাদের ফেরত নেওয়া নিয়ে দেশটির সঙ্গে সমঝোতা স্মারক সইয়ের পর তাদের আসার সংখ্যা কমে আসছে। 
