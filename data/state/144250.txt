
ফেসবুকে ছবি প্রকাশ করে মানহানি করার অভিযোগে চিত্রনায়িকা মাহিয়া মাহির করা মামলায় তাঁর বন্ধু শাহরিয়ার ইসলাম ওরফে শাওনকে রিমান্ড শেষে আজ মঙ্গলবার কারাগারে পাঠিয়েছেন আদালত।
২৭ মে রাজধানীর উত্তরা পশ্চিম থানায় তথ্যপ্রযুক্তি আইনে মাহিয়া মাহি মামলাটি করেন। ঢাকা মহানগর গোয়েন্দা (ডিবি) পুলিশ শাহরিয়ারকে গ্রেপ্তার করে দুই দিনের রিমান্ডে নেয়। রিমান্ড শেষে আজ শাহরিয়ারকে আদালতে হাজির করে ডিবি পুলিশ সাত দিনের রিমান্ডে নেওয়ার আবেদন জানায়। শাহরিয়ারের আইনজীবী তাঁর জামিনের আবেদন জানান। ঢাকার মহানগর হাকিম মাজহারুল ইসলাম রিমান্ড ও জামিনের আবেদন নামঞ্জুর করে তাঁকে কারাগারে পাঠানোর নির্দেশ দেন।
সূত্র জানায়, চলচ্চিত্র জগতে মাহিয়া মাহি বলে পরিচিত হলেও তাঁর প্রকৃত নাম শারমিন আক্তার নীপা। মামলায় তিনি বাদী হিসেবে প্রকৃত নামটি ব্যবহার করেছেন। মামলায় মাহি উল্লেখ করেছেন, ২৭ মে তাঁর বন্ধু শাহরিয়ার আলমের সঙ্গে তাঁর কিছু ছবি কয়েকটি অনলাইন নিউজপোর্টাল এবং ফেসবুকের মাধ্যমে ছড়িয়ে দেওয়া হয়েছে। এ ঘটনার সঙ্গে শাহরিয়ার ছাড়া তাঁর কয়েকজন বন্ধুও জড়িত বলে তাঁর ধারণা। বিয়ে ভেঙে দেওয়ার উদ্দেশ্যে এসব ছবি ছড়িয়ে দেওয়া হয়েছে।
মামলার এজাহারে মাহি অভিযোগ করেন, ২৫ মে তাঁর বিয়ে হয়েছে। এ অবস্থায় দাম্পত্য সম্পর্ক নষ্ট ও তাঁকে সামাজিকভাবে হেয় করতে তাঁরা এসব করছেন। শাহরিয়ার ছাড়া তাঁর (শাহরিয়ার) বন্ধু হাসান, আলামিন, খাদেমুল ও শাহরিয়ারের খালাতো ভাই রেজওয়ান জড়িত বলে মাহি ধারণা করছেন।
