
রাজবাড়ীর গোয়ালন্দ উপজেলার দৌলতদিয়া ঘাট এলাকার নিউ রাজধানী আবাসিক হোটেল অ্যান্ড রেস্টুরেন্টের গোসলখানা থেকে এক ব্যবসায়ীর লাশ উদ্ধার করেছে পুলিশ। বৃহস্পতিবার সকালে দৌলতদিয়া ঘাট থানা পুলিশ লাশটি উদ্ধার করে।নিহত ওই ব্যবসায়ীর নাম আলমাস হোসেন (৪৫)। তিনি রাজশাহীর বাগমারা উপজেলার তাহেরপুর পাছিয়াপাড়ার মৃত ইব্রাহিম হোসেনের ছেলে। তিনি ফল ব্যবসায়ী ছিলেন। সুরতহাল প্রতিবেদন তৈরি শেষে পুলিশ লাশটি ময়নাতদন্তের জন্য রাজবাড়ী সদর হাসপাতালে পাঠিয়েছে।
নিউ রাজধানী হোটেল অ্যান্ড রেস্টুরেন্টের মালিক আইয়ুব আলী ব্যাপারী প্রথম আলোকে বলেন, বুধবার বিকেল সাড়ে চারটার দিকে আলমাস হোসেন পরিচয়ে তাঁর বোর্ডিংয়ে রাত্রিযাপনের জন্য ২০ নম্বর কক্ষ ভাড়া করেন। ওই সময় এক শ টাকা ভাড়া হিসেবে তিনি পরিশোধ করেন। বৃহস্পতিবার সকালে আলমাছের সাড়াশব্দ না পেয়ে তাঁর সন্দেহ হয়। পরে কক্ষের দরজা ভেঙে গোসলখানার দরজা বন্ধ পাওয়া যায়। এ সময় গোসলখানার দরজার ফাঁক দিয়ে আলমাছকে পড়ে থাকতে দেখে তিনি দৌলতদিয়া ইউনিয়ন পরিষদের চেয়ারম্যান নুরুল ইসলাম মণ্ডলকে বিষয়টি জানান। তাঁর পরামর্শে বিষয়টি গোয়ালন্দ ঘাট থানা পুলিশকে জানানো হয়। এরপর পুলিশ ঘটনাস্থলে গিয়ে দরজা ভেঙে আলমাসের লাশ উদ্ধার করে।
সুরতহাল প্রতিবেদন তৈরির পর দুপুরে গোয়ালন্দ ঘাট থানার উপপরিদর্শক (এসআই) মাসুদুর রহমান প্রথম আলোকে বলেন, ঘটনাস্থলে গিয়ে সবার উপস্থিতে দরজা ভেঙে ওই ব্যক্তির লাশ উদ্ধার করা হয়েছে। এ সময় কক্ষে থাকা মুঠোফোনের ডায়ালের নাম্বারে ফোন করে তাঁর পরিচয় নিশ্চিত হওয়া গেছে। নিহত আলমাসের বুকের কয়েক স্থানে রক্তের জমাট বাধা দাগ দেখা যায়। ময়নাতদন্তের প্রতিবেদন পাওয়ার পর তাঁর মৃত্যুর প্রকৃত কারণ জানা যাবে।
