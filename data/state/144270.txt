
 
রাজধানী ঢাকার মগবাজারে গ্যাসের চুলা থেকে লাগা আগুনে মা ও ছেলে দগ্ধ হয়েছেন। আজ বুধবার বিকেল সাড়ে পাঁচটার দিকে মগবাজারের নয়াটোলা এলাকায় এই দুর্ঘটনা ঘটে।
দগ্ধ দুজন হলেন রওশন আরা বেগম (৬৫) ও তাঁর ছেলে আতিকুল ইসলাম (৩৫)। তাঁদের চিকিৎসার জন্য ঢাকা মেডিকেল কলেজ (ঢামেক) হাসপাতালের বার্ন অ্যান্ড প্লাস্টিক সার্জারি ইউনিটে নেওয়া হয়েছে।
দগ্ধ আতিকুলের ভাবি নাজমা বেগম বলেন, তাঁরা নয়াটোলার ১৪৪-এ নম্বর একটি টিনশেড বাসায় থাকেন। আতিকুল একটি বেসরকারি প্রতিষ্ঠানে চাকরি করেন। আজ বিকেলে রওশন আরা রান্নাঘরে গ্যাসের চুলা জ্বেলে তাঁর ওপরে ভেজা কাপড় শুকাতে দিচ্ছিলেন। এ সময় অসাবধানতাবশত তাঁর পরনের কাপড়ে আগুন লেগে যায়। মায়ের চিৎকার শুনে আতিকুল দৌড়ে গিয়ে রওশনের কাপড়ে লাগা আগুন নেভাতে পারলেও দগ্ধ হয়েছেন তিনি।
বার্ন ইউনিটের কর্তব্যরত চিকিৎসা কর্মকর্তা বলেন, রওশনের দুই হাত, পাসহ শরীরের কিছু অংশ পুড়ে গেছে। আর আতিকুলের দুই হাত ও পা পুড়ে গেছে। তাঁদের চিকিৎসা দেওয়া হচ্ছে।
ঢাকা মেডিকেল কলেজ হাসপাতাল পুলিশ ফাঁড়ির ইনচার্জ উপপরিদর্শক (এসআই) মো. বাচ্চু মিয়া এই তথ্যের সত্যতা নিশ্চিত করেছেন।
