
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, সম্প্রতি দেশে অন্তত ৪০টি শিশু খুন হয়েছে।​ শিশু হত্যার ঘটনার নিন্দা জানিয়ে তিনি বলেন, এতে প্রমাণ হয় দেশের আইন শৃঙ্খলা পরিস্থিতি ভেঙে পড়েছে।
আজ শুক্রবার সকালে শেরে বাংলা নগরে বিএনপির প্রতিষ্ঠাতা জিয়াউর রহমানের কবরে শ্রদ্ধা জানাতে গিয়ে মির্জা ফখরুল সাংবাদিকদের এসব কথা বলেন। বিএনপির সহযোগী সংগঠন ছাত্রদলের নব গঠিত পূর্ণাঙ্গ কমিটির নেতাদের নিয়ে শ্রদ্ধা জানান মির্জা ফখরুল।ভারপ্রাপ্ত মহাসচিব বলেন, অবাধ, সুষ্ঠু ইউনিয়ন পরিষদ (ইউপি) নির্বাচন নিয়ে বিএনপি আশাবাদী নয়। তারপরও দল নির্বাচনে যাচ্ছে। দলীয় প্রার্থী চূড়ান্ত করার কাজ চলছে। যথাসময়ে প্রার্থীদের নাম ঘোষণা করা হবে।দলের জাতীয় কাউন্সিলের বিষয়ে মির্জা ফখরুল সাংবাদিকদের বলেন, কাউন্সিল করার জন্য তাঁরা তিনটি জায়গায় অনুমতি চেয়েছেন। কিন্তু এখনো পর্যন্ত তারা অনুমতি পাননি। তবে আশা করছেন, গণতন্ত্র টিকিয়ে রাখতে সরকার বিএনপিকে কাউন্সিলের অনুমতি দেবে। তিনি অভিযোগ করেন, জনগণের দৃষ্টি ভিন্ন খাতে ফেরাতে বিএনপির প্রতিষ্ঠাতা জিয়াউর রহমানকে বিতর্কিত করার চেষ্টা হচ্ছে।
