
লালমনিরহাটের পাটগ্রাম উপজেলায় মাদক মামলার এক আসামি হাতকড়া পরা অবস্থায় গত বুধবার রাতে পালিয়ে যান। ২৩ ঘণ্টা পর তাঁকে পুনরায় গ্রেপ্তার করতে সক্ষম হয়েছে পুলিশ।
আসামির নাম লিটন হোসেন ওরফে ফুল মিয়া (২৬)। তিনি উপজেলার বাউরা ইউনিয়নের ডাঙ্গাপাড়া গ্রামের বাসিন্দা। বাবার নাম মতিয়ার রহমান।
থানা-পুলিশ ও প্রত্যক্ষদর্শী সূত্রে জানা গেছে, থানার সহকারী উপপরিদর্শক (এএসআই) আবদুল হালিমের নেতৃত্বে একদল পুলিশ বুধবার রাত আটটার দিকে সীমান্ত লাগোয়া ডাঙ্গাপাড়া গ্রামে নিজ বাড়িতে অভিযান চালিয়ে ২০০ পুরিয়া হেরোইনসহ লিটন হোসেনকে আটক করে। পুলিশ লিটনকে হাতকড়া পরিয়ে বাড়ির একটি ঘরের জানালার গ্রিলের সঙ্গে আটকে রেখে বাড়িতে তল্লাশি শুরু করে। এ সময় লিটন বাড়ির অন্যদের সহায়তায় জানালার গ্রিল ভেঙে হাতকড়াসহ পালিয়ে যান। এ ঘটনায় পুলিশ লিটনের মা তহিরন বেগম (৪০) ও কলেজপড়ুয়া বোন মাহি আক্তারকে (১৯) আটক করে। তাঁদের বিরুদ্ধে আসামি ছিনতাই ও পুলিশের কাজে বাধা দেওয়ার অভিযোগে মামলা হয়। এ মামলায় তাঁদের লালমনিরহাট জেলা কারাগারে পাঠানো হয়েছে।
তবে লিটনের ছোট বোন মুন্নি আক্তার অভিযোগ করে বলেছেন, লিটনের পালিয়ে যাওয়ার ব্যাপারে তাঁর মা-বোনের কোনো দোষ ছিল না। এরপরও পুলিশ তাঁদের ধরে নিয়ে যায়।
এদিকে লিটনকে ধরতে পুলিশ ঘটনার পর থেকেই বিভিন্ন স্থানে অভিযান চালিয়ে আসছিল। গতকাল বৃহস্পতিবার সন্ধ্যা সাতটার দিকে বাউরা গ্রাম থেকে তাঁকে গ্রেপ্তার করতে সক্ষম হয় তারা।
পাটগ্রাম থানার ভারপ্রাপ্ত কর্মকর্তা (ওসি) অবণি শংকর কর ঘটনার সত্যতা নিশ্চিত করেছেন। তিনি বলেন, আসামি লিটনের পাশাপাশি তাঁর বাবা মতিয়ারের নামে থানায় একাধিক মাদকের মামলা রয়েছে। লিটনকে পুনরায় গ্রেপ্তারের পর থানা-হেফাজতে রাখা হয়েছে। আজ শুক্রবার তাঁকে আদালতে তোলা হবে।
