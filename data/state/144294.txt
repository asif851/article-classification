
সড়ক পরিবহন ও সেতুমন্ত্রী ওবায়দুল কাদের বলেছেন, দেশকে অস্থিতিশীল করে সরকার হটানোর একটা ষড়যন্ত্র চলছে। আন্দোলন করে যারা ব্যর্থ হয়েছে। নির্বাচনে না গিয়ে যারা ভুল করেছে, তারা এখন নানা ষড়যন্ত্র করছে। ষড়যন্ত্রকারীদের সব থলের বিড়াল বেরিয়ে আসছে।আজ শুক্রবার বিকেলে নোয়াখালীর কোম্পানীগঞ্জ উপজেলার বসুরহাটে শ্রীশ্রী জগন্নাথ মন্দিরে সংখ্যালঘু সম্প্রদায়ের লোকজনের সঙ্গে মতবিনিময়ের সময় এসব কথা বলেন সেতুমন্ত্রী। গত সপ্তাহে উপজেলার সিরাজপুর ইউনিয়নের বিরাহিমপুর গ্রামের দুটি মন্দিরের পুরোহিত ও সেবায়েতকে হত্যার হুমকি দিয়ে উড়োচিঠি দেওয়ার পর এ মতবিনিময় সভার আয়োজন করা হয়।মতবিনিময় সভায় সেতুমন্ত্রী ওবায়দুল কাদের বলেন, ‘দেশের কয়েকজন পুরোহিতকে হত্যা করা হয়েছে। যারা পুরোহিত ও সেবায়েতকে হত্যা করে, বাড়িঘরে হামলা করে প্রতিবেশী ভারতের সঙ্গে আমাদের সুসম্পর্ক নষ্ট করতে চায়, তাদের এ হীন মতলব কখনো সফল হবে না। যারা মনে করে, এসব করে শেখ হাসিনার সঙ্গে ভারতের মোদি সরকারের সঙ্গে সম্পর্কের ফাটল ধরাবে, তারা বোকার স্বর্গে বাস করে।’ সেতুমন্ত্রী ওবায়দুল কাদের বলেন, ‘কিছু কিছু মানুষ আছে হিন্দু ধর্মাবলম্বীদের নানাভাবে হুমকি দিচ্ছে। কোম্পানীগঞ্জেও দুটি মন্দিরের পুরোহিত ও সেবায়েতকে হত্যার হুমকি দিয়ে উড়ো চিঠি দেওয়া হয়েছে। এগুলো খতিয়ে দেখা হচ্ছে। অনেক ব্যক্তি আছে, যারা মনে করে, হিন্দুরা চলে গেলে তাদের জায়গাজমি দখল করতে পারবে। মন্ত্রী হিন্দু সম্প্রদায়ের উদ্দেশে বলেন, আপনারা নিজেদের দুর্বল ভাববেন না। সংখ্যালঘু ভাববেন না। মাথা তুলে দাঁড়ান। আমরা সব সময় আপনাদের পাশে আছি।’ওবায়দুল কাদের আরও বলেন, ‘সন্ত্রাসবাদ, উগ্রবাদ শুধু আমাদের দেশের সমস্যা নয়, এটি এখন আন্তর্জাতিক সমস্যা। সর্বশেষ ফ্রান্সে একজন ট্রাকচালক শতাধিক ব্যক্তিকে হত্যা করেছে। ইংল্যান্ডে একজন নারী সংসদ সদস্যকে হত্যা করা হয়েছে। যারা সন্ত্রাসবাদ, উগ্রবাদের সঙ্গে সম্পৃক্ত, তারা বেশি শক্তিশালী নয়, তার চেয়ে বেশি শক্তিশালী জনগণ।’আওয়ামী লীগের সভাপতিমণ্ডলীর এই সদস্য বলেন, ‘গুলশান ও শোলাকিয়ার ঘটনা আমাদের স্তম্ভিত করেছে। গুলশানে পরিকল্পিতভাবে ঘটনা ঘটানো হয়েছে। এসব ঘটনা আমাদের মধ্যে উদ্বেগ কাজ করেনি এটা ঠিক নয়, কিন্তু আমরা শঙ্কিত নই। আমরা বীরের জাতি। আমাদের বীরত্বের ইতিহাস আছে। আমরা ঘুরে দাঁড়াতে পারি। আমাদের দেশকে অস্থিতিশীল করে সরকার হটানোর একটা ষড়যন্ত্র চলছে। আন্দোলন করে যারা ব্যর্থ হয়েছে, নির্বাচনে না গিয়ে যারা ভুল করেছে, তারা এখন নানা ষড়যন্ত্র করছে। ষড়যন্ত্রকারীদের সব থলের বিড়াল বেরিয়ে আসছে।’
উপজেলা পূজা উদ্‌যাপন কমিটির সভাপতি মিলন কুমার মজুমদারের সভাপতিত্বে সভায় আরও বক্তব্য দেন জেলা প্রশাসক বদরে মুনির ফেরদৌস। এ সময় উপজেলার প্রায় সব মন্দিরের পুরোহিত ও সেবায়েত, মন্দির কমিটির নেতারা এবং উপজেলা প্রশাসনের কর্মকর্তা ও আওয়ামী লীগের নেতারা উপস্থিত ছিলেন।
দলীয় নেতা-কর্মীদের সঙ্গে মতবিনিময়পরে সেতুমন্ত্রী ওবায়দুল কাদের কবিরহাট পৌরসভা ও জেলা আওয়ামী লীগের দলীয় কার্যালয়ে সন্ত্রাস ও জঙ্গিবাদবিরোধী পৃথক দুটি মতবিনিময় সভায় প্রধান অতিথি হিসেবে বক্তব্য দেন। এ সময় মন্ত্রী সন্ত্রাস ও জঙ্গিবাদের বিরুদ্ধে ঐক্যবদ্ধভাবে প্রতিরোধ গড়ে তোলার জন্য দলীয় নেতা-কর্মী ও সমর্থকদের প্রতি আহ্বান জানান।জেলা আওয়ামী লীগের কার্যালয়ে জেলা আওয়ামী লীগের সভাপতি এ এইচ এম খায়রুল আনম সেলিমের সভাপতিত্বে মতবিনিময় সভায় অন্যদের মধ্যে সাধারণ সম্পাদক ও নোয়াখালী-৪ আসনের সাংসদ মোহাম্মদ একরামুল করিম চৌধুরী প্রমুখ বক্তব্য দেন।
