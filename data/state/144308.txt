
 
চট্টগ্রামের সীতাকুণ্ডে বাস ও লরির মধ্যে সংঘর্ষে বাসচালকের সহকারী নিহত হয়েছেন।
আজ শুক্রবার দুপুর পৌনে ১২টার দিকে সোনাইছড়ি ইউনিয়নের ডালাস ফিলিং স্টেশন এলাকায় এ দুর্ঘটনা ঘটে। ফায়ার সার্ভিস বলছে, পাল্লা দিতে গিয়ে এই দুর্ঘটনা ঘটেছে।
নিহত ব্যক্তির নাম রশিদ (৪৫)। দুর্ঘটনায় দুই গাড়ির মাঝে আটকে পড়া সাতজনকে উদ্ধার করে চট্টগ্রাম মেডিকেল কলেজ হাসপাতালে পাঠিয়েছে ফায়ার সার্ভিস।
ফায়ার সার্ভিসের সীতাকুণ্ড স্টেশন কর্মকর্তা ওয়াসি আজাদ প্রথম আলোকে বলেন, লরি ও জোনাকী পরিবহনের বাসটি ঢাকামুখী ছিল। তারা পাল্লা দিয়ে চলছিল। ডালাস ফিলিং স্টেশনের সামনে গাড়ি দুটির মধ্যে সংঘর্ষ হয়। খবর পেয়ে তাঁরা ঘটনাস্থলে গিয়ে উদ্ধার তৎপরতা শুরু করেন।
বারআউলিয়া হাইওয়ে থানার ভারপ্রাপ্ত কর্মকর্তা (ওসি) আহসান হাবীব প্রথম আলোকে বলেন, দুর্ঘটনা-কবলিত গাড়ি দুটিকে আটক করা হয়েছে।
