
সেচযন্ত্র চালানোর জন্য প্রায় তিন বছর আগে পল্লী বিদ্যুতের আঞ্চলিক কার্যালয়ে বিদ্যুৎ-সংযোগের জন্য আবেদন করেছেন নোয়াখালীর সেনবাগ উপজেলার কাবিলপুর গ্রামের কৃষক মো. সহিদ আলম। কিন্তু তিনি এখনো বিদ্যুৎ-সংযোগ পাননি।শুধু সহিদ আলম নন, বিদ্যুৎ-সংযোগের জন্য আবেদন করেছেন নোয়াখালীর বিভিন্ন উপজেলার ২৪৭ জন। কিন্তু তাঁরা বিদ্যুৎ-সংযোগ পাননি। এতে অনেক কৃষক ঠিকমতো বোরো ফসল আবাদ করতে পারছেন না।সম্প্রতি সেনবাগ, বেগমগঞ্জ ও সোনাইমুড়ী উপজেলার কয়েকজন কৃষক বলেন, বিদ্যুৎ-সংযোগ না পাওয়ায় তাঁরা বাধ্য হয়ে বাড়ির বিদ্যুৎ-সংযোগ থেকে সেচযন্ত্র পাম্প চালান। এ কারণে বাড়তি বিল গুনতে হয় তাঁদের। আবার আবাসিক সংযোগ থেকে সেচযন্ত্র চালানোর কারণে অনেক সময় সংযোগ বিচ্ছিন্ন করে দেওয়া হয়।পল্লী বিদ্যুৎ সমিতি সূত্র জানায়, সেচযন্ত্রে বিদ্যুৎ-সংযোগের জন্য সেনবাগে ১৮২টি, বেগমগঞ্জে পাঁচটি, চাটখিলে একটি, কবিরহাটে ১৭টি, কোম্পানীগঞ্জে ৩১টি ও সোনাইমুড়ী উপজেলার ১১টি আবেদন জমা পড়েছে।সূত্র জানায়, এসব উপজেলায় পল্লী বিদ্যুতের লাইন ও সাব-স্টেশনগুলোতে ধারণক্ষমতার অতিরিক্ত লোড থাকায় ২০০৮ সাল থেকে নতুন করে সেচযন্ত্রের জন্য বিদ্যুৎ-সংযোগ দেওয়া বন্ধ রাখা হয়েছে।এ প্রসঙ্গে নোয়াখালী পল্লী বিদ্যুৎ সমিতির মহাব্যস্থাপক (জিএম) শংকর লাল দত্ত প্রথম আলোকে বলেন, যেসব বিদ্যুৎ লাইনে ধারণক্ষমতার অতিরিক্ত লোড আছে, সেগুলোর ক্ষমতা বাড়ানোর কাজ চলছে। তা ছাড়া সেনবাগ, বেগমগঞ্জ ও চাটখিল উপজেলায় এরই মধ্যে তিনটি সাব-স্টেশন নির্মাণের কাজ শুরু হয়েছে। কবিরহাট উপজেলায় শিগগিরই একটি সাব-স্টেশন নির্মাণের কাজ শুরু হবে। এসব কাজ শেষ হলে আগামী বছর সেচ মৌসুম শুরুর আগেই সেচযন্ত্রের জন্য নতুন সংযোগ দেওয়া যাবে।
