
সিলেটের গোয়াইনঘাট উপজেলায় গত বৃহস্পতিবার রাত থেকে নিখোঁজ হওয়া এক তরুণের লাশ পরদিন উদ্ধার করেছে পুলিশ। গতকাল শুক্রবার দমদমা হাওরপার থেকে তাঁর লাশ উদ্ধার করা হয়।
ওই তরুণের নাম রাসেল আহমদ (১৯)। তিনি দমদমা গ্রামের কৃষক রফিকুল ইসলামের ছেলে। গতকাল সকালে হাওরপার থেকে তাঁর লাশ উদ্ধার করে ময়নাতদন্তের জন্য সিলেট এমএজি ওসমানী মেডিকেল কলেজ হাসপাতালে পাঠিয়েছে। পুলিশ জানিয়েছে, লাশের গলায় কালো দাগ ছিল। এ কারণে পুলিশ ধারণা করছে, পূর্বশত্রুতার জের ধরে তাঁকে রাতে ডেকে নিয়ে হত্যা করে লাশ হাওরপারে ফেলে রাখা হয়েছে।
রাসেলের বাবা রফিকুল ইসলাম বলেন, গত বৃহস্পতিবার খেতে কাজ করে সন্ধ্যায় বাড়ি ফেরেন রাসেল। পরে রাতে আবার বের হয়ে বাড়ি না ফেরায় মধ্যরাত পর্যন্ত সম্ভাব্য কিছু জায়গায় খোঁজাখুঁজি করা হচ্ছিল। গতকাল সকালে রাসেল নিখোঁজ থাকার বিষয়ে থানায় সাধারণ ডায়েরি (জিডি) করার প্রস্তুতি নেওয়ার সময় তাঁরা লাশ উদ্ধারের খবর পান।
 
