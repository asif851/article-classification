
প্রথম দুই দফার তুলনায় এবার নির্বাচন অনেক সুষ্ঠু হয়েছে বলে মন্তব্য করেছেন প্রধান নির্বাচন কমিশনার (সিইসি) কাজী রকিবউদ্দীন আহমদ । তিনি বলেন, এই ধাপের নির্বাচন অংশগ্রহণমূলক হয়েছে।
কাজী রকিবউদ্দীন বলেন, ‘টেলিভিশনের মাধ্যমে দেখেছি বিভিন্ন জায়গার ভোটারদের, বিশেষ করে নারী ভোটারদের উপস্থিতি ছিল ব্যাপক। ভোট গ্রহণের আগের রাতে কেন্দ্র দখল করে ব্যালটে সিল মারার কোনো ঘটনা ঘটেনি, আইনশৃঙ্খলা রক্ষাকারী বাহিনী কঠোর অবস্থানে ছিল।’ তিনি আরও বলেন, নির্বাচনে আচরণবিধি লঙ্ঘনের অভিযোগে ১৬৪ জনকে ৪ লাখ ১০ হাজার টাকা জরিমানা করা হয়েছে। দুজনকে এক মাসের ও একজনকে ২০ দিনের কারাদণ্ড দেওয়া হয়েছে।সিই​সি বলেন, তৃতীয় ধাপের নির্বাচনে ৬ হাজার ৭৫টি কেন্দ্রের মধ্যে ২৪টি কেন্দ্রের ভোট গ্রহণ বন্ধ করা হয়েছে। এমনকি কমিশনও নিজস্ব উদ্যোগে কয়েকটি কেন্দ্রের ভোট গ্রহণ বন্ধ করেছে। দুটি কেন্দ্রে পক্ষপাতমূলক আচরণের কারণে দুজন ভোট গ্রহণ কর্মকর্তাকে বহিষ্কার করা হয়েছে।বিএনপির অভিযোগ সম্পর্কে সিইসি বলেন, সবার নিজস্ব একটি ভিউ থাকে, কমিশন যথাসাধ্য চেষ্টা করেছে নির্বাচন সুষ্ঠু করার।এদিকে ইউপি নির্বাচনের তৃতীয় ধাপেও ক্ষমতাসীন দলের বিরুদ্ধে ভোট ডাকাতি ও ব্যাপক ‘তাণ্ডব’ চালানোর অভিযোগ এনেছে বিএনপি। দলটির সিনিয়র যুগ্ম মহাসচিব রুহুল কবির রিজভী বলেছেন, প্রধানমন্ত্রী ইউপি নির্বাচনের সহিংসতা রোধে নির্বাচন কমিশনকে ব্যবস্থা নেওয়ার যে নির্দেশ দিয়েছেন, তা দেশবাসীর কাছে রসিকতা বলে মনে হয়েছে। আজ শনিবার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এই কথা বলেন।
