
সাংবাদিকের লিখিত প্রশ্ন ছিঁড়ে ছুড়ে ফেলে দিলেন অর্থমন্ত্রী আবুল মাল আবদুল মুহিত। রাজধানীর সোনারগাঁও হোটেলে আজ রোববার সকালে জলবায়ু পরিবর্তনের প্রভাব মোকাবিলা-সম্পর্কিত এক কর্মশালার উদ্বোধনী অনুষ্ঠানে প্রধান অতিথি ছিলেন অর্থমন্ত্রী। কর্মশালার যৌথ আয়োজক অর্থ মন্ত্রণালয়ের অর্থ বিভাগ ও জাতিসংঘ উন্নয়ন কর্মসূচি (ইউএনডিপি)।
নিয়মিত বক্তব্য দেওয়ার পর চা-বিরতির আগে এক সাংবাদিক অর্থমন্ত্রীকে একটি চিরকুট পাঠান। তা দেখে অর্থমন্ত্রী জবাব দেওয়ার জন্য প্রস্তুতিও নেন। সাংবাদিকেরা এ সময় অর্থমন্ত্রীকে ডায়াসে দাঁড়িয়ে কথা বলার অনুরোধ জানালে তিনি বলেন, মঞ্চে অতিথিদের জন্য রাখা আসনে বসেই কথা বলবেন তিনি। অর্থমন্ত্রী চিরকুট পাঠানো সাংবাদিকের উদ্দেশে পাল্টা প্রশ্ন করে বলেন, ‘জলবায়ুর বিভিন্ন প্রকল্পে কী হচ্ছে আপনি কি জানেন? কে বলেছে প্রকল্প বাস্তবায়নের মান খারাপ? কোথায় মান খারাপ?’
সাংবাদিককে উদ্দেশ্য করে অর্থমন্ত্রী আবার প্রশ্ন করেন, ‘কে প্রশ্ন করেছেন? ননসেন্স প্রশ্ন। আপনি কি জানেন কী করা হচ্ছে? প্রকল্প বাস্তবায়নে বাংলাদেশ হচ্ছে সেরা পারফরমার। আমি চ্যালেঞ্জ করছি আপনাকে।’
এ সময় চিরকুটটিকে ছিঁড়ে টুকরো করে সামনের দিকে ছুড়ে ফেলে দেন অর্থমন্ত্রী। অর্থসচিব মাহবুব আহমেদসহ কয়েকজন মিলে অর্থমন্ত্রীকে তখন মঞ্চ থেকে নামিয়ে দর্শক-শ্রোতাদের কাতারে নিয়ে যান। ততক্ষণে নাশতা বিরতি শুরু হয়ে যায়।
ছিঁড়ে যাওয়া চিরকুট কুড়িয়ে দেখা যায় প্রশ্নটি হচ্ছে, ‘জলবায়ু পরিবর্তনের প্রভাব মোকাবিলা-সম্পর্কিত প্রকল্পগুলোতে টাকা খরচের মান খারাপ। আপনার মন্তব্য কী?’
