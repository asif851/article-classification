
নোয়াখালীর চাটখিলে যৌতুকের দাবিতে গত বৃহস্পতিবার রাতে এক গৃহবধূকে হত্যার অভিযোগ পাওয়া গেছে।জান্নাতুল মাওয়া ওরফে স্মৃতি (২৫) নামের ওই গৃহবধূ উপজেলার মোহাম্মদপুর ইউনিয়নের ধন্যপুর গ্রামের আনোয়ার হোসেনের মেয়ে। তাঁর একটি ছেলেসন্তান আছে।জান্নাতুল মাওয়ার চাচা আহমেদ হোসেন বলেন, তিন বছর আগে চাটখিল পৌরসভার ফতেপুর এলাকার আবদুল্লাহ আল-মমিনের সঙ্গে তাঁর ভাতিজির বিয়ে হয়। বিয়ের পর থেকে স্বামী ও শ্বশুরবাড়ির লোকজন যৌতুকের দাবিতে জান্নাতুলকে মারধর করত। গত বৃহস্পতিবার পরপর দুই দফায় জান্নাতুলকে মারধর করেন তাঁর স্বামী, যা সন্ধ্যায় মুঠোফোনে সে তার মাকে জানিয়েছে।আহমেদ হোসেন বলেন, বৃহস্পতিবার রাতে স্বামী ও শ্বশুরবাড়ির লোকজনের নির্যাতনে জান্নাতুল গুরুতর অসুস্থ হয়ে পড়ে। এরপর শ্বশুরবাড়ির লোকজন জান্নাতুলকে প্রথমে চাটখিল উপজেলা স্বাস্থ্য কমপ্লেক্সে নিয়ে যায়। তারপর রাত সাড়ে ১২টার দিকে নোয়াখালী জেনারেল হাসপাতালে নিয়ে গেলে চিকিৎসক জান্নাতুলকে মৃত ঘোষণা করেন। এ সময় শ্বশুরবাড়ির লোকজন হাসপাতালে লাশ ফেলে পালিয়ে যায়।গতকাল শুক্রবার বিকেলে ময়নাতদন্ত শেষে জান্নাতুলের লাশ তাঁর বাবার বাড়ির লোকজনের কাছে হস্তান্তর করা হয়েছে।হাসপাতালের আবাসিক চিকিৎসা কর্মকর্তা (আরএমও) মো. ফরিদ উদ্দিন আহমেদ বলেন, জান্নাতুল নামের এক নারীকে বৃহস্পতিবার দিবাগত রাতে মৃত অবস্থায় হাসপাতালে আনা হয়।লাশের সুরতহাল প্রস্তুতকারী সুধারাম থানার এসআই বিপুল কুমার ঘোষ বলেন, লাশের মুখ দিয়ে ফেনা যেতে দেখা গেছে। শরীরের আর কোথায়ও আঘাতের চিহ্ন দেখা যায়নি। ময়নাতদন্তের প্রতিবেদন পাওয়ার পর মৃত্যুর সঠিক কারণ জানা যাবে।জান্নাতুলের শ্বশুরবাড়ির লোকজন আত্মগোপনে থাকায় এ বিষয়ে তাঁদের বক্তব্য নেওয়া সম্ভব হয়নি।চাটখিল থানার ওসি মো. নাছিম উদ্দিন বলেন, তিনি এ ধরনের কোনো ঘটনা জানেন না। তাঁকে কেউ এ বিষয়ে জানায়নি।তবে জান্নাতুলের চাচা আহমেদ হোসেন বলেন, তিনি বৃহস্পতিবার রাতেই চাটখিল থানার ওসিকে বিষয়টি জানিয়েছেন। এ ঘটনায় মামলার প্রস্তুতি চলছে।
