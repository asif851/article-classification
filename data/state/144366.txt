
ঢাকার অদূরে আশুলিয়ার নরসিংহপুর এলাকার একটি বাড়ির কক্ষ থেকে দুই তরুণীর ঝুলন্ত লাশ উদ্ধার করেছে পুলিশ। আজ বৃহস্পতিবার রাত সাড়ে আটটার দিকে তাঁদের লাশ উদ্ধার করা হয়। আশুলিয়া থানার ভারপ্রাপ্ত কর্মকর্তা (ওসি) মহসিনুল কাদির বলেন, ওই দুই তরুণীর নাম কবিতা ও স্মৃতি। তাঁদের বয়স আনুমানিক ১৮ বছর। একই ওড়নার দুই প্রান্ত দুই তরুণীর গলায় প্যাঁচানো ছিল। ওই কক্ষের ফ্যান লাগানোর হুকে ওই ওড়না বাঁধা ছিল। তাঁরা আশুলিয়ার দুটি পোশাক কারখানার শ্রমিক। ওসি আরও জানান, কবিতা তিন তলার ওই বাসায় ভাড়া থাকতেন। আর স্মৃতি অন্য বাসায় থাকতেন। কবিতার কক্ষের দরজা দীর্ঘ সময় ধরে বন্ধ থাকায় অন্য ফ্ল্যাটের লোকজনের সন্দেহ হয়। পরে তাঁরা পুলিশকে খবর দেন। পুলিশ গিয়ে দরজা ভেঙে লাশ উদ্ধার করে থানায় নিয়ে আসে।
