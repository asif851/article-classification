
রংপুরের বদরগঞ্জে জুয়া খেলার অপরাধে গতকাল বৃহস্পতিবার একজনকে কারাদণ্ড ও নয়জনকে জরিমানা করেছেন উপজেলা সহকারী কমিশনার (ভূমি) ও উপজেলা ভারপ্রাপ্ত নির্বাহী কর্মকর্তা (ইউএনও) কমল কুমার ঘোষ। পুলিশ জানায়, পৌর শহরের বালুয়াভাটা আদর্শপাড়া গ্রামে সোমরা দাসের বাড়িতে দীর্ঘদিন ধরে জুয়া চলছিল। গত বুধবার রাতে এএসআই আলমগীর হোসেনের নেতৃত্বে একদল পুলিশ ওই বাড়িতে অভিযান চালায়। এ সময় সোমরাসহ ১০ জুয়াড়িকে আটক করে পুলিশ। পরে গতকাল দুপুরে তাঁদের ভ্রাম্যমাণ আদালতে হাজির করা হয়। এ সময় সোমরাকে সাত দিনের কারাদণ্ড ও অন্যদের ১০০ টাকা করে জরিমানা করেন কমল কুমার ঘোষ। 
