
ভারতের নতুন প্রধানমন্ত্রী নরেন্দ্র মোদির সঙ্গে কাজ করতে বাংলাদেশ প্রস্তুত বলে জানিয়েছেন প্রধানমন্ত্রী শেখ হাসিনা। টোকিওতে আজ বুধবার এক সংবাদ সম্মেলনে জাপান সফররত শেখ হাসিনা এ কথা বলেন।বার্তা সংস্থা এএফপির প্রতিবেদনে জানানো হয়, মোদি প্রসঙ্গে শেখ হাসিনা বলেছেন, ‘তাঁর নিজস্ব চিন্তাধারা আছে। তিনি ভারতের প্রধানমন্ত্রী হয়েছেন। আমি আশা করি, তিনি এখন ভারতের প্রধানমন্ত্রী হিসেবে কাজ করবেন।’ভারতের সঙ্গে মুসলিম সংখ্যাগরিষ্ঠ বাংলাদেশের দীর্ঘদিনের সুসম্পর্ক রয়েছে উল্লেখ করেন শেখ হাসিনা। তিনি বলেন, দুই দেশের মধ্যে মতভেদ আলোচনার মাধ্যমে সমাধান করা হয়েছে। আরও কোনো সমস্যা থাকলে দ্বিপক্ষীয় আলোচনার মাধ্যমে তা সমাধান করা যাবে বলে বিশ্বাস করেন তিনি।পররাষ্ট্রনীতি সম্পর্কে শেখ হাসিনা বলেন, ‘বাংলাদেশের পররাষ্ট্রনীতি খুব স্পষ্ট। সবার সঙ্গে বন্ধুত্ব, কারও সঙ্গে শত্রুতা নয়।’এ অঞ্চলে সবার শত্রু দারিদ্র্য বলে মত দেন শেখ হাসিনা। অর্থনৈতিক উন্নয়নের জন্য সবাইকে একত্রে লড়াই করার ওপর জোর দেন তিনি।

