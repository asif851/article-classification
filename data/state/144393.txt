
বিএনপির চেয়ারপারসন খালেদা জিয়া বলেছেন, সংঘাত ও বিরোধের কারণে দেশে দেশে সাধারণ মানুষ নিষ্ঠুর স্বৈরশাসনের জাঁতাকলে পিষ্ট হয়ে নিহত হচ্ছে; পঙ্গুত্ব বরণ করছে। বাংলাদেশেও এখন ভয়াবহ দুঃশাসন চলছে।আজ বুধবার এক বাণীতে খালেদা জিয়া এ কথা বলেন। ২৬ জুন আন্তর্জাতিক নির্যাতনবিরোধী দিবস উপলক্ষে তিনি এই বাণী দেন। বাণীতে খালেদা জিয়া বলেন, ২৬ জুন জাতিসংঘ ঘোষিত আন্তর্জাতিক নির্যাতনবিরোধী দিবসটি অত্যন্ত তাত্পর্যময়।দ্বিতীয় বিশ্বযুদ্ধোত্তর ঔপনিবেশিক শৃঙ্খল থেকে জাতিসমূহ স্বাধীনতা অর্জন করলেও আজও বিশ্বব্যাপী চলছে জাতিগত, বর্ণগত, ভাষাগত এবং ধর্ম ও সম্প্রদায়গত সংঘাত।
খালেদা জিয়া অভিযোগ করেন, বাংলাদেশে বর্তমান সরকার ক্ষমতাসীন হওয়ার পর বিরোধী দলের অসংখ্য নেতা-কর্মী গুম, অপহরণ ও গুপ্তহত্যার শিকার হয়েছে। সাংবাদিক হত্যা এবং অসংখ্য সাংবাদিককে নিষ্ঠুরভাবে নির্যাতন নিত্যনৈমিত্তিক ঘটনা হয়ে দাঁড়িয়েছে। এ ছাড়াও মতপ্রকাশের স্বাধীনতা স্তব্ধ করে দেওয়ার জন্য একের পর এক সংবাদপত্র, টেলিভিশন বন্ধ করে দেওয়া হয়েছে, যাতে বিরোধীদের কণ্ঠ শোনা না যায়।
বিএনপির চেয়ারপারসন অভিযোগ করেন, মানুষ আদালতের কাছেও কোনো ন্যায়বিচার পাচ্ছে না। সরকার নিজের স্বার্থে আদালতকে ব্যবহার করছে।
