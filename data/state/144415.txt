
 
আগামী ২৩ মার্চ অনুষ্ঠেয় টাঙ্গাইল-৮ (সখীপুর-বাসাইল) আসনের উপনির্বাচনে কৃষক শ্রমিক জনতা লীগের সভাপতি কাদের সিদ্দিকী অংশ নেবেন। আজ বৃহস্পতিবার সকালে ঢাকার মোহাম্মদপুরের বাবর রোডে কাদের সিদ্দিকীর নিজ বাসায় অনুষ্ঠিত দলের কেন্দ্রীয় কমিটির বর্ধিত সভায় এই সিদ্ধান্ত নেওয়া হয় বলে দলীয় সূত্র জানায়।
জানতে চাইলে কাদের সিদ্দিকী প্রথম আলোর কাছে এ নির্বাচনে অংশ নেওয়ার কথা স্বীকার করেন।
গত ৫ জানুয়ারি জাতীয় সংসদ নির্বাচনে অংশ না নিয়ে এখন উপনির্বাচনে অংশ নেওয়ার কারণ জানতে চাইলে তিনি এর কোনো উত্তর না দিয়ে বলেন, ‘এ বিষয়ে আমাদের দলের পক্ষ থেকে একটি প্রেস রিলিজ দেওয়া হয়েছে। তা দেখেন।’
তবে বিকেল পাঁচটায় এ প্রতিবেদন লেখা পর্যন্ত এ ধরনের কোনো বিজ্ঞপ্তি পাওয়া যায়নি।
দলের যুগ্ম সাধারণ সম্পাদক ইকবাল সিদ্দিকীর সঙ্গে যোগাযোগ করলে তিনি বলেন, বৈঠকে নির্বাচনে অংশ নেওয়ার বিষয়ে সিদ্ধান্ত হয়েছে। তবে কাদের সিদ্দিকী অংশ নেবেন, না অন্য কেউ নেবেন, তা চূড়ান্ত হয়নি।
দলীয় সরকারের অধীনে নির্বাচনের তীব্র বিরোধিতা করে গত ৫ জানুয়ারি নির্বাচনে অংশ নেননি কাদের সিদ্দিকী।
টাঙ্গাইল-৮ আসনে বিনা প্রতিদ্বন্দ্বিতায় আওয়ামী লীগ-দলীয় প্রার্থী শওকত মোমেন শাহজাহান সাংসদ নির্বাচিত হয়েছিলেন। গত ২০ জানুয়ারি তিনি মারা যাওয়ায় আসনটি শূন্য ঘোষণা করা হয়।
প্রয়াত সাংসদের ছেলেকে মনোনয়ন দেওয়া দাবিতে মিছিল
এই উপনির্বাচনে প্রয়াত সাংসদের ছেলে অনুপম শাহজাহানকে মনোনয়ন দেওয়ার দাবিতে আজ দুপুরে স্থানীয় আওয়ামী লীগের নেতা-কর্মী ও সমর্থকেরা সখীপুরে মিছিল ও সমাবেশ করেছেন।
উপজেলা আওয়ামী লীগের যুগ্ম সাধারণ সম্পাদক খলিলুর রহমান বলেন, ‘কাদের সিদ্দিকীকে ঠেকাতে হলে প্রয়াত সাংসদের ছেলে জয়কে ছাড়া অন্য কোনো বিকল্প নেই। কারণ সাংসদ শওকত মোমেন শাহজাহানের সঙ্গে কাদের সিদ্দিকী সংসদ নির্বাচনে দুবার হেরেছেন।’
১৩ ফেব্রুয়ারি নির্বাচন কমিশন এই আসনের উপনির্বাচনের তফসিল ঘোষণা করে। তফসিল অনুযায়ী মনোনয়নপত্র জমা দেওয়ার শেষ সময় ২৩ ফেব্রুয়ারি রোববার, মনোনয়নপত্র বাছাই ২৬ ফেব্রুয়ারি এবং প্রার্থিতা প্রত্যাহারের শেষ সময় ৬ মার্চ।
তফসিল ঘোষণা অনুষ্ঠানে প্রধান নির্বাচন কমিশনার (সিইসি) কাজী রকিবউদ্দীন আহমদ জানান, এই উপনির্বাচনে সেনা মোতায়েন করা হবে।
