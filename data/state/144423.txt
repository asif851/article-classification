
বাস টার্মিনালে সন্ত্রাসী কর্মকাণ্ড বন্ধের দাবিতে কিশোরগঞ্জে গতকাল রোববার সকাল থেকে অনির্দিষ্টকালের জন্য বাস ধর্মঘট শুরু হয়েছে। জেলা সড়ক পরিবহন মালিক সমিতি ও মোটরযান শ্রমিক ইউনিয়ন যৌথভাবে এ ধর্মঘট আহ্বান করেছে।এদিকে ধর্মঘটের কারণে জেলা শহরের গাইটাল ও বত্রিশ আন্তজেলা বাস টার্মিনাল থেকে ঢাকা, ময়মনসিংহ, টাঙ্গাইল ও নেত্রকোনাসহ সব রুটের বাস চলাচল বন্ধ আছে।সড়ক পরিবহন মালিক সমিতি ও মোটরযান শ্রমিক ইউনিয়নের কয়েকজন নেতা অভিযোগ করেন, গাইটাল এলাকার শফিকুল ইসলাম ওরফে মানিক দীর্ঘদিন ধরে বাস কাউন্টারে চাঁদাবাজি, টাকা ছিনতাই ও শ্রমিক মারধরসহ সন্ত্রাসী কর্মকাণ্ড চালিয়ে আসছিলেন। এ ছাড়া তাঁর মালিকানাধীন বাস অবৈধভাবে চালানোর সুযোগ দেওয়ার জন্য মালিক ও শ্রমিকনেতাদের চাপ দিয়ে আসছিলেন তিনি। এর জের ধরে শফিকুল গত শনিবার গাইটাল আন্তজেলা বাস টার্মিনালে শ্রমিক ইউনিয়নের কার্যালয় তালাবদ্ধ করে দেন। আর মালিক ও শ্রমিকনেতাদের সঙ্গে দুর্ব্যবহার করেন।ঘটনার প্রতিবাদে জেলা সড়ক পরিবহন মালিক সমিতির আহ্বায়ক মানিক রঞ্জন দের সভাপতিত্বে শনিবার রাতে একটি যৌথ সভা অনুষ্ঠিত হয়। তাতে সড়ক পরিবহন মালিক সমিতি ও মোটরযান শ্রমিক ইউনিয়ন অনির্দিষ্টকালের জন্য বাস ধর্মঘটের ঘোষণা দেয়।জেলা সড়ক পরিবহন মালিক সমিতির আহ্বায়ক মানিক রঞ্জন দে বলেন, ‘আমরা প্রশাসনকে ২৪ ঘণ্টার আলটিমেটাম দিয়েছি। এর মধ্যে শফিকুলকে গ্রেপ্তার ও সুষ্ঠু পরিবেশ নিশ্চিত না হওয়া পর্যন্ত ধর্মঘট অব্যাহত থাকবে।’শফিকুল ইসলামের মুঠোফোনে যোগাযোগের চেষ্টা করলে তাঁর মুঠোফোন বন্ধ পাওয়া যায়।জেলা প্রশাসক জি এস এম জাফর উল্লাহ বলেন, এ ব্যাপারে খোঁজ নিয়ে ব্যবস্থা নেওয়া হবে।
