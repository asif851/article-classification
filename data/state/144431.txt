
বেসরকারি টেলিভিশন চ্যানেল টোয়েন্টিফোরের বিরুদ্ধে আদালত অবমাননার অভিযোগে কার্যক্রম হাতে নেওয়া হবে কি না, এ বিষয়ে আদেশের জন্য আগামীকাল দিন ধার্য করেছেন আন্তর্জাতিক অপরাধ ট্রাইব্যুনাল-১।
বিচারপতি এ টি এম ফজলে কবীরের নেতৃত্বে তিন সদস্যের ট্রাইব্যুনাল-১-এ আজ বুধবার এ-সংক্রান্ত আবেদনের শুনানি করেন রাষ্ট্রপক্ষের আইনজীবী জেয়াদ আল মালুম।
শুনানিতে জেয়াদ আল মালুম বলেন, ১৮ সেপ্টেম্বর রাত ১১টায় ‘মুক্তবাক’ নামের একটি টক শোতে বিএনপির স্থায়ী কমিটির সদস্য সালাউদ্দিন কাদের চৌধুরীর বিরুদ্ধে বিচারাধীন মামলা নিয়ে আপত্তিকর মন্তব্য করা হয়। ওই টক শোর সঞ্চালক ছিলেন মাহমুদুর রহমান মান্না, আলোচক ছিলেন গণস্বাস্থ্য কেন্দ্রের ট্রাস্টি জাফরউল্লাহ চৌধুরী ও সাংবাদিক মাহফুজ উল্লাহ। ওই টক শোতে জাফরউল্লাহ চৌধুরী প্রধান বিচারপতিকে ‘মোজাম্মেল সাহেব’ বলে উল্লেখ করেন। এ ছাড়া তাঁরা বলেন, সাকা চৌধুরীকে সাফাই সাক্ষী হাজির করার সুযোগ দেওয়া হয়নি, যা সঠিক নয়। ট্রাইব্যুনাল তাঁদের জন্য পাঁচজন সাফাই সাক্ষী নির্ধারণ করে দিয়েছিলেন। পরে আসামিপক্ষ চারজনকে হাজির করতে পারে। এসব বক্তব্যের মাধ্যমে ট্রাইব্যুনালকে হেয় প্রতিপন্ন করা হয়েছে ও বিচারাধীন মামলা নিয়ে অসত্য তথ্য উপস্থাপন করা হয়েছে।
শুনানি শেষে ট্রাইব্যুনাল আদেশের জন্য আগামীকাল দিন ধার্য করেন।
