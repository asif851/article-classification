
চট্টগ্রাম নগরের রেলস্টেশন এলাকা থেকে গতকাল রোববার সন্ধ্যায় ১২টি সোনার বারসহ আধিনাথ ধর (৩২) নামের এক ব্যক্তিকে গ্রেপ্তার করেছে রেলওয়ে পুলিশ। চট্টগ্রাম রেলওয়ে থানার ওসি হিমাংশু কুমার দাশ জানান, মেঘনা এক্সপ্রেস ট্রেনে করে ফেনী যাওয়ার জন্য চট্টগ্রাম রেলস্টেশনে অবস্থান করছিলেন আধিনাথ। গোপন সংবাদের ভিত্তিতে খবর পেয়ে পুলিশ তাঁকে গ্রেপ্তার করে। পরে তাঁর শরীর তল্লাশি করে ১২টি সোনার বার উদ্ধার করা হয়। প্রতিটি বারের ওজন ১০ তোলা করে। এ ঘটনায় মামলা হয়েছে। 
