
জাতীয় পার্টি সরকারের পার্টনার নয়। তাই সরকারের দুর্নীতি, দুঃশাসন, গুম ও খুনের দায়িত্ব জাতীয় পার্টি নেবে না। আজ সকালে রাজধানীর বনানী কার্যালয়ে অনুষ্ঠিত এক সংবাদ সম্মেলনে সাংবাদিকদের প্রশ্নের জবাবে এ কথা বলেছেন জাতীয় পার্টির মহাসচিব জিয়াউদ্দিন আহমেদ বাবলু। তিনি বলেন, ‘কৌশলগত কারণে আমরা সরকারে আছি।’ আগামী ১ জানুয়ারি জাতীয় পার্টির ২৯তম প্রতিষ্ঠাবার্ষিকী উপলক্ষে রাজধানীর সোহরাওয়ার্দী উদ্যানে মহাসমাবেশ করা হবে। এ উপলক্ষে ওই সংবাদ সম্মেলন ডাকা হয়। কোন কৌশলের কারণে জাতীয় পার্টি সরকারে রয়েছে—তা জানতে চাইলে জিয়াউদ্দিন আহমেদ বলেন, ‘৫ জানুয়ারির নির্বাচনের আগে সারা দেশে সন্ত্রাসী কর্মকাণ্ড চলছিল। মানুষ তখন শান্তি, স্বস্তি ও নিরাপত্তা চাইছিল। জাতিকে তখন ঐক্যবদ্ধ করার জন্য আমরা সরকারে যোগ দিয়েছিলাম।’জাতীয় পার্টির তিনজন বর্তমান সরকারের মন্ত্রিসভায় রয়েছেন। তার পরও কীভাবে জাতীয় পার্টি সরকারের পার্টনার নয়—এ কথা জানতে চাইলে দলের মহাসচিব বলেন, ‘৫০ জনের মন্ত্রিসভায় তিনজনের থাকা না-থাকায় সরকারের নীতির সঙ্গে কোনো তফাত নেই। আমরা আছি অন্য প্রেক্ষাপটে। জনগণকে মেসেজ দেওয়ার জন্য।’সোহরাওয়ার্দীর সমাবেশ সম্পর্কে জাতীয় পার্টির নেতা জিয়াউদ্দিন বলেন, এটি ইতিহাসের স্মরণকালের সমাবেশ হবে। সরকারের বিরুদ্ধে তাঁরা গণবিপ্লব করতে চান। তবে তা সরকারি কর্মকাণ্ড, গাড়ি ভাঙচুর, গাছ কাটা ও রেললাইন উপড়ে নয়। গণবিপ্লবের মধ্যে দিয়ে জাতীয় পার্টি আন্দোলনের ভিন্ন অবয়ব জনগণকে উপহার দিতে চায়। গণবিপ্লব সরকার পতনের লক্ষ্যে কি না জানতে চাইলে তিনি বলেন, ‘রাজপথের আন্দোলনে সরকার পতন আমরা বিশ্বাস করি না।’ সংবিধান অনুযায়ী জাতীয় পার্টি নির্বাচনের প্রস্তুতি নিচ্ছে বলে তিনি জানান।সংবাদ সম্মেলনে দলের সভাপতিমণ্ডলীর সদস্য এম এ হান্নান, সৈয়দ আবুল হোসেন, সালমা ইসলাম, রুমা ইসলাম, এস এম ফয়সাল চিশতি প্রমুখ উপস্থিত ছিলেন।
