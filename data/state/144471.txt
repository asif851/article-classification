
জয়পুরহাটের আক্কেলপুরে জয়পুরহাট-২ (আক্কেলপুর-কালাই-ক্ষেতলাল) আসনের বিএনপির সাবেক সাংসদ গোলাম মোস্তফার কুশপুত্তলিকা দাহ করে তাঁকে এলাকায় অবাঞ্ছিত ঘোষণা করা হয়েছে। আক্কেলপুর উপজেলা ও পৌর শাখা ছাত্রদলের যৌথ প্রতিবাদ সমাবেশ থেকে এই ঘোষণা দেওয়া হয়। গতকাল বৃহস্পতিবার সন্ধ্যায় পৌর শহরের কলেজ বাজার হাসপাতাল গেটে ওই প্রতিবাদ সমাবেশ হয়।
বিএনপির কর্মিসভায় জয়পুরহাট জেলা ছাত্রদলের সাধারণ সম্পাদক রিয়াদ মো. জিয়াউদ্দিন সিকান্দারকে হত্যাচেষ্টার ঘটনার প্রতিবাদে এই প্রতিবাদ সমাবেশের আয়োজন করা হয়।
প্রত্যক্ষদর্শী ও স্থানীয় সূত্র জানায়, গতকাল বৃহস্পতিবার সন্ধ্যায় আক্কেলপুর উপজেলা ছাত্রদলের ভারপ্রাপ্ত সভাপতি রফিকুল ইসলামের নেতৃত্বে একটি বিক্ষোভ মিছিল বের হয়। মিছিলটি পৌর শহরের প্রধান প্রধান সড়ক প্রদক্ষিণ করে কলেজ বাজার হাসপাতাল গেটে এক প্রতিবাদ সমাবেশ করে। সামাবেশে বিএনপির সাবেক সাংসদ গোলাম মোস্তফার কুশপুত্তলিকা দাহ করে তাঁকে এলাকায় অবাঞ্ছিত ঘোষণা করা হয়।
উপজেলা ছাত্রদলের ভারপ্রাপ্ত সভাপতি রফিকুল ইসলাম অভিযোগ করেন, ৯ মে জয়পুরহাট জেলা বিএনপির কর্মিসভায় কেন্দ্রীয় নেতাদের উপস্থিতিতে দলের সাবেক সাংসদ গোলাম মোস্তফার নির্দেশে তাঁর সন্ত্রাসী বাহিনী জেলা ছাত্রদলের সাধারণ সম্পাদক রিয়াদ মো. জিয়াউদ্দিন সিকান্দারকে পিটিয়ে গুরুতর আহত করে। জেলা ছাত্রদলের এই নেতা বর্তমানে ঢাকার একটি বেসরকারি হাসপাতালে চিকিৎসাধীন। এ ঘটনায় গোলাম মোস্তাফার কুশপুত্তলিকা দাহ করে তাঁকে এলাকায় অবাঞ্ছিত ঘোষণা করা হয়। তাঁকে যেখানেই দেখা যাবে, সেখানেই ছাত্রদলের নেতা-কর্মীরা প্রতিহত করবেন বলে সমাবেশ থেকে ঘোষণা করা হয়।
এদিকে এ বিষয়ে কথা বলতে গতকাল সন্ধ্যা সাড়ে সাতটায় মুঠোফোনে একাধিকবার যোগাযোগের চেষ্টা করেও গোলাম মোস্তফাকে পাওয়া যায়নি। তাই তাঁর বক্তব্য নেওয়া সম্ভব হয়নি।
