



বিশেষ আদালত-৫-এ মামলায় আসামিপক্ষের যুক্তিতর্ক উপস্থাপন চলছে।
৩ কোটি ১৫ লাখ ৪৩ হাজার টাকা আত্মসাতের অভিযোগ।
মামলায় খালেদা জিয়াসহ চারজন আসামি।


জিয়া চ্যারিটেবল ট্রাস্ট দুর্নীতির মামলায় তৃতীয় দিনের মতো যুক্তিতর্ক শুনানি শুরু হয়েছে। বিএনপির চেয়ারপারসন খালেদা জিয়ার সাবেক রাজনৈতিক সচিব হারিছ চৌধুরীর এপিএস জিয়াউল ইসলামের পক্ষে যুক্তিতর্ক করছেন আসামিপক্ষের অন্যতম আইনজীবী আমিনুল ইসলাম।
খালেদা জিয়া বেলা ১১টা ২৫ মিনিটের দিকে আদালতে হাজির হয়েছেন।
বকশীবাজারে স্থাপিত বিশেষ আদালত-৫-এ এই মামলায় আসামিপক্ষের যুক্তিতর্ক উপস্থাপন চলছে। ৩ কোটি ১৫ লাখ ৪৩ হাজার টাকা আত্মসাতের অভিযোগে করা এই মামলায় খালেদা জিয়াসহ চারজন আসামি।
গতকাল বুধবারের শুনানিতে আইনজীবী আমিনুল ইসলাম আদালতে এমন যুক্তি তুলে ধরেন, যার মর্মার্থ হচ্ছে মামলার অভিযোগ ভিত্তিহীন।
এই আইনজীবী বলেছিলেন, ‘রাষ্ট্রপক্ষ বলেছে, জিয়া চ্যারিটেবল ট্রাস্টে আসা টাকার উৎস তাঁরা জানতে পারেননি। আমার প্রশ্ন, তাহলে মামলা করেছেন কেন? আমার ব্যাংক অ্যাকাউন্টে কোটি কোটি টাকা থাকতে পারে। তার উৎস বৈধ হলে কি মামলা হবে? সুতরাং মামলা করতে হলে টাকার উৎস বৈধ না অবৈধ, তা তো জানতে হবে। তা না জানলে তো মামলা হয় না।’
গতকাল আদালতের কার্যক্রম শুরুর কিছুক্ষণ পর দুই পক্ষের বাগ্‌বিতণ্ডায় আদালত কক্ষ উত্তপ্ত হয়ে ওঠে। একপর্যায়ে বিচারক মো. আখতারুজ্জামান এজলাস ছেড়ে খাসকামরায় চলে যান। আট মিনিট পর তিনি এজলাসে ফিরে আসেন। ততক্ষণে আদালত কক্ষ শান্ত হয়।
