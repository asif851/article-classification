
একাত্তরে মানবতাবিরোধী অপরাধের দায়ে মৃত্যুদণ্ডাদেশ পাওয়া জামায়াতে ইসলামীর আমির মতিউর রহমান নিজামীর করা রায় পুনর্বিবেচনার (রিভিউ) আবেদন সুপ্রিম কোর্টের আপিল বিভাগ খারিজ করে দেওয়ায় চট্টগ্রাম নগরে বিজয় মিছিল ও মিষ্টি বিতরণ করেছে বিভিন্ন সংগঠন। গতকাল বৃহস্পতিবার নিজামীর মৃত্যুদণ্ডাদেশ বহাল রাখার রায় ঘোষণার পর সন্তোষ প্রকাশ করেন মুক্তিযোদ্ধাসহ বিভিন্ন শ্রেণি-পেশার মানুষ। গতকাল দুপুরে নগরের চেরাগী পাহাড় মোড়ে সমাবেশ করে বাংলাদেশ মুক্তিযোদ্ধা সংসদের চট্টগ্রাম জেলা কমান্ড। সমাবেশে বক্তারা বলেন, বিএনপি নিজামীকে প্রথমে কৃষিমন্ত্রী ও পরে শিল্পমন্ত্রী করেছিল। নিজামীর মতো একজন যুদ্ধাপরাধীকে মন্ত্রী বানিয়ে মুক্তিযোদ্ধাদের অপমান করা হয়েছিল। নিজামীর ফাঁসির রায় বহাল থাকায় সে অপমান থেকে পরিত্রাণ পেয়েছেন মুক্তিযোদ্ধারা। সমাবেশে বক্তব্য দেন সংগঠনের জেলা কমান্ডার মো. সাহাবউদ্দিন, ডেপুটি কমান্ডার এ কে এম সরোয়ার কামাল, কমান্ডার এ কে রশিদ সিদ্দিকী প্রমুখ। সমাবেশের আগে চট্টগ্রাম প্রেসক্লাব চত্বরে নিজামীর মৃত্যুদণ্ড দ্রুত কার্যকর করার দাবিতে মানববন্ধন করেন সংগঠনের নেতা-কর্মীরা। এরপর বিজয় মিছিল বের করা হয়। গণজাগরণ মঞ্চ নগরের চেরাগী পাহাড় মোড় থেকে বিজয় মিছিল বের করে। মিছিলটি আন্দরকিল্লা মোড় ঘুরে আবার চেরাগী পাহাড় মোড়ে এসে শেষ হয়। নিজামীর রিভিউ আবেদন খারিজ হওয়ায় মঞ্চের কর্মী-সমর্থকেরা মিষ্টি বিতরণ করেন। গণজাগরণ মঞ্চের সংক্ষিপ্ত সমাবেশে বক্তারা বলেন, এই রায়ের মধ্য দিয়ে জাতি ন্যায়বিচার পেল। অবিলম্বে এ রায় বাস্তবায়নের দাবি জানান তাঁরা। সমাবেশে বক্তব্য দেন মঞ্চের সদস্যসচিব চন্দন কুমার দাশ, সমন্বয়ক শরীফ চৌহান, ছাত্রফ্রন্টের চট্টগ্রাম নগর শাখার সভাপতি আল কাদেরী প্রমুখ। এ সময় উপস্থিত ছিলেন মুক্তিযোদ্ধা কাজী নুরুল আবছার ও পঞ্চানন চৌধুরী, আবৃত্তি সংগঠন প্রমার সভাপতি রাশেদ হাসান, ছাত্র ইউনিয়ন চট্টগ্রাম জেলা সংসদের সভাপতি শিমুল বৈষ্ণব প্রমুখ।
