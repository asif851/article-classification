
ফরিদপুর শহরতলির ধলারমোড় এলাকায় শনিবার বিকেল চারটার দিকে এক নারীকে যৌন হয়রানি করার দায়ে দুই তরুণকে কারাদণ্ড দিয়েছেন ভ্রাম্যমাণ আদালত। এ আদালত পরিচালনা করেন জেলা প্রশাসনের নির্বাহী হাকিম পারভেজ মল্লিক। 
দণ্ডপ্রাপ্ত দুই তরুণ হলেন: ফরিদপুর শহরের হাবেলী গোপালপুর এলাকার মো. আকির (২৩) ও নগরকান্দা উপজেলার ফুলসুতী গ্রামের সজিব হাসান (২০)। আকিরকে এক মাস ও সজিবকে পনের দিনের বিনাশ্রম কারাদণ্ড দেওয়া হয়েছে।
ভ্রাম্যমাণ আদালতের নির্বাহী হাকিম পারভেজ মল্লিক জানান, ওই এলাকায় ইভটিজিং এর বিরুদ্ধে ভ্রাম্যমাণ আদালত চলছিল। এ সময় এক নারীকে যৌন হয়রানি করতে গিয়ে হাতেনাতে ওই দুই তরুণকে আটক হয়। পর ওই জায়গাতেই আদালত পরিচালনা করে তাঁদের কারাদণ্ড দিয়ে জেলা কারাগারে পাঠিয়ে দেওয়া হয়।
