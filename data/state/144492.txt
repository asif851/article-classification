
গাইবান্ধার গোবিন্দগঞ্জে রংপুর চিনিকলের জমির ধান কাটার জন্য স্থানীয় সাঁওতালদের বলেছে কর্তৃপক্ষ। ধান কাটার শ্রমিক খরচও তারা দিতে চেয়েছে। তবে কর্তৃপক্ষের এ প্রস্তাবের পরও দ্বিধা কাটেনি সাঁওতালদের ।আজ বেলা ১২টার দিকে সাঁওতাল গ্রাম মাদারপুরে যান চিনিকলের ব্যবস্থাপনা পরিচালক ও গোবিন্দগঞ্জ উপজেলা নির্বাহী কর্মকর্তা।চিনিকলের ব্যবস্থাপনা পরিচালক আবদুল আউয়াল বললেন, যারা ধান চাষ করেছেন, তারাই যাতে ধান কাটতে পারেন, সে জন্য আমরা এখানে এসেছি। সাঁওতালদের আগামীকাল মঙ্গলবার থেকে ধান কাটার প্রস্তাব দিয়েছি। ধান কাটার খরচও দিতে চেয়েছি। কিন্তু তারা রাজি হননি।আজ সরেজমিনে মাদারপুর গ্রামে গিয়ে ধান কাটা নিয়ে সাঁওতালরা দ্বিধাদ্বন্দ্বের কথা জানা গেল। মাদারপুর গ্রামের মিকাই মুরমু (৪৮) বললেন, এমনিতে চিনিকল কর্তৃপক্ষ কাঁটাতারের বেড়া দিয়েছে। ধান কাটলে জমি ফাঁকা হবে। তখন তারা জমি চাষ দিয়ে দখলে নিবে। তাই ধান কাটব কিনা ভেবে দেখছি। একই গ্রামের তেরেজা মুরমু (৫৫) বললেন, চিনিকল আমাদের ধান কাটতে বলছে। কিন্তু কাটতে গেলে কী হবে বুঝতে পারছি না। তাই ধানের বিষয়টি নিয়ে নিজেদের মধ্যে আলোচনা করছি, ধান কাটব কি না। ওই গ্রামের শ্যামল মারডি (৪৫) বললেন, সরকার আমাদের দাবি-দাওয়া মানছে না। ধান কাটার পর তো চিনিকল ওই জমিতে আখ চাষ করবে। তখন আমাদের কী হবে। এভাবে অনেকে তাদের শঙ্কার কথা জানালেন।ধান কাটার বিষয়ে গতকাল বিকেলে সাহেবগঞ্জ-বাগদাফার্ম ইক্ষু খামার ভূমি উদ্ধার সংহতি কমিটির সহসভাপতি ফিলিমন বাস্কে মুঠোফোনে বলেন, ‘ধান কাটার বিষয়ে আমরা কোনো সিদ্ধান্ত নিইনি। বিষয়টি নিয়ে আমাদের নিজেদের মধ্যে আলোচনা চলছে। তবে দুই-একদিনের মধ্যে কাটা হতে পারে।’চলতি বছরের ১ জুলাই সাঁওতালরা সাহেবগঞ্জ বাণিজ্যিক খামারের জমি দখল করে বসবাস শুরু করে। গত ৬ নভেম্বর তাদের উচ্ছেদ করা হয়। সাঁওতালরা খামারের মোট এক হাজার ৮৪২ একর জমির মধ্যে প্রায় ১৩৫ একর জমিতে ধান চাষ করেন।ত্রাণ বিতরণ : গতকাল গোবিন্দগঞ্জ পৌর মেয়র আতাউর রহমানের স্ত্রী দিল আফরুজ বানু সাঁওতাল পরিবারের মধ্যে ৪০০টি কম্বল ও ছোটদের ১০০টি সোয়েটার বিতরণ করেন। এ ছাড়া আজ সিপিবি সাঁওতাল কৃষকদের মধ্যে কাস্তে বিতরণ করে।কাল গণশুনানি : আগামীকাল মঙ্গলবার সকালে মাদারপুর গির্জার সামনে গণশুনানি হবে। একাত্তরের ঘাতক দালাল নির্মূল কমিটি এই শুনানির আয়োজন করেছে। দুজন সাবেক বিচারপতি সেখানে উপস্থিত থাকার কথা।গত ৬ নভেম্বর গোবিন্দগঞ্জ উপজেলায় রংপুর চিনিকলের জমিতে আখ কাটাতে কেন্দ্র করে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষ হয়। এতে পুলিশসহ উভয় পক্ষের অন্তত ২০ জন আহত হন। আহত ব্যক্তিদের মধ্যে তিরবিদ্ধ হয়েছেন নয়জন। গুলিবিদ্ধ হন চারজন। এই সংঘর্ষের ঘটনায় তিনজন সাঁওতাল নিহত হন। ঘটনার ১১ দিন পর সাঁওতালদের মামলা নেয় পুলিশ। সাঁওতালদের পক্ষে উপজেলার সাপমারা ইউনিয়নের রামপুরা গ্রামের স্বপন মুরমু বাদী হয়ে প্রায় ৬০০ জনকে অজ্ঞাত আসামি দেখিয়ে এই মামলা করেন।
