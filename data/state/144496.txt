
আগামীকাল রোববার টাঙ্গাইলের মাওলানা ভাসানী বিজ্ঞান ও প্রযুক্তি বিশ্ববিদ্যালয়ের দ্বিতীয় সমাবর্তন অনুষ্ঠিত হবে। রাষ্ট্রপতি ও বিশ্ববিদ্যালয়ের চ্যান্সেলর আবদুল হামিদ সমাবর্তন অনুষ্ঠানের সভাপতিত্ব করবেন। সমাবর্তন উপলক্ষে ক্যাম্পাসে উৎসবের আমেজ বিরাজ করছে।সমাবর্তনকে কেন্দ্র করে বর্ণিল সাজে সাজানো হয়েছে পুরো ক্যাম্পাস। সমাবর্তনে অংশ নিতে যাওয়া শিক্ষার্থীদের মধ্যে উৎসবের আমেজ বিরাজ করছে। গণিত বিভাগ থেকে স্নাতক (সম্মান) ডিগ্রি পাওয়া শিক্ষার্থী মো. ফিরোজ শিকদার বলেন, ‘সমাবর্তনে অংশ নিতে পারব এটা ভাবতেই খুব ভালো লাগছে।’ ব্যবসা প্রশাসন বিভাগ থেকে স্নাতক ডিগ্রি লাভকারী সায়মা আক্তার বলেন, ‘বিশ্ববিদ্যালয়ের ডিগ্রি সমাবর্তনের মাধ্যমে গ্রহণ করব এটা খুব আনন্দের। অনুষ্ঠানে রাষ্ট্রপতি উপস্থিত থাকবেন, তাই খুব গর্বিত মনে হচ্ছে।’বিশ্ববিদ্যালয় সূত্রে জানা গেছে, দ্বিতীয় সমাবর্তনে চারটি অনুষদের ১২টি বিভাগের বিএসসি সম্মান/ইঞ্জিনিয়ারিং, বিবিএ ও স্নাতকোত্তর পর্যায়ে ৫১টি ব্যাচের ৯৮৭ শিক্ষার্থীকে স্নাতক এবং ৫০১ শিক্ষার্থীকে স্নাতকোত্তরসহ মোট ১ হাজার ৪৮৮ জনকে ডিগ্রি প্রদান করা হবে। এ ছাড়া শিক্ষাজীবনে অনন্য কৃতিত্বের জন্য ২১ শিক্ষার্থীকে চ্যান্সেলর, ভাইস চ্যান্সেলর ও ডিনস অ্যাওয়ার্ড প্রদান করা হবে।বিশ্ববিদ্যালয়ের উপাচার্য মো. আলাউদ্দিন বলেন, সমাবর্তনের সব প্রস্তুতি শেষ হয়েছে। শিক্ষার্থীরা এর মাধ্যমে তাঁদের শিক্ষাজীবনের স্বীকৃতি লাভ করবেন। রাষ্ট্রপতি মো. আবদুল হামিদের উপস্থিতি সমাবর্তন অনুষ্ঠানকে আরও মর্যাদাপূর্ণ করে তুলবে।সমাবর্তন অনুষ্ঠানে বিশেষ অতিথি হিসেবে উপস্থিত থাকবেন শিক্ষামন্ত্রী নুরুল ইসলাম নাহিদ এবং বাংলাদেশ বিশ্ববিদ্যালয় মঞ্জুরি কমিশনের চেয়ারম্যান আবদুল মান্নান। সমাবর্তন বক্তা হিসেবে থাকবেন চট্টগ্রাম বিশ্ববিদ্যালয়ের ইমেরিটাস অধ্যাপক আলমগীর মোহাম্মদ সিরাজুদ্দীন।
