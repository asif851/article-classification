
বাংলাদেশ ব্যাংকের প্রধান কার্যালয় ভবনের ১৪ তলায় গত বৃহস্পতিবারে লাগা আগুনে বৈদেশিক মুদ্রানীতি বিভাগের মহাব্যবস্থাপকের পুরো কক্ষই পুড়ে কালো হয়ে গেছে। এ ছাড়া মহাব্যবস্থাপকের ব্যক্তিগত সহকারীর বসার কক্ষটিও পুড়েছে বলে দেখা গেছে। ১৪ তলায় কেন্দ্রীয় ব্যাংকের বৈদেশিক মুদ্রানীতি বিভাগ কার্যক্রম পরিচালনা করে।
আজ সোমবার মতিঝিলে বাংলাদেশ ব্যাংক কার্যালয়ে সরেজমিনে গিয়ে এ অবস্থা দেখা যায়।
গত বৃহস্পতিবার রাতে ভবনের ১৪ তলায় আগুন লাগে। প্রত্যক্ষদর্শী ও ফায়ার সার্ভিস সূত্র জানায়, ওই দিন রাত সাড়ে নয়টার দিকে বাংলাদেশ ব্যাংকের ৩১ তলা ভবনের ১৪ তলার দক্ষিণ-পূর্ব দিকে বৈদেশিক মুদ্রানীতি বিভাগের মহাব্যবস্থাপকের (জিএম) কক্ষে আগুন আগুনের সূত্রপাত হয়। পরে তা কক্ষে ছড়িয়ে পড়ে। আধা ঘণ্টা চেষ্টার পর রাত ১০টার দিকে ফায়ার সার্ভিসের কর্মীরা আগুন নিয়ন্ত্রণে আনেন। ওই দিন রাতে এ ঘটনায় দুটি তদন্ত কমিটি গঠন করা হয়।
আগুন লাগার ওই ঘটনার পর আজ প্রথম কর্মদিবস ছিল। শুক্রবার ও শনিবার সাধারণ সরকারি ছুটি ও রোববার মহান স্বাধীনতা দিবস উপলক্ষে ব্যাংকের সব কার্যক্রম বন্ধ ছিল।
আজ ঘটনাস্থল ঘুরে দেখা যায়, আগুন পুড়ে পুরো বিভাগটি ব্যবহারের অনুপযোগী হয়ে পড়েছে। আজ এই বিভাগে কোনো কার্যক্রম চলছে না। সকাল থেকেই আইন শৃঙ্খলা বাহিনীর সদস্যরা এখানে উপস্থিত আছেন। তারা বিভাগের কর্মকর্তাদের জিজ্ঞাসাবাদ করছেন। এ ছাড়া বাংলাদেশ ব্যাংকের নিজস্ব তদন্ত বিভাগও কাজ করছে।
পাশাপাশি বিভাগটিকে নতুন করে ঠিক করতে সংশ্লিষ্ট বিভাগগুলোকে কাজ করতে দেখা যায় আজ।
