
কারাবন্দী বিএনপি চেয়ারপারসন খালেদা জিয়ার নিঃশর্ত মুক্তির দাবিতে ২৪ ফেব্রুয়ারি ঢাকা মহানগরীতে কালো পতাকা মিছিল করবে বিএনপি। আগামীকাল বৃহস্পতিবার ঢাকা মহানগরে সমাবেশ করতে না দেওয়ার প্রতিবাদে কালো পতাকা মিছিল করা হবে বলে জানিয়েছে বিএনপি।
আজ বুধবার নয়াপল্টনে বিএনপির কেন্দ্রীয় কার্যালয়ে দলের জ্যেষ্ঠ যুগ্ম মহাসচিব রুহুল কবির রিজভী সংবাদ সম্মেলনে এ কথা বলেন।
রুহুল কবির রিজভী বলেন, বাংলাদেশের জনপ্রিয় নেত্রী খালেদা জিয়াকে কারাবন্দী করে ষড়যন্ত্রকারীদের প্রতিহিংসার তৃষ্ণা এখনো মিটছে না। তাই ‘গণবিরোধী সরকার’-এর বিদেশি দোসররাও উঠেপড়ে লেগেছে সার্বিক চক্রান্তের জাল বুনতে। এ জন্য বিএনপি চেয়ারপারসনকে কারাগারে নেওয়ার পরে বিএনপির ভারপ্রাপ্ত চেয়ারম্যান তারেক রহমানের পেছনে লেগেছে।
বিএনপির চেয়ারপারসনের মুক্তির দাবিতে গণস্বাক্ষর সংগ্রহসহ বিভিন্ন কর্মসূচি পালন করছে দলটি। এরই অংশ হিসেবে ২২ ফেব্রুয়ারি সমাবেশ করতে চেয়েছিল বিএনপি।
জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি ঢাকার বিশেষ জজ আদালত-৫ খালেদা জিয়াকে পাঁচ বছর এবং তাঁর বড় ছেলে তারেক রহমানসহ পাঁচজনকে ১০ বছর করে কারাদণ্ড দেন। ওই রায় ঘোষণার দিনই খালেদা জিয়াকে পুরান ঢাকার নাজিমুদ্দিন রোডের কারাগারে রাখা হয়েছে।
