
নাতির মরদেহ নিয়ে বাড়ি ফিরছিলেন দাদি হোসনে আরা বেগম (৫৫)। বাড়ি যাওয়ার তাড়া ছিল তাঁর। তাই বাসস্ট্যান্ডে নেমে দ্রুত সড়ক পার হচ্ছিলেন। এ সময় একটি ট্রাক ধাক্কা দিলে গুরুতর আহত হন তিনি। হাসপাতালে নেওয়ার পথে মৃত্যু হয় তাঁর।হোসনে আরা বেগমের বাড়ি ময়মনসিংহের ঈশ্বরগঞ্জ উপজেলার সাকুয়া গ্রামে। তিনি ওই গ্রামের মৃত গিয়াস উদ্দিনের স্ত্রী। গতকাল শুক্রবার সকালে গাজীপুর বাসস্ট্যান্ডের কাছে এ দুর্ঘটনা ঘটে। হোসনে আরার প্রতিবেশী মো. আবুল হাশেম জানান, বৃহস্পতিবার রাতে ওই বৃদ্ধার পুত্রবধূ ময়মনসিংহ মেডিকেল কলেজ হাসপাতালে মৃত সন্তান প্রসব করেন। গতকাল সকালে শিশুর মরদেহসহ বাড়ি ফিরছিলেন তিনি। গাজীপুর বাসস্ট্যান্ডে পৌঁছামাত্র তিনি বাস থেকে নেমে পড়েন। পেছনে ছিলেন ছেলে মোশাররফ ও তাঁর প্রসূতি স্ত্রী। নাতির মরদেহটি নিয়ে সড়ক পার হচ্ছিলেন। এ সময় ওই সড়কে ময়মনসিংহের দিক থেকে একটি ট্রাক দ্রুতবেগে এসে বৃদ্ধাকে ধাক্কা দিয়ে চলে যায়। শিশুর মরদেহের পুঁটলিটি বৃদ্ধার হাত থেকে ছিটকে সড়কের পাশে গিয়ে পড়ে। গুরুতর আহত হোসনে আরাকে দ্রুত ময়মনসিংহে নিয়ে যাওয়ার সময় পথেই তিনি মারা যান।
