
রাজবাড়ীর পাংশা উপজেলায় জমি নিয়ে বিরোধের জের ধরে প্রতিপক্ষের বিরুদ্ধে মন্দিরে আগুন ও ভাঙচুরের অভিযোগ পাওয়া গেছে। উপজেলার মৌরাট ইউনিয়নের মালঞ্চি গ্রামের রবীন্দ্রনাথ ভৌমিকের বাড়ির মন্দিরে গতকাল শনিবার সকাল সাড়ে নয়টার দিকে এ ঘটনা ঘটে।রবীন্দ্রনাথ ভৌমিক জানান, তাঁদের বড় ভাই রথীন্দ্রনাথ প্রায় দুই বছর আগে প্রতিবেশী শহিদুজ্জামানের কাছে জমি বিক্রি করেন। কিন্তু ওই জমিটি তাঁদের বড় ভাইয়ের একার নয়। এ নিয়ে আদালতে মামলা চলছে। গতকাল সকালে শহিদুজ্জামান ওই জমিতে গাছ লাগানো শেষে মন্দিরে ভাঙচুর চালিয়ে আগুন দেন।শহিদুজ্জামান বিশ্বাস বলেন, ‘ওরা নিজেরাই মন্দিরে আগুন লাগানোর চেষ্টা করে। আমরা অনেক চেষ্টা করে আগুন লাগানো বন্ধ করেছি।’পাংশা থানার ওসি আবু শামা ইকবাল হায়াত জানান, মন্দিরে কোনো প্রতিমা নেই। সেখানে সাংবাদিক ও হিন্দু বৌদ্ধ খ্রিষ্টান ঐক্য পরিষদের নেতাদের উপস্থিতিতে স্থানীয় লোকজনের সাক্ষ্য নেওয়া হয়েছে। তদন্তে দেখা গেছে, জমি নিয়ে বিরোধের জের ধরে প্রতিপক্ষকে ফাঁসানোর জন্য এ ঘটনা ঘটানো হয়েছে।
