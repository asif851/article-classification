
প্রধানমন্ত্রী ও আওয়ামী লীগ সভাপতি শেখ হাসিনা আজ শনিবার সকালে দেশে ফিরেছেন।
আজ সকাল সাড়ে ৯টার দিকে প্রধানমন্ত্রী শেখ হাসিনাকে বহনকারী উড়োজাহাজটি বিমানবন্দরে অবতরণ করে।
বিমানবন্দরেই মন্ত্রিপরিষদ সদস্য, আওয়ামী লীগ ও ১৪ দলের জ্যেষ্ঠ নেতারা ও বিশিষ্ট নাগরিকেরা প্রধানমন্ত্রীকে অভ্যর্থনা জানান।
প্রধানমন্ত্রীকে সংবর্ধনা দিচ্ছে আওয়ামী লীগ ও ক্ষমতাসীনদের জোট ১৪ দল। বিমানবন্দর থেকে গণভবন পর্যন্ত সড়কের দুই পাশে নেতা-কর্মীরা ফুল আর ব্যানার-ফেস্টুন হাতে অবস্থান নিয়ে প্রধানমন্ত্রীকে গণসংবর্ধনা ও শুভেচ্ছা জানাবেন।
প্রধানমন্ত্রী শেখ হাসিনা জাতিসংঘের সাধারণ পরিষদের ৭২ তম অধিবেশনে রোহিঙ্গাদের নিরাপত্তা ও তাদের ফেরত নিতে জাতিসংঘ সাধারণ পরিষদে পাঁচ দফা প্রস্তাব দেন, যা ব্যাপকভাবে প্রশংসিত হয়। এ জন্যই প্রধানমন্ত্রীকে সংবর্ধনা দেওয়া হচ্ছে বলে আওয়ামী লীগের নেতারা জানিয়েছেন।
বিমানবন্দর থেকে বনানী, কাকলী, মহাখালী, প্রধানমন্ত্রীর কার্যালয়, বিজয় সরণিসহ পথে পথে নেতা-কর্মীরা অবস্থান নিয়েছেন। ইতিমধ্যে এই সড়কে প্রধানমন্ত্রীকে শুভেচ্ছা জানিয়ে ব্যানার, ফেস্টুন স্থাপন করা হয়েছে। আর গণভবনে প্রধানমন্ত্রীর কার্যালয়ের কর্মকর্তা ছাড়াও শিল্পী-সাহিত্যিকদের উপস্থিত থাকার কথা রয়েছে।
জাতিসংঘের সাধারণ পরিষদের অধিবেশনে যোগ দিতে গত ১৬ সেপ্টেম্বর যুক্তরাষ্ট্র সফরে যান প্রধানমন্ত্রী শেখ হাসিনা। অধিবেশনে বক্তৃতা, গুরুত্বপূর্ণ সভায় অংশগ্রহণ ও কয়েকজন সরকার ও রাষ্ট্রপ্রধানের সঙ্গে দ্বিপক্ষীয় বৈঠকে অংশ নেন প্রধানমন্ত্রী। ২২ সেপ্টেম্বর নিউইয়র্ক থেকে ভার্জিনিয়ায় যান তিনি। সেখানে যাওয়ার পর হঠাৎ অসুস্থ হয়ে পড়লে ২৫ সেপ্টেম্বর একটি হাসপাতালে তাঁর পিত্তথলিতে অস্ত্রোপচার হয়। সেখান থেকে শেখ হাসিনা ৩ অক্টোবর লন্ডনে যান।
