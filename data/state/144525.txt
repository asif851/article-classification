
সুপ্রিম কোর্টের হাইকোর্ট বিভাগের অতিরিক্ত ১০ জন বিচারপতি শপথ নিয়েছেন। আজ বৃহস্পতিবার সকাল সাড়ে ১০টায় সুপ্রিম কোর্টের বর্ধিত ভবন মিলনায়তনে প্রধান বিচারপতি সুরেন্দ্র কুমার সিনহা (এস কে সিনহা) তাঁদের শপথবাক্য পাঠ করান। বেলা ১১টা পর্যন্ত শপথ অনুষ্ঠান চলে।
শপথ নেওয়া ১০ জন বিচারক হলেন এস এম মুজিবুর রহমান, ফরিদ আহমেদ শিবলী, আমীর হোসেন, খিজির আহমেদ, রাজিক আল জলিল, জ্যোতির্ময় নারায়ণ দেব চৌধুরী, ভীষ্মদেব চক্রবর্তী, মো. ইকবাল কবির, মো. সেলিম ও মো. সোহরাওয়ার্দী।
সুপ্রিম কোর্টের ভারপ্রাপ্ত রেজিস্ট্রার শওকত আলী চৌধুরীর সঞ্চালনায় সুপ্রিম কোর্টের উভয় বিভাগের বিচারপতি ও অ্যাটর্নি জেনারেল মাহবুবে আলম উপস্থিত ছিলেন। এ ছাড়া শপথ অনুষ্ঠানে প্রথমবারের মতো সদ্য নিযুক্ত ১০ জন বিচারপতির স্ত্রীরাও উপস্থিত ছিলেন।
এর আগে ৯ ফেব্রুয়ারি রাষ্ট্রপতি অনধিক দুই বছরের জন্য অতিরিক্ত বিচারপতি হিসেবে এই ১০ জনকে নিয়োগ দেন। শপথ গ্রহণের দিন থেকে এ নিয়োগ কার্যকর হবে বলে আইন মন্ত্রণালয় একটি প্রজ্ঞাপন জারি করে।
