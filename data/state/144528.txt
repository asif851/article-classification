
চট্টগ্রাম কেন্দ্রীয় ঈদ জামাত কমিটির আয়োজনে ঈদুল আজহার প্রধান জামাত অনুষ্ঠিত হবে আগামীকাল শনিবার সকাল আটটায়। নগরের এম এ আজিজ স্টেডিয়াম-সংলগ্ন মাঠে অনুষ্ঠেয় জামাতে ইমামতি করবেন বায়তুশ শরফ মাদ্রাসার অধ্যক্ষ সাইয়েদ মুহাম্মদ আবু নোমান। বৃষ্টি হলে এ জামাত একই মাঠ-সংলগ্ন জিমনেসিয়াম প্রাঙ্গণে অনুষ্ঠিত হবে।
চট্টগ্রাম সিটি করপোরেশন ঈদের দুটি জামাতের আয়োজন করছে দামপাড়ার জমিয়াতুল ফালাহ জাতীয় মসজিদে। আগামীকাল সকাল পৌনে আটটায় প্রথম জামাতে ইমামতি করবেন মসজিদের খতিব সৈয়দ আবু তালেব মোহাম্মদ আলাউদ্দিন আল কাদেরি। একই মসজিদে দ্বিতীয় জামাত হবে সকাল পৌনে নয়টায়।
এ ছাড়া সিটি করপোরেশনের উদ্যোগে ৪১ ওয়ার্ডের ১৬১টি মসজিদ ও ময়দানে জামাত অনুষ্ঠিত হবে।
জেলা প্রশাসকের কার্যালয় সূত্র জানায়, এম এ আজিজ স্টেডিয়াম-সংলগ্ন মাঠ ছাড়াও প্রশাসন আরও ৯৩ মসজিদ ও ময়দানে জামাতের আয়োজন করেছে। সকাল সাড়ে ৭টা থেকে ৯টার মধ্যে এসব জামাত অনুষ্ঠিত হবে।
