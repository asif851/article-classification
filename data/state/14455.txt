
জামালপুর সদর উপজেলার ঘোড়াধাপ ইউনিয়নের হরিপুর গ্রামে অগ্নিকাণ্ডে ভূমিহীনদের জন্য আশ্রয়ণ প্রকল্পের আওতাধীন গুচ্ছগ্রামের ১১টি বসতঘর গত বৃহস্পতিবার দিবাগত রাতে পুড়ে গেছে। ঘরগুলো পুড়ে যাওয়ায় ১১টি পরিবার এখন খোলা আকাশের নিচে রয়েছে। স্থানীয় সূত্রে জানা যায়, গুচ্ছগ্রামের বাসিন্দা তারা বানুর গোয়ালঘর থেকে আগুনের সূত্রপাত হয়। মুহূর্তের মধ্যে আগুন চারদিকে ছড়িয়ে পড়ে। এ সময় গুচ্ছগ্রামের তারা বানুসহ সবুজ মিয়া, আবুল কালাম, সোরহাব আলী, বুচি বেগম, আবেদ আলী, আবদুল কাদের, রিয়া বেগম, আবদুল মালেক, মিষ্টার ও জহুরা বেগমের বসতঘর পুড়ে যায়। খবর পেয়ে ময়মনসিংহের মুক্তাগাছা থেকে দমকল বাহিনীর কর্মীরা গিয়ে এক ঘণ্টার চেষ্টায় আগুন নিয়ন্ত্রণে আনেন। ক্ষতিগ্রস্ত ব্যক্তিরা বলছেন, আগুনে প্রায় ১০ লাখ টাকার ক্ষতি হয়েছে। জামালপুরের নরুন্দি তদন্ত কেন্দ্রের সহকারী উপপরিদর্শক (এএসআই) সাইম ঘটনার সত্যতা নিশ্চিত করেন।
