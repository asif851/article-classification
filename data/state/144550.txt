
ঈদের ছুটিতে বাড়ি যাওয়ার সময় সবচেয়ে বড় দুশ্চিন্তার নাম ট্রেন-বাসের টিকিট। সেই সোনার হরিণ হাতের মুঠোয় নিতে লম্বা লাইন দেখা যায় বাসস্ট্যান্ড ও রেলস্টেশনে। তাও অনেক সময় মেলে না কাঙ্ক্ষিত দিনের পছন্দের টিকিট। অথচ এখন সুযোগ রয়েছে ঘরে বসে অনলাইনে মাউসের কয়েকটি ক্লিকে টিকিট কেনার।
২৮ বছর বয়সী ফয়সাল আহমেদ চাকরি করেন একটি বেসরকারি বাণিজ্যিক ব্যাংকে। থাকেন উত্তরায়। অফিস থাকায় কমলাপুরে ট্রেনের অগ্রিম টিকিট কিনতে যেতে পারেননি। পরে শরণাপন্ন হলেন অনলাইনে বাংলাদেশ রেলওয়ের টিকিট কেনার ওয়েবসাইটে। টিকিট শেষ পর্যন্ত পেয়েছেন ফয়সাল। এখন গ্রামের বাড়ি গফরগাঁওয়ে যাওয়ার দিন গুনছেন।
ঈদের মৌসুমে অনলাইনে বাস ও ট্রেনের টিকিট কেনার দিকে ঝুঁকছেন যাত্রীরা। সংশ্লিষ্ট ব্যক্তিরা বলছেন, আগের বছরের তুলনায় এবার অনলাইনে টিকিট কেনার চল বেড়েছে। আর যাত্রীরা বলছেন, অনলাইনে টিকিট কেনার ফলে একদিকে যেমন সময় বাঁচছে, অন্যদিকে লম্বা লাইন ধরার হয়রানি এড়িয়েই পাওয়া যাচ্ছে বাড়ি যাওয়ার সুযোগ।
বেসরকারি চাকরিজীবী মৌমিতা হকের মাথায় ছিল হয়রানির বিষয়টিই। তিনি চাইছিলেন ভিড়ভাট্টার ঝামেলা এড়িয়ে টিকিট পেতে। প্রথমে অবশ্য বাসের টিকিট বুথে ঢুঁ মেরেছিলেন। কিন্তু মানুষের ভিড় আর হইচই দেখে আর লাইনে দাঁড়াননি। এক বন্ধুর পরামর্শে এরপর একটি অনলাইন টিকিট বিক্রির ওয়েবসাইটের মাধ্যমে রাজশাহীর অগ্রিম টিকিট কেনেন।
মৌমিতা বলেন, ‘অনলাইনে টিকিট কেনার কারণে অনেক বড় একটা দুশ্চিন্তা থেকে রেহাই মিলেছে। এখন নিশ্চিন্তে বাড়ি যেতে পারব।’
দেশজুড়ে বিভিন্ন রুটের বাস ও লঞ্চের টিকিট বিক্রি করে সহজ ডট কম। ঈদ উপলক্ষে ১২ জুন থেকে অনলাইনে অগ্রিম টিকিট বিক্রি করছে প্রতিষ্ঠানটি। এবার ক্রেতাদের কাছ থেকে বেশ সাড়া পেয়েছেন বলে জানালেন সহজ ডট কমের বিপণন বিভাগের জ্যেষ্ঠ ব্যবস্থাপক মির্জা মো. ইলিয়াস। তিনি বলেন, এ বছর বিক্রির পরিমাণ প্রায় দ্বিগুণ। অর্থ পরিশোধের প্রক্রিয়া সহজ হওয়ায় ক্রেতাদের আগ্রহ বেড়েছে। এখন ২২, ২৩ ও ২৪ জুনের টিকিটের চাহিদা সবচেয়ে বেশি। ভাগ্য ভালো থাকলে পছন্দের আসনও পাওয়া যাচ্ছে।
অনলাইনে ট্রেনের টিকিট কেনা যায় ই-মেইল ও মোবাইলের মাধ্যমে। এ বিষয়ে ঢাকা বিভাগীয় রেলওয়ের ব্যবস্থাপক মো. গাওস আল মুনীর প্রথম আলোকে বলেন, গত বছর অনলাইনে যে পরিমাণ টিকিট বিক্রি হয়েছিল, এবারও তেমনি আছে। বিক্রি কমেনি।
অন্যদিকে, ফেরার বাসের টিকিটও বিক্রি শুরু হয়ে গেছে বলে জানান সহজ ডট কমের মির্জা মো. ইলিয়াস। তিনি বলেন, ২৮, ২৯ ও ৩০ জুনের টিকিটের চাহিদা সবচেয়ে বেশি। যতক্ষণ পর্যন্ত বাস পরিচালনাকারী কোম্পানিগুলো টিকিট দেবে, ততক্ষণ ২৪ ঘণ্টাই টিকিট বিক্রি করবেন তাঁরা।
তবে অনলাইনে বাস ও ট্রেনের টিকিট বিক্রির প্রবণতা নিয়ে সুনির্দিষ্ট কোনো তথ্য পাওয়া যায়নি। এ ক্ষেত্রে সংশ্লিষ্ট প্রতিষ্ঠানগুলো বলছে, যেহেতু এখন ঈদের মৌসুম চলছে, বেচাবিক্রি চলছে, ঈদ মৌসুম গেলে স্পষ্ট ধারণা মিলবে।
