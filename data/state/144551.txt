
খাদ্যে মিলছে বিষাক্ত বালাইনাশকের অবশেষ। পাওয়া যাচ্ছে আরও বিষাক্ত ভারী ধাতু। প্রক্রিয়াজাত খাদ্যে ব্যবহার করা হচ্ছে কৃত্রিম রং, চিনি আর রাসায়নিক। আর মাঠপর্যায়ে বাড়ছে ছত্রাকনাশকের ব্যবহার।অথচ সরকারের নিরাপদ খাদ্য নিশ্চিত করার বেশির ভাগ উদ্যোগ ফরমালিনকে কেন্দ্র করেই আবর্তিত হচ্ছে। আর আড়ালে থেকে যাচ্ছে খাদ্যে ব্যবহৃত অন্যান্য বিষাক্ত রাসায়নিকের ক্ষতিকর দিক।ফরমালিন নিয়ন্ত্রণ আইন, ২০১৪-এর খসড়া মন্ত্রিসভায় অনুমোদন পেয়েছে। ফরমালিন আমদানি নিয়ন্ত্রণেও নতুন আইনের খসড়া তৈরি করছে বাণিজ্য মন্ত্রণালয়। কিন্তু বিশেষজ্ঞরা বলছেন, নিরাপদ খাদ্য নিশ্চিত করার নামে এই দুই আইন বড় ভূমিকা পালন করতে পারবে না। কারণ, খাদ্যে প্রয়োগ করা অন্যান্য বিষাক্ত রাসায়নিক নিয়ে সরকারের তেমন মাথাব্যথা নেই।বাংলাদেশ কৃষি গবেষণা ইনস্টিটিউটের (বারি) ২০১৩ সালে বালাইনাশকের ব্যবহার নিয়ে করা গবেষণায় দেখা গেছে, কৃষক এখনো কীট, মাকড় ও ছত্রাকনাশক হিসেবে বিষাক্ত বালাইনাশক আশঙ্কাজনক হারে ব্যবহার করছেন। মাঠপর্যায়ে এই রাসায়নিক ওষুধের ব্যবহারের তদারকি বেশ দুর্বল। রাসায়নিক বিক্রয়কারী কোম্পানিগুলোর ডিলারদের মাধ্যমে কৃষক পর্যায়ে এগুলো অবাধে বিক্রি হচ্ছে। ২০০৪ সালে বিশ্বব্যাংক বাংলাদেশের বালাইনাশকের ব্যবহারের অবস্থা নিয়ে একটি গবেষণা করেছিল। তাতেও ওই একই চিত্র ফুটে উঠেছে।নিরাপদ খাদ্য নিয়ে বাংলাদেশ কৃষি বিশ্ববিদ্যালয়ের ২০১১ থেকে ২০১৪ পর্যন্ত করা এক গবেষণায় দেখা গেছে, খাদ্য প্রক্রিয়াজাত ও সংরক্ষণে মানবদেহের জন্য ক্ষতিকারক দ্রব্য প্রয়োগ দিন দিন বাড়ছে। কৃত্রিম রং, কৃত্রিম চিনি ও খাদ্য সংরক্ষণে অবৈধভাবে ব্যবহৃত হচ্ছে রাসায়নিক। এসব রাসায়নিকের অবশেষ উৎপাদিত শস্য, সবজি, ফল ও দুধের মধ্যে থেকে যাচ্ছে; যা মানবদেহে ক্যানসার, হৃদ্রোগসহ নানা ধরনের রোগের জন্ম দিচ্ছে। দেশের সাতটি বড় খাদ্য প্রক্রিয়াজাত কোম্পানির পণ্য পরীক্ষা করে এ তথ্য পেয়েছে কৃষি বিশ্ববিদ্যালয়। বাংলাদেশ কৃষি গবেষণা কাউন্সিলের (বিএআরসি) ‘খাদ্য কতটা নিরাপদ?’ শীর্ষক গবেষণার অংশ হিসেবে এই গবেষণা করেছিল কৃষি বিশ্ববিদ্যালয়।অন্যদিকে ঢাকা বিশ্ববিদ্যালয়ের খাদ্য ও পুষ্টিবিজ্ঞান ইনস্টিটিউট ও সমুদ্রবিজ্ঞান ইনস্টিটিউট প্রধান খাদ্যগুলো পরীক্ষা করে আরও আশঙ্কাজনক ও ক্ষতিকারক বস্তুর সন্ধান পেয়েছে। তাদের একাধিক গবেষণায় দেখা গেছে, কীটনাশক, রাসায়নিক সারের মাত্রাতিরিক্ত প্রয়োগ আর শিল্পকারখানা থেকে নির্গত হওয়া বিষাক্ত বর্জ্য মাটি ও পানির মাধ্যমে শস্য, ফল ও সবজিতে প্রবেশ করছে, যা খাদ্যের মাধ্যমে চলে যাচ্ছে মানবদেহে। চলতি বছর করা ওই গবেষণাটি বর্তমানে প্রকাশিত হওয়ার প্রক্রিয়ায় রয়েছে। খাদ্য ও পুষ্টিবিজ্ঞান ইনস্টিটিউটের অধ্যাপক নাজমা শাহীন প্রথম আলোকে বলেন, ফসল রোপণ থেকে শুরু করে উৎপাদনের প্রতিটি স্তরে বিভিন্ন ধরনের রাসায়নিক ওষুধ মাত্রাতিরিক্তভাবে প্রয়োগ করা হচ্ছে। বিভিন্ন খাদ্য পরীক্ষা করে এমন সব বিষাক্ত ধাতু পাওয়া গেছে, যা খুবই উদ্বেগজনক। কিন্তু এ বিষয়ে কোনো পূর্ণাঙ্গ চিত্র সরকারের কাছে নেই। সমস্যা চিহ্নিত না করে একের পর এক আইন তৈরি করে লাভ হবে না বলে মন্তব্য করেন তিনি।বিষাক্ত ভারী খাতু: খাদ্য ও পুষ্টিবিজ্ঞান ইনস্টিটিউট এবং ডিপার্টমেন্ট অব সমুদ্রবিজ্ঞান বিভাগ যৌথভাবে বিভিন্ন খাদ্যে বিষাক্ত ভারী খাতুর ওপর
