
অব্যাহত সহিংসতার প্রতিবাদ জানালেন আতঙ্কের জনপদ সাতক্ষীরার মানুষ। গতকাল রোববার সাতক্ষীরা জেলা সদরের শহীদ আবদুর রাজ্জাক পার্কে এক প্রতিবাদ সমাবেশে মিলিত হন তাঁরা। ‘বাংলাদেশ রুখে দাঁড়াও’ সংগঠনের উদ্যোগে আয়োজিত এ সমাবেশের মধ্যেই আবারও ভাঙচুর ও অগ্নিসংযোগের খবর পাওয়া যায়।সমাবেশের শুরুতে সবাই জাতীয় সংগীতে কণ্ঠ মেলান। গণজাগরণ মঞ্চের জেলা আহ্বায়ক আবুল কালাম আজাদ স্বাগত বক্তব্য দিয়ে সভা পরিচালনার দায়িত্ব তুলে দেন ‘বাংলাদেশ রুখে দাঁড়াও’-এর প্রতিনিধিদলের নেতা আবেদ খানের হাতে। জ্যেষ্ঠ সাংবাদিক আবেদ খান সমাগতদের জানান সহিংসতাকবলিত এলাকায় তাঁদের সফরের অভিজ্ঞতার কথা।সমাবেশে ছিলেন আগরদাঁড়ি ইউনিয়ন আওয়ামী লীগের যুগ্ম সাধারণ সম্পাদক কয়েক দফা হামলার শিকার নজরুল ইসলামের ছোট ভাই রবিউল ইসলাম। রবিউল প্রথম আলোকে জানান, শনিবার বাংলাদেশ রুখে দাঁড়াওয়ের প্রতিনিধিরা তাঁদের বাড়িতে ঘুরে আসার পর জামায়াত-শিবিরের লোকজন আবারও হুমকি দিয়েছেন।এর কিছুক্ষণ পরই মুঠোফোনে যুগীবাড়ী থেকে আওয়ামী লীগের নিহত নেতা আজহারুল ইসলামের ছেলে আনারুল ইসলাম এ প্রতিবেদককে জানান, তাঁদের পরিবারকেও হুমকি দেওয়া হয়েছে ।আবেদ খান অব্যাহত সহিংসতা প্রতিরোধে মুক্তিযুদ্ধের পক্ষের শক্তিকে ঐক্যবদ্ধ হওয়ার আহ্বান জানান। অন্যদের মধ্যে বক্তব্য দেন জিয়াউদ্দিন তারিক আলী, সাদেকা হালিম, সানজিদা আকতার, কাবেরী গায়েন ও রোকেয়া প্রাচী। সমাবেশে বলা হয়, জামায়াতে ইসলামীর নেতা গোলাম আযম বাংলাদেশের নাগরিকত্ব ফিরে পাওয়ার পর শহীদ আবদুর রাজ্জাক পার্কেই প্রথম প্রকাশ্য সমাবেশ করতে এসেছিলেন। তখন সাতক্ষীরার মানুষ তাঁকে প্রতিরোধ করেছিলেন। তবে এখন কেন তাঁরা তা পারবেন না?চিহ্নিতদের ধরার তাগিদ: বুধহাটায় কথা হয় আশাশুনি উপজেলার চেয়ারম্যান এবং জেলা আওয়ামী লীগের শিল্প ও বাণিজ্যবিষয়ক সম্পাদক এ বি এম মোস্তাকিমের সঙ্গে। তিনি বলেন, ‘অভিযান শুরু হওয়ার পর চিহ্নিত দুর্বৃত্তরা পালিয়ে গেছে। তারা ধরা পড়লে মানুষ পুরোপুরি আশ্বস্ত হবে।’ সাতক্ষীরা শহরে জেলা আওয়ামী লীগের যুগ্ম সাধারণ সম্পাদক আবু আহম্মেদ বলেন, ‘অভিযান এখনো যথেষ্ট ফলপ্রসূ হয়নি। নাশকতাকারী চিহ্নিত সন্ত্রাসীরা ধরা পড়েনি।’জেলার পুলিশ সুপার চৌধুরী মঞ্জুরুল কবির বলেন, ‘পরিস্থিতি হঠাৎ বদলে দেওয়া যাবে না। অভিযান প্রতিদিনই চলছে এবং আটকও হচ্ছে।’যৌথ বাহিনীর অভিযানে গতকাল তিন থানায় ছয়জন গ্রেপ্তার হয়েছে। এ ছাড়া একজনকে ভ্রাম্যমাণ আদালত দুই বছরের সশ্রম কারাদণ্ড দিয়েছেন।
