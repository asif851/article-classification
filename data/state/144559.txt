
কিশোরগঞ্জের ভৈরবে গত শুক্রবার মুরাদ মিয়া (২০) নামের এক তরুণ খুন হয়েছেন। মাসুদ নামের এক তরুণের ছুরিকাঘাতে মুরাদের মৃত্যু হয়েছে বলে তাঁর পরিবার অভিযোগ করেছে।
মুরাদের পরিবার জানায়, তেয়ারিরচর গ্রামের মাসুদ ও মুরাদ বন্ধু ছিলেন। তাঁদের আরেক বন্ধু সুমনের শ্বশুরবাড়ি উপজেলার খলাপাড়া গ্রামে। গত সোমবার সুমনের শ্বশুরবাড়িতে তাঁরা বেড়াতে যান। মাসুদের সঙ্গে একটি মেয়ের প্রেমের সম্পর্ক ছিল। সুমনের শ্বশুরবাড়িতে যাওয়ার পর বিষয়টি প্রকাশ পায়। পরে ঘটনাটি মুরাদ প্রকাশ করেন। এতে মুরাদের প্রতি মাসুদ ক্ষুব্ধ হন। এর সূত্র ধরে তাঁদের মধ্যে বিরোধের সৃষ্টি হয়। শুক্রবার সন্ধ্যায় বাড়ির কাছের সড়কে মুরাদকে মাসুদ ছুরিকাঘাত করেন। মুমূর্ষু অবস্থায় মুরাদকে ভৈরব উপজেলা স্বাস্থ্য কমপ্লেক্সে নেওয়া হয়। পরে সেখানে তাঁর মৃত্যু হয়।
ঘটনার পর থেকে মাসুদসহ তাঁর পরিবারের সবাই পলাতক রয়েছেন। থানার ওসি সরাফত উল্লাহ জানান, এ ঘটনায় মুরাদের মামা ফারুক মামলা করেছেন। 
