
নেপালের কাঠমান্ডুতে ইউএস-বাংলার উড়োজাহাজ বিধ্বস্তের ঘটনায় নিহত ২৬ বাংলাদেশির মধ্যে বাকি তিনজনের মরদেহ আজ বৃহস্পতিবার দেশে এসেছে। এঁরা হলেন মোহাম্মদ নজরুল ইসলাম, পিয়াস রায় ও মোল্লা আলিফুজ্জামান।
বিকেল ৪টা ৫০ মিনিটে বাংলাদেশ বিমানের একটি ফ্লাইটে করে হজরত শাহজালাল আন্তর্জাতিক বিমানবন্দরে মরদেহগুলো পৌঁছায়। বিমানবন্দরেই মরদেহগুলো তাঁদের স্বজনদের কাছে হস্তান্তর করা হয়।
১২ মার্চ নেপালের কাঠমান্ডুর ত্রিভুবন বিমানবন্দরে ইউএস-বাংলার ড্যাশ ৮ কিউ ৪০০ উড়োজাহাজ বিধ্বস্ত হওয়ার ঘটনায় ৪ ক্রুসহ বিমানের ৭১ জনের সবাই হতাহত হয়েছেন। তাঁদের মধ্যে ২৬ বাংলাদেশি, ২২ নেপালি, ১ জন চীনাসহ ৪৯ জন নিহত হন। আর ১০ বাংলাদেশি, ৯ নেপালি, ১ মালদ্বীপের নাগরিকসহ ২০ জন আহত হন। নিহত ২৬ বাংলাদেশির মধ্যে ২৩ জনের মৃতদেহ ১৯ মার্চ দেশে আসে। সেদিন আর্মি স্টেডিয়ামে তাঁদের জানাজা অনুষ্ঠিত হয়।
মোহাম্মদ নজরুল ইসলাম, পিয়াস রায় ও মোল্লা আলিফুজ্জামানের মরদেহ নেপালের টিচিং হাসপাতালের মর্গে ছিল। এই তিনজনের লাশ ডিএনএ পরীক্ষার মাধ্যমে শনাক্ত হয়। এঁদের মধ্যে শিল্প ব্যাংকের অবসরপ্রাপ্ত কর্মকর্তা ছিলেন চাঁপাইনবাবগঞ্জের নজরুল ইসলাম। গোপালগঞ্জ শেখ সায়েরা খাতুন মেডিকেল কলেজের শেষ বর্ষের ছাত্র বরিশালের পিয়াস রায় এবং খুলনা বিএল কলেজের ছাত্র ও ঠিকাদার আলিফুজ্জামান।  নেপালে নিযুক্ত বাংলাদেশের রাষ্ট্রদূত মাশাফি বিনতে শামস আজ সকালে প্রথম আলোকে বলেন, গতকাল বুধবার তিনজনের লাশ শনাক্ত হওয়ার পর বাংলাদেশের কাছে হস্তান্তর করা হয়। কাঠমান্ডুতে বাংলাদেশ দূতাবাস প্রাঙ্গণে আজ সকালে নজরুল ইসলাম ও মোল্লা আলিফুজ্জামানের জানাজা অনুষ্ঠিত হয়। জানাজায় দূতাবাসের কর্মকর্তা ও কর্মচারীরা এবং নেপালে থাকা বাংলাদেশিরা উপস্থিত ছিলেন। পাশাপাশি পিয়াস রায়ের স্মরণে এক মিনিট নীরবতা পালন করা হয়।
