
কক্সবাজারের মহেশখালী উপজেলায় মাতারবাড়ি ইউনিয়নের তিতামাঝিরপাড়া এলাকায় কুলসুমা বেগম (২৫) নামের এক গৃহবধূকে শ্বাসরোধে হত্যা করার অভিযোগ উঠেছে। গতকাল শুক্রবার রাতে এ ঘটনা ঘটে।
কুলসুমার স্বামী মিজানুর রহমান পেশায় মৎস্যজীবী। গতকাল রাতে তিনি মাছ ধরার জন্য সাগরে ছিলেন।
প্রতিবেশী দিদারুল ইসলামের (৩০) ভাষ্য, গতকাল রাত একটার দিকে কুলসুমার ছেলে ওয়াজউদ্দিনের চিৎকার শুনে তিনিসহ আরও কয়েকজন প্রতেবেশী ঘর থেকে বের হন। এ সময় বাড়ির উঠানে কুলসুমার লাশ পড়ে থাকতে দেখেন।
নাম প্রকাশ না করার শর্তে কয়েকজন প্রতিবেশী দাবি করেন, সোনা বন্ধক ও টাকা-পয়সা নিয়ে এলাকার এক যুবকের সঙ্গে কুলসুমার বিরোধ ছিল। ওই ঘটনার জেরে এ হত্যাকাণ্ড হতে পারে।
এ ব্যাপারে মহেশখালী থানার ভারপ্রাপ্ত কর্মকর্তা (ওসি) মোহাম্মদ আলমগীর হোসেন বলেন, আজ শনিবার বেলা ১১টার দিকে তিতামাঝিরপাড়ায় বাড়ির উঠান থেকে কুলসুমার লাশ উদ্ধার করে থানায় আনা হয়েছে। তাঁর গলায় আঘাতের চিহ্ন রয়েছে। প্রাথমিকভাবে ধারণা করা হচ্ছে, কুলসুমাকে শ্বাস রোধ করে হত্যা করা হয়েছে। ময়নাতদন্তের জন্য লাশ সদর হাসপাতাল মর্গে পাঠানো হবে। এ ব্যাপারে এখনো কোনো মামলা হয়নি।
