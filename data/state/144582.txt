
একাত্তরের মানবতাবিরোধী জামায়াত নেতা আবদুল কাদের মোল্লার বড় ছেলে হাসান জামিল জানিয়েছেন, তাঁরা মানসিকভাবে শক্ত আছেন।
আজ বৃহস্পতিবার মৃত্যুদণ্ডাদেশের আদেশ পুনর্বিবেচনা করতে কাদের মোল্লার আবেদন আপিল বিভাগের পূর্ণাঙ্গ বেঞ্চে খারিজ হওয়ার পর প্রতিক্রিয়ায় হাসান জামিল প্রথম আলো ডটকমকে এ কথা বলেন।
কাদের মোল্লার ছেলে বলেন, ‘আর দশটা পরিবারের চেয়ে আমাদের পরিবারের সদস্যরা, আমরা মানসিকভাবে শক্ত আছি।’ বাবার সঙ্গে আর দেখা করার আবেদন করবেন কি না—জানতে চাইলে তিনি বলেন, ‘আমরা আইনজীবীর সঙ্গে কথা বলে দেখা করার চেষ্টা করব।’ তবে তাঁর ধারণা, বাবার সঙ্গে আর মনে হয় দেখা করা যাবে না।
আজ রিভিউ আবেদন খারিজ হওয়ার ব্যাপারে হাসান জামিল বলেন, ‘আমি আগেও বলেছি, এখনো বলছি, শুধু আওয়ামীবিরোধী রাজনীতি করার জন্য এবং ইসলামী রাজনীতিতে সম্পৃক্ত থাকায় বাবার এ হত্যাকাণ্ড হচ্ছে।’
কাদের মোল্লাকে কোথায় কবর দেওয়া হবে—জানতে চাইলে ছেলে বলেন, ‘বাবা চান, তাঁর কবর ফরিদপুরে গ্রামের বাড়িতে হোক।’ তবে তাঁর দাবি, গত ১০ ডিসেম্বর কারা কর্তৃপক্ষ তাঁদের জানিয়ে দিয়েছিল, ঢাকায় তাঁদের পরিবারের কাছে লাশ হস্তান্তর করা হবে না। কারা কর্তৃপক্ষ ফরিদপুরে কাদের মোল্লার লাশ নিয়ে যাবে। সেখানে পরিবারের কাছে লাশ বুঝিয়ে দেওয়া হবে।
কারা কর্তৃপক্ষের চিঠি পেয়ে ১০ ডিসেম্বর ঢাকা কেন্দ্রীয় কারাগারে বাবার সঙ্গে কী কথা হয়েছে—জানতে চাইলে হাসান জামিল বলেন, ‘বাবা তখন রাতের খাবার খাচ্ছিলেন।’ পরিবারের সদস্যরা দেখা করতে যাওয়ার পর তিনি কারারক্ষীদের কাছে জানতে চান, তাঁর ব্যাপারে কী করা হচ্ছে? জবাবে কারারক্ষীরা বলেন, তাঁরা কিছু জানেন না। তখন কাদের মোল্লা বলেন, ‘আমি তো এখন পর্যন্ত আমার রায়ের কোনো কপি পাইনি।’
হাসান জামিলের দাবি, ‘পরিবারের সদস্যদের উদ্দেশে বাবা বলেছেন, যা-ই হোক না কেন, তোমাদের সঙ্গে আমার বেহেশতে দেখা হবে। তোমরা জেনে রাখো, আমাকে ফাঁসি দিয়ে তাঁরা দৃষ্টি অন্যদিকে ঘোরাতে যাচ্ছে। যারা এসব কাজ করছে, তাদের ধ্বংস অনিবার্য।’
