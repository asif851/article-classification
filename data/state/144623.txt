
নেপালে উড়োজাহাজ দুর্ঘটনায় আহত তিনজন ঢাকা মেডিকেল কলেজ হাসপাতালে চিকিৎসা শেষে ছাড়পত্র নিয়ে বাড়ি ফিরছেন। ছাড়পত্র পাওয়ার পর আজ বুধবার বিকেল মেহেদী হাসান, তাঁর স্ত্রী কামরুন নাহার ঝরনা এবং শেখ রুবায়েত আহমেদ বাড়ি উদ্দেশে রওনা হন।
বিকেলে ঢাকা মেডিকেলের বার্ন ও প্লাস্টিক সার্জারি ইউনিটের প্রধান সমন্বয়ক সামন্ত লাল সেন প্রথম আলোকে বলেন, প্রয়োজনীয় চিকিৎসা শেষে তিনজনকে রিলিজ দেওয়া হয়েছে। তাঁদের শারীরিক অবস্থা মোটামুটি ভালো। তবে তাঁদের ফলোআপে থাকতে হবে। বাড়িতে ফিরে বিশ্রাম নিলে তাঁদের শারীরিক অবস্থা আরও ভালো হবে।
১২ মার্চ কাঠমান্ডুর ত্রিভুবন বিমানবন্দরে ইউএস-বাংলার একটি উড়োজাহাজ বিধ্বস্ত হওয়ার ঘটনায় চার ক্রুসহ বিমানের ৭১ জনের সবাই হতাহত হয়েছেন। তাঁদের মধ্যে ২৬ বাংলাদেশি, ২২ নেপালি, ১ জন চীনাসহ ৪৯ জন নিহত হন। আর ১০ বাংলাদেশি, ৯ নেপালি, ১ মালদ্বীপের নাগরিকসহ ২০ জন আহত হন।
