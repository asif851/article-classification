
গাজীপুর সিটি করপোরেশনে মেয়র এম এ মান্নানকে ওই পদ থেকে আবার সাময়িকভাবে বরখাস্ত করেছে স্থানীয় সরকার মন্ত্রণালয়। গতকাল সোমবার এ বিষয়ে স্থানীয় সরকার বিভাগ থেকে আদেশ জারি করা হয়েছে। 
আদেশে বলা হয়, এম এ মান্নানের বিরুদ্ধে গাজীপুরের জয়দেবপুর থানায় একটি মামলার বিষয়ে বিশেষ ট্রাইব্যুনালে অভিযোগপত্র গৃহীত হওয়ায় তাঁকে সাময়িকভাবে বরখাস্ত করা হলো। এর আগেও মেয়র মান্নানকে সাময়িকভাবে বরখাস্ত করা হয়েছিল। কিন্তু উচ্চ আদালত সেই আদেশ স্থগিত করেছিলেন।মেয়র মান্নানকে ১৫ এপ্রিল কালিয়াকৈর উপজেলার ভান্নারা এলাকা থেকে পুলিশের গোয়েন্দা শাখা (ডিবি) গ্রেপ্তার করে। চান্দনা চৌরাস্তা এলাকায় ঘটা সহিংসতার একটি মামলায় তাঁকে গ্রেপ্তার করা হয়। এর আগে গাজীপুরে নাশকতার একটি মামলায় তাঁকে গত ১১ ফেব্রুয়ারি ঢাকা থেকে গ্রেপ্তার করা হয়েছিল। গত বছরের ৪ ফেব্রুয়ারি রাতে গাজীপুরে যাত্রীবাহী বাসে পেট্রলবোমা হামলার মামলায় অভিযোগপত্র আদালতে গ্রহণের কথা উল্লেখ করে ১৯ আগস্ট মেয়র মান্নানকে সাময়িক বরখাস্ত করে মন্ত্রণালয়। এ ব্যাপারে প্রজ্ঞাপনে বলা হয়, মান্নানের বিরুদ্ধে জয়দেবপুর থানায় করা ফৌজদারি মামলার অভিযোগপত্র গাজীপুরের জ্যেষ্ঠ বিচারিক হাকিমের আদালতে গত বছরের ১২ মে গৃহীত হয়েছে। স্থানীয় সরকার (সিটি করপোরেশন) আইন, ২০০৯-এর ধারা ১২-এর উপধারা (১) অনুযায়ী, সিটি করপোরেশনের মেয়র বা কাউন্সিলরের বিরুদ্ধে ফৌজদারি মামলায় আদালতে অভিযোগপত্র গৃহীত হলে তাঁকে সাময়িকভাবে বরখাস্ত করার বিধান রয়েছে। বিএনপির চেয়ারপারসনের উপদেষ্টা পরিষদের সদস্য এম এ মান্নানকে গত বছরের ১১ ফেব্রুয়ারি সন্ধ্যায় ঢাকার বারিধারার বাসভবন থেকে গ্রেপ্তার করা হয়। মোট ২২টি মামলায় জামিন পাওয়ার পর গত ২ মার্চ তিনি কারামুক্ত হন। মন্ত্রণালয়ের বরখাস্তের আদেশের বৈধতা চ্যালেঞ্জ করে ৩১ মার্চ এম এ মান্নান হাইকোর্টে রিট আবেদন করেন। রিট আবেদনের শুনানি শেষে হাইকোর্টের একটি বেঞ্চ মেয়র মান্নানকে সাময়িক বরখাস্তের আদেশ ছয় মাসের জন্য স্থগিত করেন। আরও পড়ুন: 
গাজীপুর সিটি মেয়র আবার গ্রেপ্তারগাজীপুরের মেয়র মান্নানের বরখাস্তের আদেশ স্থগিত
মেয়র মান্নানসহ গ্রেপ্তার ১০ জন কারাগারে
