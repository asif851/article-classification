
দুপুরবেলায় দোকানের পাশে বসে থাকেন কাজ না পাওয়া শ্রমিক, যাত্রী না পাওয়া রিকশাচালক, ভিক্ষুকসহ অনেক অভুক্ত মানুষ। তাঁদের সামনে দুপুরের খাবার খাওয়া কেমন যেন অস্বস্তিকর। রাস্তার ধারে চায়ের দোকানি একটি বালকের বহুদিন মনে হয়েছে, এদের সঙ্গে নিয়ে একত্রে খেলে ভালো হতো। কিন্তু সামর্থ্য ছিল না।বড় হয়ে যখন সামর্থ্য হয়েছে, তখন এক নতুন প্রথা গড়ে তুলেছেন ফারুক আহম্মেদ। প্রতি শুক্রবার রাস্তার অভুক্ত মানুষকে সঙ্গে নিয়ে দুপুরের খাবার খান এই চায়ের দোকানি। শুরুতে ১০-১২ জনকে নিয়ে খেতেন। এখন সে সংখ্যা বেড়ে হয়েছে ৪০০। আগে পুরোটাই খরচ করতেন নিজের পকেট থেকে। এই বাতিক দেখে এখন কিছু মানুষ সহযোগিতার হাত বাড়িয়ে দিয়েছেন তাঁর দিকে।ফারুক আহম্মেদের চায়ের দোকান রাজশাহী নগরের শহীদ এ এইচ এম কামারুজ্জামান চত্বরের পাশে, গৌরহাঙ্গা গোরস্থানসংলগ্ন ফুটপাতে। তাঁর পৈতৃক নিবাস চাঁপাইনবাবগঞ্জের রহনপুরে। বাবার নাম আবদুল মান্নান। তাঁরা ছয় ভাইবোন। ফারুক খুব ছোটবেলায় রাজশাহী শহরে চলে আসেন। হোটেলের ওয়েটার হিসেবে কাজ শুরু করেন। একসময় তাঁকে চাকরিচ্যুত করা হয়। কোনো উপায় না দেখে ফুটপাতে চায়ের দোকান দিয়ে বসেন। প্রায় ২০ বছর ধরে তিনি একই জায়গায় চায়ের দোকান চালাচ্ছেন।নগরের এই মোড়েই সকালে শ্রমিকেরা কাজের জন্য ডালি-কোদাল নিয়ে এসে বসেন। যাত্রী না পাওয়া রিকশাচালকেরা এসে দাঁড়ান চায়ের দোকানের পাশে। ভিক্ষুকেরাও এসে বসে থাকেন। ফারুক আহম্মেদ দেখেন কিছু মানুষ দুপুরটা না খেয়েই কাটিয়ে দেন।বছরখানেক আগে কোনো এক শুক্রবার দুপুরে দুই কেজি চাল দিয়ে সবজি-খিচুড়ি বানিয়ে এই অভুক্ত মানুষগুলোকে নিয়ে খেতে বসেন ফারুক আহম্মেদ। সেদিন তিনি সম্পূর্ণ নতুন এক অনুভূতির মুখোমুখি হয়েছিলেন। তারপর থেকে প্রতি শুক্রবার দুপুরে চলছে এই আয়োজন।একজন চা–দোকানির এই উদ্যোগ দেখে মোড়ে দায়িত্বরত ট্রাফিক পুলিশ, স্থানীয় ব্যবসায়ীরা তাঁর দিকে সহযোগিতার হাত বাড়িয়ে দেন। একজন পুলিশ কর্মকর্তা প্লেট কিনে দিয়েছেন। একটি বড় হাঁড়ি তিনি নিজে কিনেছেন ৪ হাজার ৬০০ টাকা দিয়ে। আরেকটি একজন দান করেছেন। তবে যাঁরা দান করেন, তাঁরা নিজের পরিচয় দিতে চান না।ফারুক আহম্মেদ বলেন, প্রতি শুক্রবারেই অভুক্ত মানুষের সংখ্যা বাড়তে থাকে, যা তাঁর একার পক্ষে সংস্থান করা সম্ভব হয় না। তাই কেউ সহযোগিতা করলে তিনি ফিরিয়ে দেন না। মানুষের সহযোগিতা পেয়ে তিনি খাবারের মানোন্নয়ন করেছেন। আগে সবজি-খিচুড়ি করতেন। এখন করেন বিরিয়ানি। আগে দুই কেজি চালের খিচুড়ি করতেন। এখন করেন এক মণ চাল দিয়ে। আগে মাংস দিতে পারতেন না। এখন মাংস দেন।রান্নার বিশাল আয়োজনের জন্য ফারুক আহম্মেদের পরিবারের লোকজনও সহযোগিতা করে থাকে। ছেলে মেহেদী হাসান নবম শ্রেণিতে পড়ে। শুক্রবার তার ছুটির দিন হওয়ার কারণে সে এসে বাবার রান্নায় সহযোগিতা করে। তিনি বৃহস্পতিবারের দিন বাজার করেন। স্ত্রী পলি খাতুন কাটা-বাছার কাজ করে দেন।সম্প্রতি এক শুক্রবার দুপুরে তাঁর চায়ের দোকানে গিয়ে দেখা যায়, বিরাট হাঁড়িতে রান্না চলছে। আর ফুটপাতের ওপরে সার হয়ে মানুষ বসে রয়েছেন প্লেট নিয়ে। খেতে বসেছেন নাসিমা খাতুন (২৪)। তিনি ফুটপাতে কাপড় বিক্রি করেন। বললেন, ‘বেচাবিক্রি নাই। দুপুরে খাওয়ার টাকাটাও হয়নি। তাই এখানে এসে খেয়ে নিলেন।’ মরিয়ম বেগম (৪৫) নগরে ভিক্ষা করেন। তিনি বলেন, যেখানেই যান শুক্রবার দুপুরে এই এলাকায় থাকেন। আয়েশ করে একবেলা ভালো খাবার খেতে পান। লালপুর উপজেলার আবদুলপুর থেকে কলা বিক্রি করতে এসেছিলেন মিনারুল ইসলাম। তাঁর ব্যবসা ভালো হয়নি। বসেই ছিলেন। দুপুরে খাওয়া হয়নি। তাই এখানে এসে খেয়ে নিলেন।দেখা গেল স্থানীয় কিছু যুবক ফারুক আহম্মেদকে খাবার পরিবেশনে সহযোগিতা করছেন।
