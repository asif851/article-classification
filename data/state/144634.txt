
২০৪১ সালের আগেই বাংলাদেশ বিশ্বের অন্যতম ধনী দেশে পরিণত হবে বলে মন্তব্য করেছেন শিল্পমন্ত্রী আমির হোসেন আমু।
কারণ হিসেবে শিল্পমন্ত্রী বলেন, ‘আমরা সমুদ্র জয় করেছি। সেখানকার সম্পদ আহরণ করে যদি কাজে লাগানো যায়, তাহলে ২০৪১ সালের আগেই আমরা পৃথিবীর অন্যতম ধনী দেশে পরিণত হতে পারব।’
বাণিজ্যিকভাবে গুরুত্বপূর্ণ ব্যক্তি বা সিআইপি (শিল্প)-২০১৩ হিসেবে নির্বাচিত উদ্যোক্তাদের মধ্যে কার্ড বিতরণকালে প্রধান অতিথির বক্তব্যে শিল্পমন্ত্রী এ কথা বলেন। রাজধানীর বিয়াম মিলনায়তনে আজ মঙ্গলবার এ কার্ড দেওয়া হয়। অনুষ্ঠানের আয়োজন করে শিল্প মন্ত্রণালয়।
অনুষ্ঠানে শিল্পমন্ত্রী বলেন, শিল্পায়নের চলমান ধারা অব্যাহত থাকলে ২০২১ সালের আগেই বাংলাদেশ মধ্যম আয়ের দেশে পরিণত হবে। সরকার জাতীয় স্বার্থে শিল্প ও ব্যবসা-সম্পর্কিত যেকোনো সিদ্ধান্ত সংশ্লিষ্ট সবার সঙ্গে আলোচনা করে গ্রহণ করবে বলে তিনি উদ্যোক্তাদের আশ্বস্ত করেন। 
আমির হোসেন আমু বলেন, বিশ্ব অর্থনৈতিক মন্দা এবং দেশে বিরোধী দলের হরতাল ও অবরোধের নামে ধ্বংসাত্মক কর্মকাণ্ডের মধ্যেও বাংলাদেশের অর্থনৈতিক অগ্রগতি অব্যাহত রয়েছে। মন্দার ফলে উন্নত দেশে যেখানে লাখ লাখ শ্রমিক ছাটাইয়ের ঘটনা ঘটেছে, সেখানে বাংলাদেশে একজন শ্রমিকও চাকরিচ্যুত হননি।
শিল্পসচিব মোহাম্মদ মঈনউদ্দীন আবদুল্লাহর সভাপতিত্বে অনুষ্ঠানে অতিরিক্ত শিল্পসচিব মো. ফরহাদ উদ্দিন, সিআইপি (শিল্প) কার্ডপ্রাপ্ত উদ্যোক্তা ও এফবিসিসিআইয়ের সভাপতি কাজী আকরামউদ্দিন আহমদ, এ এস এম মঈনউদ্দিন মোনেম বক্তব্য দেন।
অনুষ্ঠানে সাতটি বিভাগে ৫৪ জন শিল্প-উদ্যোক্তাকে সিআইপি (শিল্প) পরিচয়পত্র দেওয়া হয়। এর মধ্যে পদাধিকার বলে ১১ জন, বৃহত্ শিল্প বিভাগে ২১ জন, মাঝারি শিল্প বিভাগে ১০ জন, ক্ষুদ্র শিল্প বিভাগে পাঁচজন, মাইক্রো শিল্প বিভাগে একজন, কুটিরশিল্প বিভাগে একজন এবং সেবাশিল্প বিভাগে পাঁচজন সিআইপি নির্বাচিত হয়েছেন। বেসরকারি খাতে শিল্প স্থাপন, পণ্য উত্পাদন, কর্মসংস্থান সৃষ্টি এবং জাতীয় আয় বৃদ্ধিসহ সামগ্রিক অর্থনীতিতে গুরুত্বপূর্ণ অবদানের স্বীকৃতি হিসেবে তাঁরা নির্বাচিত হয়েছেন।
