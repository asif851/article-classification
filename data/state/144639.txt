
মেডিকেল কলেজে ভর্তি পরীক্ষায় প্রশ্নফাঁসের ঘটনায় জড়িত সন্দেহে রংপুরে আটক তিন চিকিৎসকসহ সাতজনকে গ্রেপ্তার দেখিয়ে আজ বুধবার সন্ধ্যায় আদালতের মাধ্যমে কারাগারে পাঠানো হয়েছে।
কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানী বলেন, ৫৪ ধারায় গ্রেপ্তার দেখিয়ে সাতজনকে আদালতে পাঠানো হয়েছে। তবে সুনির্দিষ্ট অভিযোগের ভিত্তিতে পরবর্তী সময়ে মামলা করা হবে।
তিন চিকিৎসক হলেন রংপুর মেডিকেল কলেজ হাসপাতালের অর্থো-সার্জারি বিভাগের সহকারী রেজিস্ট্রার জিল্লুর হাসান রনি, সার্জারি বিভাগের চিকিৎসক সহকারী রেজিস্ট্রার শরিফুল ইসলাম অন্তু ও সদর উপজেলা স্বাস্থ্য কর্মকর্তা মোস্তাফিজুর রহমান পাভেল। বাকি চারজন হলেন রংপুরের প্রাইমেট কোচিং সেন্টারের ব্যবস্থাপনা পরিচালক মঞ্জুর রহমান, এ-ওয়ান কোচিং সেন্টারের জামিল উদ্দিন, আতিকুর রহমান আদিল ও সাজরাতুল ইয়াদীন রানা।
প্রশ্নফাঁসের সঙ্গে জড়িত সন্দেহে গত সোমবার শহরের বিভিন্ন এলাকা থেকে এই সাতজনকে আটক করে র‍্যাব।
