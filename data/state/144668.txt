
বান্দরবানে বৌদ্ধ ভিক্ষু হত্যাকাণ্ডের তদন্তে দৃশ্যমান অগ্রগতি না হওয়া অত্যন্ত দুঃখজনক। হত্যার কারণ উদ্ঘাটনে ব্যর্থতা বৌদ্ধ ধর্মাবলম্বীদের হতাশ করেছে। সঠিক তদন্তের মাধ্যমে দ্রুত দোষী ব্যক্তিদের গ্রেপ্তার এবং সুষ্ঠু বিচার নিশ্চিত করতে হবে। গতকাল শুক্রবার বিকেলে চট্টগ্রাম প্রেসক্লাবের সামনে অনুষ্ঠিত এক মানববন্ধন ও প্রতিবাদ সমাবেশে বক্তারা এসব কথা বলেন। বাংলাদেশ বৌদ্ধ ভিক্ষু মহাসভা এই কর্মসূচির আয়োজন করে।গত শনিবার সকালে নাইক্ষ্যংছড়ি উপজেলার বাইশারী ইউনিয়নের ওপর চাকপাড়া গ্রামের একটি বিহার থেকে বৌদ্ধ ভিক্ষু ধাম্মা ওয়াসা ওরফে উ গাইন্দ্যার লাশ উদ্ধার করা হয়। ধারালো অস্ত্র দিয়ে কুপিয়ে তাঁকে হত্যা করা হয়।সংগঠনের সহসভাপতি ভদন্ত জ্ঞানানন্দ মহাথেরোর সভাপতিত্বে সমাবেশে বক্তব্য দেন সংগঠনের মহাসচিব ভদন্ত বোধিমিত্র মহাথেরো, সহসভাপতি ভদন্ত বিপুলানন্দ মহাথেরো, নবপণ্ডিত বিহারের অধ্যক্ষ উপানন্দ মহাথেরো, চট্টগ্রাম সর্বজনীন বৌদ্ধ বিহারের অধ্যক্ষ ভদন্ত এস শাসনবংশ থেরো, আবুলখীল জনকল্যাণ সমিতির পরিচালক প্রকৌশলী পরিতোষ কুমার বড়ুয়া প্রমুখ।সমাবেশে বক্তারা বলেন, দেশে একের পর গুপ্তহত্যার কারণে মানুষ শঙ্কিত। মানুষ নিরাপত্তা চায়। বিচারহীনতার সংস্কৃতি গড়ে ওঠায় এ ধরনের জঘন্য হত্যাকাণ্ডের ঘটনা ঘটছে। ভবিষ্যতে যাতে রাজপথে বিচার চাইতে না হয়, এ জন্য সরকারকে এখনই কার্যকর ব্যবস্থা গ্রহণ করতে হবে।
