
জ্যেষ্ঠ ফটোসাংবাদিক মীর মহিউদ্দিন সোহান আর নেই। আজ মঙ্গলবার ভোরে বঙ্গবন্ধু শেখ মুজিব মেডিকেল বিশ্ববিদ্যালয়ে চিকিৎসাধীন অবস্থায় তিনি ইন্তেকাল করেন (ইন্না লিল্লাহি ওয়া ইন্না ইলাহি রাজিউন)। তাঁর বয়স হয়েছিল ৫৫ বছর।মীর মহিউদ্দিন সোহান দীর্ঘদিন থেকে যকৃতের রোগে ভুগছিলেন। তিনি প্রায় তিন দশক দৈনিক ইত্তেফাক পত্রিকায় কর্মরত ছিলেন। তিনি স্ত্রী ও এক কন্যা রেখে গেছেন।আজ দুপুর ১২টার দিকে জাতীয় প্রেসক্লাবে মীর মহিউদ্দিন সোহানের প্রথম জানাজা হয়। জানাজা শেষে বিভিন্ন সংগঠনের পক্ষ থেকে তাঁর মরদেহে ফুল দিয়ে শ্রদ্ধা জানানো হয়। পরে উপস্থিত সহকর্মী, অনুজ ফটোসাংবাদিকেরা শেষবারের মতো শ্রদ্ধা জানিয়ে ক্যামেরা রেখে এক মিনিট নীরবতা পালন করেন। এরপর তাঁকে গ্রামের বাড়ি ময়মনসিংহে নিয়ে যাওয়া হয়। সেখানে দ্বিতীয় জানাজার পর তাঁকে পারিবারিক কবরস্থানে দাফন করা হয়।জাতীয় প্রেসক্লাব ও বাংলাদেশ ফটোজার্নালিস্ট অ্যাসোসিয়েশনের সিনিয়র সদস্য ছিলেন মীর মহিউদ্দিন সোহান। তিনি নব্বইয়ের স্বৈরাচারবিরোধী আন্দোলনে তোলা আলোকচিত্রের জন্য সমাদৃত হন।
