
গণজাগরণ মঞ্চের কর্মী ব্লগার আহমেদ রাজীব হায়দার হত্যা মামলায় ডেথ রেফারেন্স (মৃত্যুদণ্ড অনুমোদন) ও আসামিদের আপিলের ওপর আগামী ২ এপ্রিল রায় দেবেন হাইকোর্ট। বিচারপতি জাহাঙ্গীর হোসেন ও বিচারপতি মো. জাহাঙ্গীর হোসেনের সমন্বয়ে গঠিত হাইকোর্ট বেঞ্চ আজ সোমবার রায়ের এ তারিখ ধার্য করেন।
এর আগে গত ৯ জানুয়ারি ডেথ রেফারেন্স ও আপিলের শুনানি শেষে আদালত মামলাটি রায়ের জন্য অপেক্ষমাণ (সিএভি) রাখেন। একই সঙ্গে ছয় আসামির সাজা বৃদ্ধি চেয়ে রাজীবের বাবা নাজিম উদ্দিনের করা রিভিশন আবেদনেরও ওপরও ৯ জানুয়ারি শুনানি শেষ হয়।
গত বছরের ৭ নভেম্বর এ মামলার শুনানি শুরু হয়। নিম্ন আদালতের রায়ের ১০ মাসের মাথায় উচ্চ আদালতে অগ্রাধিকার ভিত্তিতে এই মামলার শুনানি শুরু হয়।
২০১৩ সালের ১৫ ফেব্রুয়ারি রাতে রাজধানীর পল্লবী থানার পলাশনগরে নিজ বাড়ির সামনে ব্লগার রাজীব হায়দারকে কুপিয়ে হত্যা করা হয়। এ ঘটনায় রাজীবের বাবা পল্লবী থানায় মামলা করেন। এই মামলায় গত বছরের ৩১ ডিসেম্বর ঢাকার দ্রুত বিচার ট্রাইব্যুনাল-৩ রায় দেন। রায়ে জঙ্গি সংগঠন আনসারুল্লাহ বাংলা টিমের সদস্য রেদোয়ানুল ও ফয়সালকে মৃত্যুদণ্ড দেওয়া হয়। এ ছাড়া মাকসুদুল হাসান অনিককে যাবজ্জীবন, এহসান রেজা, নাঈম শিকদার ও নাফিজ ইমতিয়াজকে ১০ বছর করে, আনসারুল্লাহ বাংলা টিমের প্রধান মুফতি মো. জসীম উদ্দিন রাহমানীকে পাঁচ বছরের কারাদণ্ড এবং সাদমান ইয়াছির মাহমুদকে তিন বছরের কারাদণ্ড দেওয়া হয়। জসীম উদ্দিন রাহমানী ছাড়া সাজাপ্রাপ্ত বাকি আসামিরা নর্থ সাউথ বিশ্ববিদ্যালয়ের বহিষ্কৃত ছাত্র।
