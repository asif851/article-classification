
রাজধানীর ৭০ নম্বর বিসিসি রোডে ৮ শতাংশ সম্পত্তি সিএস, এসএ, আরএস রেকর্ড অনুযায়ী মালিক যশোদা লালবাগ রায়। ১৯৪৭ সালের পর তিনি ভারত চলে যাওয়ায় এ সম্পত্তির মালিক হয় সরকার, যা অর্পিত সম্পত্তি হিসেবে রেকর্ডভুক্ত। কিন্তু জবরদখলে থাকা মৃত সাদেক আলী খানের ছেলে-মেয়ে ও স্বজনদের অবৈধভাবে নামজারি করা হয়।
এ অভিযোগ অনুসন্ধান করে ২০১৪ সালের ৩১ ডিসেম্বর রাজধানীর শিল্পাঞ্চল থানায় ৬ জনকে আসামি করে একটি মামলা করেন দুদকের সমন্বিত জেলা কার্যালয়, ঢাকা-১ এর সহকারী পরিচালক আবু বকর সিদ্দিক। মামলার এজাহারে বলা হয়, আসামিরা পরস্পর যোগসাজশে ৮ শতাংশ অর্পিত সম্পত্তি নামজারি করে ১ কোটি ১০ লাখ টাকা আত্মসাৎ করেন। ২০১১ সালের ২১ জুলাই জমির দলিল করা হয়। নামজারি করা হয় ওই বছরের ২৯ ডিসেম্বর।মামলায় আসামি করা হয়েছিল, কোতোয়ালি সার্কেলের সে সময়ের সহকারী কমিশনার (ভূমি) ও বর্তমানে র‌্যাব সদর দপ্তরের আইন কর্মকর্তা ও নির্বাহী ম্যাজিস্ট্রেট মোহাম্মদ আনিসুর রহমান, একই সার্কেলের প্রাক্তন সার্ভেয়ার ও বর্তমানে ধানমন্ডি সার্কেলের সহকারী কমিশনার কার্যালয়ের সার্ভেয়ার সমর চন্দ্র সূত্রধর, সূত্রাপুর ভূমি অফিসের ভূমি সহকারী কর্মকর্তা (বর্তমানে অবসরপ্রাপ্ত) হুমায়ুন মোল্লা, ওয়ারী থানার কাপ্তান বাজারের মোহাম্মদ আলী হোসেন, মো. মহিউদ্দীন ও জিনাত আরা পারভীনকে।কিন্তু তদন্ত শেষে তদন্ত কর্মকর্তা আবু বকর সিদ্দিক এজাহারনামীয় চারজনকেই অভিযোগপত্র থেকে বাদ দিয়েছেন। তাঁর সুপারিশ অনুযায়ী নতুন করে সাতজনকে আসামি করা হয়। তদন্ত কর্মকর্তার সুপারিশের পরিপ্রেক্ষিতে কমিশন মোট ৯ জনের বিরুদ্ধে অভিযোগপত্র অনুমোদন দিয়েছে। অভিযোগপত্র অনুমোদনের বিষয়টি দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে নিশ্চিত করেছেন।এঁদের মধ্যে র‌্যাব সদর দপ্তরের আইন কর্মকর্তা ও নির্বাহী ম্যাজিস্ট্রেট মোহাম্মদ আনিসুর রহমান এবং ধানমন্ডি সার্কেলের সহকারী কমিশনার কার্যালয়ের সার্ভেয়ার সমর চন্দ্র সূত্রধরের বিরুদ্ধে দায়িত্বে অবহেলার জন্য বিভাগীয় ব্যবস্থা গ্রহণের সিদ্ধান্ত নেওয়া হয়েছে। অভিযোগ প্রমাণ না পাওয়ায় ওয়ারী থানার কাপ্তান বাজারের মোহাম্মদ আলী হোসেন, মো. মহিউদ্দীনকে মামলা থেকে অব্যাহতি দেওয়া হয়েছে।এজাহারনামীয় আসামিদের মধ্যে সূত্রাপুর ভূমি অফিসের ভূমি সহকারী কর্মকর্তা (বর্তমানে অবসরপ্রাপ্ত) হুমায়ুন মোল্লা ও জিনাত আরা পারভীনের বিরুদ্ধে অভিযোগপত্র দেওয়া হবে। তাঁদের সঙ্গে অভিযোগপত্রে আরও যে সাতজনকে আসামি করা হয়েছে তাঁরা হলেন, কোতোয়ালি সার্কেলের সহকারী কমিশনারের (ভূমি) কার্যালয়ের সাবেক নাজির, বর্তমানে ধামরাই ভূম কর্মকর্তার কার্যালয়ের নাজির মো. আকবর হোসেন এবং মৃত সাদেক আলী খানের ছয় সন্তান মাহবুব আলী খান, মো. মন্টু আলী খান, মো. আকতার আলী খান, পারুল বেগম, সামসুন নাহার ও বাবু।
