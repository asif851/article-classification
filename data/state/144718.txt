
সুনামগঞ্জে নিখোঁজ হওয়া বাংলাদেশি বংশোদ্ভূত ব্রিটিশ নাগরিক ও বিএনপির নেতা মুজিবুর রহমানের সন্ধানে যুক্তরাজ্য সরকারের সহযোগিতা চেয়েছে তাঁর পরিবার ও প্রবাসী বিভিন্ন গোষ্ঠী। এরই অংশ হিসেবে মুজিবুরকে খুঁজে পাওয়ার জন্য সম্ভাব্য সব ধরনের ব্যবস্থা নিতে বাংলাদেশ সরকারকে চাপ দিতে তারা যুক্তরাজ্য সরকারকে অনুরোধ জানিয়েছে। লন্ডনে তাঁর জামাতা মনসুর রহমান জানান, তাঁরা ইতিমধ্যে যুক্তরাজ্যের প্রধানমন্ত্রীর কার্যালয় ও পররাষ্ট্র মন্ত্রণালয়ে এ বিষয়ে আলাদাভাবে চিঠি দিয়েছেন। এ ছাড়া লন্ডন মেট্রোপলিটন পুলিশকেও মুজিবুর রহমানের অন্তর্ধানের বিষয়টি জানানো হয়েছে।ব্রিটেনের বাংলাদেশি ক্যাটারার্স অ্যাসোসিয়েশনের সভাপতি পাশা খোন্দকার জানান, তাঁরাও নিখোঁজ মুজিবুরকে উদ্ধারে সহায়তার অনুরোধ জানিয়ে ব্রিটিশ সরকারের বিভিন্ন দপ্তর ও হাইকমিশনে চিঠি পাঠিয়েছেন। বিএনপি যুক্তরাজ্য শাখার সভাপতি শায়েস্তা চৌধুরী এই প্রতিবেদককে জানান, তাঁরা ইতিমধ্যে ব্রিটিশ পার্লামেন্টের বাংলাদেশবিষয়ক অল পার্টি কমিটির কো-চেয়ারম্যান অ্যাম মেইন এমপির সঙ্গে বিষয়টি নিয়ে বৈঠক করেছেন।নিখোঁজ বিএনপি নেতার জামাতা জানান, তাঁর শাশুড়ি গত রোববার থেকে অসুস্থ হয়ে পড়েছেন এবং বারবার মূর্ছা যাচ্ছেন। তিনি আরও জানান, ৫ জানুয়ারির নির্বাচনের কিছুদিন আগে থেকেই তাঁর শ্বশুর দেশে অবস্থান করছিলেন এবং সক্রিয়ভাবে রাজনীতি করছেন। প্রসঙ্গত, গত রোববার সুনামগঞ্জে বিএনপির এক সমাবেশে যোগদানের পর থেকে নিখোঁজ রয়েছেন মুজিবর রহমান।এদিকে আমাদের সুনামগঞ্জ প্রতিনিধি জানান, বিএনপির যুক্তরাজ্যপ্রবাসী নেতা মুজিবুর রহমান গাড়িচালকসহ নিখোঁজের ঘটনার প্রতিবাদে গতকাল বুধবার সুনামগঞ্জে বিক্ষোভ সমাবেশ ও মানববন্ধন হয়েছে। সকালে শহরে প্রথমে বিক্ষোভ মিছিল করেন পরিবহনশ্রমিকেরা। এরপর মানববন্ধন ও সমাবেশ করেন বিএনপির নেতা-কর্মীরা। আজ বৃহস্পতিবার জেলার প্রতিটি উপজেলায় বিক্ষোভ কর্মসূচি ঘোষণা করা হয়েছে।গতকাল বেলা ১১টা থেকে দুপুর ১২টা পর্যন্ত জেলা শহরের আলফাত স্কয়ার (ট্রাফিক পয়েন্ট) এলাকায় বিএনপি মানববন্ধন ও সমাবেশ করে। মানববন্ধন চলাকালে বক্তব্য দেন জেলা বিএনপির আহ্বায়ক ও সাবেক সাংসদ নাছির উদ্দিন চৌধুরী, সাবেক সাংসদ কলিমউদ্দিন আহমদ মিলন প্রমুখ। পরিবহনশ্রমিকদের বিক্ষোভ শেষে আলফাত স্কয়ার এলাকায় সমাবেশে বক্তব্য দেন শ্রমিকনেতা আবদুল মতিন, শাহার উদ্দিন, আনহার মিয়া, জসিম উদ্দিন প্রমুখ।
