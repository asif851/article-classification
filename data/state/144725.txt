
বাড়ির সীমানা নির্ধারণ নিয়ে সুনামগঞ্জের ধরমপাশা উপজেলায় প্রতিপক্ষের হামলায় একজন কলেজশিক্ষক নিহত হয়েছেন। আজ শুক্রবার সকাল আটটার দিকে উপজেলার সেলবরষ ইউনিয়নের কাকিয়াম গ্রামে এ ঘটনা ঘটে।
নিহত শিক্ষকের নাম আবু তৌহিদ জুয়েল (৪০)। তিনি জামালগঞ্জ উপজেলার জামালগঞ্জ ডিগ্রি কলেজের ইতিহাসের প্রভাষক ছিলেন। এ ঘটনায় জড়িত সন্দেহে দুজনকে আটক করেছে পুলিশ। তাঁরা হলেন আবদুর রাজ্জাক (৪৮) ও হেলিম মিয়া (৫৫)।
এলাকাবাসী ও পুলিশ সূত্রে জানা গেছে, বাড়ির সীমানা নির্ধারণ নিয়ে আবু তৌহিদ জুয়েলের পরিবারের সঙ্গে প্রতিবেশী আবদুর রাজ্জাকের দীর্ঘদিন ধরে বিরোধ চলে আসছিল। গতকাল বৃহস্পতিবার জুয়েল কর্মস্থল জামালগঞ্জ থেকে নিজ বাড়িতে আসেন। আজ সকাল আটটার দিকে নিজ বাড়ির সামনে আবদুর রাজ্জাকের সঙ্গে তাঁর কথা-কাটাকাটি হয়। একপর্যায়ে আবদুর রাজ্জাক ও তাঁর লোকজনের লাঠি ও কিলঘুষির আঘাতে আবু তৌহিদ জুয়েল অচেতন হয়ে পড়েন। পরে বেলা ১১টার দিকে ধরমপাশা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসা কর্মকর্তা আবু তৌহিদকে মৃত ঘোষণা করেন। ঘটনায় জড়িত থাকার অভিযোগে আবদুর রাজ্জাক ও হেলিম মিয়াকে বেলা পৌনে তিনটার দিকে আটক করে ধরমপাশা থানা-পুলিশ। নিহত আবু তৌহিদ জুয়েলের চাচাতো ভাই আনোয়ার হোসেন বলেন, ‘বাড়ির সীমানা নির্ধারণকে কেন্দ্র করে আবদুর রাজ্জাক ও তাঁর লোকজনদের অতর্কিত হামলার কারণেই আমার চাচাতো ভাইয়ের মৃত্যু হয়েছে।’ ধরমপাশা থানার ভারপ্রাপ্ত কর্মকর্তা (ওসি) সুরঞ্জিত তালুকদার বলেন, বাড়ির সীমানা নির্ধারণ নিয়ে প্রতিপক্ষের হামলায় এই হত্যাকাণ্ডের ঘটনা ঘটেছে। এ ঘটনায় এখনো মামলা হয়নি। লাশ ময়নাতদন্তের জন্য সুনামগঞ্জ আধুনিক সদর হাসপাতালের মর্গে পাঠানো হবে। ঘটনায় জড়িত সন্দেহে দুজনকে আটক করা হয়েছে।
 
 
