
যোগাযোগমন্ত্রী ওবায়দুল কাদের বলেছেন, বিরোধী দলের সঙ্গে সমঝোতার জন্য তাঁরা সর্বোচ্চ চেষ্টা চালিয়ে যাচ্ছেন। তত্পরতা অব্যাহত আছে। আজ রোববার সকালে ঢাকা মেডিকেল কলেজ হাসপাতালের বার্ন ইউনিট পরিদর্শন শেষে মন্ত্রী এসব কথা বলেন।সমঝোতার বিষয়ে বিদেশি কূটনীতিকদের ভূমিকা প্রসঙ্গে সাংবাদিকদের প্রশ্নের জবাবে মন্ত্রী বলেন, ‘আমরা নিজেরাই এর সমাধান করতে এখনো আশাবাদী। বিদেশিরা আলোচনার উদ্যোগ নিতে পারে। কিন্তু তারা মধ্যস্থতা করতে চাইলে তা দেশের জন্য সম্মানজনক হবে না।’ওবায়দুল কাদের আরও বলেন, ‘রাজনীতি যখন দৈন্যতায় রূপ নেয়, তখন সাধারণ মানুষের মূল্যবান জীবন তাদের কাছে মূল্যহীন হয়ে পড়ে। বিরোধী দল তারই প্রমাণ দিচ্ছে। এই দানবীয় বর্বরতার শেষ কোথায়, আমার জানা নেই।’মন্ত্রী বলেন, দেশের খেটে খাওয়া মানুষ ও পরীক্ষার্থীদের ভাগ্য আজ আগুনে পুড়ছে। গণতন্ত্র আজ অগ্নিদগ্ধ। ১৬ কোটি মানুষকে জিম্মি করার রাজনীতি সমর্থন করা যায় না। গত কয়েক মাসের আন্দোলনে পরিবহন খাতসংশ্লিষ্ট ৪০ জন মানুষ মারা গেছেন। পরিবহন ব্যবসায়ীরা বিরাট ক্ষতির সম্মুখীন হয়ে আজ দিশেহারা। লাখ লাখ পরিবহনশ্রমিক আজ বেকার।
ক্ষমতায় যাওয়ার জন্য নিষ্ঠুর রাজনীতির যে নৃশংস কৌশল, তা থেকে সবার বেরিয়ে আসা উচিত বলেও তিনি মন্তব্য করেন তিনি।
এ সময় নৌ-পরিহনমন্ত্রী শাজাহান খান, বার্ন ইউনিটের পরিচালক ডা. সামন্তলাল সেন, সড়ক পরিবহন শ্রমিক ফেডারেশনের সাধারণ সম্পাদক ওসমান আলীসহ প্রশাসনিক কর্মকর্তারা উপস্থিত ছিলেন।

