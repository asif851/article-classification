
আগামীকাল রোববার দেশের সব জেলা, উপজেলা, থানা, পৌরসভা ও মহানগরের থানায় থানায় বিক্ষোভ কর্মসূচি পালন করবে ২০ দলীয় জোট। সারা দেশে অবরোধও অব্যাহত থাকবে। আজ শনিবার বিএনপির যুগ্ম মহাসচিব বরকত উল্লাহ বুলুর স্বাক্ষরিত এক বিবৃতিতে এ কথা জানানো হয়।
বিবৃতিতে বলা হয়, আইনশৃঙ্খলা রক্ষাকারী বাহিনীর পরিচয়ে গ্রেপ্তারের পর বিএনপির অন্যতম যুগ্ম মহাসচিব সালাহ উদ্দিন আহমেদসহ সারা দেশে বিরোধী দলীয় গুমকৃত নেতা-কর্মীদের সুস্থ ও অক্ষত অবস্থায় পরিবারের কাছে ফেরত দেওয়ার দেওয়ার দাবিতে এবং নেতা-কর্মীদের হত্যা ও গণগ্রেপ্তারে প্রতিবাদে এ কর্মসূচি দেওয়া হয়েছে।এর আগে কয়েক সপ্তাহ ধরে অবরোধের পাশাপাশি হরতালও দেওয়া হয়েছিল। গত সপ্তাহের প্রথম তিন কর্মদিবস হরতাল থাকলেও এরপর থেকে আর হরতাল দেওয়া হয়নি। বিএনপি চেয়ারপারসন ও ২০ দলীয় জোট নেতা খালেদা জিয়ার পক্ষ থেকে এ কর্মসূচি পালনের জন্য বিবৃতিতে আহ্বান জানানো হয়।বিবৃতিতে আরও বলা হয়, ‘সরকারের অবৈধ কর্মকাণ্ড ও লুটতরাজের বিরুদ্ধে বিরোধী দলগুলো যাতে সোচ্চার হতে না পারে সে জন্যই ক্ষমতাসীনরা বিরোধী দলের জ্যেষ্ঠ নেতাসহ হাজার হাজার নেতা-কর্মীর নামে বানোয়াট মামলা দিয়ে তাঁদের জেলে পুরে রেখেছে। যৌথবাহিনী দিয়ে দেশে চালানো হচ্ছে গ্রেপ্তার ও বন্দুকযুদ্ধের নামে বিরোধী দলীয় নেতা-কর্মীদের হত্যার নারকীয় ঘটনা। সব মিলিয়ে দেশীয় ও আন্তর্জাতিক বিভিন্ন মানবাধিকার সংস্থাগুলো বাংলাদেশের সংকটাপন্ন পরিস্থিতিতে গভীর উদ্বেগ ও উৎকণ্ঠা প্রকাশ করে যাচ্ছে।’‘খালেদা জিয়ার ৮১ দিনের আন্দোলন ব্যর্থ হয়েছে’ প্রধানমন্ত্রীর এমন মন্তব্যের জবাবে বিবৃতিতে বলা হয়, ‘প্রধানমন্ত্রীকে সবিনয়ে বলতে চাই-আপনার দলীয় লোকদের দিয়ে সাজানো আইনশৃঙ্খলা রক্ষাকারী বাহিনীর ওপর নির্ভরতা ছেড়ে জনগণের কাতারে দাঁড়ান, দেখতে পাবেন ৮১ দিনের আন্দোলন সফল না বিফল। জনগণের দাবি অনুযায়ী নির্দলীয়-নিরপেক্ষ সরকার ব্যবস্থার অধীনে জাতীয় নির্বাচন অনুষ্ঠানের ব্যবস্থা নিলেই জনগণ আন্দোলনে সফল না বিফল হয়েছে তা পরিষ্কার করে দেবে।’বিএনপির যুগ্ম মহাসচিব আরও বলেন, ‘বিগত ৫টি সিটি করপোরেশন নির্বাচনে বিএনপি প্রার্থীদের সবকটিতে বিপুল বিজয় নিশ্চিত করে আপনার সরকারের অপশাসনের সমুচিত জবাব দিতে জনগণ যেমন ভুল করেনি, ঠিক একইভাবে আগামীতেও জনগণ ভোট দেওয়ার সুযোগ পেলে বিএনপি তথা ২০ দলীয় জোটের বিজয় নিশ্চিত করবে।’
