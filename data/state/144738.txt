
কুষ্টিয়ার কুমারখালী পৌরসভার নির্বাচনে বিভিন্ন ওয়ার্ডে এক ব্যতিক্রমী পোস্টার দেখা যাচ্ছে। তাতে লেখা আছে ‘দল বড় কথা নয়, সৎ ও যোগ্য ব্যক্তিকে ভোট দিন’।  ব্যতিক্রমী এই পোস্টার লাগিয়েছেন পৌর এলাকার ৪ নম্বর ওয়ার্ডের কুণ্ডুপাড়ার বাসিন্দা সুনম সরোয়ার ওরফে বকুল। তিনি পেশায় চিত্রশিল্পী।নির্বাচনের তফসিল ঘোষণার পর থেকে তিনি নিজ উদ্যোগে প্রায় ১ হাজার ২০০ পোস্টার ছাপিয়ে নিজেই কুমারখালীর প্রত্যেক ওয়ার্ডে লাগিয়ে দেন। ইতিমধ্যে তিনি এতে প্রশংসাও পেয়েছেন।পৌর নির্বাচনে বিভিন্ন দল-সমর্থিত মেয়র প্রার্থীরা প্রচারণা শুরু করেছেন। বসে নেই সাধারণ ও সংরক্ষিত ওয়ার্ড কাউন্সিলর পদপ্রার্থীরাও। সুনম সরোয়ার মুঠোফোনে গতকাল শুক্রবার প্রথম আলোকে বলেন, ‘বর্তমান রাজনীতিতে ভালো ও যোগ্য লোকের বড়ই অভাব। অনেক দাপুটে ও অসৎ ব্যক্তি এই নির্বাচনে মার্কা ভাঙিয়ে চলছে। তাঁদের মধ্যে নৈতিকতা নেই। সৎ প্রার্থীর বড়ই অভাব।’ সুনমের দাবি মার্কার মাধ্যমে সমাজের মানুষ ভালো প্রার্থী খুঁজে পাবে না। এ জন্যই নিজ উদ্যোগে পৌর এলাকার বিভিন্ন ওয়ার্ডে গণসচেতনামূলক পোস্টার লাগিয়েছেন তিনি। সুনম বলেন, ভালো মানুষ না পেলে সমাজ এগোবে না।
