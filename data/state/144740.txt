
শিক্ষা মন্ত্রণালয় সম্পর্কিত সংসদীয় স্থায়ী কমিটির একজন সদস্যের আশ্বাসে টানা ২৮দিনের মাথায় আজ রোববার অবস্থান কর্মসূচি স্থগিত ঘোষণা করেছেন নন-এমপিওভুক্ত শিক্ষাপ্রতিষ্ঠানের শিক্ষক-কর্মচারীরা।
বেসরকারি সব নন-এমপিওভুক্ত বিদ্যালয়, কলেজ, মাদ্রাসা ও কারিগরি শিক্ষাপ্রতিষ্ঠানকে এমপিওভুক্তির (বেতন-ভাতার সরকারি অংশ) দাবিতে জাতীয় প্রেসক্লাবের সামনে আন্দোলন করে আসছিলেন শিক্ষক-কর্মচারীরা। নন-এমপিওভুক্ত শিক্ষাপ্রতিষ্ঠান শিক্ষক-কর্মচারী ফেডারেশনের ডাকে এই কর্মসূচি পালিত হয়। আজ শিক্ষক-কর্মচারীরা অবস্থানের পাশাপাশি সমাবেশও করেন।
সংগঠনটির সভাপতি এশারত আলী প্রথম আলোকে বলেন, আজ বেলা দুইটার দিকে প্রধানমন্ত্রী শেখ হাসিনার প্রতিনিধি হিসেবে শিক্ষা মন্ত্রণালয় সম্পর্কিত সংসদীয় স্থায়ী কমিটির সদস্য এসএম আবুল কালাম আজাদ তাঁদের সমাবেশে গিয়ে এমপিওভুক্তির আশ্বাস দেন। পরে বেলা তিনটায় তাঁরা অবস্থান কর্মসূচি সমাপ্ত ঘোষণা করেন।
এই দাবিতে গত ২৬ ও ২৭ অক্টোবর কেন্দ্রীয় শহীদ মিনারে এবং ২৮ ও ২৯ অক্টোবর প্রেসক্লাবের সামনে অবস্থান কর্মসূচি পালন করেন এই শিক্ষক-কর্মচারীরা। পরে কয়েক দিন অনশন শেষে আবার অবস্থান কর্মসূচি শুরু করেন।
