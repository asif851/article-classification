
পুলিশের থামার সংকেত অমান্য করে পালিয়ে যাচ্ছিল একটি ট্রাক। ট্রাকটি ধরতে মোটরসাইকেল চালিয়ে যাওয়া এক যুবকের সহায়তা নেয় পুলিশ। আর ট্রাকটিকে ধাওয়া করতে গিয়ে অন্য একটি কাভার্ড ভ্যানের চাপায় ওই যুবক প্রাণ হারান। আহত হয়েছেন পুলিশের দুই কর্মকর্তা। ঘটনাটি ঘটেছে গাজীপুরের কালীগঞ্জ-ঘোড়াশাল বাইপাস সড়কের মূলগাঁও এলাকায় আজ শনিবার দুপুরে।নিহত ওই যুবকের নাম মাহফুজ আলম (২৪)। তিনি কালীগঞ্জ উপজেলার তুমলিয়া ইউনিয়নের দক্ষিণ রাজনগর গ্রামের সোলাইমানের ছেলে। মাহফুজ বাংলাদেশ উন্মুক্ত বিশ্ববিদ্যায়ল এইচএসসি প্রোগ্রামের দ্বিতীয় বর্ষের ছাত্র এবং উপজেলা ছাত্রলীগের সহসম্পাদক ছিলেন। আহত ব্যক্তিরা হলেন কালীগঞ্জ থানার উপপরিদর্শক (এসআই) সাকিব হাসান (২৮) ও পিএসআই মো. রোমান (২৫)।প্রত্যক্ষদর্শী ও পুলিশ সূত্রে জানা গেছে, কালীগঞ্জ-ঘোড়াশাল বাইপাস সড়কের মূলগাঁও এলাকায় এসআই সাকিব হাসান দায়িত্বরত অবস্থায় গাছভর্তি একটি ট্রাককে থামার সংকতে দেন। এ সময় ট্রাকের চালক তা অমান্য করে দ্রুত টঙ্গীর দিকে যেতে থাকেন। এ সময় ওই স্থানে মোটরসাইকেল নিয়ে দাঁড়িয়ে ছিলেন ছাত্রলীগের নেতা মাহফুজ আলম। এসআই ওই ট্রাকটিকে আটক করার জন্য মাহফুজের সহায়তা নেন। চালকের আসনে ছিলেন মাহফুজ আর পেছনে বসা ছিলেন পুলিশের দুই কর্মকর্তা। সড়কের মূলগাঁও মাদ্রাসার সামনে পৌঁছালে ঘোড়াশালের দিকে যেতে থাকা একটি কাভার্ড ভ্যান মোটরসাইকেলটিকে ধাক্কা দেয়। এতে ঘটনাস্থলেই মাহফুজ আলম নিহত হন। আহত হন সাকিব হাসান ও মো. রোমান। খবর পেয়ে পুলিশের অন্য সদস্যরা গিয়ে হতাহত ব্যক্তিদের উদ্ধার করে কালীগঞ্জ স্বাস্থ্য কমপ্লেক্সে নিয়ে যান।
মাহফুজ আলম উপজেলা ছাত্রলীগের সহসম্পাদক ছিলেন বলে নিশ্চিত করেছেন ওই উপজেলা ছাত্রলীগের সভাপতি সাদ্দাম হোসেন। কালীগঞ্জ থানার ভারপ্রাপ্ত কর্মকর্তা (ওসি) মো. আলম চাঁদ বলেন, কাভার্ড ভ্যানটি কালীগঞ্জ থানা হেফাজতে রয়েছে। নিহত মাহফুজের লাশ তাঁর পরিবারের কাছে হস্তান্তর করা হয়েছে। আহত দুই কর্মকর্তাকে হাসপাতালে পাঠানো হয়েছে।
