
অফিসার পদে বাংলাদেশ কৃষি ব্যাংকে ৭০৪ জনকে নিয়োগের প্রাথমিক ফলাফল প্রকাশ করেছে বাংলাদেশ ব্যাংক। আজ সোমবার বাংলাদেশ ব্যাংকের ওয়েবসাইটে এই ফলাফল প্রকাশ পায়। প্রকাশিত ফলাফল অনুসারে ৮ হাজার ৮৮৭ জনকে ২০০ নম্বরের লিখিত পরীক্ষার জন্য নির্বাচিত করা হয়েছে। কিন্তু অনেক পরীক্ষার্থী অভিযোগ করছেন তাঁরা ভালো পরীক্ষা দিয়েও লিখিত পরীক্ষার জন্য ডাক পাননি। তাঁদের দাবি পরীক্ষায় অনিয়ম হয়েছে। গত ২১ জুলাই এই পরীক্ষা হয়।
জগন্নাথ বিশ্ববিদ্যালয়ের মাহমুদুল হাসান অভিযোগ করেন, তিনি ইডেন কলেজে পরীক্ষায় অংশ নিয়েছেন। ১০০ নম্বরের পরীক্ষা দিয়ে কমপক্ষে ৭৫ নম্বর পাব কিন্তু আমার রোল আসেনি। আরেক পরীক্ষার্থী মাহমুদ বলেন, তিনি ৭৩ পাবেন কিন্তু তাঁর রোলও আসেনি। সামাজিক যোগাযোগমাধ্যম ফেসবুকেও এ বিষয়টি নিয়ে যথাযথ কর্তৃপক্ষের সুদৃষ্টি চেয়েছেন অনেক পরীক্ষার্থী। এক পরীক্ষার্থী নাম প্রকাশ না করার শর্তে বলেন, ভালো পরীক্ষা দিয়েও যদি পাশের তালিকায় রোল না আসে, এর চেয়ে হতাশার আর কিছু নেই। আমার ধারণা অনিয়ম হয়েছে।
এ বিষয়ে জানতে চাইলে বাংলাদেশ ব্যাংকের মহাব্যবস্থাপক ও ব্যাংকার্স সিলেকশন কমিটির (বিএসসি) প্রধান মোশাররফ হোসেন খান প্রথম আলোকে বলেন, এখানে অভিযোগের বিষয়টি ভিত্তিহীন। তিনি বলেন, ৬৩.৭ নম্বর পর্যন্ত যে পরীক্ষার্থী পেয়েছেন তাঁরাই লিখিত পরীক্ষার ডাক পেয়েছেন। এখানে সন্দেহের কিছু নেই।
পরীক্ষার ফলাফল পেতে: https://erecruitment.bb.org.bd/career/aug212017_officer_bkb.pdf
