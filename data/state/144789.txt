
আন্দোলনের ডাক দিয়ে ব্যর্থ হয়ে এবং নিজের ও ছেলেদের মামলা-মোকদ্দমায় জড়িয়ে চরম হতাশ হয়ে বিএনপির চেয়ারপারসন খালেদা জিয়া গরম গরম বক্তব্য দিচ্ছেন বলে মন্তব্য করেছেন সড়ক পরিবহনমন্ত্রী ওবায়দুল কাদের।আজ বৃহস্পতিবার দুপুরে নারায়ণগঞ্জের সাইনবোর্ড এলাকায় ঢাকা-চট্টগ্রাম মহাসড়কের সংস্কারকাজ পরিদর্শনে এসে সাংবাদিকদের প্রশ্নের জবাবে তিনি এসব কথা বলেন । মন্ত্রী ওবায়দুল কাদের বলেন, বিএনপি হরতাল আহ্বান করে কিন্তু তাদের নেতা-কর্মীরা রাস্তায় না নেমে বাড়িতে ঘুমান। দলের নেতা-কর্মীরাই যেখানে মাঠে নামেন না, সেখানে তাদের আন্দোলন জনগণের সাড়া পাবে কীভাবে?সড়ক পরিবহনমন্ত্রী বলেন, ঈদুল আজহা এবং পূজায় ঘুরমুখো মানুষের যাত্রা নির্বিঘ্ন করতে দেশের সব সড়ক, মহাসড়ক সচল রাখার জন্য সংশ্লিষ্ট সবাইকে নির্দেশ দেওয়া হয়েছে।
বর্ষার কারণে সড়ক, মহাসড়ক সচল রাখা নিয়ে দুশ্চিন্তার কথা উল্লেখ করে মন্ত্রী বলেন, বৃষ্টির কারণে সড়ক মেরামতে বিঘ্ন হচ্ছে এমন কোনো অজুহাত মেনে নেওয়া হবে না। কোরবানি ঈদ সামনে রেখে সড়ক ও মহাসড়কে পশুবোঝাই ট্রাকে চাঁদাবাজি হচ্ছে এমন কিছু অভিযোগ পাওয়ার কথা উল্লেখ করে মন্ত্রী বলেন, মহাসড়কগুলোতে যাতে কেউ চাঁদাবাজি করতে না পারে, সে জন্য প্রশাসনকে নির্দেশ দেওয়া হয়েছে। একই সঙ্গে যেকোনো অবস্থায় মহাসড়কে পশুর হাট বসতে দেওয়া হবে না বলে জানান তিনি।
ঢাকা-চট্টগ্রাম মহাসড়কের আট লেনের কাজের বিষয়ে সংসদীয় কমিটির অসন্তোষের বিষয়ে সাংবাদিকদের অপর প্রশ্নের জবাবে মন্ত্রী বলেন, আট লেনের কাজ এখনো সম্পন্ন হয়নি। সংসদীয় কমিটির সদস্যরা আইন প্রণেতা কিন্তু তাঁরা ইঞ্জিনিয়ার নন। তাঁদের রিপোর্ট এখনো আমার কাছে এসে পৌঁছায়নি। তবে রিপোর্টে অসংগতি পাওয়া গেলে সে অনুযায়ী ব্যবস্থা নেওয়া হবে।
এ সময় মন্ত্রীর সঙ্গে ছিলেন সড়ক বিভাগের ঢাকা বিভাগীয় প্রকৌশলী শাহ মো. আবু মুসা, নারায়ণগঞ্জ সড়ক বিভাগের নির্বাহী প্রকৌশলী রুশনি এ ফাতেমাসহ ঊর্ধ্বতন কর্মকর্তারা।
