
যশোরের মনিরামপুর উপজেলায় দুই পক্ষের সংঘর্ষে এক ব্যক্তি নিহত হয়েছেন। অভিযোগ উঠেছে, হরিহর নদ থেকে বালু তোলা নিয়ে এ সংঘর্ষ হয়।নিহত ব্যক্তির নাম বাবলু পাটোয়ারি। বাবলু পাটোয়ারি মনিরামপুর উপজেলার বিজয়রামপুর গ্রামের বাসিন্দা।থানা-পুলিশ ও স্থানীয় কয়েকজন বাসিন্দা বলেন, কয়েক দিন আগে বিজয়রামপুর গ্রামের হরিহর নদ থেকে আয়ুব পাটোয়ারি নামের এক ব্যক্তি অবৈধভাবে বালু তোলা শুরু করেন। স্থানীয় লোকজনের অভিযোগের ভিত্তিতে কিছুদিন আগে ভ্রাম্যমাণ আদালত ঘটনাস্থলে অভিযান চালিয়ে যন্ত্রপাতি জব্দ করেন এবং বালু তোলা বন্ধ করে দেন। ওই সময় যতটুকু বালু তোলা ছিল সেই বালু আনতে আয়ুব পাটোয়ারির খালাতো ভাই বাবলু পাটোয়ারি গতকাল সোমবার দুপুরে ট্রাক নিয়ে সেখানে যান। এ সময় স্থানীয় জাকির পাটোয়ারি ও তাঁর লোকজন বালু নিতে বাধা দেন। এ পর্যায়ে জাকির ও বাবলুর লোকজনের মধ্যে সংঘর্ষ হয়। এতে চারজন আহত হন। পরে বাবলু ও জাকিরকে যশোর জেনারেল হাসপাতালে ভর্তি করা হয়। চিকিৎসাধীন অবস্থায় গতকাল সন্ধ্যায় বাবলুর মৃত্যু হয়। মনিরামপুর থানার ভারপ্রাপ্ত কর্মকর্তা (ওসি) বিপ্লব কুমার নাথ গতকাল রাত নয়টায় বলেন, হরিহর নদে বালু তোলা নিয়ে দুই পক্ষের মধ্যে দ্বন্দ্ব ছিল। ভ্রাম্যমাণ আদালত কয়েক দিন আগে বালু তোলা বন্ধ করে দিয়েছেন। তুলে রাখা বালু আনতে গেলে দুই পক্ষের মধ্যে সংঘর্ষ হয়। এতে এক পক্ষের নেতৃত্বে থাকা বাবলু চিকিৎসাধীন অবস্থায় মারা যান। অপর পক্ষের জাকির ও হায়দার হাসপাতালে ভর্তি হয়ে চিকিৎসা নিচ্ছেন। এ ব্যাপারে হত্যা মামলা করার প্রস্তুতি চলছে।
