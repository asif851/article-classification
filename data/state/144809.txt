
নির্বাচনের আগ মুহূর্তে সব পর্যায়ের সরকারি চাকরিজীবীদের খুশি করল সরকার। গতকাল সোমবার সরকারি কর্মকর্তা-কর্মচারীদের জন্য ২০ শতাংশ মহার্ঘ ভাতার প্রজ্ঞাপন জারি করা হয়েছে। গত ১ জুলাই থেকে এটি কার্যকর হবে।এর ফলে কর্মকর্তা-কর্মচারীরা অন্তর্বর্তীকালীন ব্যবস্থা হিসেবে ২০ শতাংশ হারে মাসে সর্বনিম্ন দেড় হাজার থেকে সর্বোচ্চ ছয় হাজার টাকা পর্যন্ত মহার্ঘ ভাতা পাবেন।প্রধানমন্ত্রী শেখ হাসিনার এ-সংক্রান্ত ঘোষণার এক দিন পর অর্থ মন্ত্রণালয় এ বিষয়ে প্রজ্ঞাপন জারি করল। আগের দিন রোববার বঙ্গবন্ধু আন্তর্জাতিক সম্মেলন কেন্দ্রে পেশাজীবী সমন্বয় পরিষদের মহাসমাবেশে প্রধানমন্ত্রী শেখ হাসিনা এ ঘোষণা দেন। একই সঙ্গে তিনি স্থায়ী পে-কমিশনও ঘোষণা দেন।জাতীয় বেতনস্কেলের আওতাভুক্ত সরকারি, আধা-সরকারি, স্বায়ত্তশাসিত সংস্থা, রাষ্ট্রায়ত্ত ব্যাংক ও অর্থলগ্নি প্রতিষ্ঠানের সব কর্মকর্তা-কর্মচারী এবং সামরিক বাহিনীর সব সদস্য এই মহার্ঘ ভাতা পাবেন।
