
ঢাকার কেরানীগঞ্জ উপজেলাকে আগামী এক বছরের মধ্যে ওয়াইফাই জোনের আওতায় এনে বিনা মূল্যে ইন্টারনেট সেবা দেওয়ার ঘোষণা দিয়েছেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ৷ তিনি গত মঙ্গলবার উপজেলা পরিষদ চত্বরে আয়োজিত ডিজিটাল মেলার সমাপনী অনুষ্ঠানে এ ঘোষণা দেন৷জুনাইদ আহমেদ অারও বলেন, ‘সারা দেশে আমাদের সাড়ে চার হাজার ইউনিয়ন তথ্য সেবাকেন্দ্র রয়েছে৷ এসব কেন্দ্রে প্রতিমাসে প্রায় ৪০ লাখ মানুষ সেবা নিচ্ছে। সারা দেশে ১৯টি বিশেষ কম্পিউটার ল্যাব করা হবে। এর মধ্যে দুটিই হবে কেরানীগঞ্জে।’ তিনি আরও বলেন, ভুটান, নেপাল, ভারত ও বাংলাদেশ মিলে সাসেক ইনফরমেশন হাইওয়ে প্রকল্প করা হচ্ছে। এ প্রকল্পের আওতায় প্রাথমিকভাবে দেশের ৩০টি জায়গায় ইন্টারনেট সেবা দেওয়া হচ্ছে। এর মধ্যে পাইলট প্রকল্প হিসেবে কেরানীগঞ্জ উপজেলাকে রাখা হয়েছে।কেরানীগঞ্জ উপজেলা প্রশাসনের উদ্যোগে গত রোববার থেকে উপজেলা পরিষদ চত্বরে তিন দিনের এ মেলা শুরু হয়। মঙ্গলবার মেলার সমাপনী অনুষ্ঠানে বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ প্রধান অতিথি হিসেবে উপস্থিত ছিলেন৷
