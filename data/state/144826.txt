
 ময়মনসিংহের ঈশ্বরগঞ্জ মহিলা কলেজে আপত্তিকর প্রচারপত্র বিতরণকারী দুই ছাত্রীর সন্ধান গতকাল মঙ্গলবার পর্যন্ত মেলেনি। প্রচারপত্র বিতরণের বিষয়ে জিজ্ঞাসাবাদের জন্য ওই দুই ছাত্রীকে থানায় নিয়ে যেতে পরিবারের সদস্যদের নির্দেশ দিয়েছে পুলিশ।
স্থানীয় বাসিন্দা ও কলেজ সূত্র জানায়, গত শনিবার বোরকা পরা দুই ছাত্রী ঈশ্বরগঞ্জ মহিলা কলেজের একটি শ্রেণিকক্ষে প্রবেশ করে কিছু প্রচারপত্র বিতরণ করে দ্রুত কলেজ ত্যাগ করে। এতে ধর্ম বিষয়ে আপত্তিকর লেখা ছিল। প্রচারপত্রের শেষে ‘আবহ ফাউন্ডেশন’ নামের একটি প্রতিষ্ঠানের নাম থাকলেও ঠিকানা নেই। এ ঘটনায় রোববার রাতে কলেজটির অধ্যক্ষ মহির উদ্দিন তালুকদার থানায় জিডি করেন।
অধ্যক্ষ বলেন, ‘জঙ্গিবিরোধী কার্যক্রমের বিষয়ে প্রতিটি শিক্ষাপ্রতিষ্ঠানে সতর্ক দৃষ্টি রাখার জন্য মন্ত্রণালয়ের নির্দেশনা রয়েছে। তাই তিনি এ ঘটনাটি পরিচালনা পর্ষদ ও উপজেলা প্রশাসনকে জানিয়ে থানায় জিডি করেন।’
ঈশ্বরগঞ্জ থানার ওসি মো. বদরুল আলম খান গতকাল বলেন, কলেজ থেকে ক্লোজড সার্কিট ক্যামেরার (সিসিটিভি) ক্লিপ সংগ্রহ করে ওই দুই তরুণীকে চিহ্নিত করা হয়েছে। তারা শহরের দুটি কলেজের একাদশ শ্রেণির ছাত্রী। পুলিশ তাদের সন্ধান করছে। 
