
জাতীয় পার্টির চেয়ারম্যান এইচ এম এরশাদ আজ তাঁর বাসভবনে থাকলেও একবারও সাংবাদিকদের মুখোমুখি হননি। বিকেলের দিকে তিনি নির্বাচনকালীন সরকারে থাকা দলের মন্ত্রীদের সঙ্গে বৈঠক করেন। সন্ধ্যায় বাণিজ্যমন্ত্রী জি এম কাদের তাঁর সঙ্গে দেখা করতে যান। এরপর রাত আটটার দিকে পানিসম্পদমন্ত্রী আনিসুল ইসলাম মাহমুদ এরশাদের সঙ্গে দেখা করেন। তবে আজ সারা দিনে মাত্র একবারের জন্য তিনি তার ভবনের নিচে নামেন।
এদিকে গত মঙ্গলবার দুপুরে বনানীতে নিজ কার্যালয়ে সংবাদ সম্মেলনে নির্বাচনে না যাওয়ার ঘোষণা দেওয়ার ২৬ ঘণ্টা পর গতকাল বুধবার এরশাদ তাঁর বারিধারার বাসভবন প্রেসিডেন্ট পার্কে ফেরেন। এরপর ওই বাসা থেকে তিনি বের হননি।
এদিকে বারিধারার বাসভবনের চারপাশে আজ বৃহস্পতিবার সন্ধ্যার দিকে আইনশৃঙ্খলা বাহিনীর সদস্যদের উপস্থিতি বাড়ানো হয়েছে। সকাল থেকে র্যাব-পুলিশের উপস্থিতি কম থাকলেও সন্ধ্যার দিকে তা বাড়ানো হয়।
এদিকে ঘটনাস্থলে উপস্থিত আমাদের নিজস্ব প্রতিবেদক জানান, রাতে একটি প্রভাবশালী গোয়েন্দা সংস্থার প্রধান এরশাদের বাসভবনে যান। কিছুক্ষণ থেকে তিনি আবার চলে যান। 
এর আগে সন্ধ্যার দিকে যমুনা গ্রুপের প্রধান নুরুল ইসলাম বাবুল এরশাদের বাসভবন থেকে বের হওয়ার সময় আইনশৃঙ্খলা রক্ষাকারী বাহিনীর সদস্যরা তাঁকে গাড়িতে ওঠানোর চেষ্টা করেন। তখন জাতীয় পার্টির নেতা-কর্মীরা আইনশৃঙ্খলা রক্ষাকারী বাহিনীর সদস্যদের বাধা দেন এবং তাঁকে এরশাদের বাসভবনের ভেতরে নিয়ে যান।
গতকালও এরশাদের বারিধারার বাসভবনে র্যাব-পুলিশের উপস্থিতি বাড়ানো হয়েছিল। পরিচয়পত্র ছাড়া কাউকে গতকাল বাসার কাছে ভিড়তে দেওয়া হয়নি। গতকাল র্যাবের পক্ষ থেকে বলা হয়েছিল, এইচ এম এরশাদের বাসা ও আশপাশের এলাকায় আইনশৃঙ্খলা পরিস্থিতির যাতে অবনতি না হয়, সে জন্যই নিরাপত্তা বাড়ানো হয়েছে।
নিচে নেমে এলেন এরশাদ
আজ সন্ধ্যা সাতটার দিকে জাতীয় পার্টির চেয়ারম্যান এইচ এম এরশাদ হঠাত্ করেই বারিধারার বাসভবনের নিচে নেমে আসেন। নিচে নেমেই তিনি তাঁর গাড়ি বের করতে বলেন। এরশাদকে নিচে নামতে দেখেই উপস্থিত সাংবাদিকেরা এগিয়ে যান। এ সময় সাংবাদিকেরা জানতে চান, এরশাদ কোথায় যাবেন, তিনি কি প্রধানমন্ত্রীর সঙ্গে দেখা করতে যাবেন, নাকি হাসপাতালে, না অন্য কোথাও যাবেন? এসব প্রশ্ন এবং আশপাশের অবস্থা দেখে এইচ এম এরশাদ বিরক্ত হয়ে আবারও ওপরে চলে যান। এ সময় জাতীয় পার্টির মহাসচিব রুহুল আমিন হাওলাদার সাংবাদিকদের বলেন, ‘তিনি (এরশাদ) ভাইয়ের বাসা, বোনের বাসা এবং আমার বাসায়ও যেতে পারেন।’
