
কৃষিমন্ত্রী মতিয়া চৌধুরী বলেছেন, ‘আমেরিকাই লাদেন বানিয়েছে, আবার তারাই লাদেনকে হত্যা করেছে। এরা সর্প হয়ে দংশন করে, ওঝা হয়ে ঝাড়ে। তাই তাদের সম্পর্কে আমাদের চিন্তাভাবনা করার সময় এসেছে।’ 
শেরপুরের নালিতাবাড়ী উপজেলার ভেদীকুড়া নিম্নমাধ্যমিক বিদ্যালয় মাঠে দুস্থ মানুষের মধ্যে কাপড় বিতরণের সময় মন্ত্রী এ কথা বলেন। মতিয়া চৌধুরী বলেন, ‘বাংলাদেশ স্বাধীন দেশ, এই স্বাধীনতা মাগনা পাই নাই। শেখ হাসিনার নেতৃত্বে দেশ ঠিকমতো এগিয়ে চলছে। দেশের বৃহত্তম পদ্মা সেতুর কাজ এগিয়ে চলছে। কিন্তু কিছু লোক দেশে অশান্তি সৃষ্টি করার জন্য জঙ্গিবাদ কর্মকাণ্ড চালাচ্ছে। বাংলার মাটিতে শেখ হাসিনা জঙ্গিবাদ মোকাবিলা করে যাচ্ছেন। ভবিষ্যতেও করবেন। দেশের মাটিতে জঙ্গিদের অপকর্ম করে সফল হতে দেব না। এদের স্রষ্টা হচ্ছে আমেরিকা।’ কৃষিমন্ত্রী দিনব্যাপী নিজস্ব অর্থ ও প্রধানমন্ত্রীর ত্রাণ তহবিল থেকে উপজেলার আটটি ইউনিয়ন ও একটি পৌরসভার ৩০টি শিক্ষাপ্রতিষ্ঠানে ৪৭৯ জন মেধাবী শিক্ষার্থীর মাঝে কাপড়, গরিব ও দুস্থ ব্যক্তিদের মধ্যে ২ হাজার ৭০০ শাড়ি, ১ হাজার শার্ট ও ১ হাজার ট্রাউজার বিতরণ করেন।
