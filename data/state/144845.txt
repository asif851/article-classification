
রাঙামাটিতে যথাযথ ধর্মীয় মর্যাদায় বৌদ্ধধর্ম প্রসারের অন্যতম পুরোধা বনভান্তেখ্যাত শ্রীমৎ সাধনানন্দ মহাস্থবিরের ৯৫তম জন্মদিন উদ্যাপন করা হয়েছে। গতকাল বুধবার এ উপলক্ষে রাজবন বিহারে দিনব্যাপী নানা ধর্মীয় আনুষ্ঠানিকতা পালন করেন বৌদ্ধধর্মাবলম্বীরা।সকাল নয়টা ও বেলা দুইটায় রাজবন বিহার প্রাঙ্গণে আয়োজন করা হয় ধর্মীয় সভা। পৃথক ওই দুটি সভায় পৃথিবীর সব প্রাণীর সুখ ও মঙ্গল এবং দেশ ও বিশ্বের শান্তি কামনা করা হয়। এ সময় গৌতম বুদ্ধ এবং বনভান্তের নির্দেশিত জীবনাচার পালন এবং হিংসা-দ্বেষ, লোভ-মোহ পরিত্যাগ করে মঙ্গলময় পথে চলতে সবার প্রতি আহ্বান জানানো হয়।সভা দুটিতে দেশনা (বৌদ্ধধর্মীয় বাণী ব্যাখ্যা) দেন রাঙামাটি রাজবন বিহারের আবাসিক প্রধান শ্রীমৎ প্রজ্ঞালংকার মহাস্থবির, শ্রীমৎ জিনবোধি মহাস্থবির, শ্রীমৎ ইন্দ্রগুপ্ত মহাস্থবির, শ্রীমৎ জ্ঞানপ্রিয় মহাস্থবির, শ্রীমৎ ভৃগু মহাস্থবির ও শ্রীমৎ শাসন রক্ষিত মহাস্থবির। অন্যদের মধ্যে বক্তৃতা করেন পার্বত্য রাঙামাটি আসনের নবনির্বাচিত সাংসদ ঊষাতন তালুকদার, চাকমা সার্কেল প্রধান রাজা দেবাশীষ রায়, জেলা বিএনপির সভাপতি দীপেন দেওয়ান ও রাজবন বিহার পরিচালনা কমিটির জ্যেষ্ঠ সহসভাপতি গৌতম দেওয়ান। এর আগে ভোরে কেক কেটে দিনের কর্মসূচি শুরু হয়।২০১২ সালের ৩০ জানুয়ারি বনভান্তের মহাপ্রয়াণ ঘটে।
