
এশিয়ার সেরা ৩৫০ বিশ্ববিদ্যালয়ের তালিকায় স্থান পেয়েছে ঢাকা বিশ্ববিদ্যালয়। যুক্তরাজ্যর লন্ডনভিত্তিক সংস্থা ‘টাইমস হায়ার এডুকেশন’ এশিয়ার সেরা বিশ্ববিদ্যালয়গুলোর এ র‍্যাঙ্কিং করেছে। আগামী ৫-৭ ফেব্রুয়ারি চীনের শেনঝেন শহরে এশিয়া ইউনিভার্সিটিজ সামিটে আনুষ্ঠানিকভাবে সেরা বিশ্ববিদ্যালয়ের র‌্যাঙ্কিংয়ের তালিকা প্রকাশ করা হবে।
আজ মঙ্গলবার ঢাকা বিশ্ববিদ্যালয়ের জনসংযোগ কার্যালয়ের উপপরিচালক মাহমুদ আলম স্বাক্ষরিত এক সংবাদ বিজ্ঞপ্তিতে এসব তথ্য জানানো হয়।
সংবাদ বিজ্ঞপ্তিতে বলা হয়, ‘টাইমস হায়ার এডুকেশন’-এর পক্ষ থেকে উপাচার্য অধ্যাপক মো. আখতারুজ্জামানকে অভিনন্দন জানিয়ে মঙ্গলবার একটি ফ্যাক্স বার্তা পাঠানো হয়। এতে আগামী ফেব্রুয়ারিতে অনুষ্ঠেয় সম্মেলনে উপাচার্যকে আমন্ত্রণ জানানো হয়েছে।
টাইমস হায়ার এডুকেশনের ওয়েবসাইটে ২০১১ থেকে ২০১৮ সাল পর্যন্ত বিশ্বের সেরা বিশ্ববিদ্যালয়গুলোর র‍্যাঙ্কিং তালিকা রয়েছে। এর মধ্যে শুধু ২০১৬ ও ২০১৮-এর তালিকায় ঢাকা বিশ্ববিদ্যালয়ের নাম পাওয়া গেছে। ২০১৬ সালে সেরা ৬০১ থেকে ৮০০’র মধ্যে ঢাকা বিশ্ববিদ্যালয়ের অবস্থান ছিল। ওই সময়ে এশিয়ার মধ্যে সেরা বিশ্ববিদ্যালয়ের তালিকায় ঢাকা বিশ্ববিদ্যালয়ের অবস্থান ছিল ১৯১ থেকে ২০০-এর মধ্যে। র‍্যাঙ্কিংয়ে এ বছর বিশ্বের সেরা বিশ্ববিদ্যালয়ের তালিকায় ১ হাজারের পরে অবস্থান ঢাকা বিশ্ববিদ্যালয়ের।
বিশ্ববিদ্যালয়ের শিক্ষা, গবেষণা, সাইটেশন, আন্তর্জাতিক রূপ এবং ইন্ডাস্ট্রি ইনকামের ওপর ভিত্তি করে ব্যাঙ্কিংটি করা হয়। এই পাঁচটি ধাপে কর্তৃপক্ষ ১৩টি সূচকে বিশ্ববিদ্যালয়গুলোকে মাপে।
