
প্রধানমন্ত্রী শেখ হাসিনা বলেছেন, মিয়ানমারকে অবশ্যই তাদের অনিবন্ধিত নাগরিকদের বাংলাদেশ থেকে ফিরিয়ে নিতে হবে। সফররত ইন্দোনেশীয় পররাষ্ট্রমন্ত্রী রেতনো এল পি মারসুদি গতকাল মঙ্গলবার গণভবনে প্রধানমন্ত্রীর সঙ্গে দেখা করতে গেলে তিনি রোহিঙ্গা শরণার্থী প্রসঙ্গে এ কথা বলেন।রেতনো মারসুদি গতকাল প্রধানমন্ত্রীর সঙ্গে সাক্ষাৎ করে আগামী মার্চে অনুষ্ঠেয় ইন্ডিয়ান ওশান রিম অ্যাসোসিয়েশনের ২০তম প্রতিষ্ঠাবার্ষিকীর অনুষ্ঠানে যোগ দিতে সে দেশের প্রেসিডেন্ট জোকো উইদোদোর আমন্ত্রণপত্র পৌঁছে দেন। বৈঠক শেষে প্রধানমন্ত্রীর প্রেস সচিব ইহ্সানুল করিম সাংবাদিকদের জানান, ইন্দোনেশীয় মন্ত্রীকে শেখ হাসিনা বলেছেন, মিয়ানমারকে অবশ্যই তাদের অনিবন্ধিত নাগরিকদের ফিরিয়ে নিতে হবে। তিনি আশা প্রকাশ করেন, মিয়ানমার সরকারের সঙ্গে আলোচনা করে আসিয়ানের দেশগুলো এ সমস্যা সমাধানে সহযোগিতা করবে।
