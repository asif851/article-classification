
আওয়ামী লীগের নেতৃত্বাধীন ১৪ দলের মানববন্ধনের কারণে আজ রোববার রাজধানীর সড়কগুলোতে প্রচণ্ড যানজট লক্ষ করা গেছে। এতে চরম ভোগান্তিতে পড়েন যাত্রীরা।ভুক্তভোগী ব্যক্তিদের ভাষ্য, আজ বিকেলে যানজট ‘অসহনীয়’ আকার ধারণ করে। সড়কগুলোতে যানজটে যানবাহন চলাচল প্রায় থমকে যায়। সড়ক থেকে অলিগলিতেও যানজট ছড়িয়ে পড়ে। পুলিশের তথ্য অনুযায়ী, রাজধানীর সব সড়কেই প্রচণ্ড যানজটের সৃষ্টি হয়।আজ বেলা তিনটা থেকে বিকেল চারটা পর্যন্ত গুপ্তহত্যা ও জঙ্গিবাদের বিরুদ্ধে জনমত গঠনের লক্ষ্যে ঢাকা মহানগর উত্তর ও দক্ষিণ আওয়ামী লীগ মানববন্ধন কর্মসূচির আয়োজন করে। মানববন্ধন উপলক্ষে রাজধানীর ১৫টি পয়েন্টে অবস্থান নেন সংগঠনের নেতা-কর্মীরা। রাজধানীর গাবতলী থেকে গুলিস্তান পর্যন্ত সড়কের প্রধান এলাকাগুলোতে তাঁদের অবস্থান।এদিকে রমজানে সরকারি-বেসরকারি অফিসের সময় সকাল নয়টা থেকে বেলা সাড়ে তিনটা পর্যন্ত। অফিস ফেরত মানুষের ঘরে ফেরার সময় এবং মানববন্ধন একই সময়ে হওয়ায় ঘরমুখী মানুষ বেশ সমস্যায় পড়ে।
ভুক্তভোগী ব্যক্তিদের একজন বলেন, ‘রোজার সময় অফিস শেষে বের হয়েছি। গাড়িতে চড়ার মতো অবস্থা নেই।’
সরেজমিনে গুলিস্তান থেকে মতিঝিল পর্যন্ত বেশ যানজট দেখা গেছে। গাড়ি চলছে খুবই ধীরগতিতে। বিভিন্ন স্থান থেকে মিছিল আসার কারণে অলিগলিতেও যানবাহন আটকে আছে।
গুলিস্তান এলাকায় পুলিশের দায়িত্বরত এক কর্মকর্তা বলেন, ‘যানজট হবে বলে আমরা রাস্তায় কাউকে দাঁড়াতে দিচ্ছি না। গাড়ি চলা থেমে নেই।’
