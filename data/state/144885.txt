
বিদেশ যেতে ইচ্ছুক ব্যক্তিদের পরীক্ষা না করেই মেডিকেল রিপোর্ট দেওয়ার অপরাধে বনানীর চারটি প্রতিষ্ঠানকে ৩১ লাখ টাকা জরিমানা করা হয়েছে। ওষুধ প্রশাসন অধিদপ্তরের সহযোগিতায় গতকাল ভ্রাম্যমাণ আদালত পরিচালনা করে এ জরিমানা করেন র‍্যাবের নির্বাহী ম্যাজিস্ট্রেট সারওয়ার আলম। বনানীর ১৭ নম্বর রোডের গালফ মেডিকেল সেন্টারে পরীক্ষা না করেই রিপোর্ট দেওয়ার প্রমাণ পাওয়া যায়। প্রতিষ্ঠানটিকে ১৫ লাখ টাকা জরিমানা করা হয়েছে। বনানীর আল-আবির চেকআপ সেন্টারে চিকিৎসকের স্বাক্ষর করা সাদা মেডিকেল রিপোর্ট পাওয়া যায়। কিন্তু সংশ্লিষ্ট চিকিৎসকের সঙ্গে যোগাযোগ করলে চিকিৎসক জানান তিনি স্বাক্ষর করেননি। প্রতিষ্ঠানটিকে ছয় লাখ টাকা জরিমানা করা হয়। এ ছাড়া একই ধরনের অপরাধের দায়ে ১৩ নম্বর রোডের নোভা মেডিকেল সেন্টারকে ৮ লাখ ও আল যাবের মেডিকেল সেন্টারকে ২ লাখ টাকা জরিমানা করা হয়।
