
প্রথম আলোর ১৯তম প্রতিষ্ঠাবার্ষিকী উপলক্ষে আজ সোমবার রাঙামাটি শহরের একটি রেস্তোরাঁয় বন্ধুসভার আয়োজনে পাঠক মেলা অনুষ্ঠিত হয়েছে। এর আগে একটি ভালো কাজের অংশ হিসেবে পাহাড়ধসে ক্ষতিগ্রস্ত ও দরিদ্র ৫০ জন শিশু শিক্ষার্থীকে শিক্ষা উপকরণ বিতরণ করা হয়।
বেলা তিনটায় রাঙামাটি শহরের একটি রেস্তোরাঁয় আয়োজিত পাঠক সমাবেশে সভাপতিত্ব করেন প্রথম আলোর রাঙামাটি বন্ধুসভার নারীবিষয়ক সম্পাদক পূর্ণা চাকমা। এতে বক্তব্য দেন রাঙামাটি সচেতন নাগরিক কমিটির (সনাক) সভাপতি চাঁদ রায়, প্রবীণ সাংবাদিক সুনীল কান্তি চাকমা, শিক্ষাবিদ অঞ্জলিকা খীসা, রাঙামাটি পৌর কাউন্সিলর কালায়ন চাকমা, প্রেসক্লাবের সভাপতি সাখাওয়াত হোসেন, প্রথম আলোর রাঙামাটি প্রতিনিধি হরি কিশোর চাকমা। পাঠকদের মধ্য থেকে বক্তব্য দেন সুস্মিতা চাকমা, যগেশ্বর চাকমা, নুকু চাকমা, মো. আফসার আহমেদ। পরে সাংস্কৃতিক অনুষ্ঠানের আয়োজন করা হয়।
পাঠক মেলায় বক্তারা বলেন, প্রথম আলো সম্প্রতি ইতিবাচক সংবাদ বেশি প্রকাশ করছে। ইতিবাচক সংবাদের পাশাপাশি নেতিবাচক সংবাদও প্রকাশ করা প্রয়োজন। তা না হলে এলাকায় অনিয়ম, দুর্নীতিসহ বিশৃঙ্খলা সৃষ্টি হবে। কারণ, একমাত্র প্রথম আলোই পারবে সমাজ পরিবর্তন করতে।
এর আগে সকাল ১০টায় বন্ধুসভার সদস্যরা রাঙামাটি পৌরসভার উলুছড়া গ্রামে উলুছড়ি বেসরকারি বিদ্যালয়ের পাহাড়ধসে ক্ষতিগ্রস্ত ও দরিদ্র ৫০ জন শিশু শিক্ষার্থীকে শিক্ষা উপকরণ বিতরণ করেন।
