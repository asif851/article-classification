
রাজধানীর ভাটারা থানা এলাকার বাসিন্দা ও জাতীয় নিরাপত্তা গোয়েন্দা সংস্থার (এনএসআই) সদস্য মেহেদী হাসানের (২৮) অস্বাভাবিক মৃত্যু হয়েছে। আজ মঙ্গলবার রাতে মুমূর্ষু অবস্থায় ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন। তাঁর স্ত্রী জানিয়েছেন, তিনি (মেহেদী) বিষপানে আত্মহত্যা করেছেন। ঢাকা মেডিকেল কলেজ হাসপাতাল সূত্র জানায়, আজ রাত সোয়া আটটার দিকে মেহেদীকে হাসপাতালে নিয়ে যান তাঁর স্ত্রী মোছাম্মৎ সেতু। মেহেদীকে মৃত ঘোষণার পর জানতে চাইলে মোছাম্মত্ সেতু সাংবাদিকদের জানান, গত বছরের নভেম্বরে মেহেদীর সঙ্গে তাঁর বিয়ে হয়। তাঁরা ভাটারার নতুন বাজার এলাকার একটি বাসায় থাকেন। আজ সন্ধ্যার দিকে মেহেদী তাঁকে ফোন করে জানান, তাঁর খুব খারাপ লাগছে, তিনি ভাটারার ফাঁসের টেকের বালুর মাঠে আছেন। সেতু জানান, তিনি ফোন পেয়ে তৎক্ষণাৎ সেখানে ছুটে গিয়ে দেখেন, মেহেদীর নাক-মুখ দিয়ে ফেনা বের হচ্ছে। জানতে চাইলে মেহেদী তখন তাঁকে জানান, তিনি বিষ খেয়েছেন। এরপর মেহেদীকে তিনি স্থানীয় একটি হাসপাতালে নিয়ে যান। সেখানে অবস্থার অবনতি হলে তাঁকে ঢাকা মেডিকেল কলেজ হাসপাতালে নেওয়া হয়। সেতুর দাবি, তাঁকে নিয়ে মেহেদীর সঙ্গে তাঁর (মেহেদী) বাবার ঝামেলা চলছিল।ঢাকা মেডিকেল কলেজ হাসপাতাল সূত্র জানায়, মেহেদীর কাছ থেকে এনএসআইয়ের পরিচয়পত্র পাওয়া গেছে। সেখানে পদবির স্থলে ‘ডব্লিউসি’ (ওয়াচার কনস্টেবল) লেখা আছে। স্ত্রীর কথায় মৃত্যুর সনদে ‘পয়জনিং’ (বিষক্রিয়া) লেখা হয়েছে।ঢাকা মেডিকেল কলেজ হাসপাতালের পুলিশ ক্যাম্পের পরিদর্শক মোজাম্মেল হক এনএসআই সদস্যের মৃত্যুর সত্যতা নিশ্চিত করেছেন।
