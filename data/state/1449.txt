
ভারী বৃষ্টিতে কক্সবাজারের মহেশখালীতে পাহাড়ধসে মোহাম্মদ মোনার আলম (৩৬) নামের এক যুবকের মৃত্যু হয়েছে। এ সময় প্রাণে বেঁচে যান নিহত যুবকের স্ত্রী ও পাঁচ ছেলে। আজ মঙ্গলবার সকাল আটটায় উপজেলার হোয়ানক ইউনিয়নের মোহরাকাটা গ্রামে এ ঘটনা ঘটে। নিহত মোনার আলম ওই এলাকার আবদুস সালামের ছেলে। খবর পেয়ে মহেশখালী উপজেলা নির্বাহী কর্মকর্তা (ইউএনও) ঘটনাস্থলে গিয়ে মোনার আলমের পরিবারকে নিরাপদে অন্যত্র সরিয়ে দেন।
ইউএনও মোহাম্মদ আবুল কালাম প্রথম আলোকে বলেন, কয়েক দিন ধরে ভারী বৃষ্টি হচ্ছে। এতে আজ সকালে প্রথমে মোনার আলমের বাড়ির আঙিনায় পাহাড় ধসে পড়ে। পরে পাহাড়ের মাটি অন্যত্র সরাতে গিয়ে আবারও পাহাড় ধসে পড়লে মাটিতে চাপা পড়েন মোনার আলম। তাঁর আত্মীয়স্বজন পাহাড়ের মাটি সরিয়ে মৃত অবস্থায় তাঁকে উদ্ধার করে।
