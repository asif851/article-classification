
ঢাকা মেডিকেল কলেজ হাসপাতাল থেকে সম্প্রতি শিশু চুরি হওয়ার ঘটনায় বিচারিক তদন্তের নির্দেশ দিয়েছেন হাইকোর্ট। এ জন্য একজন ম্যাজিস্ট্রেটকে দায়িত্ব দিতে ঢাকার মুখ্য মহানগর হাকিমকে নির্দেশ দেওয়া হয়েছে।
একই সঙ্গে চার সপ্তাহের মধ্যে আদালত তদন্ত প্রতিবেদন দাখিল করতে বলেছেন।
আজ বুধবার বিচারপতি শেখ হাসান আরিফ ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্টের অবকাশকালীন বেঞ্চ স্বতঃপ্রণোদিত হয়ে রুলসহ এ আদেশ দেন। আগামী ২০ অক্টোবর এ বিষয়ে পরবর্তী শুনানি অনুষ্ঠিত হবে।
একই সঙ্গে আদালত বিচার বিভাগীয় তদন্তকালে সহায়তা দিতে পুলিশকে নির্দেশ দিয়েছেন। তদন্ত চলাকালে ওই শিশুটির পরিবারকে নিরাপত্তা দিতে বলা হয়েছে।
ইংরেজি দৈনিক ডেইলি স্টার-এ ‘বেবি স্টিলিং এট ডিএমসিএইচ কালপ্রিট ফ্লেড এজ সিসিটিভি ওয়েন্ট অফ’ শিরোনামে একটি প্রতিবেদন আজ ছাপা হয়। এ প্রতিবেদন বিবেচনায় নিয়ে আদালত রুলসহ ওই আদেশ দেন।
রুলে নিখোঁজ হওয়ার আগে শিশুটিকে রক্ষায় যথাযথ পদক্ষেপ গ্রহণে বিবাদীদের ব্যর্থতায় কেন তাঁদের বিরুদ্ধে আইনগত ব্যবস্থা নেওয়া হবে না, তা জানতে চাওয়া হয়েছে।
স্বাস্থ্যসচিব, স্বাস্থ্য অধিদপ্তরের মহাপরিচালক, ঢাকা মেডিকেল কলেজ হাসপাতালের মহাপরিচালক ও হাসপাতালের সংশ্লিষ্ট ওয়ার্ডের প্রধান ও রেজিস্ট্রারকে চার সপ্তাহের মধ্যে রুলের জবাব দিতে বলা হয়েছে।
২০ আগস্ট ভোরে ঢাকা মেডিকেল কলেজ হাসপাতালের নবজাতক ওয়ার্ডে দুই পুত্রসন্তানের জন্ম দেন রুনা আক্তার। ওই দিন কান্না থামানোর কথা বলে অপরিচিত এক নারী রুনার কাছ থেকে এক শিশুকে কোলে নিয়ে ওয়ার্ডে হাঁটাহাঁটি করেন। এ দৃশ্য হাসপাতালের সিসি ক্যামেরায় ধারণ করা আছে। ধারণা করা হচ্ছে, ওই নারীই শিশুটিকে চুরি করেছেন। ২১ আগস্ট সকালে তাঁর এক সন্তান চুরি হয়।
শিশু চুরির সময় হাসপাতালের সিসি ক্যামেরা বন্ধ ছিল!
দুঃসহ স্মৃতি নিয়ে হাসপাতাল ছাড়লেন সেই মা
