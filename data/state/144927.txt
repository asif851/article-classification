
গাইবান্ধার সাবেক পুলিশ সুপার মো. আশরাফুল ইসলামকে খাগড়াছড়িতে আর্মড পুলিশ ব্যাটালিয়নের অধিনায়ক হিসেবে পাঠানোর সরকারি সিদ্ধান্ত বাতিলের অনুরোধ করেছে আন্তর্জাতিক পার্বত্য চট্টগ্রাম কমিশন (সিএইচটি)। পার্বত্য চট্টগ্রামের মানবাধিকার নিয়ে কাজ করা সংগঠনটি গতকাল সোমবার স্বরাষ্ট্রমন্ত্রী আসাদুজ্জামান খান কামালকে এ অনুরোধ জানিয়ে চিঠি দিয়েছে। 
চিঠিতে বলা হয়, ২০১৬ সালের ৬ নভেম্বর দায়িত্বে অবহেলা এবং গাইবান্ধার গোবিন্দগঞ্জের সাঁওতালপল্লিতে অগ্নিকাণ্ডের ঘটনায় পুলিশের সম্পৃক্ততা প্রমাণিত হওয়ায় এই এসপিকে গাইবান্ধা থেকে প্রত্যাহারের জন্য উচ্চ আদালত নির্দেশ দিয়েছেন। এসপিকে খাগড়াছড়িতে বদলির সিদ্ধান্তে উদ্বেগ প্রকাশ করে কমিশন বলে, পার্বত্য চট্টগ্রাম একটি বিশেষ অঞ্চল। সেখানে সাম্প্রদায়িক সম্প্রীতি অক্ষুণ্ন রাখার জন্য অপরিহার্য হচ্ছে সব ধর্মীয় ও সাংস্কৃতিক সম্প্রদায়ের সমান অধিকারের প্রতি শ্রদ্ধাশীল দায়িত্বশীল পুলিশ কর্মকর্তা দরকার; যাঁরা সেখানকার বহু জাতি ও সংস্কৃতির মানুষের মধ্যে আস্থা তৈরি করতে পারবেন। কিন্তু যাঁর বিরুদ্ধে সাঁওতাল জাতিগোষ্ঠীর পল্লিতে অগ্নিসংযোগে সম্পৃক্ততার অভিযোগ উচ্চ আদালতে প্রমাণিত হয়েছে, তাঁকে পার্বত্য এলাকায় পাঠালে তিনি কতটা সংবেদনশীল আচরণ করবেন, তাতে সন্দেহ রয়েছে। এ সিদ্ধান্তের কারণে গাইবান্ধায় সংঘটিত অনায্যতা ও সহিংসতা পার্বত্য চট্টগ্রামে স্থানান্তরিত হওয়ার ঝুঁকি রয়েছে। কমিশনের চিঠিতে স্বাক্ষর করেন সংগঠনটির দুই কো-চেয়ারপারসন সুলতানা কামাল ও এলসা স্টামাতোপৌলে। বিজ্ঞপ্তি
