
নীলফামারী পরিবার পরিকল্পনা বিভাগের মা ও শিশুকল্যাণ কেন্দ্রে স্থায়ী এবং দীর্ঘমেয়াদি জন্মবিরতিকরণ ও ইমপ্লান্ট ক্যাম্প অনুষ্ঠিত হয়েছে।গতকাল মঙ্গলবার দুপুরে ক্যাম্পের উদ্বোধন করেন পরিবার পরিকল্পনার রংপুর ও রাজশাহী বিভাগের পরিচালক মলয় কুমার রায়। তিনি ফিতা কেটে ওই ক্যাম্পের উদ্বোধন করে জন্মবিরতিকরণ কার্যক্রম পরিদর্শন করেন এবং সেবা গ্রহীতাদের সঙ্গে কথা বলেন। এ সময় তিনি পরিবার পরিকল্পনা বিভাগের সব কার্যক্রমের সহজপ্রাপ্যতা নিশ্চিত করে নিষ্ঠার সঙ্গে কাজ করার জন্য সংশ্লিষ্ট ব্যক্তিদের নির্দেশনা দেন।উদ্বোধনী অনুষ্ঠানে উপস্থিত ছিলেন নীলফামারী পরিবার পরিকল্পনা বিভাগের উপপরিচালক আফরোজা বেগম, মা ও শিশুকল্যাণ কেন্দ্রের চিকিৎসা কর্মকর্তা রোখসানা বেগম, সদর উপজেলা পরিবার পরিকল্পনা কর্মকর্তা আবদুল হালিম প্রমুখ।আফরোজা বেগম প্রথম আলোকে বলেন, এই ক্যাম্পের মাধ্যমে এ জেলার দেড় শতাধিক নারী দীর্ঘমেয়াদি জন্মবিরতিকরণ ইমপ্লান্ট এবং ৩০ জন নারী-পুরুষ স্থায়ী পদ্ধতি গ্রহণ করেছেন। একই দিনে জেলার ডিমলা ও কিশোরগঞ্জ উপজেলায়ও ক্যাম্প পরিচালিত হয়।জেলা পরিবার পরিকল্পনা বিভাগ সূত্র অনুযায়ী, ২০১৪ সালের জুলাই থেকে গত বছরের জুন পর্যন্ত জেলায় স্থায়ী জন্মবিরতিকরণ পদ্ধতি গ্রহণ করেছেন ২ হাজার ৭৭৫ জন এবং অস্থায়ী পদ্ধতি ইমপ্লান্ট ও আইওডি গ্রহণ করেছেন ১১ হাজার ৩০৮ জন। গত বছরের জুলাই থেকে ডিসেম্বর পর্যন্ত ১ হাজার ২৫৯ জন স্থায়ী এবং ৫ হাজার ৩১২ জন অস্থায়ী পদ্ধতি গ্রহণ করেন।
