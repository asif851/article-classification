
বান্দরবান শহরের বনরূপা পাড়ায় গতকাল বৃহস্পতিবার গভীর রাতে পাহাড় ধসে ঘুমন্ত অবস্থায় দুই শিশু মারা গেছে। মাটির নিচে চাপা পড়েন শিশুদের মা ও বাবা। আহত অবস্থায় উদ্ধার করে তাঁদের হাসপাতালে পাঠানো হয়েছে।
নিহত শিশুরা হলো আলীফ হোসেন (১১) ও মীম (৮)। তাদের বাবার নাম আব্দুর রাজ্জাক ও মা আয়েশা বেগম। নিহত দুই শিশুর মা-বাবা বান্দরবান সদর হাসপাতালে চিকিৎসাধীন। আলীফ ও মীম স্থানীয় আলফারুক ইনস্টিটিউটে চতুর্থ ও দ্বিতীয় শ্রেণিতে পড়ত।
বান্দরবান ফায়ার সার্ভিস স্টেশনের কর্মী রাম সরকারের ভাষ্য, দিবাগত রাত তিনটার দিকে বনরূপা পাড়ার পশ্চিম পাশে আব্দুর রাজ্জাকের বাঁশের বেড়ার বাসায় পাহাড় ধসে পড়ে। প্রবল বৃষ্টিতে এলাকাবাসীর সহযোগিতায় তাৎক্ষণিকভাবে মাটি সরিয়ে দুই শিশুকে মৃত এবং মা ও বাবাকে আহত অবস্থায় উদ্ধার করা হয়।
রাম সরকারের তথ্যমতে, আব্দুর রাজ্জাকের বাঁশের বেড়ার বাসাটি পাহাড়ের পাদদেশ কেটে নির্মাণ করা হয়েছে। পাহাড় ঘেঁষে বাড়ির যে অংশটি তৈরি, সেখানে ঘুমাচ্ছিল শিশুরা। মা ও বাবা বাইরের অংশে ঘুমাচ্ছিলেন।
বান্দরবান সদর থানার কর্তব্যরত কর্মকর্তা (ডিউটি অফিসার) দেলোয়ার হোসেন বলেন, ঘুমন্ত অবস্থায় দুই শিশুর মৃত্যুর ঘটনা অত্যন্ত মর্মান্তিক।
