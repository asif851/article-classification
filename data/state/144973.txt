
যোসেফাইট ডিবেটিং ক্লাবের আয়োজনে শুরু হয়েছে তিন দিনব্যাপী ‘এআইইউবি পাওয়ার্স জেডিসি অ্যালোকুয়েন্স ২০১৭’ শীর্ষক বিতর্ক উৎসব।গতকাল বৃহস্পতিবার রাজধানীর সেন্ট যোসেফ হায়ার সেকেন্ডারি স্কুলে আনুষ্ঠানিকভাবে উৎসবের উদ্বোধন করেন প্রতিষ্ঠানের অধ্যক্ষ ব্রাদার রবি পিউরিফিকেশন। উৎসব আয়োজনে সহযোগিতা করছে প্রথম আলো।আয়োজকদের পক্ষ থেকে জানানো হয়, এবারের বিতর্ক উৎসবে বিভিন্ন স্কুল, কলেজ ও বিশ্ববিদ্যালয়ের মোট ৭২টি দল অংশ নিচ্ছে।গতকাল উৎসব শুরু হয় ‘স্কুলশিক্ষার্থীদের জন্য ফেসবুক নিষিদ্ধ করা হোক’ শীর্ষক প্রদর্শনী বিতর্কের (শো ডিবেট) মধ্য দিয়ে। এ বিষয়ে দুই পক্ষের বিতর্ক শেষে অধ্যক্ষ ব্রাদার রবি পিউরিফিকেশন বলেন, ‘পৃথিবীর প্রত্যেকটি আবিষ্কারের ভালো-মন্দ দুটি দিকই আছে। এখন সেটা কীভাবে ব্যবহার করা হবে, সেটা যার যার বিবেচনার প্রশ্ন।’ এ পর্যায়ে উৎসবের লোগো উন্মোচন করে তিনি এই আয়োজনের সার্বিক সফলতা কামনা করেন। উদ্বোধনী পর্বে আরও উপস্থিত ছিলেন উৎসবের আহ্বায়ক নেওয়াজুল কবির।
