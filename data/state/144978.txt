
নারায়ণগঞ্জ জেলার সবচেয়ে বড় শহরের খানপুরে অবস্থিত ২০০ শয্যাবিশিষ্ট নারায়ণগঞ্জ হাসপাতালের তিনটি অ্যাম্বুলেন্সের মধ্যে দুটিই অচল পড়ে আছে।এ কারণে গুরুতর অসুস্থ রোগীদের স্থানান্তরের ক্ষেত্রে রোগী ও তাদের স্বজনদের ব্যাপক দুর্ভোগ পোহাতে হচ্ছে। একটি অ্যাম্বুলেন্স সচল থাকায় সেটির ওপর বাড়তি চাপ পড়ছে।হাসপাতাল সূত্রে জানা গেছে, জাপানের অনুদানে ১৯৮৬ সালে ২২ অক্টোবর চালু হওয়া ২০০ শয্যার নারায়ণগঞ্জ হাসপাতালে প্রতি মাসে গড়ে ৪০ হাজার রোগী সেবা নিয়ে থাকে। কয়েক মাস আগে হাসপাতালের তিনটি অ্যাম্বুলেন্সের দুটিই বিকল হয়ে পড়ে। সেগুলো মেরামতের জন্য ঢাকার মহাখালীতে স্বাস্থ্য খাতের সরকারি গাড়ি মেরামতকারী প্রতিষ্ঠানের কাছে পাঠানো হয়।ওই প্রতিষ্ঠানটি জানিয়েছে, একটি অ্যাম্বুলেন্স মেরামতে অনেক অর্থ ব্যয় হবে এবং মেরামত করা হলেও তা বেশি দিন টিকবে না। অপর অ্যাম্বুলেন্সটি মেরামত করা সম্ভব নয়।একাধিক রোগীর স্বজনদের সঙ্গে কথা বলে জানা গেছে, নারায়ণগঞ্জ হাসপাতাল থেকে ঢাকা মেডিকেল কলেজে হাসপাতালে অ্যাম্বুলেন্সে রোগী পরিবহনে সরকারি ভাড়া সাড়ে ৪০০ টাকা। কিন্তু বেসরকারি অ্যাম্বুলেন্সে ভাড়া নেওয়া হয় দুই থেকে তিন হাজার টাকা। ওই হাসপাতালের দুটি অ্যাম্বুলেন্স নষ্ট থাকায় বিপাকে পড়েছেন দরিদ্র রোগীরা।হাসপাতালের চিকিৎসা তত্ত্বাবধায়ক শফিউল আজম বলেন, তিনটি অ্যাম্বুলেন্সের দুটি অচল থাকায় রোগী বহনে সমস্যা হচ্ছে। নতুন অ্যাম্বুলেন্স বরাদ্দ চেয়ে গত বছরের ২০ জানুয়ারি স্বাস্থ্য ও পরিবারকল্যাণ মন্ত্রাণলয়ে আবেদন জানানো হয়েছে।
