
লবণে আয়োডিন না মেশানোয় এবং উৎপাদন লাইসেন্স না থাকায় চট্টগ্রামে লবণের আট কারখানাকে পাঁচ লাখ ৮০ হাজার টাকা জরিমানা করেছেন ভ্রাম্যমাণ আদালত। আজ শনিবার নগরের সদরঘাট থানাধীন মাঝিরঘাট এলাকায় এ অভিযানে নেতৃত্ব দেন র‍্যাব সদর দপ্তরের নির্বাহী ম্যাজিস্ট্রেট সারওয়ার আলম।
এ সময় বিএসটিআই চট্টগ্রাম কার্যালয়ের কর্মকর্তা শাফায়েত হোসেন ও বিসিক চট্টগ্রামের কর্মকর্তা রমেশ চন্দ্র সাহা উপস্থিত ছিলেন।
নির্বাহী ম্যাজিস্ট্রেট সারওয়ার আলম বলেন, আইন অনুযায়ী লবণে আয়োডিন মেশানো ও উৎপাদনের জন্য লাইসেন্স নেওয়া বাধ্যতামূলক। অভিযানে আটটি কারখানায় উৎপাদিত লবণে আয়োডিন পাওয়া যায়নি। এ সব কারখানার সাতটির উৎ​পাদন লাইসেন্সও নেই। সে কারণে এ কারখানাগুলোকে জরিমানা করা হয়। আয়োডিনবিহীন সব লবণ ফেলে দেওয়া হয়েছে।
বিএসটিআই সূত্র জানিয়েছে, অভিযানে তনয় সল্ট ক্রাশিং ইন্ডাস্ট্রিকে লবণে আয়োডিন না মেশানোর অপরাধে এক লাখ পাঁচ হাজার টাকা জরিমানা করা হয়েছে। এ ছাড়া আয়োডিন না মেশানো ও লাইসেন্স না থাকায় নিউ রূপসা সল্ট ক্রাশিং ইন্ডাস্ট্রিকে এক লাখ টাকা, আহমেদিয়া সল্ট ক্রাশিং ইন্ডাস্ট্রিকে এক লাখ টাকা, তানভীর সল্ট ক্রাশিং ইন্ডাস্ট্রিকে ৭৫ হাজার টাকা, ফারিয়াল সল্ট ক্রাশিং ইন্ডাস্ট্রিকে ৭৫ হাজার টাকা, মায়া সল্ট ক্রাশিং ইন্ডাস্ট্রিকে ৫০ হাজার টাকা, এফ এস সিন্ডিকেট সল্ট ক্রাশিং ইন্ডাস্ট্রিকে ৫০ হাজার টাকা ও এস টি সল্ট ক্রাশিং ইন্ডাস্ট্রিকে ২৫ হাজার টাকা জরিমানা করা হয়েছে।
