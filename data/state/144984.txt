
বিশ্ব ইজতেমার প্রথম পর্বে আজ রোববার আখেরি মোনাজাত সম্পন্ন হয়েছে। এবার আখেরি মোনাজাত ও হেদায়েতি বয়ান দুইই হলো বাংলায়। মোনাজাতে আল্লাহর কাছে ক্ষমাপ্রার্থনা করেন মুসল্লিরা। সবার জন্য শান্তি কামনা করেন।
আজ রোববার সকাল সাড়ে ১০টার পর আখেরি মোনাজাত শুরু হয়। শেষে হয় ১১টার পরে। আখেরি মোনাজাত পরিচালনা করেন বাংলাদেশের কাকরাইলের মাওলানা হাফেজ জোবায়ের। হেদায়েতি বয়ান করেন মাওলানা আবদুল মতিন।  ফজরের নামাজের পর থেকে প্রস্তুতিমূলক বয়ান করেন মাওলানা আনিসুর রহমান।
মোনাজাত শেষে নিজ নিজ গন্তব্যে ফিরে যাচ্ছেন মুসল্লিরা।
প্রায় দুই দশক ধরে টঙ্গীর বিশ্ব ইজতেমায় আখেরি মোনাজাত পরিচালনা করেছেন, ভারতের প্রখ্যাত আলেম ও বিশ্ব তাবলিগ জামাতের আমির মাওলানা জোবায়েরুল হাসান। তিনি মারা যাওয়ার পর মোনাজাত পরিচালনা করেন ভারতের আরেক শীর্ষস্থানীয় তাবলিগ মুরব্বি মাওলানা সাদ কান্ধলভী। তবে মাওলানা সাদকে নিয়ে বিতর্ক ওঠার পর তিনি এবার টঙ্গীর বিশ্ব ইজতেমায় অংশ নেননি।
ভোর পাঁচটার দিকে নারায়ণগঞ্জের আড়াইহাজার এলাকা থেকে ইজতেমা ময়দানে এসে পৌঁছেছেন জয়নাল আবেদিন (৫৫)। তিনি সকালে জানান, তাঁরা ১৫ জনের একটি দল টঙ্গীতে এসেছেন। তাঁদের মতো আরও অনেকেই ইজতেমা ময়দানে এসেছেন আখেরি মোনাজাতে অংশ নিতে।
আখেরি মোনাজাতকে কেন্দ্র করে নিরাপত্তাব্যবস্থা জোরদার করা হয়েছে বলে জানান গাজীপুরের পুলিশ সুপার হারুন অর রশীদ।

টাঙ্গাইলের দেলদুয়ার থেকে মোনাজাতে অংশ নিতে সকালে ইজতেমা ময়দানে আসেন মোশাররফ হোসেন নামের এক তরুণ। তিনি জানান, গত বছর ইজতেমায় তিন দিন অবস্থান করেছিলেন। এবার আসতে পারেননি। তাই আখেরি মোনাজাতে অংশ নিতে তাঁরা পাঁচজন বন্ধু টঙ্গীতে এসেছেন।
২০১৯ সালের ১১ জানুয়ারি বিশ্ব ইজতেমার সময়সূচি নির্ধারণ করা হয়েছে। তাবলিগ জামাতের শীর্ষ মুরব্বি মো. গিয়াস উদ্দিন জানান, প্রথম পর্ব হবে ১১, ১২ ও ১৩ জানুয়ারি এবং দ্বিতীয় পর্ব অনুষ্ঠিত হবে ১৮, ১৯ ও ২০ জানুয়ারি।
বিশেষ বাস ও ট্রেন সার্ভিস: জেলা তথ্য কর্মকর্তা মো. রাহাত হাসনাত জানান, আখেরি মোনাজাতের দিন মুসল্লিদের সুবিধার্থে ১৯টি বিশেষ ট্রেন চলাচল করবে। এ ছাড়া সব আন্তনগর ট্রেন টঙ্গীতে যাত্রাবিরতি করবে। বিআরটিসি দুই শতাধিক স্পেশাল বাস সার্ভিস চালু করেছে।
