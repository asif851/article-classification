
স্বেচ্ছাসেবী রক্তদাতার সন্ধানে বিনা মূল্যে ‘রক্তের গ্রুপ পরীক্ষা’ কর্মসূচি পালন করা হয়েছে। মহান বিজয় দিবসে সিলেটের বিশ্বনাথ উপজেলা প্রথম আলো বন্ধুসভার উদ্যোগে গতকাল সোমবার সকাল নয়টা থেকে বেলা একটা পর্যন্ত এ কর্মসূচি চলে। উদ্বোধন করেন উপজেলা নির্বাহী কর্মকর্তা সোনামনি চাকমা। বন্ধুসভার সভাপতি প্রবীর কান্তি দের সভাপতিত্বে ও সাধারণ সম্পাদক নবীন সোহেলের পরিচালনায় বিশেষ অতিথি ছিলেন বন্ধুসভার উপদেষ্টা অধ্যক্ষ নেছার আহমদ, সাঈদুর রহমান, নেহারুন নেছা, প্রনঞ্জয় বৈদ্য। বিভিন্ন শ্রেণী-পেশার ১২০ জন মানুষ স্বেচ্ছায় রক্তদানের জন্য রক্তের গ্রুপ পরীক্ষা করান।
বিশ্বনাথ (সিলেট) প্রতিনিধি
