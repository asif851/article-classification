
জামালপুরের সরিষাবাড়ী উপজেলা শিল্পকলা একাডেমি মিলনায়তনে গতকাল বুধবার দুর্নীতি দমন কমিশনের (দুদক) উদ্যোগে গণশুনানি হয়েছে। দুর্নীতি ও ঘুষ নেওয়ার অপরাধে সেখানে উপজেলা প্রাথমিক শিক্ষা কর্মকর্তার বিরুদ্ধে ব্যবস্থা নেওয়ার নির্দেশ দেওয়া হয়েছে।গতকাল বেলা ১১টার দিকে গণশুনানির অনুষ্ঠান শুরু হয়। এতে উপজেলা দুর্নীতি প্রতিরোধ কমিটির (দুপ্রক) সভাপতি বাহাদুর আলী সভাপতিত্ব করেন। শুনানির আগে প্রধান অতিথির বক্তব্য দেন দুদকের কমিশনার এ এফ এম আমিনুল ইসলাম।প্রত্যক্ষদর্শী ব্যক্তিরা বলেন, অনুষ্ঠানে উপজেলা ভূমি, সাব-রেজিস্ট্রার, স্বাস্থ্য, বিদ্যুৎ উন্নয়ন বোর্ড ও প্রাথমিক শিক্ষা কার্যালয়ের দুর্নীতির বিষয়ে গণশুনানি হয়। ভুক্তভোগীরা উপজেলা দুপ্রকের সাধারণ সম্পাদক মো. আন্নু মিয়া ও সহসভাপতি আবুল হোসেন সরকারের কাছে দুর্নীতির অভিযোগ উপস্থাপন করেন। শুনানিতে উপজেলা প্রাথমিক শিক্ষা কর্মকর্তা মোহাম্মদ ফেরদৌসের বিরুদ্ধে দুর্নীতি ও ঘুষ নেওয়ার অভিযোগ প্রমাণিত হয়। তবে তিনি অভিযোগ প্রত্যাখ্যান করেন। পরে দুদকের কমিশনার তাঁর বিরুদ্ধে আইনি ব্যবস্থা নেওয়ার নির্দেশ দেন।দুদকের টাঙ্গাইল সমন্বিত জেলা কার্যালয়ের উপপরিচালক তৌফিকুল ইসলাম বলেন, শিগগিরই প্রাথমিক শিক্ষা কর্মকর্তার বিরুদ্ধে মামলা করা হবে।শুনানিতে দুদকের পরিচালক নাসিম আনোয়ার, জেলা প্রশাসক মো. শাহাবুদ্দিন খান, অতিরিক্ত পুলিশ সুপার রওনক জাহান, উপজেলা নির্বাহী কর্মকর্তা (ইউএনও) সাইয়েদ এ জেড মোরশেদ আলী, পৌরসভার মেয়র মো. রুকনুজ্জামান প্রমুখ উপস্থিত ছিলেন।
