
কক্সবাজারের কুতুবদিয়া উপজেলা পরিষদের চেয়ারম্যান এ টি এম নুরুল বশর চৌধুরীকে সাময়িক বরখাস্ত করা হয়েছে। তিনি জেলা বিএনপির সহসভাপতি। গত মঙ্গলবার স্থানীয় সরকার, পল্লী উন্নয়ন ও সমবায় মন্ত্রণালয়ের সিনিয়র সহকারী সচিব লুৎফুন নাহার স্বাক্ষরিত এক প্রজ্ঞাপনে এ আদেশ জারি করা হয়। তবে বরখাস্তের বিষয়ে চেয়ারম্যান এ টি এম নুরুল বশর চৌধুরীর বক্তব্য জানা যায়নি।  কক্সবাজারের জেলা প্রশাসক মো. আলী হোসেন কুতুবদিয়া উপজেলা পরিষদের চেয়ারম্যানকে সাময়িক বরখাস্তের বিষয়টি নিশ্চিত করেছেন। ২০১৩ সালের ২২ জুন উপজেলা আওয়ামী লীগের কার্যালয় ভাঙচুর মামলায় নুরুল বশর চৌধুরীকে অভিযুক্ত করে আদালতে অভিযোগপত্র দিয়েছে পুলিশ। এর আগে কক্সবাজার সদর উপজেলা পরিষদ চেয়ারম্যান জি এম রহিম উল্লাহ, উখিয়া উপজেলা পরিষদ চেয়ারম্যান সরওয়ার জাহান চৌধুরী ও কক্সবাজার পৌরসভার মেয়র সরওয়ার কামালকে সাময়িক বরখাস্ত করা হয়েছে।
