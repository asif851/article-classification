
‘শিশু কন্যার বিয়ে নয়, করবে তারা বিশ্ব জয়’—এ আহ্বান জানানোর মধ্য দিয়ে গতকাল সোমবার বিভিন্ন আনুষ্ঠানিকতায় জাতীয় কন্যাশিশু দিবস পালিত হয়েছে।রোববার থেকে শুরু হয়েছে শিশু অধিকার সপ্তাহ। আর গতকাল ছিল কন্যাশিশু দিবস। শিশু অধিকার সপ্তাহ ও কন্যাশিশু দিবসটি কেন্দ্র করে নগরে বিভিন্ন সংগঠনের শিশুদের অংশগ্রহণে শোভাযাত্রা, শিশু একাডেমি প্রাঙ্গণে আলোচনা সভা, সাংস্কৃতিক অনুষ্ঠান, পুরস্কার পাওয়ার আনন্দ, বিভিন্ন সংগঠনের স্টলে শিশু অধিকারবিষয়ক বই, শিশুদের নিজেদের তৈরি বিভিন্ন জিনিসপত্র, ভিডিও প্রদর্শনীর আয়োজন—সব মিলিয়ে শিশুরা আনন্দের রাজ্যে হারিয়ে যায়।সকালে শাহবাগে কেন্দ্রীয় গণগ্রন্থাগারের সামনে থেকে কন্যাশিশু দিবসের শোভাযাত্রা শুরু হয়। এতে নেতৃত্ব দেন মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ। কেন্দ্রীয় শহীদ মিনারে এসে শোভাযাত্রাটি শেষ হয়। পরে শিশু একাডেমি প্রাঙ্গণে আলোচনা সভা ও অন্যান্য আনুষ্ঠানিকতায় শিশু ও বড়রা অংশ নেন।আলোচনার ফাঁকে ফাঁকে বিভিন্ন প্রশ্নের উত্তর দিয়ে শিশুরা জিতে নেয় নানা পুরস্কার।আলোচনা সভায় প্রধান অতিথি প্রতিমন্ত্রী মেহের আফরোজ বলেন, শিশুরা পারিবারিক পরিমণ্ডলেই প্রথমে বৈষম্যের শিকার হয়। অনেক সময় অভিভাবকেরা শিশুর বিভিন্ন অধিকারকে মূল্য দেন না। ছোট্ট শিশুকে অন্যের বাড়িতে কাজ করার জন্য দিয়ে দেন। অভিভাবকদের এ ধরনের আচরণ থেকে বিরত রাখতে প্রয়োজনে আইন করার উদ্যোগ নেবে সরকার। আলোচনা সভায় সভাপতিত্ব করেন জাতীয় কন্যাশিশু অ্যাডভোকেসি ফোরামের সভাপতি বদিউল আলম মজুমদার। অন্যদের মধ্যে আলোচনায় অংশ নেন মহিলা ও শিশুবিষয়ক মন্ত্রণালয়ের সচিব তারিক-উল-ইসলাম, বাংলাদেশ শিশু একাডেমির চেয়ারম্যান শেখ আবদুল আহাদ, ঢাকা মেট্রোপলিটন পুলিশের অতিরিক্ত কমিশনার মিলি বিশ্বাস, লালনসংগীতশিল্পী ফরিদা পারভিন, এভারেস্টবিজয়ী নারী ওয়াসফিয়া নাজনীন প্রমুখ।
