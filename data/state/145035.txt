
সৌদি আরবে গুলিতে রফিকুল ইসলাম (৩৫) নামের এক বাংলাদেশি নিহত হয়েছেন। তাঁর বাড়ি ব্রাহ্মণবাড়িয়ার আশুগঞ্জ উপজেলার শরীফুর ইউনিয়নের খোলাপাড়া গ্রামে। তাঁর বাবার নাম তাজুল ইসলাম।
গত রোববার বিকেলে সৌদি আরবের আলকাসিম এলাকায় এ ঘটনা ঘটে। নিহত রফিকুলের ভাই কামালউদ্দিন আজ বৃহস্পতিবার বিকেলে প্রথম আলোকে বলেনন, ‘রফিক ১৭ বছর ধরে সৌদি আরবে আছে। সে গাড়ি চালনার পাশাপাশি একটি দোকান পরিচালনা করত। তবে রফিক যার অধীনে কাজ করত, সেই নিয়োগকর্তার ভাগনে ৭ ডিসেম্বর বিকেল সাড়ে তিনটার দিকে তাকে গুলি করে হত্যা করেছে। লাশ এখন হাসপাতালে আছে। তবে গুলি করার কারণ আমরা জানতে পারিনি।’
তবে আজ সৌদি আরবের একটি ইংরেজি দৈনিক আরব নিউজ, এনডিটিভি এবং টাইমস অব ইন্ডিয়ার খবরে বলা হয়েছে, আসরের নামাজের আজান দিতে দেরি হওয়ায় রফিককে গুলি করা হয়। এ ঘটনায় এক ভারতীয়ও আহত হন। স্থানীয় লোকজনের কাছ থেকে খবর পেয়ে ঘটনাস্থলে গিয়ে পুলিশ রফিককে মসজিদে রক্তাক্ত অবস্থায় পড়ে থাকতে দেখে। হত্যার জন্য দায়ী সৌদি নাগরিককেও গ্রেপ্তার করা হয়েছে। আরব নিউজের খবরে গুলি করা ব্যক্তিকে মানসিক ভারসাম্যহীন বলা হয়েছে।
তবে কামালউদ্দিন প্রথম আলোকে বলেন, ‘আমার ভাই মোহাম্মদ ইব্রাহিমও সৌদিতে থাকেন। আমরা যোগাযোগ করে দেখেছি ওই লোক পাগল নয়। এখন তাকে পাগল সাজানো হচ্ছে।’ কামাল জানান, তাঁর ভাই মুয়াজ্জিন ছিলেন না। তবে মাঝে মাঝে মহল্লার মসজিদে আজান দিতেন।
ব্রাহ্মণবাড়িয়ায় রফিকের স্ত্রী, সাড়ে পাঁচ বছর ও তিন বছরের দুটি ছেলে আছে।
