
খাগড়াছড়ি জেলার রামগড় পৌরসভা নির্বাচনে গতকাল বুধবার শান্তিপূর্ণভাবে ভোট গ্রহণ সম্পন্ন হয়েছে। নির্বাচনে মেয়র পদে তিন প্রার্থী অংশ নেন। তাঁরা হলেন আওয়ামী লীগের বিশ্ব প্রদীপ কুমার কার্বারি, বিএনপির মো. হাফেজ আহমেদ ভূঁইয়া এবং আওয়ামী লীগের ‘বিদ্রোহী’ মোহাম্মদ শাহজাহান।গতকাল বেলা ১১টায় রামগড় মডেল সরকারি প্রাথমিক বিদ্যালয় কেন্দ্রে গিয়ে দেখা যায়, নারী ভোটারদের দীর্ঘ সারি। এই কেন্দ্রের ভোটার রশিদা বেগম বলেন, সুন্দর পরিবেশে ভোট হচ্ছে। নিরাপত্তাও ভালো। কোনো বিশৃঙ্খলা নেই।দুপুর ১২টায় রামগড় বালিকা উচ্চবিদ্যালয় কেন্দ্রেও নারী-পুরুষ ভোটারদের ব্যাপক উপস্থিতি দেখা যায়। সাড়ে ১২টায় ত্রিপুরা কল্যাণ সংসদ কেন্দ্রেও একই চিত্র দেখা গেছে। কেন্দ্রের প্রিসাইডিং কর্মকর্তা মো. আবুল খায়ের বলেন, কোনো জাল ভোট হচ্ছে না, শান্তিপূর্ণভাবে ভোট নেওয়া হচ্ছে। তিনি বলেন, দুপুর ১২টার মধ্যে ৭০০ ভোটার ভোট দিয়েছেন। কেন্দ্রের মোট ভোটার ১ হাজার ৬০৬ জন।রামগড় পৌরসভার বর্তমান মেয়র ও স্বতন্ত্র প্রার্থী কাজী মো. শাহজাহান বলেন, মানুষ নিজের ইচ্ছায় ভোট দিচ্ছে। প্রশাসনও কঠোর অবস্থানে রয়েছে। কারও বিরুদ্ধে কোনো অভিযোগ নেই। শান্তিপূর্ণ নির্বাচন হচ্ছে। এতেই লোকজন খুশি।প্রত্যক্ষদর্শীরা জানান, বেলা দুইটার দিকে কালাডেবা ইসলামিয়া দারুল উলুম মাদ্রাসা কেন্দ্রের বাইরে আওয়ামী লীগ-সমর্থিত লোকজন সাত-আটটি পটকা ফোটায়। এ সময় আইনশৃঙ্খলা রক্ষাকারী বাহিনীর সদস্যরা তাদের ধাওয়া করে। কেন্দ্রের প্রিসাইডিং কর্মকর্তা আলাউদ্দিন আল আজাদ বলেন, কেন্দ্রের বাইরে কিছু লোক গোলযোগ করার চেষ্টা করেছে। আইনশৃঙ্খলা রক্ষাকারী বাহিনীর সদস্যদের তৎপরতায় পরিস্থিতি স্বাভাবিক হয়।পৌরসভার গর্জনতলী সরকারি প্রাথমিক বিদ্যালয়, কালাডেবা ইসলামিয়া দারুল উলুম মাদ্রাসা, রামগড় ডিগ্রি কলেজ ভোটকেন্দ্র ঘুরে ভোটারদের মধ্যে উচ্ছ্বাস দেখা গেছে। নির্বাচনের পরিবেশ নিয়ে সন্তোষ প্রকাশ করেন ভোটাররা। উৎকণ্ঠা শেষে নির্বিগ্নে ভোট দিতে পেরে ভোটাররা খুশি।রামগড় উপজেলা নির্বাহী কর্মকর্তা (ইউএনও) মো. ইকবাল হোসেন প্রথম আলোকে বলেন, ভোটারদের স্বতঃস্ফূর্ত অংশগ্রহণে শান্তিপূর্ণভাবে পৌরসভার ভোট গ্রহণ সম্পন্ন হয়েছে। একটি কেন্দ্রে সামান্য বিচ্ছিন্ন ঘটনা ছাড়া কোনো কেন্দ্রে গোলযোগ হয়নি। আইনশৃঙ্খলা বাহিনী সর্বাত্মক ভূমিকা রেখেছে।
