
রাজধানী ঢাকা ছাড়ার অন্যতম জায়গা গাবতলী বাস টার্মিনাল। গতকাল বৃহস্পতিবারের তুলনায় আজ শুক্রবার সকালে এখানকার দৃশ্যপট বদলে গেছে। গতকাল বাস সময়মতো আসছিল। যাত্রীরাও ঠিকঠাক গন্তব্যে যাচ্ছিলেন। আজ পরিস্থিতি আলাদা।
সরেজমিনে সকালবেলা কাউন্টারে গিয়ে দেখা যায়, বিরক্তমুখে বসে আছেন যাত্রীরা। বেশির ভাগ বাসই সময়মতো আসছে না।
গাবতলী থেকে উত্তর ও দক্ষিণের রুটের বাসগুলো ছাড়ে। কাউন্টারে উত্তরের দিকের যাত্রীদের ভিড়ই বেশি। অবশ্য দক্ষিণের দিকের যাত্রীও কম নয়।
কাউন্টারে বসে থাকতে দেখা গেল সুমন নামে এক পোশাককর্মীকে। তিনি বরিশালে যাবেন। সকাল সাড়ে সাতটার দিকে কাউন্টারে এসেছেন। আটটায় বাস ছাড়ার কথা। পৌনে ১০টা পর্যন্ত বাস আসেনি। বিরক্তমুখে সুমন জানালেন, কাউন্টারের কর্মীরা জানিয়েছেন, বাস এখনো পথে আছে।
প্রতিক্রিয়া জানতে চাইলে কাউন্টারে বসে থাকা অনেক যাত্রীই কথা বলতে চাননি। জানালেন, বাসের জন্য অপেক্ষা করতে করতে তাঁরা ক্লান্ত ও বিরক্ত।
বাসের দেরির কারণ জানতে চাইলে যশোর-খুলনা-সাতক্ষীরা রুটে চলাচলকারী শুভ বসুন্ধরা নামে বাসের কাউন্টারকর্মী মুরাদ বলেন, মহাসড়কগুলোতে যানজট রয়েছে। যানবাহনের চাপে বাস আসছে ধীর গতিতে। ফলে ফিরতি বাসগুলো সময়মতো ঢাকায় ঢুকতে পারছে না। এক অথবা দুই ঘণ্টা দেরিতে বাস ঢুকছে।
গাবতলী ট্রাফিক পুলিশের সহকারী কমিশনার রওশানুল হক সৈকতের দাবি, আজ স্বল্প আয়ের অনেক মানুষ ঢাকা ছাড়ছেন। তাঁদের অনেকেই টিকিট কেটে বাসে ওঠেন না। বাস আসলে দরাদরিকে কেন্দ্র করে জটলা সৃষ্টি হয়। যানবাহনের চাপ বেশি থাকায় বাসের গতি ধীর। এসব কারণে ফিরতি বাসগুলো সময়মতো আসতে পারছে না।
 
