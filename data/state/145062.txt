
নিউইয়র্কে বাংলাদেশি-আমেরিকান নাগরিকেরা প্যারিসে আইএস জঙ্গিদের সন্ত্রাসী হামলার তীব্র নিন্দা ও প্রতিবাদ জানিয়েছেন। সেখানকার সময় অনুযায়ী গতকাল বুধবার এক যুক্ত বিবৃতিতে তাঁরা সকল শুভবুদ্ধিসম্পন্ন ও বিবেকবান মানুষকে নিজ নিজ অবস্থান থেকে এর বিরুদ্ধে প্রতিবাদ এবং সম্মিলিত প্রতিরোধ গড়ে তোলার আহ্বান জানান।
এ ছাড়া তাঁরা মসজিদের ইমামসহ ধর্মীয় নেতাদের এ ক্ষেত্রে সক্রিয় ভূমিকা নেওয়ার আবেদন জানান এবং তাঁদের বক্তৃতায় ও খুতবায় ধর্মের অপব্যাখ্যাকারীদের নিন্দা ও ধিক্কার জানানোর অনুরোধ করেন।
বিবৃতিতে বলা হয়, ‘জঙ্গি তৎপরতার কারণে যুক্তরাষ্ট্রসহ পশ্চিমের দেশগুলোতে বসবাসরত মুসলমানেরা হুমকির সম্মুখীন। মুষ্টিমেয় কিছু লোকের অপকর্মের দায়ভার যেন বৃহত্তর মুসলমান সমাজের ওপর না বর্তায়, তা নিশ্চিত করতে এই সব দেশের নেতাদের প্রতি আহ্বান জানাচ্ছি।’
বিবৃতিতে বাংলাদেশি প্রবাসী স্বাক্ষরকারীদের মধ্যে রয়েছেন বেলাল বেগ, জামালউদ্দিন হোসেন, সৈয়দ মোহাম্মদ উল্লাহ, কবীর আনোয়ার ও রোশন আরা হোসেনসহ লেখক, সাংবাদিক, শিল্পী ও বিভিন্ন পেশাজীবী।
এর আগে প্যারিসে সন্ত্রাসী হামলার অব্যবহিত পরে প্রবাসী বাংলাদেশিরা নিউইয়র্কের জ্যাকসন হাইটসে স্বতঃস্ফূর্তভাবে জমায়েত হয়ে বিক্ষোভ প্রদর্শন করেন। এ সময় তাঁরা সেখানে মোমবাতি জ্বালিয়ে ওই হামলার বিরুদ্ধে প্রতিবাদ ও ফরাসি জনগণের সঙ্গে সংহতি প্রকাশ করেন।
