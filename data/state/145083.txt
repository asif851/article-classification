
অবরোধের পাশাপাশি আগামী শনিবার সারা দেশে বিক্ষোভ কর্মসূচি ঘোষণা করেছে বিএনপির নেতৃত্বাধীন ২০-দলীয় জোট। দাবি মানা না হলে ১৫ ফেব্রুয়ারি থেকে চলমান অবরোধের সঙ্গে ‘সর্বাত্মক’ হরতালসহ আরও কঠোর কর্মসূচি ঘোষণার হুমকি দিয়েছে জোটটি।
আজ বৃহস্পতিবার গণমাধ্যমে পাঠানো এক বিবৃতিতে বিএনপির যুগ্ম মহাসচিব সালাহ উদ্দিন আহমেদ এই কর্মসূচি ঘোষণা করেন।
বিবৃতিতে বলা হয়, আগামী শনিবার দেশের সব থানা, উপজেলা, পৌরসভা ও জেলা সদরে এবং সব মহানগরের প্রতি ওয়ার্ডে শান্তিপূর্ণ বিক্ষোভ মিছিল অনুষ্ঠিত হবে। নির্দলীয়-নিরপেক্ষÿতত্ত্বাবধায়ক সরকারের অধীনে জাতীয় সংসদ নির্বাচনের দাবিতে, ক্রসফায়ারের মাধ্যমে অসংখ্য নেতা-কর্মীকে হত্যা ও গণগ্রেপ্তারের প্রতিবাদে, বিচারব্যবস্থায় হস্তক্ষেপ, সাংবাদিক নির্যাতন ও সংবাদমাধ্যম নিয়ন্ত্রণের প্রতিবাদে এবং সব ‘রাজবন্দীর’ মুক্তির দাবিতে এ কর্মসূচি ঘোষণা করা হয়েছে।
