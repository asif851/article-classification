
হরতালে নাশকতার পরিকল্পনার অভিযোগে গ্রেপ্তার যুবদলের সভাপতি সৈয়দ মোয়াজ্জেম হোসেন আলালসহ ছয় নেতার তিন দিনের রিমান্ড মঞ্জুর করেছেন আদালত।আজ রোববার ঢাকার মুখ্য মহানগর হাকিম আসাদুজ্জামান নূরের আদালতে আলালসহ সাতজনকে ১০ দিনের রিমান্ডে নেওয়ার আবেদন করা হয়। এঁদের মধ্যে মোহাম্মদ জাহাঙ্গীর নামের একজন অসুস্থ হয়ে পড়লে তাঁর রিমান্ডের আবেদন নামঞ্জুর করে তাঁকে কারাগারে পাঠানো হয়।
রিমান্ড মঞ্জুর হওয়া পাঁচ নেতা হলেন: সাইদুর রহমান, জাহাঙ্গীর হোসেন হাওলাদার, কামরুল ইসলাম, আবুল কালাম আজাদ ও রুবেল হাওলাদার।
গতকাল শনিবার সকাল সাড়ে নয়টার দিকে রাজধানীর লালমাটিয়ায় আলালের বাসার নিচতলার বৈঠকখানা থেকে ৬৩ জনকে গ্রেপ্তার করে মোহাম্মদপুর থানার পুলিশ। আজ তাঁদের আদালতে হাজির করে সাতজনকে রিমান্ডে নেওয়ার আবেদন করা হয়। আর অন্যদের বিষয়ে তদন্ত শেষ না হওয়া পর্যন্ত হাজতে রাখার আবেদন করা হয়।
পুলিশের দাবি, হরতালে নাশকতা সৃষ্টির পরিকল্পনার ছক তৈরি করতে ওই বৈঠক করা হচ্ছিল।
যুবদল সভাপতিসহ গ্রেপ্তার ৬৩ আলালসহ সাতজনের ১০ দিনের রিমান্ড আবেদন
