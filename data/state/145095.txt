
জামায়াতে ইসলামীর সহকারী সেক্রেটারি জেনারেল কাদের মোল্লার ফাঁসির রায় কার্যকর করার ঘোষণার খবরে সাতক্ষীরা শ্যামনগর উপজেলার সোনার মোড় বাজারে জামায়াত ও আওয়ামী লীগ পাল্টাপাল্টি ব্যবসাপ্রতিষ্ঠান ভাঙচুর করেছে।এদিকে গতকাল বুধবার শ্যামনগর বংশীপুর-ভেটখালী সড়ক, জেলার তালা উপজেলা সদর, সাতক্ষীরা-কালীগঞ্জ সড়কের নলতা এলাকায় প্রধান সড়কের ওপর টং দোকান ও কংক্রিটের খুঁটি ফেলে অবরোধ করা হয়। সাতক্ষীরা-ব্যাংক সড়কের দুই জায়গায় কেটে ও সাতক্ষীরা-আশাশুনি সড়কে গাছ ফেলে সড়ক অবরোধ করা হয়।সাতক্ষীরা-কালীগঞ্জ সড়কের পারুলিয়া জলিল হ্যাচারির সামনে গতকাল সকাল সাড়ে নয়টার দিকে স্থানীয় দুটি পত্রিকার কর্মী ফাহাদ হোসেন ও আজহারুল ইসলামকে মারধর করেছেন অবরোধ ও হরতাল-সমর্থকেরা।প্রত্যক্ষদর্শীরা জানান, মঙ্গলবার রাত ১০টার দিকে শ্যামনগর উপজেলার সোনার মোড় এলাকায় আওয়ামী লীগ ও অঙ্গসংগঠনের তিনটি কার্যালয়সহ কয়েকজন আওয়ামী লীগ সমর্থকের দোকানে ভাঙচুর করেন জামায়াতের কর্মীরা।এ খবর ছড়িয়ে পড়লে আওয়ামী লীগের শতাধিক নেতা-কর্মী রাত সাড়ে ১২টার দিকে সোনার মোড়ে এসে জামায়াত-বিএনপির সমর্থকদের ব্যবসাপ্রতিষ্ঠানে ভাঙচুর চালান। এ সময় তাঁরা ছয়টি চালের আড়তে লুটপাট চালান। উভয় পক্ষ অর্ধশতাধিক দোকান ও কার্যালয় ভাঙচুর করে। গতকাল সকালে আওয়ামী লীগের কর্মীরা জামায়াত-শিবির সমর্থকদের ব্যবসাপ্রতিষ্ঠানের কিছু চেয়ার-টেবিল এক জায়গায় করে আগুন ধরিয়ে দেন। সাড়ে ১০টার দিকে শতাধিক বিজিবি সদস্য ঘটনাস্থলে গিয়ে তাঁদের লাঠিপেটা করে ছত্রভঙ্গ করে দেন।
