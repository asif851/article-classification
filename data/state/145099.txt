
২০০৪ সালে বঙ্গবন্ধু অ্যাভিনিউয়ে তখনকার বিরোধীদলীয় নেতা ও বর্তমান প্রধানমন্ত্রী শেখ হাসিনার জনসভায় গ্রেনেড হামলা মামলার রায় চলতি বছরের সেপ্টেম্বর মাসে হতে পারে। 
আজ বৃহস্পতিবার জাতীয় সংসদে আইন মন্ত্রণালয় সম্পর্কিত সংসদীয় স্থায়ী কমিটির বৈঠকের পর সাংসদ সুরঞ্জিত সেনগুপ্ত সাংবাদিকদের কাছে এ কথা বলেন। তিনি বলেন, আইনমন্ত্রী আনিসুল হক কমিটিকে জানিয়েছেন, ২১ আগস্ট গ্রেনেড হামলা মামলার ২২৪ জন সাক্ষীর সাক্ষ্য নেওয়া শেষ হয়েছে। আর দুজন সাক্ষীর সাক্ষ্য নেওয়া বাকি আছে। এরপর যুক্তিতর্ক উপস্থাপন হবে।
সুরঞ্জিত বলেন, আইন মন্ত্রণালয় সম্পর্কিত সংসদীয় কমিটিকে প্রতি মাসে এই মামলার অগ্রগতি অবহিত করতে হয়। আজকের বৈঠকে আইনমন্ত্রী সেপ্টেম্বরে রায়ের আশা দিয়েছেন।
এই মামলায় বিএনপি চেয়ারপারসন খালেদা জিয়ার বড় ছেলে তারেক রহমান, খালেদা জিয়ার ভাগনে সাইফুল ইসলাম ডিউক, খালেদা জিয়ার সাবেক রাজনৈতিক সচিব হারিছ চৌধুরী, সাবেক স্বরাষ্ট্র প্রতিমন্ত্রী লুৎফুজ্জামান বাবর, সাবেক উপমন্ত্রী আবদুস সালাম পিন্টু, হুজি নেতা মুফতি আবদুল হান্নান, সাবেক সাংসদ শাহ মোফাজ্জল হোসেন কায়কোবাদ, সাবেক আইজিপি মো. আশরাফুল হুদা, শহিদুল হক ও খোদা বক্স চৌধুরী এবং মামলাটির তিন তদন্ত কর্মকর্তা সাবেক বিশেষ পুলিশ সুপার রুহুল আমিন, সিআইডির সিনিয়র এএসপি মুন্সি আতিকুর রহমান, এএসপি আবদুর রশীদ ও সাবেক ওয়ার্ড কমিশনার আরিফুল ইসলামসহ আরও কয়েকজনকে আসামি করা হয়েছে।
২০০৪ সালের ২১ আগস্ট গ্রেনেড হামলায় আওয়ামী লীগের মহিলাবিষয়ক সম্পাদক ও প্রয়াত রাষ্ট্রপতি জিল্লুর রহমানের স্ত্রী আইভি রহমানসহ ২৪ জন নিহত হন। গ্রেনেডের স্প্লিন্টারের আঘাতে আহত হন কয়েক শ নেতা–কর্মী।
