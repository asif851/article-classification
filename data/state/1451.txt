
ব্রা‏হ্মণবাড়িয়ার কসবা উপজেলার খাড়েরা ইউনিয়ন পরিষদের (ইউপি) নির্বাচন স্থগিত করেছে নির্বাচন কমিশন। গত বুধবার নির্বাচন কমিশনের নির্বাচন পরিচালনা-২–এর উপসচিব নুরুজ্জামান তালুকদার স্বাক্ষরিত এক আদেশে নির্বাচন স্থগিত করা হয়। ২০ আগস্ট এ ইউপির নির্বাচন অনুষ্ঠিত হওয়ার কথা ছিল।
নির্বাচন কমিশনের আদেশে বলা হয়েছে, প্রধান নির্বাচন কমিশনারের নির্দেশে বন্যা ও প্রাকৃতিক দুর্যোগের কারণে ইউপি নির্বাচন আপতত স্থগিত করা হলো।
উপজেলা নির্বাচন কর্মকর্তার কার্যালয় সূত্রে জানা গেছে, ওই ইউপি নির্বাচনে চেয়ারম্যান পদে তিনজন স্বতন্ত্র প্রার্থীসহ পাঁচজন মনোনয়নপত্র দাখিল করেছেন। সংরক্ষিত নারী সদস্য ১০ জন এবং ৯টি ওয়ার্ডে সাধারণ সদস্য পদে ৩২ জন মনোনয়নপত্র দাখিল করেছেন।
খাড়েরা ইউনিয়নে ৯টি ওয়ার্ডে মোট ভোটার সংখ্যা ১৪ হাজার ৪৮৯। এর মধ্যে পুরুষ ভোটার ৭ হাজার ৯৮ এবং নারী ভোটার ৭ হাজার ৩৯১ জন।
নির্বাচন কমিশন সূত্রে জানা গেছে, গত বছর মামলা–সংক্রান্ত জটিলতা থাকায় কসবা উপজেলার ৮টি ইউপির নির্বাচন অনুষ্ঠিত  হলেও খাড়েরা ইউপির নির্বাচন অনুষ্ঠিত হয়নি।
