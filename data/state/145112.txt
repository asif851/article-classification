
অর্থমন্ত্রী আবুল মাল আবদুল মুহিত সিলেট-১ আসনের সাংসদ। আওয়ামী লীগ থেকে ওই আসনে মনোনয়নপ্রত্যাশী দলের কেন্দ্রীয় সাংগঠনিক সম্পাদক মিসবাহউদ্দিন সিরাজ। তিনি দাবি তুলেছেন অর্থমন্ত্রীকে রাষ্ট্রপতি করার।
বর্তমান রাষ্ট্রপতি মো. আবদুল হামিদের মেয়াদ শেষ হচ্ছে আগামী এপ্রিলে। এর আগে ১৮ ফেব্রুয়ারি রাষ্ট্রপতি নির্বাচনে দিন ধার্য করেছে নির্বাচন কমিশন।
আগামীকাল মঙ্গলবার সিলেটে জনসভা করবেন প্রধানমন্ত্রী শেখ হাসিনা। এ উপলক্ষে গতকাল রোববার সাংবাদিকদের সঙ্গে মতবিনিময় সভায় মিসবাহউদ্দিন বলেন, ‘আমি সিলেট-১ আসনে মনোনয়ন চাই। অর্থমন্ত্রীও এ আসনের সাংসদ। আগামী নির্বাচনে এ বিষয়টি দল বিবেচনা করবে। এ আসনের বর্তমান সাংসদ অর্থমন্ত্রী একজন বর্ষীয়ান ব্যক্তি। তাঁকে রাষ্ট্রপতি করার দাবি আমার।’
এর আগে গত বছরের ২৩ মার্চ সিলেটে আওয়ামী লীগের বিভাগীয় তৃণমূল সমাবেশে অর্থমন্ত্রীর আসন থেকে মনোনয়ন চান মিসবাহউদ্দিন। তখন সমাবেশ মঞ্চে অর্থমন্ত্রী মুহিত ও দলের সাধারণ সম্পাদক ওবায়দুল কাদের উপস্থিত ছিলেন। মিসবাহউদ্দিন তখন বলেছিলেন, ‘আমি জীবনেও জনপ্রতিনিধি হতে পারিনি। যেহেতু আমাদের সুযোগ্য অর্থমন্ত্রীর বয়স হয়েছে, তিনি অবসর নেবেন। আজ যখন সুযোগ এসেছে আমি আপনাদের সহায়তা পেলে দলের সভানেত্রী প্রধানমন্ত্রীর কাছে সিলেট-১ আসনে প্রার্থী হওয়ার আবেদন জানাতে চাই।’
স্থানীয় নেতা-কর্মীরা বলেন, ১৯৭৭ সালে ছাত্রলীগের মধ্য দিয়ে রাজনীতির মিসবাহউদ্দিনের হাতেখড়ি। ২০০২ সালে সিলেট মহানগর প্রতিষ্ঠার পর দুই মেয়াদে ছিলেন নগর আওয়ামী লীগের সাধারণ সম্পাদক। ২০০৯ সাল থেকে তিন মেয়াদে কেন্দ্রীয় সাংগঠনিক সম্পাদক পদে আছেন। পাশাপাশি তিনি ২০০৯ সাল থেকে সিলেটের সরকারি কৌঁসুলির (পাবলিক প্রসিকিউটর) দায়িত্ব পালন করছেন।
পরে এ প্রসঙ্গে জানতে চাইলে মিসবাহউদ্দিন প্রথম আলোকে বলেন, ‘অর্থমন্ত্রী সিলেটের কৃতী সন্তান। বর্ষীয়ান এই নেতাকে রাষ্ট্রপতি হিসেবে দেখতে চায় সিলেটবাসী। আমিও কথা প্রসঙ্গে এ দাবি জানিয়েছি। এটা আমার ব্যক্তিগত মত।’
