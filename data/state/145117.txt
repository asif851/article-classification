
মানিকগঞ্জের ঘিওর উপজেলায় এক ব্যক্তিকে হত্যার দায়ে চার যুবককে যাবজ্জীবন কারাদণ্ডাদেশ দিয়েছেন জেলা ও দায়রা জজ আদালত। আজ মঙ্গলবার দুপুরে জেলা ও দায়রা জজ আদালতের বিচারক মো. মিজানুর রহমান খান এ রায় দেন।
দণ্ডপ্রাপ্ত যুবকেরা হলেন ঘিওর উপজেলার কুস্তা গ্রামের রিপন উল্লাহ, দেলোয়ার হোসেন, মাহমুদুল হাসান ও ইসমাইল হোসেন। আসামিদের উপস্থিতিতেই বিচারক এই রায় ঘোষণা করেন।
আদালতসংশ্লিষ্ট সূত্রে জানা গেছে, ২০১৩ সালের ২৩ জুলাই রাতে কুস্তা গ্রামের আবদুল আলিম বাড়ি থেকে ঘিওর বাজারে যাওয়ার পথে ওই যুবকেরা মাদকদ্রব্য কেনার জন্য টাকা দাবি করেন। টাকা দিতে রাজি না হওয়ায় তাঁরা আলিমকে গলায় রশি দিয়ে শ্বাসরোধ করে হত্যা করেন। পরে কুস্তা সেতুর কাছে আলিমের লাশ ফেলে দেন। এরপর তাঁর কাছ থেকে ১০ হাজার টাকা ও মুঠোফোন লুট করে নিয়ে যায়। পরের দিন (২৪ জুলাই) সকালে স্থানীয় ব্যক্তিদের কাছে খবর পেয়ে পুলিশ লাশ উদ্ধার করে। এ ঘটনায় ওই দিনই (২৪ জুলাই) অভিযুক্ত চার যুবককে আসামি করে নিহত আলিমের বোন শাহনাজ বেগম বাদী হয়ে থানায় হত্যা মামলা করেন। ২০১৫ সালের ৫ জানুয়ারি তদন্ত কর্মকর্তা চার আসামির বিরুদ্ধে আদালতে অভিযোগপত্র দাখিল করেন। মামলায় ১৭ জনের সাক্ষ্য গ্রহণ করা হয়।
রাষ্ট্রপক্ষে সরকারি কৌঁসুলি (পিপি) আবদুস সালাম ও আসামিপক্ষে রৌশন আলী মামলাটি পরিচালনা করেন। পিপি আবদুস সালাম বলেন, সাক্ষ্যপ্রমাণে আসামিদের বিরুদ্ধে অভিযোগ প্রমাণিত হওয়ায় চারজনের যাবজ্জীবন কারাদণ্ডাদেশ দিয়েছেন আদালত।
