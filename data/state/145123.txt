
বাংলাদেশ ও ভারতের মধ্যে প্রস্তাবিত বহিঃসমর্পণ চুক্তি (বন্দিবিনিময় চুক্তি) অনুসমর্থনের প্রস্তাব অনুমোদন করেছে মন্ত্রিসভা। এ চুক্তি অনুযায়ী বাংলাদেশ ও ভারত দুই দেশ অনুমতিক্রমে এক দেশ থেকে অন্য দেশে বন্দিবিনিময় করতে পারবে।
আজ সোমবার প্রধানমন্ত্রী শেখ হাসিনার নেতৃত্বে মন্ত্রিসভার বৈঠকে এই প্রস্তাবের অনুমোদন দেওয়া হয়। মন্ত্রিসভা মনে করছে, এই প্রস্তাব অনুমোদনের পর বিদেশে পালিয়ে থাকা বাংলাদেশের অপরাধীদের ফিরিয়ে আনা সহজ হবে। একই সঙ্গে বঙ্গবন্ধুর কোনো খুনি যদি ভারতে লুকিয়ে থাকে, তাহলে ওই অপরাধীকে ফিরিয়ে আনার জন্য এটি হবে একটি বড় উদ্যোগ। তবে যদি কোনো অপরাধী রাজনৈতিক কারণে লুকিয়ে থাকেন, সে ক্ষেত্রে এক দেশ আরেক দেশকে বন্দী নাও দিতে পারে। প্রস্তাবে এ রকম একটি বিধানও রাখা হয়েছে। বৈঠক শেষে মন্ত্রিপরিষদ সচিব খন্দকার মোশাররাফ হোসাইন ভূইঞা এসব কথা জানান।
বৈঠকের শুরুতে বিভিন্ন মন্ত্রণালয় বিভাগের ২০১২-১৩ অর্থবছরের বার্ষিক প্রতিবেদন তুলে ধরা হয়। বৈঠকে জানানো হয়, ২০১২-১৩ অর্থবছরে মাথাপিছু জাতীয় আয় ৮৪৮ থেকে ৯২৩ মার্কিন ডলারে উন্নীত হয়েছে। রপ্তানি বৃদ্ধি ও রেমিট্যান্স প্রবাহের উচ্চ প্রবৃদ্ধির ফলে বৈদেশিক মুদ্রার রিজার্ভ ১৫ হাজার ৩১৫.২৩ মিলিয়ন মার্কিন ডলারে উন্নীত হয়েছে। এটি আগের বছরের তুলনায় ৪৭.৭৭ শতাংশ বেশি। ২০১২-১৩ অর্থবছরে প্রবাসীদের পাঠানো রেমিট্যান্স ছিল ১৪ হাজার ৪৬০.৫২ মিলিয়ন মার্কিন ডলার। প্রবাসী আয় ১২.৫৯ শতাংশ বেড়েছে।
বৈঠকে আরও জানানো হয়, ২০১২-১৩ অর্থবছরে বিদ্যুতের চাহিদা ছিল ছয় হাজার ৮০০ মেগাওয়াট। এর বিপরীতে উত্পাদন ছিল ছয় হাজার ৪৩৪ মেগাওয়াট। আগের তুলনায় ২০০ মেগাওয়াট বেশি। বৈঠকে বলা হয়, ২০১২-১৩ অর্থবছরে দুই হাজার ২৬০ মেগাওয়াট ক্ষমতার ১৪টি বিদ্যুেকন্দ্র নির্মাণের চুক্তি হয়েছে। ৪৯০ মেগাওয়াট ক্ষমতাসম্পন্ন ছয়টি বিদ্যুেকন্দ্র চালু করা হয়েছে। ২০১৩ সালের মধ্যে উত্পাদনক্ষমতা ১০ হাজার মেগাওয়াটে উন্নীত করার জন্য বিভিন্ন পদক্ষেপ নেওয়া হয়েছে।
কৃষি খাতে চালের ক্ষেত্রে ২০১২-১৩ অর্থবছরে লক্ষ্য ছিল এককের ভিত্তিতে ৩৪৪.৩০ লাখ মেট্রিক টন। তবে প্রকৃত উত্পাদন হয়েছে ৩৩৮.৩৩ মেট্রিক টন। লক্ষ্য অনুযায়ী উত্পাদনের শতকরা হার ছিল ৯৮.২৭।
২০১৩ সালে স্কুল থেকে শিক্ষার্থীদের ঝরে পড়া রোধে সারা দেশে প্রথম থেকে নবম শ্রেণী পর্যন্ত তিন কোটি ৮০ লাখের বেশি শিক্ষার্থীর মধ্যে বিনা মূল্যে প্রায় ২৭ কোটি পাঠ্যপুস্তক বিতরণ করা হয়েছে। বৈঠকে আরও জানানো হয়, ২০১৩ সালে জনসংখ্যা বৃদ্ধির শতকরা হার ১ দশমিক ৩৬। আগের তুলনায় বৃদ্ধির হার শূন্য দশমিক শূন্য ১ শতাংশ কমেছে।
