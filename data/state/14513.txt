
রাজশাহীর তানোর উপজেলায় র‍্যাবের ধাওয়া খেয়ে পুকুরে ঝাঁপ দেওয়ার পর সায়েম ওরফে শাহীন (৩০) নামের এক মাদক ব্যবসায়ী মারা গেছেন বলে জানিয়েছে র‍্যাপিড অ্যাকশন ব্যাটালিয়ন-র‍্যাব। র‍্যাব বলছে, এ সময় গাঁজাসহ তাঁর এক সহযোগীকে আটক করা হয়।
আজ শুক্রবার ভোররাতে চাঁন্দুড়িয়া ইউনিয়নের রাতৈল সুড়িপুকুর এলাকায় এ ঘটনা ঘটে। সায়েমের বাবার নাম আকবর আলী। তাঁর বাড়ি পবা উপজেলার বিলধরমপুর বিলনেপালপাড়া গ্রামে।  আটক সহযোগীর নাম সেলিম রেজা (২৬)। তাঁর বাড়ি পবা উপজেলার বুজুরিপাড়া গ্রামে। র‍্যাব সদস্যরা সেলিমের কাছ থেকে আট কেজি গাঁজা, একটি মোটরসাইকেল ও দুই হাজার ২১০ টাকা জব্দ করেছে।
র‍্যাব-৫ এর কোম্পানি কমান্ডার মেজর এএম আশরাফুল আলমের ভাষ্য, গাঁজা পাচারের গোপন খবরের ভিত্তিতে র‍্যাব সদস্যরা সড়কে অবস্থান নেয়। এ সময় তাঁরা দেখেন, একটি মোটরসাইকেলে চড়ে দুই ব্যক্তি ওই পথে যাচ্ছিলেন। তাঁদের মোটরসাইকেলের পেছনে কিছু একটা বাধা ছিল। র‍্যাব তাদের গতিরোধ করে। এ সময় তাঁরা দুজন মোটরসাইকেল ফেলে দুই দিকে দৌড় দেয়। তাদের একজন পাশের পুকুরে ঝাঁপ দেয়। আরেকজনকে তারা ধাওয়া করে ধরে ফেলে।
আশরাফুল আলম জানান, রাতের অন্ধকারে পুকুরে ঝাঁপ দেওয়া ব্যক্তির অবস্থান তাঁরা ঠিক করতে পারেননি। ভোর সাড়ে ৪টার দিকে স্থানীয় লোকজন এগিয়ে যায়। একজন লোক এসে তাঁদের জানান, পুকুরের আরেক প্রান্তে ধানখেতে একজন লোক পড়ে গোঙাচ্ছে। তাদের হাতে আটক সেলিম তাকে শনাক্ত করে।
সায়েমকে উদ্ধার করে রাজশাহী মেডিকেল কলেজ হাসপাতালে নিয়ে যাওয়া হয়। সেখানে কর্তব্যরত চিকিৎসা কর্মকর্তা জানান, হাসপাতালে আসার আগেই তাঁর মৃত্যু হয়েছে।
হাসপাতালের ওয়ার্ড মাস্টার মোশাররফ হোসেন জানান, সকাল ৭টা ১০ মিনিটের সময় তাঁকে হাসপাতালে আনা হয়। হাসপাতালের খাতায় লেখা রয়েছে, তাঁকে মৃত অবস্থায় আনা হয়েছে।
তানোর থানার ভারপ্রাপ্ত কর্মকর্তা (ওসি) রেজাউল করিম জানিয়েছেন, সায়েমের লাশ উদ্ধার করে র‍্যাব সদস্যরাই নিয়ে গেছে। ময়নাতদন্ত শেষে লাশ পরিবারের কাছে হস্তান্তর করা হবে। এ ঘটনায় র‍্যাবের পক্ষ থেকে থানায় মামলা করার প্রস্তুতি চলছে।
