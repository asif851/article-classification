
পিরোজপুরের ইন্দুরকানি উপজেলায় যুবলীগ নেতা স্বপন শীল হত্যা মামলার ১৩ আসামিকে কারাগারে পাঠিয়েছেন আদালত। সোমবার দুপুরে পিরোজপুর জ্যেষ্ঠ বিচারিক হাকিম আদালতে মামলার ১৩ আসামি হাজির হয়ে জামিনের আবেদন করেন। বিচারক মো. সাইফুজ্জামান শুনানি শেষে জামিনের আবেদন নামঞ্জুর করে আসামিদের কারাগারে পাঠানোর আদেশ দেন। 
কারাগারে পাঠানো আসামিরা হলেন ইন্দুরকানি উপজেলা জামায়াতে ইসলামীর আমির মো. হাবিবুর রহমান মুন্সি, চণ্ডীপুর কে সি টেকনিক্যাল অ্যান্ড বিজনেস কলেজের অধ্যক্ষ ইউনুস আলী, বালিপাড়া ইউনিয়ন বিএনপির সদস্য নান্নু পঞ্চায়েত, সদস্য আবুল কালাম, বালিপাড়া ইউনিয়নের ১ নম্বর ওয়ার্ড বিএনপির সভাপতি মো. ইব্রাহীম হোসেন, ৪ নম্বর ওয়ার্ড বিএনপি সভাপতি দুলাল ফকির, বিএনপির কর্মী জাকির হোসেন, নুরুজ্জামান সেপাই, আবুল বাশার, মনির হোসেন, আবদুল কাদের, মিঠু হাওলাদার ও স্বপন কাজী। উল্লেখ্য, ২০১৩ সালের ২৭ অক্টোবর ২০-দলীয় জোটের অবরোধ চলাকালে বিএনপি-জামায়াতের নেতা-কর্মীরা গভীর রাতে উপজেলার বালিপাড়া ইউনিয়নের ৪ নম্বর ওয়ার্ড যুবলীগের যুগ্ম সাধারণ সম্পাদক স্বপন শীলের বাড়িতে হামলা চালিয়ে তাঁকে কুপিয়ে জখম করেন। তাঁকে উদ্ধার করে খুলনা মেডিকেল কলেজ হাসপাতালে নিয়ে গেলে চিকিৎসাধীন অবস্থায় মারা যান। এ ঘটনায় বালিপাড়া ইউনিয়ন শ্রমিক লীগের সাবেক সভাপতি আলমগীর সেপাই বাদী হয়ে স্থানীয় বিএনপি জামায়াতের ৫৭ নেতা-কর্মীর বিরুদ্ধে হত্যা মামলা করেন। ২০১৭ সালে থানা-পুলিশ ৫৫ জনের বিরুদ্ধে আদালতে অভিযোগপত্র দেন। কারাগারে পাঠানো আসামিদের বিরুদ্ধে কয়েক মাস আগে আদালত গ্রেপ্তারি পরোয়ানা জারি করেন।
