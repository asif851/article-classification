
রাজধানীর গুলশানে বিএনপির চেয়ারপারসন খালেদা জিয়ার রাজনৈতিক কার্যালয়ে তল্লাশি চালানোর নির্দেশ দিয়েছেন আদালত। আজ রোববার গুলশান থানার পুলিশের করা এ-সংক্রান্ত এক আবেদন মঞ্জুর করে ঢাকার মুখ্য মহানগর হাকিম আদালত এ নির্দেশ দেন।গুলশান থানার পরিদর্শক (তদন্ত) ফিরোজ কবির খালেদা জিয়ার গুলশান কার্যালয়ে তল্লাশি অভিযান পরিচালনার আবেদন করেন।আবেদনে বলা হয়, খালেদা জিয়ার কার্যালয়ে বিভিন্ন ধরনের ব্যক্তির আনাগোনা লক্ষ করা যাচ্ছে। দেশে নাশকতার পরিকল্পনা ও ষড়যন্ত্রে সংশ্লিষ্ট ব্যক্তিরাও ওই কার্যালয়ে আত্মগোপন করে থাকতে পারেন। এ ছাড়া নাশকতার কাজে ব্যবহারের জন্য বিভিন্ন বিস্ফোরক দ্রব্য মজুত করে রাখতে নিরাপদ স্থান হিসেবে খালেদা জিয়ার গুলশান কার্যালয় ব্যবহৃত হতে পারে। বিভিন্ন গোয়েন্দা সূত্রে এ বিষয়গুলো জানা গেছে। তাই সুষ্ঠু তদন্তের স্বার্থে ওই কার্যালয়ে অভিযান পরিচালনা করা প্রয়োজন।পরে আদালত আবেদনের ওপর শুনানি গ্রহণ করে তা মঞ্জুর করেন।
