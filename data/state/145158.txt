
মৌলভীবাজারের কুলাউড়া উপজেলায় বরমচাল রেলওয়ে স্টেশনে প্রবেশ করার সময় জালালাবাদ এক্সপ্রেস ট্রেনের একটি বগির চাকা লাইনচ্যুত হয়েছে। এতে ট্রেন চলাচল বন্ধ হয়ে গেছে।
এর ফলে সারা দেশের সঙ্গে সিলেটের রেল যোগাযোগ বিচ্ছিন্ন হয়ে পড়েছে। বাংলাদেশ রেলওয়ের পূর্বাঞ্চলীয় সিলেট-আখাউড়া রেলপথে আজ সোমবার সন্ধ্যা ছয়টার দিকে এ ঘটনা ঘটে।
শমশেরনগর ও বরমচাল রেলওয়ে স্টেশন সূত্রে জানা গেছে, সন্ধ্যা ছয়টার দিকে চট্টগ্রাম থেকে ছেড়ে আসা ১৩ নম্বর আপ জালালাবাদ এক্সপ্রেস ট্রেনের পেছনের একটি বগির দুটি চাকা লাইনচ্যুত হয়। এ দুর্ঘটনার কারণে আখাউড়া থেকে ছেড়ে আসা ডেম্যু ট্রেন ও ঢাকা থেকে ছেড়ে আসা আন্তনগর জয়ন্তিকা ট্রেন কুলাউড়া স্টেশনে আটকা পড়ে। অন্যদিকে সিলেট থেকে ছেড়ে আসা আখাউড়াগামী কুশিয়ারা এক্সপ্রেস ট্রেনটি বরমচাল স্টেশনে আটকা পড়ে।
ঘটনার সত্যতা নিশ্চিত করে বরমচাল স্টেশন মাস্টার হাবিবুর রহমান প্রথম আলোকে বলেন, লাইনচ্যুত হওয়া চাকা তুলে ট্রেন চলাচল স্বাভাবিক করতে রেলের লোকজন কাজ করছে। ঠিক কত সময় পর আবার ট্রেন চলাচল স্বাভাবিক হতে পারে—এ প্রশ্নের জবাবে তিনি বলেন, বৃষ্টির কারণে কিছুটা বাড়তি সময় লাগতে পারে।
