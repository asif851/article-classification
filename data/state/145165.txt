
ঢাকার নবাবগঞ্জ উপজেলায় দুর্বৃত্তের ছোড়া অ্যাসিডে আক্কাস আলী (৫০) নামে এক ব্যক্তির পিঠ পুড়ে গেছে। গত বৃহস্পতিবার গভীর রাতে উপজেলার শোল্লা ইউনিয়নের দুধঘাটা গ্রামে এ ঘটনা ঘটেছে।আক্কাস আলী জানান, বৃহস্পতিবার রাতে প্রতিদিনের মতো তিনি বিছানায় ঘুমিয়ে ছিলেন। রাত দুটার দিকে দুর্বৃত্তরা ঘরের দরজা খুলে ভেতরে প্রবেশ করে অ্যাসিড ছুড়ে পালিয়ে যায়। এ সময় তাঁর ডাক-চিৎকারে পরিবারের লোকজন এগিয়ে আসেন। পরে তাঁকে নবাবগঞ্জ উপজেলা স্বাস্থ্য কমপ্লেক্সে ভর্তি করা হয়। স্বাস্থ্য কমপ্লেক্সের আবাসিক চিকিৎসক মোহাম্মদ হোসেন জানান, অ্যাসিড-জাতীয় পদার্থে তাঁর পিঠ পুড়ে গেছে।আক্কাস আলীর ভাই আহামঞ্চদ আলী জানান, স্থানীয় মো. রফিল ও তাঁর ছেলে মানিকের সঙ্গে তাঁদের পরিবারের জমিসংক্রান্ত বিরোধ চলে আসছে। ভয় দেখিয়ে জমির ধান লুট করতে তাঁরা এ ঘটনা ঘটাতে পারেন বলে তিনি ধারণা করছেন।নবাবগঞ্জ থানার উপপরিদর্শক (এসআই) সোহেল রানা জানান, ‘ঘটনাটি মৌখিকভাবে শুনেছি। লিখিত অভিযোগ পেলে আইনগত ব্যবস্থা নেওয়া হবে।’
