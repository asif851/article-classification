
রাজধানীর কদমতলীতে পুলিশের সঙ্গে গোলাগুলিতে দুজন আহত হয়েছে। পুলিশ বলেছে, আহত দুজন ডাকাত দলের সদস্য। গতকাল সোমবার দিবাগত রাত দুইটার দিকে বটতলী এলাকায় এই গোলাগুলি হয় বলে কদমতলি থানার পুলিশ সূত্র জানিয়েছে।
কদমতলি থানার ভারপ্রাপ্ত কর্মকর্তা (ওসি) এম এ জলিল প্রথম আলোকে বলেন, কদমতলি এলাকায় কয়েক দিন আগে ডাকাতির ঘটনা ঘটে। গতকাল রাতে গোপন সূত্রে খবর পাওয়া যায়, ছয় থেকে সাতজনের একটি দল ডাকাতির প্রস্তুতি নিচ্ছে। পুলিশ ওই দলের কাছে গেলে তাদের ওপর গুলি চালায় ডাকাতেরা। পরে পুলিশও পাল্টা গুলি ছোড়ে। এতে জালাল ও শামীম নামের দুই ডাকাত আহত হয়। তাদের ঢাকার পঙ্গু হাসপাতালে ভর্তি করা হয়েছে।
থানা সূত্র জানায়, গোলাগুলির ঘটনায় দুই পুলিশ সদস্য আহত হন। তাঁদের রাজারবাগ পুলিশ হাসপাতালে ভর্তি করা হয়েছে।
