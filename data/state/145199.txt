
দ্বিতীয় ধাপের উপজেলা নির্বাচনে কারচুপি ও অনিয়ম হলে সারা দেশে মিছিলে ও প্রতিবাদে প্রতিবাদে উত্তাল করে তোলা হবে বলে হুঁশিয়ার করেছেন বিএনপির যুগ্ম মহাসচিব রুহুল কবির রিজভী।আজ বুধবার রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রুহুল কবির রিজভী এ কথা বলেন।রুহুল কবির রিজভী অভিযোগ করেন, এই নির্বাচনকে কেন্দ্র করে বিভিন্ন এলাকায় বিএনপির সমর্থক প্রার্থী ও নেতা-কর্মীদের ওপর হামলা, মামলা হচ্ছে। যদি নির্বাচন কমিশন কাল (বৃহস্পতিবার) নির্বাচনের সুষ্ঠু পরিবেশ বজায় রাখতে ব্যর্থ হয়, তাহলে মিছিলে মিছিলে সারা দেশ উত্তাল করে তোলা হবে। অনিয়মের সঙ্গে যে সরকারি কর্মকর্তা জড়িত থাকবেন, তাঁদের নাম-ঠিকানা তালিকা আকারে তৈরি করে রাখার জন্য নেতা-কর্মীদের প্রতি তিনি আহ্বান জানান।‘জঙ্গি ছিনতাইয়ের সঙ্গে বিএনপি জড়িত’ গতকাল মঙ্গলবার জাতীয় সংসদে এই আলোচনা প্রসঙ্গে এক প্রশ্নের জবাবে রিজভী বলেন, আওয়ামী লীগের এই লাগামহীন কথা, ঘোড়ার আগে গাড়ি জুড়ে দেওয়ার মতো। তারা এক জঙ্গিকে ধরে তাকে ক্রসফায়ারে দিল, এটি রহস্যজনক। তদন্ত হওয়ার আগেই তারা অন্যদের দায়ী করছে। তাদের বক্তব্যে প্রমাণিত হচ্ছে, তারাই এ ঘটনার সঙ্গে জড়িত এবং এটি একটি পরিকল্পিত নাটক।বিএনপির এই নেতা অভিযোগ করেন, বাংলাদেশের জঙ্গি উত্থানের সঙ্গে প্রত্যক্ষ ও পরোক্ষভাবে আওয়ামী লীগ জড়িত। বিএনপি জঙ্গিদের ধরেছে, বিচার করেছে এবং শাস্তি দিয়েছে।
বর্তমান মন্ত্রিসভা প্রসঙ্গে এক প্রশ্নের জবাবে রিজভী বলেন, এ মন্ত্রিসভা অবৈধ। এটা নিয়ে বিএনপির কোনো বক্তব্য নেই।
 
 

