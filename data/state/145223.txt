
বিএনপির চেয়ারপারসন খালেদা জিয়াকে নাজিমুদ্দিন রোডের কেন্দ্রীয় কারাগারের নতুন ভবনে রাখা হয়েছে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। বাসসের খবরে বলা হয়, স্বরাষ্ট্রমন্ত্রী আজ বুধবার দুপুরে বাংলাদেশ কোস্টগার্ডের ২৩তম প্রতিষ্ঠাবার্ষিকীর অনুষ্ঠান শেষে সাংবাদিকদের প্রশ্নের জবাবে এ কথা বলেন।
স্বরাষ্ট্রমন্ত্রী বলেন, তাঁকে (খালেদা জিয়া) জেলকোড অনুযায়ী সব ধরনের সুযোগ-সুবিধা দেওয়া হচ্ছে। ওই কারাগারে যতগুলো সুযোগ-সুবিধা দেওয়া যায়, তার সবই দেওয়া হচ্ছে। এখানে অনিরাপদ, ঝুঁকিপূর্ণ কিংবা অস্বাস্থ্যকর কিছুই নেই। তিনি বলেন, খালেদা জিয়া এখন যে কারাগারে আছেন, সেখান থেকে তাঁকে অন্য কোথাও স্থানান্তরের কোনো পরিকল্পনা আপাতত নেই।
রোহিঙ্গা প্রত্যাবাসনের অগ্রগতি বিষয়ে স্বরাষ্ট্রমন্ত্রী বলেন, ‘রোহিঙ্গা প্রত্যাবাসনের ইস্যুতে কথা বলতে আমি মিয়ানমারে গিয়েছিলাম। সেখানে চুক্তি ছাড়াও ১০টি পয়েন্টের ওপর কথা হয়েছিল। সে আলোচনা এখনো চলছে। বর্তমানে মিয়ানমারের স্বরাষ্ট্রমন্ত্রী ঢাকায় অবস্থান করছেন।’ এখনো রোহিঙ্গা অনুপ্রবেশের বিষয়ে তিনি বলেন, আগে তো হাজারে হাজারে রোহিঙ্গা আসত। এখন অনেক কমেছে। এটা জিরোতে চলে আসবে। রোহিঙ্গাদের মিয়ানমারে ফেরাতে আন্তর্জাতিক চাপ অব্যাহত রয়েছে।
প্রশ্নপত্র ফাঁসের সঙ্গে জড়িত ব্যক্তিদের বিরুদ্ধে ব্যবস্থা নেওয়ার বিষয়ে স্বরাষ্ট্রমন্ত্রী বলেন, ‘আমরা চেষ্টা করছি, শিক্ষা মন্ত্রণালয়কেও সহায়তা করছি। এ বিষয়ে সবাই কাজ করছে। আশা করছি মূল হোতারা অচিরেই ধরা পড়বে।’
এর আগে কোস্টগার্ডের ২৩তম প্রতিষ্ঠাবার্ষিকীর অনুষ্ঠানে প্রধান অতিথির বক্তব্যে স্বরাষ্ট্রমন্ত্রী বলেন, কোস্টগার্ড মানুষের আস্থা ও বিশ্বাসের জায়গায় পৌঁছেছে। নদী ও সমুদ্রপথে তাদের নজরদারি অনেক বেড়েছে। এক সময় চট্টগ্রাম বন্দরকে ঝুঁকিপূর্ণ বন্দর বলা হলেও কোস্টগার্ডের কারণে এখন ঝুঁকিমুক্ত। এদের তৎপরতায় পানিপথে মাদকসহ বিভিন্ন চোরাচালান শূন্যের কোঠায় নেমে এসেছে। কোস্টগার্ডকে স্বয়ং সম্পূর্ণ করতে কাজ চলছে।
কোস্টগার্ডের মহাপরিচালক রিয়ার অ্যাডমিরাল আওরঙ্গজেব চৌধুরী বলেন, ২০১৭ সালে কোস্টগার্ড ২ হাজার ১৮৫ কোটি টাকার বেশি মূল্যের অবৈধ পণ্যসামগ্রী আটক করেছে।
