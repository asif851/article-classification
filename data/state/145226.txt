
দিনাজপুরে ইতালীয় ধর্মযাজক পিয়েরো পিচমকে (৫২) গুলির ঘটনায় করা মামলাটি তদন্ত করবে পুলিশের গোয়েন্দা সংস্থা (ডিবি)। গতকাল বুধবার রাত ১১টার দিকে কোতোয়ালি থানায় মামলাটি করেন দিনাজপুর বিশপ হাউসের কসবা ক্যাথলিক মিশনের ইনচার্জ ফাদার সিলাস কুজুর। মামলায় অজ্ঞাত দুষ্কৃতকারীদের আসামি করা হয়েছে।
কোতোয়ালি থানার ভারপ্রাপ্ত কর্মকর্তা (ওসি) মো. খালেকুজ্জামান প্রথম আলোকে বলেন, পুলিশ সুপারের নির্দেশে আজ মামলাটি পুলিশের গোয়েন্দা শাখায় (ডিবি) স্থানান্তর করা হয়েছে।
দিনাজপুরের পুলিশ সুপার মো. রুহুল আমিন প্রথম আলোকে বলেন, ঘটনার সঙ্গে জড়িত ব্যক্তিদের খুঁজে বের করার চেষ্টা করছে পুলিশ। আসামিদের কেউ শনাক্ত করতে পারেননি। তাই দুষ্কৃতকারীদের ইন্ধনদাতাদের দিকে পুলিশের দৃষ্টি।
গতকাল সকালে দিনাজপুর শহরের মির্জাপুর এলাকায় বিআরটিসি বাস ডিপোর কাছে পিয়েরোকে গুলি করে পালিয়ে যায় দুর্বৃত্তরা। গুরুতর আহত অবস্থায় তাঁকে উদ্ধার করে দিনাজপুর মেডিকেল কলেজ হাসপাতালে ভর্তি করেন স্থানীয় লোকজন। উন্নত চিকিৎসার জন্য বিকেলে এয়ার অ্যাম্বুলেন্সে করে তাঁকে ঢাকায় পাঠানো হয়। পিয়েরো ঢাকায় সম্মিলিত সামরিক হাসপাতালে (সিএমএইচ) চিকিৎসাধীন আছেন।
পিয়েরো ইতালীয় চিকিৎসক ও ধর্মযাজক। তিনি শহরের নাভারা মিশনে কর্মরত ছিলেন।
দীর্ঘ ৩০ বছর ধরে রাজশাহী, দিনাজপুরসহ বাংলাদেশের বিভিন্ন জেলায় মিশনারিজের অধীন চিকিৎসাসেবায় নিয়োজিত আছেন পিয়েরো। ২০০৭ সালে তিনি দিনাজপুর শহরে নাভারা মিশনে যোগ দেন।
আরও পড়ুন: 
এবার দিনাজপুরে ইতালীয় ধর্মযাজককে গুলি
