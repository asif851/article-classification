
রাজধানীর ভাটারায় সাত বছরের এক শিশুকে যৌন নিপীড়নের অভিযোগে বাবু (১৯) নামের এক বাসকর্মীকে গ্রেপ্তার করেছে পুলিশ। ঘটনার শিকার শিশুটিকে আজ বৃহস্পতিবার ঢাকা মেডিকেল কলেজ হাসপাতালে ভর্তি করা হয়েছে।
শিশুটি তার মা–বাবার সঙ্গে ভাটারা থানাধীন খাঁপাড়া এলাকায় থাকে। তার বাবা গাড়িচালক।
শিশুটির মায়ের অভিযোগ, বাসচালকের সহকারী ও প্রতিবেশী বাবু গতকাল বুধবার সন্ধ্যার দিকে বাসার সমানে থেকে তাঁর মেয়েকে ডেকে নিয়ে গিয়ে যৌন নিপীড়ন করেন। বিষয়টি জানতে পেরে আশপাশের লোকজন বাবুকে আটকে রাখে পুলিশকে খবর দেয়। পুলিশ গিয়ে তাঁকে আটক করে থানায় নিয়ে যায়।
ভাটারা থানার উপপরিদর্শক (এসআই) নজরুল ইসলাম প্রথম আলোকে বলেন, বাবুকে আটক করা হয়েছে। আজ শিশুটিকে ঢাকা মেডিকেল কলেজ হাসপাতালে ভর্তি করা হয়েছে।
