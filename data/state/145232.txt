

বাংলাদেশে নিরাপত্তা নিয়ে বিদেশিদের এখনো সংশয় রয়েছে বলে জানিয়েছেন চার দেশের রাষ্ট্রদূত। স্বরাষ্ট্রমন্ত্রী আসাদুজ্জামান খান কামালকে তাঁরা বলেন, ব্যাপারটা (বিদেশি হত্যা) নিয়ে কী হতে যাচ্ছে, তা তাঁরা এখনো বুঝতে পারছেন না।
আজ বুধবার দুপুরে চার দেশ যুক্তরাষ্ট্র, যুক্তরাজ্য, কানাডা ও অস্ট্রেলিয়ার রাষ্ট্রদূতের সঙ্গে সচিবালয়ে বৈঠক করেন স্বরাষ্ট্রমন্ত্রী।
দেড় ঘণ্টা ব্যাপী বৈঠক শেষে স্বরাষ্ট্রমন্ত্রী আসাদুজ্জামান খান প্রথম আলোকে বলেন, ‘প্রথমত তাঁরা আমাকে ধন্যবাদ জানাতে এসেছিলেন। তবে নিরাপত্তা নিয়ে তাঁদের এখনো সংশয় রয়েছে বলে জানিয়েছেন। তাঁরা বলেছেন, ব্যাপারটা (বিদেশি হত্যা) নিয়ে কী হতে যাচ্ছে, তা তাঁরা এখনো বুঝতে পারছেন না।’
কোন বিষয়ে শঙ্কা রয়েছে, তা জানতে চেয়ে মন্ত্রী রাষ্ট্রদূতদের বলেন, ‘আপনারা তথ্য দেন কোন কোন জায়গায় আপনাদের অনিশ্চয়তা রয়েছে। আমাদের গোয়েন্দা কর্মকর্তারা সেসব জায়গা খুঁজে বের করবে।’ এর জবাবে রাষ্ট্রদূতেরা বলেন, যেসব জায়গায় শঙ্কা রয়েছে, সেসব জায়গায় তাঁদের নিজেদের গোয়েন্দারাই কাজ করছেন। এ সময় তাঁদের এক সঙ্গে কাজ করার আহ্বান জানিয়ে স্বরাষ্ট্রমন্ত্রী বলেন, ‘আমরা যদি এক সঙ্গে কাজ করি, তাহলে সমস্যাটা বেরিয়ে আসবে।’
এ ঘটনার পেছনে আইএসের সম্পৃক্ততা রয়েছে কি না, বৈঠকে এমন আলোচনার পরিপ্রেক্ষিতে মন্ত্রী বলেন, ‘এ ব্যাপারে যদি আপনাদের কাছে তথ্য থাকে, তাহলে তা আমাদের দেন। আমাদের গোয়েন্দা সংস্থা অত্যন্ত তৎপর। তারা বিষয়টি খুঁজে বের করবে।’ তবে কোনো বিষয়ে ওই চার রাষ্ট্রদূত তথ্য দিতে পারেননি বলে জানান মন্ত্রী।
বর্তমানে বিদেশিদের যে নিরাপত্তা দেওয়া হচ্ছে তা নিয়মিত দেওয়া হবে কি না—বৈঠকে রাষ্ট্রদূতেরা এমন প্রশ্ন করলে স্বরাষ্ট্রমন্ত্রী বলেন, ‘আপনাদের যত দিন নিরাপত্তা দেওয়া প্রয়োজন, তত দিনই নিরাপত্তা দেওয়া হবে। বর্তমানে আমাদের পর্যাপ্ত নিরাপত্তা বাহিনী কাজ করছে।’
বৈঠক শেষে বেরিয়ে যাওয়ার সময় ঢাকায় নিযুক্ত মার্কিন রাষ্ট্রদূত মার্শা বার্নিকাট প্রথম আলোকে বলেন, সরকারের নেওয়া পদক্ষেপে তাঁরা সন্তুষ্ট।
