
আজ ২৪ এপ্রিল। বাংলাদেশের ইতিহাসে ভয়াবহ, মর্মান্তিক ও স্বজন হারানোর ব্যথায় ভরা একটি দিন। এক বছর আগে এই দিনে সাভারের রানা প্লাজা ভবনধসে অগণিত মৃত্যুর ক্ষত এখনো শুকায়নি। হতাহত শ্রমিক ও তাঁদের পরিবার আজও বুঝে পায়নি ন্যায্য ক্ষতিপূরণ। তার পরও সান্ত্বনা, প্রথম আলো ট্রাস্ট সীমিত সামর্থ্য নিয়ে হতাহতদের পাশে দাঁড়িয়েছে। আহতদের চিকিৎসা ও পুনর্বাসনের জন্য সাধ্য অনুযায়ী আমরা উদ্যোগ নিয়েছি। মানুষ মানুষের জন্য। গত এক বছরের অভিজ্ঞতা থেকে আমরা এটা বলতে পারি। এ দেশের মানুষের মধ্যে একে অপরের জন্য মমত্ববোধের পরিচয় আমরা আগেও পেয়েছি। এবারও তার ব্যতিক্রম হয়নি। গত বছর ২৬ এপ্রিল মেরিল-প্রথম আলো অনুষ্ঠান থেকে আমরা সাভার রানা প্লাজা ভবনধসে হতাহতদের সহায়তার আহ্বান জানাই। স্কুল-কলেজ-বিশ্ববিদ্যালয়ের শিক্ষার্থী থেকে শুরু করে শিল্পপতি-ব্যবসায়ী, শিল্পী-সাহিত্যিক-বুদ্ধিজীবী তথা সর্বস্তরের মানুষ মেরিল-প্রথম আলো সাভার রানা প্লাজা সহায়তা তহবিলে সহায়তা দিয়ে এক বিরল দৃষ্টান্ত স্থাপন করেন। মানুষের এই শক্তিই বাংলাদেশের বড় শক্তি। ভবিষ্যতের ভরসা। মানুষের এই মানবিকতাকে আমরা সবচেয়ে দামি সম্পদ হিসেবে বিবেচনা করি।তাঁদের প্রতি প্রথম আলো ট্রাস্টের পক্ষ থেকে জানাই ধন্যবাদ ও আন্তরিক কৃতজ্ঞতা। অসামান্য অবদানের জন্য তাঁদের জানাই অভিনন্দন।
