
রাজধানীর খিলগাঁওয়ে তল্লাশিচৌকি অতিক্রমের চেষ্টার সময় গুলিতে যুবক নিহত হওয়ার ঘটনায় মামলা করেছে র‍্যাব। এতে নিহত যুবকসহ অজ্ঞাতনামা তিনজনকে আসামি করা হয়েছে।
খিলগাঁও থানার ভারপ্রাপ্ত কর্মকর্তা (ওসি) কাজী মাইনুল ইসলামের ভাষ্য, গতকাল শনিবার রাতে র‍্যাব-৩-এর উপসহকারী পরিচালক (ডিএডি) কাজী হাসানুজ্জামান বাদী হয়ে সন্ত্রাসবিরোধী আইনে মামলা দায়ের করেছেন।
গতকাল ভোরে সংকেত অমান্য করে তল্লাশিচৌকি অতিক্রমের চেষ্টার সময় র‍্যাবের গুলিতে এক যুবক নিহত হন বলে জানান সংস্থাটির কর্মকর্তারা। নিহত যুবকের কাছ থেকে দুটি বোমা উদ্ধারের দাবি করেছে র‍্যাব।
এর আগে গত শুক্রবার দুপুরে রাজধানীর আশকোনায় র‍্যাব সদর দপ্তরের ফোর্সেস ব্যারাকে আত্মঘাতী হামলা চালাতে গিয়ে অজ্ঞাতনামা হামলাকারী নিহত হন। আহত হন র‍্যাবের দুজন সদস্য। ওই হামলাকারীর পরিচয় গতকালও পাওয়া যায়নি। তবে পিরোজপুর থেকে আসা এক নারী নিহত হামলাকারীকে ‘ছেলে’ বলে দাবি করেন। এ ঘটনায় র‍্যাবের দায়ের করা মামলায় বলা হয়েছে, ওই আত্মঘাতী হামলাকারীর সঙ্গে আরও সাত-আটজন ছিলেন।
আরও পড়ুন:তল্লাশিচৌকিতে না থামায় গুলি, যুবক নিহতনব্য জেএমবির নতুন প্রস্তুতি
 
 
