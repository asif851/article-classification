
শুরু হলো পবিত্র মাহে রমজান। মুসলমানদের কাছে এই মাস অত্যন্ত ফজিলতপূর্ণ। গতকাল শনিবার এশার নামাজের পর থেকেই শুরু হয়েছে তারাবির জামাত। শেষ রাতে সাহ্রি খেয়ে ধর্মপ্রাণ মুসলমান নরনারীরা দিবাভাগে পানাহার-বিরত থেকে সিয়াম পালন শুরু করেছেন। পবিত্র মাহে রমজান উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। বাণীতে তাঁরা দেশবাসী ও বিশ্ব মুসলিম উম্মাহর প্রতি আন্তরিক মোবারকবাদ জানিয়েছেন।রাষ্ট্রপতি মো. আবদুল হামিদ পবিত্র মাহে রমজান উপলক্ষে তাঁর বাণীতে রমজান মাসের পবিত্রতা ও তাৎপর্য অনুধাবন করে ব্যক্তি ও সমাজজীবনে এর সঠিক প্রতিফলন ঘটানোর আহ্বান জানিয়েছেন। তিনি বলেন, ‘আমি আশা করি, সবাই রমজানের পবিত্রতা ও তাৎপর্য অনুধাবন করে ব্যক্তি ও সমাজজীবনে এর সঠিক প্রতিফলন ঘটাবেন এবং শান্তিপূর্ণ সমাজ গঠনে অবদান রাখবেন।’প্রধানমন্ত্রী শেখ হাসিনা তাঁর বাণীতে জীবনের সর্বস্তরে ধৈর্য ও সংযম প্রদর্শনের মাধ্যমে রমজান মাসের পবিত্রতা রক্ষা করার জন্য সবার প্রতি আহ্বান জানিয়েছেন। প্রধানমন্ত্রী বলেন, ‘আসুন, আমরা সকল প্রকার অকল্যাণ বর্জন করে শান্তি প্রতিষ্ঠায় পরস্পরকে সহযোগিতা করি। জীবনের সর্বস্তরে ধৈর্য ও সংযম প্রদর্শনের মাধ্যমে রমজান মাসের পবিত্রতা রক্ষা করি।’বিএনপি চেয়ারপারসন বেগম খালেদা জিয়া পবিত্র রমজান মাস উপলক্ষে পৃথক বাণীতে মাসটির পবিত্রতা রক্ষার আহ্বান এবং দেশবাসী ও মুসলিম উম্মাহর প্রতি মোবারকবাদ জানিয়েছেন।
