
৮ অক্টোবর গাজীপুর ও টাঙ্গাইলে আইনশৃঙ্খলা রক্ষাকারী বাহিনীর জঙ্গিবিরোধী অভি​যানে নিহত হন ১১ জন। এঁদের মধ্যে গতকাল পর্যন্ত পাঁচজনের পরিচয় পাওয়া গেছে
ছবি দেখে গাজীপুরের পাতারটেকে নিহত সাইফুর রহমানের লাশ শনাক্ত করেন তাঁর পরিবারের সদস্যরা।সাইফুরের বাবা মতিউর রহমান প্রথম আলোকে বলেন, সাইফুর সিলেট ও সুনামগঞ্জে দুই জায়গায় থাকতেন। ২০১২ সালে ছাতকের শুকুরুন্নেসা উচ্চবিদ্যালয় থেকে এসএসসি পাসের পরে সিলেটের রায়নগর এলাকার সার্ক ইন্টারন্যাশনাল কলেজে ভর্তি হন। ২০১৪ সালে তিনি সেখান থেকে এইচএসসি পাসের পর বিভিন্ন বিশ্ববিদ্যালয়ে ভর্তির জন্য পরীক্ষা দিয়েও সুযোগ পাননি। পরে সিলেটের এমসি কলেজে ভর্তি হয়েছেন বলে বাবাকে বলেছিলেন সাইফুর।পেশায় গবাদিপশু বিক্রেতা মতিউর বলেন, এক ছেলে ও দুই মেয়ের মধ্যে সাইফুর বড়। এক মেয়ে কলেজে ও আরেক মেয়ে স্কুলে পড়ে। তিনি বলেন, ‘আমি গরিব মানুষ। ছেলেমেয়েদের অনেক কষ্টে লেখাপড়া করাচ্ছি। সাইফুর খুব শান্ত ছিল। কীভাবে কী হলো কিছুই বুঝতে পারছি না।’ তিনি বলেন, ‘লাশ আনতে যাওয়ার বিষয়ে আমাদের ইউনিয়নের চেয়ারম্যান ও ভাইদের সঙ্গে পরামর্শ করে সিদ্ধান্ত নেব। যেতে তো হবেই।’মতিউর রহমান বলেন, দুই মাস আগে হঠাৎ করেই তাঁর ছেলে সাইফুর নিখোঁজ হন। এরপর থেকে তাঁর মুঠোফোন বন্ধ। সম্ভাব্য সব জায়গায় খোঁজাখুঁজির পর সন্ধান না পেয়ে তিনি বিষয়টি স্থানীয় খুরমা দক্ষিণ ইউনিয়ন পরিষদের চেয়ারম্যানকে জানিয়ে রাখেন।
 
