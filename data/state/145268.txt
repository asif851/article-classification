
বাংলাদেশের ওয়ার্কার্স পার্টির সভাপতি ও বেসামরিক বিমান পরিবহন ও পর্যটন মন্ত্রী রাশেদ খান মেনন বলেছেন, প্রধানমন্ত্রী শেখ হাসিনার নেতৃত্বে ভোটের অধিকার আদায় করেছি, কোন অবস্থাতেই এটা ধ্বংস করা যাবে না।আজ বুধবার বিকেলে পঞ্চগড় সরকারি মিলনায়তনে জেলা ওয়ার্কার্স পার্টি আয়োজিত কর্মী ও সুধী সমাবেশে প্রধান অতিথির বক্তব্যে এসব কথা বলেন রাশেদ খান মেনন।রাশেদ খান মেনন বলেন, স্থানীয় সরকারকে শক্তিশালী ও কার্যকর করতে হলে আগামী ইউনিয়ন পরিষদ নির্বাচন স্বচ্ছ, নিরপেক্ষ ও বিশ্বাসযোগ্য করতে হবে। আর স্বচ্ছ ও নিরপেক্ষ নির্বাচন করার দায়িত্ব নির্বাচন কমিশনের। তিনি বলেন, নির্বাচন নিরপেক্ষ ও স্বচ্ছ করতে না পারলে নির্বাচন কমিশন ও সরকারের ওপর মানুষের আস্থা হারাবে। শেখ হাসিনার নেতৃত্বে আমরা ভোটের অধিকার আদায় করেছি। সুতরাং কোনো অবস্থাতেই এটা ধ্বংস করা যাবে না।মেনন আরও বলেন, জাতীয় উন্নয়নে উত্তরাঞ্চল বড় ভূমিকা রাখছে। শিগগিরই পঞ্চগড়ে একটি পর্যটন কেন্দ্র গড়ে তোলা হবে। ঠাকুরগাঁও বিমানবন্দর চালুর উদ্যোগ নেওয়া হবে।
জেলা শাখার সভাপতি আবু বক্কর সিদ্দিকের সভাপতিত্বে অনুষ্ঠিত সমাবেশে পঞ্চগড়-১ আসনের সাংসদ নাজমুল হক প্রধান, ঠাকুরগাঁও-৩ আসনের সাংসদ ইয়াছিন আলী, পলিট ব্যুরোর সদস্য মাহমুদুল হাসান বক্তব্য দেন।কর্মী ও সুধী সমাবেশের এর আগে বেসামরিক বিমান পরিবহন ও পর্যটন মন্ত্রী রাশেদ খান মেনন পঞ্চগড়ে পর্যটন কেন্দ্র নির্মাণের স্থান পরিদর্শন করেন।
