
আওয়ামী লীগের প্রেসিডিয়াম সদস্য ও স্বাস্থ্যমন্ত্রী মোহাম্মদ নাসিম বলেছেন, বিএনপি নেত্রী খালেদা জিয়া দুর্নীতি করে জেলে গেছেন। আওয়ামী লীগ তাঁকে জেলে পাঠায়নি। বিএনপি নেত্রী স্বাধীনতাবিরোধী জামায়াত শিবিরকে সঙ্গে নিয়ে জ্বালাও-পোড়াও আন্দোলন করে ব্যর্থ হয়ে এখন চিকিৎসা নিয়ে রাজনীতি শুরু করেছেন। 
নাসিম বলেছেন, খালেদা জিয়ার কোনো ষড়যন্ত্রই বাংলার মাটিতে সফল হবে না। কারণ বাংলার জনগণ আর অন্ধকার যুগে ফিরে যাবে না। আজ মঙ্গলবার দুপুরে নিজ নির্বাচনী এলাকা সিরাজগঞ্জের কাজীপুর উপজেলা পরিষদের মাঠে আওয়ামী লীগ আয়োজিত সভায় এসব কথা বলেন নাসিম। সভায় বিশেষ অতিথি ছিলেন মুক্তিযুদ্ধবিষয়ক মন্ত্রী আ ক ম মোজাম্মেল হক ও নৌপরিবহনমন্ত্রী শাজাহান খান।
মোহাম্মদ নাসিম আরও বলেন, নির্বাচন সামনে, বিএনপি-জামায়াত নির্বাচন ঠেকাতে নানা চক্রান্ত শুরু করেছে। তারা ঘোষণা দিয়ে বলেছে, নির্বাচনের সময় শেখ হাসিনা ক্ষমতায় থাকতে পারবেন না। কিন্তু তাদের উদ্দেশে বলতে চাই, অন্য দেশের মতো শেখ হাসিনার অধীনেই আগামী নির্বাচন হবে। এই নির্বাচনী মাঠে বিএনপির ও আওয়ামী লীগের মধ্যে খেলা হবে। নির্বাচন কমিশন এই খেলার রেফারির দায়িত্ব পালন করবেন। এ খেলায় যারা ফাউল করবে, তাদের লাল কার্ড দিয়ে বের করে দেওয়া হবে। মোহাম্মদ নাসিম বলেন, কাজীপুরে কোনো দিন আওয়ামী লীগ পরাজিত হয়নি। কোনো দিন হবেও না। কারণ কাজীপুরের মানুষ কোনো দিন বঙ্গবন্ধু, মনসুর আলী ও শেখ হাসিনার সঙ্গে বেইমানি করেনি। আগামী দিনেও করবে না। মুক্তিযুদ্ধবিষয়ক মন্ত্রী আ ক ম মোজাম্মেল হক বলেন, বিএনপি-জামায়াত ঘোলা পানিতে মাছ শিকারের চেষ্টা করছে। তাদের দোসররা রাতের আঁধারে কোটাপদ্ধতির নামে দেশে অরাজকতা সৃষ্টির চেষ্টা করছে। আন্দোলনের নামে রাতের অন্ধকারে মুখোশ পরে ঢাকা বিশ্ববিদ্যালয়ের উপাচার্যের বাসভবনে ন্যক্কারজনকভাবে হামলা চালিয়েছে।
নৌপরিবহনমন্ত্রী শাজাহান খান বলেন, মেধা ও আদর্শ ছাড়া কোনো আন্দোলন টেকে না, সফল হয় না। বিএনপি-জামায়াতের কোনো আদর্শ নেই। তারা আন্দোলনের নামে মিথ্যাচার করছে। সে জন্য তাদের অবস্থা এমন পর্যায়ে পৌঁছেছে।
স্বেচ্ছাসেবক লীগের কেন্দ্রীয় সহসভাপতি সাবেক সাংসদ তানভীর শাকিলের সভাপতিত্বে অনুষ্ঠিত সভায় অন্যান্যের মধ্যে বক্তব্য দেন বগুড়া-ধুনট আসনের সংসদ হাবিবুর রহমান, জেলা আওয়ামী লীগের সহসভাপতি আবু ইউসুফ, উপজেলা চেয়ারম্যান মোজাম্মেল হক, কাজীপুর উপজেলা আওয়ামী লীগের সাধারণ সম্পাদক খলিলুর রহমান প্রমুখ। এর আগে মন্ত্রীরা ঐতিহাসিক বরইতলা মুক্তিযুদ্ধের স্মৃতি কমপ্লেক্স, মনসুর আলী স্মৃতি কমপ্লেক্স এবং ঐতিহাসিক কুড়িপাড়া মনসুর আলী স্মৃতি কমপ্লেক্সের ভিত্তিপ্রস্তর স্থাপন করেন।
