
সিলেটের বিয়ানীবাজার উপজেলায় গতকাল রোববার জামায়াত-শিবিরের মিছিল ছত্রভঙ্গ করে দিয়েছে পুলিশ। এ সময় মিছিলকারীরা পুলিশকে লক্ষ্য করে ইটপাটকেল নিক্ষেপ করে। পুলিশ ঘটনাস্থল থেকে দুজনকে আটক করেছে।প্রত্যক্ষদর্শী ও পুলিশ সূত্রে জানা গেছে, দুপুর একটায় জামাত-শিবিরের নেতা-কর্মীরা শহরের কলেজ সড়কের মোড় থেকে মিছিল বের করেন। মিছিলটি উত্তরবাজার ডাকঘর মোড়ের কাছে পৌঁছালে পুলিশ মিছিলকারীদের ধাওয়া করে। এ সময় জামায়াত-শিবিরের কর্মীরা পুলিশকে লক্ষ্য করে ইটপাটকেল নিক্ষেপ করে। পুলিশ ঘটনাস্থল থেকে জুনায়েদ আহমদ ও মাজেদ আহমদ নামের দুজন শিবিরের কর্মীকে আটক করে।বিয়ানীবাজার থানার ওসি ফজলুল হক বলেন, শান্তি ভঙ্গের আশঙ্কায় পুলিশ মিছিলে বাধা দিলে তারা পুলিশের দিকে ইট পাটকেল নিক্ষেপ করে। এ ঘটনায় পুলিশ বাদী হয়ে মামলা করবে। শহরে অতিরিক্ত পুলিশ মোতায়েন করা হয়েছে।
