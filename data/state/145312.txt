
পোশাকশ্রমিক মাজেদার ওপর অ্যাসিড নিক্ষেপকারীকে গ্রেপ্তারের দাবিতে গতকাল বুধবার ঢাকার আশুলিয়া প্রেসক্লাবের সামনে মানববন্ধন হয়েছে। অ্যাসিডদগ্ধ নারীদের জন্য প্রথম আলো ট্রাস্ট সহায়ক তহবিলের উদ্যোগে প্রথম আলো বন্ধুসভা এ কর্মসূচির আয়োজন করে।পারিবারিক কলহের জের ধরে গত শনিবার রাতে মাজেদার স্বামী সোহাগ তাঁর ওপর অ্যাসিড নিক্ষেপ করেন বলে অভিযোগ পাওয়া গেছে। ওই ঘটনার পর থেকে সোহাগ পলাতক রয়েছেন। মাজেদা বর্তমানে ঢাকা মেডিকেল কলেজ হাসপাতালে চিকিৎসাধীন। অ্যাসিডে তাঁর মুখমণ্ডল, পেটসহ শরীরের বিভিন্ন অংশ পুড়ে গেছে।প্রত্যক্ষদর্শী সূত্রে জানা গেছে, বন্ধুসভার বন্ধুরা ছাড়াও গতকাল সকাল থেকেই মানববন্ধনে অংশ নিতে শ্রমিক সংগঠনের নেতা-কর্মী, স্থানীয় সাংবাদিকসহ বিভিন্ন শ্রেণি-পেশার মানুষ প্রেসক্লাব চত্বরে জড়ো হতে থাকেন। পরে বেলা ১১টার দিকে হাতে হাত রেখে তাঁরা মানববন্ধনে অংশ নেন। এ সময় আশুলিয়া প্রেসক্লাবের সভাপতি মোজাফ্ফর হোসেন বলেন, ‘ঘটনার পর পাঁচ দিন পার হয়ে গেলেও মাজেদার স্বামীকে পুলিশ গ্রেপ্তার করতে পারেনি। আগামী ২৪ ঘণ্টার মধ্যে মাজেদার স্বামী গ্রেপ্তার না হলে আরও কঠোর কর্মসূচি নিয়ে আমরা মাঠে নামব।’বাংলাদেশ পোশাক শ্রমিক ট্রেড ইউনিয়ন ফেডারেশনের সভাপতি তুহিন চৌধুরী বলেন, পোশাকশিল্পে বেশির ভাগ শ্রমিক নারী। আর এই নারীরাই প্রতিনিয়ত নানা বৈষম্য ও নির্যাতনের শিকার হচ্ছেন। এরই ধারাবাহিকতায় মাজেদা অ্যাসিড-সন্ত্রাসের শিকার হয়েছেন।মানববন্ধনে আরও বক্তব্য দেন বাংলাদেশ গার্মেন্টস শ্রমিক সংহতির আশুলিয়া শাখার আহ্বায়ক আমিনুল ইসলাম, ব্যবসায়ী আবদুস সালাম প্রমুখ।আশুলিয়া থানার ভারপ্রাপ্ত কর্মকর্তা (ওসি) মোহসিনুল কাদির বলেন, ঘটনার পর থেকে পুলিশের দুটি দল সোহাগকে গ্রেপ্তারে কাজ করে যাচ্ছে। খুব শিগগির তাঁকে গ্রেপ্তার করা সম্ভব হবে।
