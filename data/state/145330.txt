

কক্সবাজারের উখিয়া উপজেলায় রোহিঙ্গাদের পাঁচটি আশ্রয়শিবিরে গতকাল সোমবার রাতে প্রশাসন ও পুলিশ অভিযান চালিয়েছে। সেখান থেকে রোহিঙ্গাসহ ২১ জনকে আটক করা হয়। পাঁচজন বিদেশি নাগরিককে প্রথমে আটক করার পর মুচলেকা নিয়ে ছেড়ে দেওয়া হয়।
গতকাল সোমবার সন্ধ্যা ৬টা থেকে রাত সাড়ে ৮টা পর্যন্ত এই অভিযান চলে।
অভিযানে অংশ নেওয়া উখিয়া উপজেলা নির্বাহী কর্মকর্তা (ইউএনও) মো. নিকারুজ্জামানের ভাষ্য, রোহিঙ্গা আশ্রয়শিবিরের সার্বিক পরিস্থিতি ও সেখানে কোনো সন্দেহজনক কর্মকাণ্ড চলছে কি না দেখতে তাঁরা অভিযান চালান। বিকেল ৫টার পর রোহিঙ্গা আশ্রয়শিবিরে থাকার কোনো অনুমতি নেই। এরপরও সেখানে থাকায় চীনের একজন ও চারজন ব্রিটিশ নাগরিককে আটক করা হয়। তাঁরা যথাযথ কর্তৃপক্ষের কোনো অনুমতি ছাড়াই সেখানে ছিলেন। পরে থানায় মুচলেকা নিয়ে তাঁদের ছেড়ে দেওয়া হয়। বিদেশি নাগরিকেরা পেশায় চিকিৎসক।
আটক করা ২১ জনের মধ্যে ১১ জন বাংলাদেশি ও ১০ জন রোহিঙ্গা। ইউএনও নিকারুজ্জামান বলেন, আটক ব্যক্তিদের মধ্যে ১০ জনকে সর্বনিম্ন সাত দিন থেকে সর্বোচ্চ ছয় মাস পর্যন্ত বিভিন্ন মেয়াদে সাজা দেওয়া হয়েছে। সাজাপ্রাপ্ত ১০ জনের মধ্যে ছয়জন রোহিঙ্গা ও চারজন বাংলাদেশি। ত্রাণসামগ্রী মজুত করাসহ বিভিন্ন অপরাধে চার বাংলাদেশিকে সাজা দেওয়া হয়। বাংলাদেশি পাসপোর্ট রাখায় ছয় রোহিঙ্গাকে সাজা দেওয়া হয়। আটক করা অন্য ১১ জনকে উখিয়া থানা-পুলিশের কাছে হস্তান্তর করা হয়েছে বলেও জানান তিনি।
জেলা পুলিশের উখিয়া সার্কেলের অতিরিক্ত পুলিশ সুপার সাইলাও মারমা ঘটনার সত্যতা নিশ্চিত করেছেন। যাচাইবাছাই শেষে আটকদের ব্যাপারে ব্যবস্থা নেওয়া হবে বলে তিনি জানান।
কক্সবাজারের অতিরিক্ত জেলা ম্যাজিস্ট্রেট খালেদ মাহমুদ, জেলা প্রশাসনের চারজন নির্বাহী ম্যাজিস্ট্রেট, উখিয়ার ইউএনও, পুলিশ ও আনসার সদস্যরা অভিযানে অংশ নেন।
