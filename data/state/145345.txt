
ভারতের ত্রিপুরা রাজ্য থেকে শিগগিরই আরও ৬০ মেগাওয়াট বিদ্যুৎ পাবে বাংলাদেশ। বর্তমানে পালাটানা থেকে দৈনিক ১০০ মেগাওয়াট পাচ্ছে। শুক্রবার রাতে ত্রিপুরার রাজধানী আগরতলায় রাজ্য সচিবালয়ে সাংবাদিকদের সঙ্গে কথা বলার সময় এ তথ্য জানান ত্রিপুরার বিদ্যুৎমন্ত্রী মানিক দে। তিনি বলেন, ‘দিল্লি থেকে কেন্দ্রীয় সরকার জানিয়েছে, বাংলাদেশকে আরও ৬০ মেগাওয়াট বিদ্যুৎ সরবরাহ করতে হবে। আমরা প্রস্তুত রয়েছি বন্ধু দেশকে আরও ৬০ মেগাওয়াট বিদ্যুৎ দেওয়ার জন্য।’ ত্রিপুরার মন্ত্রী জানান, দিল্লির নির্দেশ মেনে বিদ্যুৎ রপ্তানি করলেও রাজ্যের কোনো অসুবিধা হবে না। খুব শিগগির রপ্তানির বিষয়ে উভয় দেশের বিদ্যুৎ দপ্তরের কর্মকর্তারা আনুষ্ঠানিক কাজকর্ম শেষ করবেন বলেও তিনি আশা প্রকাশ করেন।
