
আইনমন্ত্রী আনিসুল হক বলেছেন, নিরাপত্তার স্বার্থেই বিএনপি চেয়ারপারসন খালেদা জিয়ার মামলাগুলো বকশীবাজারে আলিয়া মাদ্রাসা প্রাঙ্গণে স্থাপিত বিশেষ জজ আদালতে স্থানান্তর করা হয়েছে। এতে কোনো রাজনৈতিক উদ্দেশ্য নেই।  আজ সোমবার দুপুরে সচিবালয়ে নিজ দপ্তরে লন্ডনের টাওয়ার হ্যামলেটের স্পিকার সাবিনা আক্তারের সঙ্গে বৈঠক শেষে সাংবাদিকদের আইনমন্ত্রী এসব কথা বলেন। মন্ত্রণালয়ের বিজ্ঞপ্তিতেও এ কথা জানানো হয়।  আইনমন্ত্রী বলেন, খালেদা জিয়া আদালতে হাজিরা দেওয়ার সময় তিন-চার শ লোক নিয়ে যান। এতে সরকারি আইনশৃঙ্খলা রক্ষাকারী বাহিনীর দায়িত্ব পালনে বিঘ্ন সৃষ্টি হয়। এসব বিষয় বিবেচনা করে নিরাপত্তার স্বার্থে ওই আদালতে খালেদা জিয়ার মামলাগুলো স্থানান্তর করা হয়েছে। যথাযথ প্রক্রিয়ায় খালেদা জিয়ার মামলার বিচার চলছে। এখানে কোনো তাড়াহুড়ো করা হচ্ছে না। মামলাগুলো পাঁচ-ছয় বছর ধরে চলছে। খালেদা জিয়ার কোনো মামলাই দ্রুততার সঙ্গে শেষ করার উদ্দেশ্য সরকারের নেই।  আইনমন্ত্রী বলেন, আইনের শাসন প্রতিষ্ঠার ক্ষেত্রে অতীতের যেকোনো সরকারের চেয়ে বর্তমান সরকারের অবদান বেশি। সরকার এ দেশে আইনের শাসন প্রতিষ্ঠা করবে।
এর আগে বৈঠকে লন্ডনপ্রবাসী বাংলাদেশিদের বিভিন্ন সমস্যা এবং তাঁদের আইনগত সহায়তা দেওয়ার বিষয়ে আলোচনা হয়।
বিএনপির চেয়ারপারসন খালেদা জিয়ার বিরুদ্ধে থাকা আরও ১৪টি মামলা বকশীবাজার আলিয়া মাদ্রাসাসংলগ্ন ভবনে স্থাপিত অস্থায়ী আদালতে স্থানান্তর করা হচ্ছে । গত বৃহস্পতিবার এ-সংক্রান্ত প্রজ্ঞাপন জারি করা হয়েছে। এই আদালতে খালেদার বিরুদ্ধে থাকা জিয়া চ্যারিটেবল ট্রাস্ট ও জিয়া অরফানেজ ট্রাস্ট-সংক্রান্ত দুটি দুর্নীতির মামলার বিচার চলছে।
