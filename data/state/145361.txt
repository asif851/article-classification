
রাজধানীর কল্যাণপুরে পুলিশের জঙ্গিবিরোধী অভিযানের ঘটনায় করা মামলায় আগামী ৩১ অক্টোবর তদন্ত প্রতিবেদন দাখিলের দিন ধার্য করেছেন আদালত। ওই অভিযানে নয় জঙ্গি নিহত হয়।গতকাল সোমবার মুখ্য মহানগর হাকিমের আদালতে তদন্ত প্রতিবেদন দাখিলের দিন ধার্য ছিল। তবে মামলার তদন্ত কর্মকর্তা গতকাল প্রতিবেদন না দেওয়ায় মহানগর হাকিম মাজহারুল ইসলাম নতুন তারিখ ধার্য করেন।কল্যাণপুরের তাজ মঞ্জিলে ২৬ জুলাই ভোরে সোয়াটের অভিযানে নিহত হয় সন্দেহভাজন নয় জঙ্গি। অভিযানের সময় গুলিিবদ্ধ অবস্থায় রাকিবুল হাসান ওরফে রিগ্যানকে আটক করা হয়।এ ঘটনার পর ৫৪ ধারায় ভবনের মালিকের স্ত্রী-ছেলেসহ পাঁচজনকে আটক করে পুলিশ। তাঁদের বিরুদ্ধে মিরপুর থানায় ভাড়াটিয়ার তথ্য গোপনের অভিযোগে মামলা করা হয়। তাঁরা বর্তমানে কারাগারে রয়েছেন।
