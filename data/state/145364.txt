
মাদক সেবনের প্রতিবাদ করায় মাদারিপুরের রাজৈর উপজেলার আমগ্রাম গ্রামে এক যুবককে কুপিয়ে ও পিটিয়ে আহত করেছে মাদকসেবীরা। গতকাল শনিবার রাত আটটার দিকে এ ঘটনা ঘটে।আহত সত্যজিৎ ওঝাকে (২৫) রাজৈর উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় আজ রোববার রাজৈর থানায় একটি মামলা হয়েছে।রাজৈর থানা ও স্থানীয় সূত্রে জানা যায়, সত্যজিৎ ওঝা ফরিদপুর পলিটেকনিক ইনস্টিটিউট থেকে এ বছর ডিপ্লোমা শেষ করে গাজীপুরে অবস্থিত ঢাকা প্রকৌশল ও প্রযুক্তি বিশ্ববিদ্যালয়ে ভর্তি পরীক্ষা দিয়েছেন। তিনি গত শুক্রবার রাতে ফরিদপুর থেকে বাড়িতে যাচ্ছিলেন। এ সময় তাঁদের বাড়ির পাশের স্লুইস গেটের ওপর একই গ্রামের নেংরা বালার ছেলে পাগল বালাসহ কয়েকজন যুবক মাদক সেবন করছিল। তিনি ওই যুবকদের রাস্তার ওপর এভাবে মাদক সেবন করতে নিষেধ করেন। এতে যুবকেরা তাঁর ওপর ক্ষুব্ধ হয়।পরে গতকাল শনিবার রাতে ওই যুবকেরা সত্যজিতকে একা পেয়ে মারধর করে ও কুপিয়ে আহত করে। স্থানীয় লোকজন তাঁকে উদ্ধার করে রাজৈর উপজেলা স্বাস্থ্য কমপ্লেক্সে ভর্তি করেন।এ ঘটনায় সত্যজিতের মা মমতা রাণী ওঝা বাদী হয়ে রাজৈর থানায় পাগল বালাসহ ছয়জনকে আসামি করে মামলা করেছেন।রাজৈর উপজেলা স্বাস্থ্য কমপ্লেক্সের চিকিৎসক দীপ্তি মণ্ডল জানিয়েছেন, সত্যজিৎ ওঝার মাথায় জখম রয়েছে। তবে তিনি শঙ্কামুক্ত।রাজৈর থানার ভারপ্রাপ্ত কর্মকর্তা মো. আনোয়ার হোসেন ভূঁইয়া ঘটনার সত্যতা নিশ্চিত করে বলেন, আসামিদের গ্রেপ্তারে চেষ্টা চলছে।
