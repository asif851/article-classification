
কবি মধুসূদন দত্তের ১৯২তম জন্মবার্ষিকী উপলক্ষে আজ শুক্রবার থেকে যশোরের কেশবপুরের সাগরদাঁড়িতে সপ্তাহব্যাপী মধুমেলা শুরু হচ্ছে। কবির জন্মদিন ঘিরে প্রতিবছর সাগরদাঁড়িতে বসে এ মেলা। মেলার মধুমঞ্চে আলোচনা সভা, সাংস্কৃতিক অনুষ্ঠান, নাটক মঞ্চস্থ হবে। এ ছাড়া মেলায় যাত্রা, পুতুলনাচ, সার্কাস থাকবে। সন্ধ্যায় প্রধান অতিথি হিসেবে মেলার উদ্বোধন করবেন প্রধানমন্ত্রীর অর্থনৈতিক উপদেষ্টা মসিউর রহমান। বিশেষ অতিথি হিসেবে উপস্থিত থাকবেন কেশবপুরের সাংসদ ও জনপ্রশাসন প্রতিমন্ত্রী ইসমাত আরা সাদেক। এ ছাড়া মেলার বিভিন্ন দিনে সব্যসাচী লেখক কবি সৈয়দ শামসুল হক, বাংলা একাডেমির সভাপতি অধ্যাপক আনিসুজ্জামান, যশোরের বিজ্ঞান ও প্রযুক্তি বিশ্ববিদ্যালয়ের উপাচার্য আবদুস সাত্তার, বাংলা একাডেমির মহাপরিচালক শামসুজ্জামান খান, কলকাতার ঘোষ অ্যান্ড মিত্র পাবলিকেশনের স্বত্বাধিকারী সবিতেন্দ্র নাথ রায়ের উপস্থিত থাকার কথা রয়েছে। মধুমেলার সদস্যসচিব ও ইউএনও শরীফ রায়হান কবির বলেন, প্রতিবছর ২৫ জানুয়ারি থেকে মেলা হলেও এ বছর এসএসসি পরীক্ষার জন্য তিন দিন আগেই মেলা শুরু হচ্ছে। ইতিমধ্যে মেলার সব প্রস্তুতি সম্পন্ন হয়েছে।
