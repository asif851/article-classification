
কুষ্টিয়ায় দ্রুত অগ্নিনির্বাপণ বিষয়ে গাড়িচালকদের হাতে-কলমে প্রশিক্ষণ দেওয়া হয়েছে। জেলা পুলিশের ৩০ জন চালককে গতকাল রোববার সকালে পুলিশ লাইনে ইন সার্ভিস ট্রেনিং সেন্টারে এই প্রশিক্ষণ দেওয়া হয়। পুলিশ সুপার প্রলয় চিসিম এর উদ্বোধন করেন। সেখানে কুষ্টিয়া ফায়ার সার্ভিস অ্যান্ড সিভিল ডিফেন্সের ইন্সপেক্টর শাহজাহান সিরাজ প্রশিক্ষণ দেন। অনুষ্ঠানে কুষ্টিয়ার অতিরিক্ত পুলিশ সুপার আবু বকর সিদ্দীক বলেন, হেডকোয়ার্টারের নির্দেশে পুলিশের প্রতিটি গাড়িতে আগুন নেভানোর সিলিন্ডার রাখার নির্দেশ দেওয়া হয়েছে। ট্রেনিং সেন্টারের বাইরে খোলা জায়গায় কাগজ ও টায়ারে আগুন ধরিয়ে কীভাবে আগুন নেভানোর জন্য সিলিন্ডার ব্যবহার করতে হয়, তা হাতে-কলমে শেখানো হয়। 
