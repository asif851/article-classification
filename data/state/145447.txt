
পুলিশের কাউন্টার টেররিজম ইউনিটের প্রধান মনিরুল ইসলাম জানিয়েছেন, মৌলভীবাজারের নাসিরপুরের সন্দেহভাজন জঙ্গি আস্তানায় অভিযান শেষ করার পর বড়হাটের জঙ্গি আস্তানায় অভিযান পুরোদমে শুরু করা হবে। তিনি আজ বৃহস্পতিবার বেলা ১১টার দিকে মৌলভীবাজারের বড়হাটে জঙ্গি আস্তানা এলাকায় যান। সেখানে তিনি সাংবাদিকদের এসব কথা বলেন।
মনিরুল ইসলাম বলেন, ‘মৌলভীবাজারের দুটি জঙ্গি আস্তানায় গতকাল বুধবার যে অভিযান শুরু হয়েছিল, বৈরী আবহাওয়ার কারণে আজ সকালে তা শুরু করা যায়নি। এখন নাসিরপুরে (ফতেহপুর) অভিযান শেষ করে আমরা বড়হাটে অভিযান শুরু করব। নাসিরপুরের ভবনটি আমরা এখনো দখলে নিতে পারিনি। সে কারণে সেখানে কী অবস্থা, তা আমরা বলতে পারছি না। অভিযান শেষ হলে বলতে পারব। এখন রেকি (দেখে) করে গেলাম।’
গত মঙ্গলবার দিবাগত রাত ও গতকাল ভোরে মৌলভীবাজারের পৃথক দুটি স্থানে দুটি বাড়ি জঙ্গি আস্তানা হিসেবে শনাক্ত করে ঘিরে রাখে পুলিশ। একটি বাড়ি মৌলভীবাজার শহরের বড়হাট আবুশাহ দাখিল মাদ্রাসা গলিতে অবস্থিত। অন্য বাড়িটির অবস্থান শহর থেকে ২০ কিলোমিটার দূরে নাসিরপুর গ্রামে। দুটি জঙ্গি আস্তানায় গতকাল ‘অপারেশন হিট ব্যাক’ শুরু হয়। অপারেশন হিট ব্যাকে ঢাকা মহানগর পুলিশের কাউন্টার টেররিজম ইউনিটের সঙ্গে আছে সোয়াটও।
অভিযান-সংশ্লিষ্ট পুলিশ কর্মকর্তারা গতকাল জানান, রাতের অন্ধকারে অভিযান চালানো খুব ঝুঁকিপূর্ণ। তাই রাতে কিছুটা বিরতি নিয়ে আজ দিনের আলোতে ফের অভিযান চলানোর সিদ্ধান্ত হয়। জঙ্গি আস্তানা দুটি সারা রাত ঘিরে রাখে আইনশৃঙ্খলা রক্ষাকারী বাহিনী।
তবে আজ ভোররাত থেকে মৌলভীবাজারে প্রচণ্ড ঝড়-বৃষ্টি শুরু হওয়ায় সকালে অভিযান বিঘ্নিত হয়। ঝড়-বৃষ্টি কমে যাওয়ায় নাসিরপুরের জঙ্গি আস্তানায় আবার অভিযান শুরুর প্রস্তুতি নেয় আইনশৃঙ্খলা রক্ষাকারী বাহিনী। দুটি জঙ্গি আস্তানার দুই কিলোমিটার চৌহদ্দিতে ১৪৪ ধারা জারি রয়েছে। মৌলভীবাজারের পুলিশ সুপার মোহাম্মদ শাহ জালাল আজ বৃহস্পতিবার সকাল ১০টার দিকে প্রথম আলোকে এই তথ্য জানান।
আরও পড়ুন: 
নাসিরপুরের জঙ্গি আস্তানায় ফের অভিযানের প্রস্তুতি
