
প্রাথমিক ও গণশিক্ষামন্ত্রী মোস্তাফিজুর রহমান বলেছেন, সরকার যত দিন না পর্যন্ত সিদ্ধান্ত বদল করছে, তত দিন পর্যন্ত প্রাথমিক শিক্ষা ও ইবতেদায়ি শিক্ষা সমাপনী পরীক্ষা চলবে।
আজ বুধবার সচিবালয়ে এক সংবাদ সম্মেলনে মন্ত্রী সাংবাদিকদের প্রশ্নের জবাবে এ কথা বলেন।
১৯ নভেম্বর থেকে শুরু হতে যাওয়া প্রাথমিক ও ইবতেদায়ি শিক্ষা সমাপনী পরীক্ষার তথ্য জানাতে এ সংবাদ সম্মেলনের আয়োজন করা হয়। এই পরীক্ষায় মোট পরীক্ষার্থী ২৮ লাখ ৪ হাজার ৫০৯ জন।  আরেক প্রশ্নর জবাবে মন্ত্রী বলেন, প্রাথমিক শিক্ষা অষ্টম শ্রেণি পর্যন্ত হতেই হবে। এটা অনিবার্য। এ বিষয়ে উদ্যোগ নেওয়া হয়েছিল কিন্তু মাঝে থেমে গিয়েছিল। তার মানে এ নয় যে, বিষয়টি চিরদিনের জন্য থেমে গিয়েছে। এ নিয়ে শিক্ষা মন্ত্রণালয়ের সঙ্গে প্রাথমিক ও গণশিক্ষা মন্ত্রণালয়ের কোনো দ্বন্দ্ব নেই।
জাতীয় শিক্ষানীতি অনুযায়ী, প্রাথমিক শিক্ষাকে অষ্টম শ্রেণি পর্যন্ত করার কথা। সে কারণে পঞ্চম শ্রেণি শেষে প্রাথমিক শিক্ষা সমাপনী পরীক্ষা উঠিয়ে দেওয়ার প্রস্তাব থাকলেও মন্ত্রিসভা তা নাকচ করে দেয়। ফলে মন্ত্রিসভায় পরবর্তী সিদ্ধান্ত না হওয়া পর্যন্ত পঞ্চম শ্রেণি শেষে প্রাথমিক শিক্ষা সমাপনী পরীক্ষা চলতে থাকবে।
প্রাথমিক ও ইবতেদায়ি শিক্ষা সমাপনী পরীক্ষা মোট ৭ হাজার ২৭৯টি কেন্দ্রে অনুষ্ঠিত হবে। পরীক্ষা শেষ হবে ২৬ নভেম্বর।
