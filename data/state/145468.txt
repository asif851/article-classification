
রাজধানীর খিলগাঁওয়ের একটি বাসা থেকে আজ মঙ্গলবার রাতে ১৬টি ককটেল, ককটেল তৈরির বিপুল পরিমাণ সরঞ্জাম ও এক লিটার পেট্রল উদ্ধার করেছে পুলিশ। পুলিশের ভাষ্য, ওই বাসায় জাতীয়তাবাদী মোটরচালক দলের সাংগঠনিক সম্পাদক তুহিন ভাড়া থাকতেন। অভিযানের সময় সেখানে কাউকে পাওয়া যায়নি।
খিলগাঁও থানার ভারপ্রাপ্ত কর্মকর্তা (ওসি) মুস্তাফিজ ভূঁইয়া প্রথম আলোকে বলেন, গোপন সংবাদের ভিত্তিতে রাত আটটার দিকে খিলগাঁওয়ের গোড়ানের হাওয়াই গলির একটি বাড়ির পঞ্চম তলার বাসায় অভিযান চালিয়ে ওই ককটেলগুলো উদ্ধার করা হয়। জানা গেছে, মা-বাবাসহ তুহিন ওই বাসায় ভাড়া থাকেন। বর্তমানে তাঁর মা–বাবা দেশের বাড়িতে। বাসায় তিনি একাই থাকতেন। তাঁকে খোঁজা হচ্ছে। তাঁর সঙ্গে আরও কয়েকজন জড়িত আছে। এ ঘটনায় থানায় মামলার প্রক্রিয়া চলছে।
