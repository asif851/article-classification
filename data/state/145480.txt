
শিক্ষকদের বিরোধিতা সত্ত্বেও জাহাঙ্গীরনগর বিশ্ববিদ্যালয়ে সিনেটের মেয়াদোত্তীর্ণ প্রতিনিধিদের সিন্ডিকেট ও অর্থ কমিটিতে সদস্য করা হয়েছে। গতকাল শনিবার অনুষ্ঠিত সিনেটের ৩৪তম বার্ষিক সভায় তিনজনকে সিন্ডিকেট ও একজনকে অর্থ কমিটিতে মনোনয়ন দেওয়া হয়। প্রশাসন সূত্রে জানা যায়, জাহাঙ্গীরনগর বিশ্ববিদ্যালয়ের আইন ১৯৭৩-এর ২২-এর ১ (এফ) ধারা অনুযায়ী দুজন সিনেট প্রতিনিধিকে সিন্ডিকেটের সদস্য মনোনীত করা হয়। তাঁরা হলেন সরকারি কর্মকমিশনের সদস্য ও সাবেক উপাচার্য অধ্যাপক শরীফ এনামুল কবির ও মোতাহার হোসেন মোল্লা। তাঁরা দুজনই সিনেটের রেজিস্টার্ড গ্র্যাজুয়েট ক্যাটাগরির সদস্য। বিশ্ববিদ্যালয়ের আইন ১৯৭৩-এর ২২-এর ১ (আই) ধারা অনুযায়ী সিনেট সদস্যের বাইরে থেকে বিশিষ্ট নাগরিক হিসেবে মো. ইব্রাহীম হোসেন খানকে সিন্ডিকেটের সদস্য মনোনীত করা হয়। তিনি রেজিস্টার্ড গ্র্যাজুয়েট ক্যাটাগরিতে সিনেটের সদস্য ছিলেন। কিন্তু গতকাল সকালেই তিনি সিনেটের সভাপতি উপাচার্য অধ্যাপক ফারজানা ইসলামের কাছে সিনেট সদস্য হিসেবে পদত্যাগপত্র জমা দেন। এ ছাড়া এ এইচ এম সদরুল আলমকে অর্থ কমিটির সদস্য হিসেবে মনোনীত করা হয়। তিনিও রেজিস্টার্ড গ্র্যাজুয়েট ক্যাটাগরিতে সিনেটের সদস্য। সিন্ডিকেট ও অর্থ কমিটির প্রতিটি ক্যাটাগরিতে সদস্য মনোনয়নের জন্য নাম প্রস্তাব করেন বিশ্ববিদ্যালয়ের সিনেট ও সিন্ডিকেট সদস্য অধ্যাপক মোহাম্মদ আলাউদ্দিন। প্রতিটিতে সমর্থন দেন সিনেটের রেজিস্টার্ড গ্র্যাজুয়েট ক্যাটাগরির সদস্য মো. দেলোয়ার হোসেন। কোনো প্রতিদ্বন্দ্বী না থাকায় নির্বাচন ছাড়াই প্রস্তাবিত চারজন সিন্ডিকেট ও অর্থ কমিটির সদস্য হিসেবে মনোনীত হন। গত বুধবার সিনেটের মেয়াদোত্তীর্ণ সদস্যদের থেকে সিন্ডিকেট ও অর্থ কমিটিতে সদস্য না করার দাবিতে উপাচার্যের কাছে স্মারকলিপি দেয় বিভিন্ন বিভাগের ১০ জন শিক্ষকের একটি প্রতিনিধি দল। ওই দলের সদস্য ইতিহাস বিভাগের সভাপতি অধ্যাপক এ টি এম আতিকুর রহমান গতকাল প্রথম আলোকে বলেন, ‘এটা কোনোভাবেই ভালো হলো না। প্রতিবাদ করা আমাদের দায়িত্ব, আমরা করেছি। আলোচনা করে এ বিষয়ে পরবর্তী সিদ্ধান্ত নেওয়া হবে।’ অন্যদিকে সিনেট সভায়ও সিনেটের মেয়াদোত্তীর্ণ বিভিন্ন পদে নির্বাচনের দাবি জানান রেজিস্টার্ড গ্র্যাজুয়েট ক্যাটাগরির সদস্য মোহাম্মদ জাহাঙ্গীর হোসেন। এ ছাড়া সিনেটে শিক্ষকদের চাকরির বয়সসীমা ৬৫ থেকে ২ বছর বাড়িয়ে ৬৭ বছর করা নিয়ে আলোচনা হয়। অধিকাংশ সিনেট সদস্য এর বিরোধিতা করেন। টাঙ্গাইল-১ আসনের সাংসদ মো. আবদুর রাজ্জাক বলেন, ‘বাংলাদেশ সীমিত সম্পদের দেশ। আমরা আশা করব, শিক্ষকেরা সবকিছু বিবেচনা করে এবং দেশের স্বার্থে এই দাবি থেকে সরে আসবেন।’ গতকাল সিনেটে ২০১৫-১৬ অর্থবছরের জন্য ১১৯ কোটি টাকার বাজেট সর্বসম্মতভাবে অনুমোদন করা হয়।
