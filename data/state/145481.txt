
গাজীপুরের টঙ্গীর মাছিমপুর এলাকায় গতকাল বুধবার রাতে দুর্বৃত্তদের ধারালো অস্ত্রের আঘাতে এক যুবকের মৃত্যু হয়েছে।
ওই যুবকের নাম সালাউদ্দিন (২৪)। তিনি মাদারীপুরের রাজৈর থানা এলাকার হারুন অর রশিদের ছেলে। তিনি টঙ্গীর আরিচপুরের গাজীবাড়ি এলাকায় ভাড়া বাড়িতে থাকতেন। টঙ্গীতে একটি ওয়ার্কশপের শ্রমিক ছিলেন তিনি।
টঙ্গী থানার উপপরিদর্শক (এসআই) নিতাই চন্দ্র দাস এলাকাবাসীর বরাত দিয়ে বলেন, মাছিমপুর এলাকার রেনেসাঁ কিন্ডারগার্টেন মাঠে গতকাল রাত সাড়ে ১০টার দিকে সালাউদ্দিনকে কুপিয়ে জখম করে পালিয়ে যায় দুর্বৃত্তরা। পরে এলাকাবাসী তাঁকে উদ্ধার করে টঙ্গী সরকারি হাসপাতালে নিয়ে গেলে কর্তব্যরত চিকিৎসক মৃত ঘোষণা করেন। পুলিশ রাতেই ওই এলাকায় অভিযান চালিয়ে শাহীন (২৫) নামের সালাউদ্দিনের এক বন্ধুকে আটক করেছে। তাঁকে জিজ্ঞাসাবাদ করা হচ্ছে। এ ব্যাপারে আজ বৃহস্পতিবার টঙ্গী থানায় মামলা হবে।
