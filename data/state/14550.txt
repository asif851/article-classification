
নবম জাতীয় সংসদ নির্বাচনের আগে ইশতেহারে দেশবাসীর কাছে করা ওয়াদার বেশির ভাগই পূরণ হয়েছে বলে দাবি করেছেন আওয়ামী লীগের সভানেত্রী শেখ হাসিনা। দশম জাতীয় সংসদ নির্বাচনের দুদিন আগে আজ বৃহস্পতিবার সন্ধ্যায় জাতির উদ্দেশে দেওয়া ভাষণে আওয়ামী লীগের সভানেত্রী শেখ হাসিনা এ দাবি করেন। শেখ হাসিনা বলেন, ‘কোনো কোনো ক্ষেত্রে আমরা আপনাদের কাছে দেওয়া ওয়াদার চেয়েও বেশি কাজ করেছি। গণতন্ত্রের প্রধান শর্ত হচ্ছে জনগণের ক্ষমতায়ন। আজ নিজেদের পছন্দের সরকার গঠনের সুযোগ সৃষ্টি হয়েছে।’শেখ হাসিনা বলেন, ‘আমরা সর্বাত্মক চেষ্টা করেছি বিএনপিকে নির্বাচনে আনার জন্য। ২০১০ সাল থেকে বারবার আমি বিএনপি নেত্রীকে আহ্বান জানিয়েছি আলোচনার মাধ্যমে একটি শান্তিপূর্ণ সমঝোতার পথে এগিয়ে আসতে। নির্বাচনকালীন সর্বদলীয় সরকারে স্বরাষ্ট্রসহ যেকোনো মন্ত্রণালয় দিতে আমি প্রস্তুত ছিলাম। আমি টেলিফোন করে বিরোধীদলীয় নেতাকে সংলাপের আহ্বান জানিয়েছি। তিনি সংলাপের আমন্ত্রণ প্রত্যাখ্যান করে সংঘাতের পথ বেছে নিয়েছেন। বারবার আমাকে আলটিমেটাম দিয়েছেন।’
শেখ হাসিনা বলেন, ‘খালেদা জিয়ার দেওয়া প্রস্তাব অনুযায়ী আমাদের দলের সাধারণ সম্পাদক বিএনপির ভারপ্রাপ্ত মহাসচিবের সঙ্গে কয়েক দফা বৈঠক করেছেন। আশা করেছিলাম, জনগণের ওপর আস্থা রেখে প্রধান বিরোধী দল নির্বাচনে অংশ নেবে। কিন্তু আমাদের আন্তরিক চেষ্টা সত্ত্বেও বিএনপি নির্বাচনে অংশগ্রহণ করে নাই।’
নির্বাচনে অংশ নেওয়া ১২টি রাজনৈতিক দলের মধ্যে ছয়টির প্রধান বা তাঁদের প্রতিনিধিরা বিটিভির মাধ্যমে জাতির উদ্দেশে ভাষণ দেবেন। সুযোগ পাওয়া দলগুলো হলো আওয়ামী লীগ, জাতীয় পার্টি, জাতীয় পার্টি (জেপি), জাসদ, ওয়ার্কার্স পার্টি ও বিএনএফ। এরই অংশ হিসেবে সন্ধ্যায় শেখ হাসিনা ভাষণ দিলেন।
 
শেখ হাসিনার ভাষণের বিস্তারিত পড়ুন

