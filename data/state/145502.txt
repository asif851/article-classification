
ঢাকা মেডিকেল কলেজ হাসপাতালের ইন্টার্ন চিকিৎসকেরা বিভিন্ন দাবিতে আজ মঙ্গলবার সকাল থেকে বহির্বিভাগ বন্ধ করে দিয়েছেন। চিকিৎসাসেবা বন্ধ থাকায় দুর্ভোগে পড়েছেন রোগীরা। বহির্বিভাগের সামনে বিক্ষোভ করে সেখানে তালা ঝুলিয়ে দেন ইন্টার্ন চিকিৎসকেরা। পরে মানববন্ধন করেন। 
ঢাকা মেডিকেল কলেজ হাসপাতালের পুলিশ ফাঁড়ির ইনচার্জ উপপরিদর্শক (এসআই) বাচ্চু মিয়া এ তথ্যের সত্যতা নিশ্চিত করেছেন। ইন্টার্ন চিকিৎসকেদের দাবির মধ্যে রয়েছে হাসপাতালের ভেতরে পাস ছাড়া কোনো রোগীর স্বজনকে ঢুকতে না দেওয়া, ইন্টার্ন চিকিৎসকদের নিরাপত্তা নিশ্চিত করা ইত্যাদি। ইন্টার্ন চিকিৎসকদের ওপর হামলার ঘটনায় সুষ্ঠু বিচারসহ নানা দাবিতে বিক্ষোভ করছেন তাঁরা। হাসপাতালের বহির্বিভাগে সকাল নয়টা থেকে বেলা দুইটা পর্যন্ত চিকিৎসাসেবা চলে। বহির্বিভাগ বন্ধ থাকায় রোগীরা দুর্ভোগে পড়ছেন। বহির্বিভাগের ওয়ার্ডমাস্টার মো. রিয়াজ উদ্দিন ঘটনার সত্যতা নিশ্চিত করেছেন। তিনি বলেন, সকালে টিকিট বিক্রি শুরু করার মুহূর্তে ইন্টার্ন চিকিৎসকেরা তা বন্ধ করে দেন।
