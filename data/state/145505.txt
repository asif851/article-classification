
পেট্রলবোমা হামলায় প্রাণ হারালেন আরও একজন নিরীহ ট্রাকচালক। চাঁপাইনবাবগঞ্জের কানসাটে গতকাল মঙ্গলবার এ হামলায় দগ্ধ হয়েছে তাঁর সহকারী ১৪ বছরের এক কিশোরও। তার শরীরের প্রায় অর্ধেকই পুড়ে গেছে। এ জেলায় আরও সাতটি গাড়িতে অগ্নিসংযোগ ও ভাঙচুর করেছে দুর্বৃত্তরা।এ ছাড়া ঢাকা মেডিকেল কলেজ হাসপাতালে ককটেল হামলার ঘটনা ঘটেছে। এতে আহত হয়েছে দুজন। নারায়ণগঞ্জে বাসে পেট্রলবোমা হামলায় গুরুতর দগ্ধ হয়েছেন চালক। জয়পুরহাটে মাত্র তিন ঘণ্টার ব্যবধানে তিনটি গাড়িতে আগুন দেওয়া হয়েছে। শেরপুরে পোড়ানো হয়েছে মুক্তিযোদ্ধা সংসদ কার্যালয়। নোয়াখালী ও ফেনীতে সাতটি গাড়িতে অগ্নিসংযোগসহ আরও কয়েকটি স্থানে নাশকতার ঘটনা ঘটেছে।বিএনপির নেতৃত্বাধীন ২০-দলীয় জোটের লাগাতার অবরোধের ৫৭তম দিন ছিল গতকাল। এদিন ছয়টি জেলার অন্তত ১২টি স্থানে নাশকতা-সহিংসতার ঘটনা ঘটে। আগুন দেওয়া হয় ১৫টি গাড়িতে। ভাঙচুর করা হয় দুটি। রাত সাড়ে নয়টা পর্যন্ত ২৪ ঘণ্টায় নাশকতায় জড়িত থাকার সন্দেহ, মামলা ও অন্যান্য ঘটনায় আটক বা গ্রেপ্তার করা হয় ১৪৮ জনকে।
৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে অবরোধ কর্মসূচি। তবে এর দুই দিন আগেই শুরু হয় সহিংসতা। ক্রসফায়ারে ৩৩ জনসহ সহিংসতায় এ পর্যন্ত নিহত হয়েছেন ১১৪ জন; আহত ব্যক্তির সংখ্যা সহস্রাধিক। আগুন দেওয়া হয়েছে মোট ৬৭২টি যানবাহনে এবং ভাঙচুর করা হয়েছে মোট ৬১৮টি।
আবার হরতাল বাড়ল: বরাবরের মতো আবার ৪৮ ঘণ্টা হরতাল বাড়ানোর ঘোষণা দিয়েছে ২০-দলীয় জোট। বর্ধিত সময় অনুযায়ী শুক্রবার সকাল ছয়টা পর্যন্ত হরতাল চলবে। গতকাল এক বিবৃতিতে বিএনপির যুগ্ম মহাসচিব সালাহ উদ্দিন আহমদ এ ঘোষণা দেন।
এর আগে গত রোববার থেকে আজ বুধবার সকাল ছয়টা পর্যন্ত ৭২ ঘণ্টার হরতাল ডেকেছিল জোট। এবার অবরোধ-হরতালের মধ্যে আগামীকাল বৃহস্পতিবার সারা দেশে জেলা, উপজেলা, থানা, পৌরসভা ও মহানগরগুলোর প্রতিটি ওয়ার্ডে ‘শান্তিপূর্ণ গণমিছিলের’ কর্মসূচিও ঘোষণা করা হয়েছে।
বিবৃতিতে সালাহ উদ্দিন অভিযোগ করেন, বিরোধী দল-সমর্থিত উপজেলা পরিষদের চেয়ারম্যান, ভাইস চেয়ারম্যান, পৌরসভার মেয়র, সিটি করপোরেশনের মেয়রসহ অনেক নির্বাচিত জনপ্রতিনিধিকে অপসারণ করছে সরকার। আওয়ামী গণতন্ত্রে এটি নতুন নয়, বরং এটি আওয়ামী লীগের রাজনৈতিক কর্মসূচি ও বাকশালতন্ত্রের বাস্তবায়ন। তারই অংশ হিসেবে সোমবার রাজশাহীর সিটি মেয়র মোসাদ্দেক হোসেন বুলবুলের বাসায় হামলা, গুলি ও ভাঙচুর করে তাঁর মাকে আহত এবং দুই ভাইকে আটক করা হয়। সরকারকে হুঁশিয়ার করে তিনি বলেন, ‘দেশে গৃহযুদ্ধ বাধানোর পাঁয়তারা বন্ধ করুন। অন্যথায় উদ্ভূত পরিস্থিতির জন্য আপনারা দায়ী থাকবেন।’
পেট্রলবোমায় নিহত ১: চাঁপাইনবাবগঞ্জ থেকে সোনামসজিদ স্থলবন্দরে যাওয়ার সময় ভোর পৌনে পাঁচটার দিকে কানসাট এলাকায় একটি কাভার্ড ভ্যানে পেট্রলবোমা হামলা চালিয়েছে দুর্বৃত্তরা। এ সময় পুড়ে মারা গেছেন চালক মোহাম্মদ শিপন (৩০)। তাঁর বাড়ি ভোলার বোরহানউদ্দিন উপজেলায়। আহত হয় শাকিল (১৪) নামে তাঁর সহকারী। তাকে রাজশাহী মেডিকেল কলেজ হাসপাতালের বার্ন ইউনিটে ভর্তি করা হয়েছে।
হাসপাতালে গিয়ে দেখা যায়, শিশু শাকিলের দুই হাত, মুখ, পা সবই পুড়ে গেছে। বন্ধ হয়ে গেছে কথা বলা। নিথর দেহটা বিছানায় পড়ে রয়েছে। ঠোঁট দুটো হালকা কাঁপছে। বেশ কয়েকজন নার্স শিশুটিকে ঘিরে আছেন। সকালে হাসপাতালে ভর্তির সময় সে শুধু বলতে পেরেছে, তার বাড়ি চট্টগ্রামের মিরসরাইয়ে। বাবার নাম জসিম উদ্দিন। বয়স ১৪ বছর। তার সঙ্গে আর কেউ নেই।
শাকিলকে কানসাট থেকে রাজশাহী এনেছেন শিবগঞ্জের নুরুল ইসলাম নামের এক ব্যক্তি। তিনি বলেন, সকালে কানসাটে একটি কাজে গিয়েছিলেন তিনি। সেখান থেকে শাকিলকে অ্যাম্বুলেন্সে এ হাসপাতালে নিয়ে এসেছেন। শিশুটি সম্পর্কে তিনি আর কিছু জানেন না।
দুপুরে হাসপাতালের পরিচালক নাসির উদ্দিন জানান, শাকিলের শরীরের ৪০ শতাংশ পুড়ে গেছে। সেই সঙ্গে পুড়েছে শ্বাসতন্ত্র। তার অবস্থা খুবই সংকটাপন্ন। তাকে নিবিড় পরিচর্যাকেন্দ্রে (আইসিইউ) নেওয়া হচ্ছে।
ঢাকা মেডিকেলে ককটেল বিস্ফোরণ: ঢাকা মেডিকেল কলেজ হাসপাতাল-২-এর ফটকে গতকাল সন্ধ্যায় দুটি ককটেল বিস্ফোরণের ঘটনা ঘটে। এতে সোহাগ (২২) ও মাইনুদ্দিন (২১) নামের দুজন আহত হয়েছেন।
ঢাকা মেডিকেল কলেজ হাসপাতাল সূত্র জানায়, রাত পৌনে আটটা থেকে রাত সাড়ে নয়টার মধ্যে ককটেল বিস্ফোরণে আহত হয়ে আরও চারজন ঢাকা মেডিকেলে চিকিৎসা নিতে যান। এর মধ্যে সন্ধ্যা সাড়ে সাতটা থেকে আটটার মধ্যে শান্তিনগর মোড়ে ককটেল বিস্ফোরণে মোমিন ইসলাম (৩০) নামের এক রিকশাচালক, ফকিরাপুলে পথচারী আবুল হোসেন (২৫), শাহবাগ মোড়ে রুমাত সাকলাইন (৩০) এবং আরামবাগে এখলাস (৩০) আহত হন।
চাঁপাইনবাবগঞ্জে সাত গাড়িতে আগুন-ভাঙচুর: শহরের শান্তি মোড়ে বেলা ১১টার দিকে ককটেলের বিস্ফোরণ ঘটিয়ে একটি ট্রাকের গতিরোধ করে তাতে আগুন ধরিয়ে দেয় দুর্বৃত্তরা। কিছুক্ষণ পরে হরিপুরে এক পেট্রলপাম্পের সামনে আরও দুটি ট্রাকে আগুন দেয় তারা। এ সময় দুটি ট্রাকে ভাঙচুর চালানো হয়।
এর আগের দিন সোমবার রাতে কানসাটে আরেকটি ট্রাক ও সোনামসজিদ স্থলবন্দরে একটি ভারতীয় ট্রাকে আগুন দেওয়া হয়। এতে স্থলবন্দর দিয়ে গতকাল বেলা ১১টা পর্যন্ত পণ্য আমদানি বন্ধ ছিল।
পুড়ল মুক্তিযোদ্ধা সংসদ কার্যালয়: বগুড়ার শেরপুরে দুর্বৃত্তের আগুনে পুড়ে গেছে উপজেলা মুক্তিযোদ্ধা সংসদের কার্যালয়। ভোর সাড়ে চারটায় উপজেলা পরিষদ চত্বরের মধ্যে কার্যালয়টিতে এ আগুন দেওয়ার ঘটনা ঘটে। ফায়ার সার্ভিসের সদস্যরা গিয়ে আগুন নিয়ন্ত্রণে আনেন। আগুনে আলমারি, ফাইল কেবিনেট, শোকেস, চেয়ার-টেবিল ও গুরুত্বপূর্ণ কাগজপত্র পুড়ে গেছে।
ঢাকার বাইরের আরও চিত্র: নারায়ণগঞ্জ শহরের নবাব সিরাজদৌল্লাহ সড়কের কালীর বাজার এলাকায় সন্ধ্যা সাতটার দিকে যাত্রীবাহী বাসে পেট্রলবোমা হামলা চালিয়েছে দুর্বৃত্তরা। এ সময় চালক জাহাঙ্গীর আলম (৪২) লাফিয়ে নিচে নামলে দুর্বৃত্তরা তাঁকে লক্ষ্য করেও পেট্রলবোমা ছোড়ে। এতে দগ্ধ হন তিনি। গুরুতর অবস্থায় তাঁকে ৩০০ শয্যার নারায়ণগঞ্জ হাসপাতালে ভর্তি করা হয়েছে।
প্রত্যক্ষদর্শীরা জানান, নারায়ণগঞ্জ-চাঁপাইনবাবগঞ্জ রুটে চলাচলকারী আলট্রা মডার্ন পরিবহনের একটি বাস সন্ধ্যায় কালীর বাজারে যাত্রী নামিয়ে উকিলপাড়া যাচ্ছিল। পথে চার-পাঁচজন দুর্বৃত্ত বাসটিতে ককটেল ও পেট্রলবোমা নিক্ষেপ করে। এ সময় অগ্নিদগ্ধ হন চালক জাহাঙ্গীর আলম। স্থানীয় লোকজন তাঁকে উদ্ধার করে হাসপাতালে পাঠান।
জয়পুরহাটে মাত্র তিন ঘণ্টার ব্যবধানে যাত্রীবাহী একটি বাস ও পণ্যবাহী দুটি ট্রাক আগুনে পুড়িয়ে দিয়েছে দুর্বৃত্তরা। জয়পুরহাট-পাঁচবিবি সড়কের পুরানাপৈল রেল ঘুমটির কাছে সকাল সাতটার দিকে আলুবোঝাই ট্রাক এবং এর পেছনে থাকা চালবোঝাই অপর একটি ট্রাকে কেরোসিন ঢেলে আগুন দেয় তারা। দুটি মোটরসাইকেলে হেলমেট মাথায় ছয়জন সড়কে কাঠের গুঁড়ি ফেলে ট্রাক দুটি থামিয়ে আগুন দিয়ে পালিয়ে যায়।
এরপর সকাল সোয়া ১০টার দিকে জয়পুরহাট-বগুড়া সড়কের সদর উপজেলার বানিয়াপাড়া এলাকায় স্বাক্ষর প্লাস পরিবহনের একটি যাত্রীবাহী বাস ইটপাটকেল ও ফাঁকা গুলি ছুড়ে গতিরোধ করে দুর্বৃত্তরা।
নোয়াখালী শহরের দত্তেরহাটে সড়কের পাশে দাঁড় করিয়ে রাখা একটি ট্রাকে ভোরে আগুন দিয়েছে দুর্বৃত্তরা। একই সময় নতুন বাসস্ট্যান্ডে চৌমুহনী থেকে সোনাপুর অভিমুখী একটি যাত্রীবাহী মিনিবাস থামিয়ে প্রথমে ভাঙচুর ও পরে কেরোসিন ঢেলে অগ্নিসংযোগ করে সাত-আটজনের একটি দল। ঢিলে তিনজন যাত্রী সামান্য আহত হয়েছেন।
নোয়াখালী শহরের দত্তবাড়ী ও সোনাপুর কলেজ গেট এলাকায় গতকাল রাতে দুটি ট্রাক ও একটি সিএনজিচালিত অটোরিকশায় অগ্নিসংযোগ করেছে দুর্বৃত্তরা। এতে ট্রাকের চালকের সহকারী ইসমাইল হোসেন (৫২) দগ্ধ হন। তাঁকে নোয়াখালী জেনারেল হাসপাতালে ভর্তি করা হয়েছে। ইসমাইলের শরীরের প্রায় ২৫ শতাংশ পুড়ে গেছে।
রংপুরে সোনালী ব্যাংকের প্রধান কার্যালয় ও স্টেশন রোডে জেলা দুর্নীতি দমন কার্যালয়ের সামনে দুটি করে চারটি ককটেলের বিস্ফোরণ ঘটানো হয়েছে। বেলা ১১টার দিকে একযোগে এ দুই ঘটনা ঘটানো হয়।
ফেনীতে গতকাল রাত সাড়ে আটটার দিকে ঢাকা-চট্টগ্রাম মহাসড়কের ফেনী বাইপাস অংশের দেবীপুর মা-মণি ফিলিং স্টেশনের সামনে যমুনা পরিবহনের একটি বাস এবং কাঠবোঝাই একটি ট্রাকে অগ্নিসংযোগ করেছে দুর্বৃত্তরা।
{প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}
 
