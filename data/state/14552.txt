
চট্টগ্রামের ফয়’স লেক ইজারা দিয়ে প্রতিবছর বাংলাদেশ রেলওয়ের ক্ষতি হচ্ছে ১ কোটি ৬১ লাখ টাকা। এ অবস্থায় কনকর্ডের সঙ্গে চুক্তি বাতিলের সুপারিশ করেছে রেলপথ মন্ত্রণালয় সম্পর্কিত সংসদীয় স্থায়ী কমিটি। আজ রোববার সংসদ ভবনে কমিটির বৈঠকে এই সুপারিশ করা হয়।
সংশ্লিষ্ট সূত্র জানায়, ২০০৩ সালে রেলওয়ে, পর্যটন করপোরেশন এবং কনকর্ডের (কনকর্ড এন্টারটেইনমেন্ট ও কনকর্ড ইঞ্জিনিয়ার্স অ্যান্ড কন্সট্রাকশন লিমিটেড) সঙ্গে একটি ত্রিপক্ষীয় চুক্তি হয়। এর আওতায় ৫০ বছরের জন্য ফয়’স লেকের ইজারা পায় কনকর্ড।
সংসদ সচিবালয়ের এক সংবাদ বিজ্ঞপ্তিতে জানানো হয়, বৈঠকে জানানো হয়, ফয়’স লেকের এই ইজারার ফলে বাংলাদেশ রেলওয়ে প্রতিবছর ১ কোটি ৯৮ হাজার টাকার ভূমি উন্নয়ন কর দিচ্ছে। অথচ ইজারা পাওয়া প্রতিষ্ঠান বছরে মাত্র ৩৭ লাখ টাকা দিচ্ছে। ফলে প্রতিবছর সরকারের ১ কোটি ৬১ লাখ টাকার ঘাটতি থেকে যাচ্ছে।
সংবাদ বিজ্ঞপ্তিতে বলা হয়, বৈঠকে চট্টগ্রামের ফয়’স লেকের ৩৩৬ দশমিক ৬২ একর জমি ২০০৩ সালে বিএনপি সরকারের সময়ে নামমাত্র মূল্যে অসম চুক্তির মাধ্যমে ইজারা দেওয়া এবং পরবর্তীকালে চুক্তির শর্ত ভঙ্গ, অবৈধ স্থাপনা নির্মাণ, প্রাকৃতিক ভারসাম্য বিনষ্ট করা ও প্রতিবছর বাংলাদেশ রেলওয়ের বিপুল পরিমাণ আর্থিক ক্ষতির সম্মুখীন হওয়ার বিষয়ে বিস্তারিত আলোচনা করা হয়। কমিটির সদস্যরা ৫০ বছর মেয়াদি এ অসম চুক্তির ব্যাপারে তীব্র অসন্তোষ ও ক্ষোভ প্রকাশ করে অবিলম্বে চুক্তিটি বাতিলের এবং ফয়’স লেকে সরকারের জন্য লাভজনক প্রকল্প গ্রহণের বিষয়ে সর্বসম্মত সুপারিশ করে।
এ ছাড়া বৈঠকে ঢাকা সার্কুলার ট্রেন প্রকল্পের সর্বশেষ অবস্থা পর্যালোচনা এবং সংশ্লিষ্ট মন্ত্রণালয়গুলোর সঙ্গে যোগাযোগ ও সমন্বয় করে দ্রুততম সময়ে এর বাস্তবায়নের সুপারিশ করা হয়। ইন্দোনেশিয়া থেকে আমদানি করা রেলের কোচগুলো স্পেসিফিকেশন অনুযায়ী সরবরাহ করা হয়েছে কি না, তা তদন্ত করার জন্য একটি উপকমিটি গঠন করা হয়। কমিটিকে আগামী দুই মাসের মধ্যে প্রতিবেদন দিতে বলা হয়েছে।
কমিটির সভাপতি এ বি এম ফজলে করিম চৌধুরীর সভাপতিত্বে কমিটির সদস্য রেলপথমন্ত্রী মো. মুজিবুল হক, সাংসদ মো. আলী আজগার, মো. সিরাজুল ইসলাম মোল্লা, মোহাম্মদ নোমান, ইয়াসিন আলী ও ফাতেমা জোহরা বৈঠকে অংশ নেন।
