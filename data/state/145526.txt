
চালের বাজারকে অস্থিতিশীল করতে এক দল অসাধু ব্যবসায়ী অপপ্রচার চালাচ্ছে এবং একশ্রেণির সাংবাদিকও এ ব্যাপারে দায়িত্বহীন আচরণ করেছেন। সচিবালয়ে আজ বৃহস্পতিবার বাণিজ্যমন্ত্রী তোফায়েল আহমেদ সাংবাদিকদের এ কথা বলেন।
বাণিজ্যমন্ত্রী বলেন, ভারত চাল রপ্তানি বন্ধ করেনি। রপ্তানি করার জন্য এক কোটি টনের বেশি চাল আছে ভারতের। অথচ এক দল অসাধু ব্যবসায়ী টাকা খরচ করে চালের বাজারকে অস্থিতিশীল করতে ভুয়া চিঠি বানিয়ে বলেছে যে ভারত বাংলাদেশের কাছে চাল রপ্তানি করবে না। স্বাক্ষরবিহীন এই ভুয়া চিঠির ওপর ভিত্তি করে কিছু পত্রিকা ও টিভি চ্যানেল প্রতিবেদনও তৈরি করেছে।
বাণিজ্যমন্ত্রী বলেন, প্রতিবেদন তৈরির আগে সাংবাদিকদের আরও পরীক্ষা করা উচিত। বাংলাদেশের ১৬ কোটি মানুষের প্রতি তাঁদের আরও দায়িত্বশীল হওয়া উচিত। হাওয়ার ওপর প্রতিবেদন করা ঠিক নয়।
সত্যি সত্যিই ভারত চাল রপ্তানি বন্ধ করলে সরকার তা কীভাবে জানবে—এমন প্রশ্নের জবাবে বাণিজ্যমন্ত্রী বলেন, ‘আগে জানবে ভারতে আমাদের হাইকমিশন অফিস এবং বাংলাদেশে ভারতের হাইকমিশন অফিস। দুই অফিসেই খোঁজ নিয়েছি এবং তারা বলেছে খবরটি মিথ্যা।’
