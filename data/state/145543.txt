
দক্ষিণ যাত্রাবাড়ীর একটি বাসার তালা ভেঙে গত বুধবার মধ্যরাতে শিউলি আক্তার (২৯) নামে এক তরুণীর গলিত লাশ উদ্ধার করেছে পুলিশ। এ ঘটনার পর শিউলির স্বামী পরিচয়দানকারী ফয়সল পালিয়ে গেছেন। যাত্রাবাড়ী থানার পুলিশ জানায়, ছয় মাস আগে শিউলি ও ফয়সল নিজেদের স্বামী-স্ত্রী পরিচয় দিয়ে দক্ষিণ যাত্রাবাড়ীর একটি বাড়ির দোতলার একটি বাসা ভাড়া নেন। বুধবার রাতে ওই বাসা থেকে দুর্গন্ধ বের হলে লোকজন বিষয়টি যাত্রাবাড়ী থানায় জানায়। রাত ১২টার দিকে যাত্রাবাড়ী থানার পুলিশ ওই বাসার দরজার তালা ভেঙে শিউলির গলিত লাশ উদ্ধার করে। পরে মরদেহটি ময়নাতদন্তের জন্য ঢাকা মেডিকেল কলেজ মর্গে পাঠায়। শিউলির গ্রামের বাড়ি মাগুরার মহম্মদপুরের ডুমুরশিয়ায়। তাঁর বাবা প্রয়াত আক্কাস মোল্লা। যাত্রাবাড়ী থানার ভারপ্রাপ্ত কর্মকর্তা (ওসি) আনিছুর রহমান প্রথম আলোকে বলেন, ধারণা করা হচ্ছে, স্বামী পরিচয়দানকারী ফয়সল শিউলিকে হত্যা করে বাসার বাইরে থেকে তালা মেরে পালিয়েছেন। তাঁর জাতীয় পরিচয়পত্র উদ্ধার করা হয়েছে। সেখানে তাঁর বাসার ঠিকানা বেগুনবাড়ী বলে উল্লেখ করা হয়েছে। তাঁকে গ্রেপ্তারের চেষ্টা চলছে।
