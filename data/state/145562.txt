
পদ্মা সেতুতে আরেকটি স্টিলের অবকাঠামো (স্প্যান) উঠছে আগামীকাল শুক্রবার। ৩৮ ও ৩৯ নম্বর পিলারের ওপর এই স্প্যানটি বসবে। প্রতিটি স্প্যানের দৈর্ঘ্য ১৫০ মিটার। এমন ৪১টি স্প্যান জোড়া দিয়েই সেতুটি তৈরি হবে।
এর আগে গত ৩০ সেপ্টেম্বর ৩৭ ও ৩৮ নম্বর পিলারের মধ্যে পদ্মা সেতুর প্রথম স্প্যান বসানো হয়। এর প্রায় চার মাস পর আরেকটি স্প্যান বসতে যাচ্ছে। সেতু বিভাগের কর্মকর্তারা জানান, ইতিমধ্যে দ্বিতীয় স্প্যান বসানোর কাজ শুরু হয়েছে। শুক্রবার তা পিলারের ওপর বসানোর পরিকল্পনা রয়েছে। স্টিলের স্প্যানটির ওজন প্রায় ২ হাজার ৮০০ টন। এটি শক্তিশালী ক্রেন দিয়ে মাওয়া প্রান্ত থেকে নিয়ে জাজিরা প্রান্তের পিলারে বসানো হবে। আগের স্প্যানটিও জাজিরা প্রান্তে বসানো হয়।
জানতে চাইলে পদ্মা সেতু প্রকল্পের পরিচালক শফিকুল ইসলাম গতকাল বুধবার রাতে প্রথম আলোকে বলেন, কুয়াশার কারণে স্প্যান বসানোর কাজে কিছুটা ব্যাঘাত হয়েছে। তিনি বলেন, ১২টি স্প্যান প্রকল্প এলাকায় আছে। তৃতীয় স্প্যানটিও বসানোর মতো অবস্থায় আছে। এখন কাজ দ্রুত এগিয়ে যাচ্ছে।
এদিকে পদ্মা সেতুর দ্বিতীয় স্প্যানটি বসানোর পর আগামী ২ ফেব্রুয়ারি প্রধানমন্ত্রী শেখ হাসিনা প্রকল্প এলাকা পরিদর্শনে যেতে পারেন বলে সেতু বিভাগ সূত্র জানিয়েছে। প্রথম স্প্যান বসানোর পরই প্রধানমন্ত্রীর যাওয়ার কথা ছিল। কিন্তু সে সময় জাতিসংঘের সাধারণ অধিবেশনে যোগ দেওয়ার জন্য যুক্তরাষ্ট্রে অবস্থান করার কারণে তা হয়নি।
সরকার চলতি বছরের ডিসেম্বরে পদ্মা সেতু চালু করার ঘোষণা দিয়েছে। তবে এখন পর্যন্ত অর্ধেক কাজ হয়েছে। ফলে নির্ধারিত সময়ে সেতুর কাজ শেষ হওয়া নিয়ে অনিশ্চয়তা তৈরি হয়েছে।
প্রকল্প পরিচালকের চুক্তির মেয়াদ বৃদ্ধি
পদ্মা সেতু প্রকল্পের পরিচালক শফিকুল ইসলামের চুক্তির মেয়াদ দুই বছর বাড়িয়েছে সরকার। গতকাল জনপ্রশাসন মন্ত্রণালয় এ সংক্রান্ত আদেশ জারি করেছে।
শফিকুল ইসলাম সড়ক ও জনপথ অধিদপ্তরের অতিরিক্ত প্রধান প্রকৌশলী থাকা অবস্থায় ২০১১ সালে পদ্মা সেতু প্রকল্পের পরিচালক নিযুক্ত হন। তাঁর সরকারি চাকরির মেয়াদ ২০১৩ সালে শেষ হওয়ার পর থেকে চুক্তিভিত্তিক নিয়োগ দেওয়া হয়। এবার তৃতীয় দফায় দুই বছরের জন্য মেয়াদ বাড়ানো হয়েছে।
