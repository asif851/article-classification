
কক্সবাজার শহরকে যানজটমুক্ত করতে তিনটি সিদ্ধান্ত গ্রহণ করেছে জেলা প্রশাসন। গতকাল বুধবার দুপুরে জেলা প্রশাসনের সম্মেলনকক্ষে অনুষ্ঠিত এক সভায় এ সিদ্ধান্ত নেওয়া হয়।
সিদ্ধান্তগুলো হচ্ছে শহরের প্রধান সড়কে ১০ হাজারের বেশি ব্যাটারিচালিত ইজিবাইক (টমটম) ও অটোরিকশা চলাচল করছে। এদের অধিকাংশের বৈধ লাইসেন্স নেই। তাই এ সড়ক যানজটমুক্ত রাখতে অবৈধ যানবাহনের বিরুদ্ধে আটক অভিযান পরিচালনা এবং সীমিত সংখ্যায় যানবাহন চলাচল নিয়ন্ত্রণের সিদ্ধান্ত হয়েছে।
প্রধান সড়কের দুপাশে নির্মিত অবৈধ স্থাপনা উচ্ছেদ এবং শহরের ভেতরে স্থাপিত বাস কাউন্টারগুলো শহরের বাইরে কেন্দ্রীয় বাস টার্মিনালে স্থানান্তর করার সিদ্ধান্ত নেওয়া হয় সভায়।
জেলা প্রশাসক মো. আলী হোসেনের সভাপতিত্বে সভায় বক্তব্য দেন সংরক্ষিত নারী আসনের সাংসদ খোরশেদ আরা হক, কক্সবাজার উন্নয়ন কর্তৃপক্ষ (কউক) চেয়ারম্যান লে. কর্নেল (অব.) ফোরকান আহমেদ, অতিরিক্ত জেলা প্রশাসক কাজি আবদুর রহমান, অতিরিক্ত পুলিশ সুপার আফসারুল হক, জেলা আওয়ামী লীগের সভাপতি সিরাজুল মোস্তফা, সাধারণ সম্পাদক মুজিবুর রহমান, কক্সবাজার পৌরসভার মেয়র (ভারপ্রাপ্ত) মাহবুবুর রহমান, কক্সবাজার সাংবাদিক ইউনিয়নের সভাপতি আবু তাহের, জেলা ট্রাক মালিক সমিতির সভাপতি নঈমুল হক চৌধুরী প্রমুখ।
সভায় বিভিন্ন দপ্তরের কর্মকর্তা, সুশীল সমাজ ও পরিবহন শ্রমিক মালিকদের প্রতিনিধিরা উপস্থিত ছিলেন।
সভায় বক্তারা বলেন, পর্যটন শহর কক্সবাজার এখন তীব্র যানজটের শহরে পরিণত হয়েছে। ফলে পর্যটকসহ শহরবাসীর দুর্ভোগ চরমে উঠেছে। কক্সবাজারকে একটি পরিকল্পিত নগরীতে উন্নীত করার জন্য সিদ্ধান্তগুলো দ্রুত বাস্তবায়ন করতে হবে।
 
