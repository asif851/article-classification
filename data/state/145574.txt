
রিখটার স্কেলে ৮ দশমিক ৫ মাত্রার ভূকম্পন হলে চট্টগ্রাম নগরের ৭৮ শতাংশ ভবন ধসে পড়তে পারে। এতে ৯৫ হাজার মানুষের প্রাণহানির আশঙ্কা রয়েছে। নগরের বিদ্যালয় ভবনগুলোও ভূমিকম্প ঝুঁকির মধ্যে রয়েছে। সমন্বিত দুর্যোগ ব্যবস্থাপনা কর্মসূচির (সিডিএমপি) এক গবেষণায় এসব আশঙ্কার কথা বলা হয়েছে। ভূমিকম্পের সম্ভাব্য ক্ষয়ক্ষতি কী হতে পারে, তা নিয়ে ২০০৯ সালে ওই গবেষণাপত্র প্রকাশ করে সিডিএমপি।বিশেষজ্ঞরা বলছেন, ইমারত নির্মাণ বিধিমালা সঠিকভাবে না মানা, অপরিকল্পিত নগরায়ণ, ঝুঁকিপূর্ণ ভবনের তালিকা হালনাগাদ না করা এবং সর্বোপরি সচেতনতার অভাবে চট্টগ্রামে ভূমিকম্পের ক্ষয়ক্ষতি বেশি হওয়ার আশঙ্কা রয়েছে। তাঁরা বলছেন, ভূমিকম্প মোকাবিলায় এবং ক্ষয়ক্ষতি এড়াতে চট্টগ্রামে সরকারি ও বেসরকারিভাবে তেমন কোনো প্রস্তুতিও নেই।এ বিষয়ে ফায়ার সার্ভিস ও সিভিল ডিফেন্স চট্টগ্রামের উপসহকারী পরিচালক মো. আবদুল মালেক বলেন, ‘আমরা আস্তে আস্তে আমাদের সরঞ্জাম উন্নত করার চেষ্টা করে যাচ্ছি। যদি একসঙ্গে কয়েকটা ভবন ক্ষতিগ্রস্ত হয় তাহলে সবগুলোতে কাজ করার সরঞ্জাম এবং জনবল নেই।’সিডিএমপি যখন গবেষণাটি করে তখন চট্টগ্রাম শহরে ১ লাখ ৮২ হাজার ভবন ছিল। গবেষণায় বলা হয়, চট্টগ্রামে ৮ দশমিক ৫ মাত্রার ভূকম্পন হলে ৯২ শতাংশ ঘরবাড়ি কমবেশি ক্ষতিগ্রস্ত হবে। ৭৮ শতাংশ সম্পূর্ণ বিধ্বস্ত হবে। অন্যদিকে ৬ মাত্রার ভূকম্পন হলে ৭০ শতাংশ ভবন কমবেশি ক্ষতিগ্রস্ত হবে। ৩০ শতাংশ সম্পূর্ণ বিধ্বস্ত হবে। এ ছাড়া ভূমিকম্পের কারণে চট্টগ্রামের রাস্তাঘাট, গ্যাসলাইন, বিদ্যুৎ লাইন ক্ষতিগ্রস্ত হবে বলে গবেষণায় বলা হয়। যদি মধ্যরাতে ৮ দশমিক ৫ মাত্রার কম্পন হয় তাহলে ৯৫ হাজার এবং দিনের বেলায় হলে ৭৩ হাজার লোকের প্রাণহানির আশঙ্কা করা হয়েছে ওই গবেষণায়।চট্টগ্রাম বিশ্ববিদ্যালয়ের ভূগোল ও পরিবেশবিদ্যা বিভাগের অধ্যাপক অলক পাল বলেন, সম্প্রতি যে কম্পন হয়েছে সেটার মাত্রা চট্টগ্রামে ৬-এর ওপরে যায়নি। তবে এই কম্পন এই অঞ্চলে নিকট অতীতের অনেক ভূকম্পনের চেয়ে বেশি ছিল।সিডিএমপির গবেষণার সঙ্গে যুক্ত ছিলেন চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) সদ্য বিদায়ী উপাচার্য ও পুরকৌশল বিভাগের অধ্যাপক জাহাঙ্গীর আলম। তিনি প্রথম আলোকে বলেন, ‘আমরা দীর্ঘদিন ধরে বলে আসছি মিয়ানমারের কাছে বিধায় চট্টগ্রাম ভূকম্পন ঝুঁকির মধ্যে রয়েছে। সম্প্রতি যে ভূকম্পন হয়েছে এটি তার বড় প্রমাণ। যদি এই কম্পনটি মাটির ১৩৫ কিলোমিটার গভীরে না হয়ে আরও ওপরে হতো, তাহলে বড় ধরনের বিপর্যয় ঘটতে পারত। এ জন্য এখন ৮ দশমিক ৫ মাত্রার ভূকম্পন সহনীয় ভবন নির্মাণের দিকে মনোযোগী হতে হবে।’জাহাঙ্গীর আলম জানান, একই গবেষণায় ১ হাজার ৩৩টি স্কুল ভবন পরীক্ষা করা হয়। ৭ বা ততোধিক মাত্রার কম্পন হলে তার মধ্যে ৭৩৯টি স্কুল ভবন ভেঙে যেতে পারে।গত বুধবার রাতের ভূকম্পনে নগরের নয়টি ভবন হেলে পড়ে। এই নয়টি ভবন চট্টগ্রাম উন্নয়ন কর্তৃপক্ষের (সিডিএ) ঝুঁকিপূর্ণ ভবনের তালিকায় ছিল না। সিডিএর হিসাবে বর্তমানে নগরে ঝুঁকিপূর্ণ ভবনের সংখ্যা ৫৪টি। ২০০৭ সালে ৫৭টি ঝুঁকিপূর্ণ ভবনের তালিকা করা হয়। এর মধ্যে মাত্র তিনটি ভবন ভাঙা হয়েছে। গত নয় বছরে ঝুঁকিপূর্ণ ভবনের তালিকা হালনাগাদ করা হয়নি।এ বিষয়ে চট্টগ্রাম উন্নয়ন কর্তৃপক্ষের প্রধান নগর পরিকল্পনাবিদ (ভারপ্রাপ্ত) শাহীন উল ইসলাম খান বলেন, ‘ঝুঁকিপূর্ণ ভবনের তালিকা মূলত সিটি করপোরেশনের তৈরি করা উচিত। আমাদের দেখার বিষয় ভবনটি অবৈধ কিংবা ইমারত নির্মাণ আইন মেনেছে কি না। তবে আমরা এখন সিটি করপোরেশনের সঙ্গে কথা বলব। সমন্বিতভাবে একটি তালিকা তৈরির উদ্যোগ নিতে হবে।’ঝুঁকিপূর্ণ ভবন না ভাঙার বিষয়ে জানতে চাইলে সিটি করপোরেশনের নির্বাহী ম্যাজিস্ট্রেট নাজিয়া শিরীন বলেন, ‘ভবনগুলো ভাঙার ক্ষেত্রে অনেকগুলো ধাপ পার হতে হয়। সব ধাপ পার হয়ে আমার কাছে যেসব ভবন ভাঙার ফাইল এসেছিল, সবগুলো সম্পূর্ণ করেছি।’সংশ্লিষ্টদের মতে, চট্টগ্রামে ঝুঁকিপূর্ণ ভবনের সংখ্যা ওই তালিকার চেয়ে অনেক বেশি হবে। এ জন্য নতুন করে জরিপ শুরু করা প্রয়োজন বলে মনে করেন বিশেষজ্ঞরা।অধ্যাপক জাহাঙ্গীর আলম বলেন, ‘বুধবারের ভূমিকম্পে খালি চোখে কেবল কয়েকটি ভবন হেলে পড়েছে দেখা যাচ্ছে। কিন্তু অনেক ভবন ভেতরে-ভেতরে ক্ষতিগ্রস্ত হয়েছে। নতুন করে ঝুঁকিপূর্ণ ভবন নির্ধারণের জন্য একটি জরিপ করা জরুরি।’ভূকম্পন মোকাবিলায় ইমারত নির্মাণ বিধিমালা মেনে চলার ওপর জোর দিয়েছেন বিশেষজ্ঞরা। কিন্তু সাম্প্রতিক ভূকম্পনে হেলে পড়া ভবনগুলো পরিদর্শন করে সিডিএ বিধিমালা-সংক্রান্ত নানা অনিয়ম দেখতে পায়। এই ভবনগুলো পরিদর্শন এবং পরবর্তী করণীয় নির্ধারণের জন্য সিডিএ তিন সদস্যের একটি কমিটি গঠন করেছে। কমিটির প্রধান করা হয়েছে সিডিএর প্রধান নগর পরিকল্পনাবিদ (ভারপ্রাপ্ত) শাহীন উল ইসলাম খানকে।জানতে চাইলে শাহীন উল ইসলাম খান বলেন, যে ভবনগুলো হেলে পড়েছে তারা ইমারত নির্মাণ বিধিমালা কোনো না কোনোভাবে ভঙ্গ করেছে। হেলে পড়া ভবনের বাইরেও অনেকে একই রকম বিধি ভঙ্গ করছে। সিডিএ এদের বিরুদ্ধে ব্যবস্থা নেবে।
