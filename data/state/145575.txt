
ময়মনসিংহের নান্দাইল উপজেলায় গত মঙ্গলবার রাতে জোছনা আরা (৭৫) নামের এক বৃদ্ধাকে তাঁর ছেলে হত্যা করেছেন বলে অভিযোগ উঠেছে। এ ঘটনায় জোছনার ছেলে জয়নাল আবেদিনকে আটক করে পুলিশে সোপর্দ করেছেন এলাকাবাসী।জোছনা আরা উপজেলার বেতাগৈর ইউনিয়নের পলাশিয়া গ্রামের বাসিন্দা।এলাকার কয়েকজন বাসিন্দা ও জয়নালের ভগ্নিপতি মো. আবদুর রহিম জানান, দেড় বছর আগে জয়নাল মানসিকভাবে অসুস্থ হয়ে পড়েন। মঙ্গলবার সকাল থেকে তিনি ঘরের জিনিসপত্র ভাঙচুর শুরু করেন। রাত সাড়ে আটটার দিকে তিনি আবারও ভাঙচুর করতে থাকেন। এ সময় জয়নালকে থামাতে মা জোছনা আরা ঘরে প্রবেশ করেন। মাকে দেখতে পেয়ে জয়নাল উত্তেজিত হয়ে পড়েন। একপর্যায়ে মায়ের মাথায় মুগুর দিয়ে আঘাত করেন জয়নাল। চিৎকার দিয়ে জোছনা ঘরের বাইরে এসে উঠানেই লুটিয়ে পড়েন। পরে সেখানে তিনি মারা যান।এ ঘটনায় বাড়িতে চিৎকার-চেঁচামেচি শুরু হলে আশপাশ থেকে লোকজন ছুটে এসে জোছনার মৃতদেহ পড়ে থাকতে দেখেন। পরে তাঁরা জয়নালকে আটকে রেখে থানায় খবর দেন। পুলিশ এসে জোছনার লাশ উদ্ধার এবং জয়নালকে আটক করে থানায় নিয়ে যায়।
