
আইসিটি কর্মকাণ্ডের মাধ্যমে উদ্ভাবনী সেবা প্রদানে উৎকর্ষের স্বীকৃতি হিসেবে জাতীয় তথ্য ও যোগাযোগপ্রযুক্তি পুরস্কার ডিজিটাল ওয়ার্ল্ড-২০১৬ পেয়েছে বাংলাদেশ ধান গবেষণা ইনস্টিটিউট (ব্রি)। তিন দিনব্যাপী ডিজিটাল মেলার সমাপনী দিনে গত শুক্রবার রাজধানীর বসুন্ধরা কনভেনশন সেন্টারে এক অনুষ্ঠানে অর্থমন্ত্রী আবুল মাল আবদুল মুহিত ব্রির মহাপরিচালক ভাগ্য রানী বণিকের হাতে এ পুরস্কার তুলে দেন। এ সময় তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ পলক উপস্থিত ছিলেন। আইসিটি ও ই-কৃষি বিস্তারে ব্রির উল্লেখযোগ্য কার্যক্রম, সাফল্য ও উদ্যোগের মধ্যে রয়েছে রাইস নলেজ ব্যাংক মোবাইল অ্যাপস, স্বতন্ত্র ওয়েবসাইট, বিজ্ঞানী ও কর্মকর্তাদের জন্য লোকাল এরিয়া নেটওয়ার্ক (ল্যান) স্থাপন ইত্যাদি। বিজ্ঞপ্তি
