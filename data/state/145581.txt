
নীলফামারীর সৈয়দপুর উপজেলায় গভীর গর্তে পড়ে গতকাল রোববার বিকেলে মোনালিসা নামের সাত বছরের এক শিশু মারা গেছে। সে উপজেলার কামারপুকুর ইউনিয়নের দলুয়া মুন্সিপাড়ার মোতালেব হোসেনের মেয়ে। মোনালিসা স্থানীয় আনন্দ নিকেতন স্কুলের শিশু শ্রেণির ছাত্রী ছিল। পরিবার সূত্র জানায়, বিকেলে ধান কুড়ানোর জন্য মাঠে যায় মোনালিসা। ইটভাটার মাটি কাটার কারণে সেখানে গভীর গর্ত ছিল। সে সেখানে পড়ে যায়। এতে ঘটনাস্থলেই তার মৃত্যু হয়। কামারপুকুর ইউপির চেয়ারম্যান রেজাউল করিম লোকমান বিষয়টি নিশ্চিত করেছেন। 
