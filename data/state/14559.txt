
ঢাকা মেডিকেল কলেজ হাসপাতালে জন্মের পরই মৃত ঘোষণা করা হয় নবজাতকটিকে। দাফনের জন্য গোসল করানোর সময় হঠাৎ নড়ে ওঠে নবজাতক। দ্রুত তাঁকে আবার আরেক হাসপাতালে নেওয়া হয়। আজ সোমবার রাজধানী ঢাকায় এমন একটি ঘটনা ঘটেছে।
সকাল সাড়ে সাতটার দিকে ঢাকা মেডিকেল কলেজ হাসপাতালে একটি কন্যাশিশুর জন্ম দেন শারমিন আক্তার (২০)। জন্মের পর নবজাতককে মৃত ঘোষণা করেন চিকিৎসকেরা। দাফনের আগে গোসল করানোর সময় হঠাৎ নড়ে ওঠে নবজাতকটি। শরিফ দ্রুত তাকে আজিমপুর মাতৃসদন হাসপাতালে নিয়ে যান। সেখানের চিকিৎসকেরা শিশুটিকে আগারগাঁও শিশু হাসপাতালে পাঠান। এখন ওই হাসপাতালে চিকিৎসাধীন রয়েছে সে।  এ বিষয়ে জানতে চাইলে ঢাকা মেডিকেল কলেজ হাসপাতালের পরিচালক ব্রিগেডিয়ার জেনারেল এ কে এম নাসিরউদ্দিন সাংবাদিকদের বলেন, ‘খবরটি শুনেছি। বিভাগীয় প্রধানকে তদন্তের নির্দেশ দেওয়া হয়েছে।’
