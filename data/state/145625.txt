
সারা দেশে আজ মঙ্গলবার সকাল থেকে হঠাৎ করেই ধর্মঘট শুরু করেছেন পরিবহনশ্রমিকেরা। এর মধ্যেও রাজধানীতে কিছু বাস চলাচল করছে। কিন্তু আন্দোলনরত শ্রমিকেরা রাজধানীর বিভিন্ন স্থানে বাস থেকে যাত্রীদের নামিয়ে দিচ্ছেন বলে অভিযোগ উঠেছে।
রাজধানীর সদরঘাট থেকে গাবতলী যাচ্ছিলেন মো. মিলন নামের একজন যাত্রী। তিনি জানান, সকালে ইসলামপুর থেকে কাপড় কিনে সদরঘাট থেকে গাবতলী আসছিলেন। বাসটি বেলা একটার দিকে কল্যাণপুরে আসার পর ঘুরিয়ে ফেলা হয়। এ সময় চালক ও তাঁর সহকারী তাঁকেসহ সব যাত্রীকে বাস থেকে নামিয়ে দেন। সেখান থেকে কাপড়ের বস্তা মাথায় নিয়ে হেঁটে গাবতলী বাস টার্মিনাল পর্যন্ত যেতে হয়েছে তাঁকে।
এদিকে মিরপুর ১ নম্বর, ১০ নম্বরে আন্দোলনরত পরিবহনশ্রমিকেরা অবস্থান নিয়ে বাস থেকে যাত্রীদের নামিয়ে দিচ্ছেন। মিরপুর মডেল থানার উপপরিদর্শক (এসআই) আব্বাস আলী প্রথম আলোকে বলেন, সর্বশেষ বিকেল সোয়া পাঁচটার দিকে মিরপুর ১ নম্বরে বাস থেকে যাত্রীদের নামিয়ে দেওয়ার ঘটনা ঘটেছে।
পুলিশের বিশেষ শাখা (এসবি) থেকে জানা যায়, বিকেল পাঁচটার দিকে মিরপুর ১ নম্বরে স্বাধীন বাংলা সুপার মার্কেটের সামনে বিআরটিসির একটি দোতলা বাস ভাঙচুর করেন শ্রমিকেরা।
