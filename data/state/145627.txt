
আধুনিক গণতন্ত্রে ‘মতপ্রকাশের স্বাধীনতা’ ও ‘পরমতসহিষ্ণুতা’ শব্দগুলো খুব গুরুত্বপূর্ণ। কিন্তু এখন দেশে দেশে এর বিপরীতে অসহিষ্ণুতা ও চরমপন্থার মতো ধারণাগুলো প্রকট হচ্ছে। প্রশ্ন উঠেছে উদার গণতন্ত্রের ভবিষ্যৎ নিয়ে। বাংলা একাডেমিতে আয়োজিত ঢাকা লিট ফেস্টের দ্বিতীয় দিনে আলোচিত হলো এসব প্রসঙ্গই।
‘ক্যান ইন্ডিয়া স্পিক’ অধিবেশনে ভারতীয় সাংবাদিক নরেশ ফার্নান্দেজ বলেন, ভারতে স্বাধীনভাবে মতপ্রকাশের জায়গা ক্রমে সংকুচিত হচ্ছে। সম্প্রতি ভারতীয় সরকার এনডিটিভি চ্যানেলের প্রচারে এক দিনের নিষেধাজ্ঞা জারি করে পরে পিছু হটেছে। সরকারের সমর্থক উগ্রবাদী গোষ্ঠীগুলো বিভিন্ন জায়গায় প্রান্তিক জনগোষ্ঠীর ওপর হামলা করছে। আর বড় বড় সংবাদমাধ্যমগুলো নিয়ন্ত্রণ করছে করপোরেশনগুলো। তাদের স্বার্থের বিরুদ্ধে গেলে অনেক ক্ষেত্রেই তথ্য সামনে আসছে না।
এ সময় হিন্দুস্তান টাইমস-এর সাংবাদিক মঞ্জুলা নারায়ণ যোগ করেন, মাওবাদী বিদ্রোহের ওপর বই লেখার অপরাধে দিল্লি ইউনিভার্সিটির অধ্যাপক নন্দিনী সুন্দরের বিরুদ্ধে হত্যা মামলা পর্যন্ত দায়ের করা হয়েছে। লেখক শ্রীরাম কারি বলেন, ‘ভারতে এমনিতে কথা বলাই যায়। কিন্তু যখন গুরুত্বপূর্ণ কথা বলতে যাবেন, তখনই ধর্ম, পরিবার, সমাজ, সরকার থেকে বাধা আসবে।’
এরপরের আরেকটি অধিবেশন ‘দ্য নিউ ওয়ার্ল্ড ডিসঅর্ডার’-এ সাংবাদিক জাফর সোবহান বলেন, মার্কিন নির্বাচনে ডোনাল্ড ট্রাম্পের জয় কোনো আলাদা ঘটনা নয়। রাশিয়ায় ভ্লাদিমির পুতিন, তুরস্কে রিসেপ তাইয়েপ এরদোয়ান, ভারতে নরেন্দ্র মোদির নির্বাচিত হওয়া ও যুক্তরাজ্যের ইউরোপীয় ইউনিয়ন থেকে বেরিয়ে আসার ঘটনার ধারাবাহিকতায় এটি হয়েছে। সাংবাদিক রোজামুন্ড আরউইন বলেন, আধুনিক গণতান্ত্রিক ব্যবস্থার মধ্যেই কোনো গলদ থেকে যাচ্ছে কি না সেটা খতিয়ে দেখার প্রয়োজন আছে।
একই কথা উঠে আসে ‘সুফি বাউল’ অধিবেশনে। লেখক সাদিয়া দাহলভি বলেন, সুফি মতবাদে সহাবস্থানের কথা আছে। কিন্তু বাস্তবতা হচ্ছে এখন সবাইকে একই মতের অধিকারী হতে হবে। ভিন্নমতকে প্রচণ্ডভাবে অস্বীকার করা হচ্ছে। অধ্যাপক সলিমুল্লাহ খান বলেন, তরুণ প্রজন্মকে বলা হচ্ছে, উগ্রপন্থা কোনো সমাধান নয়। এ কথা বলার সঙ্গে সঙ্গে এটাও বলা দরকার যে, সমাধানটা তাহলে কী? সেটা তো সাম্রাজ্যবাদ হতে পারে না। বোঝা দরকার, উদার গণতন্ত্রী হিলারি ক্লিনটন ইসলামিক স্টেট তৈরির পেছনে তাঁর দায় এড়াতে পারবেন না।
এবারের মার্কিন নির্বাচনী প্রচারণায় হিলারিকে ‘ন্যাস্টি ওম্যান’ বলেছিলেন ট্রাম্প। উৎসবে একটি অধিবেশনের শিরোনামই ছিল এটি। এখানে উঠে আসে নারীর প্রতি বৈষম্য, সন্ত্রাস ও অসহিষ্ণুতার কথা। ২০১৬ সালে বুকারজয়ী অনুবাদক ডেবোরাহ স্মিথ বলেন, ‘জঘন্য নারী’ কথাটার পাশাপাশিই আসে ভালো নারীর ধারণা। পুরুষতান্ত্রিক সমাজে ভালো নারী হতে কেবল বাড়ির কাজকর্ম করতে হবে, সন্তান মানুষ করতে হবে। সাংবাদিক নাদিরা নাইপল বলেন, পশ্চিমে নারী স্বাধীনতার জন্য অনেক কাজ হয়েছে। কিন্তু সে তুলনায় প্রাচ্য অনেক পিছিয়ে আছে। তবু এখানকার নারীরা অনেক ক্ষেত্রেই সাহসিকতার সঙ্গে ধর্মীয় কুসংস্কার, বিরূপ সমাজব্যবস্থার বিরুদ্ধে লড়াই করছেন। এ অধিবেশনে আরও অংশ নেন লেখক এভি ওয়াইল্ড ও বিবিসির সাংবাদিক বি রোলাট।
কবি নির্মলেন্দু গ‌ুণ অংশ নেন ‘কবির জীবন: জীবনের কবিতা’ অধিবেশনে। ‘মঞ্চ যখন আমার’ অধিবেশনটিতে বাংলাদেশের মঞ্চের পরিবেশ নিয়ে কথা বলেন অভিনেত্রী সারা যাকের, মিতা চৌধুরী, বন্যা মির্জা ও সামিনা লুৎফা নিত্রা। আরেকটি অধিবেশনে কবি সাজ্জাদ শরিফ ও শাহনাজ মুন্নী তুলে ধরেন জার্মান কবি হেনড্রিক জ্যাকসনের কবিতা অনুবাদের অভিজ্ঞতার কথা। গ্যেটে ইনস্টিটিউটের ‘পোয়েটস ট্রান্সলেটিং পোয়েটস’ প্রকল্পে একই সঙ্গে জার্মান কবিও অনুবাদ করেছিলেন এই দুই বাংলাদেশি কবির কবিতা। ছিল আরিফ ইউসুফ নির্মিত প্রামাণ্যচিত্র ব্লকেড-এর প্রদর্শনী। বব ডিলানকে নিবেদিত কনসার্টে গান করেন স্টোন ফ্রি ব্যান্ড।
আজ উৎসবের শেষ দিন। সকাল নয়টা থেকে সন্ধ্যা সাড়ে সাতটা পর্যন্ত উৎসব চলবে। আজকের অধিবেশনগুলোর কয়েকটি হলো ‘মসলিনস মিসটিক’, ‘দ্য ওয়ার্ল্ড অ্যাকর্ডিং টু পুতিন’, ‘পর্দার গল্প, পাতার গল্প’, ‘হিন্দি হেজিমনি’। এ ছাড়া হবে শিল্পী মনিরুল ইসলামের ওপর একটি বইয়ের মোড়ক উন্মোচন ও আলোচনা।
 
