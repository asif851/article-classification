
রাজবাড়ীর কালুখালী উপজেলার একটি গমখেত থেকে গতকাল বুধবার এক যুবকের লাশ উদ্ধার হয়েছে। এ ঘটনায় পুলিশ তাঁর স্ত্রী, শ্বশুর ও শাশুড়িকে জিজ্ঞাসাবাদের জন্য আটক করেছে।
ওই যুবকের নাম সোলেমান হোসেন শেখ (৩২)। তিনি উপজেলার রতনদিয়া ইউপির হরিণবাড়ীয়া গ্রামের বাসিন্দা। সোলেমান কৃষিকাজ করে জীবিকা নির্বাহ করতেন।
সোলেমানের ভাতিজা স্থানীয় ইউপি সদস্য মাসুদ করিম বলেন, প্রায় ছয় মাস আগে একই উপজেলার মাঝবাড়ি ইউনিয়নের মোহনপুরের বাসিন্দা সাহিদ বিশ্বাসের মেয়ে সাহানা খাতুনের সঙ্গে সোলেমানের বিয়ে হয়। শ্বশুর সাহিদ গত মঙ্গলবার দুপুরে সোলেমানকে নিজের বাড়িতে দাওয়াত দেন। সোলেমান বিকেলে বাড়ি থেকে শ্বশুরবাড়ির উদ্দেশে বের হন। গতকাল সকালে নিজ গ্রামের মাঠে একটি গমখেতে তাঁর লাশ পাওয়া যায়।
কালুখালী থানার উপপরিদর্শক (এসআই) সাহেব আলী বলেন, লাশের গায়ে জখমের চিহ্ন রয়েছে। ময়নাতদন্তের জন্য লাশ রাজবাড়ী সদর হাসপাতালের মর্গে পাঠানো হয়েছে।
সোলেমানের বোন মতি বেগম অভিযোগ করে বলেন, বিয়ের পর থেকেই স্ত্রী সাহানার সঙ্গে সোলেমানের বনিবনা হচ্ছিল না। সাহানা ও তাঁর পরিবারের লোকজনই সোলেমান হত্যায় জড়িত।
তবে পুলিশ হেফাজতে শ্বশুর সাহিদ বিশ্বাস সাংবাদিকদের কাছে অভিযোগ অস্বীকার করেন।
