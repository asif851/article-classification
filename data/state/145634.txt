
ন্যাশনাল ব্যাংকের বনানী শাখা থেকে ২০০ কোটি টাকা ঋণ নেয় প্রিমিয়ার প্রোপার্টি ডেভেলপমেন্ট। এ ঋণের ব্যক্তিগত জামিনদার প্রিমিয়ার ব্যাংকের চেয়ারম্যান ও সাবেক সাংসদ এইচ বি এম ইকবাল। ওই প্রতিষ্ঠানটির চার পরিচালক হলেন তাঁর দুই পুত্র মোহাম্মদ ইমরান ইকবাল ও মইন ইকবাল, কন্যা নওরিন ইকবাল এবং তাঁর স্বামী জামাল জিয়া আহমেদ।
ওভার ড্রাফট ঋণ (প্রতিনিয়ত উত্তোলন সুবিধা) হলেও ঋণের অর্থ একবারেই তুলে নিয়েছে প্রতিষ্ঠানটি। অনুমোদনের এক সপ্তাহের মধ্যেই ১৮৫ কোটি টাকা তুলে স্থায়ী আমানত (এফডিআর) হিসেবে জমা করা হয়েছে প্রিমিয়ার ব্যাংকের বনানী শাখায়। ইমরান ইকবাল প্রিমিয়ার ব্যাংকের পরিচালক। ঋণের ৪ কোটি ৩৫ লাখ টাকা স্থানান্তর করা হয়েছে এইচ বি এম ইকবালের মালিকানাধীন আইবিসি পাওয়ার লিমিটেডের হিসাবে। বাকি টাকার কোনো হদিস মেলেনি। ন্যাশনাল ব্যাংকের বনানী শাখা থেকে প্রিমিয়ার ব্যাংকের বনানী শাখার দূরত্ব ৫০০ মিটারের মধ্যে।
বাংলাদেশ ব্যাংকের এক বিশেষ পরিদর্শনে এসব অনিয়ম ধরা পড়েছে। এর পরিপ্রেক্ষিতে ঋণের পুরো টাকা ফিরিয়ে আনতে (কল ব্যাক) ন্যাশনাল ব্যাংককে নির্দেশ দিয়েছে কেন্দ্রীয় ব্যাংক। এ বিষয়ে যোগাযোগ করেও প্রিমিয়ার প্রোপার্টির পরিচালকদের পাওয়া যায়নি। তবে ঋণটির ব্যক্তিগত জামিনদার এইচ বি এম ইকবাল গত মঙ্গলবার রাতে প্রথম আলোকে বলেন, ‘ঋণের টাকা নিয়মিত খরচ হচ্ছে। এফডিআর ভেঙেও খরচ হচ্ছে। টাকা কোথায় ব্যবহার করব, এটা তো দেখার কথা না। প্রকল্পের প্রয়োজনে টাকা যেখানে নেওয়া প্রয়োজন, নেওয়া হচ্ছে। এখানে কোনো ধরনের অনিয়ম হয়নি।’ এইচ বি এম ইকবাল আরও বলেন, ‘হোটেল নির্মাণে অনেক টাকা খরচ হচ্ছে। প্রায় দুই হাজার কোটি টাকার প্রকল্প। ঋণ যা নেওয়া হচ্ছে, সবই ফেরত দেওয়া হবে। ন্যাশনাল ব্যাংক চিঠি দিয়েছিল, আমরা বলেছি সব ঠিক আছে।’
বাংলাদেশ ব্যাংক ও ন্যাশনাল ব্যাংক সূত্রে জানা গেছে, গত বছরের ২১ ডিসেম্বর ন্যাশনাল ব্যাংকের পরিচালনা পর্ষদ ঋণটির অনুমোদন দেয়। ২৭ ডিসেম্বর ১০০ কোটি ও পরে বাকি অর্থ তোলা হয়। বাংলাদেশ ব্যাংকের প্রতিবেদনে বলা হয়েছে, প্রিমিয়ার প্রোপার্টির নামে ওভার ড্রাফট ঋণ দেওয়া হলেও তা দ্রুত তুলে নিয়ে অন্য খাতে ব্যবহারের সুযোগ দেওয়া হয়েছে। বিষয়টি জেনেও শাখা কর্তৃপক্ষ নীরব থেকেছে। এতে করে আমানতকারীদের অর্থের সুরক্ষা দিতে ব্যর্থ হয়েছে ব্যাংকটি।
অর্থ ফেরত দেওয়া-সংক্রান্ত বাংলাদেশ ব্যাংকের নির্দেশনার কথা প্রিমিয়ার প্রোপার্টির পরিচালকদের জানানো হয়। তবে প্রতিষ্ঠানটি জানিয়েছে, তারা ঋণের টাকা এখনই ফেরত দেবে না। প্রকল্পে ধীরে ধীরে টাকা ব্যয় করা হবে। এর পরিপ্রেক্ষিতে ৭ আগস্ট বাংলাদেশ ব্যাংককে সিদ্ধান্ত পুনর্বিবেচনার জন্য চিঠি দিয়েছে ন্যাশনাল ব্যাংক।
এ বিষয়ে ন্যাশনাল ব্যাংকের উপব্যবস্থাপনা পরিচালক এ এস এম বুলবুল নিজ কার্যালয়ে প্রথম আলোকে বলেন, ‘বাংলাদেশ ব্যাংক সিদ্ধান্ত পুনর্বিবেচনার জন্য রাজি না হলে টাকা ফেরত আনার উদ্যোগ নেওয়া হবে।’
বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদ এ নিয়ে প্রথম আলোকে বলেন, বেসরকারি ব্যাংকের মালিকদের এটা একটা নীতিবহির্ভূত কাজ। বাংলাদেশ ব্যাংক শুধু টাকা ফেরত আনতে বলেই চুপ করে থাকলে হবে না। শক্ত অবস্থান নিয়ে এর শেষ দেখতে হবে। ব্যাংকের পরিচালক হয়ে কেন তাঁরা এমন কাজে জড়াবেন।
এইচ বি এম ইকবাল ও তাঁর পরিবার নানা কারণে আলোচিত-সমালোচিত। অবৈধ সম্পদ অর্জন ও সম্পদের তথ্য গোপনের দায়ে দুর্নীতি দমন কমিশনের (দুদক) মামলায় ২০০৮ সালে এইচ বি এম ইকবাল, তাঁর স্ত্রী মমতাজ বেগমসহ দুই ছেলে ও এক মেয়েকে সাজা দেন বিশেষ আদালত। এইচ বি এম ইকবাল নিজে চিফ মেট্রোপলিটন ম্যাজিস্ট্রেট (সিএমএম) আদালতে আত্মসমর্পণ করে হাইকোর্ট থেকে খালাস পান ২০১১ সালে। তাঁর স্ত্রী, দুই ছেলে ও কন্যার সাজার কার্যকারিতা ২০১০ সালের নভেম্বরে শেষ হলেও আদালতে আত্মসমর্পণ করে তাঁরা হাজত খাটেন এ বছর। এর আগে ২০০১ সালের ১৩ ফেব্রুয়ারি হরতাল চলাকালে বিএনপির মিছিলে গুলি করে চারজনকে হত্যার অভিযোগে এইচ বি এম ইকবালের বিরুদ্ধে মামলা হয়েছিল।
আটকে গেছে ন্যাশনাল ব্যাংকের এমডি নিয়োগ
প্রিমিয়ার প্রোপার্টির ঋণ কী কাজে ব্যবহার করা হবে, তা জানতে চেয়েছিল বাংলাদেশ ব্যাংক। এ বিষয়ে বাংলাদেশ ব্যাংকের তদন্তে বলা হয়েছে, প্রকল্পের বিষয়ে চলতি দায়িত্বে থাকা এমডি চৌধুরী মোশতাক বাংলাদেশ ব্যাংককে মিথ্যা তথ্য দিয়েছে, যা ব্যাংক কোম্পানি আইনের ১০৯ (২) ধারা অনুযায়ী দণ্ডনীয় অপরাধ।
এ বিষয়ে চৌধুরী মোশতাকের সঙ্গে কথা বলার জন্য গত সপ্তাহের একাধিক দিন ব্যাংকের প্রধান কার্যালয়ে গেলেও তিনি দেখা দেননি।
ন্যাশনাল ব্যাংক এখন চৌধুরী মোশতাককে পূর্ণাঙ্গ এমডি করতে চায়, যা বাংলাদেশ ব্যাংকের অনুমোদনের অপেক্ষায় আছে। বাংলাদেশ ব্যাংক সূত্রে জানা গেছে, চৌধুরী মোশতাকের অনিয়ম ধরা পড়েছে ডেপুটি গভর্নর আবু হেনা মোহা. রাজী হাসানের অধীনে থাকা ফিন্যান্সিয়াল ইনটেগ্রিটি অ্যান্ড কাস্টমার সার্ভিসেস বিভাগের পরিদর্শনে। ঋণের অর্থ ফেরত আনার নির্দেশ দিয়েছে এস এম মনিরুজ্জামানের অধীনে থাকা অফ সাইট সুপারভিশন বিভাগ। ডেপুটি গভর্নর এস কে সুর চৌধুরীর অধীনে থাকা ব্যাংকিং প্রবিধি ও নীতি বিভাগকে চৌধুরী মোশতাকের বিরুদ্ধে ব্যবস্থা নিতে বলা হয়েছে। ফলে চৌধুরী মোশতাককে এমডি পদে অনুমোদন দিতে পারছে না ব্যাংকিং প্রবিধি ও নীতি বিভাগ। 
