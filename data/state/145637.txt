
নারায়ণগঞ্জ শহরের পাইকপাড়ায় আজ শনিবার জঙ্গিবিরোধী অভিযানের পর নিহত তিনজনের ছবি প্রকাশ করেছে পুলিশ। তাঁদের মধ্যে একজন গুলশানে জঙ্গি হামলার অন্যতম পরিকল্পনাকারী তামিম চৌধুরী বলে পুলিশ জানিয়েছে। প্রথম আলো সম্পাদকীয় নীতিমালা অনুযায়ী কোনো লাশের ছবি প্রকাশ করে না। কিন্তু পরিস্থিতির গুরুত্ব বিবেচনা করে তামিমের ছবিটি প্রকাশ করা হলো।
গুলশান হামলার পর বাংলাদেশি বংশোদ্ভূত কানাডার নাগরিক তামিমকে ধরতে বিভিন্ন স্থানে অভিযান চালাচ্ছিল পুলিশ। তামিমকে ধরিয়ে দিতে ২০ লাখ টাকা পুরস্কারও ঘোষণা করা হয়েছিল।
আজ সকালে পাইকপাড়ার বড় কবরস্থান এলাকার একটি তিনতলা ভবন ঘিরে অভিযান শুরু করে ডিএমপির কাউন্টার টেররিজম অ্যান্ড ট্রান্স ন্যাশনাল ইউনিট। তাদের সঙ্গে যোগ দেয় সোয়াট। সহযোগিতা করে র‍্যাব-১১ ও নারায়ণগঞ্জ জেলা পুলিশ।
ঢাকা মহানগর পুলিশের অতিরিক্ত উপকমিশনার ছানোয়ার হোসেন বলেন, সকাল সাড়ে ছয়টার দিকে পুলিশ বাড়িটি ঘিরে ফেলে। এরপর অভিযান চালানো হবে বলে বাড়িওয়ালাকে জানানো হয়। জঙ্গিদের আত্মসমর্পণ করার জন্য আধ ঘণ্টার মতো সময়ও দেওয়া হয়েছিল। কিন্তু তাঁরা সেই সুযোগ নেননি। এরপরই পুলিশ অভিযান চালায়।
পাইকপাড়ার বাড়িটি তিনতলা। জঙ্গিরা তিনতলার ফ্ল্যাটটি ভাড়া নেন। এই বাড়ির আশপাশে টিনের কয়েকটি বাড়ি রয়েছে।
পুলিশের সহকারী মহাপরিদর্শক মনিরুজ্জামান বলেছেন, জঙ্গিরা তাঁদের সঙ্গে থাকা ল্যাপটপ ও কিছু কাগজপত্র পুড়িয়েছেন। তিনি বলেন, প্রথমে বাড়িওয়ালাকে দিয়ে জঙ্গিদের আত্মসমর্পণ করতে বলা হয়। এরপর হ্যান্ডমাইকে একই কথা বলা হয়। কিন্তু তাঁরা না শোনায় অভিযান চালানো হয়।
পুলিশের মহাপরিদর্শক (আইজিপি) এ কে এম শহীদুল হক প্রথম আলোকে বলেছেন, নারায়ণগঞ্জ শহরের পাইকপাড়ায় আজ শনিবার চালানো এই অভিযানে গুলশানে জঙ্গি হামলার অন্যতম হোতা তামিম চৌধুরীসহ তিনজন জঙ্গি নিহত হয়েছেন।
আরও পড়ুন: 
নারায়ণগঞ্জে জঙ্গি আস্তানায় অভিযান, গোলাগুলি‘জঙ্গি আস্তানা’ ঘিরে পুলিশনারায়ণগঞ্জে অভিযানে তামিম নিহত‘জঙ্গিদের আত্মসমর্পণের’ সুযোগ দিয়েছি: আইজিপিতামিম চৌধুরী অধ্যায় এখানেই শেষ: স্বরাষ্ট্রমন্ত্রী৫ জুলাই বাসাটি ভাড়া নেয় জঙ্গিরাস্ত্রী ও তিন ছেলেসহ বাড়ির মালিক আটক
 

