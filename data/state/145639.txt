
কুমিল্লার ফকিরবাজার-সালদা নদী সড়কের ব্রাহ্মণপাড়া উপজেলার শশীদল ইউনিয়নের সাড়ে ছয় কিলোমিটার সড়কে শতাধিক গর্তের সৃষ্টি হয়েছে। দীর্ঘদিন ধরে গুরুত্বপূর্ণ ওই সড়কের সংস্কারকাজ না হওয়ায় এটি যান চলাচলের অনুপযোগী হয়ে পড়েছে।কুমিল্লা-ব্রাহ্মণবাড়িয়া সড়কের বিকল্প হিসেবে ওই সড়ক অনেকেই ব্যবহার করছে। সরেজমিনে দেখা গেছে, সড়কের শশীদল ইউনিয়নের উত্তর তেতাভূমি, হরিমঙ্গল, শশীদল, মল্লিকারদীঘি, মানরা ও বাগরা অংশে শতাধিক গর্ত রয়েছে। এসব গর্তে পড়ে প্রায়ই বাস, সিএনজিচালিত অটোরিকশা, ইজিবাইক, রিকশা ও অন্যান্য যানবাহন দুর্ঘটনার শিকার হচ্ছে। হরিমঙ্গল ও উত্তর তেতাভূমির মধ্যবর্তী জায়গায় বড় আকারের কমপক্ষে ৫০টি গর্ত রয়েছে। এ ছাড়া কয়েকটি স্থানে সড়ক দেবে গেছে। সড়কের পাড়ও ভেঙে গেছে।এলজিইডির কুমিল্লার নির্বাহী প্রকৌশলী এ এস এম মহসীন বলেন, ওই সড়কের ব্রাহ্মণপাড়া উপজেলার ৩ দশমিক ৩৯৭ কিলোমিটার মেরামতের জন্য গত ৮ আগস্ট কার্যাদেশ দেওয়া হয়েছে। ঠিকাদারি প্রতিষ্ঠান মেসার্স এম এ জাহের ওই কাজ পায়। ২০১৪ সালের ৩০ জুলাই কাজটি শেষ হওয়ার কথা। এ প্রসঙ্গে ঠিকাদার মুহাম্মদ আবু জাহের বলেন, ‘সড়কের নির্মাণ ব্যয় বেশি। বরাদ্দ বাড়ানো হলে কাজটি শুরু হবে।’
 
