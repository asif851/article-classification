
পরিবেশ ও বনমন্ত্রী আনোয়ার হোসেন বলেছেন, প্রাকৃতিক ভারসাম্য রক্ষায় সুন্দরবনে এ বছর চার কোটি গাছের চারা রোপণ করা হবে। সুন্দরবন মানুষকে প্রাকৃতিক দুর্যোগে ঢাল হিসেবে রক্ষা করবে।
আজ রোববার দুপুরে পিরোজপুরের জিয়ানগরে সরকারি প্রাথমিক বিদ্যালয় কাম সাইক্লোন শেল্টারের উদ্বোধন শেষে এক সভায় মন্ত্রী এ কথা বলেন।
মন্ত্রী আরও বলেন, বর্তমানে রাজনৈতিক অস্থিরতার কারণে দেশের উন্নয়নে জনপ্রতিনিধিরা ভূমিকা রাখতে পারছেন না। দেশের উন্নয়ন ও শান্তি প্রতিষ্ঠায় সব দলকে সহমত পোষণ করতে হবে।
বালিপাড়া ইউনিয়ন পরিষদের (ইউপি) চেয়ারম্যান মশিউর রহমান অনুষ্ঠানে সভাপতিত্ব করেন।
মন্ত্রী এর আগে সকালে পাড়েরহাট ইউনিয়নে টগড়া সরকারি প্রাথমিক বিদ্যালয় কাম সাইক্লোন শেল্টারের উদ্বোধন এবং বালিপাড়া ইউনিয়নে খোলপটুয়া-মুন্সিরহাট-জমাদ্দার হাট সড়কের উন্নয়নকাজের ভিত্তিপ্রস্তর স্থাপন করেন। বিকেলে জিয়ানগর উপজেলা পরিষদ আয়োজিত কৃষি মেলার উদ্বোধন করেন।
