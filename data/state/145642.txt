
চট্টগ্রামে অজ্ঞাতপরিচয় এক নারীর পাঁচ টুকরা লাশ উদ্ধার করা হয়েছে। তাঁর বয়স ৩০ থেকে ৩২ বছর। আজ বুধবার দুপুরে হালিশহর থানার আনন্দবাজারে ময়লা ফেলার জায়গা (ডাম্পিং স্টেশন) থেকে লাশের টুকরাগুলো উদ্ধার করে পুলিশ।
চট্টগ্রাম নগর পুলিশের সহকারী কমিশনার (বন্দর অঞ্চল) জাহিদুল ইসলাম প্রথম আলোকে বলেন, আনন্দবাজার এলাকায় সিটি করপোরেশনের আবর্জনা ফেলার একটি জায়গা রয়েছে। সেখানে নগরের বিভিন্ন ডাস্টবিন থেকে ময়লা একত্র করে ফেলা হয়। আজ দুপুরে দায়িত্বরত শ্রমিকেরা ময়লাগুলো নড়াচড়া করতে গিয়ে একটি করে হাত, পা, বুকের অংশ, মাথা ও হাঁটুর ওপরের অংশ (থাই) দেখতে পান। পুলিশকে খবর দেওয়া হলে এগুলো উদ্ধার করে ময়নাতদন্তের জন্য চট্টগ্রাম মেডিকেল কলেজের মর্গে পাঠানো হয়।
এই পুলিশ কর্মকর্তা আরও বলেন, ধারণা করা হচ্ছে, কয়েক দিন আগে ওই নারীকে হত্যার পর বস্তাবন্দী করে লাশটি নগরের যেকোনো ডাস্টবিনে ফেলে দেওয়া হয়। সেখান থেকে এটি ডাম্পিং স্টেশনে ময়লার সঙ্গে চলে আসে। পরে ময়লাগুলো নাড়াচাড়ার সময় হাত, পাসহ শরীরের পাঁচটি অংশ পাওয়া যায়। ওই বয়সী কোনো নারী নিখোঁজ হয়েছেন কি না, বিভিন্ন থানায় সে খোঁজ নেওয়া হচ্ছে। কিন্তু লাশের চেহারা বিকৃত হয়ে গেছে। এ ঘটনায় থানায় একটি হত্যা মামলা করেছে পুলিশ।
