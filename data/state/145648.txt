
গাইবান্ধা সদর উপজেলার কূপতলা ইউনিয়নের স্কুলেরবাজার গ্রামে গতকাল শুক্রবার সকালে বিদ্যুৎস্পৃষ্ট হয়ে ফুফু ও ভাতিজার মৃত্যু হয়েছে। তাঁরা হচ্ছেন ওই গ্রামের মোজাফফর মিয়ার স্ত্রী কল্পনা বেগম (৩৫) ও তাঁর ভাই শাহীন মিয়ার ছেলে রাহেন মিয়া (১৪)। ভারপ্রাপ্ত ইউপি চেয়ারম্যান আবদুল আজিজ ও নিহত ব্যক্তিদের পারিবারিক সূত্রে জানা যায়, কল্পনা বেগম বাড়ির আঙিনায় টানানো বৈদ্যুতিক তারে অসাবধানতাবশত ভেজা কাপড় শুকাতে দেওয়ার সময় বিদ্যুৎস্পৃষ্ট হন। এ সময় ভাতিজা রাহেন তাঁকে বাঁচানোর চেষ্টা করলে সেও বিদ্যুৎস্পৃষ্ট হয়। দুজনকে উদ্ধার করে গাইবান্ধা সদর হাসপাতালে নিলে কর্তব্যরত চিকিৎসক তাঁদের মৃত ঘোষণা করেন।
