
জাতীয় পার্টির (জাপা) চেয়ারম্যান এইচ এম এরশাদ বলেছেন, মানুষ দুই দলের হাত থেকে রক্ষা পেতে চায়। তারা বিকল্প চায়। পরিবর্তন চায়। তাই তাঁর দল আগামী দিনে ক্ষমতায় গিয়ে মানুষের সে ইচ্ছা পূরণ করবে।
আজ শুক্রবার বিকেলে পার্টির ঈদ পুনর্মিলনী অনুষ্ঠানে এরশাদ এই আহ্বান জানান। জাতীয় পার্টির ঢাকা মহানগর উত্তর শাখা রাজধানীর বনানী মাঠে ওই পুনর্মিলনীর আয়োজন করে।
অনুষ্ঠানে এরশাদের স্ত্রী জাপার সভাপতিমণ্ডলীর জ্যেষ্ঠ সদস্য রওশন এরশাদ উপস্থিত থাকার কথা থাকলেও তিনি ছিলেন না।
জাপাকে তৃতীয় শক্তি উল্লেখ করে এরশাদ বলেন, জাতীয় পার্টি আছে, আরও শক্তিশালী হচ্ছে। আগামী দিনে ক্ষমতায় যাওয়ার জন্য প্রস্তুত হচ্ছে। এ জন্য তিনি দলকে আরও সংগঠিত ও শক্তিশালী করার জন্য কাজ করতে নেতা-কর্মীদের আহ্বান জানান। এরশাদ বলেন, ‘আমরা দেখাতে চাই, জাতীয় পার্টি কারও চেয়ে কম নয়।’
নির্বাচনের চার বছর বাকি আছে বলে উল্লেখ করেন এরশাদ। তিনি এ সময়ের মধ্যে প্রত্যেক ঘরে গিয়ে মানুষের সঙ্গে কথা বলতে দলের নেতা-কর্মীদের প্রতি আহ্বান জানান।
এর আগে গত রোববার এরশাদ অবশ্য নেতা-কর্মীদের নির্বাচনের প্রস্তুতি নেওয়ার আহ্বান জানিয়ে বলেছিলেন, সময় কম, বিশ্রামের সময় নেই।
এরশাদ বলেন, মানুষের জান-মালের নিরাপত্তা নেই। পুরো বিশ্ব এগিয়ে যাচ্ছে আর বাংলাদেশ পিছিয়ে যাচ্ছে।
নারীরা এখন সবচেয়ে অসহায়, মন্তব্য করে এরশাদ বলেন, ‘আমরা গর্ব করে বলছি নারীর ক্ষমতায়ন করছি। এটি নারীর প্রতি বিদ্রূপ।’
অনুষ্ঠানে অন্যদের মধ্যে জাপার মহাসচিব জিয়াউদ্দীন আহমেদ, সভাপতিমণ্ডলীর সদস্য আনিসুল ইসলাম মাহমুদ, জি এম কাদের, ঢাকা মহানগর উত্তরের সভাপতি এস এম ফয়সাল চিশতী প্রমুখ বক্তব্য দেন।
