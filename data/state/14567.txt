
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, আওয়ামী লীগের সভাপতিমণ্ডলীর সদস্য মো. নাসিম তাঁর দলের মুখোশ খুলে দিয়েছেন।আজ বৃহস্পতিবার জাতীয় প্রেসক্লাবে এক আলোচনা সভায় মির্জা ফখরুল এই মন্তব্য করেন। প্রয়াত সাংবাদিক আতাউস সামাদ স্মরণে ‘আতাউস সামাদের স্বপ্ন ও আজকের বাংলাদেশ’ শীর্ষক ওই আলোচনার আয়োজন করে মুক্তিযোদ্ধা গণপরিষদ।গতকাল বুধবার এক অনুষ্ঠানে মো. নাসিম বলেছিলেন, ‘সরকারের কর্মকর্তা যাঁরা আছেন, তাঁদের আমাদের কথা অনুযায়ী চলতে হবে। যাঁরা নির্দেশ মানবেন না, তাঁদের কপালে দুঃখ আছে। নির্দেশনা না মানলে তাঁদের বাড়িতে পাঠিয়ে দেওয়া হবে।’নাসিমের ওই বক্তব্যের সমালোচনা করে মির্জা ফখরুল বলেন, এখনই তাঁরা এ কথা বলছেন, যখন নির্বাচন হবে তখন কী বলবেন। এটাই আওয়ামী লীগের আসল চরিত্র।’
আওয়ামী লীগ অনেক পুরোনো রাজনৈতিক দল হলেও এখন রাজনৈতিকভাবে দেউলিয়া হয়ে পড়েছে। যে কারণে বরেণ্য ব্যক্তিদের কাঠগড়ায় দাঁড় করাচ্ছে। তিনি অভিযোগ করেন, মানুষের দুর্ভাগ্য, আওয়ামী লীগের মতো দল মাঝেমধ্যে ক্ষমতায় আসে আর দেশ পিছিয়ে যায়। দেশকে রাজনৈতিক ও অর্থনৈতিকভাবে পঙ্গু করে দেওয়ার উদ্দেশে সরকার সংকট সৃষ্টি করেছে।
পোশাকশিল্পে শ্রমিক অসন্তোষের জন্য মির্জা ফখরুল আবারও নৌপরিবহনমন্ত্রীর দিকে আঙুল তুলেছেন। তিনি বলেন, ‘কোনো গোলযোগ ছিল না। হঠাত্ সোহরাওয়ার্দী উদ্যানে সমাবেশ করলেন। কী আলোচনা হলো, তার পরদিন থেকে নৈরাজ্য শুরু হয়েছে।’
প্রয়াত সাংবাদিক আতাউস সামাদের স্মৃতিচারণা করে মির্জা ফখরুল বলেন, আতাউস সামাদ যেকোনো ক্রান্তিলগ্নে লেখনীর মাধ্যমে জনগণের পক্ষে অবস্থান নিয়েছেন। তিনি কখনো বিবেকের কাছে পরাজিত হননি। তিনি বিএনপির বা কোনো দলের ছিলেন না, সব সময় তিনি মানুষের মনের কথা বলতেন।
সভায় অন্যদের মধ্যে প্রবীণ সাংবাদিক শফিক রেহমান, গণস্বাস্থ্য কেন্দ্রের ট্রাস্টি জাফরুল্লা চৌধুরী, প্রেসক্লাবের সাবেক সভাপতি শওকত মাহমুদ প্রমুখ আলোচনায় অংশ নেন।
