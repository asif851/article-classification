
বিভাগ ঘোষণার দাবিতে গতকাল রোববার সকাল ১০টা থেকে সোয়া ১০টা পর্যন্ত ১৫ মিনিটের জন্য থমকে ছিল নোয়াখালী শহর। এ সময় শহরের দোকানপাট বন্ধ রাখেন ব্যবসায়ীরা। রাস্তায় চলেনি কোনো যানবাহন। নোয়াখালীকে বিভাগ ঘোষণার দাবিতে শহরের প্রাণকেন্দ্র টাউন হল মোড়ে অনুষ্ঠিত মানববন্ধনকে ঘিরে এ অবস্থার সৃষ্টি হয়।নোয়াখালী বিভাগ বাস্তবায়ন পরিষদ ও অনলাইনভিত্তিক স্বেচ্ছাসেবী সংগঠন ‘নোয়াখালী পেইজ’ যৌথভাবে এ কর্মসূচির আয়োজন করে। এতে বিভিন্ন শিক্ষাপ্রতিষ্ঠানের শিক্ষার্থী-শিক্ষক, অভিভাবক, ব্যবসায়ী, সামাজিক ও সাংস্কৃতিক সংগঠনের সদস্য, রাজনৈতিক দলের নেতা-কর্মী, সাংবাদিকসহ বিভিন্ন শ্রেণি-পেশার হাজারো মানুষ স্বতঃস্ফূর্তভাবে অংশ নেন।মানববন্ধনে বক্তব্য দেন নোয়াখালী-৪ আসনের সাংসদ ও জেলা আওয়ামী লীগের সাধারণ সম্পাদক মোহাম্মদ একরামুল করিম চৌধুরী, নোয়াখালী বিভাগ বাস্তবায়ন পরিষদের সদস্যসচিব ও সদর উপজেলা পরিষদের চেয়ারম্যান শিহাব উদ্দিন, নোয়াখালী পেইজের যুগ্ম আহ্বায়ক মিজানুর রহমান, জেলা মুক্তিযোদ্ধা কমান্ডার মোজাম্মেল হোসেন, জেলা জজ আদালতের সরকারি কৌঁসুলি মানছুরুল হক, পৌর বণিক সমিতির সভাপতি সাইফুদ্দীন সোহান, জেলা শিক্ষক সমিতির সভাপতি আবুল কাশেম প্রমুখ।মানববন্ধনে বক্তারা বলেন, নোয়াখালী সুপ্রাচীন জেলা। এই জেলার গৌরবগাথা নানা ইতিহাস ও ঐতিহ্য রয়েছে। স্বাধীনতাযুদ্ধে আত্মত্যাগকারী সাতজন বীরশ্রেষ্ঠের একজন (বীরশ্রেষ্ঠ রুহুল আমিন) নোয়াখালীর সন্তান। এ ছাড়া সাবেক স্পিকার আবদুল মালেক উকিল, সার্জেন্ট জহুরুল হকসহ জাতির অনেক শ্রেষ্ঠ সন্তানের বাড়ি এই জেলায়। বৃহত্তর এই জেলার সঙ্গে কুমিল্লাকে যোগ করে নোয়াখালী বিভাগ ঘোষণার দাবি দীর্ঘদিনের। দাবি বাস্তবায়ন না হওয়া পর্যন্ত আন্দোলন চলবে।নোয়াখালীকে বিভাগ ঘোষণার দাবিতে মানববন্ধনে সাংসদ একরামুল করিম চৌধুরী আগামী ২ এপ্রিল সকাল ১০টা থেকে ১১টা পর্যন্ত পুরো জেলায় এক ঘণ্টার মানববন্ধন ও অবস্থান কর্মসূচি পালন করার ঘোষণা দেন।
