
নারায়ণগঞ্জে অপহূত ব্যবসায়ী সাইফুল ইসলামকে ছেড়ে দিয়েছে অপহরণকারীরা।শুক্রবার রাত সাড়ে ১১টার দিকে রাজধানীর অদূরে সাভারের নবীনগরে স্মৃতিসৌধের বিপরীত দিকে বিসমিল্লাহ হোটেলের সামনে সাইফুলকে ফেলে চলে যায় অপহরণকারীরা।এর পর থেকে তিনি সাভারে র্যাপিড অ্যাকশন ব্যাটালিয়ন-৪-এর (র‌্যাব) কার্যালয়ে আছেন। রাতে র‌্যাব কার্যালয়ে সাইফুল ইসলাম তাঁকে তুলে নিয়ে যাওয়া এবং ছেড়ে দেওয়ার ঘটনার কথা সাংবাদিকদের জানান।সাইফুল ইসলাম উপস্থিত সাংবাদিকেদের বলেন, ‘১ মে আনুমানিক রাত নয়টার মধ্যে আমাকে অপহরণ করে। হঠাত্ পেছন থেকে চার-পাঁচজন আমাকে ধরে গাড়িতে তোলে। গাড়িতে তুলেই তারা আমাকে পায়ের নিচে শুইয়ে দেয়। এরপর আমার কিছুই মনে নেই। জ্ঞান ফেরার পর দেখি একটা ঘরের কাঁচা মেঝেতে বসে আছি। জ্ঞান ফেরার চার-পাঁচ মিনিট পরে একজন লোক আসে। আজ সকালে তারা আমাকে পাউরুটি ও পানি খেতে দিয়ে চলে যায়। চোখ বাঁধা থাকায় আমি কিছু দেখতে পাইনি। এরপর তারা আমাকে গাড়িতে তোলে। রাতে পেছনে হাত বাঁধা অবস্থায় কোমরে লাথি মেরে রাস্তায় ফেলে দেয় অপহরণকারীরা। এরপর একজন লোককে ধরে আমি হোটেল আসি।’
