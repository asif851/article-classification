
সরকারের কর্মকর্তা-কর্মচারীদের উদ্দেশ করে প্রধানমন্ত্রী শেখ হাসিনা বলেছেন, সরকারের কর্মচারীদের জনগণের সেবায় নিজেদের উৎসর্গ করতে হবে। জাতীয় স্বার্থকে সবকিছুর ঊর্ধ্বে স্থান দিতে হবে। অতীতের আমলাতান্ত্রিক মনোভাব পরিবর্তন করে নিজেদের জনগণের খাদেম বলে বিবেচনা করতে হবে।
আজ বৃহস্পতিবার দুপুরে বাংলাদেশ সিভিল সার্ভিস প্রশাসন একাডেমির ৯৮ ও ৯৯তম আইন ও প্রশাসন কোর্সের সমাপনী অনুষ্ঠানে প্রধানমন্ত্রী শেখ হাসিনা এসব কথা বলেন।আধুনিক প্রযুক্তি ব্যবহারে দক্ষতার ওপর গুরুত্বারোপ করে প্রধানমন্ত্রী বলেন, ‘আধুনিক বিশ্বের সঙ্গে তাল মিলিয়ে চলতে হবে। গতানুগতিক ধ্যানধারণা থেকে বেরিয়ে আসতে হবে। বিশ্বের সঙ্গে আমরা যেন এগিয়ে যেতে পারি, সেই উদ্ভাবনী চিন্তা আমাদের মধ্যে থাকতে হবে।’সরকার উদ্ভাবনী দল গঠন করেছে উল্লেখ করে প্রধানমন্ত্রী বলেন, ‘এরা উদ্ভাবন করবে কীভাবে মানুষকে সহজে ভোগান্তি ছাড়া সেবা দেওয়া যায়।’ নবীন কর্মকর্তাদের উদ্দেশে তিনি বলেন, ‘নিজস্ব উদ্ভাবনী চিন্তা দিয়ে এলাকার জনগণকে সম্পৃক্ত করে কাজ করবেন। যখন যে এলাকায় কাজ করবেন, সে এলাকাকে নিজের এলাকা মনে করে কাজ করবেন।’প্রশিক্ষণের ওপর গুরুত্বারোপ করে প্রধানমন্ত্রী বলেন, ‘একটি দেশকে গড়ে তুলতে যাঁরা মাঠে ময়দানে সত্যিকার অর্থে কাজ করবেন, তাঁদের প্রশিক্ষণ একান্তভাবে প্রয়োজন। প্রশিক্ষণের মাধ্যমে অর্জিত জ্ঞান দেশ গড়ার কাজে লাগাতে হবে।’শেখ হাসিনা বলেন, ‘নিজস্ব সম্পদ দিয়েই আমরা দেশকে এগিয়ে নিয়ে যাব, সেই সক্ষমতা আমাদের আছে, এই আত্মবিশ্বাস সকলের মাঝে থাকতে হবে।’শিক্ষার ওপর গুরুত্বারোপ করে শেখ হাসিনা বলেন, ‘শিক্ষাই একমাত্র পথ যার মাধ্যমে একটা দেশকে দারিদ্র্যমুক্ত করা যায়।’সন্ত্রাস ও জঙ্গিবাদবিরোধী সামাজিক আন্দোলন গড়ে তোলার পাশাপাশি তা মোকাবিলায় ভূমিকা রাখতে প্রজাতন্ত্রের কর্মকর্তাদের প্রতি আহ্বান জানিয়ে প্রধানমন্ত্রী বলেন, ‘নতুন উৎপাত শুরু হয়েছে সন্ত্রাস ও জঙ্গিবাদ। যে করেই হোক বাংলাদেশকে সন্ত্রাস ও জঙ্গিবাদ থেকে মুক্ত রাখতেই হবে। সবাইকে সচেষ্ট থাকতে হবে যেন কখনোই বাংলার মাটিতে জঙ্গিবাদ মাথাচাড়া দিয়ে উঠতে না পারে।’অনুষ্ঠানে অন্যান্যের মধ্যে বক্তব্য দেন জনপ্রশাসনমন্ত্রী সৈয়দ আশরাফুল ইসলাম, প্রতিমন্ত্রী ইসমত আরা সাদিক। স্বাগত বক্তব্য দেন একাডেমির রেক্টর এম আসলাম আলম।
