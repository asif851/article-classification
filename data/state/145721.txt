
সামাজিক যোগাযোগমাধ্যম ফেসবুকে রাজবাড়ীর ছেলের সঙ্গে পরিচয় ঘটেছিল ব্রাজিলের তরুণীর। সেই সূত্র বন্ধুত্ব, প্রেম। এরপর বাংলাদেশে আসেন বিদেশিনী জেইসা ওলিভেরিয়া সিলভা (২৯)। গত বৃহস্পতিবার হিন্দুরীতি অনুযায়ী তাঁদের বিয়ে হয়। তবে কাল মঙ্গলবার ব্রাজিলে একাই ফিরে যাচ্ছেন এই নববধূ।
জেইসা ওলিভেরিয়া সিলভা ব্রাজিলের সাওপাউলোর বাসিন্দা। আর বর সঞ্জয় ঘোষের বাড়ি রাজবাড়ীর বালিয়াকান্দি উপজেলার জামালপুর ইউনিয়নের জামালপুর বাজার এলাকায়। সঞ্জয়ের বাবা বলাই ঘোষ। সঞ্জয় ঢাকা-কলকাতা রুটে শ্যামলী পরিবহনের কর্মী।
সঞ্জয় মোবাইলে আজ সকালে প্রথম আলোকে বলেন, ‘বাড়িতে বিদেশি তরুণী আসার পর থেকে উৎসুক মানুষের ঢল নামে। প্রথমে এসব উৎসুক মানুষের সঙ্গে বিভিন্ন প্রশ্নের উত্তর দেন সিলভা। কিন্তু একপর্যায়ে সিলভা বেশ বিব্রত হতে থাকে। অবশেষে বুধবার তাঁকে নিয়ে ঢাকা চলে আসি। সেখানে পরের দিন বৃহস্পতিবার বিকেলে (৬ এপ্রিল) হিন্দুরীতি অনুযায়ী আমাদের বিয়ে হয়।’
বিয়ের পর তাঁরা কয়েক দিন বিভিন্ন দর্শনীয় স্থানে ঘোরাফেরা করেন। বিয়ের খবর ফোনে সিলভার পরিবারকে জানানো হয়েছে। তাদের আপত্তি নেই বলে জানিয়েছে।
স্ত্রীর সঙ্গে তিনিও ব্রাজিলে যাবেন কি না, জানতে চাইলে সঞ্জয় বলেন, সিলভা একাই যাবে। কবে ফিরবে জানতে চাইলে তিনি বলেন, সে অবশ্যই আবার ফিরে আসবে। কারণ, সিলভা তাঁকে পছন্দ করে বিয়ে করেছে। তবে ঠিক কত দিন পরে ফিরে আসবে, তা এখনই বলা যাচ্ছে না।
জামালপুর থাকা অবস্থায় জেইসা ওলিভেরিয়া সিলভা আলাপচারিতায় বলেছিলেন, সঞ্জয়ের সঙ্গে পরিচয় হওয়ার পর তাঁকে খুব ভালো লাগে। এখানে এসে সবাইকে খুব ভালো লেগেছে। সঞ্জয়ের পরিবারের সদস্যরা সবাই খুব মিশুক ও ভালো। তিনি সুযোগ পেলে আবারও বেড়াতে আসবেন।
আরও  পড়ুন...ফেসবুকে প্রেম, ব্রাজিল থেকে তরুণী রাজবাড়ীতে
 
