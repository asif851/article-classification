
বিএনপির চেয়ারপারসন খালেদা জিয়া দলীয় নেতা-কর্মীদের উদ্দেশে বলেছেন, ভয় পেলে চলবে না। দেশের স্বার্থে, মানুষের কল্যাণের জন্য এ অবৈধ সরকারের বিরুদ্ধে মাঠে নামতে হবে। ঈদের পর ঐক্যবদ্ধ হয়ে সরকার পতনের আন্দোলনে ঝাঁপিয়ে পড়তে হবে। গতকাল সোমবার জাতীয় সংসদ ভবনের এলডি হলে ডক্টরস অ্যাসোসিয়েশন অব বাংলাদেশ (ড্যাব) আয়োজিত ইফতারপূর্ব সমাবেশে খালেদা জিয়া এসব কথা বলেন। তিনি বর্তমান শেখ হাসিনার সরকারকে ‘জবরদখলকারী সরকার’ আখ্যায়িত করে বলেন, আওয়ামী লীগ এখন নিয়ন্ত্রণের বাইরে চলে গেছে। কেউ কারও কথা শোনে না। এরা কেবল টেন্ডারবাজি, সন্ত্রাস আর চাঁদাবাজিতে ব্যস্ত। মানুষ এদের অত্যাচারে অতিষ্ঠ।খালেদা জিয়া বলেন, গুম-খুন এখন নিত্যদিনের ঘটনা হয়ে গেছে। আইনশৃঙ্খলা রক্ষাকারী বাহিনী টাকার বিনিময়ে গুম-খুন করছে। আওয়ামী লীগ সরকারি ব্যাংকগুলোর টাকা খেয়ে ফেলেছে। এখন বেসরকারি ব্যাংকগুলোকেও দেউলিয়া করতে চাচ্ছে। এরা এখন পুরো দেশটাই খেতে চায়। এদের হাতে দেশ নিরাপদ নয়। কেননা, আওয়ামী লীগের সঙ্গে আছে খুনিরা। এদের রাজত্ব চলছে সারা দেশে।ড্যাবের সভাপতি এ কে এম আজিজুল হকের সভাপতিত্বে ইফতারপূর্ব এ সমাবেশে আরও বক্তব্য দেন বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী, বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, ড্যাবের মহাসচিব এ জেড এম জাহিদ হোসেন প্রমুখ বক্তব্য দেন।
