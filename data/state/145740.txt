
প্রধানমন্ত্রী শেখ হাসিনার সঙ্গে জাতিসংঘ মহাসচিবের প্রতিনিধি অস্কার ফার্নান্দেজ তারানকোর আজ বুধবারের বৈঠকটি বাতিল হয়েছে।
প্রধানমন্ত্রীর পররাষ্ট্রবিষয়ক উপদেষ্টা গওহর রিজভী সাংবাদিকদের কাছে এ তথ্য নিশ্চিত করেছেন। আজ বুধবার বিকেলে গণভবনে বৈঠকটি অনুষ্ঠিত হওয়ার কথা ছিল।
প্রসঙ্গত, প্রধানমন্ত্রীর সঙ্গে তারানকোর বৈঠকটি গতকাল বিকেলে অনুষ্ঠিত হওয়ার  কথা ছিল। কিন্তু তারানকোর সফর এক দিন বেড়ে যাওয়ায় বৈঠকটি পিছিয়ে আজ হওয়ার কথা ছিল।
এদিকে প্রধান দুই রাজনৈতিক দলের নেতাদের সঙ্গে বৈঠকের পর তারানকো এখন রাজধানীর একটি হোটেলে ঢাকায় কর্মরত বিদেশি কূটনীতিকদের সঙ্গে বৈঠকে বসেছেন। আজ রাতে তাঁর নিউইয়র্কের উদ্দেশে ঢাকা ছাড়ার কথা।
রাজনৈতিক দলগুলোর মধ্যে সমঝোতা প্রতিষ্ঠার আশা নিয়ে গত শুক্রবার পাঁচ দিনের সফরে বাংলাদেশে আসেন জাতিসংঘের রাজনীতিবিষয়ক সহকারী মহাসচিব তারানকো। তাঁর মধ্যস্থতায় আজ দুপুরে রাজধানীর গুলশানে আওয়ামী লীগ ও বিএনপির নেতারা বৈঠক করেন। আজ বিকেলে তারানকোর সংবাদ সম্মেলন করার কথা রয়েছে।
সফরকালে তারানকো প্রধানমন্ত্রী, বিরোধীদলীয় নেতা, প্রধান নির্বাচন কমিশনার, জাতীয় পার্টির চেয়ারম্যান, নাগরিক সমাজ ও কূটনীতিকদের সঙ্গে বৈঠক করেছেন।
