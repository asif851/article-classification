
চট্টগ্রামে আদালত প্রাঙ্গণে পুলিশের তল্লাশিকালে ৫৮ লাখ টাকাসহ গ্রেপ্তার হওয়া ইলিয়াছ ভূঁইয়ার বিরুদ্ধে অর্থ পাচার প্রতিরোধ আইনে মামলা হয়েছে। গতকাল রোববার রাতে নগরের কোতোয়ালি থানায় মামলাটি দায়ের করে পুলিশ। 
মামলার বাদী কোতোয়ালি থানার উপপরিদর্শক (এসআই) মো. কামরুজ্জামান। তিনি বলেন, মানি লন্ডারিং প্রতিরোধ আইন ২০১২-এর ৪(২) ধারায় মামলাটি দায়ের করা হয়েছে। ইলিয়াছকে প্রথমে ৫৪ ধারায় গ্রেপ্তার দেখানো হয়েছিল। এখন তাঁকে এই মামলায় গ্রেপ্তার দেখানো হয়েছে। গত মঙ্গলবার নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি) সদস্য পরিচয়ে অজ্ঞাতনামা এক ব্যক্তি মুঠোফোনে ওই আদালত ভবন বোমায় উড়িয়ে দেওয়ার হুমকি দেন। ফোনটি পেয়েছিলেন সরকারের একজন কৌঁসুলি। ঘটনাটিতে সেদিন সকাল ১০টা থেকে ভবনটির নিরাপত্তা জোরদার করে পুলিশ। পরে তল্লাশি চালাতে গিয়ে ইলিয়াছকে (৩২) ওই টাকাসহ আটক করে পুলিশ। তাঁর বাড়ি ব্রাহ্মণবাড়িয়ার কসবায়। টাকার গন্তব্য নিয়ে এখন পর্যন্ত মুখ খোলেননি তিনি।
