
৩তম বিসিএসের চূড়ান্ত ফল আজ বৃহস্পতিবার দুপুরে প্রকাশ করা হয়েছে। এতে আট হাজার ৫২৯ জনকে বিভিন্ন ক্যাডারে নিয়োগ দিতে সুপারিশ করেছে সরকারি কর্মকমিশন (পিএসসি)।
পিএসসির পরীক্ষা নিয়ন্ত্রক (ক্যাডার) আ ই ম নেছারউদ্দিন প্রথম আলো ডটকমকে এ তথ্য জানিয়েছেন। তিনি বলেন, চূড়ান্তভাবে উত্তীর্ণ হয়েছেন ১৫ হাজার ৯৯১ জন। এর মধ্যে আট হাজার ৫২৯ জনকে বিভিন্ন ক্যাডারে নিয়োগ দেওয়ার জন্য সুপারিশ করা হয়েছে। বাকিদের বিভিন্ন ননক্যাডার পদে নিয়োগ দেওয়ার চেষ্টা করা হবে।
এর আগে চার হাজার ২০৬টি শূন্য পদের বিপরীতে নিয়োগ দিতে ২০১২ সালের ২৯ ফেব্রুয়ারি ৩৩তম বিসিএসের বিজ্ঞপ্তি প্রকাশ করে পিএসসি। এক লাখ ৯৩ হাজার ৫৯ জন পরীক্ষার্থী এতে অংশ নেন।
২০১২ সালের ১ জুন প্রিলিমিনারি পরীক্ষা অনুষ্ঠিত হয়। ২৮ জুন ফল প্রকাশিত হয়। এতে উত্তীর্ণ হন ২৮ হাজার ৯১৭ জন।
এরপর লিখিত পরীক্ষায় উত্তীর্ণ হন ১৮ হাজার ৬৯৩ জন প্রার্থী। চলতি বছরের মে ও জুন মাসে মৌখিক পরীক্ষা হয়। চূড়ান্ত ফল আজ প্রকাশ করা হয়েছে। শেষ মুহূর্তে পদের সংখ্যা বাড়ানো হয়েছে। 

