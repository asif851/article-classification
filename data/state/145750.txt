
কারও মা গেছে। কারও গেছে বাবা। অনেকের মা-বাবা বেঁচে থাকলেও হারিয়েছেন কর্মক্ষমতা। রানা প্লাজা ধস এমন হতভাগা নারী-পুরুষের শত শিশুর জীবন বিপন্ন করে দিয়েছে। এক বছর আগেও যেসব শিশু ছিল বিদ্যালয়ের ছাত্র, এখন তারা কোথায় আছে কেউ বলতে পারছেন না। ধসে পড়া রানা প্লাজায় নিহত-আহত ব্যক্তিদের সন্তান ও নির্ভরশীল কয়েক শ শিশু সাভারের বিভিন্ন বিদ্যালয়ে পড়াশোনা করত। ভবনধসের এক বছর পর এমন শিশুদের অন্তত অর্ধেকই বিদ্যালয় ছেড়ে চলে গেছে। সাভার মডেল সরকারি প্রাথমিক বিদ্যালয়, মানিক চন্দ্র সরকারি প্রাথমিক বিদ্যালয় ও সাভার বাড্ডা সরকারি প্রাথমিক বিদ্যালয়ে অন্তত ৩৯ জন শিশু বিভিন্ন শ্রেণীতে পড়াশোনা করত। গত মঙ্গল ও বুধবার সরেজমিন ঘুরে এই তিন বিদ্যালয়ে সাকল্যে ১৭ জনের হদিস পাওয়া গেছে। এই তিন বিদ্যালয়ের শিক্ষকেরা জানান, যেসব ছাত্রের বাবা কিংবা মা রানা প্লাজা ধসে মারা গেছেন, তাঁদের সন্তানদের বেশির ভাগই স্কুল ছেড়ে চলে গেছে। কেউ যাওয়ার সময় জানিয়েছে গ্রামের বাড়িতে চলে যাচ্ছে। বোন বা ভাই রানা প্লাজা ধসে মারা গেছেন, এমন শিক্ষার্থীদের কেউ কেউ রয়ে গেছে। মা-বাবা কিংবা নির্ভরশীল লোকজন রানা প্লাজায় কর্মরত এমন অন্তত সাতটি শিশু সাভারের বাড্ডা সরকারি প্রাথমিক বিদ্যালয়ে পড়ত। এখন মাত্র দুজন বিদ্যালয়ে যায়।নার্গিস আক্তার রানা প্লাজায় কাজ নিয়েই দুই মেয়ে নাসরীন আক্তার ও নাজনীন আক্তারকে সঙ্গে নিয়ে আসেন। মেয়ে নাসরীন আক্তারকে ভর্তি করা হয় বাড্ডা সরকারি প্রাথমিক বিদ্যালয়ে। স্বামী আজিজুর রহমানও ছিলেন পরিবারের সঙ্গী। রানা প্লাজা ধসে এর ছন্দপতন হয়, নার্গিস চলে যান না-ফেরার দেশে। বিদ্যালয়ের শিক্ষকেরা জানান, মাস দুয়েক আগে নাসরীনের বাবা সন্তানদের নিয়ে ময়মনসিংহে চলে গেছেন।বিদ্যালয়ের সহকারী শিক্ষক নেহার আফরোজ চৌধুরী বলেন, নাসরীন চতুর্থ শ্রেণীতে পড়ত। ভবনধসের সময় প্রথম সাময়িক পরীক্ষা চলছিল। দুটি পরীক্ষার পর আর দিতে পারেনি। পরে পরীক্ষার ফি বিদ্যালয় কর্তৃপক্ষ ফেরত দেয়। নাসরীন এর পরও পড়াশোনা চালিয়ে যাচ্ছিল। কিন্তু এখন আর বিদ্যালয়ে আসছে না। নাসরীনদের পরিবার যে বাসায় ভাড়া থাকত ওই বাসার মালিক নাজমা বেগম বলেন, সরকার থেকে কিছু ক্ষতিপূরণ পেয়ে নাসরীনের বাবা দুই মেয়েকে নিয়ে ময়মনসিংহে চলে গেছেন। ফোন নম্বর জোগাড় করে নাসরীনের বাবা আজিজুরকে জিজ্ঞেস করলে তিনি বলেন, নাসরীনকে গ্রামের স্কুলে ভর্তি করা হয়েছে। নাজনীন এখনো ছোট। পরিবারের সবার সম্মতিতে তিনি আবার বিয়ে করেছেন।সাভার বাড্ডা সরকারি প্রাথমিক বিদ্যালয়ের সাতজনের মধ্যে এখনো আছে মিরাজুল ইসলাম। পড়ে দ্বিতীয় শ্রেণীতে। মিরাজুলের বাবা শামীম রানা প্লাজার নিউওয়েব বটমে কাজ করতেন। ভবনধসে শামীম নিখোঁজ। তাঁর স্ত্রী রুবিনা জানান, তাঁর দুই সন্তান মিরাজুল ও সিহাদ। শামীম নিখোঁজ হওয়ার পর এক এনজিওতে চার হাজার টাকা বেতনে তিনি একটি চাকরি পেয়েছেন। এদের কতটুকু মানুষ করতে পারবেন এ বিষয়ে সন্দিহান রুবিনা।সাভার মডেল সরকারি প্রাথমিক বিদ্যালয়ে ১৬ জন শিক্ষার্থী পড়ত। এর মধ্যে এখন মাত্র নয়জন আছে। একজন প্রাথমিক শেষ করে কোথায় গেছে কেউ বলতে পারছে না। ওই বিদ্যালয়ের পঞ্চম শ্রেণীর ছাত্রী সোমা মনি দাস। সে জানায়, তার মা ববিতা মনি দাস রানা প্লাজা ধসে মারা যান। সে ও তার ছোট বোন সুমি দাস এই বিদ্যালয়ে পড়াশোনা করছে। বাবা ভ্যান চালিয়ে তাদের পড়ার খরচ চালাচ্ছেন। রেহেনা আখতার সাভার বাজার রোডে থাকতেন স্বামী জসিম উদ্দিনকে নিয়ে। রানা প্লাজা ধসে রেহেনা মারা যান। তাঁর দুই সন্তান ঝুনু ও জান্নাত
