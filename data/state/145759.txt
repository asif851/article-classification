
মিরপুরের দারুস সালাম থেকে পুরান ঢাকায় বেড়াতে গিয়ে গভীর রাতে ফেরার পথে নবম শ্রেণির এক ছাত্রী ধর্ষণের শিকার হয়েছে বলে অভিযোগ পাওয়া গেছে। গতকাল মঙ্গলবার রাতে এ ঘটনা ঘটে।লালবাগ থানার কর্তব্যরত কর্মকর্তা পরিদর্শক পরিতোষ চন্দ্র ওই ছাত্রী ও তার এক ছেলে বন্ধুর বরাত দিয়ে বলেন, গতকাল বিকেলে তারা দুজনে মিরপুর থেকে পুরান ঢাকায় বেড়াতে যায়। রাত আনুমানিক একটার দিকে লালবাগ থেকে কামরাঙ্গীরচর যাওয়ার সড়কে ওই ছাত্রীকে একটি অন্ধকার জায়গায় দাঁড় করিয়ে রেখে ছেলে বন্ধুটি একটু দূরের দোকান থেকে কিছু কিনে আনতে যান। কিন্তু ফিরে এসে ওই ছাত্রীকে জায়গায় না পেয়ে প্রথমে নিজে খোঁজ করেন। পরে আশপাশের লোকদের বিষয়টি জানান। এর মধ্যে পুলিশের একটি টহল গাড়ি পেয়ে তিনি বিষয়টি পুলিশকে জানান। পরে পুলিশের সহযোগিতায় ভোর রাতে একটি ভবন থেকে ওই ছাত্রীকে উদ্ধার করা হয়। তখন ওই ছাত্রী দাবি করে, সে ধর্ষণের শিকার হয়েছে।ওই কিশোরীকে উদ্ধার করে ঢাকা মেডিকেল কলেজ হাসপাতালে নিয়ে আসেন লালবাগ থানার সহকারী উপপরিদর্শক (এএসআই) কৃষ্ণ। হাসপাতালে দেওয়া পুলিশের তথ্য থেকে জানা যায়, তাকে লালবাগের একটি নির্মাণাধীন ভবন থেকে উদ্ধার করা হয়। সে অজ্ঞাত পরিচয় তিন যুবকের ধর্ষণের শিকার হয়েছে।ঢাকা মেডিকেল কলেজ হাসপাতাল-১ এর পুলিশ ক্যাম্পের দায়িত্বরত কর্মকর্তা পরিদর্শক মোজাম্মেল হক বলেন, ওই ছাত্রীকে এখন হাসপাতালের সাধারণ ওয়ার্ডে চিকিৎসা দেওয়া হচ্ছে। পরে তাকে হাসপাতালের ওয়ান স্টপ ক্রাইসিস সেন্টারে পাঠানোর কথা।
