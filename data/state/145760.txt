
টাঙ্গাইল-৮ (সখীপুর-বাসাইল) আসনের উপনির্বাচনে স্থগিত কেন্দ্রে আগামী ১৬ এপ্রিল ভোট গ্রহণ করা হবে। আজ বৃহস্পতিবার সখীপুর উপজেলা নির্বাচন কার্যালয় সূত্রে এ তথ্য জানা গেছে।
গত ২৯ মার্চ এ আসনের দুটি উপজেলার ১১৭টি কেন্দ্রে ভোট গ্রহণ করা হয়। গোলযোগের কারণে একটি কেন্দ্রের ভোট গ্রহণ স্থগিত করা হয়। ভোটের দিন রাতেই ১১৬ কেন্দ্রের ফলাফল ঘোষণা করা হয়। আওয়ামী লীগ মনোনীত প্রার্থী অনুপম শাহজাহান জয় ৭৩ হাজার ৫৬৫ ভোট পেয়ে আওয়ামী লীগের বিদ্রোহী প্রার্থী আবদুল মালেক মিঞার চেয়ে দুই হাজার ২৩৬ ভোটে এগিয়ে রয়েছেন।
স্থগিত ঘেচুয়া সরকারি প্রাথমিক বিদ্যালয় কেন্দ্রের ভোটার সংখ্যা দুই হাজার ৭০১ জন।
গত ২০ জানুয়ারি সরকারদলীয় সাংসদ শওকত মোমেন শাহজাহানের মৃত্যুতে এ আসনটি শূন্য হলে ১৩ ফেব্রুয়ারি তফসিল ঘোষণা করে নির্বাচন কমিশন।
