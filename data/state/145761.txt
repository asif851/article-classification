
বিশ্বের সব দেশেই নতুন বছর শুরু হয় আনন্দ-উচ্ছ্বাস নিয়ে। দুঃখ-হতাশা পুরোনো সব জঞ্জাল পেছনে ফেলে নতুন প্রত্যাশাকে সামনে রেখে বিপুল উত্সাহ-উদ্দীপনা নিয়ে নববর্ষ বরণ করে সবাই। কিন্তু এ বছর তার ব্যতিক্রম ঘটেছে।বছরের প্রথম দিন আজ বুধবার ভোর ছয়টা থেকে সারা দেশে শুরু হয়েছে বিএনপির নেতৃত্বাধীন ১৮-দলীয় জোটের অনির্দিষ্টকালের সড়ক, নৌ ও রেলপথ অবরোধ।সকাল ১০টা পর্যন্ত রাজধানীসহ দেশের কোথাও বড় ধরনের কোনো সহিংসতার খবর পাওয়া যায়নি। তবে কিছু বিচ্ছিন্ন ঘটনার খবর পাওয়া গেছে।রাজধানীতে রিকশা, সিএনজিচালিত অটোরিকশা, প্রাইভেট কার, বাস চলছে। বিভিন্ন সড়ক ও গুরুত্বপূর্ণ স্থানে আইনশৃঙ্খলা রক্ষাকারী বাহিনীর সদস্যরা সতর্ক রয়েছেন।নয়াপল্টনে বিএনপির কেন্দ্রীয় কার্যালয়ের প্রধান ফটক আজও ভেতর থেকে তালাবদ্ধ। বাইরে অবস্থান করছেন আইনশৃঙ্খলা রক্ষাকারী বাহিনীর সদস্যরা। সকাল ১০টা পর্যন্ত কেন্দ্রীয় কার্যালয়ে দলের কোনো নেতা-কর্মীকে দেখা যায়নি।গত কয়েক দিনের মতো আজও গুলশানে খালেদা জিয়ার বাসভবনের সামনে আইনশৃঙ্খলা রক্ষাকারী বাহিনীর কড়া অবস্থান বহাল রয়েছে।
গাজীপুরের শ্রীপুর উপজেলার রাজেন্দ্রপুর এলাকায় আজ সকাল সাড়ে আটটার দিকে ছোট একটি পিকআপভ্যানে আগুন দিয়েছে দুর্বৃত্তরা। পরে আশপাশের লোকজন আগুন নেভায়। শ্রীপুর থানার ভারপ্রাপ্ত কর্মকর্তা (ওসি) আমির হোসেন জানান, পিকআপটি রেখে চালক তাঁর বাসায় গিয়েছিলেন। এ সময় দুর্বৃত্তরা আগুন দেয়। এতে কোনো হতাহতের ঘটনা ঘটেনি। এলাকায় অতিরিক্ত পুলিশ মোতায়েন রয়েছে।
৫ জানুয়ারির নির্বাচন প্রতিহত করতে এই কর্মসূচি ঘোষণা করা হয়েছে। দুই দিন চেষ্টা করেও ‘গণতন্ত্রের অভিযাত্রা’ সফল করতে না পারায় গত সোমবার রাতে এ কর্মসূচি ঘোষণা করেন বিএনপির চেয়ারপারসনের উপদেষ্টা খন্দকার মাহবুব হোসেন।
গত ২৫ নভেম্বর দশম জাতীয় সংসদ নির্বাচনের তফসিল ঘোষণার পর ২৬ নভেম্বর থেকে পাঁচ দফায় মোট ২২ দিন অবরোধ পালন করা হয়। গত ২৪ ডিসেম্বর বিকেল পাঁচটায় এই অবরোধ শেষ হয়।
[প্রতিবেদনটিতে সহায়তা করেছেন গাজীপুর প্রতিনিধি]
