
নির্বাচন কমিশন (ইসি) গঠন ও সমসাময়িক রাজনৈতিক বিষয় নিয়ে আগামীকাল সোমবার রাত আটটায় আওয়ামী লীগের কার্যনির্বাহী কমিটি ও উপদেষ্টা পরিষদের যৌথসভা ডাকা হয়েছে।
প্রধানমন্ত্রী ও আওয়ামী লীগ সভাপতি শেখ হাসিনার সরকারি বাসভবন গণভবনে এই যৌথসভা অনুষ্ঠিত হবে। আজ রোববার আওয়ামী লীগের দপ্তর সম্পাদক আবদুস সোবহান গোলাপের সই করা এক সংবাদ বিজ্ঞপ্তিতে এ তথ্য জানানো হয়েছে।
নির্বাচন কমিশন গঠনে রাজনৈতিক দলগুলোর কাছে পাঁচজন করে নিরপেক্ষ ও গ্রহণযোগ্য ব্যক্তির নাম চেয়েছে অনুসন্ধান কমিটি। রাষ্ট্রপতির সঙ্গে সংলাপে অংশ নেওয়া ৩১টি রাজনৈতিক দল এই নাম দেওয়ার সুযোগ পাবে। গতকাল শনিবার প্রথম বৈঠকে অনুসন্ধান কমিটি এ সিদ্ধান্ত নেয়।
এর আগে শনিবার স্বাস্থ্যমন্ত্রী মোহাম্মদ নাসিম প্রথম আলোকে বলেন, অনুসন্ধান কমিটির প্রতি আওয়ামী লীগের সম্পূর্ণ সহযোগিতা ও সমর্থন থাকবে। তবে পাঁচজনের নাম দেওয়ার বিষয়টি দলীয় ফোরামে আলোচনা করে সিদ্ধান্ত নেওয়া হবে।
