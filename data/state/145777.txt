
আন্তর্জাতিক টেলিকমিউনিকেশন ইউনিয়নের (আইটিইউ) তথ্য ও যোগাযোগ-প্রযুক্তি উন্নয়ন সূচকে এক ধাপ এগিয়েছে বাংলাদেশ। তথ্য ও যোগাযোগ-সুবিধার এই সূচকে এ বছরে বাংলাদেশের অবস্থান ১৪৪তম, যা ২০১৪ সালের প্রতিবেদনে দেখানো হয়েছিল ১৪৫তম। গত সোমবার জাপানের হিরোশিমায় আইটিইউর সম্মেলনে এ প্রতিবেদন প্রকাশ করা হয়।১৬৭টি দেশের তথ্য ও যোগাযোগপ্রযুক্তি সূচক প্রকাশ করে আইটিইউ। ২০১০ সাল থেকে তথ্যপ্রযুক্তির এ সূচক (আইডিআই র্যাংক) অনুযায়ী, গত পাঁচ বছরে তথ্য ও যোগাযোগপ্রযুক্তিতে বাংলাদেশ চার ধাপ এগিয়েছে। ২০১০ সালে বাংলাদেশের অবস্থান ছিল ১৪৮।আইটিইউর বার্ষিক প্রতিবেদনে বলা হয়, বিশ্বজুড়ে ৩২০ কোটি মানুষ এখন অনলাইনের আওতায় চলে এসেছে, যা বিশ্বের মোট জনসংখ্যার ৪৩ দশমিক ৪ শতাংশ। আর বিশ্বের ৯৫ শতাংশ মানুষ মোবাইল নেটওয়ার্কের আওতায় চলে এসেছে।আইটিইউর প্রতিবেদনে বলা হয়েছে, ১৬৭টি দেশের সব কটি গত পাঁচ বছরে তথ্য ও যোগাযোগপ্রযুক্তিতে এগিয়েছে। এর মধ্যে এশিয়া ও প্রশান্ত মহাসাগরীয় দেশগুলো বেশি উন্নতি করেছে। এ অঞ্চলের দক্ষিণ কোরিয়া, হংকং, জাপানের মতো ছয়টি দেশ শীর্ষ ২০টি দেশের মধ্যে স্থান করে নিয়েছে। তালিকায় সবচেয়ে কম ইন্টারনেট সুবিধায় থাকা দেশের মধ্যে ভারত, পাকিস্তান, বাংলাদেশ ও আফগানিস্তান আছে। ১৬৭টি দেশের মধ্যে তালিকায় প্রথম তিনটি স্থানে রয়েছে দক্ষিণ কোরিয়া, ডেনমার্ক ও আইসল্যান্ড।
