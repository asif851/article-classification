
কক্সবাজারের টেকনাফে আটকের পর থানায় নিয়ে যাওয়ার সময় পুলিশের ওপর স্বজনদের হামলার মধ্যে হাতকড়া পরা অবস্থায় পালিয়ে গেছেন এক ইয়াবা ব্যবসায়ী। ওই ব্যবসায়ীর নাম নুরুল হুদা (৪০)। হামলায় পুলিশের উপপরিদর্শক (এসআই) সুবীর পালসহ ছয়জন আহত হয়েছেন। গতকাল শুক্রবার রাত ১২টার দিকে উপজেলার হ্নীলা ইউনিয়নের পশ্চিম লেদা গ্রামে এ ঘটনা ঘটে।
পুলিশের দাবি, স্বরাষ্ট্র মন্ত্রণালয়ের তালিকাভুক্ত ৭৬৪ জন ইয়াবা ব্যবসায়ীর মধ্যে নুরুল হুদার নাম আছে ১ নম্বরে। তিনি ইয়াবা মামলার পলাতক আসামি।
পুলিশের ভাষ্য, নুরুল হুদাকে গতকাল রাতে পুলিশ তাঁর বাড়ি থেকে আটক করে হাতকড়া পরায়। থানায় নিয়ে যাওয়ার পথে তাঁর বাড়ির ও আশপাশের লোকজন পুলিশকে লক্ষ্য করে ইট-পাটকেল ছোড়ে। এ ছাড়া লোহার রড ও লাঠি দিয়ে পুলিশের ওপর হামলা চালানো হয়। এ সময় নুরুল হুদা পালিয়ে যান। হামলায় পুলিশের এসআইসহ ছয়জন আহত হন। আহতদের মধ্যে আনসার সদস্য সুলতান আহমদকে (৫২) কক্সবাজার সদর হাসপাতালে ভর্তি করা হয়েছে।
টেকনাফ উপজেলা স্বাস্থ্য কমপ্লেক্সের জরুরি বিভাগের চিকিৎসক আবদুল মান্নান বলেন, আহত বাকি পাঁচজন এই হাসপাতালে চিকিৎসা নিয়েছেন।
এই ঘটনায় মামলার প্রক্রিয়া চলছে বলে জানান টেকনাফ মডেল থানার ভারপ্রাপ্ত কর্মকর্তা (ওসি) মো. আবদুল মজিদ।
