
জাতীয় পার্টির চেয়ারম্যান হুসেইন মুহম্মদ এরশাদ বলেছেন, দেশে গণতন্ত্র নেই, সুশাসনের অভাব বিরাজ করছে। সর্বক্ষেত্রে নৈরাজ্য, গুম, খুন ও সন্ত্রাসী কর্মকাণ্ড চলছে। জাতীয় পার্টি ক্ষমতায় এলে সুশাসনের প্রতিষ্ঠা করে দেশকে নৈরাজ্য ও সন্ত্রাসমুক্ত করে নতুন বাংলাদেশ গড়ে তুলবে।গতকাল বুধবার বিকেলে চট্টগ্রামের জাতীয় পার্টি আয়োজিত লালদীঘি ময়দানের এক জনসভায় প্রধান অতিথির ভাষণে এরশাদ এসব কথা বলেন। নগর জাতীয় পার্টির আহ্বায়ক ও সাংসদ মাহজাবীন মোরশেদের সভাপতিত্বে গতকালের সমাবেশে পানিসম্পদমন্ত্রী আনিসুল ইসলাম মাহমুদ, জাতীয় পার্টির মহাসচিব জিয়াউদ্দিন আহম্মেদ বাবলু, সাবেক মন্ত্রী মাইদুল ইসলাম, সাংসদ সৈয়দ আবু হোসেন বাবলা, সাংসদ এম এ হান্নানসহ কেন্দ্রীয় ও স্থানীয় নেতারা বক্তৃতা করেন।জনসভায় চট্টগ্রামের আঞ্চলিক ভাষায় বক্তৃতা শুরু করেন এরশাদ। তিনি জনতার উদ্দেশে বলেন, ‘ক্যান আছোন?’ (কেমন আছেন?) এরপর তিনি বলেন, ‘গণতন্ত্র প্রতিষ্ঠার জন্য ক্ষমতা ছেড়ে দিয়েছিলাম। কিন্তু ২৪ বছরে দেশের মানুষ কিছুই পায়নি। দুই দল সন্ত্রাসের রাজনীতি কায়েম করেছে। এ অবস্থা থেকে একমাত্র জাতীয় পার্টি জাতিকে মুক্তি দিতে পারবে।’জাতীয় পার্টিকে ক্ষমতায় আনার আহ্বান জানিয়ে এরশাদ বলেন, ‘আবার ক্ষমতায় এলে চট্টগ্রামকে অর্থনীতির প্রাণকেন্দ্র বানাব। এখন বাংলাদেশের প্রধান সমস্যা সন্ত্রাস, দুর্নীতি, চাঁদাবাজি। মানবিক মূল্যবোধের অভাবে এসব বাড়ছে। এসব কেন হচ্ছে? কারণ, দেশে সুশাসন নেই। দুঃশাসনের কারণে অস্থির পরিস্থিতি বিরাজ করছে।’প্রয়াত রাষ্ট্রপতি জিয়াউর রহমানের সমালোচনা করে এরশাদ বলেন, ‘তিনি মুক্তিযোদ্ধা হলেও ক্ষমতায় গিয়ে মুক্তিযুদ্ধের চেতনাকে ধূলিসাৎ করেছেন। আর বেগম জিয়া আরও একধাপ এগিয়ে স্বাধীনতাবিরোধীদের হাতে জাতীয় পতাকা তুলে দিয়েছেন।’
