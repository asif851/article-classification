
টাঙ্গাইল-৪ (কালিহাতী) আসনের উপনির্বাচনের জন্য পুন: তফসিল ঘোষণা করা হয়েছে। ফলে ওই আসনে ভোটগ্রহণ হবে ১০ নভেম্বর। আর আগে ঘোষিত তফসিলে ভোটগ্রহণের দিন ২৮ অক্টোবর নির্ধারণ করা হয়েছিল। আজ বৃহস্পতিবার নির্বাচন কমিশনের সচিব সিরাজুল ইসলাম স্বাক্ষরিত এক প্রজ্ঞাপনে পুন: তফসিলের কথা জানানো হয়। পুন: তফসিল অনুযায়ী প্রার্থীরা মনোনয়নপত্র জমা দিতে পারবেন ১১ অক্টোবর পর্যন্ত। মনোনয়নপত্র যাচাইবাছাই হবে ১৩ অক্টোবর এবং প্রার্থী মনোনয়নপত্র প্রত্যাহার করতে পারবেন ২১ অক্টোবরের মধ্যে। আগের তফসিল অনুযায়ী মনোনয়নপত্র জমা দেওয়ার শেষ দিন ছিল ৩০ সেপ্টেম্বর। আওয়ামী লীগ থেকে বহিষ্কৃত সাবেক মন্ত্রী আবদুল লতিফ সিদ্দিকীর পদত্যাগের কারণে এই আসনটি গত ৬ সেপ্টেম্বর শূন্য ঘোষণা করে প্রজ্ঞাপন জারি করা হয়।
