
ইরাকের নিরাপত্তা পরিস্থিতির উন্নতি না হওয়া পর্যন্ত দেশটিতে কর্মসংস্থানের জন্য বাংলাদেশের নাগরিকদের ভ্রমণ স্থগিত থাকবে। গতকাল রোববার পররাষ্ট্র মন্ত্রণালয় এক বিজ্ঞপ্তিতে এ তথ্য জানিয়েছে।বিজ্ঞপ্তিতে বলা হয়েছে, বাংলাদেশ নিবিড়ভাবে ইরাকের পরিস্থিতি পর্যবেক্ষণ করছে। ইরাকে কর্মরত লোকজনের সঙ্গে যোগাযোগের মাধ্যমে তাঁদের নিরাপত্তা ও সুস্থতা নিশ্চিত করতে কাজ করছে বাগদাদে বাংলাদেশ দূতাবাস। ইরাকের চলমান সংকট, বিশেষ করে মানবিক সংকটের প্রেক্ষাপটে বাংলাদেশ গভীরভাবে উদ্বিগ্ন। বাংলাদেশ সব ধরনের সহিংসতা ও গণহত্যার কঠোর নিন্দা জানায়। ইরাক ও সে দেশের জনগণের প্রতি বাংলাদেশ সংহতি পুনর্ব্যক্ত করছে এবং গণতান্ত্রিক প্রক্রিয়া অব্যাহত রাখার মাধ্যমে ইরাকের সার্বভৌমত্ব ও আঞ্চলিক অখণ্ডতা বজায় রাখার ওপর গুরুত্বারোপ করছে।
