
 
জালিয়াতি-প্রতারণার মাধ্যমে ভুয়া কাগজপত্র দাখিল করে সরকারি অর্থ আত্মসাতের মামলায় কক্সবাজারের সাবেক জেলা প্রশাসক রুহুল আমিন ও অতিরিক্ত জেলা প্রশাসক (রাজস্ব) জাফর আলমের জামিন বাতিল করেছেন সর্বোচ্চ আদালত।
রুহুল আমিন ও জাফর আলমের জামিন মঞ্জুর করে হাইকোর্টের দেওয়া আদেশের বিরুদ্ধে দুর্নীতি দমন কমিশনের (দুদক) করা লিভ টু আপিল নিষ্পত্তি করা হয়েছে। প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ আজ সোমবার এই আদেশ দেন।
সর্বোচ্চ আদালতের এই আদেশের ফলে রুহুল আমিন ও জাফর আলমকে বিচারিক আদালতে আত্মসমর্পণ করতে হবে বলে জানিয়েছেন দুদকের আইনজীবী খুরশীদ আলম খান।
আদালতে রুহুল আমিন ও জাফর আলমের পক্ষে ছিলেন আইনজীবী স ম রেজাউল করিম।
মহেশখালীর মাতারবাড়ী কয়লাভিত্তিক তাপবিদ্যুৎ প্রকল্পের প্রায় ২০ কোটি টাকা আত্মসাতের অভিযোগে করা মামলায় রুহুল আমিন ও জাফর আলম হাইকোর্ট থেকে জামিন পেয়েছিলেন। হাইকোর্টের দেওয়া আদেশের বিরুদ্ধে লিভ টু আপিল করে দুদক।
মাতারবাড়ীতে ১ হাজার ৪১৪ একর জমিতে প্রায় ৩৬ হাজার কোটি টাকা ব্যয়ে কয়লাভিত্তিক তাপবিদ্যুৎ প্রকল্প বাস্তবায়ন করা হচ্ছে। প্রকল্পের আওতায় অধিগ্রহণ করা চিংড়িঘের, ঘরবাড়িসহ অবকাঠামোর বিপরীতে ক্ষতিপূরণ নির্ধারণ করা হয় ২৩৭ কোটি টাকা।
দুদক সূত্র জানায়, ক্ষতিপূরণ পাওয়ার জন্য ২৫টি অস্তিত্বহীন চিংড়িঘেরকে তালিকাভুক্ত করে একটি চক্র। এ জন্য ক্ষতিপূরণ নির্ধারণ করা হয় ৪৬ কোটি ২৪ লাখ ৩ হাজার ৩২০ টাকা। এর মধ্যে ১৯ কোটি ৮২ লাখ ৮ হাজার ৩১৫ টাকা তুলে আত্মসাৎ করা হয়। এ ঘটনায় ২০১৪ সালের ২০ নভেম্বর মাতারবাড়ীর ব্যবসায়ী এ কে এম কায়সারুল ইসলাম চৌধুরী বাদী হয়ে সাবেক ডিসি মো. রুহুল আমিন, এডিসি জাফর আলমসহ ২৮ জনের বিরুদ্ধে কক্সবাজার জেলা ও দায়রা জজ আদালতে মামলা করেন। আদালত মামলাটি আমলে নিয়ে তদন্তের জন্য দুদককে নির্দেশ দেন। চলতি বছরের ৩ এপ্রিল সাবেক ডিসিসহ ৩৬ জনের বিরুদ্ধে আদালতে অভিযোগপত্র দেয় দুদক।
 
