
বড় দুই দলের মধ্যে আলোচনা ও সংলাপের মাধ্যমে সব রাজনৈতিক সমস্যার সমাধান হবে বলে আশা করে চীন। সফররত চীনা পররাষ্ট্রমন্ত্রী ওয়াং ই গতকাল রোববার রাতে বিএনপির চেয়ারপারসন খালেদা জিয়ার সঙ্গে তাঁর গুলশানের কার্যালয়ে বৈঠকের সময় এ আশাবাদ ব্যক্ত করেন।বৈঠক শেষে বিএনপির ভাইস চেয়ারম্যান শমসের মবিন চৌধুরী জানান, খালেদা জিয়া দেশের বর্তমান রাজনৈতিক প্রেক্ষাপট, ৫ জানুয়ারির নির্বাচন ও সহিংসতা নিয়ে চীনা মন্ত্রীর সঙ্গে কথা বলেন। তিনি বাংলাদেশে চীনা বিনিয়োগ বাড়ানোরও আহ্বান জানান। চীন আশা করে, বাংলাদেশের বড় দুটি রাজনৈতিক দল আলোচনা ও সংলাপের মাধ্যমে সব সমস্যার সমাধান করবে। বাংলাদেশের অর্থনীতি যেভাবে আছে তা ধরে রাখতে বড় দুই রাজনৈতিক শক্তির সমঝোতা ও স্থিতিশীলতা দরকার।বৈঠকে অন্যান্যের মধ্যে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য মঈন খান ও মাহবুবুর রহমান, রিয়াজ রহমান উপস্থিত ছিলেন।
