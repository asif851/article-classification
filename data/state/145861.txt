
নেপালের কাঠমান্ডুতে উড়োজাহাজ বিধ্বস্ত হওয়ার ঘটনায় যাঁরা আহত হয়ে কাঠমান্ডুর বিভিন্ন হাসপাতালে চিকিৎসাধীন আছেন, তাঁদের চিকিৎসার সব খরচ ইউএস-বাংলা বহন করবে। ঢাকার বারিধারায় আজ মঙ্গলবার সকালে গণমাধ্যমকে দেওয়া এক বিবৃতিতে এ তথ্য দেন প্রতিষ্ঠানটির জনসংযোগ বিভাগের মহাব্যবস্থাপক কামরুল ইসলাম।
এ দুর্ঘটনায় নিহত ও আহত যাত্রীদের ক্ষতিপূরণ দেওয়ার বিষয়ে কামরুল ইসলাম বলেন, যাত্রীদের ক্ষতিপূরণ দেওয়ার বিষয়ে ইউএস-বাংলা খুবই সচেষ্ট আছে। প্রত্যেক যাত্রীর জন্য বিমাসুবিধা নিশ্চিত করা ছিল। তবে বিমার ক্ষতিপূরণ পাওয়ার কিছু প্রক্রিয়াগত বিষয় আছে, সে বিষয়ে এখনই কিছু বলা সম্ভব নয়।
উড়োজাহাজের কারণে দেশের বেসরকারি অ্যাভিয়েশন খাত সংকটে পড়বে না বলে জানিয়েছে ইউএস-বাংলা এয়ারলাইনস। একটি দুর্ঘটনায় সবকিছু শেষ হয়ে যেতে পারে না বলে মন্তব্য করেন কামরুল। তিনি আরও বলেন, গত সাড়ে তিন বছরে ৩৬ হাজারের বেশি ফ্লাইট সফলভাবে পরিচালনা করেছে ইউএস-বাংলা। দুর্ঘটনা যেকোনো সময় যেকোনো স্থানে হতেই পারে।
ইউএস-বাংলার অন্যান্য পথের কার্যক্রম চলমান আছে বলে সাংবাদিকদের জানান কামরুল ইসলাম। তিনি বলেন, আজ সকালেও কাঠমান্ডুতে ইউএস-বাংলার নিয়মিত ফ্লাইট ছেড়ে গেছে। এই ফ্লাইটে দুর্ঘটনায় পড়া যাত্রীদের স্বজন ও ইউএস-বাংলার একটি উচ্চপর্যায়ের প্রতিনিধিদল কাঠমান্ডু গেছে।
নেপালের কাঠমান্ডুতে গতকাল দুপুরে বিধ্বস্ত হওয়া ইউএস-বাংলা এয়ারলাইনসের উড়োজাহাজটিতে ৬৭ জন যাত্রী ও ৪ জন ক্রু ছিলেন। উড়োজাহাজ বিধ্বস্ত হওয়ার ঘটনায় শেষ খবর পাওয়া পর্যন্ত পাইলট ক্যাপ্টেন আবিদ সুলতানসহ ৫০ জন নিহত হয়েছেন।
