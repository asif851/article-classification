
প্রধানমন্ত্রীর তথ্য উপদেষ্টা ইকবাল সোবহান চৌধুরী বলেছেন, অচিরেই প্রধানমন্ত্রী সাংবাদিকদের জন্য নবম ওয়েজ বোর্ড ঘোষণা দেবেন। এখনো যেসব প্রতিষ্ঠানে অষ্টম ওয়েজ বোর্ড বাস্তবায়িত হয়নি, তা দ্রুত বাস্তবায়নের লক্ষ্যেও পদক্ষেপ নেওয়া হবে। এ জন্য শিগগির মনিটরিং সেল গঠন করা হবে বলে জানান তিনি।গতকাল মঙ্গলবার দুপুরে চট্টগ্রাম প্রেসক্লাবের ভিআইপি মিলনায়তনে সাংবাদিকদের সঙ্গে মতবিনিময় অনুষ্ঠানে তথ্য উপদেষ্টা এসব কথা বলেন। চট্টগ্রাম সাংবাদিক ইউনিয়ন এই মতবিনিময় অনুষ্ঠানের আয়োজন করে।মতবিনিময় অনুষ্ঠানে ইকবাল সোবহান চৌধুরী বলেন, স্বাধীনতাবিরোধী অপশক্তি দেশের অগ্রযাত্রাকে বাধাগ্রস্ত, নানা ধরনের নাশকতা ও ধ্বংসাত্মক কর্মকাণ্ড চালাচ্ছে। তবে এরা সংখ্যায় বেশি নয়। জঙ্গিবাদ, মৌলবাদ ও স্বাধীনতাবিরোধী শক্তির বিরুদ্ধে সাংবাদিকদের ঐক্যবদ্ধ থাকতে হবে। জঙ্গিবাদী অপতৎপরতা ঠেকাতে সাংবাদিকদের ভূমিকা রাখতে হবে।চট্টগ্রাম সাংবাদিক ইউনিয়নের সভাপতি রিয়াজ হায়দার চৌধুরীর সভাপতিত্বে মতবিনিময় অনুষ্ঠানে বক্তব্য দেন প্রবীণ সাংবাদিক অরুণ দাশগুপ্ত, চট্টগ্রাম সাংবাদিক ইউনিয়নের (সিইউজে) সাবেক সভাপতি আজিজুল ইসলাম ভুইয়া, অঞ্জন কুমার সেন, এম নাসিরুল হক, মোশতাক আহমেদ, এজাজ ইউসুফী, চট্টগ্রাম প্রেসক্লাবের সাবেক সভাপতি আবু সুফিয়ান, বাংলাদেশ ফেডারেল সাংবাদিক ইউনিয়নের একাংশের সহসভাপতি শহীদ উল আলম ও যুগ্ম সম্পাদক তপন চক্রবর্তী, চট্টগ্রাম প্রেসক্লাবের সভাপতি কলিম সরওয়ার ও সাধারণ সম্পাদক মহসীন চৌধুরী, সিইউজের সাধারণ সম্পাদক মোহাম্মদ আলী প্রমুখ।
