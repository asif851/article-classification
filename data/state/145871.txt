
একাত্তরের মানবতাবিরোধী অপরাধে আলী আহসান মোহাম্মাদ মুজাহিদের মৃত্যুদণ্ডের রায়ে সন্তোষ প্রকাশ করেছেন শহীদজননী জাহানারা ইমামের ছোট ছেলে সাইফ ইমাম। তবে আপিলের পর চূড়ান্ত রায় ঘোষণা এবং তা কার্যকর হলেই দেশের মানুষ পুরোপুরি খুশি হতে পারবেন বলে তিনি মন্তব্য করেন। গতকাল সন্ধ্যায় যুক্তরাষ্ট্রের মিশিগান থেকে টেলিফোনে প্রথম আলোকে দেওয়া তাৎক্ষণিক প্রতিক্রিয়ায় সাইফ ইমাম বলেন, যতক্ষণ যুদ্ধাপরাধীদের নিঃশ্বাস বাংলাদেশের বাতাসে ঘুরে বেড়াবে, ততক্ষণ পর্যন্ত মুক্তিযুদ্ধে শহীদদের আত্মা শান্তি পাবে না।শহীদ সাংবাদিক সিরাজুদ্দীন হোসেনকে হত্যার দায়ে মুজাহিদকে মৃত্যুদণ্ডাদেশ দেওয়ায় তিনি সন্তোষ প্রকাশ করেন। তিনি বলেন, এই রায় দেশের সকল বুদ্ধিজীবী হত্যার বিচারের পথ প্রশস্ত করেছে। শহীদ রুমির ছোট ভাই বলেন, ‘৪২ বছর আগে মুজাহিদের নির্দেশে ভাইয়া এবং তাঁর সহযোদ্ধাদের হত্যা করা হয়েছিল। এই হত্যাযজ্ঞের বিচারের জন্য দেশবাসী অধীর আগ্রহে অপেক্ষা করছিল। আমার মা যুদ্ধাপরাধীদের বিচারের দাবিতে আন্দোলন গড়ে তুলেছিলেন। তাঁর দৃঢ় বিশ্বাস ছিল, একদিন বাংলার মাটিতে যুদ্ধাপরাধীদের বিচার হবেই। মা এখন বেঁচে নেই। কিন্তু তাঁর আন্দোলন সফল হয়েছে।
