
বাংলাদেশ জুডিশিয়াল সার্ভিস সদস্যদের বেতন-ভাতা এবং অন্যান্য সুবিধা নির্ধারণ করেছে মন্ত্রিসভা। জ্যেষ্ঠ (সিনিয়র) জেলা জজদের মূল বেতন ৪০ হাজার টাকা থেকে বাড়িয়ে ৭৮ হাজার টাকা নির্ধারণের প্রস্তাব অনুমোদন করা হয়েছে।
আজ সোমবার সচিবালয়ে মন্ত্রিসভার নিয়মিত বৈঠকে জুডিশিয়াল সার্ভিস সদস্যদের বেতন-ভাতা বিষয়টি অনুমোদন পায়। প্রধানমন্ত্রী শেখ হাসিনা বৈঠকে সভাপতিত্ব করেন।মন্ত্রিসভার নিয়মিত বৈঠকে জুডিশিয়াল সার্ভিসের সহকারী জজদের বেতন স্কেল নির্ধারণ করা হয়েছে ৩০ হাজার ৯২৫ টাকা থেকে ৬৪ হাজার ৪৩০ টাকা। এটা ২০০৯ সালের বেতন স্কেল অনুযায়ী সহকারী জজেরা ১৬ হাজার টাকা থেকে ২৫ হাজার ৬০০ টাকা বেতন স্কেল পেতেন।বৈঠক শেষে সচিবালয়ে মন্ত্রিপরিষদ বিভাগের সম্মেলন কক্ষে অনুষ্ঠিত সংবাদ ব্রিফিংয়ে মন্ত্রিপরিষদ সচিব মোহাম্মদ শফিউল আলম জানান, ২০১৫ সালের ১ জুলাই থেকে এই নতুন বেতন স্কেল কার্যকর হবে।এক প্রশ্নের জবাবে মোহাম্মদ শফিউল আলম জানান, ২০০৯ সালের তুলনায় জুডিশিয়াল সার্ভিস সদস্যদের বেতন সর্বোচ্চ ১২৩ শতাংশ বেড়েছে। জাতীয় বেতন স্কেলের মতো জুডিশিয়াল সার্ভিসেও ২০ শতাংশ নববর্ষ ভাতা যুক্ত করা হয়েছে। এ ছাড়া তাঁদের অবসর সুবিধা ৮০ শতাংশ থেকে ৯০ শতাংশে উন্নীত করা হয়েছে।মন্ত্রিপরিষদ সচিব জানান, আগের তুলনায় আনুপাতিক হারে জুডিশিয়াল সার্ভিস সদস্যদের ভাতা এবং সুযোগ-সুবিধা বেড়েছে।নতুন বেতন স্কেলে জেলা জজদের মূল বেতন হবে ৭০ হাজার ৯২৫ টাকা থেকে ৭৬ টাকা ৩৫০ টাকা। এটা আগে ছিল ৩৬ হাজার থেকে ৩৯ হাজার ৬০০ টাকা।অতিরিক্ত জেলা ও দায়রা জজদের মূল বেতন হবে ৬২ হাজার ৩৫০ থেকে ৭৫ হাজার ৮৮০ টাকা। এটা আগে ছিল ৩২ হাজার থেকে ৩৭ হাজার টাকা।যুগ্ম জেলা ও দায়রা জজদের মূল বেতন হবে ৫৪ হাজার ৩৭০ টাকা থেকে ৭৪ হাজার ৪৬০ টাকা। এটা আগে ছিল ২৮ হাজার থেকে ৩৭ হাজার টাকা।এ ছাড়া জ্যেষ্ঠ (সিনিয়র) সহকারী জজদের মূল বেতন হবে ৪৪ হাজার ৪৫০ টাকা থেকে ৭২ হাজার ২১০ টাকা। এটা আগে ছিল ২৩ হাজার টাকা থেকে ৩৪ হাজার ২০০ টাকা।
