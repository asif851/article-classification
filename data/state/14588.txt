
রাজশাহী সিটি করপোরেশনের মেয়র মোসাদ্দেক হোসেন বুলবুলকে সাময়িক বরখাস্ত করা হয়েছে। আজ বৃহস্পতিবার বিকেলে স্থানীয় সরকার বিভাগের সিটি করপোরেশন শাখা থেকে এ সংক্রান্ত আদেশ জারি করা হয়।আদেশে বলা হয়, মেয়র মোসাদ্দেক হোসেনের বিরুদ্ধে রাজশাহীর বোয়ালিয়া থানায় চারটি মামলা আছে। ওই মামলাগুলোর অভিযোগপত্র রাজশাহীর আদালত গ্রহণ করায় স্থানীয় সরকার (সিটি করপোরেশন) আইন ২০০৯ এর ধারা ১২ অনুযায়ী তাঁকে সাময়িক বরখাস্ত করা হয়েছে।স্থানীয় সরকার বিভাগের সিটি করপোরেশন শাখা থেকে জারি করা ওই আদেশে সই করেছেন জ্যেষ্ঠ সহকারী সচিব জসিম উদ্দিন হায়দার। এর আগে আজ সকালে স্থানীয় সরকার মন্ত্রী মেয়রকে বরখাস্ত সংক্রান্ত একটি প্রস্তাবে সই করেন।ঢাকা উত্তর ও দক্ষিণ এবং চট্টগ্রাম সিটি করপোরেশনের নবনির্বাচিত তিন মেয়রকে মন্ত্রী বা প্রতিমন্ত্রীর পদমর্যাদা দেওয়া হবে কি না, তা নিয়ে আলোচনা শুরু হয়েছে। অথচ ২০১৩ সালে রাজশাহী, সিলেট, বরিশাল, খুলনা ও গাজীপুর সিটি করপোরেশনে মেয়র পদে বিজয়ী হন বিএনপি-সমর্থিত প্রার্থীরা। তাঁদের ওই পদমর্যাদা দেওয়া হয়নি। উল্টো ২০-দলীয় জোটের আন্দোলনের কারণে বিভিন্ন মামলায় জড়িয়ে তাঁদের পালিয়ে থাকতে হচ্ছে।ইতিমধ্যে সিলেটের মেয়র আরিফুল হক চৌধুরী ও গাজীপুরের মেয়র এম এ মান্নানকে সাময়িক বরখাস্ত করা হয়েছে। খুলনার মেয়র মনিরুজ্জামানের বিরুদ্ধে দুটি মামলা রয়েছে। নারায়ণগঞ্জের মেয়র আইভীর বিরুদ্ধে সাংসদ শামীম ওসমানের আনা অভিযোগ তদন্ত করছে স্থানীয় সরকার বিভাগের অতিরিক্ত সচিবের নেতৃত্বে তদন্ত কমিটি। তাঁকেও বেকায়দায় ফেলার চেষ্টা করা হচ্ছে বলে জানা গেছে।
আরও পড়ুনসরিয়ে দেওয়া হচ্ছে বিএনপির মেয়রদের
