
পুড়িয়ে মানুষ হত্যাসহ চলমান সহিংসতা ও নৈরাজ্যের প্রতিবাদে আয়োজিত নাগরিক সমাবেশে বক্তারা বলেছেন, ‘রাজনৈতিক কর্মসূচির নামে মানুষ হত্যার এই অপরাজনীতি থেকে জাতি মুক্তি চায়। আর কত মানুষ হত্যার পর দেশের রাজনৈতিক নেতাদের বিবেক জাগ্রত হবে?’গতকাল শনিবার বিকেলে চট্টগ্রাম কেন্দ্রীয় শহীদ মিনার চত্বরে ‘জেগে ওঠো বাংলাদেশ’ আয়োজিত এই নাগরিক সমাবেশ অনুষ্ঠিত হয়। সমাবেশ শেষে একটি মৌন মিছিল শহীদ মিনার চত্বর থেকে নগরের বিভিন্ন সড়ক প্রদক্ষিণ করে।সমাবেশে বক্তারা বলেন, বর্তমানে রাজনৈতিক কর্মসূচির নামে যে সহিংস পরিস্থিতি তৈরি হয়েছে, তা কোনো সভ্য দেশে চলতে পারে না। রাজনৈতিক কর্মসূচি থেকে কথায় কথায় সংঘর্ষ, আগুন দিয়ে জীবন্ত মানুষকে পুড়িয়ে হত্যা এবং যানবাহনে ভাঙচুর ও আগুন দেওয়া হচ্ছে। সমাবেশে বক্তব্য দেন ইঞ্জিনিয়ার্স ইনস্টিটিউশন চট্টগ্রাম কেন্দ্রের সাবেক সভাপতি প্রকৌশলী দেলোয়ার মজুমদার, মুক্তিযোদ্ধা সংসদ চট্টগ্রামের কমান্ডার মো. শাহাবুদ্দিন, চট্টগ্রাম জেলা পিপি আবুল হাশেম, ওয়ার্ড কাউন্সিলর গিয়াস উদ্দিন, সাবেক কাউন্সিলর শহীদুল আলম, অধ্যাপক ইদ্রিস আলী, উদীচীর কেন্দ্রীয় সহসভাপতি চন্দন দাশ, সাংবাদিক হাসান ফেরদৌস, চৌধুরী ফরিদ, গণজাগরণ মঞ্চের সমন্বয়কারী শরীফ চৌহান, প্রমা আবৃত্তি সংগঠনের সভাপতি রাশেদ হাসান প্রমুখ।
 
