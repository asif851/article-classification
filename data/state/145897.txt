
ঢাকা-খুলনা পথের আন্তনগর চিত্রা এক্সপ্রেস ট্রেন আগামীকাল মঙ্গলবার থেকে নতুন আঙ্গিকে চলা শুরু করবে। ট্রেনটি কাল থেকে চলবে ভারত থেকে সম্প্রতি আমদানি করা নতুন বগি দিয়ে। বগি পরিবর্তনের পাশাপাশি বাড়ছে আসনসংখ্যাও।
রেলওয়ে কর্তৃপক্ষ জানিয়েছে, কাল সন্ধ্যায় রেলমন্ত্রী মুজিবুল হক ঢাকার কমলাপুর স্টেশন থেকে নতুন বগিতে সজ্জিত চিত্রা এক্সপ্রেসের যাত্রার উদ্বোধন করবেন। চিত্রা ট্রেনটি ব্রডগেজ বগিতে ঢাকা থেকে খুলনা পথে চলাচল করে। ট্রেনটি ১২টি বগি নিয়ে চলাচল শুরু করবে। ফলে আসনসংখ্যা দাঁড়াবে ৮৮১টি। ট্রেনটিতে দুটি করে শীতাতপনিয়ন্ত্রিত (এসি) কেবিন ও এসি চেয়ার কামরা থাকবে। এত দিন ট্রেনটি ইন্দোনেশিয়ায় তৈরি সাতটি বগি নিয়ে চলাচল করেছে। আসনসংখ্যা ছিল ৪৮০টি। রেলওয়ে কর্মকর্তারা জানান, আসন বৃদ্ধির ফলে যাত্রী চাহিদা কিছুটা হলেও মেটানো যাবে। এই ট্রেনটি ঢাকা থেকে সন্ধ্যা সাতটায় এবং খুলনা থেকে সকাল সাড়ে আটটায় ছাড়ে।
ঢাকা-খুলনা পথে সুন্দরবন এক্সপ্রেস নামে আরেকটি ট্রেন চলাচল করে। ইন্দোনেশিয়ার তৈরি বগিতে চলা এই ট্রেনটিতেও ঈদের আগে ভারতীয় নতুন বগি সংযোজনের সম্ভাবনা রয়েছে। ভারত থেকে ১২০টি ব্রডগেজ এবং ইন্দোনেশিয়া থেকে ১০০টি মিটারগেজ ও ৫০টি ব্রডগেজ বগি আমদানি করছে রেলওয়ে। ভারত থেকে ইতিমধ্যে ৬০টি বগি এসেছে। এগুলো দিয়ে রাজশাহী পথের সিল্কসিটি, পদ্মা ও ধূমকেতু এক্সপ্রেস ট্রেন পরিচালনা করা হচ্ছে। ইন্দোনেশিয়া থেকে কিছু মিটারগেজ বগি এসেছে। ঢাকা-চট্টগ্রাম পথে সোনার বাংলা এক্সপ্রেস নামে একটি নতুন ট্রেনও চালু করা হয়েছে এই বগি দিয়ে। ব্রডগেজ বগি আসা শুরু হবে আগামী মাসে।
তবে রেলওয়ে সূত্র জানিয়েছে, ভারত থেকে আমদানি করা বগির বাফারে (দুই বগির জোড়া দেওয়ার হুক) সমস্যার কারণে সিল্কসিটি ট্রেনের ইঞ্জিন থেকে বগি আলগা হয়ে যায় কয়েকবার। ট্রেনে বিদ্যুৎ উৎপাদনের জন্য যে পাওয়ার কার দেওয়া হয়েছে, এতে জ্বালানি বেশি খরচ হচ্ছে। অন্য পাওয়ার কারের তুলনায় এর আওয়াজও বেশি। ব্রেকে সমস্যাসহ টুকটাক আরও কিছু ত্রুটি পাওয়া যায়। ইন্দোনেশিয়ার বগিতেও কেবিনের দরজায় কিছু ত্রুটি পাওয়া গেছে।
এ ব্যাপারে জানতে চাইলে রেলওয়ের অতিরিক্ত মহাপরিচালক শামসুজ্জামান প্রথম আলোর কাছে দাবি করেন, এগুলো কোনো সমস্যা নয়। তিনি বলেন, প্রশিক্ষণের অভাবের কারণে বাফারে প্রথমে সমস্যা হয়েছিল। এখন সব ঠিক হয়ে গেছে। আর জেনারেটরের ক্ষমতা বেশি বলে জ্বালানি কিছুটা বেশি লাগতে পারে। এটা কোনো সমস্যা নয়।
