
পোশাকশ্রমিকদের চলতি মাসের বেতনভাতার অংশ ২৬ জুলাইয়ের মধ্যে দেওয়ার সিদ্ধান্ত হয়েছে। একই সময়ের মধ্যে ঈদের উত্সবভাতাও দিতে হবে।আজ মঙ্গলবার সচিবালয়ে শ্রম মন্ত্রণালয়ে পোশাক কারখানার মালিক ও শ্রমিক নেতাদের সঙ্গে মন্ত্রণালয়ের বৈঠকে এ সিদ্ধান্ত হয়। বৈঠক শেষে শ্রম ও কর্মসংস্থান প্রতিমন্ত্রী মুজিবুল হক সংবাদ ব্রিফিংয়ে এসব কথা জানান।প্রতিমন্ত্রী বলেন, জুন মাসের বেতন ইতিমধ্যে দেওয়া হয়ে গেছে। জুলাই মাসের বেতনের অংশ ২৬ তারিখের মধ্যে দেওয়ার সিদ্ধান্ত হয়েছে।সংবাদ ব্রিফিংয়ে মুজিবুল হক বলেন, শ্রম আইনে উত্সবভাতার কথা বলা নেই। কিন্তু মালিকেরা ঐতিহ্যগতভাবে তা দিয়ে আসছেন। এ জন্য তাঁদের সামর্থ্য অনুযায়ী একই সময়ের মধ্যে এবারও তা দিতে বলা হয়েছে।
