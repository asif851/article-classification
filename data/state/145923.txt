
বিএনপির স্থায়ী কমিটির সদস্য মির্জা আব্বাস ঢাকা কেন্দ্রীয় কারাগার থেকে জামিনে ছাড়া পেয়েছেন। আজ বৃহস্পতিবার রাতে ছাড়া পান তিনি।
আদালত সূত্র জানায়, গতকাল বুধবার বিচারপতি বোরহান উদ্দিন ও বিচারপতি কে এম কামরুল কাদেরের সমন্বয়ে গঠিত হাইকোর্ট বেঞ্চ তাঁর জামিন আবেদন মঞ্জুর করেন। হরতাল-অবরোধে গাড়ি ভাঙচুর, অগ্নিসংযোগ, হত্যা ও পুলিশের কাজে বাধা দেওয়ার অভিযোগে রমনা, শাহবাগ ও পল্টন থানায় দায়ের হওয়া পাঁচ মামলায় তাঁকে ছয় মাসের জামিন দেওয়া হয়েছে।ঢাকা কেন্দ্রীয় কারাগারের কারাধ্যক্ষ মাহাবুবুল ইসলাম প্রথম আলোকে বলেন, কারাগারে পাঁচ মামলাতেই জামিনের আদেশ পৌঁছার পর রাত সোয়া আটটার দিকে মির্জা আব্বাস ছাড়া পান।গত ১৬ মার্চ মির্জা আব্বাস ঢাকার মুখ্য মহানগর হাকিম আদালতে আত্মসমর্পণ করে জামিনের আবেদন করেন। শুনানি শেষে ঢাকার মহানগর হাকিম শাহরিয়ার মাহমুদ আদনান জামিন আবেদন নাকচ করে তাঁকে কারাগারে পাঠানোর আদেশ দেন।
