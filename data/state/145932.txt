
রাজধানীর স্কয়ার হাসপাতালে চিকিৎসাধীন খাদিজা বেগমের সহপাঠী সানজিদা সুলতানাকে হুমকি দেওয়ার অভিযোগে সপ্তম শ্রেণিপড়ুয়া এক কিশোরকে (১৪) আটক করা হয়েছে। খাদিজার ওপর হামলাকারীর শাস্তির দাবিতে শুরু হওয়া আন্দোলনে সক্রিয় সানজিদাকে বৃহস্পতিবার মুঠোফোনে হুমকি দেওয়া হয়।
পুলিশ মুঠোফোন ট্র্যাকিং করে ওই কিশোরকে শনাক্ত করে। শুক্রবার দিবাগত রাত সাড়ে ১০টার দিকে সিলেট সদর উপজেলার শিবেরবাজার থেকে তাকে আটক করা হয়।
সিলেট কোতোয়ালি থানার সহকারী কমিশনার (এসি) নুরুল হুদা আশরাফী ওই কিশোরকে আটকের বিষয়টি নিশ্চিত করেন। তিনি প্রথম আলোকে বলেন, গত বৃহস্পতিবার সানজিদা পরীক্ষার হলে যাওয়ার সময় মুঠোফোনে হুমকি দেওয়া হয়। পরে পুলিশ পাহারায় তাঁকে পরীক্ষা দেওয়ানো হয়। এ ব্যাপারে থানায় সাধারণ ডায়েরি করলে পুলিশ ট্র্যাকিং করে কিশোরকে শনাক্তের পর আটক করেছে। তাকে হুমকি দেওয়ার কারণ সম্পর্কে জিজ্ঞাসাবাদ করা হচ্ছে।
সিলেট সরকারি মহিলা কলেজের ছাত্রী সানজিদা গত সোমবার ছাত্রলীগ নেতা বদরুলের হাতে আহত খাদিজার সহপাঠী ও ঘনিষ্ঠ বান্ধবী। ঘটনার পর মহিলা কলেজে ছাত্রীদের আন্দোলনে সানজিদা সক্রিয় হন। বৃহস্পতিবার সকালে সানজিদার মায়ের মুঠোফোনে ফোন করে হুমকি দিয়ে আন্দোলন থেকে সরে দাঁড়াতে বলা হয়। এ ব্যাপারে কোতোয়ালি থানার সাধারণ ডায়েরি (জিডি) করেছিলেন সানজিদার বাবা মো. আবুল বশির।
