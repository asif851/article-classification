
নোয়াখালীর সেনবাগ উপজেলার কেশারপাড় ইউনিয়ন পরিষদ (ইউপি) নির্বাচনের কালারাইতা সরকারি প্রাথমিক বিদ্যালয় কেন্দ্রের প্রিসাইডিং কর্মকর্তা ও এক পুলিশ কর্মকর্তাকে দুই মাসের জন্য বরখাস্ত করা হয়েছে। ভোটকেন্দ্রে অর্পিত দায়িত্ব পালনে ব্যর্থ হওয়ায় নির্বাচন কমিশন থেকে এ পদক্ষেপ নেওয়া হয়েছে।
আজ সোমবার কমিশনের আদেশের চিঠি উপজেলা নির্বাচন কর্মকর্তার কার্যালয়ে পৌঁছায়।
জানতে চাইলে চিঠি পাওয়ার কথা নিশ্চিত করেন উপজেলা নির্বাচন কর্মকর্তা সহিদুর রহমান। প্রথম আলোকে তিনি বলেন, ভোটকেন্দ্রে দায়িত্ব পালনে ব্যর্থ হওয়ায় প্রিসাইডিং কর্মকর্তা লিটন চন্দ্র চক্রবর্তী ও পুলিশের উপপরিদর্শক (এসআই) মাসুদ কামালকে দুই মাসের জন্য বরখাস্ত করা হয়েছে।
নির্বাচন কর্মকর্তার কার্যালয় সূত্রে জানা গেছে, বরখাস্ত হওয়া লিটন চক্রবর্তী উপজেলার বালিয়াকান্দি ডিগ্রি কলেজের পদার্থবিদ্যার প্রভাষক। আর মাসুদ কামাল কোম্পানীগঞ্জ থানার এসআই। নির্বাচনের আগের রাতে কালারাইতা সরকারি প্রাথমিক বিদ্যালয় কেন্দ্রে একদল দুর্বৃত্ত ৭০০ ব্যালট পেপারে সিল মেরে যায়। পরে সকালে বিষয়টি জানাজানি হলে নির্বাহী ম্যাজিস্ট্রেট গিয়ে ওই কেন্দ্রের ভোট স্থগিত করেন।
নোয়াখালীর সেনবাগ উপজেলার নয়টি ইউনিয়নে গত শনিবার অনুষ্ঠিত ইউপি নির্বাচনে ব্যাপক অনিয়ম, জালভোট ও কেন্দ্র দখলের ঘটনা ঘটে। এসব অনিয়মের পরিপ্রেক্ষিতে ২৭টি কেন্দ্রের নির্বাচন স্থগিত করেন প্রিসাইডিং কর্মকর্তা এবং নির্বাচন কমিশনের প্রতিনিধিরা।
নির্বাচনের পর দুটি ইউনিয়নের ফলাফল ঘোষণা করা হয়েছে। এতে ছাতারপাইয়া ইউনিয়নে আবদুর রহমান, ডমুরুয়া ইউনিয়নে সাখাওয়াত হোসেন বেসরকারিভাবে চেয়ারম্যান নির্বাচিত হন। তাঁরা দুজনই বিএনপির মনোনীত প্রার্থী ছিলেন। বাকি সাতটি ইউনিয়নের ২৭টি কেন্দ্রের নির্বাচন পরবর্তী সময়ে অনুষ্ঠিত হবে।
