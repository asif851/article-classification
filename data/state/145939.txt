
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, ক্ষমতাসীন আওয়ামী লীগের ‘মধুচন্দ্রিমায়’ হঠাৎ ব্যাঘাত কেন? দলটির সাধারণ সম্পাদক ওবায়দুল কাদের তো ‘পাহাড়ের ওপর’ দিয়ে নৌকা চালান, তিনিই ভালো বলতে পারবেন কেন এমন হচ্ছে।
আওয়ামী লীগের নেতৃত্বে ক্ষমতাসীন সরকারের অন্যতম শরিক জাসদ। গতকাল বুধবার জাসদের সভাপতি এবং তথ্যমন্ত্রী হাসানুল হক ইনু কুষ্টিয়ায় একটি অনুষ্ঠানে বলেন, তাঁরা না থাকলে আওয়ামী লীগ ‘হাজার বছরেও’ ক্ষমতায় আসতে পারবে না। বিএনপির কেন্দ্রীয় কার্যালয়ে এক সংবাদ সম্মেলন শেষে এ বক্তব্যের বিষয়ে সাংবাদিকের এক প্রশ্নের জবাবে রুহুল কবির রিজভী এ মন্তব্য করেন।
রুহুল কবির রিজভী অভিযোগ করেন, বর্তমান সরকার জোর করে ক্ষমতায় টিকে আছে। বর্তমান সরকারের তো কোনো ভিত্তি নেই। তারা বৈধ নয়। তাদের নৈতিক শক্তি থাকবে কীভাবে? সেখানে এমন ধরনের ঘটনা ঘটতেই পারে।
১২ নভেম্বর সোহরাওয়ার্দী উদ্যানে সমাবেশ করার জন্য ব্যাপক প্রস্তুতি চলছে উল্লেখ করে রুহুল কবির রিজভী বলেন, আজও দলের অঙ্গসংগঠনের নেতারা যৌথ সভা করেছেন। একটি জনসভা করার জন্য যে প্রস্তুতি থাকা দরকার, সেই স্বাভাবিক প্রস্তুতি নেওয়া হচ্ছে। একটি সুষ্ঠু, সফল ও শান্তিপূর্ণ সমাবেশ করার জন্য সব ধরনের প্রস্তুতি নেওয়া হচ্ছে। আশা করা হচ্ছে, সরকার এই সমাবেশ করার জন্য কোনো ধরনের বাধা বা ব্যাঘাত সৃষ্টি করবে না।
দেশ এখন ‘নিখোঁজের’ দেশ হিসেবে পরিণত হয়েছে অভিযোগ করে বিএনপি নেতা রিজভী বলেন, বেসরকারি নর্থ সাউথ বিশ্ববিদ্যালয়ের শিক্ষক মোবাশ্বার হাসান নিখোঁজ হয়েছেন। তাঁকে কে নিয়ে গেছে, এটা কেউ জানে না। এটা হতে পারে না। এ ছাড়া হাজারীবাগ থানা বিএনপির সদস্যসচিব আবদুল আজিজকে গতকাল বুধবার তাঁর বাসার সামনে থেকে পুলিশ পরিচয়ে তুলে নিয়ে যাওয়া হয়েছে বলে তিনি অভিযোগ করেন।
গত মঙ্গলবার সন্ধ্যা থেকে নর্থ সাউথ বিশ্ববিদ্যালয়ের সহকারী অধ্যাপক মোবাশ্বার হাসান নিখোঁজ রয়েছেন। সরকারের এটুআই প্রকল্পের একটি সভায় অংশ নিতে তিনি ওই দিন আগারগাঁওয়ের আইডিবি ভবনে যান। সেখান থেকে বের হওয়ার পরই নিখোঁজ হন।
দেশে কোনো পেশার মানুষ নিরাপদ নয় উল্লেখ করে রুহুল কবির রিজভী আরও বলেন, দেশের আইনশৃঙ্খলা ব্যবস্থা ভেঙে পড়েছে। এ ছাড়া আওয়ামী লীগের নিজেদের মধ্যে ভাগ-বাঁটোয়ারার কারণে বিভিন্ন হত্যাকাণ্ডের ঘটনা ঘটছে। এ কারণে সামাজিক নিরাপত্তার বিষয়ে সরকার চিন্তিত নয়। কে কোথায় নিখোঁজ হলো, তা নিয়ে সরকার উদ্বিগ্ন নয়। এ অবস্থা চলতে পারে না। তিনি নিখোঁজ ব্যক্তিদের দ্রুত সন্ধান দাবি করেন।
