
পর্যায়ক্রমে বিনা মূল্যের সব পাঠ্যবই সুখপাঠ্য ও সহজ করা হবে বলে জানিয়েছেন শিক্ষামন্ত্রী নুরুল ইসলাম নাহিদ। আজ বৃহস্পতিবার সচিবালয়ে মাধ্যমিক শিক্ষার মান উন্নয়ন নিয়ে শিক্ষাবিদদের সঙ্গে অনুষ্ঠিত এক সভাশেষে শিক্ষামন্ত্রী এ কথা বলেন।মন্ত্রী বলেন, এ বইগুলো পর্যায়ক্রমে সুখপাঠ্য করার পাশাপাশি বইয়ের বোঝাও কমাতে চাই। শিক্ষাবিদদের পরামর্শে এসব কাজ করা হচ্ছে।এ সময় এক প্রশ্নের জবাবে শিক্ষামন্ত্রী বলেন, পরীক্ষার প্রশ্ন ফাঁস দীর্ঘকালের বিষয়। আগে হয়তো এত প্রচার হতো না বা এত ব্যাপকতা ছিল না। প্রশ্নপত্র ফাঁস বন্ধে বিভিন্ন পদক্ষেপ নেওয়া হয়েছে। তিনি বলেন, বিজি প্রেস থেকে যে প্রশ্ন ফাঁস হতো, সেটা বন্ধ করা হয়েছে। কিন্তু দেখা যাচ্ছে, পরীক্ষার দিন সকালে প্রশ্ন ফাঁস হয়ে যায়। এ বিষয়েও ব্যবস্থা নেওয়া হয়েছে। এ জন্য পরীক্ষার্থীদের এখন আধা ঘণ্টা আগে কেন্দ্রে প্রবেশ করতে বলা হয়েছে।শিক্ষামন্ত্রী বলেন, মাধ্যমিক শিক্ষার উন্নয়নে কর্মশালা করা হবে। সেখানে শিক্ষক ও ছাত্রছাত্রীদেরও রাখা হবে। তাঁদের মতামতের ভিত্তিতে প্রয়োজনীয় ব্যবস্থা নেওয়া হবে। মন্ত্রী বলেন, আজকের সভায় শিক্ষাবিদেরা শিক্ষার মান উন্নয়নে বিভিন্ন ধরনের পরামর্শ দিয়েছেন।
সভায় শিক্ষাবিদদের মধ্যে উপস্থিত ছিলেন অধ্যাপক আবদুল্লাহ আবু সায়ীদ, অধ্যাপক জামিলুর রেজা চৌধুরী, বাংলাদেশ ব্যাংকের সাবেক গভর্নর মোহাম্মদ ফরাসউদ্দীন, অধ্যাপক মুহম্মদ জাফর ইকবাল, অধ্যাপক এম এম আকাশ, অধ্যাপক মঞ্জুর আহমেদ প্রমুখ।
 
