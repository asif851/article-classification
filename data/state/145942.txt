
দিনাজপুরের ফুলবাড়ী থেকে ট্রাকে কয়লা তুলে গত সোমবার ঢাকায় যাচ্ছিলেন ট্রাকচালক আবদুল কাদের (৩৬)। বগুড়া শহর অতিক্রম করে ঢাকা-রংপুর মহাসড়কের শাজাহানপুর উপজেলার বেতগাড়ী বাবলু সিএনজি স্টেশন এলাকায় পৌঁছালে দুর্বৃত্তদের ছোড়া পেট্রলবোমায় দগ্ধ হন কাদের ও সহকারী লিটন কাজী (২৫)।গত মঙ্গলবার সরেজমিনে দেখা যায়, বগুড়ার শহীদ জিয়াউর রহমান মেডিকেল কলেজ হাসপাতালের বিছানায় দগ্ধ গা নিয়ে ছটফট করছেন আবদুল কাদের। শয্যার পাশে স্ত্রী অঞ্জনা বেগম অসহায় দৃষ্টিতে তাকিয়ে আছেন। শাড়ির আঁচল দিয়ে বারবার চোখ মুছছেন। স্বামীর দগ্ধ হওয়ার খবর শুনে পাবনার সাঁথিয়া উপজেলার গোপালপুর গ্রাম থেকে ছুটে এসেছেন তিনি।আবদুল কাদের বলেন, ভয় আর উৎকণ্ঠায় বগুড়া শহর অতিক্রম করে বেতগাড়ী বাবলু সিএনজি স্টেশন এলাকায় পৌঁছার সঙ্গে সঙ্গে ওত পেতে থাকা দুর্বৃত্তরা পেট্রলবোমা ছোড়ে। কোনো কিছু বুঝে ওঠার আগেই ট্রাকের সামনের অংশে আগুন ধরে যায়। লাফ দিয়ে প্রাণ বাঁচানো গেলেও তাঁরা দুজনই অগ্নিদগ্ধ হন। পরে পুলিশ এসে উদ্ধার করে তাঁদের শহীদ জিয়াউর রহমান মেডিকেল কলেজ হাসপাতালের বার্ন ইউনিটে ভর্তি করে।অঞ্জনা বেগম বলেন, অভাবের সংসার। স্বামী এক দিন ট্রাক নিয়ে রাস্তায় বের না হলে সংসার চলে না। অবরোধ-হরতাল শুরু হওয়ার পর থেকেই গাড়ি বন্ধ। সংসারে চরম কষ্ট। কিস্তির চাপও আছে। অভাবের তাড়নায় কয়েক দিন আগে ট্রাক নিয়ে রাস্তায় বের হন। সেটাই কাল হয় তাঁর জন্য।লিটনের বাড়ি সাঁথিয়া উপজেলার দারিয়াপুর গ্রামে। তাঁর সঙ্গে কথা বলতে গেলে বলার মতো অবস্থা না থাকায় কিছুই বলতে পারেননি। সে সময় তাঁর পরিবারের কেউ উপস্থিত ছিলেন না।শহীদ জিয়াউর রহমান মেডিকেল কলেজ হাসপাতালের বার্ন ইউনিটের রেজিস্ট্রার শহীদুল্লাহ দেওয়ান বলেন, আবদুল কাদের শরীরের ১৮ শতাংশ পুড়ে গেছে। লিটনের অবস্থাও একই রকম।
