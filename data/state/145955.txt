
নারায়ণগঞ্জের ফতুল্লার কুতুব আইলের আবির ফ্যাশন ও কাঠের পুলের ক্যাডটেক্স গার্মেন্টসের কারখানা খুলে দেওয়া ও শ্রমিকদের বিরুদ্ধে মামলা প্রত্যাহারের দাবিতে গতকাল বুধবার শ্রমিকেরা বিক্ষোভ ও সমাবেশ করেছেন।বেলা ১১টায় নারায়ণগঞ্জের বিকেএমইএর কার্যালয়ের সামনে অনুষ্ঠিত সমাবেশে সভাপতিত্ব করেন পোশাকশ্রমিক রশীদ। সমাবেশে সংহতি জানিয়ে বক্তব্য দেন বাংলাদেশ ট্রেড ইউনিয়ন কেন্দ্রের নারায়ণগঞ্জ জেলা কমিটির সভাপতি হাফিজুল ইসলাম, সাধারণ সম্পাদক বিমল কান্তি দাস, গার্মেন্টস শ্রমিক ট্রেড ইউনিয়ন কেন্দ্রের নারায়ণগঞ্জ জেলার সভাপতি এম এ শাহীন, সাধারণ সম্পাদক ইকবাল হোসেন প্রমুখ।হাফিজুল ইসলাম বলেন, আবির ফ্যাশন লিমিটেড কর্তৃপক্ষ কোনো কারণ ছাড়াই অসৎ উদ্দেশ্যে ৪ জুলাই অনির্দিষ্টকালের জন্য কারখানা বন্ধ ঘোষণা করে। ঈদের ছুটির পর শ্রমিকেরা কাজে যোগদান করতে গিয়ে কারখানার মূল ফটক তালাবদ্ধ দেখেন। এ ছাড়া ১৯ জন শ্রমিককে দুষ্কৃতকারী চিহ্নিত করে ফটকে ছবি সাঁটানো হয়েছে। ৬ জুলাই ফতুল্লা মডেল থানায় ওই শ্রমিকদের বিরুদ্ধে মিথ্যা মামলা দায়ের করে পুলিশ দিয়ে হয়রানিও করা হচ্ছে। এ ঘটনায় শ্রমিকদের মধ্যে গ্রেপ্তার-আতঙ্ক বিরাজ করছে। অন্যদিকে ক্যাডটেক্স গার্মেন্টসটিতেও একই কায়দায় শ্রমিকদের ছাঁটাই করে তাঁদের ন্যায্য পাওনা থেকে বঞ্চিত করার ষড়যন্ত্র করছে মালিক কর্তৃপক্ষ।গত সোমবার শ্রমিক অসন্তোষের কারণ দেখিয়ে ফতুল্লার ক্যাডটেক্স ও আবির ফ্যাশনের কারখানা লে-অফ (বন্ধ) ঘোষণা করে দুই কারখানার কর্তৃপক্ষ। ঘটনার প্রতিবাদে দুই পোশাক কারখানার শ্রমিকেরা বিক্ষোভ করেন।
