
প্রধানমন্ত্রীর তথ্য ও যোগাযোগপ্রযুক্তি উপদেষ্টা এবং তাঁর ছেলে সজীব ওয়াজেদ জয় আওয়ামী লীগের ২০তম জাতীয় সম্মেলনে রংপুর জেলার কাউন্সিলর হিসেবে যোগ দেবেন বলে জানিয়েছেন দলটির যুগ্ম সাধারণ সম্পাদক মাহবুব উল আলম হানিফ। তিনি বলেছেন, ইতিমধ্যে রংপুর জেলা থেকে জয়কে কাউন্সিলর করে দপ্তরে তালিকা পাঠানো হয়েছে। রংপুরের সন্তান হিসেবেই তিনি কাউন্সিলে অংশ নেবেন। আজ বৃহস্পতিবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দপ্তর উপকমিটির রংপুর বিভাগীয় সভায় মাহবুব উল আলম হানিফ এসব কথা বলেন। সিলেটের এমসি কলেজের শিক্ষার্থী খাদিজা বেগমের ওপর হামলার বিষয়ে মাহবুব উল আলম হানিফ বলেন, ‘এই ঘটনায় যে জড়িত ছিল, সেই বদরুলকে গ্রেপ্তার করা হয়েছে। আমরা দেশবাসীকে বলতে চাই, অপরাধী যে-ই হোক, সে ছাত্রলীগ, যুবলীগ, ছাত্রদল কিংবা যুবদলের কি না, এটা আমাদের কাছে বিবেচ্য বিষয় নয়। অপরাধী অপরাধীই। অপরাধীদের অন্য পরিচয় থাকতে পারে না। তাকে আইনের আওতায় আনা হয়েছে। তার বিরুদ্ধে সর্বোচ্চ আইনি ব্যবস্থা নেওয়া হবে এবং দৃষ্টান্তমূলক শাস্তি দেওয়া হবে। ভবিষ্যতে যেন কেউ এই ধরনের ঘটনা ঘটাতে না পারে, দলীয় ভাবমূর্তি ক্ষুণ্ন না করতে পারে।’ সভাপতির বক্তব্যে রংপুর বিভাগীয় সাংগঠনিক সম্পাদক খালিদ মাহমুদ চৌধুরী বলেন, ‘রংপুর বিভাগের নয়টি সাংগঠনিক জেলা রয়েছে। গাইবান্ধা বাদে অন্য সব জেলার আমাদের কাউন্সিলরদের তালিকা দিয়েছে। এগুলো নিয়ে আরও বসব। কেউ বাদ পড়েছে কি না, ইত্যাদি খুঁটিনাটি বিষয় আলোচনা হবে। এই কাউন্সিলরদের তালিকা চূড়ান্ত নয়। আওয়ামী লীগের কার্যনির্বাহী সংসদের বৈঠকে এটা চূড়ান্ত হবে।’ 
খালিদ মাহমুদ বলেন, ‘বারবার প্রধানমন্ত্রীর জীবনে হুমকি আসে। তাঁর নিরাপত্তাসহ সম্মেলনে যেসব বিদেশি আসবেন, তাঁদের নিরাপত্তার বিষয়টি মাথায় রেখে সবাইকে আইনশৃঙ্খলা রক্ষাকারী বাহিনীকে সহযোগিতা করতে হবে।’ সভায় আরও বক্তব্য দেন সড়ক পরিবহন ও সেতুমন্ত্রী এবং দপ্তর উপকমিটির আহ্বায়ক ওবায়দুল কাদের, দপ্তর উপকমিটির সদস্য আবদুল মান্নান, এনামুল হক শামীম, এস এম কামাল হোসেন, মাহমুদ হাসান প্রমুখ।
