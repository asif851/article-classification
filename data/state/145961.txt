
চট্টগ্রামের চন্দনাইশে সিএনজিচালিত অটোরিকশার এক চালককে হত্যা করেছে যাত্রীবেশী দুর্বৃত্তরা। এ ঘটনায় একজনকে গ্রেপ্তার করা হয়েছে।নিহত চালক মোহাম্মদ আমিন ওরফে রফিক (২৮) পরিবার নিয়ে পটিয়া পৌরসভার দক্ষিণ গোবিন্দারখীলের ভাড়া বাসায় থাকতেন। গতকাল বৃহস্পতিবার সকালে চন্দনাইশের সাতবাড়িয়া ইউনিয়নের হাছনদণ্ডী সড়কের খেজুরতলা সেতুর পাশ থেকে তাঁর লাশ উদ্ধার করা হয়।অটোরিকশার মালিক নুরুল ইসলামের বড় ভাই মোহাম্মদ জামাল হোসেন বলেন, গত বুধবার রাত নয়টার দিকে মোহাম্মদ আমিনের সঙ্গে তাঁর শেষ দেখা হয়। পরে গাড়িভাড়ার জন্য ফোন করলে তিনি (মোহাম্মদ আমিন) বলেন, যাত্রী নিয়ে তিনি চন্দনাইশ গেছেন। সেখান থেকে ফিরে ভাড়া দেবেন। এরপর রাতে তাঁর মুঠোফোন বন্ধ পাওয়া যায়। তিনি বলেন, গতকাল সকালে তাঁরা ঘটনাটি জানতে পারেন।পুলিশ জানায়, গত রাতে সাতকানিয়া থানার পুলিশ ছিনতাই হওয়া অটোরিকশাসহ মোরশেদ (২৫) নামের এক যুবককে গ্রেপ্তার করে। পরে তিনি ঘটনার সঙ্গে জড়িত থাকার কথা স্বীকার করেন।চন্দনাইশ থানার ভারপ্রাপ্ত কর্মকর্তা (ওসি) আবুল কাসেম ভূঁইয়া বলেন, গ্রেপ্তার মোরশেদ স্বীকার করেছেন, তাঁরা পাঁচজন যাত্রীবেশে অটোরিকশাটি ভাড়া করেন। এরপর চালককে হত্যা করে অটোরিকশাটি ছিনতাই করেন।পুলিশ জানায়, এ ঘটনায় নিহত ব্যক্তির স্ত্রী ফাতেমা বেগম থানায় হত্যা মামলা করেছেন।
