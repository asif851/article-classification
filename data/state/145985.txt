
পাবনার সাঁথিয়া উপজেলায় আজ মঙ্গলবার দিনদুপুরে ইব্রাহিম হোসেন (৩৫) নামের এক ব্যক্তিকে কুপিয়ে হত্যা করেছে দুর্বৃত্তরা। আজ দুপুর সাড়ে ১২টার দিকে উপজেলার ভায়নাপাড়া গ্রামে এ ঘটনা ঘটে। পুলিশ বলছে, ইব্রাহিম চরমপন্থী দলের সদস্য। 
স্থানীয় লোকজন ও পুলিশ সূত্রে জানা গেছে, ইব্রাহিম ভায়নাপাড়া গ্রামের মৃত মোন্তাজ মোল্লার ছেলে। দুপুরে ইব্রাহিম তাঁর বাড়ির পাশের একটি বাগানে বসে ছিলেন। এ সময় কয়েকজন দুর্বৃত্ত ধারালো অস্ত্র নিয়ে অতর্কিতে তাঁর ওপর হামলা চালায়। তারা ইব্রাহিমকে ধারালো অস্ত্র দিয়ে এলোপাতাড়ি কুপিয়ে ফেলে রেখে চলে যায়। এতে ঘটনাস্থলেই তাঁর মৃত্যু হয়। খবর পেয়ে সাঁথিয়া উপজেলার আতাইকুলা থানার পুলিশ বিকেল চারটার দিকে লাশ উদ্ধার করে থানায় নিয়ে যায়।  এ ব্যাপারে বেড়া-সাঁথিয়া সার্কেলের সহকারী পুলিশ সুপার (এএসপি) জাকির হোসাইন বলেন, নিহত ইব্রাহিম চরমপন্থী দলের সদস্য ছিলেন। তাঁর বিরুদ্ধে সাঁথিয়া ও আতাইকুলা থানায় দুটি হত্যা মামলাসহ আরও কয়েকটি মামলা ছিল। কারা তাঁকে হত্যা করেছে তা তদন্ত না করে বলা সম্ভব নয়।
