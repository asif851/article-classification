
বিশ্বব্যাংক বাংলাদেশকে মধ্যম আয়ের দেশ হিসেবে স্বীকৃতি দিয়েছে। জাতিসংঘও বিষয়টি বিবেচনা করবে বলে আশা প্রকাশ করলেন অর্থমন্ত্রী আবুল মাল আবদুল মুহিত।আজ শনিবার সিলেটের শাহি ঈদগাহের মিনারের নির্মাণকাজ পরিদর্শন শেষে সাংবাদিকদের সঙ্গে কথা বলেন তিনি। ২ কোটি ৬৪ লাখ ৯২ হাজার টাকা ব্যয়ে ২০ তলা উচ্চতার এই মিনারটি সদর উপজেলা এলজিইডির তত্ত্বাবধানে নির্মিত হচ্ছে। খবর বাসসের।অর্থমন্ত্রী বলেন, জাতিসংঘ মূলত নির্ধারণ করে কোন্ দেশ কোন্ পর্যায়ে রয়েছে। এ নিয়ে জাতিসংঘের পরবর্তী সভা হবে ২০১৮ সালে। তখন তারা চাইলে বাংলাদেশকে মধ্যম আয়ের দেশ হিসেবে স্বীকৃতি দেবে। অবশ্য বর্তমানে যেসব সুযোগ-সুবিধা পাওয়া যায় স্বীকৃতি দেওয়ার তিন বছর পর সেগুলো কমে যাবে।সাংবাদিকদের এক প্রশ্নের জবাবে তিনি বলেন, ‘বাংলাদেশে সেই পরিস্থিতি সৃষ্টি হয়েছে বলেই বিশ্বব্যাংক স্বীকৃতি দিয়েছে। জাতিসংঘও তাদের পরবর্তী মিটিংয়ে বিষয়টি বিবেচনা করবে আশা করি।’বিশ্বব্যাংক স্বীকৃতি দেওয়ায় বাংলাদেশ এখন থেকে নিম্ন-মধ্যম আয়ের দেশ হিসেবে পরিচিত হবে উল্লেখ করে অর্থমন্ত্রী বলেন, ‘সরকারের ১০ বছরের পরিকল্পনায় ২০২১ সালের মধ্যে দেশকে মধ্যম আয়ের দেশ হওয়ার কথা বলা আছে। এর আগেই তা অর্জন করেছে বাংলাদেশ। এখন সরকারের লক্ষ্য উন্নত দেশ হওয়া।’মিনার পরিদর্শন শেষে মন্ত্রী দুপুরে সিলেট মদন মোহন কলেজের গভর্নিং বডির সভায় যোগ দেন।
