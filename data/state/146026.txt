
রাজধানীর শ্যামপুরে আজ বৃহস্পতিবার সকালে ট্রাকের চাপায় আফসানা আখতার (২০) নামের এক গৃহবধূ নিহত হয়েছেন। তিনি অন্তঃসত্ত্বা ছিলেন। সকাল ছয়টার দিকে এ দুর্ঘটনা ঘটে বলে ঢাকা মেডিকেল কলেজ পুলিশ ফাঁড়ির সূত্র জানায়।
নিহত আফসান আখতার থাকতেন কুড়িলের চাররাস্তা এলাকা। তাঁর স্বামী আবদুল আজিজ প্রাইভেটকারচালক।
ঢাকা মেডিকেল কলেজ পুলিশ ফাঁড়ির উপপরিদর্শক (এসআই) বাচ্চু মিয়া জানান, আজ সকাল সাড়ে ছয়টার দিকে স্বামীর সঙ্গে মোটরসাইকেলে খালার বাড়িতে যাচ্ছিলেন আফসানা আখতার। শ্যামপুর লাল মসজিদের কাছে পৌঁছালে মোটারসাইকেলের চাকা হড়কে যায়। এতে আফসানা পড়ে যান। এ সময় দ্রুতগামী একটি ট্রাক এসে তাঁকে চাপা দেয়। ঢাকা মেডিকেল কলেজ হাসপাতালে আনার পর সকাল সাড়ে সাতটার সময় কর্তব্যরত চিকিৎসক আফসানাকে মৃত ঘোষণা করেন।  নিহত আফসানার বাবার বাড়ি খুলনার খালিশপুরে বলে জানা গেছে।
খবর পেয়ে কদমতলী থানার উপপরিদর্শক (এসআই) আবদুল মান্নান ঢাকা মেডিকেল কলেজ হাসপাতালে আসেন। সেখান থেকে মুঠোফোনে তিনি প্রথম আলোকে বলেন, লাশটি ময়নাতদন্তর জন্য মর্গে রাখা হয়েছে। ট্রাকটি আটক করা যায়নি।
