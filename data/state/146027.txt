
বিএনপির সিনিয়র ভাইস চেয়ারম্যান তারেক রহমান পাকিস্তানের সামরিক গোয়েন্দা সংস্থা আইএসআইয়ের প্রেসক্রিপশন অনুযায়ী মুক্তিযুদ্ধ ও বঙ্গবন্ধু শেখ মুজিবুর রহমানকে খাটো করছেন, অপপ্রচার চালাচ্ছেন।
আজ বৃহস্পতিবার সকালে রাজধানীর কেন্দ্রীয় গণগ্রন্থাগার মিলনায়তনে এক আলোচনা সভায় কামরুল এ মন্তব্য করেন। ‘এশিয়ান জার্নালিস্ট হিউম্যান রাইটস অ্যান্ড কালচারাল ফাউন্ডেশন’ নামের একটি সংগঠন এ আলোচনা সভার আয়োজন করে।
কামরুল ইসলাম বলেন, ‘বার বার তাঁর (তারেক) অপপ্রচারকে পাগলের প্রলাপ বলে উড়িয়ে দেওয়ার সুযোগ নেই। তাঁর এ মিথ্যাচার বন্ধ করতে না পারলে এটা এক সময় সত্যে পরিণত হবে। এ জন্য আমি ভীত।’
ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম বলেন, ‘তারেক রহমান একজন ফেরারি আসামি। তাঁর কথাও দেশের সব মিডিয়ায় ফলাও করে প্রকাশ করা হচ্ছে। তাই তারেক রহমান মিথ্যাচার করে যে ধরনের অপরাধ করছেন, দেশের মিডিয়াও সে “মিথ্যা প্রকাশ” করে সমান অপরাধ করছে।’ 
মুহম্মদ আবদুল খালেকের সভাপতিত্বে আলোচনা সভায় আরও বক্তব্য দেন ঢাকা বিশ্ববিদ্যালয়ের প্রাণিবিদ্যা বিভাগের শিক্ষক মিয়া মো. আবদুল কুদ্দুসসহ অন্যরা।
