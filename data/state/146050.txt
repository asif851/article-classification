
স্বতন্ত্র ইবতেদায়ি মাদ্রাসা জাতীয়করণের দাবি পূরণে চেষ্টা করা হবে—এমন আশ্বাসে আমরণ অনশন ভঙ্গ করেছেন শিক্ষকেরা। আজ মঙ্গলবার রাজধানী ঢাকায় জাতীয় প্রেসক্লাবের সামনে বেলা দুইটায় শিক্ষা মন্ত্রণালয়ের কারিগরি ও মাদ্রাসা বিভাগের সচিব মো. আলমগীর অনশনস্থলে গিয়ে শিক্ষকদের এমন আশ্বাস দেন।
পরে স্বতন্ত্র ইবতেদায়ি মাদ্রাসা শিক্ষক সমিতির সভাপতি কাজী রুহুল আমিন চৌধুরী অনশন ভঙ্গের ঘোষণা দেন।
শিক্ষা বোর্ডের নিবন্ধিত স্বতন্ত্র ইবতেদায়ি মাদ্রাসা জাতীয়করণের দাবিতে ১ জানুয়ারি থেকে প্রেসক্লাবের সামনে আন্দোলন করে আসছেন শিক্ষকেরা। প্রথমে ১ থেকে ৮ জানুয়ারি পর্যন্ত সেখানে অবস্থান কর্মসূচি পালন করেন তাঁরা। পরে ৯ জানুয়ারি থেকে তাঁরা আমরণ অনশন শুরু করেন। আজ অষ্টম দিনের মাথায় তাঁরা অনশন ভাঙলেন।
অনশনস্থলে সচিব শিক্ষকদের উদ্দেশে বলেন, গত রোববার শিক্ষকনেতাদের সঙ্গে শিক্ষামন্ত্রী নুরুল ইসলাম নাহিদ এবং কারিগরি ও মাদ্রাসা বিভাগের প্রতিমন্ত্রী কাজী কেরামত আলীর বৈঠক হয়। গতকাল সোমবার প্রতিমন্ত্রীর সঙ্গে শিক্ষকনেতাদের আরেক দফা বৈঠক হয়। এরপর শিক্ষামন্ত্রী ও প্রতিমন্ত্রী এই শিক্ষকদের দাবিদাওয়া প্রসঙ্গে অর্থমন্ত্রী আবুল মাল আবদুল মুহিতের সঙ্গে কথা বলেন। অর্থমন্ত্রী শিক্ষকদের দাবিদাওয়া নিয়ে তথ্য-উপাত্ত চেয়েছেন। দু-এক দিনের মধ্যে তা অর্থমন্ত্রীকে দেওয়া হবে।
সচিব এই চেষ্টার কথা জানিয়ে শিক্ষকদের অনশন ভাঙার অনুরোধ করেন। পরে সমিতির সভাপতি অনশন ভাঙার ঘোষণা দিলে সচিব এবং তাঁর সঙ্গে থাকা সংশ্লিষ্ট কর্মকর্তারা মাদ্রাসাশিক্ষকদের পানি ও শরবত পান করিয়ে অনশন ভঙ্গ করান।
