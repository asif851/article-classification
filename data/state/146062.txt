
২০ মের পর পরবর্তী কর্মসূচির সিদ্ধান্ত নেওয়া হবে বলে জানিয়েছে বাংলাদেশ মাংস ব্যবসায়ী সমিতি। সমিতি জানায়, বাণিজ্যমন্ত্রী তোফায়েল আহমেদ চার-পাঁচ দিনের মধ্যে মাংস ব্যবসায়ীদের সমস্যা সমাধানের আশ্বাস দিলেও এখন পর্যন্ত এ বিষয়ে কোনো সিদ্ধান্ত হয়নি।
ঢাকা মেট্রোপলিটন মাংস ব্যবসায়ী সমিতির মহাসচিব রবিউল আলম আজ সোমবার প্রথম আলোকে বলেন, ‘আমরা এখন পর্যন্ত সমস্যা সমাধানের বিষয়ে কিছু জানি না। তবে শুনেছি, বাণিজ্যমন্ত্রী তোফায়েল আহমেদ দক্ষিণ সিটি করপোরেশনের (ডিএসসিসি) মেয়র সাঈদ খোকনের সঙ্গে কথা বলেছেন। তিনি ২০ মে এ বিষয়ে আলোচনার জন্য সময় দিয়েছেন।’ তবে উত্তর সিটি করপোরেশন থেকে এখনো কোনো সিদ্ধান্ত পাওয়া যায়নি বলে তিনি শুনেছেন।রবিউল আলম জানান, তাঁদের দাবি বাস্তবায়ন না হলে ২০ মের পর তাঁরা আলোচনা করে পরবর্তী কর্মসূচি ঘোষণা করবেন।
মাংস ব্যবসায়ী সমিতির পক্ষ থেকে জানানো হয়, গত ৩০ এপ্রিল তারা সংবাদ সম্মেলন করে জানায়, ১৫ দিনের মধ্যে তাদের সমস্যা সমাধান না করা হলে প্রথম রমজান থেকে কর্মবিরতিতে যাবে। সংবাদ সম্মেলনের পরপরই ওই দিন বাণিজ্যমন্ত্রী তোফায়েল আহমেদ সমিতির নেতাদের সঙ্গে বৈঠক করে চার-পাঁচ দিনের মধ্যে সমস্যা সমাধানের আশ্বাস দেন।
গত ৩০ এপ্রিলের সংবাদ সম্মেলনে বলা হয়, পরিস্থিতি এমন পর্যায়ে গেছে যে আন্দোলনের বিকল্প নেই। গাবতলী গরুর হাটে মাংস ব্যবসায়ীদের জন্য নির্মিত মেয়র হানিফ আশ্রয়কেন্দ্র ও সমিতির অফিস ইজারাদারেরা তালা মেরে দিয়েছেন। তাই সমিতির কার্যক্রম বন্ধ আছে এবং লাগামহীনভাবে মাংস ব্যবসা চলছে বলে সংবাদ সম্মেলনে অভিযোগ করা হয়। এই কার্যালয় খুলে দেওয়া না হলে উত্তর সিটি করপোরেশনের সঙ্গে সব কার্যক্রম বন্ধ ঘোষণা করা ও রমজান উপলক্ষে মাংসের মূল্যনির্ধারণী সভাতেও তাঁরা যোগ দেবেন না বলে জানানো হয়। গরুর মাংসের ব্যবসা নিয়ে ঢাকা মেট্রোপলিটন মাংস ব্যবসায়ী সমিতির সঙ্গে ঢাকা উত্তর সিটি করপোরেশন (ডিএনসিসি) ও ইজারাদারদের দ্বন্দ্ব চলছে। এই দ্বন্দ্বের জেরে কর্মবিরতিতে যাওয়ার হুমকি দিল মাংস ব্যবসায়ী সমিতি। এর আগে গত ১৩ থেকে ১৮ ফেব্রুয়ারি পর্যন্ত ছয় দিনের কর্মবিরতি পালন করেছিলেন মাংস ব্যবসায়ীরা।ঢাকা মেট্রোপলিটন মাংস ব্যবসায়ী সমিতির মহাসচিব রবিউল আলম বলেন, তাঁদের দাবির মধ্যে আছে খাজনা কমানো, চাঁদাবাজি বন্ধ করা, চামড়া বিক্রির ব্যবস্থা করা, ঢাকা দক্ষিণ সিটি করপোরেশনে একটি স্থায়ী পশুর হাট তৈরি, মানসম্মত একাধিক কসাইখানা তৈরি ইত্যাদি।
