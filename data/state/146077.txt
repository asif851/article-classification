
বিএনপি নির্বাচন এলেই ভাঙা রেকর্ড বাজানো শুরু করে। নির্বাচনে যাওয়ার আগেই হেরে যায় দলটি। নির্বাচন নিয়ে বিতর্কিত বক্তব্য দেওয়া বিএনপির পুরোনো অভ্যাস।আজ সোমবার হোসেন শহীদ সোহরাওয়ার্দীর ৫৩তম মৃত্যুবার্ষিকী উপলক্ষে আজ সোমবার দোয়েল চত্বরের কাছে তাঁর সমাধিতে পুষ্পস্তবক অর্পণ শেষে সাংবাদিকদের এসব কথা বলেন আওয়ামী লীগের সাধারণ সম্পাদক ওবায়দুল কাদের। বাসসের এক খবরে এ কথা বলা হয়েছে।সড়ক পরিবহন ও সেতুমন্ত্রী ওবায়দুল কাদের গণতন্ত্রকে প্রাতিষ্ঠানিক রূপ দিতে দেশের সব রাজনৈতিক দলকে এগিয়ে আসার আহ্বান জানিয়েছেন। তিনি বলেন, ‘সবার সহযোগিতা ছাড়া গণতন্ত্র প্রতিষ্ঠা করা কঠিন। গণতন্ত্রকে প্রাতিষ্ঠানিক রূপ দিতে সব দলকে এগিয়ে আসতে হবে।’মৃত্যুবার্ষিকী উপলক্ষে গণতন্ত্রের মানসপুত্রখ্যাত উপমহাদেশের বরেণ্য রাজনৈতিক নেতা হোসেন শহীদ সোহরাওয়ার্দীর সমাধিতে আওয়ামী লীগসহ বিভিন্ন রাজনৈতিক, সামাজিক, সাংস্কৃতিক ও পেশাজীবী সংগঠনের পক্ষে পুষ্পস্তবক অর্পণ করা হয়।
