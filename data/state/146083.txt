
সিরাজগঞ্জের শাহজাদপুরে সাংবাদিক আবদুল হাকিম হত্যা মামলার এজাহারভুক্ত আসামি মো. দুলাল হোসেনকে (৪৪) গ্রেপ্তার করেছে পুলিশ। 
আজ শুক্রবার ভোররাতে পাবনা জেলার ফরিদপুর উপজেলা সদর থেকে তাঁকে গ্রেপ্তার করা হয়। তিনি শাহজাদপুর পৌর এলাকার বাড়াবিল গ্রামের বাসিন্দা। এ নিয়ে ​মামলায় ১২ জনকে গ্রেপ্তার করা হয়েছে।
শাহজাদপুর থানার পরিদর্শক (তদন্ত) মনিরুল ইসলাম জানান, গ্রেপ্তারের পর তাঁকে শাহজাদপুর থানা হেফাজতে রেখে জিজ্ঞাসাবাদ করা হচ্ছে। তাঁকে কাল শনিবার আদালতের মাধ্যমে জেলহাজতে পাঠানো হবে। দুলালের নাম মামলার এজাহারে ৮ নম্বরে রয়েছে। শাহজাদপুর সরকারি কলেজ ছাত্রলীগের সভাপতি বিজয় মাহমুদকে মারধরের ঘটনাকে কেন্দ্র করে ২ ফেব্রুয়ারি উপজেলা আওয়ামী লীগের দুই পক্ষের সংঘর্ষ হয়। এ সময় গুলিবিদ্ধ হন দৈনিক সমকালের শাহজাদপুর প্রতিনিধি আবদুল হাকিম। পরের দিন ঢাকায় নেওয়ার পথে তাঁর মৃত্যু হয়। এ ঘটনায় হাকিমের স্ত্রী নুরুন নাহার বেগম বাদী হয়ে একটি হত্যা মামলা করেন। আর মারধরের ঘটনায় বিজয় মাহমুদের চাচা এরশাদ আলী বাদী হয়ে আরেকটি মামলা করেন।
