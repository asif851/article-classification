
বিএনপি-জামায়াত জোটের চলমান কর্মকাণ্ডকে ‘জঙ্গিবাদ’ অ্যাখ্যা দিয়ে এর কাছে কোনো ধরনের সমর্পণ নয় বলে সাফ জানিয়ে দিয়েছেন প্রধানমন্ত্রী শেখ হাসিনা। আজ শনিবার রাজধানীর র‍্যাডিসন হোটেলে আন্তর্জাতিক রোটারি শান্তি সম্মেলন-২০১৫ এর উদ্বোধনী অনুষ্ঠানে বক্তৃতাকালে প্রধানমন্ত্রী এ কথা বলেন। তিনি বলেন, ‘জঙ্গিবাদের কাছে আমরা কখনোই নত হব না।’প্রধানমন্ত্রী বলেন, ‘এই হিংস্র হায়েনাদের সন্ত্রাসী কর্মকাণ্ড দেশের মানুষ প্রতিহত করছে। এদের পরাজিত করে আমরা দেশে শান্তি ফিরিয়ে আনব, এটা আমাদের অঙ্গীকার। ইনশাআল্লাহ আমরা সফল হব।’ বাঙালি জাতির মাথা নত না করার ইতিহাসের কথা স্মরণ করে তিনি বলেন, বাঙালি কখনো বিশৃঙ্খলাকারীদের কাছে নত হয় না।রাজনীতির নামে মানুষ পুড়িয়ে মারার ঘটনা এ দেশের মানুষ আগে কখনো দেখেনি মন্তব্য করে প্রধানমন্ত্রী শেখ হাসিনা বলেন, দেশ বর্তমানে অসহনীয় পরিস্থিতি পার করছে। পেট্রলবোমায় ইতিমধ্যে অর্ধশতাধিক ব্যক্তি নিহত এবং শতাধিক ব্যক্তি দগ্ধ হয়েছে। হাসপাতালগুলোর বার্ন ইউনিট পোড়া গন্ধ আর দগ্ধদের আহাজারিতে ভারী হয়ে উঠেছে। ইউএনবি
