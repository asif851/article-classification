
আহমদ ছফা স্বপ্ন দেখেছিলেন, বাংলাদেশের গণসংগ্রামের উত্তাপ থেকে নতুন মানুষ জন্ম নেবে। তাঁর বিশ্বাস ছিল, অন্তরের অমৃত বলে বুক বেঁধে আবার দাঁড়াবে বাংলাদেশ। গতকাল শুক্রবার সকালে ‘আহমদ ছফার সাধনা’ শীর্ষক বক্তৃতায় ছাত্র ফেডারেশনের ঢাকা বিশ্ববিদ্যালয় শাখার সাবেক সভাপতি আফজালুর রহমান এসব কথা বলেন। আহমদ ছফার ১২তম মৃত্যুবার্ষিকী উপলক্ষে আহমদ ছফা রাষ্ট্রসভা ঢাকা বিশ্ববিদ্যালয়ের বাণিজ্য অনুষদের সম্মেলনকক্ষে এ ১১তম স্মৃতি বক্তৃতার আয়োজন করে। স্মৃতি বক্তৃতায় আফজালুর রহমান বলেন, আহমদ ছফার সারা জীবনের লক্ষ্য ছিল আপন সমাজের মানুষকে ন্যায়নীতি, বিজ্ঞানদৃষ্টি, মানবিকতা ও অসাম্প্রদায়িকতার দিকে চালিত করা। সভাপতির বক্তব্যে মুহম্মদ নুরুল ইসলাম বলেন, শিক্ষার প্রধান লক্ষ্য হওয়া উচিত সঠিকভাবে চিন্তা করতে পারার ক্ষমতা অর্জন। এখানেই সমাজ ও রাষ্ট্রের সর্বোচ্চ আর্থিক বিনিয়োগ প্রয়োজন।
