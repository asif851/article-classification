
ঢাকা বিশ্ববিদ্যালয়ের ক-ইউনিটের (বিজ্ঞান অনুষদ) ভর্তি পরীক্ষায় মুঠোফোন ও ডিজিটাল ঘড়ির মাধ্যমে জালিয়াতির অভিযোগে ১২ জনকে আটক করা হয়েছে।
আজ শুক্রবার সকালে ভর্তি পরীক্ষা চলাকালে বিভিন্ন কেন্দ্র থেকে বিশ্ববিদ্যালয় প্রশাসন ও পুলিশ তাঁদের আটক করে। সকাল ১০টা থেকে বেলা সাড়ে ১১টা পর্যন্ত রাজধানীর ৭৬টি কেন্দ্রে বিজ্ঞান অনুষদের ২০১৪-১৫ শিক্ষাবর্ষের ভর্তি পরীক্ষা অনুষ্ঠিত হয়।
জালিয়াতির অভিযোগে ১২ জনকে আটকের তথ্যের সত্যতা নিশ্চিত করে বিশ্ববিদ্যালয়ের প্রক্টর এম আমজাদ আলী জানান, আটক হওয়া পরীক্ষার্থীদের বিরুদ্ধে আইনগত ব্যবস্থা নেওয়া হবে। আটক হওয়া তিনজনকে বিশ্ববিদ্যালয়ের প্রক্টর অফিসে ও বাকি নয়জনকে বিভিন্ন থানায় রাখা হয়েছে। বিস্তারিত জানতে তাঁদের জিজ্ঞাসাবাদ করা হচ্ছে।
প্রক্টর আমজাদ আলী বলেন, ঢাকা বিশ্ববিদ্যালয়ের কার্জন হল কেন্দ্র থেকে তিনজনকে আটক করা হয়। এ ছাড়া মতিঝিলের আইডিয়াল স্কুল অ্যান্ড কলেজ কেন্দ্র থেকে তিনজন, ইডেন কলেজ, অগ্রণী স্কুল অ্যান্ড কলেজ, আজিমপুর গার্লস স্কুল অ্যান্ড কলেজ ও নটর ডেম কলেজ কেন্দ্র থেকে একজন করে চারজনকে আটক করা হয়। পরীক্ষা শেষ হওয়ার পর বিশ্ববিদ্যালয় প্রশাসনের তথ্যের ভিত্তিতে মতিঝিল ও নিউমার্কেট এলাকা থেকে আরও দুজনকে আটক করে পুলিশ।
