
পাবনার সুজানগর উপজেলা সদরের নিজাম উদ্দিন আজগর আলী ডিগ্রি কলেজ জাতীয়করণের তালিকা থেকে বাদ পড়ায় ক্ষুব্ধ এলাকাবাসী প্রায় ৪০ কিলোমিটার দীর্ঘ এক মানববন্ধন করেছে। নিজাম উদ্দিন আজগর আলী ডিগ্রি কলেজ জাতীয়করণ রক্ষা কমিটির ব্যানারে গতকাল বৃহস্পতিবার উপজেলা সদর থেকে সাগরকান্দী পর্যন্ত এ মানববন্ধন হয়।প্রত্যক্ষদর্শী ব্যক্তিরা জানান, সকাল ১০টা থেকে শুরু হয়ে প্রায় ঘণ্টাব্যাপী চলে এ মানববন্ধন। এ সময় বক্তব্য দেন জাতীয়করণ রক্ষা কমিটির নেতা আবদুল মজিদ, আবদুল জব্বার, উপজেলা পরিষদের ভারপ্রাপ্ত চেয়ারম্যান জালাল উদ্দিন, আওয়ামী লীগের নেতা শাহীনুজ্জামান শাহীন, স্থানীয় বাসিন্দা এ কে এম বন্দে আলী, আবদুল জলিল বিশ্বাস প্রমুখ।আবদুল মজিদ বলেন, সব শর্ত পূরণ করে কলেজটি জাতীয়করণের তালিকাভুক্ত হয়েছিল। একটি স্বার্থান্বেসী মহল বিভিন্ন মিথ্যা অভিযোগ দিয়ে তালিকা থেকে কলেজটির নাম বাদ করিয়ে দিয়েছে। এর প্রতিবাদের পাশাপাশি অবিলম্বে কলেজটি পুনরায় তালিকাভুক্ত করার দাবি জানান তিনি।প্রায় পাঁচ মাস আগে সরকার দেশের বেশ কিছু প্রতিষ্ঠান জাতীয়করণের ঘোষণা দিয়ে একটি তালিকা প্রকাশ করে। তালিকায় উল্লেখিত কলেজটির নাম ছিল। সম্প্রতি নামটি বাদ দিয়ে উপজেলার দুলাই ইউনিয়নের ডা. জহুরুল কামাল ডিগ্রি কলেজকে তালিকাভুক্ত করা হয়। খবরটি সুজানগরে পৌঁছালে কলেজের শিক্ষক-শিক্ষার্থী ও স্থানীয় লোকজন ক্ষুব্ধ হয়ে ওঠে। এ ঘটনায় গত মঙ্গলবার ‘জাতীয়করণর তালিকা থেকে বাদ পড়ায় সুজানগর উপজেলা পরিষদে তালা, সড়ক অবরোধ’ শিরোনামে প্রথম আলোয় একটি সংবাদও প্রকাশিত হয়।
