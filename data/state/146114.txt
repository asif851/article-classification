
রাজধানীর মেয়র মোহাম্মদ হানিফ ফ্লাইওভারের যাত্রাবাড়ী ও সায়েদাবাদ এলাকার বিভিন্ন পয়েন্টে বসানো সিঁড়ি অপসারণ করতে হাইকোর্টের দেওয়া আদেশ বহাল রেখেছেন সর্বোচ্চ আদালত।
হাইকোর্টের আদেশের বিরুদ্ধে নির্মাতা প্রতিষ্ঠান ওরিয়ন ইনফ্রাস্ট্রাকচার লিমিটেডের আবেদন (লিভ টু আপিল) খারিজ করেছেন আপিল বিভাগ।
প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বেঞ্চ আজ সোমবার এই আদেশ দেন। এর ফলে ওই সিঁড়ি অপসারণ করতে হবে বলে আইনজীবীরা জানিয়েছেন।
একটি গণমাধ্যমে প্রকাশিত প্রতিবেদন বিবেচনায় নিয়ে গত ৩১ মে হাইকোর্টের একটি দ্বৈত বেঞ্চ স্বতঃপ্রণোদিত রুল দেওয়ার পাশাপাশি দুই সপ্তাহের মধ্যে সিঁড়ি অপসারণের নির্দেশ দেন।
নির্দেশনা বাস্তবায়নের অগ্রগতি জানিয়ে ২ জুলাই আদালতে প্রতিবেদন দিতে বলা হয়।
হাইকোর্টের আদেশের বিরুদ্ধে ওরিয়ন ইনফ্রাস্ট্রাকচার লিমিটেড লিভ টু আপিল করে। বিষয়টি গত ৬ জুন চেম্বার বিচারপতির আদালতে ওঠে। এদিন আদালত স্থিতাবস্থা বজায় রাখতে নির্দেশ দিয়ে বিষয়টি নিয়মিত বেঞ্চে শুনানির জন্য পাঠিয়ে দেন। এর ধারাবাহিকতায় লিভ টু আপিল আজ শুনানির জন্য আপিল বিভাগে ওঠে।
আদালতে লিভ টু আপিলের পক্ষে ছিলেন আইনজীবী রোকনউদ্দিন মাহমুদ ও আহসানুল করিম। রাষ্ট্রপক্ষে ছিলেন অতিরিক্ত অ্যাটর্নি জেনারেল মুরাদ রেজা ও ডেপুটি অ্যাটর্নি জেনারেল এস এম মনিরুজ্জামান।
 
