
দক্ষিণ কোরিয়ার মহাকাশ গবেষণা সংস্থা কোরিয়া অ্যারোস্পেস রিসার্চ ইনস্টিটিউট-কারি আয়োজিত পাঁচ দিনের ‘২০১৬ আন্তর্জাতিক স্পেস ক্যাম্প’-এ যোগ দিতে বাংলাদেশ দল গতকাল রোববার রাতে ঢাকা ত্যাগ করেছে। আজ সোমবার দক্ষিণ কোরিয়ার রাজধানী সিউল ও দাইজং শহরে আন্তর্জাতিক স্পেস ক্যাম্প শুরু হবে। এবারই প্রথম বাংলাদেশের একটি দল এই ক্যাম্পে অংশ নিচ্ছে। বাংলাদেশ অ্যাস্ট্রোনমিক্যাল সোসাইটির কার্যকরী সদস্য এনামুল হকের নেতৃত্বে এ দলের বাকি পাঁচ সদস্য হলো মনন মাহমুদ (লালমাটিয়া হাউজিং সোসাইটি স্কুল অ্যান্ড কলেজ, ঢাকা), ফারদীম মুনির (স্যার জন উইলসন স্কুল, ঢাকা), সাদ বিন্ হাসান সিয়াম (রাজশাহী ক্যাডেট কলেজ), রাইম রূবায়েত (জুয়েলস অক্সফোর্ড ইন্টারন্যাশনাল স্কুল অ্যান্ড কলেজ, সিরাজগঞ্জ) ও শেখ শরফুদ্দিন রেজা আলী চৌধুরী (সরকারি বিজ্ঞান কলেজ, ঢাকা)।এই স্পেস ক্যাম্পে বাংলাদেশ ছাড়াও দক্ষিণ কোরিয়া, জাপান, ভিয়েতনাম, চীন, থাইল্যান্ড ও কম্বোডিয়া অংশ নিচ্ছে। এ আয়োজনে শিক্ষার্থীরা মহাকাশবিজ্ঞান কর্মশালা, মডেল রকেট তৈরি, কারি পরিদর্শন, বিজ্ঞান জাদুঘর পরিদর্শন ইত্যাদি কার্যক্রমে অংশ নেবে। বিজ্ঞপ্তি।
