
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, ‘আশা করি, বিএনপি আইনের পথে হেঁটে খালেদা জিয়াকে মুক্ত করার চেষ্টা করবে। খালেদা জিয়ার এই পরিণতি আমরাও কামনা করিনি।’ 
আজ বৃহস্পতিবার দুপুরে ঢাকার জাতীয় প্রেসক্লাবে ‘মহান স্বাধীনতা দিবস ও চলমান রাজনৈতিক প্রেক্ষাপট’ শীর্ষক এক আলোচনা সভায় প্রধান অতিথির বক্তব্যে হাছান মাহমুদ এ কথা বলেন। ন্যাপ ভাসানী ও মাওলানা ভাসানী ঐক্যজোট আলোচনা সভাটির আয়োজন করে।
হাছান মাহমুদ বলেন, ‘আমাদের মধ্যে রাজনৈতিক মতপার্থক্য ও মতানৈক্য থাকবে। সেটা আমরাই আলোচনা করে সমাধান করব। এটা আমাদের ঘরোয়া ব্যাপার।’ তিনি বলেন, ‘গতকাল বিএনপি নালিশ দেওয়ার জন্য বিদেশি কূটনীতিকদের সঙ্গে বৈঠক করেছে। তাদের কাজ হচ্ছে দেশের বিষয়ে বিদেশিদের কাছে নালিশ দেওয়া। এটা আমাদের জন্য দুর্নাম।’ তিনি বলেন, কূটনীতিকদের কাছে গিয়ে বিএনপি জাতিকে অপমান করেছে। নালিশ যদি থাকে জনগণের কাছে দিন, বিদেশিদের কাছে নয়।
বিএনপির প্রতি অনুরোধ জানিয়ে হাছান মাহমুদ বলেন, ‘আপনাদের দুর্নীতিবাজ চেয়ারপারসন খালেদা জিয়া ও তাঁর ছেলে তারেক রহমানকে রক্ষা করার রাজনীতি থেকে সরে আসুন।’ তিনি বলেন, মওদুদ আহমদ সাহেবদের ওপর খালেদা জিয়া আর তারেক রহমানের কোনো আস্থা নেই। সে জন্যই তাঁরা এখন ব্রিটিশ আইনজীবী ভাড়া করেছেন। এই ব্রিটিশ আইনজীবী যুদ্ধাপরাধীদের আইনি পরামর্শক ছিলেন। ব্রিটেনে এত আইনজীবী আছে, কাউকে খুঁজে পেলেন না? যুদ্ধাপরাধীদের আইনজীবীকে পেলেন?
ন্যাপ ভাসানী ও মাওলানা ভাসানী ঐক্যজোটের সভাপতি এম এ ভাসানীর সভাপতিত্বে অনুষ্ঠানে আরও বক্তব্য দেন বিএনএফের সভাপতি আবুল কালাম আজাদ, আওয়ামী লীগ নেতা বলরাম পোদ্দার, অরুণ সরকার প্রমুখ।
