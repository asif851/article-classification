
ঢাকার অদূরে সাভারের কাউন্দিয়া এলাকার দিয়াবাড়ি খেয়াঘাট এলাকায় তুরাগ নদে ট্রলারের ধাক্কায় যাত্রীবাহী খেয়া নৌকা ডুবে গেছে। এই ঘটনায় নিখোঁজ আছেন একজন। আজ সোমবার সকাল সাড়ে ১০টার দিকে এই নৌকাডুবির ঘটনা ঘটে।
নিখোঁজ শওকত হোসেন (২৮) কাউন্দিয়া ইউনিয়নের বাসিন্দা। প্রত্যক্ষদর্শী ব্যক্তিদের বরাত দিয়ে জানা যায়, তুরাগ নদে ইশরাত-১ নামের একটি ট্রলার ওই নৌকাকে ধাক্কা দিলে এর সব যাত্রী নদীতে পড়ে যান। ওই নৌকায় পাঁচ থেকে সাতজন যাত্রী ছিলেন। একজন বাদে সবাই সাঁতরে তীরে ওঠেন। এখন পর্যন্ত উদ্ধার অভিযান শুরু হয়নি।
কাউন্দিয়া ইউনিয়ন পরিষদের (ইউপি) চেয়ারম্যান আতিকুর রহমান ঘটনার সত্যতা নিশ্চিত করেন। তিনি জানান, এই নিয়ে এ বছর অন্তত সাতটি নৌ-দুর্ঘটনা ঘটল দিয়াবাড়ি খেয়াঘাট এলাকায়। এসব ঘটনায় এখন পর্যন্ত পাঁচজন মারা গেছেন।
