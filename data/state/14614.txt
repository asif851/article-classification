
 
ফাজিল ও কামিল পর্যায়ের মাদ্রাসাকে অধিভুক্ত করতে জাতীয় বিশ্ববিদ্যালয়ের আদলে ইসলামি আরবি বিশ্ববিদ্যালয় স্থাপনে ‘ইসলামি আরবি বিশ্ববিদ্যালয় বিল-২০১৩’ সংসদে  পাস হয়েছে।
আজ বুধবার শিক্ষামন্ত্রী নুরুল ইসলাম নাহিদ বিলটি উত্থাপন করলে তা কণ্ঠভোটে পাস হয়। 
বিলে মাদ্রাসা শিক্ষা ব্যবস্থার আধুনিকীকরণসহ যাবতীয় বিষয় ব্যবস্থাপনার দায়িত্ব ইসলামি আরবি বিশ্ববিদ্যালয়ের ওপর ন্যস্ত করা হয়েছে। ফাজিল ও কামিল পর্যায়ের মাদ্রাসার অধিভুক্তি, স্বীকৃতি, পাঠদানের বিভিন্ন একাডেমিক প্রোগ্রামের অনুমোদন এবং বাতিলের ক্ষমতা আরবি বিশ্ববিদ্যালয়কে দেওয়া হয়েছে।
বিশ্ববিদ্যালয়ের সিন্ডিকেটে জাতীয় মসজিদ বায়তুল মোকাররমের খতিব, মাদ্রাসা টিচার্স ট্রেনিং ইনস্টিটিউটের অধ্যক্ষ এবং বাংলাদেশ জমিয়াতুল মোদার্রেছীনের মহাসচিবকে সদস্য রাখার বিধান রাখা হয়েছে।
বিলের  উদ্দেশ্য ও কারণ সম্পর্কে  বলা হয়েছে, মাদ্রাসা শিক্ষা ব্যবস্থার উন্নয়ন ও আধুনিকীকরণ এবং ফাজিল ও কামিল পর্যায়ের পাঠক্রম ও পাঠ্যসূচির আধুনিকীকরণ ও উন্নতি সাধন, শিক্ষার গুণগত মান উন্নয়নসহ ব্যবস্থাপনার দায়িত্ব ন্যস্ত করতে এই আইন করা হয়েছে। আরও বলা হয়েছে, বাংলাদেশ জমিয়াতুল মোদার্রেছীনের নেতারা প্রধানমন্ত্রীর সঙ্গে সাক্ষাত্ করে ২০১১ সালের ২০ এপ্রিল এই বিশ্ববিদ্যালয় প্রতিষ্ঠার প্রস্তাব দেন। পরে প্রধানমন্ত্রীর নির্দেশনা অনুযায়ী এ বিল প্রস্তুত করা হয়।
