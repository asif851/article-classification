
জামায়াত নেতা মুহাম্মদ কামারুজ্জামানের ফাঁসি আজ শুক্রবার নয়; আগামীকাল শনিবার কার্যকর করা হবে বলে জানিয়েছেন স্বরাষ্ট্র প্রতিমন্ত্রী আসাদুজ্জামান খাঁন কামাল। আজ শুক্রবার রাতে মুঠোফোনে তিনি প্রথম আলোকে এ তথ্য নিশ্চিত করেন।
মুহাম্মদ কামারুজ্জামানের ফাঁসি রায় কার্যকর হচ্ছে-এমন গুঞ্জনে সন্ধ্যার পরে গণমাধ্যমের কর্মীরা ঢাকা কেন্দ্রীয় কারাগারের সামনে ভিড় জমান। সন্ধ্যায় কারাগার ও এর আশপাশে হঠাৎ করে নিরাপত্তা জোরদার করা হয়। পুলিশ-র‍্যাবসহ আইনশৃঙ্খলা রক্ষাকারী বাহিনীর সদস্য সংখ্যা বাড়ানো হয়। বিভিন্ন বাহিনীর ঊর্ধ্বতন কর্মকর্তাদের সেখানে অবস্থান নিতে দেখা যায়।পুলিশের পক্ষ থেকে জানানো হয়, ‘ওপরের নির্দেশে’ নিরাপত্তা জোরদার করা হয়েছে। এরপরই সবার দৃষ্টি ঢাকা কেন্দ্রীয় কারাগারের দিকে। এরপর রাত সোয়া নয়টার দিকে ঢাকা কেন্দ্রীয় কারাগারের জ্যেষ্ঠ কারা তত্ত্বাবধায়ক ফরমান আলী কারাগার থেকে পুলিশের একটি গাড়িতে করে বের হয়ে যান। এরপরই গুঞ্জন শুরু হয় কামারুজ্জামানের ফাঁসির রায় আজ কার্যকর হচ্ছে না।এ ব্যাপারে নিশ্চিত হতে স্বরাষ্ট্র প্রতিমন্ত্রী আসাদুজ্জামান খাঁন কামালের সঙ্গে প্রথম আলোর পক্ষ থেকে যোগাযোগ করা হয়।আসাদুজ্জামান খাঁন রাত সোয়া ১০টার দিকে প্রথম আলোকে মুঠোফোনে বলেন, ‘কামারুজ্জামানের ফাঁসি আজকে হবে না, কালকে হবে’।
