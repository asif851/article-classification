
তিনি ছিলেন ‘ডাকাত দলের সদস্য’৷ জনশ্রুতি আছে, নিজের গ্রাম ও মহাসড়কে যানবাহনে ডাকাতি করতেন তিনি৷ একপর্যায়ে রাজনীতিতে আসেন৷ আয়ের মূল উৎস হয়ে ওঠে ঠিকাদারির কমিশন আর চাঁদাবাজি৷ কিন্তু বরাবরই থেকেছেন ধরাছোঁয়ার বাইরে৷ তিনি নারায়ণগঞ্জে আলোচিত সাত খুনের মামলার এজাহারভুক্ত দ্বিতীয় আসামি ইয়াছিন মিয়া৷ তিনি সিদ্ধিরগঞ্জ আওয়ামী লীগের সদ্য সাবেক সাধারণ সম্পাদক৷ কাউন্সিলর নজরুল ইসলামসহ সাতজনকে অপহরণের পরদিন ২৮ এপ্রিল থেকে ইয়াছিন মিয়া সপরিবারে পলাতক৷ নিহত নজরুলের পরিবারের দাবি, কোটিপতি ইয়াছিন সপরিবারে সিঙ্গাপুর পালিয়েছেন৷ অপহরণের ঘটনায় জড়িত থাকার অভিযোগ ওঠায় সিদ্ধিরগঞ্জ থানা আওয়ামী লীগ তাঁকে সাধারণ সম্পাদকের পদ থেকে অব্যাহতি দেয়৷ইয়াছিন মিয়ার বাবা মফিজউদ্দিন একসময় সিদ্ধিরগঞ্জের মিজমিজি গ্রামের একটি মসজিদের মুয়াজ্জিন ছিলেন৷ শিশুদের আরবি পড়ানোর আয়ে তাঁর সংসার চলত৷ নিহত কাউন্সিলর নজরুল ইসলামের ভাই আবদুস সালামের অভিযোগ, ইয়াছিন গত পাঁচ বছরে শতকোটি টাকার মালিক হয়েছেন৷ অথচ মিজমিজির একটি পেট্রলপাম্পের ক্ষুদ্র অংশীদারত্ব ছাড়া তাঁর দৃশ্যমান কোনো বৈধ ব্যবসা নেই৷ তাঁর অর্থবিত্ত সম্পর্কে ইয়াছিনের প্রতিবেশীদেরও তা-ই ধারণা৷ সিদ্ধিরগঞ্জের একাধিক পুরোনো বাসিন্দার সঙ্গে কথা বললে তাঁরা জানান, সিটি করপোরেশনের ২ নম্বর ওয়ার্ডের মিজমিজি একসময় ছিল গ্রাম৷ জনবসতির চেয়ে ফসলি জমি ছিল অনেক বেশি৷ বাইরে থেকে এসে এখানে বসতি গড়েন ইয়াছিনের বাবা মফিজউদ্দিন৷ এরশাদের শাসনামলের প্রথম দিকে যাত্রাবাড়ী থেকে শিমরাইল মুক্তি সরণি পর্যন্ত মহাসড়ক নির্মিত হয়, যা এলাকায় বিশ্বরোড হিসেবে পরিচিত৷ মহাসড়ক হওয়ার পর মিজমিজি গ্রামে জনবসতি বাড়তে থাকে৷এলাকার পুরোনো বাসিন্দাদের কয়েকজনের দাবি, একসময় ইয়াছিন নিজের গ্রাম এবং মহাসড়কে যানবাহনে ডাকাতি শুরু করেন৷ ১৯৯০ সালে এরশাদের পতনের পর ইয়াছিনকে আওয়ামী লীগের স্থানীয় বিভিন্ন কর্মসূচিতে দেখা যেতে থাকে৷ একসময় তিনি সিদ্ধিরগঞ্জ ইউনিয়ন আওয়ামী লীগের সাধারণ সম্পাদক হন৷ ১৯৯৬ সালে আওয়ামী লীগের নেতা শামীম ওসমান সাংসদ হলে ইয়াছিন তাঁর সংস্পর্শে আসেন৷ ২০০৩ সালে সিদ্ধিরগঞ্জ থানা আওয়ামী লীগের সাধারণ সম্পাদক হন৷ এর পেছনে শামীম ওসমানের আশীর্বাদ ছিল বলে মনে করা হয়৷সাত বছর পলাতক থাকার পর ২০০৯ সালে দেশে ফিরে আসেন শামীম ওসমান৷ অভিযোগ আছে, এর পর থেকে ইয়াছিন ও তাঁর ক্যাডার বাহিনী ভূমিদস্যুতা, চাঁদাবাজি ও বিচার-সালিসের নামে চাঁদাবাজি শুরু করেন৷ ইয়াছিনের ক্যাডারদের মধ্যে নুরুল, মনির, আনার, এনায়েত, কালা মানিক, সাজ্জাদ, আমিন উদ্দিন, রাসেল, নাজুও সাত খুনের পর থেকে আত্মগোপনে৷ইয়াছিনের পরিবারের সঙ্গে ঘনিষ্ঠ সূত্র জানায়, ঢাকা-চট্টগ্রাম মহাসড়কের মৌচাক এলাকায় শ্যামস ফিলিংয়ের ক্ষুদ্র অংশীদার ইয়াছিন৷ এর বাইরে তাঁর আর কোনো দৃশ্যমান বৈধ আয়ের উৎসের কথা কারও জানা নেই৷ সংশ্লিষ্ট সূত্রের দাবি, সড়ক ও জনপথ অধিদপ্তরের শিমরাইল কার্যালয়ের ঠিকাদারদের কাছ থেকে প্রতিটি কাজের জন্য কমিশন নিতেন তিনি৷ অধুনা িবলুপ্ত সিদ্ধিরগঞ্জ পৌরসভার যাবতীয় দরপত্র এককভাবে নিয়ন্ত্রণ করতেন ইয়াছিন৷নিহত কাউন্সিলর নজরুলের ছোট ভাই আবদুস সালাম অভিযোগ করেন, ইয়াছিন থানা আওয়ামী লীগের সাধারণ সম্পাদকের পদ ব্যবহার করে এলাকায় জমি দখল ও চাঁদাবাজি করতেন৷ গত পয়লা বৈশাখে আওয়ামী লীগের বর্ষবরণ অনুষ্ঠানের নামে িতনি বেশ কয়েক লাখ টাকার চাঁদা তোলেন৷ আবদুস সালাম দাবি করেন, কাউন্সিলর হিসেবে নজরুল তাঁর অপকর্মের প্রতিবাদ করাতেই নূর হোসেনের সঙ্গে হাত মেলান ইয়াছিন৷ নূর হোসেন প্রতি মাসে ইয়াছিনকে মোটা অঙ্কের মাসোহারা দিতেন৷ ইয়াছিন মিয়া আওয়ামী লীগের নেতা হওয়ার বিষয়ে জানতে চাইলে গতকাল সিদ্ধিরগঞ্জ থানা আওয়ামী লীগের সভাপতি মজিবুর রহমান বলেন, দলীয় ফোরামে তাঁর বিরুদ্ধে কেউ কখনো অভিযোগ করেননি৷ তবে সাত খুনের ঘটনার পরপরই থানা আওয়ামী লীগ বর্ধিত সভা ডেকে তাঁকে পদ থেকে অব্যাহতি দিয়েছে৷ দল থেকে বহিষ্কারের জন্য মহানগর কমিটির কাছে সুপারিশ করেছে৷তবে মহানগর আওয়ামী লীগের সভাপতি আনোয়ার হোসেন এ বিষয়ে কোনো সুপারিশ পাওয়ার কথা অস্বীকার করেন৷ তিনি বলেন, কেন্দ্রীয় কমিটি চাইলে যে কাউকে বহিষ্কার করতে পারে৷নজরুলের স্ত্রী সেলিনা ইসলাম প্রথম আলোকে বলেন, ‘অপহরণের ৩১ ঘণ্টা পর ২৮ এপ্রিল পুলিশ আমার মামলা রেকর্ড করে৷ মামলায় ইয়াছিন ছিলেন ২ নম্বর আসামি৷ মামলার পরপরই তৎকালীন পুলিশ সুপার ও ফতুল্লা মডেল থানার পুলিশকে অনুরোধ করি, ইয়াছিন আজ রাতে (২৮ এপ্রিল) সপরিবারে সিঙ্গাপুর পালিয়ে যাচ্ছেন, তাঁকে যেন এখনই গ্রেপ্তার করা হয়৷ কিন্তু পুলিশ কোনো ব্যবস্থা না নেওয়ায় ইয়াছিন পালিয়ে যেতে সক্ষম হন৷’জানতে চাইলে নারায়ণগঞ্জের তৎকালীন পুলিশ সুপার সৈয়দ নুরুল ইসলাম দাবি করেন, মামলার পরপরই আসামিরা যাতে দেশ ছেড়ে পালিয়ে যেতে না পারে, সে ব্যাপারে সব স্থল ও বিমানবন্দরে বার্তা পাঠানো হয়েছিল৷বর্তমান পুলিশ সুপার খন্দকার মহিদ উদ্দিন বলেন, ‘ইয়াছিনসহ মামলার সব আসামিকে গ্রেপ্তারের চেষ্টা চলছে৷’
