
প্রতিদিনের মতো স্কুল শেষে সড়কের পাশ ধরে বাড়ি ফিরছিল ছয় বছরের সাদিয়া আকতার উর্মি। স্কুলটি চট্টগ্রাম-রাঙামাটি মহাসড়কের হাটহাজারী-অক্সিজেন সড়কের পাশে। ওই পথ দিয়ে যাওয়ার সময় আচমকা ইটবোঝাই ট্রাকের একটি চাকা খুলে ছুটতে থাকে। গিয়ে ধাক্কা দেয় উর্মিকে। গুরুতর অবস্থায় তাকে হাসপাতালে নিয়ে গেলে চিকিৎসক মৃত ঘোষণা করেন।
আজ বৃহস্পতিবার দুপুর ১২টা ৫ মিনিটের দিকে বিদ্যালয়ের ১০ ফুট দূরে বড়দীঘির উত্তর পাড় এলাকায় এ দুর্ঘটনা ঘটে।
উর্মি দক্ষিণ ফতেয়াবাদ সরকারি প্রাথমিক বিদ্যালয়ের শিশু শ্রেণির ছাত্রী। সে চিকনদণ্ডী ইউনিয়নের ৪ নম্বর ওয়ার্ডের হানিফ সওদাগর বাড়ির রংমিস্ত্রি আমান উল্লাহর একমাত্র সন্তান।  চট্টগ্রাম মেডিকেল কলেজ হাসপাতালের পুলিশ ফাঁড়ির পরিদর্শক মোহাম্মদ জহিরুল হক ভূঁইয়া বিকেলে প্রথম আলোকে বলেন, শিশুটিকে হাসপাতালে আনার পর কর্তব্যরত চিকিৎসক তাকে মৃত ঘোষণা করেন।
দক্ষিণ ফতেয়াবাদ সরকারি প্রাথমিক বিদ্যালয়ের প্রধান শিক্ষক মেহেনুন নেছা বেগম প্রথম আলোকে বলেন, বিদ্যালয়ের শিশু শ্রেণির ছুটি হওয়ার পাঁচ মিনিটের মধ্যে মহাসড়কের পাশে ঘটনাটি ঘটে। এখানে কোনো পদচারী-সেতুও নেই আবার সড়কের পাশে রেলিংও নেই। তাই স্কুল ছুটি হলে শিশুদের বাড়ি পাঠানো নিয়ে আতঙ্কে থাকতে হয়।
উর্মির বাবা মোহাম্মদ আমন উল্লাহ বলেন, আট বছর আগে তাঁর বিয়ে হয়। একমাত্র সন্তানকে হারিয়ে কীভাবে বাঁচবেন—এই বলে বিলাপ করছিলেন তিনি।
হাটহাজারী থানার উপপরিদর্শক (এসআই) মোহাম্মদ আবদুল জলিল বলেন, ইটবোঝাই ট্রাকটি জব্দ করা হয়েছে।
