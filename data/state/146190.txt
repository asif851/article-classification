
পুলিশের সহকারী উপপরিদর্শক (এএসআই) হুমায়ূন কবির হত্যা মামলায় তাঁর স্ত্রীসহ দুজনকে মৃত্যুদণ্ড দিয়েছেন আদালত। একই মামলায় আরেক আসামিকে যাবজ্জীবন কারাদণ্ড দেওয়া হয়েছে।
আজ মঙ্গলবার ঢাকার চার নম্বর দ্রুত বিচার ট্রাইব্যুনালের বিচারক আবদুর রহমান সরদার এই রায় দেন। মৃত্যুদণ্ডপ্রাপ্ত দুই আসামি হলেন নিহত হুমায়ূন কবিরের স্ত্রী রহিমা সুলতানা ও মো. রাফায়ে। যাবজ্জীবন দণ্ডপ্রাপ্ত আসামি হলেন রিয়া খাতুন।
মামলার সংক্ষিপ্ত বিবরণ অনুযায়ী, নিহত হুমায়ূন কবির রাজধানীর শাহআলী থানায় এএসআই হিসেবে কর্মরত ছিলেন। ২০১৩ সালের ১৩ ডিসেম্বর তাঁকে হত্যা করা হয়। এর পাঁচ-ছয় বছর আগে রহিমা সুলতানার সঙ্গে তাঁর বিয়ে হয়। রহিমা সেবিকা হিসেবে কর্মরত ছিলেন। বিয়ের পর থেকেই তাঁদের মধ্যে কলহ লেগে থাকত। পরে ঘটনার দিন আসামিরা হুমায়ূন কবিরকে হত্যা করেন। এ ঘটনায় মিরপুর থানায় হত্যা মামলা দায়ের করা হয়।
নিহত হুমায়ূন কবিরের মা সেলিনা বানু প্রথম আলোকে বলেন, প্রেম করে তাঁর ছেলে বিয়ে করেন। সেই প্রেমিকাই তাঁকে খুন করল। আদালতের এই রায়ে তিনি সন্তোষ প্রকাশ করেন।
আদালত সূত্র বলছে, পরকীয়া প্রেমের জের ধরেই এই হত্যাকাণ্ড সংঘটিত হয়। ২০১৫ সালের ১৪ জুন আদালত এই মামলার বিচার শুরু করেন। রাষ্ট্রপক্ষে ছিলেন সরকারি কৌঁসুলি মাহফুজুর রহমান। আসামিপক্ষে ছিলেন মোহাম্মদ আশরাফুল হক।
