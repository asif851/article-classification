
ঝালকাঠি-১ আসনে আওয়ামী লীগের সাংসদ বজলুল হক হারুনের বিরুদ্ধে এক কোটি টাকার চেক প্রতারণার মামলা করা হয়েছে।
আজ রোববার ঢাকার মুখ্য মহানগর হাকিম আদালতে জাতীয় পার্টির (জেপি) কেন্দ্রীয় কমিটির যুগ্ম সাধারণ সম্পাদক খলিলুর রহমান বাদী হয়ে মামলাটি করেন।
ঢাকা মহানগর হাকিম মাহমুদুল হাসান আজ বাদীর জবানবন্দি গ্রহণ করেন। আদালত মামলাটি আমলে নিয়ে আগামী ৭ ফেব্রুয়ারি সাংসদকে হাজির হওয়ার জন্য সমন জারির নির্দেশ দেন।
বাদীপক্ষের আইনজীবী এস এম শওকত হোসেন এ তথ্যের সত্যতা নিশ্চিত করেছেন। তিনি বলেন, সাংসদ বজলুল হক হারুনের বিরুদ্ধে আরও একটি চেক প্রতারণার মামলা রয়েছে। মামলাটি বিচারাধীন। ওই মামলায় ২৯ নভেম্বর অভিযোগ গঠন বিষয়ে শুনানির দিন ধার্য আছে।
মামলায় অভিযোগ করা হয়, সাংসদ হারুন ব্যবসায়িক প্রয়োজন দেখিয়ে বাদীর কাছ থেকে বিভিন্ন সময়ে বিভিন্ন পরিমাণের টাকা ধার হিসেবে নেন। ওই টাকা পরিশোধের জন্য বাদীকে ২৫ সেপ্টেম্বর এক কোটি টাকার চেক দেন তিনি। চেকের টাকা বাদী বনানীর যমুনা ব্যাংক শাখায় তুলতে গেলে গত ২৬ সেপ্টেম্বর তা প্রত্যাখ্যাত (ডিজঅনার) হয়। বাদী বিষয়টি সাংসদকে জানানোর পরও তিনি টাকা না দিয়ে ঘোরাতে থাকেন। তাই চেক প্রত্যাখ্যানের অভিযোগে তিনি মামলাটি করেছেন।
