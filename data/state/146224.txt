
বিএনপির স্থায়ী কমিটির সদস্য মওদুদ আহমদের ক্ষেত্রে নাইকো দুর্নীতি মামলা স্থগিত করে দেওয়া রুল খারিজ করে দিয়েছেন উচ্চ আদালত। বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চ আজ বুধবার এ রায় দেন।
আদালতে আবেদনের পক্ষে মওদুদ আহমদ নিজেই শুনানি করেন। আর দুর্নীতি দমন কমিশনের (দুদক) পক্ষে ছিলেন খুরশীদ আলম খান।
পরে খুরশীদ আলম খান প্রথম আলোকে বলেন, রুল খারিজ হওয়ায় মওদুদের ক্ষেত্রে নাইকো দুর্নীতি মামলাটি চলতে কোনো বাধা নেই।
এর আগে ২০১৬ সালের ১১ ডিসেম্বর মওদুদ আহমদের বিরুদ্ধে নাইকো দুর্নীতি মামলায় হাইকোর্টের দেওয়া রুল ১৯ জানুয়ারির মধ্যে নিষ্পত্তি করতে পক্ষগুলোকে বলেছিলেন সর্বোচ্চ আদালত। মওদুদের ক্ষেত্রে এই মামলার কার্যক্রম স্থগিত করে হাইকোর্ট যে আদেশ দিয়েছিলেন, তার বিরুদ্ধে দুদকের করা আবেদন নিষ্পত্তি করে আপিল বিভাগ এ আদেশ দিয়েছিলেন। প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চের এই আদেশের ফলে মওদুদের ক্ষেত্রে ১৯ জানুয়ারি পর্যন্ত এই মামলায় হাইকোর্টের দেওয়া স্থগিতাদেশ ছিল। এক আবেদনের পরিপ্রেক্ষিতে গত ১ ডিসেম্বর হাইকোর্টের একটি দ্বৈত বেঞ্চ মওদুদের ক্ষেত্রে মামলার কার্যক্রম আট সপ্তাহের জন্য স্থগিত করেছিলেন। বিচারপতি শেখ আবদুল আউয়াল ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ রুলসহ আদেশ দিয়েছিলেন।
নাইকো দুর্নীতির অভিযোগে ২০০৭ সালের ৯ ডিসেম্বর মামলাটি করে দুদক। পরের বছরের ৫ মে খালেদা জিয়াসহ ১১ জনের বিরুদ্ধে অভিযোগপত্র দেয় দুদক। অভিযোগে বলা হয়, কানাডীয় কোম্পানি নাইকোর সঙ্গে তেল গ্যাস অনুসন্ধান চুক্তির মাধ্যমে আসামিরা রাষ্ট্রের প্রায় ১৩ হাজার ৭৭৭ কোটি টাকার ক্ষতি করেছেন।
 
