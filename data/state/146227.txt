
সাভারের রানা প্লাজায় নিহত ব্যক্তিদের সন্তানদের মধ্য থেকে ২০ জনকে মেরিল-প্রথম আলো সাভার সহায়তা তহবিল থেকে শিক্ষাবৃত্তি দেওয়া হচ্ছে।গতকাল রোববার এবিসি মিলনায়তনে আয়োজিত এক অনুষ্ঠানে ওই ২০ শিক্ষার্থী উপস্থিত ছিল। অনুষ্ঠানে প্রথম আলোর সহযোগী সম্পাদক আনিসুল হক বলেন, ‘আপনারা যাঁরা রানা প্লাজায় স্বজন হারিয়েছেন, তাঁরা এখন সংগ্রাম করছেন। তবে সেখানে যাঁরা মারা গেছেন, তাঁদের সন্তানদের লেখাপড়া চালিয়ে নিতে হবে।’প্রথম আলোর অপর সহযোগী সম্পাদক আবদুল কাইয়ুম বলেন, ‘আমরা ওই তহবিল থেকে ১০০ জনকে পুনর্বাসন করেছি। এখন ২০ জনকে লেখাপড়ার সহায়তা দিচ্ছি। আমরা চাই না, এই বাচ্চাদের লেখাপড়া বন্ধ হয়ে যাক। আজকে যে দ্বিতীয় শ্রেণীতে পড়ে, আমরা চাই বিশ্ববিদ্যালয়ের লেখাপড়া শেষ করা পর্যন্ত তাকে সহায়তা দিতে।’ যারা শিক্ষাবৃত্তি পাচ্ছে: শিশু শ্রেণীর ফারজানা আক্তার, প্রথম শ্রেণীর মৃদুল, দ্বিতীয় শ্রেণীর জান্নাতুল ফেরদৌস ও মেহেদি, তৃতীয় শ্রেণীর পাপিয়া আক্তার, মাহবুবা রহমান ও নয়ন, চতুর্থ শ্রেণীর কামরুজ্জামান রোহান, সুমি মনি দাস ও পঞ্চম শ্রেণীর সুমা মনি দাস, আরজু শেখ, রঞ্জু শেখ, মনিকা, তাজমিন হোসেন, শারমিন আক্তার, ষষ্ঠ শ্রেণীর হাসান মাহমুদ, নবম শ্রেণীর সুমনা আক্তার, রেদোয়ান হোসেন, উচ্চমাধ্যমিকের রায়মা জাহান ও ইমাম হাসান।
