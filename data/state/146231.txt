
স্বাস্থ্য ও পরিবারকল্যাণ প্রতিমন্ত্রী জাহিদ মালেক বলেছেন, বাংলাদেশের প্রতিবছর এক লাখ মানুষ তামাকের কারণে মৃত্যুবরণ করে ।
আজ বৃহস্পতিবার মন্ত্রণালয়ের সভাকক্ষে ‘বিষ বাতাস’ নামের একটি টিভি স্পট (বিজ্ঞাপনচিত্র) উদ্বোধন উপলক্ষে আয়োজিত অনুষ্ঠানে তিনি এ কথা বলেন।পরোক্ষ ধূমপানের ক্ষতিকর বিষয় জনসাধারণের কাছে তুলে ধরতেই এই টিভি স্পটটি তৈরি করেছে স্বাস্থ্য মন্ত্রণালয়।জাহিদ মালেক বলেন, ২০১৫-১৬ সালে সরকার তামাক খাত থেকে ১৬ হাজার ৮০০ কোটি টাকা রাজস্ব পেয়েছে। তবে তামাকজনিত রোগে আক্রান্ত ব্যক্তিদের চিকিৎসায় সরকারের ব্যয় হয়েছে এর দ্বিগুণ।পরোক্ষ ধূমপানের ক্ষতিকর দিক সম্পর্কে মানুষকে সচেতন করতে ভাইটাল স্ট্র্যাটেজি ও সরকারের যৌথ অর্থায়নে নির্মিত এ টিভি স্পটটির দৈর্ঘ্য ৩০ সেকেন্ড।‘বিষ বাতাস’ নামের এ স্পটটি বৃহস্পতিবার থেকে আগামী পাঁচ সপ্তাহ বাংলাদেশ টেলিভিশনসহ (বিটিভি) দেশের প্রধান প্রধান বেসরকারি টিভি চ্যানেলগুলোতে প্রায় পাঁচ হাজার বার প্রচারিত হবে।স্বাস্থ্য প্রতিমন্ত্রী জানান, বাংলাদেশে ১৫-৬৪ বছর বয়সীদের মধ্যে ৪৩ দশমিক ৩ ভাগ বা ৪ কোটি ৩০ লক্ষাধিক মানুষ তামাক সেবন করে থাকে। এ হার পুরুষের মধ্যে ৫৮ ভাগ এবং নারীদের মধ্যে ২৯ ভাগ। ৪৫ ভাগ অধূমপায়ী মানুষ জনসমাগমস্থলে পরোক্ষ ধূমপানের শিকার হন। এর মধ্যে ৩০ শতাংশ নারী।প্রতিমন্ত্রী বলেন, তামাকের ভয়াবহতা থেকে মানুষের জীবন রক্ষা ও ২০৪০ সালের মধ্যে দেশকে ধূমপান মুক্ত করতে প্রধানমন্ত্রীর অঙ্গীকার বাস্তবায়নে এই প্রচার অভিযান চালানো হচ্ছে।জাহিদ মালেক বলেন, শুধু তামাক নয়, বিভিন্ন ধরনের মাদকের সমস্যাও রয়েছে। মিয়ানমার থেকে ইয়াবা আসে। রোহিঙ্গারা আসছে, তাদের মাধ্যমেও ইয়াবা আসছে বলে শোনা যায়। এদের মাধ্যমে যাতে ইয়াবা আসতে না পারে, সেদিকে খেয়াল রাখতে আইনশৃঙ্খলা বাহিনীকে আহ্বান জানিয়েছেন জাহিদ মালেক।উদ্বোধনী অনুষ্ঠানে মন্ত্রণালয়ের স্বাস্থ্যসেবা বিভাগের সচিব মো. সিরাজুল হক খান, স্বাস্থ্যশিক্ষা বিভাগের সচিব ফয়েজ আহমদ, অতিরিক্ত সচিব (জনস্বাস্থ্য ও বিশ্বস্বাস্থ্য) রোকসানা কাদের, যুগ্ম সাধারণ সম্পাদক মোহাম্মদ রুহুল কুদ্দুস, ভাইটাল স্ট্র্যাটেজিসের কান্ট্রি ডিরেক্টর শফিকুল ইসলাম প্রমুখ উপস্থিত ছিলেন।
