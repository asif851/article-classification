
১৫ দিনের মধ্যে বিএনপির চেয়ারপারসন খালেদা জিয়াকে জেলে যেতে হবে বলে মন্তব্য করেছেন স্থানীয় সরকার, পল্লী উন্নয়ন ও সমবায় প্রতিমন্ত্রী মসিউর রহমান রাঙ্গা।আজ শুক্রবার সন্ধ্যা সাড়ে সাতটার দিকে কক্সবাজারের চকরিয়া উপজেলা জাতীয় পার্টির কার্যালয়ে উপজেলা ও পৌরসভা শাখার নেতাদের সঙ্গে মতবিনিময় সভায় তিনি এ মন্তব্য করেন।সমবায় প্রতিমন্ত্রী মসিউর রহমান বলেন, ‘অপেক্ষা করুণ, আগামী ১৫ দিনের মধ্যে দুর্নীতির মামলায় খালেদা জিয়াকে জেলে যেতে হবে। তিনি সাবেক রাষ্ট্রপতি এইচ এম এরশাদকে অন্যায়ভাবে জেলে নিয়ে যে নির্যাতন করেছেন, তাঁকেও এর ফল ভোগ করতে হবে।’মসিউর রহমান বলেন, বর্তমানে সারা দেশে অতীতের যেকোনো সময়ের তুলনায় জাতীয় পার্টির সাংগঠনিক অবস্থা ভালো। রংপুর সিটিতে বিজয়ের মাধ্যমে জাতীয় পার্টি সারা দেশে নতুনভাবে উজ্জীবিত হয়েছে। বলা যায়, জাতীয় পার্টির জন্য সামনে সুদিন আসছে। নেতা-কর্মীদের ঐক্যবদ্ধাভাবে কাজ করে কক্সবাজারকেও রংপুরের মতো জাতীয় পার্টির ঘাঁটি হিসেবে প্রতিষ্ঠা করতে হবে।চকরিয়া উপজেলা জাতীয় পার্টির সভাপতি গিয়াস উদ্দিনের সভাপতিত্বে সভায় অন্যদের মধ্যে বক্তব্য দেন চকরিয়া-পেকুয়া আসনের সাংসদ ও কক্সবাজার জেলা জাতীয় পার্টির সভাপতি মোহাম্মদ ইলিয়াছ, জেলা জাতীয় পার্টির সাধারণ সম্পাদক মফিজুর রহমান, সহসভাপতি মোশারফ হোসেন দুলাল, জেলা পরিষদের প্যানেল চেয়ারম্যান আসমাউল হুসনা, ডুলাহাজারা ইউনিয়ন পরিষদের চেয়ারম্যান নূরুল আমিন, কক্সবাজার শহর জাতীয় পার্টির সভাপতি নাজিম উদ্দিন, জেলা জাতীয় পার্টির সহসাধারণ সম্পাদক দিদারুল করিম।
