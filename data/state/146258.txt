
রংপুরের বদরগঞ্জ উপজেলার লোহানীপাড়া ইউনিয়নের বেশির ভাগ রাস্তাঘাট ও বাড়িঘর বন্যায় তলিয়ে গেছে। অনেকেই আশ্রয় নিয়েছে বিভিন্ন শিক্ষাপ্রতিষ্ঠানে। এসব পানিবন্দী মানুষের কষ্টের অন্ত নেই। টিফিনের টাকা বাঁচিয়ে এমন দুর্দশাগ্রস্ত ৩৩০ জন মানুষের পাশে দাঁড়িয়েছে খোলাহাটি ক্যান্টনমেন্ট পাবলিক স্কুল অ্যান্ড কলেজের শিক্ষার্থীরা।
গতকাল শুক্রবার সকালে ওই কলেজ থেকে শিক্ষকেরা ও শতাধিক শিক্ষার্থী  স্কুলবাসে করে লোহানীপাড়া ইউনিয়ন পরিষদ চত্বরে আসে। এরপর বন্যাদুর্গত ৩৩০ জনের প্রত্যেককে ৩ কেজি করে চাল, ৩টি খাওয়ার স্যালাইন ও ১০০ টাকা করে দেওয়া হয়। শিক্ষার্থীদের পক্ষে ওই টাকা ও ত্রাণ লোকজনের হাতে তুলে দেন কলেজের অধ্যক্ষ লে. কর্নেল ইমরুল কায়েস। এ সময় ওই ইউনিয়ন পরিষদের চেয়ারম্যান রাকিব হাসান মো. ডলু শাহ ত্রাণ বিতরণে সহযোগিতা করেন।
ত্রাণ পেয়ে কাঁচাবাড়ি গ্রামের মজুনা বেগম (৫০) বলেন, ‘মোর বাড়িঘর তলে গেইছে। সাত দিন ধরি খায়া না খায়া আচু। কেউ মোর পাকে (পাশে) দ্যাখে নাই। ছইলেরা (স্কুলশিক্ষার্থীরা) আইজ চাউল ও টাকা দেইল। এই টাকা দিয়া বাজার থাকি আলু–লবণ কিনি আনি আন্ধি (রান্না) ভাত খাইম। দোয়া করোচি ছইলেরা যেন নেকাপড়া শিকি মানুষ হয়, দুধভাত খায়।’
