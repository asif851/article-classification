
মুক্তিযুদ্ধে মানবতাবিরোধী অপরাধের দায়ে ৯০ বছর কারাদণ্ডাদেশ পাওয়া জামায়াতে ইসলামীর সাবেক আমির গোলাম আযমকে কৃত্রিম শ্বাসপ্রশ্বাস যন্ত্রের (লাইফ সাপোর্ট) সাহায্যে বাঁচিয়ে রাখা হয়েছে।গোলাম আযম বর্তমানে বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) কার্ডিয়াক আইসিইউতে চিকিৎসাধীন।বিএসএমএমইউর পরিচালক আবদুল মজিদ ভুইয়া প্রথম আলোকে বলেন, শারীরিক অবস্থার অবনতি হওয়ায় গোলাম আযমকে কৃত্রিম শ্বাসপ্রশ্বাস যন্ত্রে রাখা হয়েছে। তিনি জানান, আজ বিকেল থেকে গোলাম আযমের শারীরিক অবস্থার কিছুটা অবনতি হয়।এদিকে সুপ্রিম কোর্টে দণ্ডাদেশের বিরুদ্ধে করা গোলাম আযমের আপিলের বিষয়ে শুনানি আগামী ২ ডিসেম্বর অনুষ্ঠিত হবে।একাত্তরে মুক্তিযুদ্ধকালে মানবতাবিরোধী অপরাধের দায়ে গত বছরের ১৫ জুলাই গোলাম আযমকে ৯০ বছরের কারাদণ্ডাদেশ দেন আন্তর্জাতিক অপরাধ ট্রাইব্যুনাল-১। তাঁর অপরাধ মৃত্যুদণ্ড পাওয়ার যোগ্য হলেও বয়স ও শারীরিক অবস্থা বিবেচনায় তাঁকে এই দণ্ড দেওয়া হয়। এই রায়ের বিরুদ্ধে ও খালাস চেয়ে ওই বছরের ৫ আগস্ট আপিল করেন গোলাম আযম। আর সর্বোচ্চ শাস্তি চেয়ে গত বছরের ১২ আগস্ট রাষ্ট্রপক্ষ আপিল করে।
