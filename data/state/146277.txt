
হজরত শাহজালাল আন্তর্জাতিক বিমানবন্দরে এক ভারতীয় নাগরিকের কাছ থেকে প্রায় ছয় কেজি সোনা উদ্ধার করেছেন শুল্ক গোয়েন্দারা। গতকাল রোববার রাত সাড়ে ১২টার দিকে গোপন তথ্যের ভিত্তিতে এ সোনা উদ্ধার করেন শুল্ক গোয়েন্দারা। উদ্ধার করা সোনার আনুমানিক বাজার মূল্য প্রায় তিন কোটি টাকা।
আটক যাত্রীর নাম সৌমেন দত্ত। তিনি রিজেন্ট এয়ারওয়েজের একটি ফ্লাইটে হজরত শাহজালাল আন্তর্জাতিক বিমানবন্দরে আসেন। তাঁর সঙ্গে থাকা ওয়াটার ডিসপেন্সারের কমপ্রেসরের ভেতর ওই সোনা পাওয়া যায়।
কাস্টমস কর্তৃপক্ষের তথ্য অনুযায়ী, গোপনে কাস্টম হাউসের ঢাকার একটি দল গ্রিন চ্যানেল ও অন্যান্য গুরুত্বপূর্ণ স্থানে সতর্ক অবস্থান নেয়। ভারতীয় ওই নাগরিক সৌমিক দত্ত ফ্লাইট থেকে নেমে গ্রিন চ্যানেল পার হচ্ছিলেন। সে সময় তাঁকে প্রাথমিক জিজ্ঞাসাবাদ করেন শুল্ক গোয়েন্দারা। তিনি সোনা ও অন্যান্য শুল্ক কর আরোপযোগ্য পণ্য থাকার বিষয়টি অস্বীকার করেন। পরে তাঁর কাছ থেকে একটি ওয়াটার ডিসপেন্সার উদ্ধার করা হয়, যার মধ্যে থাকা কমপ্রেসরের মধ্যে ছোট ছোট বল আকৃতির (ডালের মতো দেখতে) প্রায় ৬ কেজি (৫.৯৫০ কেজি) সোনা উদ্ধার করা হয়। উল্লেখ্য, সোনাগুলো বিশেষ কায়দায় কমপ্রেসরের মধ্যে ঢুকিয়ে ঝালাই করে দেওয়া হয়েছিল।
এ ঘটনায় শুল্ক আইন, ১৯৬৯ অনুযায়ী ব্যবস্থা নেওয়া হয়েছে। আটক ব্যক্তিকে বিমানবন্দর থানায় হস্তান্তর করা হয়।
 
