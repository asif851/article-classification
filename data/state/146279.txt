
আওয়ামী লীগের সাধারণ সম্পাদক ওবায়দুল কাদেরকে ‘রাজনীতি শেখাতে না পারার’ ব্যর্থতার দায় নিলেন বিএনপির শুভাকাঙ্ক্ষী ও ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দীন আহমদ। তিনি বলেন, ‘ঘরের মধ্যে থেকে বা অফিসে বসে রাজনীতি হয় না তা তাঁকে (ওবায়দুল কাদের) কীভাবে শেখাব।’ তাঁকে শেখাতে না পারার ব্যর্থতা তাঁরই (এমাজউদ্দীন আহমদ)।
আজ সোমবার জাতীয় প্রেসক্লাবে স্বাধীনতা অধিকার আন্দোলন নামে একটি সংগঠনের আলোচনা সভায় এমাজউদ্দীন এ কথা বলেন। ওবায়দুল কাদের ঢাকা বিশ্ববিদ্যালয়ের রাষ্ট্রবিজ্ঞান বিভাগের ছাত্র ছিলেন। উপাচার্য এমাজউদ্দীন আহমদ এই বিভাগের শিক্ষক। কাদের তাঁর ছাত্র ছিলেন।
সম্প্রতি ওবায়দুল কাদের বিএনপির উদ্দেশে বলেছেন, ‘শান্তিপূর্ণ রাজনীতি করলে ঘরে বসে করুন, অফিসে বসে করুন।’ আওয়ামী লীগের এই নেতার বক্তব্যের প্রতিক্রিয়ায় সাবেক এই উপাচার্য এ কথা বলেন।
৮ ফেব্রুয়ারি নিম্ন আদালত বিএনপির চেয়ারপারসন ও সাবেক প্রধানমন্ত্রী খালেদা জিয়াকে পাঁচ বছরের কারাদণ্ড দেন। এরপর থেকেই খালেদা জিয়া নাজিমউদ্দীন রোডের পুরোনো কারাগারে রয়েছেন। বিএনপি এই রায়কে রাজনৈতিক উদ্দেশ্যপ্রণোদিত উল্লেখ করে দলীয় চেয়ারপারসনের মুক্তির দাবিতে আন্দোলন করছে। বিএনপি এই আন্দোলনকে ‘শান্তিপূর্ণ ও নিয়মতান্ত্রিক’ বলে উল্লেখ করেছে। এখন পর্যন্ত দলটি কর্মসূচি ঘিরে কোনো সহিংসতার দিকেও যায়নি।
অবশ্য ঢাকাসহ বিভিন্ন স্থানে বিএনপির কর্মসূচিতে পুলিশের বাধা দেওয়ার খবর এসেছে। তবে বিএনপি সরকারের এই আচরণকে ফাঁদ উল্লেখ করে তাতে পা না দেওয়ার জন্য বারবার নেতা–কর্মীদের প্রতি আহ্বান জানিয়ে যাচ্ছে।  আজকের আলোচনা সভায় এমাজউদ্দীন বিএনপির উদ্দেশে বলেন, শান্তিপূর্ণ রাজনীতি করুন। হিংসাত্মক হওয়ার দরকার নেই। তিনি বলেন, সংসদ ভেঙে দিয়ে, বিএনপির নেতা–কর্মীদের মুক্তি দিয়ে এবং নির্বাচনের পরিবেশ ফিরে আসার পর নির্বাচন হতে হবে। এগুলো না হলে নির্বাচনের দিকে যাওয়া যাবে না।
