
যশোর সদর উপজেলার উপশহর ইউনিয়ন জামায়াতের সেক্রেটারি আবদুল হাই সিদ্দিকীকে গুলি করে হত্যা করেছে দুর্বৃত্তরা। আজ বুধবার রাত আটটার দিকে উপশহর এলাকায় নিজের বাড়িতে তাঁকে গুলি করে হত্যা করা হয়। জেলা জামায়াতে ইসলামীর সহকারী সেক্রেটারি জেনারেল ইদ্রিস আলী বলেছেন, আবদুল হাই ঘরে বসে কম্পিউটারে কাজ করছিলেন। এ সময় জানালা দিয়ে কে বা কারা তাঁকে গুলি করে পালিয়ে যায়। এ হত্যাকাণ্ডের প্রতিবাদে কাল বৃহস্পতিবার জেলায় সকাল ছয়টা থেকে সন্ধ্যা ছয়টা পর্যন্ত ১২ ঘণ্টার হরতাল ডেকেছে জামায়াতে ইসলামী স্থানীয় শাখা। জেলার সহকারী পুলিশ সুপার রেশমা শারমিন প্রথম আলো ডটকমকে বলেন, ‘হত্যার বিষয়টি আমরা খতিয়ে দেখছি।’ জেলা জামায়াতে ইসলামীর সহকারী সেক্রেটারি জেনারেল ইদ্রিস আলি বলেন, আবদুল হাই সিদ্দিকীকে হত্যার প্রতিবাদে কাল যশোর জেলায় ১২ ঘণ্টার হরতাল ডাকা হয়েছে। তিনি হত্যাকারীদের গ্রেপ্তারের দাবি জানান।
