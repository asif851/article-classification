
ভারতের মেঘালয় রাজ্যের একটি মানসিক হাসপাতালে আছেন দুই মাসের বেশি সময় ধরে নিখোঁজ থাকা বিএনপির যুগ্ম মহাসচিব সালাহ উদ্দিন আহমেদ। আজ মঙ্গলবার দুপুরে এক সংবাদ সম্মেলনে সালাহ উদ্দিনের স্ত্রী হাসিনা আহমেদ এই তথ্য জানান।গুলশানে নিজের বাসার নিচতলায় সংবাদ সম্মেলনে হাসিনা আহমেদ বলেন, আজ সকালে ভারতের মেঘালয় রাজ্যের মেঘালয় ইনস্টিটিউট অব মেন্টাল হেলথ অ্যান্ড নিউরোসায়েন্সেস হাসপাতাল কর্তৃপক্ষ তাঁকে ফোন দিয়ে জানায়, সালাহ উদ্দিন তাঁদের হাসপাতালে আছেন। পরে সালাহ উদ্দিন টেলিফোনে স্ত্রীকে বলেন, আল্লাহর রহমতে তিনি বেঁচে আছেন।শিলং টাইমসের সম্পাদক মানস চৌধুরী প্রথম আলোকে বলেন, গতকাল মেঘালয়ের গলফ গ্রিন এলাকায় ঘোরাফেরার সময় সালাহ উদ্দিনকে পুলিশ আটক করে। প্রথমে তাঁর কথা শুনে পুলিশের মনে হয়েছে, তিনি অপ্রকৃতিস্থ। এরপর তাঁকে হাসপাতালে ভর্তি করা হয়। চিকিৎসা শেষে তিনি সুস্থ বলে চিকিৎ​সকেরা জানান। সালাহ উদ্দিন চিকিৎ​সকদের জানিয়েছেন, তাঁর হার্টের সমস্যা আছে। তাঁকে হার্টের হাসপাতালে ভর্তি করা হয়েছে।গত ১০ মার্চ রাতে উত্তরা ৩ নম্বর সেক্টরের ১৩-বি নম্বর সড়কের একটি বাড়ির দোতলার ফ্ল্যাটে ঢুকে অজ্ঞাতনামা ব্যক্তিরা সালাহ উদ্দিন আহমদকে ধরে নিয়ে যায়। ৩ নম্বর সেক্টরের নিরাপত্তাকর্মী ও কয়েকজন প্রত্যক্ষদর্শী প্রথম আলোকে বলেছিলেন, তাঁকে ধরে নেওয়ার আগে ওই বাসার কাছেই আইনশৃঙ্খলা রক্ষাকারী বাহিনীর পিকআপ দাঁড়ানো ছিল। ওই পিকআপে আসা সদস্যরা সেখানে কর্তব্যরত ৩ নম্বর সেক্টর কল্যাণ সমিতির নিয়োগ করা নিরাপত্তাকর্মীদের কাছে ১৩-বি নম্বর সড়কটির অবস্থান জানতেও চেয়েছিলেন। ঘটনার শুরু থেকে পরিবার সালাহ উদ্দিনকে ধরে নিয়ে যাওয়ার জন্য আইনশৃঙ্খলা রক্ষাকারী বাহিনীকেই দায়ী করে আসছে।
আরও জানতে পড়ুন পরিবার এখনো অপেক্ষায়
