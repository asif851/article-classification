
তরমুজ খেয়ে মানিকগঞ্জের সাটুরিয়া উপজেলায় আজ মঙ্গলবার বিকেলে একই পরিবারের সাতজন অসুস্থ হয়ে পড়েছে। তাদের মানিকগঞ্জ সদর হাসপাতালে ভর্তি করা হয়েছে।
তারা হলো উপজেলার চামারখাই গ্রামের আদু মিয়া (৫০), তাঁর স্ত্রী লালজান বেগম (৪৫), পুত্রবধূ চায়না (২৫), নাতনি সুমাইয়া (২), আদু মিয়ার ছোট ভাই আনিস মিয়ার স্ত্রী সুলতানা (২৮), সুলতানার দুই মেয়ে শান্তা (৬) ও সানজিদা (২)। সুমাইয়ার অবস্থা আশঙ্কাজনক বলে চিকিত্সকেরা জানিয়েছেন।
আদু মিয়া জানিয়েছেন, আজ দুপুর একটার দিকে সদর উপজেলার বাংলাদেশহাট থেকে একটি তরমুজ কিনে তিনি বাড়ি যান। তিনটার দিকে পরিবারের সদস্যরা সেই তরমুজ খান। এর ঘণ্টা খানেক পর থেকে তাঁরা সবাই অসুস্থ হয়ে পড়তে থাকেন।
প্রতিবেশীরা জানান, তাদের কেউ বমি করছিল, কেউ অচেতন হয়ে পড়ে। পরে সন্ধ্যা ছয়টার দিকে তাদের মানিকগঞ্জ সদর হাসপাতালে ভর্তি করা হয়।
মানিকগঞ্জের সিভিল সার্জন শাহ আলম ওই হাসপাতালে রোগীদের দেখতে যান। এ সময় তিনি প্রথম আলোকে বলেন, ওই তরমুজে বিষাক্ত কোনো রাসায়নিক পদার্থ মেশানো হয়ে থাকতে পারে। খাদ্যে বিষক্রিয়ার কারণে তারা অসুস্থ হয়ে পড়ে। তাদের যথাযথ চিকিত্সা দেওয়ার নির্দেশ দেওয়া হয়েছে।
