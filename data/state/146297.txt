
ব্রাহ্মণবাড়িয়ার আখাউড়া স্থলবন্দরে আজ বৃহস্পতিবার শুল্কমুক্ত একটি বেসরকারি বিপণিকেন্দ্র উদ্বোধন করা হবে। স্থানীয় সাংসদ এবং আইন বিচার ও সংসদবিষয়ক মন্ত্রী আনিসুল হক সকাল সাড়ে ১০টার দিকে এর উদ্বোধন করবেন।আখাউড়া স্থলবন্দরের শুল্ক বিভাগ সূত্র জানায়, ২০০৯ সালে দেশের সব বিমান, স্থল ও সমুদ্রবন্দরে সরকারি খাতের পাশাপাশি বেসরকারি খাতে শুল্কমুক্ত বিপণিকেন্দ্র স্থাপনের সিদ্ধান্ত হয়। ২০১১ সালে এটি কার্যকর হয়। বর্তমানে দেশের ২৩টি স্থলবন্দরের মধ্যে ১২টি স্থলবন্দর দিয়ে যাত্রী আসা-যাওয়া করে। এর মধ্যে বেনাপোল, সোনা মসজিদ, হিলি ও ভোমরা স্থলবন্দরে শুল্কমুক্ত বিপণিকেন্দ্র চালু হয়েছে। এর ধারাবাহিকতায় আজ আখাউড়ায় বেলাজিও নামের একটি বেসরকারি শুল্কমুক্ত বিপণিকেন্দ্রের যাত্রা শুরু হচ্ছে।এ ব্যাপারে বেলাজিও লিমিটেডের প্রধান পরিচালন কর্মকর্তা এম ফরিদ আহমেদ বলেন, বিপণিকেন্দ্রটিতে প্রসাধন, টয়লেট্রিজ, চকলেট, ইলেকট্রনিকস, মোবাইল ফোনসেট, তামাক পণ্য ও কনফেকশনারি সামগ্রী বিক্রি হবে। একজন যাত্রী সর্বোচ্চ ৪০০ ডলারের পর্যন্ত পণ্য কিনতে পারবেন। বাংলাদেশ ও ভারতীয় যাত্রীরা বিদেশ ভ্রমণের সময় এ সুযোগ পাবেন। পণ্য বিক্রি তদারক করবেন একজন শুল্ক কর্মকর্তা।
