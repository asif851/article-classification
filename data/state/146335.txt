
৩০ লাখ টাকার বেশি আত্মসাতের অভিযোগে করা মামলায় বাংলাদেশ পল্লী উন্নয়ন বোর্ডের (বিআরডিবি) একজন হিসাবরক্ষককে গ্রেপ্তার করেছে দুর্নীতি দমন কমিশন (দুদক)। আজ সোমবার লালমনিরহাট বিআরডিবি অফিস থেকে তাঁকে গ্রেপ্তার করে দুদকের একটি দল।
দুদকের প্রধান কার্যালয়ের জনসংযোগ বিভাগ প্রথম আলোকে এ তথ্য নিশ্চিত করেছে।
গ্রেপ্তার হওয়া ওই কর্মকর্তার নাম এ কে এম জাহিদুল আলম। তিনি লালমনিরহাটের কালিগঞ্জ উপজেলা বিআরডিবি কার্যালয়ে হিসাবরক্ষক হিসেবে কর্মরত ছিলেন। দুদকের রংপুর সমন্বিত জেলা কার্যালয়ের উপসহকারী পরিচালক মো. রাকিবুল হায়াত তাঁকে গ্রেপ্তার করেন।
লালমনিরহাট জেলা বিআরডিবির উপপরিচালকের দপ্তর সূত্রে জানা গেছে, বিআরডিবির পল্লী দারিদ্র্য বিমোচন প্রকল্পের ৩০ লাখ ৭ হাজার ৫৮৫ টাকা আত্মসাতের অভিযোগে ২০১৫ সালের নভেম্বরে কালিগঞ্জ থানায় একটি মামলা করেন কালিগঞ্জ উপজেলা পল্লী উন্নয়ন কর্মকর্তা মো. শামসুল হুদা। তাঁর সই জাল করে জনতা ব্যাংকের কালিগঞ্জ শাখা থেকে ওই টাকা তুলে নেওয়ার অভিযোগ আনা হয় এ কে এম জাহিদুল আলমের বিরুদ্ধে। মামলার তদন্তের ভার পড়ে দুদকের ওপর।
সূত্র জানিয়েছে, মামলার পরপরই জাহিদুল আলমকে সাময়িক বরখাস্ত করে জেলা কার্যালয়ে সংযুক্ত করা হয়। মামলার তদন্তের অংশ হিসেবে আজ সেখান থেকেই দুদকের দলটি তাঁকে গ্রেপ্তার করে।
