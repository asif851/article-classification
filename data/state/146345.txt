

অবাধ ও সুষ্ঠু নির্বাচনের লক্ষ্যে নির্দলীয় সরকার-কাঠামো নিয়ে সরকারকে আলোচনায় বসার আহ্বান জানিয়েছেন বিএনপির চেয়ারপারসন খালেদা জিয়া। একই সঙ্গে তিনি হুঁশিয়ার করে বলেছেন, মানুষ সংলাপের জন্য অনির্দিষ্টকাল বসে থাকবে না।আজ শনিবার দুপুরে রাজধানীর ইঞ্জিনিয়ার্স ইনস্টিটিউশন মিলনায়তনে প্রকৌশলীদের এক সমাবেশে এসব কথা বলেন খালেদা জিয়া। বিএনপি-সমর্থক অ্যাসোসিয়েশন অব ইঞ্জিনিয়ার্স বাংলাদেশ (এ্যাব) এই সমাবেশের আয়োজন করে।বিএনপির চেয়ারপারসন দাবি করেন, প্রধানমন্ত্রী শেখ হাসিনা গত ৫ জানুয়ারির নির্বাচনের আগে অঙ্গীকার করেছিলেন যে আলোচনা চলবে এবং সমঝোতা হলে সংসদ ভেঙে দিয়ে নতুন নির্বাচন করা যাবে। এখন সেই অঙ্গীকার ভুলে গিয়ে তিনি (শেখ হাসিনা) আলোচনা ও সংলাপে বসতে অস্বীকার করছেন।সরকারের উদ্দেশে খালেদা জিয়া বলেন, ‘আমি আজ আবারও তাদের আলোচনা ও সংলাপের পথে ফিরে আসার আহ্বান জানাচ্ছি। আলোচনার মাধ্যমে সবার অংশগ্রহণের ভিত্তিতে একটি অবাধ ও সুষ্ঠু নির্বাচন পরিচালনার উপযোগী নিরপেক্ষ, নির্দলীয় সরকার-কাঠামোর ব্যাপারে সমঝোতায় আসার আহ্বান জানাচ্ছি।’ সরকারকে হুঁশিয়ার করে সাবেক এই প্রধানমন্ত্রী বলেন, মানুষ এমন একটি সংলাপের জন্য অনির্দিষ্টকাল বসে থাকবে বলে মনে করার কোনো কারণ নেই।
খালেদা জিয়া উল্লেখ করেন, বিএনপি এখন তাদের সংগঠন প্রস্তুত করছে। অন্য সামাজিক শক্তিগুলোকে সমন্বিত করছে। জনগণের বক্তব্য শুনছে। এই পর্বের পর সংলাপের উদ্যোগ না নিলে জনগণকে সঙ্গে নিয়ে রাজপথের আন্দোলনে নামবে বিএনপি।
