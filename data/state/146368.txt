
দক্ষিণাঞ্চলের ২১ জেলায় ডাকা ৪৮ ঘণ্টার পরিবহন ধর্মঘট প্রত্যাহারের ঘোষণা দিয়েছে সড়ক পরিবহন মালিক শ্রমিক ঐক্য পরিষদের দক্ষিণ-পশ্চিমাঞ্চল কমিটি।
আজ সোমবার বিকেলে খুলনার সার্কিট হাউসের সম্মেলন কক্ষে বিভাগীয় কমিশনার ও স্থানীয় জনপ্রতিনিধিদের সঙ্গে পরিবহন মালিক-শ্রমিক নেতাদের সভা হয়। সভা শেষে মালিক-শ্রমিক ঐক্য পরিষদের সদস্যসচিব আবদুর রহিম বক্স ধর্মঘট প্রত্যাহারের ঘোষণা দেন।২০১১ সালের ১৩ আগস্ট মানিকগঞ্জে সড়ক দুর্ঘটনায় তারেক মাসুদ ও সাংবাদিক মিশুক মুনীরসহ পাঁচজন মারা যাওয়ার ঘটনায় আদালতে ডিলাক্স পরিবহন কর্তৃপক্ষসহ কয়েকজনের বিরুদ্ধে ১৩ কোটি টাকার ক্ষতিপূরণের দুটি মামলা হয়। এ ছাড়া একই বছরের সেপ্টেম্বরে সিলেটে সড়ক দুর্ঘটনায় আটজনের প্রাণহানির ঘটনায় গ্রিন লাইন পরিবহন কর্তৃপক্ষের বিরুদ্ধে ১৩ কোটি টাকার ক্ষতিপূরণের মামলা হয়। এ মামলাগুলো প্রত্যাহারের দাবিতে গতকাল রোববার সকাল ছয়টা থেকে ৪৮ ঘণ্টার ধর্মঘটের ডাক দেয় সড়ক পরিবহন মালিক শ্রমিক ঐক্য পরিষদের দক্ষিণ পশ্চিমাঞ্চল কমিটি।
