
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, রাজনীতি করতে সাহস লাগে, মামলা মোকাবিলা করতে হয়।
আজ রোববার সকালে রাজধানীর মানিক মিয়া অ্যাভিনিউয়ের রাজধানী উচ্চবিদ্যালয় মাঠে জাতীয় পাবলিক সার্ভিস দিবসের এক অনুষ্ঠানে ওবায়দুল কাদের এ কথা বলেন।
সেতুমন্ত্রী বলেন, মামলা মোকাবিলা করা উচিত। কিন্তু বিএনপির সিনিয়র ভাইস চেয়ারম্যান তারেক রহমানের সেই সাহস নেই।
নির্বাচনের ‘অনুকূল’ পরিবেশ প্রসঙ্গে ওবায়দুল কাদের বলেন, আওয়ামী লীগও চায়, সবাই নির্বাচনে আসুক। কিন্তু যাঁরা লেভেল প্লেয়িং ফিল্ডের কথা বলছেন, তাঁদের মুখের বিষে নির্বাচনের মাঠ নষ্ট হয়ে যাচ্ছে। রাজনীতিতে আক্রমণ থাকবে, তবে ব্যক্তিগত আক্রমণ শোভনীয় নয়।
নির্বাচনী এলাকায় দল ও জোটে যাঁদের অবস্থান ভালো, তাঁরাই মনোনয়ন পাবেন বলে উল্লেখ করেন ওবায়দুল কাদের।
জাতীয় পাবলিক সার্ভিস দিবস উপলক্ষে বাংলাদেশ সড়ক পরিবহন কর্তৃপক্ষ (বিআরটিএ) আজ তাৎক্ষণিকভাবে মোটরসাইকেলের রেজিস্ট্রেশন করে দিচ্ছে। কেউ রেজিস্ট্রেশন করতে চাইলে তাঁকে প্রয়োজনীয় কাগজপত্র ও মোটরসাইকেল নিয়ে রাজধানী উচ্চবিদ্যালয়ে যেতে হবে।
