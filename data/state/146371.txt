
সিলেটের সবজিবিক্রেতা শিশু শেখ সামিউল আলম রাজন (১৪) হত্যা মামলায় ডেথ রেফারেন্স ও আসামিদের আপিলের ওপর হাইকোর্টে শুনানি গ্রহণ শুরু হয়েছে।
আজ সোমবার বিচারপতি জাহাঙ্গীর হোসেন ও বিচারপতি মো. জাহাঙ্গীর হোসেন সমন্বয়ে গঠিত হাইকোর্ট বেঞ্চে এই শুনানি চলছে।
প্রথম দিনের শুনানিতে আলোচিত এই মামলায় রাষ্ট্রপক্ষ পেপারবুক উপস্থাপন করছেন।
১৯ নভেম্বর এই মামলায় পেপারবুক অগ্রাধিকার ভিত্তিতে তৈরির নির্দেশ দেন প্রধান বিচারপতি সুরেন্দ্র কুমার সিনহা। এর আগে ১০ নভেম্বর সামিউল হত্যা মামলায় মৃত্যুদণ্ডাদেশ অনুমোদন বিষয়ক নথি সুপ্রিম কোর্টের হাইকোর্টে পৌঁছায়।
ফৌজদারি কার্যবিধির ৩৭৪ ধারা অনুসারে, যখন দায়রা আদালত মৃত্যুদণ্ডাদেশ দেন, তখন মামলার নথি হাইকোর্ট বিভাগে জমা দিতে হয় এবং হাইকোর্ট নিশ্চিত না করা পর্যন্ত মৃত্যুদণ্ড কার্যকর করা যাবে না। এ জন্য যেসব ফৌজদারি মামলায় আসামি মৃত্যুদণ্ডাদেশ পান, ওই মামলাগুলোকে ‘ডেথ রেফারেন্স’ বলা হয়।
অবশ্য ফৌজদারি কার্যবিধির ৪১০ ধারা অনুসারে দায়রা আদালতের রায়ের বিরুদ্ধে নির্ধারিত সময়ের মধ্যে আসামিপক্ষের আপিল করার সুযোগ থাকে।
সিলেটের কুমারগাঁওয়ে চুরির অপবাদে ১৪ বছরের রাজনকে পিটিয়ে হত্যার মামলায় ১৩ আসামির মধ্যে চারজনকে গত ৮ নভেম্বর মৃত্যুদণ্ডাদেশ দেন সিলেটের মহানগর দায়রা জজ আদালত। এ ছাড়া একজন আসামির যাবজ্জীবন, তিনজনের সাত বছর করে এবং দুজনের এক বছর করে কারাদণ্ডাদেশ দেওয়া হয়েছে। বাকি তিন আসামিকে খালাস দেন আদালত।
রাজন হত্যা মামলার কার্যক্রম শেষ হয় ১৭ কার্যদিবসে।
