
স্বরাষ্ট্রমন্ত্রী আসাদুজ্জামান খান কামাল বলেছেন, বিএনপির চেয়ারপারসন খালেদা জিয়ার মামলার রায় নিয়ে কোনো বিশৃঙ্খলা হলে কঠোরভাবে দমন করা হবে।
আজ শুক্রবার পুরান ঢাকার ঢাকেশ্বরী মন্দিরে হিন্দু ধর্মাবলম্বীদের ‘পরিবার দিবস’র অনুষ্ঠানে গিয়ে সাংবাদিকদের প্রশ্নের জবাবে মন্ত্রী এ কথা বলেন। খালেদা জিয়ার সাজার রায় হলে পরিণতি ভয়াবহ হবে, সারা দেশে আগুন জ্বলবে—বিএনপি নেতাদের এমন হুঁশিয়ারির পরিপ্রেক্ষিতে সরকারের পক্ষ কঠোর বার্তা দিলেন স্বরাষ্ট্রমন্ত্রী।
স্বরাষ্ট্রমন্ত্রী বলেন, আইনশৃঙ্খলা রক্ষাকারী বাহিনীকে অন্য কোনো সময়ের বাহিনীর সঙ্গে তুলনা করা যাবে না। তিনি বলেন, এই বাহিনী এখন অনেক পেশাদারি ও আধুনিক। এই বাহিনী জনগণের জানমাল রক্ষায় সম্ভাব্য সবকিছুই করবে।
দুর্নীতি দমন কমিশনের করা জিয়া অরফানেজ ট্রাস্ট দুর্নীতি মামলায় রায় ঘোষণা করা হবে আগামী ৮ ফেব্রুয়ারি। খালেদা জিয়া এই মামলার আসামি।
স্বরাষ্ট্রমন্ত্রী বলেন, ‘রায়কে কেন্দ্র করে কোনো বিশৃঙ্খলা হলে নিরাপত্তা বাহিনী কঠোরভাবে দমন করবে। আমাদের নিরাপত্তা বাহিনীকে আগের নিরাপত্তা বাহিনীর সঙ্গে তুলনা করা চলবে না। তারা জনগণের বন্ধু, তারা পেশাদার পুলিশ। কাজেই বিশৃঙ্খলা কিংবা ধ্বংসাত্মক কিছু ঘটলে আমাদের নিরাপত্তা বাহিনী ব্যবস্থা নেবে।’
