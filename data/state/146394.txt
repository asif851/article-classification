
ফরিদপুরের সালথায় জমি নিয়ে বিরোধের জের ধরে দুই পক্ষের সংঘর্ষে জবেদ আলী (৫০) নামের এক কৃষক নিহত হয়েছেন। গতকাল বৃহস্পতিবার উপজেলার বল্লভদী ইউনিয়নের বাউশখালী গ্রামে এ ঘটনা ঘটে। এতে উভয় পক্ষের ১০ জন আহত হয়েছে।প্রত্যক্ষদর্শী ও পুলিশ সূত্র জানায়, জবেদ আলীর সঙ্গে চাচাতো ভাই জলিল শেখ ও খলিল শেখের জমি নিয়ে দীর্ঘদিন ধরে বিরোধ চলছিল। এর জের ধরে গতকাল সকালে জবেদের সঙ্গে খলিলের কথা-কাটাকাটি ও হাতাহাতি হয়। এরপর দুই পক্ষের শতাধিক লোক দেশীয় অস্ত্র নিয়ে সংঘর্ষে জড়িয়ে পড়ে। প্রতিপক্ষের ধারালো অস্ত্রের আঘাতে গুরুতর আহত হন জবেদ আলী।
