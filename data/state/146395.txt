
বরগুনার পাথরঘাটার সৈয়দ ফজলুল হক কলেজে ২০১৪-১৫ শিক্ষাবর্ষে চারটি বিষয়ে স্নাতক সম্মান (অনার্স) কোর্স চালু করা হয়েছে। গতকাল রোববার ওই কলেজে উদ্বোধনী ক্লাস ও সুধী সমাবেশের মাধ্যমে বাংলা, রাষ্ট্রবিজ্ঞান, সমাজবিজ্ঞান ও হিসাববিজ্ঞান—এই চার বিষয়ে স্নাতক (সম্মান) প্রথম বর্ষের শিক্ষা কার্যক্রম শুরু করা হয়। অধ্যক্ষ জিয়াউল করিমের সভাপতিত্বে কলেজ প্রাঙ্গণের ওই অনুষ্ঠানে বক্তব্য দেন স্থানীয় সাংসদ শওকত হাচানুর রহমান, পাথরঘাটা উপজেলা পরিষদের ভারপ্রাপ্ত চেয়ারম্যান ফাতিমা পারভীন, বরগুনা সরকারি কলেজের সাবেক অধ্যক্ষ প্রতাপ চন্দ্র বিশ্বাস প্রমুখ। 
