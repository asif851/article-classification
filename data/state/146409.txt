
কুমিল্লা নগরের শাসনগাছা এলাকায় রেলক্রসিংয়ে পদচারী সেতু (ওভারপাস) নির্মাণ প্রকল্প জাতীয় অর্থনৈতিক পরিষদের নির্বাহী কমিটিতে (একনেক) গত মঙ্গলবার পাস হয়েছে। ৫২ কোটি টাকা ব্যয়ে এ পদচারী সেতু নির্মাণ করা হবে।নির্মাণের সম্পূর্ণ ব্যয় সরকারের নিজস্ব তহবিল থেকে নির্বাহ করা হবে। এতে ওই পথ দিয়ে আসা-যাওয়া মানুষের প্রায় সাড়ে ছয় ঘণ্টা সময় বাঁচবে। প্রকল্পটি বাস্তবায়িত হলে শাসনগাছা এলাকা যানজটমুক্ত থাকবে। একই সঙ্গে যাত্রীরা ভোগান্তি থেকে রক্ষা পাবে।জানা যায়, ২০০৮ সালের ২৯ ডিসেম্বর জাতীয় সংসদ নির্বাচনে কুমিল্লা-৬ (আদর্শ সদর) আসন থেকে সাংসদ নির্বাচিত হন আ ক ম বাহাউদ্দিন। এরপর তিনি জাতীয় সংসদে একাধিকবার ওই এলাকায় পদচারী সেতু নির্মাণের প্রস্তাব উত্থাপন করেন।কুমিল্লা রেলস্টেশন-সংলগ্ন রেলপথের ওপর দিয়েই সড়কপথে নগরে প্রবেশ করতে হয়। ওই রেলপথ দিয়ে প্রতিদিন ১৯টি ট্রেন ৩৮ বার আসা-যাওয়া করে। প্রতিটি ট্রেন যাওয়ার জন্য লেভেল ক্রসিংয়ে ১০ মিনিট সময় ব্যয় হয়। এতে ২৪ ঘণ্টার ছয় ঘণ্টা ২০ মিনিট সড়কপথে আসা পরিবহন ও যাত্রীদের যানজটে পড়ে ভোগান্তি পোহাতে হয়। উদ্ভূত পরিস্থিতিতে শাসনগাছা এলাকার যানজট নিরসনে ৮৫০ মিটার দীর্ঘ পদচারী সেতু নির্মাণের উদ্যোগ নেওয়া হয়।
 
