
সন্ত্রাস ও মৌলবাদ মোকাবিলায় প্রধানমন্ত্রী শেখ হাসিনার দৃঢ় অঙ্গীকারের প্রশংসা করেছেন ব্রিটিশ মন্ত্রী লর্ড আহমেদ অব উইম্বল্ডন। এ ছাড়া তিনি রোহিঙ্গাদের বিষয়ে বাংলাদেশের প্রধানমন্ত্রীর সাহসী এবং মানবতাবাদী ভূমিকার জন্য তাঁকে বিশেষভাবে ধন্যবাদ জানিয়েছেন।
লন্ডনে বাংলাদেশ হাইকমিশনের উদ্যোগে মহান স্বাধীনতা ও জাতীয় দিবস উপলক্ষে আয়োজিত এক অনুষ্ঠানে প্রধান অতিথির বক্তব্যে ব্রিটিশ মন্ত্রী এই প্রশংসা করেছেন। বাংলাদেশের হাইকমিশনার মো. নাজমুল কাউনাইন অনুষ্ঠানে অতিথিদের স্বাগত জানান। গতকাল শুক্রবার ঢাকায় প্রাপ্ত এক সংবাদ বিজ্ঞপ্তিতে এ তথ্য জানানো হয়েছে। লর্ড আহমেদ অব উইম্বল্ডন জাতিসংঘ ও কমনওয়েলথ-বিষয়ক প্রতিমন্ত্রী।
অনুষ্ঠানে যুক্তরাজ্যের মন্ত্রী, সংসদ সদস্য, যুক্তরাজ্যে নিযুক্ত বিভিন্ন দেশের কূটনীতিক, যুক্তরাজ্য সরকারের বিভিন্ন দপ্তরের কর্মকর্তা, শিক্ষক, বুদ্ধিজীবী, সাংবাদিক, সাহিত্যিক, শিল্পী, ব্যবসায়ী, কমিউনিটির নেতারাসহ বিশিষ্ট ব্যক্তিরা উপস্থিত ছিলেন।
ব্রিটিশ মন্ত্রী লর্ড আহমেদ সম্প্রতি ব্রিটিশ পররাষ্ট্রমন্ত্রী বরিস জনসন ও তাঁর নিজের ঢাকা সফরের বিষয় তুলে ধরে বলেন, বাংলাদেশের উন্নয়ন কর্মকাণ্ডে যুক্তরাজ্য অভিভূত। তিনি ব্রিটেনে কর্মরত বাংলাদেশি কমিউনিটির বিভিন্ন ক্ষেত্রে গুরুত্বপূর্ণ ভূমিকারও ভূয়সী প্রশংসা করেন।
অনুষ্ঠানে বিশেষ অতিথি ছিলেন ব্রিটিশ পার্লামেন্টের আন্তর্জাতিক উন্নয়নবিষয়ক সিলেক্ট কমিটির চেয়ারম্যান স্টিফেন টুইগ, লিজ ম্যাকিনিজ, পল স্কালি প্রমুখ। হাইকমিশনার মো. নাজমুল কাউনাইন বক্তৃতায় বাংলাদেশের সাম্প্রতিক আর্থসামাজিক উন্নয়নের বিস্তারিত চিত্র তুলে ধরেন। তিনি ১৫ মার্চ বাংলাদেশ-যুক্তরাজ্যের মধ্যে কৌশলগত সংলাপ অনুষ্ঠিত হওয়ার প্রসঙ্গ টেনে বলেন, এর মাধ্যমে দুই দেশের মধ্যে বিদ্যমান কূটনৈতিক সম্পর্ক আরও গভীরতর, দৃশ্যমান ও উষ্ণতর হয়েছে।
