
সুষ্ঠু নির্বাচন হলে তারেক রহমানের মেয়ে জাইমা রহমানের কাছেও প্রধানমন্ত্রী শেখ হাসিনা পরাজিত হবেন বলে মন্তব্য করেছেন বিএনপির স্থায়ী কমিটির সদস্য গয়েশ্বর চন্দ্র রায়।
আজ শুক্রবার দুপুরে জাতীয় প্রেসক্লাবে এক আলোচনা সভায় গয়েশ্বর এ মন্তব্য করেন। বিএনপির সিনিয়র ভাইস চেয়ারম্যান তারেক রহমানের সাজার রায়ের প্রতিবাদে স্বাধীনতা ফোরাম নামের একটি সংগঠন ওই আলোচনা সভার আয়োজন করে।গয়েশ্বর চন্দ্র রায় অভিযোগ করেন, তারেক রহমানকে রাজনৈতিক উদ্দেশ্যপ্রণোদিতভাবে সাজা দেওয়া হয়েছে। এটি আরেকটি প্রহসনের নির্বাচনের প্রস্তুতির অংশ।মামলা বা সাজা দিয়ে শেষরক্ষা হবে না—প্রধানমন্ত্রী শেখ হাসিনাকে এমন হুঁশিয়ারি দিয়ে গয়েশ্বর চন্দ্র রায় দাবি করেন, নির্বাচনে শেখ হাসিনাকে পরাজিত করতে তারেক রহমান বা খালেদা জিয়ার প্রয়োজন হবে না। তাঁর নাতনি জাইমা রহমানই যথেষ্ট।গয়েশ্বর বলেন, জঙ্গিদের কোথায় ধরছে, কোথায় মারছে—এসব নিয়ে নানা ধরনের কথা আছে। কারণ, সরকারের কোনো কর্মকাণ্ডই জনগণ বিশ্বাস করে না। সরকার জনগণের ভোটে নয়, ভিন দেশিদের সহায়তায় নির্বাচিত বলে তিনি অভিযোগ করেন।
