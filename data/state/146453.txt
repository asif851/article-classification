
 
ব্রাহ্মণবাড়িয়ার নবীনগর উপজেলার সীতারামপুর গ্রামের কাছে তিতাস নদীতে গতকাল শুক্রবার সন্ধ্যায় একটি যাত্রীবাহী নৌকা ডুবে গেছে। ওই নৌকায় ১৬ জন যাত্রী ছিল। তাদের মধ্যে দুজন এখনো নিখোঁজ। অন্যরা সাঁতরে তীরে উঠতে সক্ষম হয়েছে।
স্থানীয় প্রশাসন ও প্রত্যক্ষদর্শী সূত্রে জানা গেছে, গতকাল নবীনগরের চিত্রি গ্রামের রোজিনা বেগমের সঙ্গে পাশের সীতারামপুর গ্রামের মধ্যপ্রাচ্য-প্রবাসী কাজল মিয়ার টেলিফোনের মাধ্যমে বিয়ে হয়। এ উপলক্ষে সীতারামপুর গ্রাম থেকে বরপক্ষের ১৬ জনের একটি দল চিত্রি গ্রামে কনের বাড়িতে যায়। বিয়ের অনুষ্ঠান শেষে ফেরার পথে বরপক্ষের নৌকাটি তিতাস নদীতে ডুবে যায়। ঘটনার পর ১৪ জন সাঁতরে তীরে উঠতে সক্ষম হয়। তবে নাতনি মেঘলা আক্তারসহ (৫) বরের বাবা আবু সুফিয়ান (৫৫) এখনো (৫) নিখোঁজ।
ঘটনার সত্যতা নিশ্চিত করে স্থানীয় কৃষ্ণনগর ইউনিয়ন পরিষদের (ইউপি) চেয়ারম্যান মাসুকুর রহমান প্রথম আলো ডটকমকে জানান, ‘উপজেলা নির্বাহী কর্মকর্তা আ ন ম নাজিম উদ্দীনের নির্দেশে স্থানীয় জেলেদের সহযোগিতায় নিখোঁজ দুজনের সন্ধান চলছে।’
