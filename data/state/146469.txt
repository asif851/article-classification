
কুড়িগ্রামের রৌমারী সীমান্তে ভারতীয় সীমান্তরক্ষী বাহিনীর (বিএসএফ) গুলিতে দুখু মিয়া (৩০) নামের এক বাংলাদেশি নিহত হয়েছেন। আজ শুক্রবার ভোররাতে উপজেলার ফকিরপাড়া সীমান্তের ১০৬১ আন্তর্জাতিক সীমান্ত পিলারের কাছে এ ঘটনা ঘটে।
রৌমারী থানা-পুলিশ ও গয়টাপাড়া বর্ডার গার্ড বাংলাদেশের (বিজিবি) ক্যাম্পের জোয়ানরা সকাল নয়টার দিকে তাঁর লাশ উদ্ধার করে থানায় নিয়ে যায়। দুখু মিয়ার বাড়ি উপজেলার শৌলমারী ইউনিয়নের ফকিরপাড়া গ্রামে।
প্রত্যক্ষদর্শীদের ভাষ্য, ভারত থেকে গরু নিয়ে আসার সময় বিএসএফ সদস্যরা তাঁকে লক্ষ্য করে গুলি ছোড়ে। বিজিবির গয়টাপাড়া ক্যাম্প এ ঘটনার কড়া প্রতিবাদ জানিয়েছে। পতাকা বৈঠকের প্রস্তাব দিয়েছে। শেষ খবর পাওয়া পর্যন্ত বিএসএফ কিছু জানায়নি।
জামালপুর বিজিবি ৩৫ ব্যাটালিয়নের কমান্ডিং অফিসার লেফটেন্যান্ট কর্নেল রফিকুল হাসানের ভাষ্য, ওই ঘটনায় গয়টাপাড়া বিজিবি ক্যাম্পের পক্ষ থেকে তীব্র প্রতিবাদ ও পতাকা বৈঠকের আহ্বান জানানো হয়েছে।
আরও পড়ুন:বিএসএফের গুলিতে বাংলাদেশি নিহত
