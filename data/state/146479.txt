
রাজধানীর অনেক ফুটপাতেই এখন লাল-হলুদ টাইলস চোখে পড়ছে। কোথাও কোথাও এখনো বসানোর কাজ চলছে। এ টাইলসে দৃষ্টিপ্রতিবন্ধীদের জন্য আলাদা নির্দেশক রয়েছে। তাঁদের চলাচলের সুবিধার জন্যই বিশেষ এ টাইলস। দৃষ্টিপ্রতিবন্ধীরা এতে খুশি। তবে তাঁরা বলছেন, ফুটপাতে প্রতিবন্ধকতা ও নির্দেশক নিয়ে কিছুটা সমস্যা রয়েছে।
দুপাশে লাল ও মাঝখানে হলুদ রঙের টাইলস। মাঝের হলুদ টাইলস লম্বাটে উঁচু উঁচু দাগের মতো। হাঁটতে গেলে বোঝা যাবে লালগুলোর চেয়ে এগুলো আলাদা। আবার যেখানে ফুটপাত শেষ, সেখানে হলুদ টাইলসগুলোয় ছোট ছোট গোলাকৃতি নকশা আছে।
ঢাকা দক্ষিণ সিটি করপোরেশন (ডিএসসিসি) গুলিস্তান, বেইলি রোড, নিউমার্কেটসহ বিভিন্ন সড়কের ফুটপাতে এ টাইলস লাগিয়েছে। আবার অনেক জায়গায় কাজ চলছে। কারওয়ান বাজার, বাংলামোটর, গ্রিন রোড, গুলশান-বনানীসহ বিভিন্ন সড়কে ঢাকা উত্তর সিটি করপোরেশনও (ডিএনসিসি) বিশেষ এ টাইলস লাগিয়েছে।
প্রতিবন্ধীদের নিয়ে কাজ করা সংগঠন সেন্টার ফর ডিসঅ্যাবিলিটি ইন ডেভেলপমেন্টের (সিডিডি) সমন্বয়কারী মো. জাহাঙ্গীর আলম এ উদ্যোগের প্রশংসা করেন। প্রথম আলোকে তিনি বলেন, ‘প্রতিবন্ধীবান্ধব ফুটপাতের কথা আমরা অনেক দিন থেকেই বলে আসছি।’ তিনি আরও বলেন, মাঝখানের হলুদ টাইলস দৃষ্টিপ্রতিবন্ধী ও যাঁদের ক্ষীণ দৃষ্টি, তাঁদের জন্য। যিনি হাঁটবেন, তিনি লম্বা আকৃতির নকশা দিয়ে বুঝবেন এটা সরাসরি চলে যাওয়ার রাস্তা। যেখান গোলাকৃতির নকশা, সেখানে বুঝবেন থামতে হবে এবং এখান থেকে গন্তব্য অনুযায়ী অন্য কোনো দিকে যেতে হবে।
মো. জাহাঙ্গীর আলমের নিজেরও ক্ষীণ দৃষ্টি। তিনি বলেন, ‘এ ফুটপাতগুলোতে কিছুটা সীমাবদ্ধতা আছে। অনেক জায়গায় লাল টাইলসেও হলুদ টাইলসের নকশা করা হয়েছে। আবার ফুটপাতের মাঝখানে গাছ, বিদ্যুতের খুঁটি থাকে। কিন্তু সেখানে কোনো নির্দেশক নেই। গুলশানের একটি ফুটপাতে হাঁটতে গিয়ে সমস্যায় পড়ি।’ তিনি আশঙ্কা করেন, ফুটপাতে প্রতিবন্ধকতার জায়গায় নির্দেশক না থাকায় অনেকেই ধাক্কা খাবেন। তিনি বলেন, যাঁদের জন্য এ টাইলস, সেই দৃষ্টিপ্রতিবন্ধীদের অনেকেই ফুটপাতে এ নতুন ব্যবস্থা সম্পর্কে জানেন না। এটা নিয়ে তিনি প্রচারণার জন্য বলেন।
তবে শুধু দৃষ্টিপ্রতিবন্ধীরাই না, এর বিশেষত্ব সম্পর্কে অনেক পথচারীই জানেন না। সোনারগাঁ মোড়ে কয়েকজন পথচারীকে জিজ্ঞেস করলে তাঁরাও বলতে পারেননি। এ ছাড়া রাজধানীর অনেক ফুটপাতের মধ্যে বিদ্যুৎ-টেলিফোনের খুঁটি, পদচারী-সেতুর সিঁড়ি, মোটরসাইকেল রোধে লোহার পাইপ, দোকানসহ নানান প্রতিবন্ধকতা রয়েছে।
পান্থপথ সিগন্যাল থেকে ফার্মগেটের দিকে যেতে গ্রিন রোডের ফুটপাতে হলুদ টাইলসে লম্বাটে দাগের নকশার পরিবর্তে গোলাকৃতি নকশা। এই গোলাকৃতি নকশা একজন দৃষ্টিপ্রতিবন্ধীর কাছে থামার নির্দেশক। কিন্তু এই ফুটপাতটি সরাসরি চলে যাওয়ার।
ডিএসসিসির প্রধান নির্বাহী কর্মকর্তা খান মোহাম্মদ বিল্লাল এ ব্যাপারে প্রথম আলোকে বলেন, আস্তে আস্তে সব ফুটপাতেই এ ধরনের টাইলস বসানো হবে। নির্দেশক ও প্রতিবন্ধকতার সমস্যা নিয়ে বলেন, ‘এটা একটা সমস্যা। আমরা চিন্তা করছি। তবে সংগঠনগুলোর (দৃষ্টিপ্রতিবন্ধীদের নিয়ে কাজ করে) সঙ্গে কথা বলতে হবে।’
 
