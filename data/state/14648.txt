
ব্রাহ্মণবাড়িয়ার বাঞ্ছারামপুর উপজেলায় আজ শনিবার ভোরে বিএনপি নেতা মো. শাহজাহান মিয়াকে (৫৫) কুপিয়ে জখম করেছে দুর্বৃত্তরা।
শাহজাহান মিয়া ছয়ফুল্লাকান্দি ইউনিয়ন বিএনপির সভাপতি ছিলেন। স্থানীয় লোকজন তাঁকে উদ্ধার করে রূপসদী মাহবুবুর রহমান মেমোরিয়াল হাসপাতালে নিয়ে যায়। পরে উন্নত চিকিৎসার জন্য তাঁকে ঢাকা মেডিকেল কলেজ হাসপাতালে পাঠানো হয়।
শাহজাহান মিয়ার বাড়ি উপজেলার বাহাদুরপুর-বিষ্ণুরামপুর সড়কের মধ্যনগর গ্রামে।
মো. শাহজাহান মিয়ার স্ত্রী সেলিনা বেগম বলেন, ‘প্রতিদিনের মতো তিনি (তাঁর স্বামী) ভোর সাড়ে পাঁচটার দিকে রাস্তায় হাঁটতে যান। মানুষে ফোন কইরা জানাইছে—কারা যেন আমার স্বামীরে কুপাইয়া রাস্তায় ফালাইয়া রাখছে। তাঁর মাথায়, পেটসহ সারা শরীরে অনেক কোপাইছে। তিনি কোনো কথা বলতে পারেননি। আমরা বুঝতে পারছি না, কারা, কেন তাঁর ওপর হামলা চালিয়েছে!’
নাম প্রকাশে অনিচ্ছুক কয়েকজন জানান, ছয় থেকে সাতজন মুখোশ পরা লোক দেশীয় অস্ত্র নিয়ে শাহজাহান মিয়ার ওপর অতর্কিত হামলা চালিয়ে তাঁকে কুপিয়ে জখম করেছে। এলাকাবাসীর চিৎকারে দুর্বৃত্তরা পালিয়ে যায়।
বাঞ্ছারামপুর থানার পরিদর্শক (তদন্ত) সাব্বির রহমানের ভাষ্য, ইউপির সাবেক চেয়ারম্যান মো. শাহজাহানের ওপর হামলার কথা শুনে ঘটনাস্থলে পুলিশ পাঠানো হয়েছে। এ ঘটনায় থানায় এখনো মামলা হয়নি।
