
কানাডা ও যুক্তরাষ্ট্রে ১৭ দিনের সফর শেষে আজ শুক্রবার বিকেলে দেশে ফিরছেন প্রধানমন্ত্রী শেখ হাসিনা। যুক্তরাষ্ট্র থেকে দুবাই হয়ে আজ বিকেল ৫টা ২০ মিনিটে তাঁর ঢাকায় পৌঁছানোর কথা রয়েছে। প্রধানমন্ত্রী ১৪ সেপ্টেম্বর ঢাকা ত্যাগ করেন।দেশে ফিরলে প্রধানমন্ত্রী শেখ হাসিনাকে ব্যাপক অভ্যর্থনার প্রস্তুতি গ্রহণ করেছে আওয়ামী লীগ। বিমানবন্দর থেকে তাঁর সরকারি বাসভবন গণভবনের উদ্দেশে রওনা হলে রাস্তার দুই পাশে দাঁড়িয়ে তাঁকে ফুল, ব্যানার-ফেস্টুন ও রং-বেরঙের প্ল্যাকার্ড প্রদর্শন করে অভ্যর্থনা জানাবেন দলটির নেতা-কর্মীরা।গতকাল বৃহস্পতিবার আওয়ামী লীগের এক সংবাদ বিজ্ঞপ্তিতে জানানো হয়, আওয়ামী লীগসহ কেন্দ্রীয় ১৪ দল, সহযোগী, ভ্রাতৃপ্রতিম সংগঠনসমূহ, বিভিন্ন সামাজিক-সাংস্কৃতিক সংগঠন হজরত শাহজালাল বিমানবন্দর থেকে খিলক্ষেত, কুড়িল ফ্লাইওভার, হোটেল র্যা ডিসন, কাকলীর মোড়, বনানী, জাহাঙ্গীর গেট, প্রধানমন্ত্রীর কার্যালয়, বিজয়সরণি, সামরিক জাদুঘর, জাতীয় সংসদ ভবন মোড় ও গণভবন পর্যন্ত রাস্তার পাশে দাঁড়িয়ে তাঁকে অভ্যর্থনা জানাবে। ছাত্রলীগের আনন্দ মিছিল: প্রধানমন্ত্রীর জন্মদিন উপলক্ষে গতকাল রাজধানীসহ দেশের বিভিন্ন বিশ্ববিদ্যালয়, মহানগর, জেলা, উপজেলা, কলেজে নানা কর্মসূচি পালন করেছে আওয়ামী লীগের ভ্রাতৃপ্রতিম সংগঠন ছাত্রলীগ। কর্মসূচির মধ্যে ছিল কেক কাটা, আনন্দ শোভাযাত্রা, মিলাদ, দোয়া মাহফিল ও মিষ্টি বিতরণ।
