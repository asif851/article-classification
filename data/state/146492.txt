
কিছু মানুষ জঙ্গিবাদের ভুল পথ বেছে নেওয়ায় পুরো মুসলিম উম্মাহ বিপদ ও সংকটের মুখোমুখি হচ্ছে বলে মন্তব্য করেছেন প্রধানমন্ত্রী শেখ হাসিনা।
আজ শনিবার রাজধানীর আশকোনা এলাকায় হাজি ক্যাম্পে হজ কর্মসূচি ২০১৭ উদ্বোধনকালে প্রধানমন্ত্রী এ কথা বলেন।
শেখ হাসিনা বলেন, ‘আমরা জঙ্গিবাদ এবং সন্ত্রাসকে আমাদের দেশে মাথাচাড়া দিতে দেব না।’
শেখ হাসিনা আরও বলেন, কিছু মানুষ শান্তির ধর্মের অপব্যবহার করছে। ধর্মের নামে নিষ্পাপ লোকদের হত্যা করছে। ফলে বিশ্বে নির্দোষ মুসলিমরা হয়রানির শিকার হচ্ছে। এমনকি অনেকে প্রাণ হারাচ্ছে।
প্রধানমন্ত্রী শেখ হাসিনা আরও বলেন, ইসলাম শান্তির ধর্ম। নিষ্পাপ লোকদের হত্যা করার কোনো সুযোগ ইসলামে নেই।
নির্দোষ মানুষকে হত্যা করার অধিকার কারও নেই বলে জানান প্রধানমন্ত্রী শেখ হাসিনা। তিনি বলেন, করুণাময় আল্লাহই শেষ বিচারক। তিনি প্রশ্ন তুলে বলেন, ‘কেন মানুষ শেষ পর্যন্ত আল্লাহর ওপর আস্থা ও বিশ্বাস রাখতে পারে না?’
আত্মঘাতী হামলা নিয়ে প্রধানমন্ত্রী বলেন, ইসলাম কখনো আত্মহত্যা সমর্থন করে না।
শেখ হাসিনা জঙ্গি ও সন্ত্রাসীদের কাছ থেকে বাংলাদেশকে নিরাপদে রাখার জন্য হজযাত্রীদের দোয়া করতে বলেন।
ধর্মবিষয়ক মন্ত্রী মতিউর রহমান, বেসামরিক বিমান পরিবহন ও পর্যটনমন্ত্রী রাশেদ খান মেননসহ অন্যরা উদ্বোধনী অনুষ্ঠানে উপস্থিত ছিলেন।
২৪ জুলাই থেকে হজযাত্রা শুরু হচ্ছে। চলবে আগামী ২৬ আগস্ট পর্যন্ত।
