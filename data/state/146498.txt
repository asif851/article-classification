
চুয়াডাঙ্গায় ভেজাল মসলা তৈরি ও বিক্রির দায়ে কারখানার মালিক, তাঁর ছেলে ও এক কর্মচারীর প্রত্যেককে তিন মাস করে বিনাশ্রম কারাদণ্ড দিয়েছেন ভ্রাম্যমাণ আদালত। গতকাল বৃহস্পতিবার সন্ধ্যায় সদর উপজেলার আলোকদিয়া ইউনিয়নের দৌলাতদিয়াড়ে সহকারী কমিশনার (ভূমি) পুলক কুমার মণ্ডল এই আদালত পরিচালনা করেন।সাজা পাওয়া ব্যক্তিরা হলেন কারখানার মালিক দৌলাতদিয়াড় বঙ্গজপাড়ার রবিউল ইসলাম (৫৫), তাঁর ছেলে রনি ইসলাম (৩০) ও কর্মচারী চুয়াডাঙ্গা পৌর এলাকার সাতগাড়ি গ্রামের হাফিজুর রহমান (২৫)।আদালত সূত্রে জানা গেছে, বিকেল চারটায় দৌলাতদিয়াড় বঙ্গজপাড়ার ওই মসলার কারখানায় অভিযান চালানো হয়। এ সময় খাওয়ার অযোগ্য ২৬ বস্তা (৮৫৬ কেজি) পচা মরিচ, ৪৫০ কেজি চালের কুড়া, ক্ষতিকর কৃত্রিম রং জব্দ করা হয়।আটকের পর কারখানার মালিকসহ তিনজন অপরাধ স্বীকার করলে ভ্রাম্যমাণ আদালত তাঁদের প্রত্যেককে তিন মাস করে বিনাশ্রম কারাদণ্ড দেন। এরপর পুলিশ পাহারায় তিনজনকে চুয়াডাঙ্গা জেলা কারাগারে পাঠানো হয়। আর জব্দ করা উপকরণ কারখানা চত্বরে কেরোসিন ঢেলে নষ্ট করা হয়।পুলক কুমার মণ্ডল বলেন, এমন ভেজাল মসলা খেলে ক্যানসার ও কিডনি রোগে আক্রান্ত হওয়ার আশঙ্কা থাকে।
