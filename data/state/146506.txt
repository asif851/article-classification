
হরতালে মানুষ পোড়ানো বন্ধ করতে বিরোধীদলীয় নেতা খালেদা জিয়ার প্রতি আহ্বান জানিয়েছেন প্রধানমন্ত্রী শেখ হাসিনা। তিনি বলেন, ‘প্রয়োজনে বাবার মতো বুকের রক্ত দিয়ে বাংলার মানুষের অধিকার প্রতিষ্ঠা করব, এই ওয়াদা করছি।’ আজ বুধবার গোপালগঞ্জের কোটালীপাড়ায় আওয়ামী লীগের এক জনসভায় প্রধানমন্ত্রী এ কথা বলেন।খালেদা জিয়ার প্রতি হরতালের প্রত্যাহারের আহ্বান জানিয়ে প্রধানমন্ত্রী বলেন, ‘হরতাল দিয়ে মানুষ পোড়ানো বন্ধ করেন।’ খালেদা জিয়ার উদ্দেশে প্রধানমন্ত্রী প্রশ্ন করেন, ‘আপনি কী ধরনের মা? এভাবে আর মানুষ পুড়িয়ে মারবেন না। হরতাল দিয়ে আপনি কী পেয়েছেন?’শেখ হাসিনা বলেন, তিনি (খালেদা জিয়া) ২১ আগস্ট ও কোটালিপাড়ায় বোমা মেরে আমাকে হত্যার চেষ্টা করেছেন।
