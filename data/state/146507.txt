
সিরাজগঞ্জের তাড়াশ উপজেলার চলনবিল এলাকায় এক অজ্ঞাত (১৪) শিশুর লাশ উদ্ধার করা হয়েছে। শুক্রবার দুপুরে তাড়াশ থানার পুলিশ লাশটি উদ্ধার করে। লাশের গলা রশি দিয়ে প্যাঁচানো ও হাত-পা বাঁধা ছিল।
পুলিশ ও এলাকাবাসী সূত্রে জানা গেছে, শুক্রবার সকালে মাছ ধরতে গিয়ে বনপাড়া-হাটিকুমরুল মহাসড়কের ৮ নম্বর সেতু এলাকার পাশে বিলের মধ্যে লাশ পড়ে থাকতে দেখে এলাকাবাসী পুলিশকে জানায়। খবর পেয়ে দুপুরে পুলিশ লাশটি উদ্ধার করে।
তাড়াশ থানার ভারপ্রাপ্ত কর্মকর্তা (ওসি) মনজুর রহমান জানান, ধারণা করা হচ্ছে, শ্বাসরোধ করে হত্যার পর লাশ বিলের মধ্যে ফেলে দেওয়া হয়েছে। ময়নাতদন্তের জন্য শনিবার লাশ সিরাজগঞ্জ জেনারেল হাসপাতালে নেওয়া হবে। এ ঘটনায় আপাতত অপমৃত্যু মামলা হয়েছে। ময়নাতদন্তের প্রতিবেদন পাওয়ার পর পরবর্তী ব্যবস্থা নেওয়া হবে। এখন পর্যন্ত লাশের পরিচয় জানা যায়নি।
