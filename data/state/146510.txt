
সাঁড়াশি অভিযানের দ্বিতীয় দিনে সারা দেশে ২ হাজার ১৩২ জনকে গ্রেপ্তার করেছে আইনশৃঙ্খলা রক্ষাকারী বাহিনী। এর মধ্যে জঙ্গি সন্দেহে গ্রেপ্তার করা হয়েছে ৪৮ জনকে। গতকাল শনিবার সকাল থেকে আজ রোববার সকাল পর্যন্ত অভিযানে তাদের গ্রেপ্তার করা হয়েছে। 
পুলিশ সদর দপ্তরের তথ্য কর্মকর্তা এ কে এম কামরুল আহছান এ তথ্য জানিয়েছেন। এর আগে গত শুক্রবার সকাল থেকে গতকাল সকাল পর্যন্ত ২৪ ঘণ্টায় সাঁড়াশি অভিযানে সারা দেশে গ্রেপ্তার করা হয়েছে ৩ হাজার ১৯২ জনকে। তাদের মধ্যে জঙ্গি সন্দেহে গ্রেপ্তার হয়েছে ৩৭ জন। এ নিয়ে গত দুই দিনের সাঁড়াশি অভিযানে গ্রেপ্তার হলো ৫ হাজার ৩২৪ জন, যার মধ্যে জঙ্গি সন্দেহে গ্রেপ্তার করা হয়েছে ৮৫ জনকে। শুক্রবার থেকে সারা দেশে জঙ্গিদের বিরুদ্ধে অভিযান শুরু করে পুলিশ। আজ অভিযানের তৃতীয় দিন চলছে। দ্বিতীয় দিনে গ্রেপ্তারকৃত জঙ্গিবাদে অন্যদের মধ্যে ১ হাজার ৪৯৬ জন গ্রেপ্তারি পরোয়ানাভুক্ত আসামি। আর নিয়মিত মামলার আসামি ৫৮৮ জন। প্রথম দিনে জঙ্গি সন্দেহে গ্রেপ্তার ৩৭ জনের মধ্যে ২৭ জন জেএমবি ও জাগ্রত মুসলিম জনতা বাংলাদেশের সাতজন রয়েছে। বাকি তিনজনের পরিচয় সম্পর্কে জানায়নি পুলিশ সদর দপ্তর। ওই দিন গ্রেপ্তার হওয়া আসামিদের মধ্যে গ্রেপ্তারি পরোয়ানার ১ হাজার ৮৬১ জন, নিয়মিত মামলার ৯১৭ জন, অবৈধ অস্ত্র উদ্ধার মামলার ১৯ জন ও মাদক উদ্ধার মামলার ৩৫৮ জন রয়েছে।
