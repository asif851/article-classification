
‘আসল ভোট থাকলে জাল ভোট তো হবেই’ বলে মন্তব্য করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। আজ সোমবার রাজধানীর ইনস্টিটিউশন অব ডিপ্লোমা ইঞ্জিনিয়ার্সের সেমিনার কক্ষে এক আলোচনা সভায় তিনি এ মন্তব্য করেন। বঙ্গবন্ধু একাডেমি আলোচনা সভার আয়োজন করে।গতকাল ছোট শিশুদের ভোট দিতে দেখা গেছে—সাংবাদিকদের এমন প্রশ্নের উত্তরে সুরঞ্জিত সেনগুপ্ত বলেন, ‘আসল ভোট থাকলে জাল ভোট হবে না, এটা পাইলেন কোথায়? আমরা গণমাধ্যম থেকে পেয়েছি ৪২ ভাগ মানুষ ভোটে অংশ নিয়েছে। এ ধরনের বিচ্ছিন্ন ঘটনায় কী হয়? নির্বাচন হয়েছে, এটাই বড়ই কথা।’১৮-দলীয় জোটের উদ্দেশে সুরঞ্জিত সেনগুপ্ত বলেন, ‘আপনাদের যদি কোনো সাংবিধানিক, গণতান্ত্রিক দাবি থাকে তাহলে সেটা নিয়ে আলোচনা হতে পারে। জেদের বশে গণতন্ত্রকে নস্যাত্ করবেন না।’ তিনি বলেন, ‘১৮ দলের বন্ধুদের বলব, জনগণের ভোটের ভাষা বুঝে আত্মসমালোচনা করুন, আত্মোপলব্ধি করুন। জামায়াতের মতো সন্ত্রাসী দলকে ছেড়ে গণতান্ত্রিক ও শান্তির পথে আসুন।’দশম জাতীয় সংসদ নির্বাচন কোনো বাধার সম্মুখীন হয়নি উল্লেখ করে সুরঞ্জিত বলেন, ‘বিরোধীদলীয় নেত্রীর ছেলের ভোট বর্জনের নাটকীয় আহ্বানে কেউ সাড়া দেয়নি। ৪২ ভাগ ভোট পড়েছে। জনগণ ভোট প্রতিরোধও করেনি, বর্জনও করেনি। এরপর আপনাদের বক্তব্য থাকার কথা নয়।’ তিনি দাবি করেন, ‘কিছু দেশি-বিদেশি গণমাধ্যম এই নির্বাচনের ইতিবাচক দিকগুলো তুলে না ধরে নেতিবাচক দিকগুলো ধরে নির্বাচনকে প্রশ্নবিদ্ধ করার চেষ্টা করছে।’

