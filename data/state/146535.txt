
জামিনে মুক্তির আগ মুহূর্তে বাংলাদেশ ফেডারেল সাংবাদিক ইউনিয়ন-বিএফইউজের (একাংশ) সভাপতি শওকত মাহমুদকে নতুন মামলায় গ্রেপ্তার দেখানোয় নিন্দা জানিয়েছে সাংবাদিকদের দুটি সংগঠন। 
বিএফইউজের (একাংশ) ভারপ্রাপ্ত সভাপতি শামসুদ্দিন হারুন ও মহাসচিব এম আবদুল্লাহ এবং ঢাকা সাংবাদিক ইউনিয়নের-ডিইউজের (একাংশ) সভাপতি আবদুল হাই শিকদার ও সাধারণ সম্পাদক জাহাঙ্গীর আলম প্রধান যৌথ বিবৃতিতে এই নিন্দা জানান। বিবৃতিতে অভিযোগ করা হয়, গত বৃহস্পতিবার রাজধানীর মুগদা থানার বিস্ফোরক দ্রব্য নিয়ন্ত্রণ আইনের একটি মামলায় শওকতকে গ্রেপ্তার দেখানো হয়েছে। এটি তাঁর বিরুদ্ধে ২৩‍ তম মামলা। এর আগে ২২টি মামলায় ছয়মাস আইনি লড়াই করে সব কমিটিতে জামিন লাভ করেন। যেকোনো মুহূর্তে তাঁর মুক্তি পাওয়ার কথা ছিল। মুক্তি ঠেকাতে নতুন মামলায় তাঁকে গ্রেপ্তার দেখানো হলো। কয়েক দিন আগে একইভাবে মুক্তির ঠিক পূর্বমুহূর্তে আমার দেশ সম্পাদক মাহমুদুর রহমানকে শাহবাগ থানার একটি মামলায় নতুন করে গ্রেপ্তার দেখানো হয়েছিল।
