
বাগেরহাটের ফকিরহাট, ময়মনসিংহের ত্রিশাল, দিনাজপুরের নবাবগঞ্জ, পিরোজপুরের মঠবাড়িয়া ও গাইবান্ধার গোবিন্দগঞ্জ উপজেলায় আজ শনিবার ও গতকাল শুক্রবার রাতে পৃথক পাঁচটি সড়ক দুর্ঘটনায় ১২ জন নিহত হয়েছেন। আহত হয়েছেন কমপক্ষে ২৭ জন। আমাদের প্রতিনিধিদের পাঠানো খবর:
শনিবার সকালে বাগেরহাটের ফকিরহাট উপজেলার কাটাখালী মোড়ে খুলনা-মোংলা মহাসড়কে ট্রাকচাপায় ভ্যানচালকসহ দুজন নিহত হয়েছেন। আহত হয়েছেন আরও একজন। নিহত ব্যক্তিরা হলেন ফকিরহাট উপজেলার চান্দেরডোন গ্রামের নরেন্দ্রনাথ বৈরাগীর ছেলে উত্তম বৈরাগী (৪৫) ও একই উপজেলার সাতবাড়িয়া গ্রামের শাহাদত হোসেনের ছেলে ফারুক হোসেন (৩০)। ঘটনার সত্যতা নিশ্চিত করে কাটাখালী মহাসড়ক থানার ভারপ্রাপ্ত কর্মকর্তা (ওসি) কে এম আজিজুল ইসলাম বলেন, আহত ব্যক্তিকে উদ্ধার করে খুলনা মেডিকেল কলেজ হাসপাতালে ভর্তি করা হয়েছে। এ ঘটনায় ট্রাকচালক হাসান হাওলাদারকে ট্রাকসহ আটক করা হয়েছে।
ময়মনসিংহের ত্রিশাল থানার ভারপ্রাপ্ত কর্মকর্তা (ওসি) মোহাম্মদ মনিরুজ্জামান বলেন, ময়মনসিংহের ত্রিশাল উপজেলার রায়মণি এলাকায় যাত্রীবাহী বাস খাদে পড়ে তিনজন নিহত হয়েছেন। আহত হয়েছেন ২০ জন। তাঁদের ময়মনসিংহ মেডিকেল কলেজ হাসপাতাল, ত্রিশাল উপজেলা স্বাস্থ্য কমপ্লেক্স ও বিভিন্ন বেসরকারি চিকিৎসা কেন্দ্রে ভর্তি করা হয়েছে। আজ শনিবার ভোর সাড়ে পাঁচটার দিকে ঢাকা-ময়মনসিংহ মহাসড়কে এ দুর্ঘটনা ঘটে। ত্রিশাল ও ময়মনসিংহ ফায়ার সার্ভিসের কর্মীরা বেলা ১১টার দিকে দুর্ঘটনাকবলিত বাসটি উদ্ধার করেন।
দিনাজপুরের নবাবগঞ্জ থানার পরিদর্শক (তদন্ত) আবদুল হাকিম বলেন, দিনাজপুরের নবাবগঞ্জ উপজেলায় আজ ভোরে পাথরবোঝাই ট্রাকের সঙ্গে মুরগিবোঝাই একটি পিকআপের সংঘর্ষে তিনজন নিহত এবং তিনজন আহত হয়েছেন। নিহত ব্যক্তিরা হলেন নওগাঁ জেলার বদলগাছি উপজেলার আসলাম (৩৮), সদর উপজেলার মানিক (২৬) এবং অজ্ঞাত একজন। আহত ব্যক্তিরা হলেন নওগাঁ জেলার বদলগাছি উপজেলার মানিক (২৫), কাওসার (২৫) ও শাওন (২৪)। হতাহত ব্যক্তিরা সবাই পিকআপের যাত্রী ছিলেন।
পিরোজপুরের মঠবাড়িয়া উপজেলায় নিয়ন্ত্রণ হারিয়ে একটি নছিমন চায়ের দোকানের মধ্যে ঢুকে পড়লে মো. ইসাহাক (৬০) নামের এক বৃদ্ধের মৃত্যু হয়েছে। এ ঘটনায় আহত হয়েছেন আরও একজন। শনিবার সকালে মঠবাড়িয়া-চরখালী সড়কের সাফা মাধ্যমিক বিদ্যালয়ের সামনে এ দুর্ঘটনা ঘটে। নিহত ইসাহাকের বাড়ি উপজেলার ধানীসাফা গ্রামে। মঠবাড়িয়া সার্কেলের জ্যেষ্ঠ সহকারী পুলিশ সুপার (এএসপি) কাজী শাহনেওয়াজ ঘটনার সত্যতা নিশ্চিত করে বলেন, নিহত ব্যক্তির লাশ উদ্ধার করে ময়নাতদন্তের জন্য পিরোজপুর সদর হাসপাতালের মর্গে পাঠানো হয়েছে। এ ঘটনায় আইনানুগ ব্যবস্থা নেওয়া হচ্ছে।
গাইবান্ধার গোবিন্দগঞ্জ হাইওয়ে থানার (ওসি) আবুল বাশার বলেন, গাইবান্ধার গোবিন্দগঞ্জ উপজেলার ফাঁসিতলা মাস্তা এলাকায় গতকাল দিবাগত রাত দুইটার দিকে দুটি ট্রাকের সংঘর্ষে তিনজন নিহত ও দুজন আহত হয়েছেন। ঢাকা-রংপুর মহাসড়কের এই দুর্ঘটনায় নিহত ব্যক্তিদের মধ্যে দুজনের পরিচয় পাওয়া গেছে। তাঁরা হলেন মেহেরপুরের গাংনী উপজেলার মিনাপাড়া গ্রামের মহিবুল মিয়া (৫৫) ও একই উপজেলার কামাখালী গ্রামের মানু মিয়া (৪৫)। তাঁরা গরু ব্যবসায়ী ছিলেন। দুর্ঘটনায় আহত দুজনকে গোবিন্দগঞ্জ উপজেলা স্বাস্থ্য কমপ্লেক্সে ভর্তি করা হয়েছে। তাঁদের পরিচয় জানা যায়নি। এ ঘটনায় মামলা হয়েছে।
