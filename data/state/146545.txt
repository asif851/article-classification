
হরতালের নামে কোনো সন্ত্রাস করলে বিএনপির নেতাদের গ্রেপ্তার করা হবে বলে হুঁশিয়ারি দিয়েছেন খাদ্যমন্ত্রী ও ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম।
গতকাল রোববার রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে ঢাকা মহানগর আওয়ামী লীগের জরুরি বর্ধিত সভায় খাদ্যমন্ত্রী এ হুঁশিয়ারি দেন। সভায় ৫ ও ১০ জানুয়ারি আওয়ামী লীগের জনসভা নিয়েও আলোচনা হয়।
খাদ্যমন্ত্রী বলেন, বিএনপির স্থায়ী কমিটির সদস্য গয়েশ্বর চন্দ্র রায় ও যুবদলের সভাপতি মোয়াজ্জেম হোসেন আলালকে গ্রেপ্তার করা হয়েছে। আরও দু-একজন গ্রেপ্তার হবে। হরতালের নামে কোনো সন্ত্রাস করলে বিএনপির সব নেতারই গয়েশ্বর ও আলালের পরিণতি হবে।
দলীয় নেতা-কর্মীদের উদ্দেশে কামরুল ইসলাম বলেন, ‘হরতাল দিয়ে তারা (বিএনপি) আবারও নৈরাজ্য করতে চায়। রাজনৈতিক কর্মী হিসেবে আমাদেরও দায়িত্ব আছে জনগণের জান-মালের নিরাপত্তা নিশ্চিত করার।’ তিনি বলেন, ‘আমাদের মাঠে থাকতে হবে এবং তারা (বিএনপি) মাঠে নামলে ব্যবস্থা নিতে হবে। কী ব্যবস্থা নিবেন, এটা আপনারা বুঝে নিয়েন। জ্ঞানীদের জন্য ইশারাই যথেষ্ট।’
ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে সভায় আরও বক্তব্য দেন মুকুল চৌধুরী, শাহে আলম, আবদুল হক প্রমুখ।
