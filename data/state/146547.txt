
আওয়ামী লীগের সাধারণ সম্পাদক ওবায়দুল কাদের বলেছেন, বিএনপির নেতারা কর্মসূচি দিয়ে ঘরে বসে থাকেন। আর যাঁরা কর্মসূচি দিয়ে ঘরে বসে থাকেন, তাঁদের সমাবেশের অনুমতি দিয়ে লাভ কী—এই প্রশ্ন তোলেন তিনি।বঙ্গবন্ধুর স্বদেশ প্রত্যাবর্তন দিবস উপলক্ষে আজ মঙ্গলবার সকালে ধানমন্ডিতে জাতির জনকের প্রতিকৃতিতে শ্রদ্ধা নিবেদনের পর সাংবাদিকদের সঙ্গে আলাপকালে ওবায়দুল কাদের এ কথা বলেন।বিএনপিকে সমাবেশের অনুমতি না দেওয়ার ব্যাপারে ওবায়দুল কাদের বলেন, দলটির নেতারা কর্মসূচি দিয়ে ঘরে বসে থাকেন। কেউ ঘর থেকে বের হন না। নেতারা এমন হলে কর্মী আসবে কোত্থেকে! যাঁরা কর্মসূচি দিয়ে ঘরে বসে থাকেন, তাঁদের সমাবেশের অনুমতি দিয়ে লাভ কী?
বিএনপির উদ্দেশে ওবায়দুল কাদের বলেন, তারা এখন পথহারা পথিক। যারা আন্দোলনে ব্যর্থ, তারা নির্বাচনে জয়ী হতে পারে না।
এক সাংবাদিকের প্রশ্নে ওবায়দুল কাদের বলেন, ব্যর্থতার হতাশায় বিএনপি এখন বেপরোয়া। অন্যদিকে, আওয়ামী লীগ সরকার বা বিরোধী দল, যেখানেই থাকুক, সব সময় রাজপথে থাকে।
ওবায়দুল কাদের বলেন, আওয়ামী লীগ একটা বড় দল। দলে ছিটেফোঁটা সমস্যা থাকতেই পারে। যারা দলের পরগাছা, তাদের বিরুদ্ধে কঠোর অবস্থানে আওয়ামী লীগ। ১১ জানুয়ারির পর থেকে তাদের বিরুদ্ধে ব্যবস্থা নেওয়া হবে।
