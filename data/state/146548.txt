
যশোর জেনারেল হাসপাতাল চত্বর থেকে তিন দালালকে আটক করে শাস্তি দেওয়া হয়েছে। সরকারি হাসপাতাল থেকে রোগী ভাগানোর দায়ে গতকাল সোমবার দুপুর সাড়ে ১২টার দিকে ভ্রাম্যমাণ আদালত দালালদের একজনকে এক মাসের কারাদণ্ড দিয়েছেন এবং অপর দুজনের কাছ থেকে দুই হাজার টাকা জরিমানা আদায় করেছেন।তিন দালালের মধ্যে শহরের ঘোপ নওয়াপাড়া সড়কের জাহিদুল ইসলামকে এক মাসের বিনাশ্রম কারাদণ্ড দেওয়া হয়। একই অভিযোগে ঘোপ ডিআইজি সড়কের রবিউল ইসলাম ও সদর উপজেলার বিরামপুর গ্রামের আলম হোসেনের কাছ থেকে এক হাজার টাকা করে জরিমানা আদায় করা হয়েছে। ভ্রাম্যমাণ আদালত সূত্রে জানা গেছে, সরকারি হাসপাতালের সেবা নিতে আসা রোগী ও রোগীর স্বজনদের মিথ্যা তথ্য দিয়ে ভুল বুঝিয়ে বেসরকারি হাসপাতাল-ক্লিনিকে নেওয়ার চেষ্টা করছিলেন জাহিদুল, রবিউল ও আলম। এ সময় ভ্রাম্যমাণ আদালতের পুলিশ তাঁদের আটক করে। অভিযোগ প্রমাণিত হওয়ায় রবিউল ও আলমের কাছ থেকে জরিমানা আদায় করা হয়। আর জাহিদুলকে একই অভিযোগে দ্বিতীয় দফায় আটক করার কারণে এক মাসের কারাদণ্ড দিয়ে কারাগারে পাঠানোর নির্দেশ দেওয়া হয়।জানতে চাইলে ভ্রাম্যমাণ আদালতের নির্বাহী হাকিম (ম্যাজিস্ট্রেট) আবদুস সালাম বলেন, সরকারি হাসপাতালে সেবা নিতে আসা গ্রামের নিরীহ মানুষকে সরকারি হাসপাতাল সম্পর্কে খারাপ ধারণা দিয়ে বেসরকারি হাসপাতাল-ক্লিনিকে নেওয়ার চেষ্টা করার অপরাধে তিন দালালকে শাস্তি দেওয়া হয়েছে।
