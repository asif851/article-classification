
পাবনার ঈশ্বরদীতে আজ শনিবার দেশের সর্বনিম্ন তাপমাত্রা রেকর্ড করা হয়েছে। আবহাওয়া অধিদপ্তরের তথ্যে ঈশ্বরদীর তাপমাত্রা ৭ দশমিক ৩ ডিগ্রি সেলসিয়াস। ঢাকার সর্বনিম্ন তাপমাত্রা ১২ সেলসিয়াসের আশপাশে থাকবে বলে পূর্বাভাস দিয়েছে আবহওয়া অধিদপ্তর।
চুয়াডাঙ্গার তাপমাত্রা আজ ৭ দশমিক ৫ ডিগ্রি সেলসিয়াসে নেমেছে বলে জানা গেছে। আবহাওয়া অধিদপ্তরের চুয়াডাঙ্গা অফিস জানায়, এ বছর এ পর্যন্ত এটাই জেলার সর্বনিম্ন তাপমাত্রা। জেলায় তীব্র শৈত্যপ্রবাহ চলছে।
আবহাওয়া অধিদপ্তর চুয়াডাঙ্গা পর্যবেক্ষণকেন্দ্রের ভারপ্রাপ্ত কর্মকর্তা জাহিদুল ইসলাম জানান, উত্তরের হিমেল হাওয়া আর ঘন কুয়াশার কারণে প্রচণ্ড শীত অনুভূত হচ্ছে। আসছে দিনগুলোতে শীতের তীব্রতা আরও বাড়তে পারে।  শহরের বিভিন্ন এলাকা ঘুরে দেখা গেছে, ঘন কুয়াশায় সূর্যের দেখা নেই। হেডলাইট জ্বেলে যানবাহন চলাচল করছে। চুয়াডাঙ্গা সদর হাসপাতাল ও জেলার উপজেলা স্বাস্থ্য কমপ্লেক্সগুলোতে শীতজনিত রোগে আক্রান্ত রোগীরা ভিড় করছে। 
