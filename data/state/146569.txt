
মানিকগঞ্জ সদর উপজেলার রাজিবপুর আদর্শ ডিগ্রি কলেজের সহকারী অধ্যাপক জাহিদুর রহমান হত্যার প্রতিবাদে গতকাল বুধবার মিছিল করেছে শিক্ষক-কর্মচারী ঐক্য পরিষদ। খুনিদের গ্রেপ্তার ও শাস্তির দাবিতে পরিষদ জেলা প্রশাসক ও পুলিশ সুপারের কাছে স্মারকলিপি দিয়েছে।পুলিশ, নিহত জাহিদুরের পরিবার ও প্রত্যক্ষদর্শীরা জানান, গতকাল বেলা সাড়ে ১১টার দিকে মানিকগঞ্জ প্রেসক্লাব চত্বর থেকে মিছিল বের করেন স্থানীয় কয়েকটি কলেজের শিক্ষক ও কর্মচারীরা। মিছিলটি শহরের শহীদ রফিক সড়ক প্রদক্ষিণ করে জেলা প্রশাসকের কার্যালয়ের সামনে গিয়ে শেষ হয়। এরপর সেখানে আয়োজিত এক সমাবেশে বাংলাদেশ কলেজ-বিশ্ববিদ্যালয়শিক্ষক সমিতির (বাকবিশিস) জেলা শাখার সভাপতি মীর মোখছেদুল আলমের সভাপতিত্বে বক্তব্য দেন কেন্দ্রীয় সাংগঠনিক সম্পাদক আকমল হোসেন, জেলা শাখার সাধারণ সম্পাদক আশুতোষ রায়, সাংগঠনিক সম্পাদক বলরাম চক্রবর্তী ও প্রচার সম্পাদক আমিনুর রহমান।শিক্ষক নেতারা জাহিদুর রহমানের খুনিদের গ্রেপ্তার ও দৃষ্টান্তমূলক শাস্তির দাবি জানান। পরে তাঁরা জেলা প্রশাসক ও পুলিশ সুপারের কাছে স্মারকলিপি দেন।টাঙ্গাইলের বাসাইল উপজেলার পাটখাগুরী এলাকা থেকে গত রোববার দুপুরে জাহিদুরের লাশ উদ্ধার করে পুলিশ। তাঁর বাড়ি মানিকগঞ্জ পৌর এলাকার বান্দুটিয়া গ্রামে। শিক্ষকতার পাশাপাশি তিনি পোলট্রির ব্যবসা করতেন। অপহরণের পর শ্বাসরোধে তাঁকে হত্যা করা হয়েছে বলে প্রাথমিক তদন্তে জানতে পেরেছে পুলিশ।বাসাইল থানার ভারপ্রাপ্ত কর্মকর্তা (ওসি) মো. সালাউদ্দিন মিয়া বলেন, নিহত শিক্ষকের ছোট ভাই মহিদুর রহমান অজ্ঞাতনামা কয়েকজনকে আসামি করে থানায় অপহরণ ও হত্যা মামলা করেছেন।
