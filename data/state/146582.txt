
তীব্র শীতে দুর্ভোগের শিকার অসহায় মানুষের পাশে দাঁড়িয়েছে দি সিটি ব্যাংক লিমিটেড। শীতার্ত মানুষের মধ্যে কম্বল বিতরণের জন্য প্রথম আলো ট্রাস্টে এক হাজার কম্বল দিয়েছে প্রতিষ্ঠানটি। গতকাল বৃহস্পতিবার প্রথম আলো কার্যালয়ে আয়োজিত এক অনুষ্ঠানে কম্বল হস্তান্তর করা হয়। অনুষ্ঠানে সিটি ব্যাংক লিমিটেডের ব্যবস্থাপনা পরিচালক ও প্রধান নির্বাহী কর্মকর্তা সোহেল আর কে হুসেইন বলেন, প্রথম আলোর মাধ্যমে শীতার্ত মানুষের কাছে এ কম্বল পৌঁছে যাবে। আর বন্ধুসভার সদস্যদের সহযোগিতায় সঠিকভাবে বিতরণ করা সম্ভব হবে।অনুষ্ঠানে প্রথম আলো সম্পাদক মতিউর রহমান ট্রাস্টের পক্ষে কম্বল গ্রহণ করেন। এ সময় আরও উপস্থিত ছিলেন প্রথম আলোর বিজ্ঞাপন মহাব্যবস্থাপক রশিদুর রহমান সবুর, সিটি ব্যাংকের উপব্যবস্থাপনা পরিচালক ও প্রধান যোগাযোগ কর্মকর্তা মাসরুর আরেফিন, সিএসআরের (করপোরেট সামাজিক দায়বদ্ধতা) প্রধান মোহাম্মদ জহিরুল ইসলাম ও জনসংযোগ কর্মকর্তা মীর্জা গোলাম ইয়াহিয়া।
