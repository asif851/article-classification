
 
ছাত্রদলকে শোভাযাত্রা করতে না দেওয়ার নিন্দা জানিয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর সরকারের উদ্দেশে বলেছেন, ‘আর মাত্র কয়েক সপ্তাহ বাকি। দয়া করে বিদায়কে বেদনাদায়ক করবেন না।’আজ সোমবার বিকেলে সোহরাওয়ার্দী উদ্যানে আয়োজিত ছাত্রদলের সমাবেশে মির্জা ফখরুল এ কথা বলেন। বিএনপির সিনিয়র ভাইস চেয়ারম্যান তারেক রহমানের কারামুক্তি দিবস উপলক্ষে ছাত্রদল আজ রাজধানীতে শোভাযাত্রা করার ঘোষণা দিয়েছিল। কিন্তু পুলিশের অনুমতি না মেলায় শেষ পর্যন্ত তারা সমাবেশ করে। ছাত্রদলকে শোভাযাত্রা করতে না দেওয়ার সমালোচনা করে ফখরুল বলেন, সরকার মিছিল-শোভাযাত্রা ভয় পায়। সরকারের আসল চেহারা বেরিয়ে এসেছে। জনগণের আস্থা হারিয়ে সরকার এখন মিছিলও করতে দিচ্ছে না। সরকারকে হুঁশিয়ার করে ফখরুল বলেন, ‘এখন থেকে র্যালি বন্ধ করতে বললে আমরা র্যালি বন্ধ করব না। সমাবেশ বন্ধ করতে বললে আমরা সমাবেশ বন্ধ করব না।’ মির্জা ফখরুল অভিযোগ করেন, সরকার সংবিধানে অস্পষ্টতা রেখেছে, যাতে ছলচাতুরী করে ক্ষমতা চিরস্থায়ী করতে পারে। তিনি বলেন, বিএনপিকে নির্বাচনের বাইরে রেখে সরকার ফাঁকা মাঠে গোল দিতে চায়। কিন্তু জনগণ সে সুযোগ দেবে না। সবাই একমত, নির্দলীয় সরকার ছাড়া কোনো নির্বাচন হবে না। ফখরুল অভিযোগ করেন, তারেক রহমানের বিরুদ্ধে মিথ্যা মামলা দিয়ে, অপপ্রচার চালিয়ে নানা ষড়যন্ত্র করা হচ্ছে। কিন্তু সরকার আজ পর্যন্ত তারেক রহমানের বিরুদ্ধে কোনো মামলা প্রমাণ করতে পারেনি। দুর্নীতির কোনো চিহ্নও পায়নি। আলোচনা সভায় ছাত্রদলের সভাপতি আবদুল কাদের ভূঁইয়া, সাধারণ সম্পাদক হাবিবুর রশীদ, সাবেক সভাপতি-সাধারণ সম্পাদকদের মধ্যে শামসুজ্জামান, আসাদুজ্জামান, শহীদ উদ্দীন চৌধুরী প্রমুখ বক্তব্য দেন। 
 
কাল ১৮ দলের মহাসচিব পর্যায়ের বৈঠক: আগামীকাল মঙ্গলবার সকালে বিএনপির নেতৃত্বাধীন ১৮ দলীয় জোটের মহাসচিব পর্যায়ের বৈঠক আহ্বান করা হয়েছে। বিএনপির চেয়ারপারসনের গণমাধ্যম শাখার কর্মকর্তা শায়রুল কবির খান এ কথা জানান।ন্যাপের মহাসচিব গোলাম মোস্তফা ভূঁইয়া প্রথম আলো ডটকমকে জানান, সকাল ১১ টায় নয়াপল্টনে বিএনপির কেন্দ্রীয় কার্যালয়ে ওই বৈঠক অনুষ্ঠিত হবে।
জোট সূত্র জানায়, বৈঠকে ১৮ দলীয় জোটের সমাবেশ ও সর্বশেষ রাজনৈতিক পরিস্থিতি নিয়ে আলোচনা হবে।
