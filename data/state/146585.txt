
ঢাকা দক্ষিণ সিটি করপোরেশন নির্বাচনে মেয়র পদপ্রার্থী ও বিএনপি নেতা মির্জা আব্বাসের বিরুদ্ধে গাড়ি পোড়ানোর দুই মামলায় আগাম জামিনের ব্যাপারে বিভক্ত আদেশ দিয়েছেন হাইকোর্ট।আজ বুধবার দ্বৈত বেঞ্চের জ্যেষ্ঠ বিচারপতি তিন সপ্তাহের আগাম জামিন দিলেও কনিষ্ঠ বিচারপতি জামিন আবেদন খারিজ করে মির্জা আব্বাসকে বিচারিক আদালতে আত্মসমর্পণের নির্দেশ দিয়েছেন।বিচারপতি কামরুল ইসলাম সিদ্দিকী ও বিচারপতি গোবিন্দ চন্দ্র ঠাকুরের সমন্বয়ে গঠিত হাইকোর্ট বেঞ্চ এ দ্বিধাবিভক্ত আদেশ দেন। নিয়ম অনুয়ায়ী, জামিনের বিষয়টি নির্ধারণের জন্য প্রধান বিচারপতি তৃতীয় বেঞ্চে পাঠাবেন।এ বিষয়ে মির্জা আব্বাসের আইনজীবী বদরুদ্দোজা বাদল সাংবাদিকদের বলেন, আদালত আদেশ দিয়েছেন। বিষয়টি এখন তৃতীয় বেঞ্চে নিষ্পত্তি না হওয়া পর্যন্ত মির্জা আব্বাস যে অবস্থায় আছেন, সে অবস্থায় থাকবেন। অর্থাৎ, এই দুটি মামলায় পুলিশ তাঁকে গ্রেপ্তার করতে পারবে না। আবার মির্জা আব্বাসও নির্বাচনী প্রচারে অংশগ্রহণ করতে বা গণমাধ্যমের সঙ্গে কথা বলতে পারবেন না।
গত বছরের ২৮ ডিসেম্বর রাজধানীর পল্টন থানায় এবং চলতি বছরের ৪ জানুয়ারি মতিঝিল থানায় গাড়ি পোড়ানোর ঘটনায় পৃথক দুটি মামলা করে পুলিশ।
