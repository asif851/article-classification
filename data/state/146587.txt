

রাজবাড়ীর গোয়ালন্দে পদ্মা-যমুনার সংযোগস্থলে প্রায় ১৯ কেজি ওজনের একটি বোয়াল মাছ ধরা পড়েছে। ধরা পড়েছে ১৪ কেজি ওজনের একটি আইড় মাছও। মাছ দুটি ৫০ হাজার টাকায় বিক্রি হয়েছে।
আজ বৃহস্পতিবার সকাল সাড়ে সাতটায় গোয়ালন্দের কুশাহাটা এলাকায় জেলে হারান হালদারের জালে মাছ দুটি ধরা পড়ে। হারান হালদারের বাড়ি বরগুনা জেলায়।  গোয়ালন্দের দৌলতদিয়ার ৫ নম্বর ফেরিঘাটের মাছের আড়তদার শাজাহান শেখের কাছে বোয়ালটি ১ হাজার ৫২০ টাকা কেজি দরে ও আইড়টি ১ হাজার ৫৩০ টাকা কেজি দরে বিক্রি করা হয়। বোয়ালের ওজন হয়েছিল ১৮ কেজি ৭০০ গ্রাম ও আইড়ের ওজন হয়েছিল ১৪ কেজি ৩০০ গ্রাম। সে হিসাবে মাছ দুটির দাম হয় ৫০ হাজার ৩০৩ টাকা।

আড়তদার শাজাহান শেখের ব্যবসায়িক অংশীদার নুরুল ইসলাম জানান, তাঁরা মাছ দুটি মাগুরার এক শিল্পপতির কাছে এক হাজার ৬০০ টাকা কেজি দরে বিক্রি করে দিয়েছেন। এতে দাম আসে ৫২ হাজার ৮০০ টাকা।  শাজাহান শেখের সহযোগী কামাল শেখ বলেন, এত বড় মাছ তো আর কোনো দিন খেতে পারব না। চোখ দিয়ে দেখি, আর হাত দিয়ে অনুভব করি। তবে নদীতে এত বড় মাছ সহজে ধরা পড়ে না।
ঘাটে কর্তব্যরত বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) সহকারী ব্যবস্থাপক খোরশেদ আলম বলেন, মাঝেমধ্যে বড় বড় বোয়াল ধরা পড়ে। তবে তা সাধারণত পাঁচ-সাত কেজি হয়। কিছুদিন আগে আরও বড় দুটি বোয়াল ধরা পড়েছিল। তবে এত বড় আইড় ধরা পড়েনি।
