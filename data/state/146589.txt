
অনলাইন সংবাদমাধ্যম বাংলানিউজ ২৪ ডট কম এর সাইট হ্যাক করে টাকা দাবি করার অভিযোগে আবদুল্লাহ আল ফাহাদ নামে এক ব্যক্তিকে গ্রেপ্তার করেছে র‍্যাপিড অ্যাকশন ব্যাটালিয়ন (র‍্যাব)। গতকাল সোমবার রাত ১১টার দিকে রাজধানীর উত্তরা এলাকা থেকে তাঁকে গ্রেপ্তার করা হয়।
ফাহাদ রাজধানীর একটি বেসরকারি বিশ্ববিদ্যালয়ের কম্পিউটার সায়েন্স বিভাগের শিক্ষার্থী।  মিরপুর এলাকার র‍্যাব-৪ এর সহকারী পুলিশ কমিশনার (এএসপি) এবিএম মুজাহিদুল ইসলাম প্রথম আলোকে বলেন, গতকাল রাতে উত্তরার নর্থ টাওয়ারের কাছ থেকে ফাহাদকে গ্রেপ্তার করা হয়। তিনি ২১ অক্টোবর বাংলানিউজ ২৪ ডট কম অনলাইন সংবাদমাধ্যমটি হ্যাক করে সাইটটিকে অকার্যকর করে ফেলে। এরপর সেটি পুনরায় ঠিক করে দেবে—এই মর্মে বাংলানিউজ ২৪ ডট কম কর্তৃপক্ষের কাছে এক হাজার ডলার (প্রায় ৭৮ হাজার টাকা) দাবি করেন।
এএসপি মুজাহিদ আরও বলেন, হ্যাক করার ওই ঘটনার পর ফাহাদকে আসামি করে ভাটারা থানায় বাংলানিউজ ২৪ ডট কম এর পক্ষ থেকে একটি মামলা করা হয়েছে। সেই মামলায় গ্রেপ্তার তাঁকে দেখানো হয়েছে।
