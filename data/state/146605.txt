
বাগেরহাট শহরের দড়াটানা সেতুর পাশে খ্রিষ্টানপল্লি এলাকা থেকে নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি)  সন্দেহভাজন চার সদস্যকে গ্রেপ্তার করেছে আইনশৃঙ্খলা রক্ষাকারী বাহিনী। তাঁদের কাছ থেকে অস্ত্র ও বোমা তৈরির সরঞ্জাম উদ্ধার করেছে বলে পুলিশ জানিয়েছে।
গ্রেপ্তার হওয়া চার ‘জঙ্গি’ হলেন মো. মোরশেদ আলম (২০), সাইফুল ইসলাম (৩৬), মো. মোকসুদুর রহমান ওরফে তোতা (২৪) ও মো. জহিরুল ইসলাম (২২)। তাঁদের মধ্যে জহিরুল বাদে অন্য তিনজনের বাড়ি সাতক্ষীরায়। জহিরুলের বাড়ি পিরোজপুরে।
বাগেরহাটের পুলিশ সুপার পঙ্কজ চন্দ্র রায়ের ভাষ্য, গতকাল বুধবার রাত ১২টার দিকে খ্রিষ্টানপল্লি এলাকায় ‘জেএমবির’ চার সদস্য গোপন বৈঠক করছেন বলে খবর পাওয়া যায়। এরপরই জেলা গোয়েন্দা পুলিশ ও বাগেরহাট মডেল থানার পুলিশ সেখানে অভিযান চালায়। ‘জঙ্গিরা’ পুলিশকে লক্ষ্য করে বোমা ছোড়ে। পুলিশও পাল্টা গুলি ছোড়ে। একপর্যায়ে চারজনকে আটক করা হয়। তাঁদের কাছ থেকে দেশি পিস্তল, দুটি গুলি, ধারালো দুটি অস্ত্র, টেপ প্যাঁচানো বোমাসদৃশ দুটি বস্তু, কিছু বোমার সরঞ্জাম, মোবাইল ফোন ও টর্চ লাইট উদ্ধার করা হয়েছে।
পঙ্কজ চন্দ্র রায় জানান, মডেল থানায় পৃথক চারটি মামলায় চারজনকে গ্রেপ্তার দেখানো হয়েছে। অস্ত্র, বিস্ফোরক দ্রব্য, সরকারি কাজে বাধা দেওয়া ও তথ্যপ্রযুক্তি আইনে এসব মামলা হয়েছে। থানায় তাঁদের জিজ্ঞাসাবাদ করা হচ্ছে।
