
এইচএসবিসি-প্রথম আলোর উদ্যোগে নাটোরের দিঘাপতিয়া এম কে (অনার্স) কলেজ মাঠে ভাষা প্রতিযোগের আঞ্চলিক উৎসব শুরু হয়েছে। এতে রাজশাহী, বগুড়া, নাটোর, জয়পুরহাট, পাবনা, নওগাঁ, সিরাজগঞ্জ ও চাঁপাইনবাবগঞ্জের বিভিন্ন শিক্ষাপ্রতিষ্ঠানের শিক্ষার্থীরা অংশ নিয়েছে।
সকাল সাড়ে নয়টায় জাতীয় সংগীতের সঙ্গে জাতীয় পতাকা উত্তোলনের মধ্য দিয়ে শুরু হয় উৎসব। জাতীয় পতাকা উত্তোলন করেন নাটোরের জেলা প্রশাসক মো. খলিলুর রহমান। আর ভাষা প্রতিযোগের পতাকা উত্তোলন করেন ঢাকা বিশ্ববিদ্যালয়ের বাংলা বিভাগের অধ্যাপক সৌমিত্র শেখর।
এ সময় আরও উপস্থিত ছিলেন নাটোরের পুলিশ সুপার শ্যামল কুমার মুখার্জী, এইচএসবিসি করপোরেট সাসটেনাবিলিটি ম্যানেজার আবদুল্লাহ আল জুবায়ের, দিঘাপতিয়া এম কে (অনার্স) কলেজের অধ্যক্ষ আব্দুর রাজ্জাক, প্রথম আলোর উপফিচার সম্পাদক জাহীদ রেজা নূর, প্রথমা প্রকাশনের প্রধান সমন্বয়কারী জাফর আহমদ প্রমুখ।
আনুষ্ঠানিক উদ্বোধনের পর ৩৫ মিনিটের লিখিত পরীক্ষায় অংশ নেয় শিক্ষার্থীরা। এরপর অনুষ্ঠিত হয় বাংলা বানান নিয়ে আরও একটি পরীক্ষা। দুটি পরীক্ষার পর শুরু হয় তারিক মনজুরের সঞ্চালনায় মজার প্রশ্নোত্তর পর্ব।
শিক্ষার্থীদের বিভিন্ন প্রশ্নের জবাব দিচ্ছেন অধ্যাপক সৌমিত্র শেখর, জাহাঙ্গীরনগর বিশ্ববিদ্যালয়ের বাংলা বিভাগের সহকারী অধ্যাপক মামুন অর রশীদ, জাহাঙ্গীরনগর বিশ্ববিদ্যালয়ের বাংলা বিভাগের অধ্যাপক অনিরুদ্ধ কাহালি, ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর ও ড্যাফোডিল ভাষা ইনস্টিটিউটের পরিচালক বিনয় বর্মণ।
