
চট্টগ্রামের রাঙ্গুনিয়া উপজেলার পোমরা ইউনিয়নের দক্ষিণ পোমরা হিন্দুপাড়া এলাকায় পুকুরে ডুবে এক শিশুর মৃত্যু হয়েছে। গতকাল শুক্রবার বিকেলে এক গৃহবধূ পুকুরে গোসল করতে নামলে শিশুটির লাশের সন্ধান পান। এলাকাবাসী সূত্রে জানা যায়, গতকাল বিকেলে দক্ষিণ পোমরা হিন্দুপাড়ার বিনয় ভূষণ চক্রবর্তীর বাড়ির এক গৃহবধূ স্থানীয় পুকুরে গোসল করতে নামলে তাঁর শরীরে লাশের স্পর্শ পেয়ে চিৎকার দিয়ে ওঠেন। পরে স্থানীয় লোকজন পুকুরে নেমে স্থানীয় ভানু দাশের ছেলে দক্ষিণ পোমরা সরকারি প্রাথমিক বিদ্যালয়ের প্রথম শ্রেণীর ছাত্র জনি দাশের (৭) লাশ উদ্ধার করে। স্থানীয় লোকজনের ধারণা, সকালের কোনো এক সময়ে পুকুরে খেলতে নামলে ডুবে তার মৃত্যু ঘটেছে।
 
