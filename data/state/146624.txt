
জনগণের জানমালের নিরাপত্তা দিতে সরকার ব্যর্থ হয়েছে বলে মন্তব্য করেছেন জাতীয় পার্টির চেয়ারম্যান এইচ এম এরশাদ। তিনি বলেছেন, ‘সরকারের দায়িত্ব মানুষের জানমালের নিরাপত্তা দেওয়া। আমি বলব, সরকার ব্যর্থ হয়েছে। এ জন্য সরকারকে জবাবদিহি করতে হবে।’আজ শনিবার বিকেলে রাজধানীর কাকরাইলে জাতীয় পার্টির কেন্দ্রীয় কার্যালয়ের সামনে অনুষ্ঠিত শান্তি সমাবেশে প্রধান অতিথির বক্তব্যে এসব কথা বলেন এরশাদ।বিএনপিকে উদ্দেশ করে এইচ এম এরশাদ বলেন, মানুষ পুড়িয়ে ক্ষমতায় যাওয়া যায় না। ক্ষমতায় যাওয়া যায় মানুষের ভালোবাসা নিয়ে। তিনি বলেন, ‘ক্ষমতায় যাওয়ার জন্য কত লাশের প্রয়োজন আপনাদের? ভাগ্য পরিবর্তনের নাম করে পুড়িয়ে মারছেন, একি রাজনীতি?’ এরশাদ বলেন, ‘আমাদের স্লোগান শান্তির জন্য পরিবর্তন। তাই পরিবর্তন আনতেই হবে।’শান্তি সমাবেশে নেতা-কর্মীদের উদ্দেশে এরশাদ বলেন, ‘২৪ বছর আগে শান্তির জন্য ক্ষমতা ছেড়ে দিয়েছিলাম। আপনারা ঘরে বসে থাকলে হবে না, এর প্রতিবাদ করতে হবে।’
বেলা সাড়ে তিনটার দিকে পবিত্র কোরআন তিলাওয়াতের মধ্য দিয়ে সমাবেশ শুরু হয়। এরশাদ সমাবেশ মঞ্চে আসেন ৩টা ৫০ মিনিটে। সমাবেশে প্রধান আলোচক ছিলেন জাতীয় পার্টির মহাসচিব জিয়াউদ্দিন আহম্মেদ বাবলু। সমাবেশে সভাপতিত্ব করেন দলের প্রেসিডিয়াম সদস্য সাংসদ সৈয়দ আবু হোসেন বাবলা।
