
প্রধানমন্ত্রীর উপদেষ্টা গওহর রিজভী বলেছেন, আওয়ামী লীগ সরকারের আমলে বাংলাদেশের ব্যাপক উন্নয়ন হয়েছে। কিন্তু যে হারে উন্নয়ন হয়েছে, সে হারে তা প্রচার হয়নি। তাই সরকারের প্রত্যেক ব্যক্তি এবং প্রতিষ্ঠানকে এখন নিজ নিজ অবস্থান থেকে উন্নয়নের প্রচার করতে হবে। এর জন্য সুশাসন প্রতিষ্ঠা করতে হবে।আজ সোমবার রাজশাহীর নানকিং দরবার হলে এনজিও ব্যুরোর এক সেমিনারে প্রধান অতিথির বক্তব্যে গওহর রিজভী এসব কথা বলেন।প্রধানমন্ত্রীর উপদেষ্টা বলেন, ‘দেশে উন্নয়নের যে ধারা চলছে তা অব্যাহত রাখতে হবে। এর পূর্বশর্ত হলো গণতন্ত্র। এই গণতন্ত্রকে সুসংহত রাখতে সরকারের সঙ্গে বেসরকারি সংস্থাগুলোকে (এনজিও) পারস্পরিক সমন্বয় বজায় রাখতে হবে। তবেই বাংলাদেশ মধ্যম আয়ের দেশে পরিণত হবে।’ গওহর রিজভী আরও বলেন, বাংলাদেশ সরকারের অন্যতম সহযোগী হিসেবে বর্তমানে বেসরকারি সংস্থা কাজ করছে। দেশ ও জনগণের উন্নয়নের জন্য সরকার, বেসরকারি সংস্থা এবং সুশীল সমাজকে ঐক্যবদ্ধ হয়ে কাজ করতে হবে। বিভিন্ন উন্নয়নকাজের ক্ষেত্রে দাতারা সাহায্য-সহযোগিতা করে থাকে। সেই কাজের মধ্যে অবশ্যই স্বচ্ছতা, জবাবদিহি ও শুদ্ধাচার বজায় রাখতে হবে।
রাজশাহী বিভাগীয় কমিশনার হেলালুদ্দীন আহমেদের সভাপতিত্বে সেমিনারে এনজিওবিষয়ক ব্যুরোর মহাপরিচালক নুরুন নবী তালুকদার এবং প্রধানমন্ত্রীর কার্যালয়ের এনজিও ব্যুরো পরিচালক আবদুস সালাম ছাড়াও স্থানীয় কর্মকর্তারা বক্তব্য দেন।
