
সিলেট সরকারি মহিলা কলেজের ছাত্রী খাদিজা বেগম নার্গিসের ওপর হামলাকারী বদরুলের বিচারের দাবিতে সড়ক অবরোধ করে বিক্ষোভ করেছেন সরকারি মহিলা কলেজ ও এমসি কলেজের শিক্ষার্থীরা। হামলাকারী বদরুল আলম শাহজালাল বিশ্ববিদ্যালয়ের ছাত্রলীগের সহসম্পাদক।
আজ মঙ্গলবার সকাল সাড়ে ১০টা থেকে এক ঘণ্টা পর্যন্ত নগরের জিন্দাবাজারের মহিলা কলেজের ছাত্রীরা ও দুপুরে টিলাগড় মোড়ে এমসি কলেজের শিক্ষার্থীরা সড়ক অবরোধ করে বিক্ষোভ করেন।
গতকাল সোমবার বিকেলে সিলেট এমসি কলেজের পরীক্ষা হল থেকে বের হওয়ার পথে চাপাতি দিয়ে খাদিজাকে কুপিয়ে আহত করেন বদরুল। খাদিজার সহপাঠীসহ স্থানীয় জনতা ধাওয়া করে বদরুলকে ধরে পুলিশে দেন। তাঁর বাড়ি সুনামগঞ্জের ছাতকে।
 
 শাহজালাল বিশ্ববিদ্যালয়ের অর্থনীতি বিভাগের প্রধান সৈয়দ হাসানুজ্জামান শ্যামল জানান, বদরুল এ বিভাগের চতুর্থ বর্ষের দ্বিতীয় সেমিস্টারের শিক্ষার্থী। 
 
খদিজাকে সিলেট এম এ জি ওসমানী মেডিকেল কলেজ হাসপাতালে ভর্তি করা হলে এক দফা অস্ত্রোপচার শেষে গতকাল রাত ১২টায় ঢাকায় পাঠানো হয়েছে।
আজকের বিক্ষোভ কর্মসূচি থেকে শিক্ষার্থীরা খাদিজার ওপর হামলার ঘটনার দ্রুত বিচার দাবি করে মামলাটি দ্রুত বিচার ট্রাইব্যুনালে স্থানান্তর ও শিক্ষাপ্রতিষ্ঠানে যাতায়াতে ছাত্রীদের নিরাপত্তার দাবি জানান। একই সঙ্গে তাঁরা দুই দিনের টানা কর্মসূচি ঘোষণা করেন। কর্মসূচি অনুযায়ী আগামীকাল বুধবার সিলেটের সব শিক্ষাপ্রতিষ্ঠানে শিক্ষার্থীদের কালো ব্যাজ ধারণ ও পরদিন বৃহস্পতিবার জেলা প্রশাসকের কাছে স্মারকলিপি দেওয়া হবে।
সিলেট মহানগর পুলিশের শাহপরান থানার ভারপ্রাপ্ত কর্মকর্তা (ওসি) শাহজালাল মুন্সি জানান, পুলিশের কাছে বদরুল দাবি করেছেন, খাদিজার সঙ্গে তাঁর প্রেমের সম্পর্ক ছিল। সম্প্রতি এ সম্পর্কে টানাপোড়েন দেখা দেওয়ায় ক্ষোভ থেকে তিনি এ ঘটনা ঘটিয়েছেন। হামলার ঘটনায় বদরুলকে আসামি করে মামলার প্রস্তুতি চলছে।
