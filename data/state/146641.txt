
জামালপুরের সরিষাবাড়ীতে অবস্থিত যমুনা সার কারখানায় আজ বৃহস্পতিবার ভোর থেকে তিতাস গ্যাস সরবরাহ বন্ধ করে দেওয়া হয়েছে। ফলে কারখানাটিতে অনির্দিষ্টকালের জন্য সার উৎপাদন বন্ধ হয়ে পড়েছে।
গতকাল ৩১ জানুয়ারি বিকেলে তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেডের ব্যবস্থাপনা পরিচালক (এমডি) মীর মসিউর রহমানের স্বাক্ষরিত এক চিঠি যমুনা সার কারখানা কোম্পানি লিমিটেডের ব্যবস্থাপনা পরিচালকের কাছে আসে। সেখানে বলা হয়, চলতি সেচ মৌসুমে বিদ্যুৎ খাতে গ্যাস সরবরাহ বৃদ্ধি এবং শিল্প খাতে প্রকট গ্যাস সরবরাহ মোকাবিলার জন্য যমুনা সার কারখানা কোম্পানি লিমিটেডে সাময়িকভাবে গ্যাস সরবরাহ বন্ধের নির্দেশ দেওয়া হয়।
তিতাস গ্যাস কর্তৃপক্ষের এ সিদ্ধান্ত বাতিল করে কারখানায় গ্যাস সরবরাহ বহাল রাখার দাবিতে আজ তারাকান্দি সচেতন নাগরিক সমাজের উদ্যোগে দুপুর ১২টায় তারাকান্দি ট্রাক মালিক সমিতি মিলনায়তনে সংবাদ সম্মেলন করা হয়েছে। সেখানে লিখিত বক্তব্য পাঠ করেন আবদুল মোতালেব।  সংবাদ সম্মেলনে তিনি লিখিত বক্তব্যে বলেন, ১৯৯১ সালে কারখানা স্থাপনের সময় তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেডের সঙ্গে বাংলাদেশ রসায়ন শিল্প সংস্থার গ্যাস সরবরাহ নিয়ে একটি চুক্তি সই হয়। সে অনুযায়ী কারখানায় ৩৭০ পিএসআই চাপে গ্যাস সরবরাহ দেওয়ার কথা ছিল। অথচ ১২০ পিএসআই থেকে ২৩০ চাপে গ্যাস দেওয়া হচ্ছে। কারখানায় গ্যাসের চাপ ১২০ পিএসআইয়ে নেমে এলে সার উৎপাদন ঝুঁকিপূর্ণ হয়ে পড়ে।
বক্তব্যে আরও বলা হয়, জানুয়ারি থেকে মার্চ পর্যন্ত ইরি-বোরো মৌসুম। এ সময় কৃষকের পর্যাপ্ত সার প্রয়োজন। বিদেশ থেকে আমদানি করা পচাগলা সার কৃষকের মধ্যে সরবরাহ করা হবে। এ সারের কারণে জমির উর্বরতা শক্তি হারাবে। গ্যাস সরবরাহ বন্ধ করে দেওয়ায় ইরি-বোরো মৌসুমে ১৯ জেলায় সার সংকটের আশঙ্কা দেখা দেবে। গত অর্থবছরে গ্যাসের চাপ না থাকায় কারখানায় উৎপাদনের লক্ষ্যমাত্রা অর্জিত হয়নি।
২০১৭-২০১৮ অর্থবছরে আগামী ৩০ জুন পর্যন্ত বাংলাদেশ রসায়ন শিল্প সংস্থা (বিসিআইসি) যমুনা সার কারখানা কোম্পানি লিমিটেডকে (জেএফসিএল) ৩ লাখ ৮০ হাজার মেট্রিক টন ইউরিয়া সার উৎপাদনের লক্ষ্যমাত্রা বেঁধে দেন। গতকাল ভোর পর্যন্ত কারখানায় ২ লাখ ৬২ হাজার ২৯৫ টন সার উৎপাদিত হয়েছে।  সংবাদ সম্মেলনে আরও বক্তব্য দেন সাবেক ধর্ম প্রতিমন্ত্রী মাওলানা নুরুল ইসলাম, তারাকান্দি ট্রাক ও ট্যাংকলরি মালিক সমিতির সভাপতি, আওনা ইউনিয়ন পরিষদের চেয়ারম্যান বেল্লাল হোসেন, কারখানার শ্রমিক-কর্মচারী ইউনিয়নের (সিবিএ) সভাপতি রবিউল ইসলাম, সারের ডিলার আবুল হোসেন সরকার প্রমুখ। কারখানার শ্রমিক-কর্মচারী ইউনিয়নের (সিবিএ) সাধারণ সম্পাদক মো. শাহজাহান আলী বলেন, কারখানায় পূর্ণমাত্রায় ফের গ্যাস সরবরাহ করা না হলে আন্দোলনের ডাক দেওয়া হবে।
তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেডের তারাকান্দি মিটারিংঅ্যান্ড রেগুলেটিং স্টেশনের সেক্টর ইনচার্জ একরামুল হক বলেন, যমুনা সার কারখানায় গ্যাস সরবরাহ বন্ধে এমডি স্যারের স্বাক্ষরিত এক পত্র দেওয়া হয়েছে। তিনি আরও বলেন, গ্যাস সরবরাহ বন্ধ করে দেওয়া হয়েছে। কারখানার ব্যবস্থাপনা পরিচালক (এমডি) মাহবুবা সুলতানা বলেন, গত বুধবার বিকেলে তিতাস গ্যাস কোম্পানি লিমিটেড থেকে এক চিঠি আসে। সেখানে কারখানায় গ্যাস সরবরাহ বন্ধের নির্দেশ দেওয়া হয়েছে। তিনি আরও বলেন, আজ ভোর থেকে কারখানায় গ্যাস সরবরাহ বন্ধ করে দেওয়ায় সার উৎপাদন বন্ধ হয়ে যায়।
