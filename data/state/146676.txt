
নারায়ণগঞ্জের সিদ্ধিরগঞ্জে স্কুলছাত্রী তানিয়াকে ধর্ষণের পর হত্যা মামলায় দুজনকে মৃত্যুদণ্ড ও তিনজনকে যাবজ্জীবন কারাদণ্ডের আদেশ দিয়েছেন আদালত। নারায়ণগঞ্জের নারী ও শিশু নির্যাতন দমন বিশেষ ট্রাইব্যুনালের বিচারক আজ মঙ্গলবার এ রায় দেন। আসামিরা এ সময় আদালতে উপস্থিত ছিলেন।
মৃত্যুদণ্ড পাওয়া আসামিরা হলেন, মোহর চাঁন ও আমির হোসেন। যাবজ্জীবন কারাদণ্ড পেয়েছেন সফর আলী, নুরে আলম ও মনির।
সরকারি কৌঁসুলি (পিপি) রাকিব উদ্দিন বলেন, সিদ্ধিরগঞ্জের রেবতী মোহন উচ্চ বিদ্যালয়ের অষ্টম শ্রেণির ছাত্রী ছিল তানিয়া। ১৯৯৯ সালের ১৩ ডিসেম্বর আমির ও তাঁর বন্ধুরা তানিয়াকে পালাক্রমে ধর্ষণের পর শ্বাসরোধ করে হত্যা করে লাশ শীতলক্ষ্যা নদীর পাড়ে ফেলে পালিয়ে যান। পরে লাশ উদ্ধার করে পুলিশ। ওই ঘটনায় তানিয়ার পরিবারের পক্ষ থেকে সিদ্ধিরগঞ্জ থানায় মামলা হয়। ১৯ জনের সাক্ষ্য নেন আদালত। আজ রায় ঘোষণা করা হলো।
