
ঝিনাইদহ সদর উপজেলার পোড়াহাটি গ্রামের জঙ্গি আস্তানায় কোনো জঙ্গিকে পাওয়া যায়নি। তবে সেখানে প্রচুর বিস্ফোরক, গ্রেনেড ও সুইসাইড ভেস্ট পাওয়া গেছে বলে জানিয়েছেন ঢাকা মহানগর পুলিশের কাউন্টার টেররিজম ইউনিটের স্পেশাল অ্যাকশন গ্রুপের অতিরিক্ত উপকমিশনার ছানোয়ার হোসেন। 
ছানোয়ার হোসেন বলেন, আজ শুক্রবার বিকেল পাঁচটার পর ‘জঙ্গি আস্তানা’ সন্দেহে ঝিনাইদহের সদর উপজেলার পোড়াহাটি গ্রামের কয়েকটি বাড়ি ঘিরে রাখেন আইনশৃঙ্খলা রক্ষাকারী বাহিনীর সদস্যরা। ওই এলাকার একটি বাড়িতে ‘জঙ্গি আস্তানা’ রয়েছে বলে ধারণা করা হয়। পরে সেখানে অভিযান চালিয়ে কাউকে পাওয়া যায়নি। তবে বাড়িটির ভেতর বোমা তৈরির সরঞ্জামসহ প্রচুর বিস্ফোরক পাওয়া গেছে। অভিযান প্রায় শেষ পর্যায়ে বলে জানান তিনি।
ঢাকা মহানগর পুলিশের জনসংযোগ বিভাগ থেকে জানানো হয়েছে, ঝিনাইদহের ওই জঙ্গি আস্তানা থেকে একটি নাইন এমএম পিস্তল, তিনটি সুইসাইড ভেস্ট, প্রেশার কুকার বোমা, ২০ কনটেইনার ভরা রাসায়নিক এবং প্রচুর পরিমাণে তৈরি বোমা (আইইডি) ও ডেটোনেটর পাওয়া গেছে। 
প্রথম আলোর প্রতিবেদক সন্ধ্যা ৬টার দিকে পোড়াহাটি গ্রাম থেকে জানান, গ্রামের মোড়ে মোড়ে সোয়াট, র‍্যাবসহ আইনশৃঙ্খলা রক্ষাকারী বাহিনীর অন্য সদস্যরা অবস্থান নেন। সাদাপোশাকেও পুরো এলাকায় অনেককে দেখা যায়।
আরও পড়ুন...ঝিনাইদহে ‘জঙ্গি আস্তানা’র সন্ধান
