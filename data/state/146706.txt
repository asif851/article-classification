
ফরিদপুরের মধুখালীতে তিন ভাতিজার ছুরির আঘাতে চাচা নিহত হয়েছেন। আজ শুক্রবার ভোরে উপজেলার রায়পুর ইউনিয়নের গদাধর গ্রামে এ ঘটনা ঘটে।
নিহত আবদুল ফকির একজন কৃষক। তিনি গদাধর গ্রামেরই বাসিন্দা।
এলাকাবাসী ও পুলিশ সূত্রে জানা গেছে, জমি নিয়ে আবদুল ফকিরের সঙ্গে বড় ভাই রমজান ফকিরের তিন ছেলে হাফিজ ফকির, মফিজ ফকির ও রবিউল ফকিরের বিরোধ চলছিল। ভোরে ফজরের নামাজের পর ভাতিজাদের সঙ্গে কথা-কাটাকাটি হয় আবদুল ফকিরের। একপর্যায়ে তিন ভাই ছুরিকাঘাতে তাঁকে জখম করেন। গুরুতর আহত আবদুল ফকিরকে এলাকাবাসী ও পরিবারের সদস্যরা প্রথমে মধুখালী উপজেলা স্বাস্থ্য কমপ্লেক্সে নিয়ে যান। সেখানের কর্তব্যরত চিকিৎসক তাঁকে ফরিদপুর মেডিকেল কলেজ হাসপাতালে পাঠান। ফরিদপুর মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন।
রায়পুর ইউনিয়ন পরিষদের (ইউপি) চেয়ারম্যান আবদুল মোতালেব জানান, এ ঘটনার পর তিন ভাতিজা পলাতক।
ঘটনার সত্যতা নিশ্চিত করে মধুখালী থানার ভারপ্রাপ্ত কর্মকর্তা (ওসি) মো. মিজানুর রহমান বলেন, পুলিশ ঘটনাস্থল পরিদর্শন করেছে। নিহত ব্যক্তির লাশ উদ্ধার করে ময়নাতদন্তের জন্য মেডিকেল কলেজ হাসপাতালের মর্গে পাঠানো হয়েছে। থানায় হত্যা মামলা করার প্রস্তুতি চলছে। জড়িত ব্যক্তিদের আটক করতে অভিযান চলছে।
