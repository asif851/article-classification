
নারায়ণগঞ্জের আড়াইহাজারে মেঘনা নদী থেকে অবৈধভাবে বালু তোলাকে কেন্দ্র করে উত্তেজনা দেখা দিয়েছে। গতকাল রোববার বালুসন্ত্রাসীদের গুলিতে পাঁচজন আহত হয়েছেন।
পুলিশ ও এলাকাবাসী সূত্র জানায়, উপজেলার খাগকান্দা ইউনিয়ন অংশে খাগকান্দা নৌ-পুলিশ ফাঁড়িসংলগ্ন মেঘনায় নতুন জেগে ওঠা সদ্যার চরেআওয়ামী লীগের স্থানীয় এক নেতার নেতৃত্বে কিছুদিন ধরে অবৈধভাবে ড্রেজার (খননযন্ত্র) দিয়ে বালু তোলা হচ্ছে। এতে খাগকান্দা এলাকায় ভাঙনের আশঙ্কা দেখা দেওয়ায় এলাকাবাসী তাদের বালু তুলতে নিষেধ করেন। কিন্তু বালুসন্ত্রাসীরা বাধা অমান্য করে বালু তুলছে। গতকাল সকাল ১০টায় খাগকান্দা ইউনিয়ন ছাত্রলীগের সভাপতি দেলোয়ার হোসেন ও ইউনিয়নের ৭ নম্বর ওয়ার্ডের সদস্য রফিকের নেতৃত্বে দুই শতাধিক মানুষ দেশীয় অস্ত্রশস্ত্র নিয়ে ইঞ্জিনচালিত ট্রলার নিয়ে বালু সন্ত্রাসীদের মেঘনায় ধাওয়া করেন। এতে বালুসন্ত্রাসীরা কিছুটা পিছু হটে। এর কিছুক্ষণ পর তারা তিনটি স্পিডবোট নিয়ে এসে এলাকাবাসীকে লক্ষ্য করে গুলি ও ককটেল ছুড়তে থাকে। এ সময় ছররা গুলিতে রফিক, আলামিন, দুলাল, খাজা ও নূরা আলামিন আহত হন। তাঁদের উপজেলা স্বাস্থ্য কমপ্লেক্স ও স্থানীয়ভাবে চিকিৎসা দেওয়া হয়েছে। পরে এলাকাবাসী বেশ কয়েকটি ট্রলার নিয়ে সন্ত্রাসীদের ধাওয়া দিলে তারা পালিয়ে যায়। এ ঘটনায় আতঙ্কিত হয়ে খেয়া পারাপারের লোকজন দৌড়ে পালিয়ে যান। এতে চার ঘণ্টা খেয়া পারাপার বন্ধ থাকে।
খাগকান্দা ইউনিয়ন পরিষদের চেয়ারম্যান শহিদুল ইসলাম বলেন, ছররা গুলিতে তাঁর এলাকার পাঁচ-ছয় জন আহত হয়েছেন। তাঁদের চিকিৎসা দেওয়া হয়েছে।
আড়াইহাজার থানার খাগকান্দা নৌ-পুলিশ ফাঁড়ির ইনচার্জ উপপরিদর্শক (এসআই) লুৎফর রহমান বলেন, বালুসন্ত্রাসীদের পুলিশ ধাওয়া দিলে তারা স্পিডবোটে করে পালিয়ে যায়। এ ঘটনায় গতকাল সন্ধ্যা পর্যন্ত কেউ কোনো অভিযোগ করেনি।
 
