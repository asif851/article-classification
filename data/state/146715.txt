
ভারতের পররাষ্ট্রসচিব সুজাতা সিং বলেছেন, গণতন্ত্রকে প্রাতিষ্ঠানিক রূপ দিতে হলে নির্বাচনের কোনো বিকল্প নেই। আর যেকোনো নির্বাচনে সর্বোচ্চসংখ্যক দলের অংশগ্রহণ অপরিহার্য।
বাংলাদেশের আগামী নির্বাচন নিয়ে তাঁর দেশের মনোভাব জানতে চাইলে আজ বুধবার সন্ধ্যায় গণমাধ্যম ব্যক্তিত্বদের সঙ্গে মতবিনিময়ে এ মন্তব্য করেন সুজাতা সিং।
ভারতের পররাষ্ট্রসচিব আজ সকালে সাড়ে ২১ ঘণ্টার সফরে ঢাকায় আসেন। এ সফরের সময় তিনি প্রধানমন্ত্রী শেখ হাসিনা, বিরোধীদলীয় নেতা খালেদা জিয়া ও জাতীয় পার্টির চেয়ারম্যান এইচ এম এরশাদের সঙ্গে বৈঠক করেন। এসব বৈঠকে তিনি বাংলাদেশের গণতন্ত্র, নির্বাচন, নিরাপত্তা ও স্থিতিশীলতা নিয়ে ভারতের অবস্থান তুলে ধরেন বলে জানা গেছে। ভারতের পররাষ্ট্রসচিব সন্ধ্যায় পররাষ্ট্রসচিব মো. শহীদুল হকের সঙ্গে আনুষ্ঠানিক বৈঠক করেন। এ ছাড়া সকালে ঢাকায় পৌঁছানোর পর তিনি পররাষ্ট্রমন্ত্রী এ এইচ মাহমুদ আলীর সঙ্গে সৌজন্য সাক্ষাত্ করেন।
গণমাধ্যমের সঙ্গে মতবিনিময়
সন্ধ্যায় পররাষ্ট্রসচিবের সঙ্গে আনুষ্ঠানিক বৈঠকের আগে গণমাধ্যম ব্যক্তিত্বদের সঙ্গে রাজধানীর একটি হোটেলে মতবিনিময় করেন সুজাতা সিং।
বাংলাদেশের আগামী নির্বাচনে ভারত সব দলের অংশগ্রহণ আশা করে কি না জানতে চাইলে সুজাতা সিং বলেন, গণতান্ত্রিক প্রতিষ্ঠানগুলোকে শক্তিশালী করতে হলে আপনাকে নির্বাচন করতেই হবে। আর যেকোনো নির্বাচনে সর্বোচ্চসংখ্যক দলের অংশগ্রহণ থাকাটা বাঞ্ছনীয়।
ভারতের পররাষ্ট্রসচিব আশা প্রকাশ করেছেন বাংলাদেশের আসন্ন নির্বাচনে জনগণের আশা-আকাঙ্ক্ষার প্রতিফলন ঘটবে। এ নির্বাচন অবাধ, সুষ্ঠু, নিরপেক্ষ ও শান্তিপূর্ণ হবে এবং জনগণের কাছে ব্যাপকভাবে গ্রহণযোগ্য হবে।
সুজাতা সিং বলেন, ‘বাংলাদেশে শান্তিপূর্ণ ও সহিংসতামুক্ত নির্বাচন দেখতে চায় ভারত। বাংলাদেশের জন্য এটা একটা গুরুত্বপূর্ণ সময়। পৃথিবীর যেকোনো দেশের নাগরিকের মতো বাংলাদেশের নাগরিকদেরও অবাধে ও স্বচ্ছতার সঙ্গে তাদের প্রতিনিধি নির্বাচনের অধিকার রয়েছে।’
বাংলাদেশের গণতন্ত্র ও স্থিতিশীলতায় ভারতের গুরুত্ব বুঝাতে গিয়ে সুজাতা সিং বলেন, ‘ভারতের স্বার্থেই বাংলাদেশের গণতান্ত্রিক প্রক্রিয়া, স্থিতিশীলতা ও সমৃদ্ধের প্রক্রিয়ায় আমাদের সমর্থন রয়েছে।’
কাল সকাল আটটার দিকে সুজাতা সিংয়ের ঢাকা ছাড়ার কথা রয়েছে।
