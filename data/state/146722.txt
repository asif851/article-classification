
রাজধানীর পল্লবীর মুসলিমবাগ এলাকায় একটি বাড়িতে পানির ট্যাংক পরিষ্কার করার সময় বিস্ফোরণে শিশুসহ পাঁচজন মারাত্মক দগ্ধ হয়েছেন। আজ মঙ্গলবার বেলা সাড়ে ১১টার দিকে ছয়তলা ওই ভবনের নিচতলায় এ দুর্ঘটনা ঘটে।
দগ্ধ পাঁচজন হলেন বাড়িওয়ালা ইয়াকুব আলী (৭০), তাঁর স্ত্রী হাসিন আরা খানম (৬০), ভাড়াটে ইয়াসমিন (২৭), তাঁর মেয়ে রুহি (৩) ও শ্রমিক হাসান (৩২)। ইয়াকুব আলী ও হাসিন আরা খানম সরকারি চাকরি করতেন, এখন অবসরে আছেন।
হাসিন আরা খানমের ভাই মো. মারুফ হোসেন বলেন, বাড়ির নিচের পানির ট্যাংক পরিষ্কারের জন্য হাসান নামের এক শ্রমিককে নিয়ে আসা হয়। ট্যাংকের মুখ খুলে টর্চলাইট জ্বেলে পানি আছে কি না, দেখছিলেন সবাই। ভালো মতো দেখা যাচ্ছিল না বলে মোমবাতি আনা হয়। মোমবাতি জ্বালানোর জন্য আগুন ধরাতেই বিস্ফোরণ ঘটে। দগ্ধ হন সবাই। বাড়ির লোকজন প্রথমে তাঁদের উদ্ধার করে স্থানীয় হাসপাতালে নিয়ে যান। পরে তাঁদের ঢাকা মেডিকেল কলেজ হাসপাতালে নিয়ে যাওয়া হয়।
ঢাকা মেডিকেল কলেজ হাসপাতালের বার্ন ইউনিটের চিকিৎসক এনায়েত কবির জানান, দগ্ধ পাঁচজনের অবস্থায় আশঙ্কাজনক। শ্বাসনালি পুড়ে গেছে। ইয়াকুবের ২৫ শতাংশ, হাসিন আরা খানমের ৯৫ শতাংশ, ইয়াসমিনের ৪১ শতাংশ, রুহির ৯০ শতাংশ ও হাসানের ৮৫ শতাংশ পুড়ে গেছে।
ঢাকা মেডিকেল কলেজ হাসপাতালের উপপরিদর্শক (এসআই) বাচ্চু মিয়া ঘটনার সত্যতা নিশ্চিত করেছেন।
