
জামালপুরের সরিষাবাড়ী উপজেলার একটি দুর্গা মন্দিরের পাঁচটি প্রতিমা গত সোমবার দিবাগত রাতে ভাঙচুর করেছে দুর্বৃত্তরা। এদিকে ভাঙচুর করা প্রতিমাগুলো পুলিশের চাপে নদীতে বিসর্জন দেওয়া হয়েছে বলে অভিযোগ উঠেছে। গতকাল মঙ্গলবার সকাল থেকে ওই মন্দিরে পূজা-অর্চনা বন্ধ রয়েছে।মন্দির ও পুলিশ সূত্রে জানা গেছে, পৌরসভার শিমলা বাজারের লুইস ড্রেফাস এলাকার মহামায়া দুর্গা মন্দিরের পাঁচটি প্রতিমার হাত-পাসহ বিভিন্ন অংশ ভাঙচুর করা হয়েছে। গতকাল বেলা নয়টার দিকে স্থানীয় বাসিন্দা নির্মল চন্দ্র সাহা মন্দিরে পূজা-অর্চনা করতে এসে বিষয়টি টের পান। এরপর তিনি মন্দির পরিচালনা পর্ষদকে বিষয়টি জানান। তাঁরা পুলিশকে খবর দেন। বেলা একটার দিকে পুলিশ মন্দিরটি পরিদর্শন করে।মন্দির পরিচালনা পর্ষদের সভাপতি ননী গোপাল সাহা বলেন, প্রতিমা ভাঙচুরের ঘটনায় গতকাল সকাল থেকে ওই মন্দিরে পূজা-অর্চনা বন্ধ রয়েছে। ভাঙচুরের ঘটনায় তিনি মামলার প্রস্তুতি নিচ্ছেন।সরিষাবাড়ী হিন্দু বৌদ্ধ খ্রিস্টান ঐক্য পরিষদের সভাপতি রমেশ চন্দ্র সূত্রধর এ ঘটনায় জড়িত ব্যক্তিদের দ্রুত গ্রেপ্তার করে শাস্তি দেওয়ার দাবি জানান। মন্দিরের প্রতিমা ভাঙচুরের ঘটনার নিন্দা জানান পৌরসভার স্থানীয় ওয়ার্ড কাউন্সিলর কালা চান পাল। সরিষাবাড়ীর ভারপ্রাপ্ত উপজেলা নির্বাহী কর্মকর্তা (ইউএনও) ও সহকারী কমিশনার (ভূমি) মিজানুর রহমান বলেন, প্রতিমা ভাঙচুরকারীদের বিরুদ্ধে ব্যবস্থা নিতে পুলিশকে নির্দেশ দেওয়া হয়েছে। মন্দিরের সভাপতি ননী গোপাল সাহা বলেন, পুলিশের চাপে মন্দিরের ভাঙচুর হওয়া প্রতিমাগুলো ঝিনাই নদীতে বিসর্জন দেওয়া হয়েছে। মন্দিরের পাশের বাড়ির সংগ্রাম চক্রবর্তী বলেন, ওসি বিল্লাল উদ্দিনের নির্দেশে প্রতিমাগুলো তড়িঘড়ি করে বিসর্জন দেওয়া হয়েছে।তবে সরিষাবাড়ী থানার ভারপ্রাপ্ত কর্মকর্তা (ওসি) বিল্লাল উদ্দিন অভিযোগ অস্বীকার করে বলেন, ‘আমি কোনো চাপ দিইনি। হিন্দু নেতাদের নির্দেশে মন্দিরের লোকজনই ভাঙচুর হওয়া প্রতিমা বিসর্জন দিয়েছে।’ তিনি আরও বলেন, প্রতিমা ভাঙচুরের ঘটনার তদন্ত চলছে। তদন্ত করে দোষী ব্যক্তিদের বিরুদ্ধে ব্যবস্থা নেওয়া হবে।
