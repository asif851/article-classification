
ছাত্রলীগের সভাপতি সাইফুর রহমান সোহাগ বলেছেন, অছাত্রদের হামলা থেকে ঢাকা বিশ্ববিদ্যালয়ের উপাচার্যকে উদ্ধার করতে ও উপাচার্যের সম্মান রক্ষায় ছাত্রলীগ সাধারণ শিক্ষার্থীদের নিয়ে সেখানে গিয়েছিল।
আজ মঙ্গলবার হামলার পর ঢাকা বিশ্ববিদ্যালয়ের মধুর ক্যানটিনে সাংবাদিকদের প্রশ্নের জবাবে সাইফুর রহমান এসব কথা বলেন।
ছাত্রলীগের সভাপতি বলেন, ছাত্রলীগ সেখানে মারামারি করতে যায়নি। ছাত্রদল, জামায়াত-শিবির এবং কিছু বাম বিশ্ববিদ্যালয়ের উপাচার্যকে অবরুদ্ধ ও তাঁর ওপর হামলা করেছে শুনে সেখানে গিয়েছিল। তিনি এ সময় উপাচার্য ও প্রক্টর কার্যালয়ের ফটক ভাঙচুরকারীদের বহিষ্কারেরও দাবি জানান।
‘নিপীড়নবিরোধী শিক্ষার্থীবৃন্দ’র ব্যানারে কিছু বামপন্থী ছাত্রসংগঠনের নেতা-কর্মী, ডাকসুর দাবিতে আন্দোলনরত শিক্ষার্থী ও অধিভুক্তি বাতিলের দাবিতে আন্দোলনরত শিক্ষার্থীরা উপাচার্যের কার্যালয় ঘেরাও করতে গেলে তাঁদের ওপর তাণ্ডব চালায় ছাত্রলীগ । প্রশাসনিক ভবনে অবস্থানরত শিক্ষার্থীদের পিটিয়ে ঢাকা বিশ্ববিদ্যালয়ের উপাচার্য মো. আখতারুজ্জামানকে ‘উদ্ধার’ করেছেন ছাত্রলীগের নেতা-কর্মীরা। এতে অন্তত ৪০ জন আহত হন। এর পরপরই মধুর ক্যানটিনে সাইফুর রহমান সাংবাদিকদের এসব কথা বলেন। সে সময় সংগঠনের সাধারণ সম্পাদক এস এম জাকির হোসাইন, ঢাকা বিশ্ববিদ্যালয় শাখার সভাপতি আবিদ আল হাসান উপস্থিত ছিলেন।
