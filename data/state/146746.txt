
গাজীপুরের কাপাসিয়া উপজেলার তারাগঞ্জ এলাকায় শীতলক্ষ্যা নদীতে নৌকাডুবির ঘটনায় পাঁচজনের লাশ উদ্ধার করা হয়েছে। নিখোঁজ রয়েছে আরও বেশ কয়েকজন।
গতকাল শুক্রবার সন্ধ্যায় নৌকাটি ডুবে যায়। রাত সাড়ে ১২টার দিকে এসব লাশ উদ্ধার করা হয়।
কাপাসিয়ার পার্শ্ববর্তী নরসিংদী জেলার শিবপুর উপজেলার পারাতলা থেকে নদী পার হয়ে নৌকাটি তারাগঞ্জের দিকে যাচ্ছিল। মাঝনদীতে নৌকাটি ডুবে যায়।
নিহত ব্যক্তিদের মধ্যে তিনজনের পরিচয় পাওয়া গেছে। তাঁরা হলেন নরসিংদীর শিবপুর থানার পাড়াতলা এলাকার আতিক (২৫), একই থানার মধ্যনগর এলাকার তাজিম খাঁন (২১) ও একই এলাকার কহিনুর বেগম (৩০)। এ ছাড়া একজন পুরুষ ও শিশুর লাশ উদ্ধার করা হয়েছে। তাদের নাম জানা যায়নি।
কাপাসিয়া থানার ভারপ্রাপ্ত কর্মকর্তা (ওসি) আবু বকর সিদ্দিক পাঁচজনের লাশ উদ্ধারের বিষয়টি নিশ্চিত করেছেন।
