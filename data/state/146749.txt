
বাংলাদেশের শান্তিপূর্ণ রাজনৈতিক পরিস্থিতির প্রশংসা করে ইউরোপীয় ইউনিয়নের (ইইউ) বিদায়ী রাষ্ট্রদূত পিয়েরে মায়াদু বলেছেন, আগামী নির্বাচনে ইইউ পর্যবেক্ষক দল পাঠাবে। এ প্রস্তাবকে স্বাগত জানিয়েছেন প্রধানমন্ত্রী শেখ হাসিনা। তিনি এ সময় ২০০৮ সালের নির্বাচনের আগে ছবিসহ ভোটার তালিকা প্রণয়নে ইইউর উদ্যোগের প্রশংসা করেছেন।
ইইউর বিদায়ী রাষ্ট্রদূত আজ রোববার শেখ হাসিনার সঙ্গে সৌজন্য সাক্ষাৎ করেন। বৈঠক শেষে প্রধানমন্ত্রীর প্রেস সচিব ইহসানুল করিম সাংবাদিকদের বলেন, বাংলাদেশ ও ইইউভুক্ত দেশগুলোর মধ্যে বাণিজ্য ও বিনিয়োগ বাড়ানোর ওপর গুরুত্বারোপ করেছেন প্রধানমন্ত্রী। অর্থনৈতিক কার্যক্রম বাড়াতে বাংলাদেশ এই লক্ষ্যে ১০০টি বিশেষ অর্থনৈতিক অঞ্চল প্রতিষ্ঠা করছে। খবর বাসস।
ইহসানুল করিম বলেন, প্রধানমন্ত্রীর সঙ্গে বৈঠকে ইইউ রাষ্ট্রদূত বাংলাদেশের সঙ্গে বিনিয়োগ ও বাণিজ্য বাড়ানোর কথা বলেন। তিনি বাংলাদেশের শ্রম আইন ও ইপিজেডের খসড়া আইন আরও পর্যালোচনা করতে প্রধানমন্ত্রীর প্রতিশ্রুতিরও প্রশংসা করেন।
বঙ্গবন্ধু স্যাটেলাইট প্রসঙ্গে পিয়েরে মায়াদু বলেন, আবহাওয়া ভালো থাকলে ১৬ ডিসেম্বর বঙ্গবন্ধু স্যাটেলাইট উৎক্ষেপণ করা হবে। বাংলাদেশসহ বিভিন্ন দেশের বিজ্ঞান ও প্রযুক্তি এবং উদ্ভাবনী সহযোগিতার জন্য ইইউর নেওয়া ‘ইউরো হরাইজন ২০২০’-এ বাংলাদেশের আরও বেশি অংশগ্রহণে উৎসাহ দেন তিনি।
বাংলাদেশের শ্রমিকদের অধিকারের কথা উল্লেখ করে শেখ হাসিনা বলেন, আওয়ামী লীগ গঠনের প্রধান লক্ষ্য ছিল শ্রমিক ও মেহনতি মানুষের অধিকার আদায় করা। এ প্রসঙ্গে আওয়ামী লীগ সরকারের সময় তৈরি পোশাকশ্রমিকদের ন্যূনতম মজুরি ১ হাজার ৬০০ টাকা থেকে ৫ হাজার ৩০০ টাকা করাসহ শ্রমিকদের কল্যাণে সরকারের নেওয়া বিভিন্ন পদক্ষেপের কথাও উল্লেখ করেন প্রধানমন্ত্রী।
বৈঠকে অন্যান্যের মধ্যে উপস্থিত ছিলেন প্রধানমন্ত্রীর আন্তর্জাতিক বিষয়ক উপদেষ্টা গওহর রিজভী এবং প্রধানমন্ত্রীর কার্যালয়ের সিনিয়র সচিব সুরাইয়া বেগম।
