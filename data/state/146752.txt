
মানবাধিকার সংগঠন ‘অধিকার’-এর বিরুদ্ধে অর্থ পাচার ও আর্থিক অনিয়মের অভিযোগ অনুসন্ধানে নতুন কর্মকর্তা নিয়োগ দিয়েছে দুর্নীতি দমন কমিশন (দুদক)। এর মাধ্যমে অভিযোগটি নতুন করে অনুসন্ধান শুরু হবে। গতকাল মঙ্গলবার সহকারী পরিচালক এস এম রফিকুল ইসলামকে অনুসন্ধানের দায়িত্ব দেওয়া হয় বলে দুদক সূত্র জানিয়েছে।সূত্রটি জানায়, এত দিনেও উল্লেখযোগ্য অগ্রগতি না হওয়ায় অনুসন্ধান কর্মকর্তা পরিবর্তন করা হয়েছে। অধিকারের বিরুদ্ধে অভিযোগটি অনুসন্ধান করছিলেন দুদকের উপপরিচালক হারুনুর রশীদ। বেশ কয়েকটি গুরুত্বপূর্ণ মামলার সঙ্গে যুক্ত এই উপপরিচালক অধিকার বিষয়ে তেমন গুরুত্ব দিতে পারেননি বলে দুদকের একটি সূত্র জানায়। দুদকে আসা অভিযোগের তথ্যমতে, ২০১০ থেকে ২০১২ সালের মধ্যে তিনটি প্রকল্পের আওতায় চার কোটি ২১ লাখ ৮৮ হাজার ২১৯ কোটি টাকা বিদেশি তহবিল গ্রহণ করেছে অধিকার।এর মধ্যে এডুকেশন অন দ্য কনভেনশন এগেইনস্ট টর্চার অ্যান্ড অপিসিএটি অ্যাওয়ারনেস শীর্ষক প্রকল্পের মাধ্যমে তহবিল এনেছে দুই কোটি ১৯ লাখ ৫৮ হাজার ৭১৪ টাকা। হিউম্যান রাইট রিসার্চ অ্যান্ড অ্যাডভোকেসি শীর্ষক প্রকল্পের মাধ্যমে এক কোটি ২৭ লাখ ৬১ হাজার ১৫৫ টাকা এবং এমপাওয়ারিং উইমেন এজ কমিউনিটি হিউমেন রাইট ডিপেন্ডার নামক প্রকল্পের মাধ্যমে ৭৪ লাখ ৩৪ হাজার ৮৩০ কোটি টাকা বিদেশি তহবিল থেকে সংগ্রহ করে অধিকার।এর পাশাপাশি অধিকারের বিরুদ্ধে অর্থ পাচারের অভিযোগও আসে দুদকে।২০১৩ সালের মে মাসে রাজধানীর মতিঝিলে হেফাজতের সমাবেশে আইনশৃঙ্খলা রক্ষাকারী বাহিনীর অভিযানে ‘নিহতের’ সংখ্যা প্রকাশ নিয়ে ব্যাপক সমালোচনায় পড়ে মানবাধিকার সংগঠন অধিকার। ওই অভিযান নিয়ে বিকৃত তথ্য প্রকাশের অভিযোগে অধিকারের সম্পাদক আদিলুর রহমান খানকে তথ্য প্রযুক্তি আইনে ২০১৩ সালের আগস্টে গ্রেফতার করে পুলিশ।
