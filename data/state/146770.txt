
স্বরাষ্ট্রমন্ত্রী আসাদুজ্জামান খান বলেছেন, ‘গাজীপুরের টঙ্গীতে একটি কারখানায় বয়লার বিস্ফোরণের ঘটনা মোকাবিলায় প্রশাসন, নিরাপত্তা বাহিনী, ফায়ার সার্ভিস, নির্বাচিত জনপ্রতিনিধিরা তাৎক্ষণিক দায়িত্ব পালন করেছেন। না করলে হয়তো আগুন আরও ব্যাপক হতো। কেমিক্যালের মাধ্যমে এ আগুন ছড়িয়ে পড়ে বলে আমরা জানতে পেরেছি।’
আজ শনিবার বিকেল ৪টা ৫ মিনিটে তিনি ঘটনাস্থলে গিয়ে পরিস্থিতি পর্যবেক্ষণ করেন। এরপর তিনি সাংবাদিকদের সঙ্গে কথা বলেন। ৪টা ২৩ মিনিটে তিনি ঘটনাস্থল ত্যাগ করেন।
স্বরাষ্ট্রমন্ত্রী বলেন, ‘এ পর্যন্ত শুনেছি ২৩ জন মানুষের প্রাণহানি হয়েছে। হাসপাতালে কয়েকজন চিকিৎসাধীন রয়েছেন। যাঁরা এ ধরনের রাসায়নিক দ্রব্য ব্যবহার করেন, আমরা সব সময় তাঁদের বলে এসেছি তাঁরা যেন বিশেষ ব্যবস্থা রাখেন। যাতে এ ধরনের দুর্ঘটনা না ঘটে। আর সে জন্য পুরান ঢাকা থেকে আমরা কেমিক্যালের গুদাম সরিয়ে দিয়েছি। এ কারখানায় বিভিন্ন ধরনের কেমিক্যাল ব্যবহৃত হতো বলে আমরা শুনেছি। কেমিক্যালের মাধ্যমে এ আগুন ব্যাপকতা লাভ করেছে বলে আমরা জানতে পেরেছি।’
এ কারখানার কেমিক্যাল ব্যবহারের অনুমোদন ছিল কি না, জানতে চাইলে মন্ত্রী বলেন, তদন্ত চলছে। তদন্তের মাধ্যমে সব উদ্‌ঘাটিত হবে। যেই ভুল করে থাকুক কিংবা বিনা অনুমতিতে কিছু করে থাকুক, এটা তদন্তের মাধ্যমে বেরিয়ে আসবে।
এ ঘটনায় মামলা হবে কি না, জানতে চাইলে বলেন, মামলা নিশ্চয় হবে। তদন্তের পর বোঝা যাবে কী ধারায় মামলা হবে।
