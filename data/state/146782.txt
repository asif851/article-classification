
শাহবাগ মোড়ে যানজট। এই দৃশ্য নতুন নয়। তবে কারণটা নতুন। গতকাল শনিবার ছুটির দিনে দুপুর থেকে এখানকার যানজটের মূল কারণ ছিল বাংলা একাডেমি এবং সোহরাওয়ার্দী উদ্যানে আয়োজিত একুশে বইমেলা।দুপুরের তীব্র যানজটে রিকশা ছেড়ে বাচ্চাদের কোলে নিয়ে ভিড় ঠেলে মেলার পথে হাঁটা ধরেছেন বাবারা। ফাল্গুনে গরমের তেজটাও যথেষ্ট। বিকেলে ভিড়ের কারণে বারবার ছুটে গেছে সঙ্গীর হাত। কিন্তু দমে যাননি তরুণীরা। ঠিক পৌঁছে গেছেন সেখানটায়, যেখানে নতুন বইয়ের ‘উৎসব’ চলছে। উৎসবমুখর পরিবেশ ছিল বইমেলাজুড়ে। স্টল বা প্যাভিলিয়নের ভেতরে, বাইরে, মোড়ক উন্মোচন মঞ্চ, বাংলা একাডেমি প্রাঙ্গণে ছিল উৎসবমুখর পরিবেশ। বিক্রি কেমন জানতে চাইলে প্রায় সব প্রকাশকই বলেন, বিক্রি খুব ভালো। কিছু প্রতিষ্ঠানের প্রতিনিধি জানালেন, তাঁদের বিক্রি বিগত যেকোনো বছরের তুলনায় বেশি। ধারণা করা হচ্ছে, এবার বিক্রিতে রেকর্ড হবে।২৪টা দিনে বেশির ভাগ বইও চলে এসেছে। জানতে চাই, কারা কেমন কী বিক্রি করল। এ প্রসঙ্গে প্রথমা প্রকাশনের ব্যবস্থাপক জাফর আহমেদ বলেন, ফিকশন ক্যাটাগরিতে আনিসুল হকের আলো–আঁধারের যাত্রী এবং ইটি, তুমি কেমন আছ; আসিফ নজরুলের বেকার দিনের প্রেম; নন-ফিকশনে গোলাম মুরশিদের বিদ্রোহী রণক্লান্ত: নজরুল-জীবনী, আবুল মনসুর আহমদের আমার দেখা রাজনীতির ৫০ বছর; এবং অনুবাদে সিরাতে রাসুলুল্লাহ্ (সা.): মহানবীর প্রথম বিশদ জীবনী এবং স্টিফেন হকিংয়ের দ্য থিওরি অব এভরিথিং বিক্রির শীর্ষে আছে।মেলায় বেশ কিছু প্রকাশনা সংস্থায় মুহম্মদ জাফর ইকবালের নতুন বই এসেছে। এর মধ্যে সাইক্লোন, ত্রাতিনা ও তবুও টুনটুনি তবুও ছোটাচ্চু বই তিনটি বেশি দেখা যাচ্ছে নবীন পাঠকদের হাতে। অধ্যয়ন থেকে প্রকাশিত আয়মান সাদিকের নেভার স্টপ লার্নিং বইটিও তরুণদের মাঝে সাড়া ফেলেছে। পার্ল পাবলিকেশনে সাকিব আল হাসানের হালুম মেলায় বেশি বিক্রি হওয়া বইগুলোর অন্যতম।অন্যপ্রকাশে এবারও বিক্রির শীর্ষে হুমায়ূন আহমেদের বইগুলো আছে। প্রতিষ্ঠানটির একজন বিক্রয়কর্মী জানালেন, নতুন প্রকাশিত হওয়া বইয়ের মধ্যে সৈয়দ শামসুল হকের নদী কারো নয়, আহমদ রফিকের জীবনানন্দ: কবি, প্রেমিক ও গৃহী, আনিসুজ্জামানের বিদ্যাসাগর ও অন্যেরা, সুমন্ত আসলামের স্পর্শের বাইরে বইগুলোর কাটতি ভালো। ঐতিহ্য থেকে প্রকাশিত হওয়া রাফিক হারিরির ওমর, বুলবুল সরওয়ারের মহাভারতের পথে বইগুলো বেশি বিক্রি হচ্ছে। ইত্যাদি গ্রন্থপ্রকাশে সবচেয়ে বিক্রি হচ্ছে হাসান আজিজুল হকের আমার ইলিয়াস, শওকত আলীর বামন। মেলায় বিগত কয়েক দিন ভালো বিক্রি হওয়া বইয়ের মধ্যে অনিন্দ্য প্রকাশ থেকে আসা মোশতাক আহমেদের ছায়াস্বর্গ, আদর্শ থেকে আসা রাগিব হাসানের বিজ্ঞানীদের কাণ্ডকারখানা অন্যতম। পাঞ্জেরী পাবলিকেশন্সের স্বত্বাধিকারী কামরুল হাসান শায়ক জানালেন, বেসিক আলী এবং লো সিরিজ, শাকুর মজিদের হাছনজানের রাজা, দন্তস্য রওশনের ভূতম্যান ভালো যাচ্ছে। সূচীপত্র থেকে আসা মুনীর তৌসিফের মতবাদ কোষ খুঁজতে দেখা গেছে অনেককে।
টাস্কফোর্সের অভিযানগতকাল সন্ধ্যায় অভিযান চালিয়েছে মেলার টাস্কফোর্স। নেমেই একটি বই জব্দ করেছে তারা। এ ছাড়া লিফলেট বিতরণের দায়ে একটি প্রকাশনীকে মৌখিকভাবে সতর্ক করেছে টাস্কফোর্স। নতুন বইগতকাল মেলায় ১৮২টি নতুন বই এসেছে। প্রথমা প্রকাশন এনেছে রহমতউল্লাহ ইমনের গল্পে গল্পে পরিসংখ্যান। আগামী এনেছে মোহাম্মদ নাসিমের গবেষণাগ্রন্থ সংসদে তিন প্রজন্ম। আজ কথাপ্রকাশ আনছে প্রশান্ত মৃধারসীমানার নিকট-দূর।
