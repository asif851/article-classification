
বিএনপির চেয়ারপারসনের উপদেষ্টা এবং দলের চট্টগ্রাম বিভাগীয় নির্বাচন পরিচালনা কমিটির দায়িত্বপ্রাপ্ত নেতা মীর মোহাম্মদ নাছির উদ্দিন মন্তব্য করেছেন, বর্তমান নির্বাচন কমিশন দেশের নির্বাচনী ব্যবস্থাকে ধ্বংস করে দিচ্ছে। এই কমিশনের অধীনে সুষ্ঠু নির্বাচন সম্ভব নয়, এটা জেনেও শুধু গণতান্ত্রিক ধারাবাহিকতার স্বার্থে বিএনপি নির্বাচনে অংশ নিচ্ছে। তিনি মন্তব্য করেন, ‘বর্তমান নির্বাচন কমিশনের বিরুদ্ধে কথা বলতেও ঘৃণা হয়।’
গতকাল বৃহস্পতিবার দুপুরে চট্টগ্রাম নগরের চট্টেশ্বরী রোডে নিজ বাসায় আয়োজিত সংবাদ সম্মেলনে মীর মোহাম্মদ নাছির উদ্দিন এসব মন্তব্য করেন। তিনি অভিযোগ করেন, চতুর্থ দফার ইউপি নির্বাচনে বিএনপির চেয়ারম্যান প্রার্থীদের সরকারি দলের লোকজন হুমকি দিচ্ছে। দলের নেতা-কর্মীদের ওপর হামলা এবং নির্বাচনে প্রভাব বিস্তারের জন্যও সরকারি দলকে অভিযুক্ত করেন তিনি। ইউপি নির্বাচনের চতুর্থ ধাপে আগামীকাল শনিবার চট্টগ্রামের রাউজান ও হাটহাজারী উপজেলায় নির্বাচন অনুষ্ঠিত হচ্ছে।সংবাদ সম্মেলনে মীর নাছির অভিযোগ করেন, নির্বাচনের নামে প্রহসনের মাধ্যমে সরকার পুরো নির্বাচনী ব্যবস্থাকেই কলুষিত করেছে। এই অসহিষ্ণু অবস্থার পরিবর্তন না হলে নির্বাচনের প্রতি দেশের মানুষ আগ্রহ হারাবে। গণতান্ত্রিক ব্যবস্থা ভেঙে পড়লে উগ্রবাদী শক্তির উত্থান ঘটবে বলে তিনি আশঙ্কা প্রকাশ করেন।বিএনপির চেয়ারপারসনের উপদেষ্টা দাবি করেন, হাটহাজারীতে ধানের শীষের পক্ষে গণজোয়ার সৃষ্টি হয়েছে। এতে ভীত হয়ে সরকারি দলের প্রার্থীরা এলাকায় ত্রাসের রাজত্ব কায়েম করেছেন। কয়েকটি ইউনিয়নে বিএনপির চেয়ারম্যান পদপ্রার্থী এবং তাঁদের সমর্থকদের ওপর সন্ত্রাসী হামলা হয়েছে। তাঁদের নির্বাচনী ক্যাম্পে আগুন দেওয়া হয়েছে। তিনি বলেন, সুষ্ঠু নির্বাচনের স্বার্থে বহিরাগত লোকজনকে এলাকাছাড়া করতে হবে। অন্তত ভোটের আগের দিন ও ভোটের দিন বহিরাগত লোকজনের এলাকায় যাতায়াত নিষিদ্ধ করতে হবে।মীর নাছিরের অভিযোগ, হুমকি ও হামলার বিষয়ে বিএনপির পক্ষ থেকে স্থানীয় প্রশাসনকে জানানো হলেও তারা যথাযথ ব্যবস্থা নেয়নি। তাঁর অভিযোগ, চট্টগ্রামের কিছু এলাকায় বিএনপির প্রার্থীদের হুমকি দিয়ে নির্বাচন থেকে সরে দাঁড়াতে বাধ্য করা হয়েছে। হুমকি উপেক্ষা করে যেসব এলাকায় বিএনপির প্রার্থীরা প্রতিদ্বন্দ্বিতা করছেন, সেখানেও প্রচার-প্রচারণায় বাধা দেওয়া হচ্ছে।সংবাদ সম্মেলনে বিএনপির বিভাগীয় সাংগঠনিক সম্পাদক ও চট্টগ্রাম নগর কমিটির সাধারণ সম্পাদক শাহাদাত হোসেন, দক্ষিণ জেলা বিএনপির জ্যেষ্ঠ সহসভাপতি শেখ মো. মহিউদ্দিন ও সহসভাপতি ইফতেখার উদ্দিন চৌধুরী, নগর বিএনপির সাবেক যুগ্ম সম্পাদক আবদুস সাত্তার, নগর যুবদলের সভাপতি কাজী বেলাল উদ্দিন, সাধারণ সম্পাদক মোশাররফ হোসেন প্রমুখ উপস্থিত ছিলেন।গতকালের সংবাদ সম্মেলনে শাহাদাত হোসেন দক্ষিণ চট্টগ্রামের চন্দনাইশ উপজেলার বিভিন্ন ইউনিয়নে বিএনপির প্রার্থীদের হুমকি দেওয়া হচ্ছে বলে অভিযোগ করেন। উপজেলা আওয়ামী লীগের এক নেতার নাম উল্লেখ করে তিনি বলেন, ওই ব্যক্তি বিএনপির প্রার্থীদের প্রতিদ্বন্দ্বিতা থেকে সরে দাঁড়ানোর হুমকি দিচ্ছেন। এতে এলাকায় ভীতিকর পরিবেশের সৃষ্টি হয়েছে।
