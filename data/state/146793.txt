
সংকটের সমাধান চাইলে আওয়ামী লীগকে নির্দলীয় সরকারের এজেন্ডা দিয়ে সংলাপে বসতে পরামর্শ দেওয়ার জন্য স্পিকারের প্রতি আহ্বান জানিয়েছেন বিএনপির স্থায়ী কমিটির সদস্য খন্দকার মোশাররফ হোসেন।স্পিকারের এক বক্তব্যের পরিপ্রেক্ষিতে আজ বুধবার বিকেলে জাতীয় প্রেসক্লাবে এক অনুষ্ঠানে মোশাররফ এই আহ্বান জানান। ঢাকা বিশ্ববিদ্যালয়ের সিনেটে ২৫ জন রেজিস্ট্রার্ড গ্রাজুয়েটস নির্বাচনকে সামনে রেখে জাতীয়তাবাদী পরিষদের প্রার্থীদের পরিচিতি উপলক্ষে ওই অনুষ্ঠানের আয়োজন করা হয়।এর আগে দুপুরে জাতীয় সংসদের স্পিকার এক অনুষ্ঠানে বলেন, সংসদের চলমান অধিবেশনেই দুই প্রধান রাজনৈতিক দল তাদের মতপার্থক্য সংবিধান অনুযায়ী আলোচনা করে সমাধান করতে পারে।তাঁর এই বক্তব্যের জবাবে বিএনপির নেতা মোশাররফ স্পিকারের উদ্দেশে বলেন, ‘সংসদে গিয়ে সমস্যার সমাধান হবে না। সরকারকে নির্দলীয় সরকারের এজেন্ডা দিয়ে সংলাপে বসার পরামর্শ দিন।’
খন্দকার মোশাররফ বলেন, ‘জনগণকে বিভ্রান্ত করতে অন্য কোনো আহ্বান নয়। সমাধান চাইলে সরকারকে বলুন, তারা স্পষ্টভাবে বলুক নির্দলীয় সরকারের অধীনে নির্বাচন হবে। নির্বাচনকালীন সরকারের প্রধান কে হবেন, তা নিয়ে সংলাপ হতে পারে।’ সংসদ শেষ হওয়ার আগেই এই উদ্যোগ নেওয়ার আহ্বান জানান তিনি।
খন্দকার মোশাররফ হোসেন অভিযোগ করেন, ঢাকা বিশ্ববিদ্যালয়ের বর্তমান উপাচার্য বিশ্ববিদ্যালয়ে গণতন্ত্রের নামে স্বৈরাচারী ব্যবস্থা চালু করেছেন। ঢাকা বিশ্ববিদ্যালয় অধ্যাদেশ নিয়ে নতুন করে চিন্তা করার সময় এসেছে বলেও তিনি মন্তব্য করেন।
অনুষ্ঠানে ঢাকা বিশ্ববিদ্যালয়ের সাবেক সহ-উপাচার্য আ ফ ম ইউসুফ হায়দার, ডক্টরস অ্যাসোসিয়েশন অব বাংলাদেশের (ড্যাব) মহাসচিব এ জেড এম জাহিদ হোসেন প্রমুখ বক্তব্য দেন।
