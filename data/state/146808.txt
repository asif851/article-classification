
রাজধানীর গুলশান-২ ডিসিসি মার্কেটের আমিন জুয়েলার্সে স্বর্ণালংকার ও বিপুল পরিমাণ টাকা চুরির ঘটনায় চারজনকে গ্রেপ্তার করেছে পুলিশ। আজ বুধবার দুপুরে ঢাকা মহানগর পুলিশের (ডিএমপি) গণমাধ্যম শাখা থেকে পাঠানো এক মুঠোফোন বার্তায় এ কথা জানানো হয়।
এখন পর্যন্ত এ ঘটনায় মোট ৪৯৮ ভরি স্বর্ণালংকার ও ২০ লাখ টাকা উদ্ধার করেছে পুলিশ। গতকাল মঙ্গলবার সকালে আমিন জুয়েলার্সের ওই শাখা থেকে চুরি হওয়া ২১৭ ভরি সোনা ও ১১ লাখ ২৪ হাজার টাকা চাঁদপুরের ফরিদগঞ্জ পৌরসভার পশ্চিম বড়ালী এলাকা থেকে উদ্ধার করে পুলিশ। এ ঘটনায় জিজ্ঞাসাবাদের জন্য সন্দেহভাজন সাদ্দাম হোসেনের (২২) বাবা আমান উল্যাহকে আটক করা হয়।
গত সোমবার থেকে আজ দুপুর পর্যন্ত রাজধানীর গুলশান এবং মানিকগঞ্জ ও গোপালগঞ্জে অভিযান চালিয়ে তাঁদের গ্রেপ্তার করা হয়। আজ গুলশান থানায় এক সংবাদ ব্রিফিংয়ে বিস্তারিত জানানো হবে।
পুলিশ সূত্রে জানা গেছে, গুলশান-২ নম্বরের ডিসিসি মার্কেটের দ্বিতীয় তলায় দোকানটি রয়েছে। গত শনিবার রাতে কাজ শেষ করে দোকান বন্ধ করেন কর্মচারীরা। সাপ্তাহিক ছুটি থাকায় রোববার আমিন জুয়েলার্সের এই শাখা বন্ধ ছিল। পরদিন সোমবার সকালে এসে কর্মচারীরা ক্যাশ বক্সে ২২ লাখ টাকা কম দেখতে পান। এরপর এক ক্রেতা গয়না নিতে এলে বক্স এলোমেলো অবস্থায় পাওয়া যায়। এ সময় তল্লাশি করে দেখা যায়, কয়েক শ ভরি গয়না কম রয়েছে। পরে গুলশান থানা-পুলিশকে খবর দেয় মালিকপক্ষ। ডিসিসি মার্কেটের ছাদ কেটে এসব স্বর্ণালংকার চুরি করে চোরেরা। চুরি শেষে ছাদ ঢালাই করে রাখে চোরের দল।
পরে মোবাইল ট্র্যাকিংয়ের মাধ্যমে তিন চোরের অবস্থান শনাক্ত করা হয়। গতকাল সকাল ৭টা থেকে দুপুর ১২টা পর্যন্ত অভিযান চালিয়ে ফরিদগঞ্জের বড়ালী এলাকার দিঘিরপাড়ের বাড়ি থেকে ২১৭ ভরি সোনা ও ১১ লাখ ২৪ হাজার টাকা উদ্ধার করা হয়।
