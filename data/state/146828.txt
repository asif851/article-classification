
গত ৩ ডিসেম্বর প্রথম আলোর প্রথম পৃষ্ঠায় প্রকাশিত ‘গ্রহণযোগ্য নির্বাচনের পথ খোঁজার আহ্বান: জাপানের উদ্বেগ, জাতিসংঘের মানবাধিকার দল ঢাকায়’ শীর্ষক সংবাদের ব্যাখ্যা দিয়েছে জাতীয় মানবাধিকার কমিশন।
এতে বলা হয়, এশিয়া প্যাসিফিক ফোরামের প্রতিনিধিদল জাতীয় মানবাধিকার কমিশনের দক্ষতা মূল্যায়নের জন্য গত ১ ডিসেম্বর ১০ দিনের সফরে ঢাকায় এসেছে। মানবাধিকার কমিশনের অভ্যন্তরীণ কর্মদক্ষতা মূল্যায়ন ছাড়া বাংলাদেশের রাজনৈতিক বা মানবাধিকার পরিস্থিতি পর্যালোচনার কোনো উদ্দেশ্য বা এখতিয়ার প্রতিনিধিদলের কর্মপরিধিতে নেই।
প্রতিবেদকের বক্তব্য: জেনেভায় বাংলাদের স্থায়ী মিশন ও ঢাকায় পররাষ্ট্র মন্ত্রণালয়ের কর্মকর্তারা জানান, জাতিসংঘের মানবাধিকারবিষয়ক হাইকমিশনারের দপ্তরের (ওএইচসিএইচআর) এশিয়া বিভাগের কর্মকর্তা নাভিদ আহমেদের নেতৃত্বে একটি প্রতিনিধিদল গত রোববার ঢাকায় এসেছে। বাংলাদেশের মানবাধিকার কমিশনের সঙ্গে কাজ করার পাশাপাশি বর্তমানে দেশের মানবাধিকার পরিস্থিতি কোন পর্যায়ে রয়েছে, এ ব্যাপারে সংশ্লিষ্ট ব্যক্তিদের কাছে প্রতিনিধিদলটি খোঁজ নেবে।
