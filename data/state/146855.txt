
টাঙ্গাইলের সখীপুরে পাঁচ দিন নিখোঁজ থাকার পর মুক্তিযোদ্ধা মোস্তফা কামালের (৬৫) গলাকাটা লাশ উদ্ধার করেছে পুলিশ। আজ সোমবার দুপুর ১২টার দিকে সখীপুর পৌরসভার ৬ নম্বর ওয়ার্ডের গড়গোবিন্দপুর এলাকার একটি ধানখেত থেকে তাঁর লাশ উদ্ধার করা হয়।
নিহত মোস্তফা কামালের ভাই আবদুল আজিজ জানান, গত বৃহস্পতিবার দুপুরে পৌরসভার ৬ নম্বর ওয়ার্ডের প্রশিকা কার্যালয়ের পাশে নিজ বাসা থেকে নিখোঁজ হন মোস্তফা কামাল। এরপর অনেক খোঁজাখুজি করে তাঁকে পাওয়া যায়নি। আজ তাঁর লাশ পাওয়া যায়।
পুলিশ জানায়, আজ ওই ধানখেতে মোস্তফা কামালের লাশ পড়ে থাকতে দেখে স্থানীয় লোকজন পুলিশে খবর দেন। পরে পুলিশ লাশটি উদ্ধার করে টাঙ্গাইল মেডিকেল কলেজ হাসপাতাল মর্গে পাঠায়। লাশের সুরতহাল প্রতিবেদনে বলা হয়, লাশের গলা কাটা ছাড়াও দুই পায়ের রগ কাটা ছিল। দুই দিন আগে দুর্বৃত্তরা তাঁকে অন্যত্র হত্যা করে ধানখেতে লাশ ফেলে যায় বলে ধারণা করা হচ্ছে।
সখীপুর উপজেলা মুক্তিযোদ্ধা কমান্ডার মো. ওসমান গণি প্রথম আলোকে বলেন, ১৯৭১ সালে টাঙ্গাইলে যে ১০ জন ছাত্র প্রথম মুক্তিবাহিনী গঠন করেছিলেন মোস্তফা কামাল ছিলেন তাঁদেরই একজন।
সখীপুর থানার ভারপ্রাপ্ত কর্মকর্তা (ওসি) বজলুর রশীদ বলেন, এ হত্যাকাণ্ডের ঘটনায় মামলার প্রস্তুতি চলছে।
