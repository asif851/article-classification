
স্থানীয় যুবকের পিটুনিতে আহত বাসচালকের মৃত্যুর প্রতিবাদে মাগুরার দুটি আঞ্চলিক ও দুটি অভ্যন্তরীণ সড়কে বাস চলাচল শুরু হয়েছে। টানা দুদিন ওই সড়কে বাস চলাচল বন্ধ থাকার পর আজ বুধবার সকাল থেকে বাস চলাচল স্বাভাবিক হয়।
বাসচালককে হত্যার প্রতিবাদ ও দোষীদের গ্রেপ্তারের দাবিতে গত সোমবার সকাল থেকে মাগুরা-নড়াইল ও মাগুরা-যশোর আঞ্চলিক সড়ক এবং মাগুরা-শ্রীপুর ও মাগুরা-মহম্মদপুর অভ্যন্তরীণ সড়কে বাস চলাচল বন্ধ রেখেছিলেন বাসশ্রমিকেরা। এতে চরম ভোগান্তিতে পড়েছিলেন যাত্রীরা।
এদিকে নিহত বাসচালক সুজনের ছোট ভাই মো. সবুজ বাদী হয়ে গতকাল মঙ্গলবার রাতে আটজনের বিরুদ্ধে মাগুরা সদর থানায় হত্যা মামলা করেছেন। আজ দুপুর পর্যন্ত কোনো আসামিকে গ্রেপ্তার করতে পারেনি পুলিশ।
বাসশ্রমিক ও পুলিশ সূত্রে জানা গেছে, গত শনিবার সদর উপজেলার মালিকগ্রাম এলাকায় বাসচালক মো. সুজনকে (২৫) পিটিয়ে গুরুতর আহত করেন স্থানীয় দুই যুবক। দুই যুবকের অভিযোগ, সুজন তাঁদের মোটরসাইকেলে বাসের ধাক্কা দিয়েছেন। সুজনকে গুরুতর আহত অবস্থায় মাগুরা সদর হাসপাতালে ভর্তি করানো হয়। সেখানে অবস্থার অবনতি হলে তাঁকে প্রথমে ফরিদপুর ও পরে ঢাকা মেডিকেল কলেজ হাসপাতালে পাঠানো হয়। গত সোমবার ভোরে চিকিৎসাধীন অবস্থায় তাঁর মৃত্যু হয়। এ খবর সকালে মাগুরায় পৌঁছালে শ্রমিকদের মাঝে উত্তেজনা ছড়িয়ে পড়ে। তাঁরা তাৎক্ষণিকভাবে দুটি আঞ্চলিক ও দুটি অভ্যন্তরীণ সড়কে বাস চলাচল বন্ধ করে দেন।
মাগুরা মোটর শ্রমিক ইউনিয়নের সভাপতি ইমদাদুর রহমান আজ সকালে প্রথম আলোকে বলেন, ‘ওই ঘটনায় গতকাল রাতে থানায় মামলা হয়েছে। পুলিশ আসামি গ্রেপ্তারে প্রতিশ্রুতি দিয়েছে। তাই শ্রমিকেরা কাজে ফিরেছে। সকাল থেকে চারটি রুটে বাস চলাচল স্বাভাবিক হয়েছে।’
জেলা পুলিশের মুখপাত্র অতিরিক্ত পুলিশ সুপার মো. তারিকুল ইসলাম প্রথম আলোকে বলেন, ‘নায়েব মোল্লা (৩৫) ও সজীব মোল্লা (২৮) নামের স্থানীয় দুই যুবক ওই ঘটনার সঙ্গে জড়িত। আমরা মোটর শ্রমিক ও বাস মালিক পক্ষের নেতাদের সঙ্গে বৈঠক করেছি। দোষীদের গ্রেপ্তারে সব রকম চেষ্টা করা হচ্ছে।’
মাগুরা সদর থানার ভারপ্রাপ্ত কর্মকর্তা (ওসি) মো. ইলিয়াস হোসেন প্রথম আলোকে বলেন, ‘আটজনকে আসামি করে নিহত বাসচালকের ছোট ভাই মামলা করেছেন। তবে আসামিদের কাউকে এখনো গ্রেপ্তার করা সম্ভব হয়নি।
আরও পড়ুন...বাসচালক নিহত: আঞ্চলিক বাস চলাচল বন্ধ
 
