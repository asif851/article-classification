
জাতিসংঘের মহাসচিব বান কি মুন বস্তুতপক্ষে নির্দলীয় সরকারের অধীনে নির্বাচনের কথা বলেছেন বলে দাবি করেছেন বিএনপির স্থায়ী কমিটির সদস্য মওদুদ আহমদ।আজ সোমবার জাতীয় প্রেসক্লাবে এক আলোচনা সভায় মওদুদ এ দাবি করেন। ‘নোয়াখালী ওয়েব’-এর বর্ষপূর্তি উপলক্ষে ওই আলোচনার আয়োজন করা হয়।মওদুদ আহমদ বলেন, ‘শুধু দেশে নয়, নির্দলীয় সরকারের অধীনে নির্বাচনের দাবিতে সারা বিশ্বে জনমত গঠন হয়েছে। এর সর্বশেষ উদাহরণ জাতিসংঘের মহাসচিব বান কি মুনের টেলিফোন। তিনি সব দলের অংশগ্রহণের মাধ্যমে নির্বাচনের কথা বলেছেন। বস্তুতপক্ষে তিনি নির্দলীয় সরকারের অধীনে নির্বাচনের কথাই বলেছেন, যাতে সব দল নির্বাচনে অংশ নিতে পারে।’মওদুদ আহমদ বলেন, প্রধানমন্ত্রীর অধীনে ১৮ দল কোনো নির্বাচনে যাবে না। সেটি প্রধানমন্ত্রীও জানেন। রাষ্ট্রপতি বা স্পিকারের অধীনে জাতীয় সরকার গঠনের কথাও কোনো কোনো পত্রিকায় লেখা হচ্ছে উল্লেখ করে মওদুদ বলেন, রাষ্ট্রপতি, স্পিকার—তাঁরাও দলীয় ব্যক্তি। কোনো দলীয় ব্যক্তির অধীনে বিএনপি নির্বাচনে যাবে না। মওদুদ আহমদ আশা করেন, অক্টোবরের পরে সরকারের শক্ত অবস্থানের বরফ গলতে শুরু করবে।সমঝোতা ছাড়া সংঘাতময় পরিস্থিতি এড়ানোর সুযোগ নেই মন্তব্য করে মওদুদ আহমদ বলেন, সংসদের ভেতরে-বাইরে যেকোনো জায়গায় আলোচনায় বসতে বিএনপি রাজি। তবে এজেন্ডা ছাড়া কোনো আলোচনা ফলপ্রসূ হয় না। সরকারকে নির্দলীয় সরকারের অধীনে নির্বাচনের বিষয়ে নীতিগত সিদ্ধান্ত নিতে হবে। তিনি বলেন, ‘সরকার সংঘাত চায়। কিন্তু আমরা সংঘাতে যেতে চাই না। আমরা সমঝোতার মাধ্যমে সমাধান চাই।’
তবে জাতীয় সংসদে নির্দলীয় সরকারের কোনো প্রস্তাব বিএনপি আনবে না বলেও জানান বিএনপির এই নেতা। তিনি বলেন, নির্দলীয় সরকারের অধীনে নির্বাচনের ব্যবস্থা সংবিধানে ছিল। সরকার তা বাতিল করেছে। তাই এখন সরকারকেই এটি আবার পুনর্বহাল করতে হবে। বিএনপির প্রস্তাব দেওয়ার কোনো কথা নেই।
মওদুদ আহমদ সরকারকে হুঁশিয়ার করে বলেন, অক্টোবরের শেষে সরকার পতন না হওয়া পর্যন্ত লাগাতার কর্মসূচি দেওয়া হবে।
আলোচনা সভায় অন্যদের মধ্যে বিএনপির যুগ্ম মহাসচিব বরকত উল্লা, ছাত্রবিষয়ক সম্পাদক শহীদ উদ্দীন চৌধুরী প্রমুখ অংশ নেন।

