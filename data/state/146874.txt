
 
মাগুরা সদর উপজেলার পশ্চিমবাড়িয়ালা গ্রামে বাড়ির শৌচাগারের পাশে আছিয়া খাতুন (২০) নামের এক নারীকে ধারালো অস্ত্র দিয়ে কুপিয়ে হত্যা করা হয়েছে। গতকাল সোমবার রাত নয়টার দিকে এ হত্যাকাণ্ড ঘটে।
পুলিশের সন্দেহ, আছিয়ার স্বামী আনোয়ার হোসেন এই হত্যাকাণ্ড ঘটিয়েছেন।
আনোয়ার স্থানীয় মসজিদের ইমাম। হত্যার পর থেকে তাঁকে খুঁজে পাওয়া যাচ্ছে না।
স্থানীয় লোকজনের তথ্যের বরাত দিয়ে পুলিশ জানায়, আছিয়ার বাড়ি পশ্চিমবাড়িয়ালা গ্রামে। বেরইপলিতা গ্রামের আনোয়ার হোসেনের সঙ্গে কয়েক বছর আগে তাঁর বিয়ে হয়। বিয়ের পর থেকে আনোয়ার হোসেন পশ্চিমবাড়িয়ালা গ্রামে শ্বশুরবাড়িতে থাকছিলেন। ফাতিয়া নামে তাঁদের তিন বছরের একটি মেয়ে রয়েছে।
পুলিশ জানায়, রাত আটটার দিকে অসুস্থতার কথা বলে আনোয়ার হোসেন মসজিদ থেকে চলে আসেন। সেখান থেকে ফিরে তিনি বাড়ির শৌচাগারের পাশে লুকিয়ে ছিলেন। রাত সাড়ে নয়টার দিকে তিনি শৌচাগারের পাশে তাঁর স্ত্রীকে পেয়ে ধারালো অস্ত্র দিয়ে কুপিয়ে পালিয়ে যান। গুরুতর আহত অবস্থায় তাঁকে মাগুরা সদর হাসপাতালে ভর্তি করা হয়। অবস্থার অবনতি হলে ঢাকায় নেওয়ার পথে দিবাগত রাত দুইটার দিকে তিনি মারা যান।
জেলা পুলিশের মুখপাত্র অতিরিক্ত পুলিশ সুপার মো. তারিকুল ইসলাম আজ সকাল ১০টার দিকে প্রথম আলোকে বলেন, এ ঘটনায় এখনো মামলা হয়নি। মরদেহ মাগুরায় আনা হচ্ছে। পারিবারিক কলহের কারণে ওই ঘটনা ঘটেছে বলে প্রাথমিকভাবে জানা গেছে।
