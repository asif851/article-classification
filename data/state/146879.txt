
রাজধানীর মিরপুরে গত সোমবার রাতে ট্রাকের ধাক্কায় মমতাজ বেগম (৪২) নামের এক নারী নিহত হয়েছেন। একই ঘটনায় তাঁর মেয়ে মোছাম্মৎ সুমি (২৫) আহত হন। তাঁকে জাতীয় অর্থোপেডিক হাসপাতাল ও পুনর্বাসন কেন্দ্রে (পঙ্গু হাসপাতাল) ভর্তি করা হয়েছে।এদিকে গতকাল মঙ্গলবার ভোরে ট্রাকের ধাক্কায় এক যুবক নিহত হয়েছেন বলে খবর পাওয়া গেছে।সড়ক দুর্ঘটনার ব্যাপারে ঢাকা মেডিকেল কলেজ হাসপাতাল সূত্র জানায়, সোমবার রাতে মিরপুর ১ নম্বরের প্রাথমিক শিক্ষা অধিদপ্তরের সামনে থেকে মমতাজ বেগমের লাশ উদ্ধার করেন মিরপুর থানার এসআই এনামুল হক। গতকাল সকালে লাশটি ঢাকা মেডিকেল কলেজের মর্গে পাঠানো হয়।এসআই এনামুল হক বলেন, মমতাজের লাশ উদ্ধারের পর তাঁর মেয়ে সুমিকে আহতাবস্থায় পঙ্গু হাসপাতালে পাঠান তিনি। প্রাথমিকভাবে জানা যায়, নিহত মমতাজের বাসা দারুস সালাম থানা এলাকায়। সোমবার মমতাজ তাঁর বড় মেয়ে সুমিকে নিয়ে পল্লবীতে তাঁর ছোট মেয়ে রুনার বাসায় গিয়েছিলেন। রাত ১২টার দিকে বাসায় ফেরার পথে প্রাথমিক শিক্ষা অধিদপ্তরের সামনে একটি ট্রাক তাঁকে ধাক্কা দেয়। এতে ঘটনাস্থলেই নিহত হন তিনি। তাঁর গ্রামের বাড়ি কিশোরগঞ্জে। এনামুল জানান, চালক ট্রাক নিয়ে পালিয়ে গেছেন।এদিকে তেজগাঁও থানার এসআই রেহান উদ্দিন বলেন, গতকাল ভোর ছয়টার দিকে তেজগাঁওয়ের উড়োজাহাজ ক্রসিংসংলগ্ন সড়কে বালুভর্তি ট্রাকের ধাক্কায় নিহত হন অজ্ঞাতনামা এক যুবক (২৮)। লাশটি ঢাকা মেডিকেল কলেজের মর্গে পাঠানো হয়।
 
