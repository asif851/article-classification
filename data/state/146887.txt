
সংবিধান মেনেই আগামী জাতীয় সংসদ নির্বাচন হবে বলে আন্তর্জাতিক সম্প্রদায়কে জানিয়েছে বাংলাদেশ। আজ সোমবার পররাষ্ট্র মন্ত্রণালয়ে ঢাকায় কর্মরত বিভিন্ন দূতাবাস ও আন্তর্জাতিক সংস্থার প্রতিনিধিদের সঙ্গে এক বৈঠকে এ কথা বলেন পররাষ্ট্রমন্ত্রী দীপু মনি।বৈঠক শেষে বেরিয়ে তিনি সাংবাদিকদের বলেন, ‘আন্তর্জাতিক সম্প্রদায়কে আগামী নির্বাচন নিয়ে জানানো হয়েছে। প্রধানমন্ত্রী যা বলেছেন, তা-ও তাঁদের বলা হয়েছে। আমরা তাঁদের জানিয়েছি সবকিছুই হবে সংবিধানের আলোকে।’বিরোধী দলের সঙ্গে আলোচনার কোনো সুযোগ আছে কি না, জানতে চাইলে পররাষ্ট্রমন্ত্রী দীপু মনি বলেন, ‘প্রধানমন্ত্রী তো বলেননি বিরোধী দলের সঙ্গে আলোচনার কোনো সুযোগ নেই। বরং শেখ হাসিনাই উদারভাবে আলোচনার প্রস্তাব দিয়েছিলেন। কিন্তু তখন তারা আলোচনা না করে আলটিমেটাম দিয়েছে। ১৫ আগস্ট জাতির শোকের দিনে তারা জন্মদিনের উত্সব করে, তা-ও সেটা মিথ্যা জন্মদিন। বৈরিতার পরিবেশ তারাই তৈরি করছে। এটি আমাদের ব্যথিত করে।’অধিকারের সাধারণ সম্পাদক আদিলুর রহমান খানের গ্রেপ্তারের বিষয়ে পররাষ্ট্রমন্ত্রী বলেন, ‘আন্তর্জাতিক সম্প্রদায়কে আমরা জানিয়েছি কেউই আইনের ঊর্ধ্বে নয়। আইন ভঙ্গকারী যে-ই হোক না কেন, তাঁর বিরুদ্ধে ব্যবস্থা নেওয়া হবে। সরকার তার দায়িত্ব থেকেই একজন আইনভঙ্গকারীকে গ্রেপ্তার করেছে।’
