
দক্ষিণবঙ্গের অন্যতম প্রবেশদ্বার ও নৌবন্দর শিমুলিয়া-কাওড়াকান্দি নৌরুটের লৌহজং টার্নিং পয়েন্টে পলি পড়ে ডুবোচরের সৃষ্টি হয়েছে। এতে এই রুটে ফেরিসহ অন্যান্য নৌযান ঝুঁকি নিয়ে চলাচল করছে।বিআইডব্লিউটিসি সূত্রে জানা যায়, ডুবোচরের কারণে লৌহজং টার্নিং পয়েন্টে ফেরি খুব ধীরগতিতে চালাতে হয়। এতে ফেরি পারাপারে সময় বেশি লাগছে। এই রুটে চলাচলকারী একাধিক যাত্রী বলেন, ঈদের আগে এই নৌরুটের ঝুঁকিপূর্ণ অবস্থা দক্ষিণবঙ্গের যাত্রীদের বাড়ি ফেরার পথে দুর্ভোগের কারণ হয়ে দাঁড়াবে। তাই অবিলম্বে ড্রেজিং করে নৌ-চ্যানেলটি স্বাভাবিক রাখার ব্যবস্থা করতে হবে। বিআইডব্লিউটিসির কর্মকর্তা এ কে এম শাহজাহান বলেন, ডুবোচরের জায়গাটি পরিদর্শন করে দেখা গেছে ক্রমান্বয়ে এটি আয়তনে বড় হচ্ছে। বর্তমানে এর আয়তন পাঁচ শ থেকে সাড়ে পাঁচ শ বর্গফুট হবে। ডুবোচরের কারণে দুটি ফেরি একসঙ্গে আসা-যাওয়া করতে পারছে না। সংকুচিত হয়ে গেছে চ্যানেল। ঈদের আগেই চরটি কেটে ফেলা উচিত। নইলে চ্যানেল বন্ধ হয়ে যাওয়ার আশঙ্কা রয়েছে।
