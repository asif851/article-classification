
ত্রাণমন্ত্রী মোফাজ্জল হোসেন চৌধুরী মায়ার মন্ত্রিত্ব আছে কি নেই, উচ্চ আদালতে এই প্রশ্ন উত্থাপন করা হলে আদালতই সঠিক সিদ্ধান্ত দিতে পারবেন বলে মন্তব্য করেছেন সংবিধান বিশেষজ্ঞ ড. কামাল হোসেন। এ ব্যাপারে কোনো মন্তব্য করা সমীচীন নয় বলে মনে করেন তিনি।আজ শুক্রবার সকালে রাজধানীর মহাখালীর ব্র্যাক ইন সেন্টারে একটি অনুষ্ঠান শেষে বেরিয়ে সাংবাদিকদের প্রশ্নের জবাবে কামাল হোসেন এ কথা বলেন। ত্রাণমন্ত্রীর মন্ত্রিত্বের বিষয়টি আদালতের বিচারাধীন বলে উল্লেখ করেন ড. কামাল।ড. কামাল হোসেন বলেন, শুধু আইনজীবীদের পক্ষে কোটি কোটি মানুষকে আইনি সহায়তা দেওয়া অনেক ক্ষেত্রে সম্ভব হয় না। সমাজের দরিদ্র, অবহেলিত মানুষের পক্ষে আইনি সহায়তা পাওয়াও কঠিন হয়ে পড়ে। এ ক্ষেত্রে এই বিশাল জনগোষ্ঠীকে আইনি সহায়তা দিতে প্যারালিগ্যাল (আইনি সেবাদানকারী) সংস্থা ও ব্যক্তিদের উল্লেখযোগ্য ভূমিকা রাখার সুযোগ রয়েছে। বাংলাদেশেও কিছু বড় বড় সংস্থা এ কাজটি অত্যন্ত সাফল্যের সঙ্গে করছেন। এ কাজের পরিধি আরও ব্যাপক হওয়া উচিত।সাউথ এশিয়ান ইনস্টিটিউট অব অ্যাডভান্স লিগ্যাল অ্যান্ড হিউম্যান রাইটস স্টাডি (সেইলস) প্রশিক্ষণ কর্মসূচি সমাপনী ও প্রশিক্ষণার্থীদের মধ্যে সনদ বিতরণ উপলক্ষে এই অনুষ্ঠানের আয়োজন করে। ড. কামাল হোসেন সেইলসের গভর্নিং কাউন্সিলের সভাপতি ও অনুষ্ঠানের প্রধান অতিথি ছিলেন।
অনুষ্ঠানে সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম, ভারতের একটি উন্নয়ন সংস্থার প্রতিনিধি গগন শেঠি, ব্র্যাকের মনজুর হাসান প্রমুখ উপস্থিত ছিলেন।
