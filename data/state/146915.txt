
বাংলাদেশে গণমাধ্যমের পূর্ণাঙ্গ স্বাধীনতা নিশ্চিত করতে সরকারের প্রতি আহবান জানিয়েছে ইউরোপীয় পার্লামেন্ট। একই সঙ্গে ধর্মনিরপেক্ষ লেখক, ব্লগার, ধর্মীয় সংখ্যালঘু ও বিদেশি নাগরিকদের ওপর হামলা বৃদ্ধিতে নিন্দা ও উদ্বেগ জানানো হয়েছে। আজ বৃহস্পতিবারে ইইউ পার্লামেন্টের এক বিজ্ঞপ্তিতে বাংলাদেশে গণমাধ্যমের পূর্ণাঙ্গ স্বাধীনতা নিশ্চিত করতে সরকারের প্রতি আহ্বান জানানো হয়। বিজ্ঞপ্তিতে সরকারের সমালোচনা করে সংবাদ প্রকাশকারী সব প্রকাশক, সাংবাদিকদের বিরুদ্ধে মামলা প্রত্যাহারেরও আহ্বান জানানো হয়। বন্ধ করে দেওয়া গণমাধ্যম খুলে দেওয়ার আহ্বান জানানো হয়। ধর্মনিরপেক্ষ ব্লগার, লেখক, ধর্মীয় সংখ্যালঘু ও বিদেশির ওপর হামলার নিন্দা ও উদ্বেগ জানিয়ে বিজ্ঞপ্তিতে বলা হয়, এসব হামলার কারণে বাংলাদেশে ধর্মীয় কট্টরপন্থা, অসহিষ্ণুতা ও সহিংসতা বেড়ে যাওয়ার আশঙ্কা রয়েছে।
