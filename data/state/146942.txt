
সরকারি চাকরিতে প্রবেশের বয়সসীমা ৩৫ বছরে উন্নীত করার দাবিতে পিরোজপুরে মানববন্ধন হয়েছে। গতকাল শনিবার শহরের কেন্দ্রীয় শহীদ মিনারের সামনে বাংলাদেশ সাধারণ ছাত্র পরিষদ পিরোজপুর জেলা শাখা ওই কর্মসূচি পালন করে। শনিবার বেলা ১১টা থেকে ঘণ্টাব্যাপী অনুষ্ঠিত ওই মানববন্ধনে শতাধিক শিক্ষার্থী অংশ নেন। মানববন্ধন শেষে সমাবেশে বক্তারা বলেন, বাংলাদেশে জাতীয় বিশ্ববিদ্যালয়ে সেশনজটের কারণে শিক্ষার্থীদের শিক্ষাজীবন শেষ করতে ২৮ থেকে ২৯ বছর লেগে যায়। এরপর দু-এক বছরের মধ্যে চাকরি পাওয়া সবার পক্ষে সম্ভব হয় না। বিশ্বের বিভিন্ন দেশে সরকারি চাকরিতে প্রবেশের বয়স ৩৫ থেকে ৪৫ বছর পর্যন্ত রয়েছে। বাংলাদেশের সরকারি চাকরিতে প্রবেশের বয়স তাই ৩০ থেকে বাড়িয়ে ৩৫ বছর করার জন্য দাবি জানান তাঁরা। সমাবেশে বক্তব্য দেন সংগঠনের পিরোজপুর জেলার সমন্বয়ক হাসিবুল ইসলাম, স্বেচ্ছাসেবী সংগঠন ‘ই পিরোজপুর’-এর সভাপতি কুমার শুভ রায়সহ সুপতী হালদার প্রমুখ।
