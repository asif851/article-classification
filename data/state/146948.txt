
ছাত্রদলের সাধারণ সম্পাদক হাবিবুর রশিদের এক দিনের রিমান্ড মঞ্জুর করেছেন আদালত। আজ সোমবার পুলিশ তাঁকে ১০ দিনের রিমান্ডে নেওয়ার আবেদন করা হলে মহানগর হাকিম কেশব রায় এক দিন মঞ্জুর করেন।গতকাল রোববার রাজধানীর শান্তিনগর এলাকা থেকে হাবিবুর রশিদকে গ্রেপ্তার করে ঢাকা মহানগর গোয়েন্দা (ডিবি) পুলিশ।এদিকে হাবিবুর রশিদকে গ্রেপ্তারের প্রতিবাদে গাইবান্ধায় আজ সকাল ছয়টা থেকে দুপুর ১২টা পর্যন্ত আধা বেলা হরতাল পালন করেছে ছাত্রদল।প্রত্যক্ষদর্শী ও পুলিশ সূত্র জানায়, হরতালের সমর্থনে সকাল সাড়ে ১০টার দিকে ছাত্রদল শহরে বিক্ষোভ মিছিল বের করে। মিছিলটি ডিবি রোডের ফকিরপাড়া মসজিদের সামনে পৌঁছালে পুলিশ বাধা দেয়। এ সময় মিছিলকারীদের সঙ্গে পুলিশের পাল্টাপাল্টি ধাওয়ার ঘটনা ঘটে। মিছিলকারীরা এখানে কয়েকটি ককটেলের বিস্ফোরণ ঘটায়। একই সঙ্গে একটি সিএনজিচালিত অটোরিকশা ভাঙচুর করে তারা। পরে পুলিশ কাঁদানে গ্যাসের শেল ও ফাঁকা গুলি ছুড়লে মিছিলটি ছত্রভঙ্গ হয়ে যায়।হরতাল চলাকালে শহরের দোকানপাট ও শিক্ষাপ্রতিষ্ঠান বন্ধ ছিল। শহরে যানবাহনের চলাচল কম ছিল। তবে জেএসসি পরীক্ষা হরতালের আওতামুক্ত ছিল।গাইবান্ধা সদর থানার ভারপ্রাপ্ত কর্মকর্তা (ওসি) গোপাল চন্দ্র চক্রবর্তী বলেন, হরতালের কারণে শহরের গুরুত্বপূর্ণ জায়গায় পুলিশের টহল জোরদার করা হয়। হরতালে কোনো ধরনের অপ্রীতিকর ঘটনা ঘটেনি বলে জানান তিনি।
