
শরীয়তপুরের জাজিরা উপজেলার মেছের আলী মুন্সিকান্দি গ্রামে গতকাল মঙ্গলবার সকালে মুক্তিযোদ্ধা নুরুল ইসলাম মাদবরকে (৬০) কুপিয়ে হত্যা করেছে সন্ত্রাসীরা। এ সময় তাঁর ভাই জসিম মাদবরকে (৫০) কুপিয়ে গুরুতর জখম করা হয়। তাঁকে ঢাকা মেডিকেল কলেজ হাসপাতালে ভর্তি করা হয়েছে।পুলিশ ও গ্রামবাসী জানান, মেছের আলী মুন্সিকান্দি গ্রামের মুক্তিযোদ্ধা নুরুল ইসলাম মাদবর গতকাল সকাল নয়টার দিকে জেলা শহরে যাওয়ার জন্য বাড়ি থেকে বের হন। পথে ওই গ্রামের দাউদ খানের নেতৃত্বে সন্ত্রাসীরা নুরুল ইসলাম ও তাঁর ভাই জসিম মাদবরকে কুপিয়ে জখম করে। সন্ত্রাসীরা নুরুলের ডান হাত ও ডান পা শরীর থেকে বিচ্ছিন্ন করে ফেলে। এরপর দেড় ঘণ্টা মাটিতে ফেলে রাখে। এ সময় ভয়ে কেউ সামনে যাওয়ার সাহস পায়নি। পরে বেলা সাড়ে ১১টার দিকে পুলিশ তাঁদের উদ্ধার করে উপজেলা স্বাস্থ্য কমপ্লেক্সে নিয়ে যায়। পৌনে ১২টার দিকে নুরুল ইসলাম মারা যান। জসিম মাদবরের অবস্থার অবনতি হওয়ায় তাঁকে ঢাকা মেডিকেল কলেজে পাঠানো হয়।এদিকে নুরুল ইসলামের যাতে চিকিৎসা না হয়, সে জন্য দাউদ খান লোকজন নিয়ে জাজিরা উপজেলা স্বাস্থ্য কমপ্লেক্সে এসে চিকিৎসাসেবায় বাধা দেন। খবর পেয়ে পুলিশ হাসপাতাল থেকে সরোয়ার্দি মাদবর, দুদু মিয়া মাদবর ও চুন্নু মাদবরকে আটক করে। তবে দাউদ খান পালিয়ে যান।গ্রামবাসী জানান, দাউদ খানের সঙ্গে তাঁর বড় ভাই ইউসুফ খানের জমি নিয়ে বিরোধ চলছিল। গত ২৩ জুন রাতে দাউদ খানের নেতৃত্বে সন্ত্রাসীরা ইউসুফ খানকে গলা কেটে হত্যার চেষ্টা করে। ঢাকা মেডিকেল কলেজ হাসপাতালে চিকিৎসা শেষে ইউসুফ খান সুস্থ হন। ইউসুফ খানকে হত্যাচেষ্টার মামলার প্রধান আসামি দাউদ খান। ইউসুফ খানের পক্ষে নুরুল ইসলাম মামলা দেখাশোনা করতেন।নুরুল ইসলাম মাদবর প্রথম আলোর প্রেস বিভাগের কর্মী মোতাহার হোসেন মাদবরের বাবা। মোতাহার হোসেনের বড় ভাই মোজাম্মেল মাদবর বলেন, ‘অসহায় ইউসুফ খানকে সহযোগিতা করায় দাউদ খান আমার বাবার ওপর ক্ষুব্ধ ছিলেন। বিভিন্ন সময়ে তিনি তাঁকে হত্যার হুমকিও দিয়েছেন। সকালে ছোট চাচাকে নিয়ে শরীয়তপুরে যাওয়ার উদ্দেশে বাড়ি থেকে বের হন বাবা। কিছু দূর যাওয়ার পরই ১৫-২০ জন লোক নিয়ে দাউদ খান বাবা ও চাচাকে ধারালো অস্ত্র দিয়ে কুপিয়ে জখম করেন। আমরা এগিয়ে যাওয়ার চেষ্টা করলে আগ্নেয়াস্ত্র নিয়ে আমাদের ধাওয়া করেন। সঙ্গে সঙ্গে জাজিরা থানার ওসিকে বিষয়টি জানাই। ঘটনার দুই ঘণ্টা পর পুলিশ এসে আমার বাবা ও চাচাকে হাসপাতালে নিয়ে যায়।’জাজিরা উপজেলা স্বাস্থ্য কমপ্লেক্সের চিকিৎসা কর্মকর্তা হাবিবুর রহমান বলেন, জরুরি বিভাগে আনার ১৫ মিনিটের মধ্যেই নুরুল ইসলামের মৃত্যু হয়।জাজিরা থানার ভারপ্রাপ্ত কর্মকর্তা (ওসি) ইকরাম আলী মিয়া বলেন, হত্যাকাণ্ডে জড়িত থাকার অভিযোগে তিনজনকে আটক করা হয়েছে। প্রধান অভিযুক্তকে গ্রেপ্তারের চেষ্টা চলছে।
