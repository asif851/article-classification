
রাজধানীর দক্ষিণখানের একটি ক্লিনিকের চিকিত্সক সাজিয়া আরেফিন ইভা হত্যা মামলার রায়ে ওই ক্লিনিকের তত্ত্বাবধায়ক মো. ফয়সালকে মৃত্যুদণ্ডের আদেশ দিয়েছেন আদালত।আজ বুধবার ঢাকার দ্রুত বিচার ট্রাইব্যুনাল-৪-এর বিচারক এ বি এম নিজামুল হক এ রায় দেন।সাজিয়া দক্ষিণখানের নোয়াপাড়া আমতলায় ব্র্যাক পরিচালিত ব্র্যাক ক্লিনিকে খণ্ডকালীন চিকিত্সক ছিলেন।২০১২ সালের ২৯ নভেম্বর রাতে ক্লিনিকে দায়িত্ব পালন করছিলেন সাজিয়া। এ সময় ফয়সাল তাঁকে ধর্ষণের চেষ্টা করেন। সাজিয়া বাধা দিলে তাঁকে শ্বাসরোধ করে হত্যা করা হয়। এ ঘটনার পরদিন সাজিয়ার বাবা মনিরুল ইসলাম নারী ও শিশু নির্যাতন দমন আইন ও দণ্ডবিধির ৩০২ ধারায় মামলা করেন।আজ রায় ঘোষণার আগে ফয়সালকে ঢাকা কেন্দ্রীয় কারাগার থেকে ট্রাইব্যুনালে হাজির করা হয়। তাঁর উপস্থিতিতে রায় ঘোষণার পর সাজা পরোয়ানা জারি করে আদালত তাঁকে কারাগারে পাঠানোর নির্দেশ দেন।রায়ে বলা হয়, আসামির বিরুদ্ধে আনীত অভিযোগ প্রমাণে ১৫ জন সাক্ষীকে আদালতে উপস্থিত করা হয়েছে। সাক্ষ্য প্রমাণে হত্যার অভিযোগ প্রমাণ হওয়ায় আসামিকে মৃত্যুদণ্ড দেওয়া হলো। 
