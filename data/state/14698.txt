

* দুই দিনের ঝড়ে সরকারি হিসাবে ঝরেছে ৫ শতাংশ আম *ক্ষতি ৪০ কোটি টাকা; কৃষকদের হিসাবে আরও বেশি

রাজশাহীতে পরপর দুই দিনের ঝড়ে আমের ব্যাপক ক্ষতি হয়েছে। ঝরে গেছে অনেক আম। ফেটে নষ্ট হয়েছে এর অনেকগুলো। যেগুলো ভালো ছিল তা-ও মাত্র ৫০ পয়সা কেজি দরে বিক্রি করেছেন ব্যবসায়ীরা। যে পরিমাণ বিক্রি হয়েছে, তার চেয়ে অনেক বেশি পড়ে আছে গাছতলায়।
জশাহীর কিছু এলাকায় গতকাল বৃহস্পতিবার ঘুরে দেখা যায়, পথে পথে পড়ে আছে ঝরে পড়া আম। সরকারি হিসাবে এভাবে ঝরে পড়ায় আমের ক্ষতি হয়েছে প্রায় ৪০ কোটি টাকার। তবে আমচাষি ও ব্যবসায়ীদের হিসাবে তা অনেক বেশি।
রাজশাহী কৃষি সম্প্রসারণ অধিদপ্তর সূত্র জানায়, রাজশাহীতে ১৭ হাজার হেক্টর জমিতে আমবাগান রয়েছে। এবার আম উৎপাদনের লক্ষ্যমাত্রা ছিল ২ লাখ মেট্রিক টন। এই জেলায় গত রবি ও সোমবার কালবৈশাখীতে সর্বোচ্চ ৫ শতাংশ, অর্থাৎ প্রায় ১০ হাজার মেট্রিক টন আম ঝরে পড়েছে। ভরা মৌসুমে আমের দাম গড়ে ৪০ টাকা কেজি ধরলে এর দাম হয় ৪০ কোটি টাকা।
রাজশাহী ফল গবেষণা কেন্দ্রের প্রধান বৈজ্ঞানিক কর্মকর্তা আলীম উদ্দিন বলেন, এই কেন্দ্রে ছোট-বড় দেড় শ আমগাছ রয়েছে। ঝড়ে ৩০-৪০ শতাংশ আম পড়ে গেছে। হয়তো অন্য এলাকায় ক্ষতি কম হয়েছে। কেন্দ্রের ভেতরে গিয়ে ক্ষতিটা দেখা গেল স্বচক্ষেই। আলীম উদ্দিন একটি মল্লিকা জাতের গাছ দেখিয়ে বলেন, গাছটিতে থোকা থোকা আম ছিল। এখন গাছটির এক পাশে হাতে গোনা কয়েকটি আম ঝুলছে।
পুঠিয়ার বানেশ্বর এলাকার ব্যবসায়ী সাবের হোসেন বলেন, প্রায় ৪০ লাখ টাকার আম আগাম কেনা রয়েছে তাঁর। বাগানগুলো পুঠিয়া, বাগমারা ও পার্শ্ববর্তী নাটোর জেলায়। বাগানে প্রায় ৫ হাজার গাছের এক-তৃতীয়াংশ আম ঝরে মাটিতে পড়েছে।
বাঘা, চারঘাট, পবা ও পুঠিয়ার রাস্তার ধারে প্রচুর আম পড়ে থাকতে দেখা গেছে। পুঠিয়ার বিড়ালদহ ও বানেশ্বরে, চারঘাট সদর, বাঘা উপজেলা সদরসহ বিভিন্ন পাড়া-মহল্লায়ও ঝরে পড়া কাঁচা আম বস্তায় ভরতে দেখা গেছে।
বাঘার আকরাম হোসেন নামের একজন ব্যবসায়ী কাঁচা আমের আড়ত খুলে বসেছেন। তিনি বলেন, ৩০ পয়সা কেজি দরে আম কিনে জেলার বাইরে তিনি ছয় ট্রাক পাঠিয়েছেন। কিন্তু আগের পাঠানো আমই সব বিক্রি হয়নি। ইতিমধ্যে তাঁর আরও দুই ট্রাক আম জমেছে।
অবশ্য রাজশাহী কৃষি সম্প্রসারণ অধিদপ্তরের উপপরিচালক দেবদুলাল ঢালী বলেন, আম ঝরে পড়ার পর এখনো যে পরিমাণ রয়েছে, সেটা স্বাভাবিক বলেই মনে হচ্ছে। যে পরিমাণ আম পড়েছে, ঝড় না হলেও কিছুদিনের মধ্যে তা ঝরে পড়ত।
২৫ মের আগে বাজারজাত নয়
চাঁপাইনবাবগঞ্জের জেলা প্রশাসন জানিয়েছে, জেলায় এবার ২৫ মের আগে পাকা আম বাজারজাত করা যাবে না। ব্যবসায়ী, বাগানমালিক, কৃষি কর্মকর্তা, আমবিজ্ঞানী ও জনপ্রতিনিধিদের সমন্বয়ে গতকাল জেলা প্রশাসকের কার্যালয়ের সম্মেলনকক্ষে এক মতবিনিময় সভায় এই সিদ্ধান্ত নেওয়া হয়েছে।
সভার সিদ্ধান্ত অনুযায়ী গোপালভোগ ২৫ মে, হিমসাগর বা ক্ষীরসাপাতি ২৮ মে, লক্ষণভোগ ১ জুন, ল্যাংড়া ও বোম্বাই ৫ জুন, ফজলি, সুরমা ফজলি ও আম্রপালি ১৫ জুন থেকে পাড়া যাবে। আশ্বিনা পাড়ার সময় ১ জুলাই থেকে।
সভা শেষে জেলা প্রশাসক মাহমুদুল হাসান বলেন, সময়সীমার আগেই যদি কারও গাছে আম পাকে, তবে তিনি কৃষি বিভাগকে জানাবেন। ২৪ ঘণ্টার মধ্যে সেই গাছ পরিদর্শন করে মতামত দেওয়া হবে।
