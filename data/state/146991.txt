
অসুস্থ মা সাজেদা খাতুনকে চিকিৎসার জন্য হাসপাতালে নিয়ে যাচ্ছিলেন ছেলে রাজ্জাক মণ্ডল। কিন্তু সেখানে আর যাওয়া হয়নি। হাসপাতালে যাওয়ার আগেই এক সড়ক দুর্ঘটনায় প্রাণ হারান মা-ছেলে। আজ রোববার সকালে রাজবাড়ী-কুষ্টিয়া আঞ্চলিক মহাসড়কের রাজবাড়ীর কালুখালী উপজেলার গড়িয়া কালীবাড়ি এলাকায় এ দুর্ঘটনা ঘটে।
নিহত ব্যক্তিদের বাড়ি পাংশা উপজেলার বেজপাড়া গ্রামে।
পুলিশ ও প্রত্যক্ষদর্শী সূত্রে জানা যায়, পাংশা থেকে মোটরসাইকেলে করে রাজ্জাক মণ্ডল (৩৫) তাঁর মা সাজেদা খাতুনকে (৫৫) নিয়ে রাজবাড়ী সদর হাসপাতালে যাচ্ছিলেন। পথে গড়িয়া কালীবাড়ি এলাকায় পৌঁছানোর পর একটি ট্রাককে অতিক্রম করার সময় বিপরীত দিক থেকে আসা কুষ্টিয়াগামী একটি বাসের সঙ্গে মুখোমুখি সংঘর্ষ হয়। এ সময় মা-ছেলে সড়কের ওপর ছিটকে পড়েন। বাসের একটি চাকা মোটরসাইকেলের ওপর উঠে গেলে ঘটনাস্থলেই তাঁরা মারা যান।
দুর্ঘটনার পর স্থানীয় জনতা উত্তেজিত হয়ে উঠলে ওই বাস ও ট্রাকের দুজন চালকই গাড়ি রেখে পালিয়ে যান। খবর পেয়ে কালুখালী ও পাংশা হাইওয়ে থানার পুলিশ ঘটনাস্থলে পৌঁছে পরিস্থিতি নিয়ন্ত্রণে আনে।
নিহত রাজ্জাক মণ্ডলের ফুপাতো ভাই সালাউদ্দিন মিঠুন বলেন, সাজেদা খাতুন বেশ কিছুদিন ধরে অসুস্থ ছিলেন। আজ সকালে চিকিৎ​সক দেখানোর জন্য রাজ্জাক নিজের মোটরসাইকেলে করে তাঁকে নিয়ে যাচ্ছিলেন। রাজ্জাক ‘নাফকো’ নামের একটি ওষুধ কোম্পানিতে বিক্রয় প্রতিনিধি হিসেবে চাকরি করতেন বলে তিনি জানান।
এ বিষয়ে পাংশা হাইওয়ে থানার সার্জেন্ট শাহিনুর ইসলাম বলেন, পুলিশ বাস ও ট্রাকটি আটক করেছে। লাশ ময়নাতদন্তের জন্য রাজবাড়ী সদর হাসপাতালে পাঠানো হয়েছে। এ ব্যাপারে থানায় মামলা করার প্রস্তুতি চলছে।
