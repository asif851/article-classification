
সুষ্ঠু, অবাধ ও গ্রহণযোগ্য নির্বাচন অনুষ্ঠানের আশাবাদ প্রকাশের এক দিন পরই ঢাকা উত্তর ও দক্ষিণ এবং চট্টগ্রাম সিটি করপোরেশন নির্বাচন নিয়ে হতাশা ব্যক্ত করলেন মার্কিন রাষ্ট্রদূত। মার্শা স্টিফেনস ব্লুম বার্নিকাট গতকাল মঙ্গলবার এ নিয়ে সামাজিক যোগাযোগ মাধ্যম টুইটারে এক বার্তায় বলেন, যেকোনোভাবে জেতা প্রকৃতপক্ষে কোনো জয় নয়। খবর ইউএনবি ও বাসসের।এদিকে মার্কিন দূতাবাসও এক বিবৃতিতে এই নির্বাচন নিয়ে হতাশার কথা জানিয়ে অনিয়মের ঘটনার স্বচ্ছ ও নিরপেক্ষ তদন্ত জরুরি বলে মন্তব্য করেছে। হতাশা জানিয়ে অনিয়মের তদন্ত দাবি করেছে যুক্তরাজ্যও।ঢাকায় নিযুক্ত মার্কিন রাষ্ট্রদূত বার্নিকাট গতকাল বলেন, ‘নির্বাচন অর্থপূর্ণ করতে হলে আজ যাঁরাই ভোট দিতে বের হয়েছেন, তাঁদের তা দেওয়ার সুযোগ দেওয়া উচিত।’ রাজধানীর বনানীতে বিদ্যানিকেতন স্কুল ও কলেজ কেন্দ্র পরিদর্শনের পর সাংবাদিকদের তিনি এ কথা বলেন।বার্নিকাট বলেন, তাঁরা ও বাংলাদেশের অন্য বিদেশি বন্ধুরা এই নির্বাচনের ফলাফলের দিকে নজর রাখছেন। বিরোধী দল-সমর্থিত প্রার্থীদের এজেন্টদের বিভিন্ন ভোটকেন্দ্র থেকে বের করে দেওয়ার অভিযোগ প্রসঙ্গে তিনি বলেন, এটা নির্বাচন কমিশনকে দেখতে হবে। অবাধ ও সুষ্ঠু নির্বাচনের প্রতিশ্রুতি দিয়েছিল সরকার। জনগণও সেটা প্রত্যাশা করে।এক প্রশ্নের জবাবে বার্নিকাট বলেন, যুক্তরাষ্ট্রে যখন কিছু ঘটে এবং সে ঘটনায় যাঁরা ভোট দিতে পারেন না, সে ক্ষেত্রে পরবর্তী সময়ে ভোট দিতে পারেন তাঁরা। নির্বাচনের পর আবারও সহিংস রাজনীতিতে দেশ ফিরবে কি না সে আশঙ্কার ব্যাপারে তিনি বলেন, ‘আমি আশা করি, মানুষ সহিংসতাকে মেনে নেবে না।’সাংবাদিকদের সঙ্গে কথা বলার পর বার্নিকাট তাঁর একটি টুইট বার্তায় বলেন, ‘বাংলাদেশের তিন সিটি নির্বাচনের সব কটি থেকে বিএনপির সরে যাওয়াটা হতাশাজনক।’ আরেক টুইট বার্তায় বলেন, ‘যেকোনো প্রকারে জয় আসলে জয় নয়।’এর আগের দিন বার্নিকাট টুইট করেছিলেন, ‘সুষ্ঠু, অবাধ ও গ্রহণযোগ্য নির্বাচন সুগণতন্ত্রের জন্য এক মাইলফলক। আশা করি, আগামীকালের নির্বাচন এই চেতনার একটি দৃষ্টান্ত হয়ে থাকবে।’যুক্তরাষ্ট্রের দূতাবাসের বিবৃতি: গতকাল অনুষ্ঠিত নির্বাচন নিয়ে এক বিবৃতি দিয়েছে ঢাকায় যুক্তরাষ্ট্রের দূতাবাস। এতে বলা হয়, ‘বিভিন্ন ভোটকেন্দ্রে ভোট জালিয়াতি, ভয়ভীতি প্রদর্শন এবং সহিংসতার যেসব ঘটনা ঘটেছে বলে প্রত্যক্ষদর্শীদের কাছ থেকে ব্যাপক ও বিশ্বাসযোগ্য প্রতিবেদন পাওয়া গেছে এবং বিএনপি সিটি করপোরেশন নির্বাচন বর্জনের যে সিদ্ধান্ত নিয়েছে—তাতে আমরা হতাশ।’বিবৃতিতে আরও বলা হয়, ‘যে সমস্ত অনিয়মের ঘটনা ঘটেছে সেগুলোর স্বচ্ছ ও নিরপেক্ষ তদন্ত হওয়া জরুরি। আইনের আওতায় থেকে কাজ করার জন্য এবং যেকোনো ধরনের সহিংসতা এড়ানোর জন্য আমরা সব পক্ষের প্রতি আহ্বান জানাই। রাজনৈতিক লক্ষ্য অর্জনের জন্য যেকোনো ধরনের সহিংসতার আশ্রয় গ্রহণের আমরা তীব্র নিন্দা জানাই।’হতাশ যুক্তরাজ্যও: নির্বাচন থেকে বিএনপি সরে দাঁড়ানোয় হতাশা প্রকাশ করে গতকাল বিবৃতি দিয়েছেন ঢাকায় নিযুক্ত ব্রিটিশ হাইকমিশনার রবার্ট গিবসন। ভোটগ্রহণ শেষে দেওয়া এ বিবৃতিতে তিনি আশা প্রকাশ করে বলেন, বিএনপির এ সিদ্ধান্তের ফলে ঢাকা ও চট্টগ্রামে আজ (মঙ্গলবার) রাত এবং আগামী কয়েক দিন সহিংসতা বা বিশৃঙ্খলার ঘটনা ঘটবে না। আইনের মধ্যে থেকেই এই নির্বাচনের প্রতিক্রিয়া বজায় রাখার বিষয়টিও অবশ্যই সব পক্ষকে নিশ্চিত করতে হবে। তা ছাড়া নির্বাচনে অনিয়মের সব অভিযোগের দ্রুত ও নিরপেক্ষ তদন্ত জরুরি।ওদিকে নির্বাচন নিয়ে রবার্ট গিবসন এক টুইট বার্তায় বলেন, ‘নির্বাচনী প্রক্রিয়াকে সুস্পষ্টভাবে অবাধ ও নিরপেক্ষ করা নিশ্চিত করতে সব দলকে অবশ্যই ভবিষ্যৎ নির্বাচন নিয়ে একসঙ্গে কাজ করা উচিত।’এর আগে সকালে ব্রিটিশ হাইকমিশনার রাজধানীর বিভিন্ন কেন্দ্র পরিদর্শন করেন।
