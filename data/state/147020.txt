
ময়মনসিংহের গার্লস ক্যাডেট কলেজের দ্বাদশ শ্রেণির ছাত্রী শর্মিলা শাহরিন পলেন হত্যার অভিযোগে করা মামলার বিচার কার্যক্রম চলতে আইনগত কোনো বাধা নেই। হাইকোর্টের রায়ের বিরুদ্ধে আসামিপক্ষের করা আবেদন খারিজ করে দিয়েছেন সর্বোচ্চ আদালত।
আজ সোমবার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বেঞ্চ আবেদন খারিজ করে আদেশ দেন।
আদালতে রাষ্ট্রপক্ষে শুনানিতে অংশ নেন অতিরিক্ত অ্যাটর্নি জেনারেল মুরাদ রেজা। নিহত পলেনের পক্ষে শুনানিতে ছিলেন জ্যেষ্ঠ আইনজীবী খন্দকার মাহবুব হোসেন ও ফাওজিয়া করিম ফিরোজ। আসামিপক্ষে শুনানি করেন আইনজীবী রোকন উদ্দিন মাহমুদ।
আদেশের পর ফাওজিয়া করিম ফিরোজ প্রথম আলোকে বলেন, আসামি পক্ষের করা আবেদন খারিজ করে দিয়েছেন আপিল বিভাগ। একই সঙ্গে হাইকোর্টের রায়ে দেওয়া স্থগিতাদেশও প্রত্যাহার করা হয়েছে। ফলে বিচারিক আদালতে মামলাটির কার্যক্রম চলবে।
ওই মামলায় আসামিদের বিরুদ্ধে অভিযোগ গঠনের আদেশ বাতিল প্রশ্নে দেওয়া রুল খারিজ করে ইতিপূর্বে দেওয়া স্থগিতাদেশ তুলে নিয়ে গত ৬ এপ্রিল হাইকোর্ট রায় দেন। এই রায় স্থগিত চেয়ে আবেদন করেন আসামিপক্ষ, যা ১২ এপ্রিল চেম্বার বিচারপতির আদালতে ওঠে। সেদিন চেম্বার বিচারপতি আবেদনটি আপিল বিভাগের নিয়মিত বেঞ্চে শুনানির জন্য পাঠিয়ে দেন। এর ধারাবাহিকতায় আপিল বিভাগ হাইকোর্টের রায় স্থগিত করে শুনানির দিন ধার্য করেন। এর পর আসামিপক্ষের আবেদনের ওপর গতকাল রোববার শুনানি শেষ হয়।
মামলা সূত্রে জানা যায়, ময়মনসিংহ গার্লস ক্যাডেট কলেজের ছাত্রী হোস্টেল থেকে ২০০৫ সালের ১১ ফেব্রুয়ারি দ্বাদশ শ্রেণির ছাত্রী শর্মিলা শাহরিন পলেনের লাশ উদ্ধার করা হয়। ওই দিন ময়মনসিংহ কোতোয়ালি থানায় অপমৃত্যুর মামলা করেন কলেজের অধ্যক্ষ। পরে ওই বছরের ১৯ ফেব্রুয়ারি পলেনের বাবা এম. এ বাশার পাটোয়ারী ময়মনসিংহের আদালতে হত্যার অভিযোগ মামলা করেন। আদালত বিচার বিভাগীয় তদন্তের নির্দেশ দেন। ২০১৩ সালে বিচার বিভাগীয় তদন্তে উঠে আসে, শর্মিলাকে হত্যা করা হয়েছিল এবং ঘটনাটি ধামাচাপা দিতে কর্তৃপক্ষ ঘটনাটিকে আত্মহত্যা বলে সাজিয়েছিল। ঘটনার প্রায় ১১ বছর পর গত বছরের ৩ মার্চ ওই মামলায় কলেজের তৎকালীন অ্যাডজুট্যান্ট মেজর নাজমুল হকসহ পাঁচজনের বিরুদ্ধে অভিযোগ গঠন করেন ময়মনসিংহের জেলা দায়রা আদালত।অপর চারজন হলেন ক্যাডেট কলেজের তৎকালীন সহযোগী অধ্যাপক মো. আবুল হোসেন, নন কমিশন অফিসার মো. নওশের উদ-জামান, হোস্টেলের আয়া হেনা বেগম ও মেজর মুনীর আহাম্মদ চৌধুরী। পাঁচজনের মধ্যে নাজমুল হকসহ চারজন জামিনে আছেন। এঁদের মধ্যে মুনির আহমেদ পলাতক রয়েছেন। ওই অভিযোগ গঠন আদেশের বিরুদ্ধে হাইকোর্টে আবেদন করে আসামিপক্ষ। শুনানি নিয়ে গত বছরের ১ জুন হাইকোর্ট রুলসহ মামলার কার্যক্রম স্থগিত করেন। রুলের ওপর শুনানি শেষে ৬ এপ্রিল তা খারিজ করে দেন।
