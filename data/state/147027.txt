
ব্রাহ্মণবাড়িয়ার সরাইল থানার পুলিশ মেঘনা নদী থেকে হাত-পা বাঁধা আনুমানিক (২৫) বছর বয়সী এক তরুণীর লাশ উদ্ধার করেছে। আজ বৃহস্পতিবার বিকেল তিনটার দিকে উপজেলার শাখাইতি বাজার এলাকা থেকে লাশটি উদ্ধার করা হয়।
পুলিশ ও প্রত্যক্ষদর্শী কয়েকজন ব্যক্তি বলেন, দুপুর দুইটার দিকে মেঘনা নদীর শাখাইতি বাজার এলাকার অদূরে একটি লাশ ভাসতে দেখেন স্থানীয় লোকজন। খবর পেয়ে সরাইল থানার উপপরিদর্শক (এসআই) রাকিব হাসান বিকেল তিনটার দিকে লাশটি উদ্ধার করে জেলা সদর হাসপাতাল মর্গে পাঠায়।
এসআই রাকিব বলেন, ওই তরুণীর হাত-পা রশি দিয়ে বাঁধা ছিল। লাশে পচন ধরেছে। এ জন্য শরীরে কোনো আঘাতের চিহ্ন আছে কি না, তা বোঝা যাচ্ছিল না। ‎সরাইল থানার ভারপ্রাপ্ত কর্মকর্তা (ওসি) মো. আলী আরশাদ প্রথম আলোকে বলেন, প্রাথমিক তদন্তে ধারণা করা হচ্ছে যে সপ্তাহখানেক আগে অন্য কোনো স্থানে ওই তরুণীকে হত্যা করা হয়েছে। পরে তাঁর লাশ এখানে ফেলে দিয়েছে দুর্বৃত্তরা। ময়নাতদন্তের জন্য লাশ জেলা সদর হাসপাতাল মর্গে পাঠানো হয়েছে। এ ব্যাপারে সরাইল থানায় মামলা হয়েছে।
