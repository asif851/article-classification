
রাঙামাটির লংগদু উপজেলায় গতকাল শুক্রবার দুটি আঞ্চলিক রাজনৈতিক দলের মধ্যে গুলিবিনিময় হয়েছে। এ সময় দুলাল চাকমা নামে এক ব্যক্তি আহত হয়েছেন। তাঁকে খাগড়াছড়ি সদর হাসপাতালে ভর্তি করা হয়েছে।পুলিশ সূত্রে জানা গেছে, লংগদু সদর ইউনিয়নের দজরপাড়া বাজারে গতকাল দুপুরে ইউনাইটেড পিপলস ডেমোক্রেটিক ফ্রন্ট (ইউপিডিএফ) ও জনসংহতি সমিতি (এমএন-লারমা) সদস্যদের মধ্যে গুলিবিনিময় হয়। সংঘর্ষের সময় ১০-১২টি গুলির শব্দ শোনা গেছে।তবে গুলিবিনিময়ের বিষয়টি অস্বীকার করেছেন জনসংহতি সমিতির (এমএন-লারমা) তথ্য ও প্রচার সম্পাদক প্রশান্ত চাকমা। তিনি অভিযোগ করেছেন, সন্তু লারমা পক্ষের লোকজন সাধারণ মানুষের ওপর গুলি চালিয়েছে। এতে দুলাল চাকমা আহত হয়েছেন।অন্যদিকে, সন্তু লারমার নেতৃত্বাধীন জনসংহতি সমিতির সহকারী তথ্য ও প্রচার সম্পাদক সজীব চাকমা অভিযোগ অস্বীকার করে বলেছেন, এ রকম কোনো ঘটনার কথা তাঁর জানা নেই।ইউপিডিএফের তথ্য বিভাগের প্রধান মিরন চাকমা অভিযোগ করেছেন, সন্তু লারমা পক্ষের লোকজন এমএন-লারমা পক্ষের লোকদের ওপর হামলা চালাতে বাজারে যায়। তাদের না পেয়ে তারা বাজারে গুলি করেছে।লংগদু থানার ভারপ্রাপ্ত কর্মকর্তা (ওসি) আবুল কালাম গুলিবিনিময়ের বিষয়টি নিশ্চিত করেছেন।
