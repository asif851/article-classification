
জগন্নাথ বিশ্ববিদ্যালয়ের ইসলামিক স্টাডিজ বিভাগের চেয়ারম্যান আব্দুল অদুদের পদত্যাগের দাবিতে আজ শনিবার ক্লাস-পরীক্ষা বর্জন করে বিক্ষোভ মিছিল করেছেন বিভাগের শিক্ষার্থীরা। দাবি আদায়ে বিশ্ববিদ্যালয়ের উপাচার্য মীজানুর রহমানের দপ্তরে স্মারকলিপি দিয়েছেন তাঁরা।
বিক্ষোভকারী শিক্ষার্থীদের অভিযোগ, বিনা কারণে বিভাগের সাবেক শিক্ষক রইছ উদ্দিনকে সরিয়ে গতকাল বৃহস্পতিবার আব্দুল অদুদকে চেয়ারম্যানের দায়িত্ব দিয়েছে প্রশাসন। অদুদের বিরুদ্ধে বিভাগে শিক্ষক নিয়োগ-বাণিজ্য, ভর্তি-বাণিজ্য ও শৃঙ্খলা ভঙ্গের অভিযোগ রয়েছে বলে জানিয়েছেন শিক্ষার্থীরা।
প্রত্যক্ষদর্শী শিক্ষার্থীরা জানিয়েছেন, অদুদের পদত্যাগের দাবিতে আজ সকাল আটটার দিকে ক্লাস-পরীক্ষা বর্জন করে তাঁর দপ্তরে তালা দেন সব ব্যাচের শিক্ষার্থীরা। সকাল নয়টার দিকে বিশ্ববিদ্যালয়ের প্রক্টর অশোক কুমার সাহা গিয়ে বিভাগের এক দপ্তর সহকারীকে দিয়ে তালা ভাঙান। পরে সকাল সাড়ে ১০টার দিকে উপাচার্যের কাছে শিক্ষার্থীরা স্মারকলিপি দেন।
নাম প্রকাশ না করার শর্তে বিভাগের এক শিক্ষক প্রথম আলোকে বলেন, আব্দুল অদুদ এর আগেও একবার বিভাগের চেয়ারম্যানের দায়িত্বে ছিলেন। ওই সময়ে তাঁর বিরুদ্ধে অনিয়মের অভিযোগ রয়েছে। এ ছাড়া অদুদকে চেয়ারম্যান হিসেবে মানতে নারাজ বিভাগের বেশির ভাগ শিক্ষকেরা। এ ব্যাপারে অদুদের সঙ্গে যোগাযোগ করতে চাইলে তাঁর মুঠোফোনে সংযোগ পাওয়া যায়নি।
অশোক কুমার সাহা সাংবাদিকদের বলেন, দাবি আদায়ে উপাচার্য বরাবর স্মারকলিপি দিয়েছেন বিভাগের শিক্ষার্থীরা। ক্যাম্পাসের পরিস্থিতি এখন শান্ত।
সম্প্রতি বিনা অনুমতিতে বিদেশ যাওয়ার অভিযোগে ইসলামিক স্টাডিজ বিভাগের সাবেক চেয়ারম্যান রইছ উদ্দিনকে অধ্যাপক থেকে সহযোগী অধ্যাপক পদে পদাবনতি দিয়েছে প্রশাসন। রইছ উদ্দিন বিশ্ববিদ্যালয়ের বিএনপি-সমর্থিত শিক্ষকদের সংগঠন সাদা দলের সাধারণ সম্পাদক।
