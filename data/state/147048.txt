
জমিজমা নিয়ে বিরোধের জের ধরে প্রতিপক্ষের ছুরিকাঘাতে গুরুতর আহত ময়মনসিংহের নান্দাইলের ১৭ মাসের শিশু বিথী আক্তার গত বৃহস্পতিবার রাতে মারা গেছে। শিশুটির মা বিউটি আক্তার বিষয়টি নিশ্চিত করেছেন। বিথী নান্দাইল পৌরসভার দক্ষিণ চণ্ডীপাশা মহল্লার মো. দীন ইসলামের (৪৫) মেয়ে।পুলিশ সূত্রে জানা যায়, জমিসংক্রান্ত ঘটনা নিয়ে বিরোধের জের ধরে গত ১৩ মার্চ সকালে প্রতিপক্ষের হাতে বিথী ছুরিকাহত হয়। স্বজনেরা তাকে প্রথমে নান্দাইল উপজেলা স্বাস্থ্য কমপ্লেক্সে ও পরে ময়মনসিংহ মেডিকেল কলেজ হাসপাতালে নিয়ে যায়। সেখানে নেওয়ার পর অস্ত্রোপচার করে শিশুটির পেট দিয়ে ঢুকে পিঠ দিয়ে বের হওয়া ছুরিটি অপসারণ করা হয়। এরপর থেকে বিথী ময়মনসিংহ মেডিকেল কলেজ হাসপাতালে চিকিৎসাধীন ছিল। আর চিকিৎসার খরচ জোগাতে গিয়ে পরিবারটি পথে বসে। তাঁদের একটি আবেদন সামাজিক যোগাযোগমাধ্যমে ছড়িয়ে পড়লে দেশ-বিদেশের সাধারণ মানুষের মধ্যে সাড়া পড়ে। লোকজনের পাঠানো সহায়তায় শিশুটির চিকিৎসা চলছিল।শিশুটির বাবা দীন ইসলাম বলেন, কয়েক দিন ধরে বিথীর অবস্থা ভালো যাচ্ছিল না। তাকে জোর করে ওষুধ খাওয়াতে হতো। কিন্তু বৃহস্পতিবার রাতের ওষুধ সে স্বাভাবিকভাবে গ্রহণ করে। রাতের খাবারও খায়। রাত ১০টার দিকে বিথী নিস্তেজ হয়ে পড়ে। পরে চিকিৎসক তাকে মৃত বলে ঘোষণা করেন।শিশুটির মা বিউটি আক্তার বলেন, অস্ত্রোপচারের মাধ্যমে তিনি দ্বিতীয় কন্যাসন্তানের জন্ম দিয়েছেন। দুগ্ধপোষ্য পাঁচ দিন বয়সী শিশুকে সঙ্গে নিয়ে বড় মেয়ের চিকিৎসা চলার পুরোটা সময় কাছে থেকে বিথীর সেবা করেছেন। যারা তাঁর মেয়ের এ দশা করেছে, তাদের কঠোর বিচার দাবি করেন বিউটি।
