
‘বিএনপিকে সন্ত্রাসী সংগঠন’ আখ্যা দিয়ে কানাডার ফেডারেল ​আদালতের দেওয়া রায়ের পেছনে চক্রান্ত দেখছে বিএনপি। দলটির জ্যেষ্ঠ যুগ্ম মহাসচিব রুহুল কবির রিজভী আজ বৃহস্পতিবার এক সংবাদ সম্মেলনে এ দাবি করেন।
রিজভী দাবি করেন, কানাডার ইমিগ্রেশন বিভাগকে ভুল তথ্য দিয়ে নাটক সাজানো হয়েছে। এর ভিত্তিতে কানাডার ফেডারেল আদালতের রায়ের পর্যবেক্ষণে বিএনপিকে সন্ত্রাসী সংগঠন বলার বিষয়টি সরকারের চক্রান্তমূলক নাটকের অংশ। নির্বাচনের আগে এ ধরনের ঘটনা সৃষ্টি করে জনগণের মনে ধোঁয়াশা তৈরি করা তাদের উদ্দেশ্য।
দলের কেন্দ্রীয় কার্যালয়ে অনুষ্ঠিত সংবাদ সম্মেলনে বিএনপির ভাইস চেয়ারম্যান হাফিজ উদ্দিন আহম্মদ দাবি করেন, কানাডার আদালতে প্রসিকিউটর বিএনপি ও আওয়ামী লীগ উভয় দলকে সন্ত্রাসী বলে আখ্যা দিয়েছে। সুতরাং, শুধু শুধু বিএনপিকে দোষারোপ করার মানে হয় না। এটা বিশ্বাস করলে এটিও বিশ্বাস করতে হবে যে আওয়ামী লীগও সন্ত্রাসীদের দল।
কানাডার আদালতের রায়ের বিরুদ্ধে বিএনপি আপিল করবে কি না—এমন প্রশ্নের জবাবে রিজভী বলেন, দলের জ্যেষ্ঠ নেতারা এ বিষয়ে সিদ্ধান্ত নেবেন।
রায়ের একটি অংশের বক্তব্য তুলে ধরে রিজভী বলেন, বলা হচ্ছে স্বেচ্ছাসেবক দলের একজনের আবেদনের কথা বলা হয়েছে। বিএনপির যে নেতা রাজনৈতিক আশ্রয় চাইবেন, তিনি কি বিএনপিকে সন্ত্রাসী সংগঠন বলবেন? তিনি বরং বলবেন, বাংলাদেশে তিনি প্রতিকূল পরিস্থিতিতে আছেন, বিচারবহির্ভূত হত্যাকাণ্ডের শিকার হতে পারেন। ওই ব্যক্তি বিএনপি বা স্বেচ্ছাসেবক দলের নেতা হলে কোনো বিএনপির বিরুদ্ধে বলতে যাবেন? এমন প্রশ্ন রেখে রিজভী বলেন, ‘এ কথাতেই মনে হচ্ছে, এটা একটা সাজানো নাটকের বিষয়। যেটা কানাডায় উপস্থাপন করেছে, ইমিগ্রেশন বিভাগকে এভাবে ভুল তথ্য তারা দিয়েছে, বানানো নাটকের ভুল তথ্য দিয়েছে এবং সেটা তারা কোর্টে নিয়ে গেছে।’
রিজভী আরও বলেন, কানাডায় যে অনলাইন পত্রিকায় সংবাদটি এসেছে, সেটি ছাত্রলীগের সাবেক নেতা শওগাত আলী সাগরের। তাঁরা কানাডায় বসে বিএনপির বিরুদ্ধে অপপ্রচার ও নানা ধরনের চক্রান্ত করছেন। এই রায়টি প্রকাশিত হয়েছে গত ২৫ জানুয়ারি। আর হঠাৎ করে বাংলাদেশে গতকাল এটি প্রচারিত হয়েছে, বিশেষত ক্ষমতাসীনদের গণমাধ্যমে।
গত ২৫ জানুয়ারি কানাডার ফেডারেল আদালত বিএনপি সন্ত্রাসী সংগঠন বলে আখ্যা দিয়ে একটি রায় দিয়েছেন বলে বিভিন্ন গণমাধ্যমে খবর এসেছে। এরই পরিপ্রেক্ষিতে বিএনপি সংবাদ সম্মেলন করে।
