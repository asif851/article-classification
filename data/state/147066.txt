
ঢাকা-সিলেট মহাসড়কের নারায়ণগঞ্জের রূপগঞ্জ উপজেলার ভুলতা-গাউছিয়ায় গতকাল সোমবার সকাল থেকে ব্যাপক যানজটের সৃষ্টি হয়। সড়কে চলাচলকারীরা চরম ভোগান্তির শিকার হন।
ট্রাফিক পুলিশ ও এলাকাবাসী সূত্রে জানা গেছে, গতকাল সকাল ছয়টার দিকে ঢাকা-সিলেট মহাসড়কের ভুলতা এলাকায় ভাঙা সড়ক মেরামত করছিলেন ফ্লাইওভার নির্মাণকারী ঠিকাদারের লোকজন। এতে ঢাকা থেকে সিলেট ও নরসিংদীগামী, টঙ্গী থেকে চট্টগ্রামগামী এবং টঙ্গীমুখী গাড়ি তিন দিক দিয়ে আটকা পড়ে। বেলা বাড়ার সঙ্গে সঙ্গে ভুলতা থেকে বরপা পর্যন্ত প্রায় ছয় কিলোমিটার, কাঞ্চন সেতু পর্যন্ত প্রায় সাত কিলোমিটার, বস্তুলের দিকে প্রায় চার কিলোমিটার যানজটের সৃষ্টি হয়। নির্মাণাধীন ভুলতা ফ্লাইওভার এলাকায় গাড়ির গতি কমে যাওয়ায় যানজট দীর্ঘ হচ্ছে বলে জানান যানবাহনের চালকেরা। বেলা একটার দিকে ভুলতা থেকে চারদিকে যানজট আরও তীব্র হয়। এতে ভোগান্তির শিকার হন যাত্রী ও চালকেরা।
ভুলতা এলাকার মো. হেলাল উদ্দিন বলেন, ‘বেশ কিছুদিন ধরেই ভুলতা ফ্লাইওভার এলাকায় সকাল থেকে যানজট শুরু হয়ে গভীর রাত পর্যন্ত থাকে। যানজট দেখে মনে হচ্ছে, পুলিশ কোনো কার্যকর ভূমিকা নিতে পারছে না। এতে রোগী, বিদেশগামী যাত্রীরা বেশি বিড়ম্বনার শিকার হচ্ছেন। ফ্লাইওভার এলাকায় গাড়ির গতি কমে যাওয়া এবং গাড়ি এলোমেলোভাবে রাখার কারণে যানজট বেশি হচ্ছে।’
ট্রাকচালক আবদুর রহিম বলেন, বরপা থেকে ভুলতা আসতে সাধারণত ১০ মিনিট লাগে। অথচ গতকাল আসতে দেড়-দুই ঘণ্টারও বেশি সময় লেগেছে। ফ্লাইওভার এলাকায় গাড়ি ধীরে চালাতে হয় বলেই বেশির ভাগ ক্ষেত্রে যানজটের সৃষ্টি হচ্ছে।
নারায়ণগঞ্জ ট্রাফিক বিভাগের জ্যেষ্ঠ পুলিশ সুপার আবদুর রশিদ বলেন, ‘গতকাল সকালে ভুলতা ফ্লাইওভার এলাকার চৌরাস্তাসংলগ্ন জায়গায় রাস্তা বন্ধ করে মেরামত করায় সকাল থেকে যানজটের সৃষ্টি হয়েছে। ভুলতা থেকে কাঞ্চন সেতু, বরপা, বস্তুল ও ছনপাড়া পর্যন্ত রাস্তায় যানজটের সৃষ্টি হয়েছে। তবে আমরা চেষ্টা করছি রাস্তাটি সচল রেখে মানুষের ভোগান্তি কমাতে।’
