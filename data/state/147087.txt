
ধারণক্ষমতার অতিরিক্ত যাত্রী তোলায় পর্যটকবাহী দুই জাহাজ থেকে নামিয়ে আনা হলো দেড় শতাধিক পর্যটককে। কক্সবাজারের টেকনাফ-সেন্ট মার্টিন নৌপথে চলাচলকারী পর্যটকবাহী জাহাজ এলসিটি কুতুবদিয়া ও এসটি খিজির-৮ নামের দুটি জাহাজ ধারণক্ষমতার অতিরিক্ত যাত্রী তুলেছিল। এ জন্য ভ্রাম্যমাণ আদালত দুই জাহাজকে দুই লাখ টাকা জরিমানা করেছেন।
আজ শনিবার সকাল নয়টার দিকে টেকনাফের দমদমিয়া ঘাট থেকে যাত্রী তুলে সেন্ট মার্টিনের উদ্দেশে রওনা দেওয়ার প্রস্তুতি চলছিল। এ সময় ধারণক্ষমতার অতিরিক্ত যাত্রী তোলার খবর পেয়ে টেকনাফ উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিক ও সহকারী কমিশনার (ভূমি) প্রণয় চাকমা ভ্রাম্যমাণ আদালত পরিচালনা করেন।
টেকনাফের ইউএনও মো. জাহিদ হোসেন ছিদ্দিক প্রথম আলোকে বলেন, টেকনাফে দমদমিয়া ঘাট থেকে সেন্ট মার্টিন নৌপথে চলাচলকারী কেয়ারী সিন্দাবাদ, কেয়ারি ক্রুজ অ্যান্ড ডাইন, গ্রিনলাইন-১, এমভি পরিজাত, এসটি শহীদ সুকান্ত বাবু, এলসিটি কুতুবদিয়া ও এসটি খিজির-৮-সহ সাতটি জাহাজে অভিযান চালানো হয়। এ সময় ধারণক্ষমতার অতিরিক্ত যাত্রী বহনের দায়ে এলসিটি কুতুবদিয়া ও এসটি খিজির-৮ পর্যটকবাহী জাহাজ কর্তৃপক্ষে কাছ থেকে এক লাখ টাকা করে দুই লাখ টাকা জরিমানা আদায় করা হয়েছে।
চট্টগ্রামের পতেঙ্গা এলাকা থেকে পরিবারের চারজন সদস্যকে সঙ্গে নিয়ে সেন্ট মার্টিনে বেড়াতে আসা একটি বেসরকারি ব্যাংকের ব্যবস্থাপক মশিউর রহমান বলেন, ‘কক্সবাজার থেকে এলসিটি কুতুবদিয়া জাহাজের টিকিট কিনেছিলাম ২ হাজার ৪০০ টাকায়। কিন্তু জাহাজে উঠে দেখি কোনো সিট খালি নেই। জাহাজ কর্তৃপক্ষকে বলা হলেও কোনো কথাই শুনতে চায়নি তারা। জাহাজে যাত্রী ওঠানো দেখে নামতে চাইলেও দিচ্ছিল না। পরে উপজেলা প্রশাসন এসে নামিয়ে এনেছে অনেক যাত্রীকে এবং টিকিটের টাকা ফেরতের ব্যবস্থা করে দিয়েছে। এভাবে মনিটরিং করলে নিরাপদে পর্যটকেরা সেন্ট মার্টিন ভ্রমণ করতে পারবেন।’ ইউএনও মো. জাহিদ হোসেন ছিদ্দিক বলেন, অন্য সব জাহাজকে অতিরিক্ত যাত্রী পরিবহন না করার জন্য সতর্ক করা হয়েছে।
গত মঙ্গলবার অতিরিক্ত পর্যটক বহনের দায়ে এলসিটি কুতুবদিয়াকে এক লাখ টাকা এবং বুধবার এসটি শহীদ সুকান্ত বাবুর জাহাজ কর্তৃপক্ষকে ১৫ হাজার টাকা জরিমানা করা হয়েছিল।
