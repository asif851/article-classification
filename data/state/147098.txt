
রাজশাহী কলেজের শিক্ষার্থীদের বহনকারী একটি বাস অন্য আরেকটি বাসের সঙ্গে ধাক্কা খেয়ে উল্টে গিয়ে তিন শিক্ষার্থী নিহত হয়েছেন। আহত হয়েছেন ১৩ জন। আহত শিক্ষার্থীদের মধ্যে দুজনের অবস্থা আশঙ্কাজনক।
আজ রোববার রাজশাহীর পবা উপজেলার কাটাখালী এলাকায় রাজশাহী জুট মিলের সামনে এ দুর্ঘটনা ঘটে।
নিহত তিন শিক্ষার্থীর মধ্যে দুজনের নাম মাহমুদা ও শারমিন। তাঁদের বিস্তারিত পরিচয় তাৎক্ষণিকভাবে জানা যায়নি। নিহত অপরজনের নাম-পরিচয় কিছুই জানা যায়নি। আহত শিক্ষার্থীরা রাজশাহী মেডিকেল কলেজ হাসপাতালে চিকিৎসাধীন।
প্রত্যক্ষদর্শী সূত্রে জানা গেছে, রাজশাহী কলেজের শিক্ষার্থীদের বহনকারী লাকি পরিবহনের বাসটি পুঠিয়া উপজেলার বানেশ্বর এলাকায় যাচ্ছিল। পথে কাটাখালী জুট মিলের সামনে বিপরীত দিক থেকে আসা একটি বাসের সঙ্গে এর ধাক্কা লাগে। এতে কলেজের বাসটির চালক নিয়ন্ত্রণ হারালে এটি রাস্তার পাশে ঢালে পড়ে উল্টে যায়।
রাজশাহী মেডিকেল কলেজ হাসপাতালের জরুরি বিভাগের কর্তব্যরত চিকিৎসক সাজিয়া আক্তার বিপাশা প্রথম আলোকে তিন শিক্ষার্থী নিহতের বিষয়টি নিশ্চিত করেছেন।
