
সাম্প্রতিক বছরগুলোতে বাংলাদেশের সাংস্কৃতিক অঙ্গনের সবচেয়ে বড় ও উল্লেখযোগ্য ঘটনা সম্ভবত ‘বেঙ্গল উচ্চাঙ্গসংগীত উৎসব’। উৎসবটি শুধু আকারে বা কলেবরে বড় নয়, বড় ব্যবস্থাপনায়, লক্ষ্য অর্জনে এবং সুরের মায়ায় ছুটে আসা হাজার হাজার মানুষের সম্মিলন ঘটানোয়।আমার জন্ম ও বেড়ে ওঠা ঢাকায়। মনে পড়ে, ছেলেবেলায় সব মধ্যবিত্ত পরিবারই ছেলেমেয়েদের গানের স্কুলে পাঠানো, ছবি আঁকার স্কুলে পাঠানোতে উৎসাহী থাকতেন। ছায়ানট ও বুলবুল ললিতকলা একাডেমিতে (বাফা) কিছুকাল গান-নাচ শেখেনি এমন ছেলেমেয়ে ঢাকায় খুব কমই ছিল। জেলা শহরগুলোতেও এমন অনেক গুণী মানুষ ছিলেন, যাঁরা নিজের সব কাজ ফেলে বাড়ি বাড়ি গিয়ে ছেলেমেয়েদের সংগীতশিক্ষা দিতেন। যেমন চট্টগ্রামের মিহির নন্দী, সিলেটের রামকানাই দাশ এমন অনেকের ঋণ অপরিসীম।পরবর্তী সময়ে দেখেছি শ্রদ্ধেয় ওয়াহিদুল হক জেলা শহরে ঘুরে ঘুরে প্রতিভাবান ছেলেমেয়েদের খুঁজে বের করতেন, তাদের অন্তরে বাংলা সংগীতের বীজ রোপণ করার কাজে তিনি সারা জীবন নিয়োজিত ছিলেন।কিন্তু দুঃখজনক হলেও সত্য, উচ্চাঙ্গসংগীতে আমরা উপমহাদেশে প্রতিনিধিত্ব করার মতো শিল্পী স্বাধীনতা–পরবর্তীকালে তৈরি হতে দেখিনি। যদিও এ দেশেই জন্মেছেন উপমহাদেশের শুদ্ধ সংগীতের জনক ওস্তাদ আলাউদ্দিন খাঁ, পণ্ডিত রবিশঙ্কর, উদয় শংকর, ওস্তাদ বিলায়েত খাঁ, ইমদাদ হোসেন খান ও অন্যান্য শ্রেষ্ঠ সংগীতকার। কিন্তু এ দেশের মানুষের শুদ্ধ সংগীতের প্রতি যে টান ও ভালোবাসা অটুট ছিল, তা প্রমাণিত হয়েছে ২০১২ সালে বেঙ্গল শাস্ত্রীয় সংগীত উৎসবের মধ্য দিয়ে।২০১২ সালে অনুষ্ঠিত বেঙ্গল উচ্চাঙ্গসংগীত উৎসব এ উপমহাদেশের সব আয়োজনকে ম্লান করে দিল। হঠাৎই শুনলাম বেঙ্গল ফাউন্ডেশন উচ্চাঙ্গসংগীতের অনুষ্ঠান হবে ঢাকার আর্মি স্টেডিয়ামে। চার রাত। সম্পূর্ণ বিনা মূল্যে শ্রোতারা গান শুনতে পারবেন। আমি ভাবলাম এ কীভাবে সম্ভব! খোলা মাঠে উচ্চাঙ্গসংগীত শুনতে কে যাবে! এবং হরিপ্রসাদ চৌরাসিয়া, শিবকুমার শর্মা, রশিদ খান, অজয় চক্রবর্তী, বিরজু মহারাজ—এঁদের মতো শিল্পীদের পরিবেশনা বিনা মূল্যে কেনই বা শোনাবে! কিন্তু অভিজ্ঞতা হলো ভিন্ন। ২০১২ ও ২০১৩ সালে প্রচণ্ড রাজনৈতিক অস্থিরতার মধ্যে, হরতাল উপেক্ষা করে ২৫-৩০ হাজার মানুষ সারারাত স্টেডিয়ামে বসে সুরের ভুবনে ডুবে ছিলেন। অংশগ্রহণকারী শিল্পী থেকে শ্রোতা, বিভিন্ন শ্রেণি–পেশার মানুষকে বলতে শুনেছি, এ এক অভিনব অভিজ্ঞতা। শুদ্ধ সংগীত যে এক মায়াবিস্তারী, এতটা নিমগ্নতা, এ উৎসবে না গেলে বুঝতে পারতেন না শ্রোতারা। ২০১৪, ২০১৫ ও ২০১৬ সালে উৎসব করা হলো পাঁচ রাত। আর্মি স্টেডিয়াম প্রাঙ্গণ পরিণত হলো জনসমুদ্রে। ৫০ থেকে ৫৫ হাজার মানুষ জড়ো হতে লাগলেন প্রতি রাতে। এটি হয়ে উঠল বিশ্বের সর্ববৃহৎ উচ্চাঙ্গসংগীতের আসর। যিনি কখনোই শুদ্ধ সংগীত শুনতেন না তিনিও এক রাত এসে যেন দেখে যেতে চাইলেন কী ঘটছে এখানে। কিসের আকর্ষণে এত মানুষ আসছেন! আমার নিজের অভিজ্ঞতায় দেখেছি, নভেম্বর এলেই মানুষ হন্যে হয়ে খোঁজ নিতে থাকেন কীভাবে বেঙ্গল উৎসবের আমন্ত্রণপত্র সংগ্রহ করা যায়। এবং বিশ্বের নানা প্রান্ত থেকে এ পাঁচটি দিন লক্ষ করে বহু মানুষ পাঁচ বছর ধরে দেশে আসছেন ভালো গান শোনার প্রত্যাশা নিয়ে। দেখেছি আট-দশটা বাসভর্তি ছেলেমেয়ে (তরুণ) পিলপিল করে উৎসবস্থলে প্রবেশ করতেন সারা রাত থাকার জন্য। নানা বয়সের, বিশেষত তরুণ প্রজন্মের একটা বড় অংশ, বিশ্বের নানা ভাষাভাষীর মানুষ, ঢাকার বাইরে থেকে আসা হাজারো মানুষ যেন ছুটে এসেছেন এই মিলনভূমিতে।আমার ধারণায় এটা প্রাণের উৎসবে পরিণত হওয়ার একটা বড় কারণ, এতগুলো বিশ্ববিখ্যাত শিল্পীর পরিবেশনা বিনা মূল্যে সামনে থেকে শোনার সুযোগ ও বেঙ্গলের ত্রুটিহীন ব্যবস্থাপনা। খাওয়াদাওয়া, সংগীত ও আনন্দের খোরাক, প্রাণের আরাম, মনের প্রশান্তি সবটাই মিলছিল এ উৎসবে।আমি সংগীতের মানুষ। তারপরও এমন বিরল কিছু শিল্পীর পরিবেশনা শোনার ও দেখার সুযোগ হয়েছে এই পাঁচ বছরে, যা হয়তো সারা জীবনেও সম্ভব হতো না। গুন্ডেচা ব্রাদার্সের ধ্রুপদ, দক্ষিণ ভারতীয় উচ্চাঙ্গসংগীত, ওস্তাদ জাকির হোসেনের তবলা, বাহাউদ্দীন ডাগরের মোহন বীণা, আমজাদ আলী খানের সরোদ—এ উৎসব ছাড়া কারোরই খুব সহজে শোনার সুযোগ ছিল না। আরও বড় যে লক্ষ্যটি অর্জিত হয়েছে, তা হলো তরুণ প্রজন্মকে আগ্রহী করা গেছে। তারা বেঙ্গল পরম্পরায় শিখতে আগ্রহী হচ্ছে, চর্চা করছে, বিশ্বের দু–এক জায়গায় গাইবার ডাকও ইতিমধ্যেই পাচ্ছে। আরও অনেক ছেলেমেয়েকে এই সংস্কৃতিচর্চায়, বুদ্ধিবৃত্তিচর্চায় যুক্ত করা প্রয়োজন। এ ধরনের অনুষ্ঠানে আরও পৃষ্ঠপোষকতার প্রয়োজন। এমন সুস্থ সংগীতের স্রোতে যেন তরুণসমাজের জঙ্গিবাদী চিন্তা, সন্ত্রাসী কর্মকাণ্ড, নির্বুদ্ধিতা সব ভেসে যায়।আন্তর্জাতিক খ্যাতিসম্পন্ন যেসব শিল্পী এ উৎসবে অংশ নিয়েছেন তাঁদের পাশাপাশি এক মঞ্চে এ দেশের শিল্পীরাও জায়গা করে নিয়েছেন। খুব গর্ববোধ করি যখন তাঁরা সবাই প্রতিবছরই বলতেন, এমন শ্রোতা, এমন ব্যবস্থাপনা তাঁরা বিশ্বের কোথাও দেখেননি। সে বিচারে এ আয়োজন বিশ্বের সবচেয়ে বড় শুদ্ধ সংগীতের আয়োজন।
অংশগ্রহণকারী শিল্পীদের কয়েকজন
১. পণ্ডিত বিরজু মহারাজ২. পণ্ডিত হরিপ্রসাদ চৌরাসিয়া৩. বিদুষী গিরিজা দেবী৪. বিদুষী কিশোরী আমনকার৫. পণ্ডিত বালমুরালি কৃষ্ণ৬. পণ্ডিত বুদ্ধদেব দাশগুপ্ত৭. পণ্ডিত শিবকুমার শর্মা৮. ওস্তাদ জাকির হোসেন৯. ওস্তাদ রইস খান ১০. ওস্তাদ রশিদ খান১১. পণ্ডিত অজয় চক্রবর্তী১২. পণ্ডিত এল সুব্রামানিয়াম১৩. ওস্তাদ আশীষ খান১৪. বেগম পারভীন সুলতানা১৫. ওস্তাদ আমজাদ আলী খান১৬. পণ্ডিত উলহাস কাশালকার১৭. ওস্তাদ সুজাত হোসেন খান১৮. পণ্ডিত কুমার বোস১৯. পণ্ডিত রাজন ও সাজন মিশ্র২০. পণ্ডিত কড়াইকুড়ি মানি২১. পণ্ডিত অনিন্দ্য চট্টোপাধ্যায়২২. বিদুষী বম্বে জয়শ্রী২৩. বিদুষী অরুণা সাইরাম২৪. বিদুষী অশ্বিনী ভিড়ে দেশপাণ্ডে২৫. বিদুষী শুভা মুদগাল২৬. পণ্ডিত তেজেন্দ্রনারায়ণ মজুমদার২৭. পণ্ডিত কুশল দাস২৮. বিদুষী মাধবী মুদগাল ২৯. পণ্ডিত রনু মজুমদার৩০. বিদুষী আলারমেল ভাল্লি৩১. ড. এন রাজম৩২. ড. প্রভা আত্রে৩৩. ওস্তাদ ওয়াসিফউদ্দিন ডাগর৩৪. ওস্তাদ শাহিদ পারভেজ খান৩৫. বিদুষী শুভ্রা গুহ৩৬. বিদুষী পদ্মা তালওয়ালকার৩৭. বিদুষী মালবিকা সারুক্কাই৩৮. পণ্ডিত উদয় ভাওয়ালকার৩৯. কৌশিকী চক্রবর্তী৪০. পূর্বায়ন চট্টোপাধ্যায়৪১. রাহুল শর্মা৪২. আমান ও আয়ান আলী বাঙ্গাশ
অদিতি মহসিন: রবীন্দ্রসংগীতশিল্পী।
