
রাজধানী ঢাকার বিভিন্ন এলাকার কোথায় কোথায় গণশৌচাগার আছে, সেটি মোবাইলের মাধ্যমেই জানা যাবে। এ জন্য শিগগিরই একটি অ্যাপস চালু করা হবে। বিশ্ব টয়লেট দিবস উপলক্ষে আজ রোববার এক অনুষ্ঠানে এ তথ্য জানান ঢাকা দক্ষিণ সিটি করপোরেশনের প্রধান নির্বাহী কর্মকর্তা খান মোহাম্মদ বিলাল।
তিনি বলেন, এরই মধ্যে সিটি করপোরেশন বিভিন্ন এলাকায় নতুন করে গণশৌচাগার নির্মাণ করেছে। তার অধিকাংশই চালু হয়েছে। বাকিগুলোও শিগগিরই খুলে দেওয়া হবে। নারী ও শিশুদের পাশাপাশি সব শ্রেণির মানুষের কথা বিবেচনা করে গণশৌচাগারগুলো সার্বক্ষণিক পরিষ্কার-পরিচ্ছন্ন রাখার ওপর গুরুত্ব দেওয়া হচ্ছে।
সিটি করপোরেশনের এই প্রকল্পে সহায়তা করছে ওয়াটারএইড। সংস্থাটির পরিচালক মো. লিয়াকত আলী জানান, প্রচারপত্রের মাধ্যমে মানুষকে গণশৌচাগারের অবস্থান জানানো হচ্ছে। শিগগিরই অ্যাপসটি চালু হলে মোবাইলের মাধ্যমেই যেকোনো জায়গা থেকে এ-সংক্রান্ত তথ্য জানতে পারবে।
বর্তমানে ঢাকা দক্ষিণ সিটি করপোরেশন এলাকায় ২৮টি গণশৌচাগার রয়েছে।
