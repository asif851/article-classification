
ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) কার্যক্রম রাত আটটার মধ্যে শেষ করতে কর্তৃপক্ষের নির্দেশের নিন্দা জানিয়েছেন বিভিন্ন প্রগতিশীল ছাত্র সংগঠনের সাবেক নেতারা।
আজ রোববার ২৪ সাবেক ছাত্রনেতা বিবৃতি দিয়ে এমন সিদ্ধান্তের বিস্ময় প্রকাশ করে বলেছেন, মুক্তচিন্তার সূতিকাগার খ্যাত ঢাকা বিশ্ববিদ্যালয়কে ‘বদ্ধ চিন্তার’ কেন্দ্রে পরিণত করার অপচেষ্টা কোনোভাবেই গ্রহণযোগ্য হবে না।
গণমাধ্যমে পাঠানো ওই বিবৃতিতে সাবেক ছাত্রনেতারা বলেছেন, এ সিদ্ধান্তে সাম্প্রদায়িকতা, মৌলবাদ আর অন্ধকারের অপশক্তি উৎসাহিত হবে। ঢাকা বিশ্ববিদ্যালয় ও টিএসসি এ দেশের ভাষা আন্দোলন, মুক্তিযুদ্ধ, গণতান্ত্রিক, অসাম্প্রদায়িক ও সাংস্কৃতিক আন্দোলনের সূতিকাগার। এই সিদ্ধান্তের কারণে মুক্তিযুদ্ধের চেতনাকে নস্যাৎ করার চক্রান্ত বাস্তবায়ন করা আরও সহজ হবে। দেশের অন্য শিক্ষাপ্রতিষ্ঠানও এ ধরনের পদ্ধতি অনুসরণ করতে চাইবে।
বিবৃতিতে টিএসসিতে সময় বেঁধে দেওয়ার সিদ্ধান্ত প্রত্যাহারের দাবি জানিয়ে বলা হয়, ‘আমরা মুক্ত বিশ্ববিদ্যালয় দেখতে চাই। যে বিশ্ববিদ্যালয় হবে শিক্ষা, মুক্ত চিন্তা ও সংস্কৃতি চর্চার অন্যতম জায়গা। এর জন্য পড়াশোনার পাশাপাশি সামাজিক-সাংস্কৃতিকসহ নানামুখী কর্মকাণ্ডে বিশ্ববিদ্যালয় পরিবারকে সম্পৃক্ত করতে প্রশাসনকে উদ্যোগী হতে হবে।’
বিবৃতিদাতাদের মধ্য আছেন ডা: মোস্তাক হোসেন, রুহিন হোসেন প্রিন্স, বজলুর রশিদ ফিরোজ, রাগিব আহসান মুন্না, রাজেকুজ্জামান রতন, আসলাম খান, হাসান হাফিজুর রহমান সোহেল, শরীফুজ্জামান শরীফ, হাসান তারিক চৌধুরী সোহেল, খালেকুজ্জামান লিপন, লুনা নূর, বাকি বিল্লাল, খান আসাদুজ্জামান মাসুম, মানবেন্দ্র দেব, বাপ্পাদিত্য বসু প্রমুখ।
