
গাজীপুরের কালিয়াকৈরে সরকারি ভূমিতে অনুপ্রবেশ ও মাটি কেটে নেওয়ার অভিযোগে করা এক মামলায় বসুন্ধরা গ্রুপের চেয়ারম্যান আহমেদ আকবর সোবহানকে আট সপ্তাহের মধ্যে বিচারিক আদালতে আত্মসমর্পণের নির্দেশ দিয়েছেন হাইকোর্ট।
এই মামলায় জামিনের মেয়াদ বৃদ্ধি চেয়ে করা এক আবেদনের পরিপ্রেক্ষিতে আজ বৃহস্পতিবার বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এ আদেশ দেন।
আদালতে বসুন্ধরা গ্রুপের চেয়ারম্যানের পক্ষে ছিলেন আইনজীবী আবদুল বাসেত মজুমদার, শফিক আহমেদ ও আহসানুল করিম।
রাষ্ট্রপক্ষে ছিলেন ডেপুটি অ্যাটর্নি জেনারেল শেখ এ কে এম মনিরুজ্জামান কবির ও সহকারী অ্যাটর্নি জেনারেল শহীদুল ইসলাম খান।
মামলা সূত্রে জানা যায়, ২০১০ সালের ১৩ মে কালিয়াকৈর থানার সফিপুর ইউনিয়নের তহশিলদার সরকারি ভূমিতে অনুপ্রবেশ ও মাটি কেটে নেওয়ার অভিযোগে আহমেদ আকবর সোবহানসহ ছয়জনের বিরুদ্ধে মামলা করেন। ওই মামলায় তিনি হাইকোর্ট থেকে জামিন পান। আজ তাঁর জামিনের মেয়াদ বাড়ানোর আবেদন করা হয়েছিল।
