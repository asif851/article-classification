
মিয়ানমারে রোহিঙ্গাদের ওপর সাম্প্রদায়িক হামলাকে বর্বরোচিত ও অমানবিক হিসেবে অভিহিত করে তা বন্ধের আহ্বান জানিয়েছে বাংলাদেশের ওয়ার্কার্স পার্টি। আজ বৃহস্পতিবার দলটির পলিটব্যুরোর এক বিবৃতিতে এ আহ্বান জানানো হয়।
বিবৃতিতে বলা হয়, মিয়ানমারের রাখাইন প্রদেশে রোহিঙ্গাদের ওপর সে দেশের সেনাবাহিনী ও সাম্প্রদায়িক বর্বর হামলা মানবাধিকার লঙ্ঘনের মতো জঘন্য অপরাধের শামিল। রাখাইন রাজ্যে নারী, শিশু ও নিরীহ মানুষ হত্যা ও মানবিক সহায়তা বন্ধ করে মিয়ানমার সরকার চরম নিষ্ঠুরতার প্রমাণ দিচ্ছে। একই সঙ্গে মিয়ানমার কৌশলে তাদের সৃষ্ট এই মানবিক সংকট বাংলাদেশে ঠেলে দেওয়ার অপপ্রয়াস চালাচ্ছে।
রোহিঙ্গাদের ওপর চলমান সহিংসতা বন্ধ করতে ও ক্ষতিগ্রস্ত পরিবারগুলোর পুনর্বাসনের আহ্বান জানান হয়। বিবৃতিতে এই মানবিক বিপর্যয় রোধে জাতিসংঘের সক্রিয় ভূমিকা রাখারও আহ্বান জানান হয়। 
