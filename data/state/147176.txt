
বড় অঙ্কের পুরস্কার পাওয়ার প্রলোভন দেখিয়ে ফোনকল। পরে বিকাশ নম্বর দিয়ে পুরস্কার পাওয়ার খরচ হিসেবে লক্ষাধিক টাকা দাবি করে প্রস্তাব। আর ওই প্রস্তাবে সাড়া দিতে গিয়ে প্রতারণার শিকার হলেন এক গৃহবধূ। খোয়ালেন লক্ষাধিক টাকা।
গত শুক্রবার ব্রাহ্মণবাড়িয়ার বাঞ্ছারামপুর উপজেলার বাঁশগাড়ি গ্রামে এ ঘটনা ঘটে। এ বিষয়ে সোমবার বিকেলে ওই গৃহবধূ উপজেলা নির্বাহী কর্মকর্তার (ইউএনও) কাছে লিখিত অভিযোগ দিয়েছেন।
 অভিযোগ সূত্রে জানা গেছে, শুক্রবার সকাল আটটার দিকে উপজেলার বাঁশগাড়ি গ্রামের ওই গৃহবধূর মুঠোফোনে গ্রামীণফোনের কাস্টমার কেয়ার সেন্টারের পরিচয় দিয়ে ফোন করে এক ব্যক্তি ১৭ লাখ টাকার পুরস্কার পেয়েছে বলে তাঁকে জানায়। কিছুক্ষণ কথা বলার পর ওই ব্যক্তি পুরস্কারের টাকা পেতে বিকাশের মাধ্যমে মুঠোফোনের বিভিন্ন নম্বরে ১ লাখ ২০ হাজার টাকা পাঠানোর কথা বলে। পরে পুরস্কারের ১৭ লাখ টাকা পাওয়ার আশায় ওই ব্যক্তির দেওয়া ১০টি নম্বরে তিনি ১ লাখ ৫ হাজার টাকা পাঠান।
কুমিল্লার হোমনা অঞ্চলের গ্রামীণফোনের বিক্রয় কর্মকর্তা রেজাউল করিম বলেন, গ্রামীণফোনের কাস্টমার কেয়ার থেকে ১২১ ও ২৮২৮ নম্বর দিয়ে ফোন দিয়ে থাকে। এ ছাড়া অন্য কোনো নম্বর থেকে ফোন দিয়ে গ্রামীণফোনের কাস্টমার কেয়ারের কথা বললে বুঝতে হবে কেউ প্রতারণার আশ্রয় নিচ্ছে।
ইউএনও মোহাম্মদ শওকত ওসমান বলেন, মুঠোফোনের মাধ্যমে প্রতারণা করে টাকা হাতিয়ে নেওয়ার বিষয়ে একটি অভিযোগ দেওয়া হয়েছে। লিখিত অভিযোগটি থানায় পাঠানো হয়েছে।
বাঞ্ছারামপুর থানার পরিদর্শক (তদন্ত) মো. সাব্বির রহমান বলেন, ‘প্রতারণা করে টাকা হাতিয়ে নেওয়ার একটি অভিযোগ পেয়েছি। এ ব্যাপারে তদন্ত করে ব্যবস্থা নেওয়া হবে।’
