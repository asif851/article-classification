
চট্টগ্রাম নগর, জেলা ও কক্সবাজারের বিভিন্ন উপজেলায় দুস্থ ব্যক্তিদের মধ্যে ভিন্ন সংগঠন ও স্থানীয় জন প্রতিনিধিদের উদ্যোগে শীতবস্ত্র বিতরণ করা হয়।
আমরা: সামাজিক সাংস্কৃতিক সংগঠন আমরা–এর উদ্যোগে আগ্রাবাদ সিজিএস কলোনিতে শীতবস্ত্র বিতরণ করা হয়। অনুষ্ঠানে সভাপতিত্ব করেন মুক্তিযোদ্ধা মো. ইসমাইল কুতুবী। সভায় প্রধান অতিথি ছিলেন সিটি করপোরেশনের ২৭ নম্বর ওয়ার্ড কাউন্সিলর এইচ এম সোহেল এবং বিশেষ অতিথি ছিলেন চট্টগ্রাম জেলা ক্রীড়া সংস্থার সহসভাপতি মো. মোজাম্মেল হক, বাংলাদেশ আওয়ামী লীগ কেন্দ্রীয় উপকমিটির সহসম্পাদক দিদারুল আলম, ডবলমুরিং থানার ভারপ্রাপ্ত কর্মকর্তা (ওসি) বশির আহম্মেদ খান, সৈয়দ মফিজুর রহমান প্রমুখ।
অনুষ্ঠানে আরও উপস্থিত ছিলেন সংগঠনের আহ্বায়ক সোয়েব মুন, নগর ছাত্রলীগ নেতা আখতারুজ্জামান, নাজিম উদ্দীন প্রমুখ। সংগঠনের সদস্যরা দুস্থ লোকজনের মধ্যে প্রায় ২৫০টি শীতবস্ত্র বিতরণ করেন।
মহেশখালী: কক্সবাজারের মহেশখালীতে দুস্থ পরিবারের মধ্যে ৪ জানুয়ারি শীতবস্ত্র ও ঢেউটিন বিতরণ করা হয়। উপজেলার শাপলাপুর ইউনিয়নের দিনেশপুর আশ্রয়ণ প্রকল্প ও মুকবেকি গুচ্ছগ্রামে বসবাসরত দুস্থ পরিবারের মধ্যে শীতবস্ত্র তুলে দেন দেন কক্সবাজার-২ আসনের সাংসদ আশেক উল্লাহ রফিক। পরে বিকেলে তিনি উপজেলা পরিষদ চত্বরে অগ্নিকাণ্ডে ক্ষতিগ্রস্ত ২০ পরিবারের মধ্যে ঢেউটিন ও নগদ তিন হাজার টাকা করে বিতরণ করে।এ উপলক্ষে আয়োজিত সভায় সভাপতিত্ব করেন উপজেলা নির্বাহী কর্মকর্তা (ইউএনও) মোহাম্মদ আবুল কালাম। অনুষ্ঠানে বক্তব্য দেন উপজেলা প্রকল্প বাস্তবায়ন কর্মকর্তা শফিউল আলম, উপপ্রকৌশলী মোহাম্মদ হানিফ, শাপলাপুর ইউনিয়ন পরিষদের (ইউপি) চেয়ারম্যান নুরুল হক ও শাপলাপুর ইউনিয়ন আওয়ামী লীগের সভাপতি ওসমান সরোয়ার, সাধারণ সম্পাদক জসিম উদ্দিন ও ইউপির সদস্য নুরুল আমিন।কক্সবাজার: কক্সবাজার শহরের শেখ রাসেল শিশু প্রশিক্ষণ ও পুনর্বাসন কেন্দ্রের ১৯০ জন শিশুকে শীতবস্ত্র বিতরণ করা হয়েছে। এ উপলক্ষে ৫ জানুয়ারি আয়োজিত অনুষ্ঠানে প্রধান অতিথি ছিলেন জাতীয় মহিলা সংস্থার সভাপতি কানিজ ফাতেমা আহমেদ। বিশেষ অতিথি ছিলেন পিটিআই সুপারিনটেনডেন্ট কামরুন নাহার ও পৌরসভার কাউন্সিলর চম্পা উদ্দিন।সমাজসেবা অধিদপ্তরের স্কার (সার্ভিসেস ফর চিলড্রেন অ্যাট রিস্ক) প্রকল্পের উপপ্রকল্প পরিচালক জেসমিন আকতারের সভাপতিত্বে অনুষ্ঠিত সভায় বক্তব্য দেন মো. আবু জাফর, মো. হোসাইন শরিফ, শাহ আলম প্রমুখ। বক্তারা বলেন, শেখ রাসেল শিশু প্রশিক্ষণ ও পুনর্বাসন কেন্দ্রের এই শিশুরা সমাজে অবহেলিত ও আশ্রয়হীন। পথশিশুরা কেন্দ্রের সেবা পেয়ে মানুষ হচ্ছে। ঝুঁকিপূর্ণ শিশুদের পাশে দাঁড়াতে এ ধরনের কার্যক্রম আরও জোরদার করা প্রয়োজন।
গ্রিন ফর পিস: চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) পরিবেশবাদী সংগঠন গ্রিন ফর পিসের উদ্যোগে ২ জানুয়ারি রাঙ্গুনিয়া ও বোয়ালখালীর কয়েকটি স্থানে শীতার্ত মানুষের মধ্যে শীতবস্ত্র বিতরণ করা হয়। সংগঠনের সাধারণ সম্পাদক আবুজার লস্কর বলেন, শীতের শুরুতেই শিক্ষার্থীদের কাছ থেকে দুই সপ্তাহব্যাপী শীতবস্ত্র সংগ্রহ করা হয়। এ ছাড়া শিক্ষকদের কাছ থেকে অর্থ সংগ্রহ করে কেনা হয় কম্বল। এই কর্মসূচিতে অংশ নেন সংগঠনের সদস্যরা।
 
 
