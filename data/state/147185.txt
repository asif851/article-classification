
রোহিঙ্গা শরণার্থীদের দেখতে ও তাদের ত্রাণসহায়তা দিতে আগামীকাল মঙ্গলবার বিএনপির একটি প্রতিনিধিদল কক্সবাজার যাচ্ছে। বিকেলে প্রতিনিধিদলটি ঢাকা থেকে কক্সবাজার পৌঁছাবে। সেখান থেকে তারা আগামী বুধবার উখিয়া ও টেকনাফের বিভিন্ন শরণার্থীশিবিরে যাবে।
বিএনপির সূত্রে জানা গেছে, দলের স্থায়ী কমিটির সদস্য মির্জা আব্বাস প্রতিনিধিদলের নেতৃত্ব দেবেন। প্রতিনিধিদলে স্থায়ী কমিটির সদস্য নজরুল ইসলাম খান ও আমীর খসরু মাহমুদ চৌধুরীও থাকবেন। এ ছাড়া দলের কয়েকজন কেন্দ্রীয় নেতা ও চট্টগ্রামের নেতারাও ত্রাণসহায়তায় অংশ নেবেন।জানতে চাইলে আমীর খসরু মাহমুদ চৌধুরী প্রথম আলোকে বলেন, ‘বাস্তুচ্যুত নিপীড়িত রোহিঙ্গা জনগোষ্ঠীর পাশে দাঁড়ানো আমাদের নৈতিক দায়িত্ব। আমরা সরকার নই, এরপরও যতটুকু সম্ভব সেখানে থেকে আমরা কয়েক দিন ত্রাণ কার্যক্রম চালাব।’
