
কুষ্টিয়ার ইসলামী বিশ্ববিদ্যালয়ে উপাচার্য-সমর্থিত কর্মকর্তাদের ওপর হামলার ঘটনায় দুই কর্মকর্তাকে সাময়িকভাবে বরখাস্ত করেছে প্রশাসন। ওই দুই কর্মকর্তা হলেন সহ-উপাচার্য শাহিনুর রহমানের ব্যক্তিগত সহকারী আবদুল হান্নান ও সহকারী রেজিস্ট্রার আলমগীর হোসেন।গতকাল বৃহস্পতিবার বিকেলে এ-সংক্রান্ত চিঠি ওই দুজনের কাছে পাঠানো হয়েছে বলে জানিয়েছেন বিশ্ববিদ্যালয়ের ভারপ্রাপ্ত রেজিস্ট্রার এস এম আবদুল লতিফ।আলমগীর হোসেনের মুঠোফোনে একাধিকবার যোগাযোগের চেষ্টা করা হলে তিনি ফোন ধরেননি। আবদুল হান্নান বলেন, ‘এ-সংক্রান্ত কোনো চিঠি এখনো হাতে পাইনি এবং আমার জানামতে সে-ও (আলমগীর হোসেন) এখনো কোনো চিঠি পায়নি।’গত বুধবার উপাচার্য ও সহ-উপাচার্য সমর্থক শিক্ষক-কর্মকর্তাদের পাল্টাপাল্টি মানববন্ধনের আগে উপাচার্য-সমর্থক কয়েকজন কর্মকর্তার ওপর সহ-উপাচার্য সমর্থক কয়েকজন কর্মকর্তা হামলা চালান বলে অভিযোগ পাওয়া যায়। এ ঘটনায় পাঁচজন কর্মকর্তা আহত হন।
