
চুয়াডাঙ্গায় অন্তরা খাতুন (১৬) নামের এক কিশোরী বধূর রহস্যজনক মৃত্যু হয়েছে। নিখোঁজের এক দিন পর আজ সোমবার সকালে শহরের পৌর কলেজপাড়ার পরিত্যক্ত একটি বিস্কুট কারখানার ভেতর থেকে তার ঝুলন্ত লাশ উদ্ধার করেছে পুলিশ।
নিহত অন্তরা পৌর কলেজপাড়ার সাকিব হোসেনের স্ত্রী এবং দামুড়হুদা উপজেলার কুড়ালগাছি ইউনিয়নের চাকুলিয়া গ্রামের হাফিজুল ইসলামের মেয়ে।
অন্তরার মৃত্যুর ঘটনাকে শ্বশুরবাড়ির লোকেরা আত্মহত্যা বলে দাবি করছেন। তবে অন্তরার বাবার বাড়ির লোকজন দাবি করছেন, এটা পরিকল্পিত হত্যাকাণ্ড। এলাকায় এ নিয়ে নানা রকম গুঞ্জন চলছে।
আজ সকাল সাতটায় ঘটনাস্থলে গিয়ে দেখা যায়, পৌর কলেজপাড়ার একটি পরিত্যক্ত বিস্কুট কারখানার ভেতরে অন্তরার লাশ ঝুলছে। লাশের গলায় ফাঁসটি বেশ বড় এবং দুটি পা মাটিতে ঠেকে আছে। উৎসুক শত শত মানুষ কারখানাটি ঘিরে রেখেছে। এই কারখানার পেছনেই অন্তরার শ্বশুরবাড়ি। সেখানে দুই পরিবারের সদস্য ও প্রতিবেশীদের সঙ্গে কথা হয়।
নাম প্রকাশে অনিচ্ছুক কয়েকজন প্রতিবেশী জানান, বেশ কয়েক দিন ধরে স্বামী-স্ত্রী ও শাশুড়ির মধ্যে ঝগড়া হচ্ছিল। তবে কী কারণে ঝগড়া, তা কেউ জানাতে পারেননি।
অন্তরার মা বিলকিস খাতুন জানান, গত বছর মেয়ে নবম শ্রেণিতে পড়াশোনা করছিল। ছেলে পক্ষের আগ্রহে মেয়েকে সাত মাস আগে বিয়ে দেওয়া হয়। বিয়ের সময় কোনো লেনদেনের কথা না থাকলেও সম্প্রতি ৫০ হাজার টাকা যৌতুকের জন্য মেয়ের শাশুড়ি ও স্বামী নানা রকম চাপ দিতে থাকেন। মেয়ের কষ্টের কথা ভেবে কয়েক দিন আগে পাঁচ হাজার টাকা দেওয়া হয়েছে, আগামী ১৫ দিন পর বাকি টাকা দেওয়ার জন্য প্রস্তুতি নেওয়া হচ্ছিল।
বিলকিস বলেন, শনিবার রাতে অন্তরা ফোন করে অনেক কান্নাকাটি করে তার ওপর নির্যাতনের কথা জানায়। এরপর রোববার দুপুরে শ্বশুরবাড়ির লোকজন প্রচার করতে থাকে সকাল ১০টা থেকে অন্তরাকে খুঁজে পাওয়া যাচ্ছে না। মধ্যরাতে খবর দেয় অন্তরার ঝুলন্ত লাশ পাওয়া গেছে। অন্তরার মায়ের দাবি, মেয়েকে পরিকল্পিতভাবে খুন করে লাশ ঝুলিয়ে রাখা হয়েছে।
তবে অন্তরার শাশুড়ি সাহেদা খাতুন অভিযোগ অস্বীকার করে বলেছেন, অন্তরা বেশ কিছুদিন ধরে তাঁদের সঙ্গে খারাপ আচরণ করছিল। গতকাল রোববার সকাল ১০টা থেকে সে নিখোঁজ ছিল। অনেক খোঁজাখুঁজির পর গতকাল দিবাগত মধ্যরাতে বিস্কুট কারখানায় গলায় ফাঁস দেওয়া অবস্থায় লাশটি পাওয়া যায়। লাশটি প্রথম দেখেন অন্তরার স্বামী সাকিব হোসেন ও তাঁর (সাকিবের) বড় ভাবি আসমা খাতুন।
এদিকে আজ সকালে ওই পরিত্যক্ত বিস্কুট কারখানার পেছনে সরু গলির মধ্যে নীল রঙের একটি স্যান্ডেল পড়ে থাকতে দেখা যায়। পুলিশ সেটিকে আলামত হিসেবে উল্লেখ করেছে।
অন্তরার নানা দামুড়হুদা উপজেলার কুড়ালগাছি ইউনিয়নের বয়রা গ্রামের আইয়ুব হোসেন দাবি করেন, পড়ে থাকা স্যান্ডেলটি সাকিবের।
সাকিবের সঙ্গে কথা বলার সময় তাঁর পায়ে কোনো স্যান্ডেল দেখা যায়নি। স্যান্ডেল প্রসঙ্গ তুলতে সাকিব দাবি করেন, কারখানার পেছনের গলিতে দাঁড়িয়ে স্ত্রীর লাশ দেখে তিনি অসুস্থ হয়ে পড়েন। তাই স্যান্ডেল কোথায় পড়েছে খেয়াল নেই।
চুয়াডাঙ্গা পৌর এলাকার ৫ নম্বর ওয়ার্ডের কাউন্সিলর গোলাম মোস্তফা বলেন, সব দিক বিবেচনায় এটাকে আত্মহত্যা বলে মনে হয়নি। কারণ, যেখানে লাশ ঝুলছে, তার পাশেই বাঁশের খুঁটি রয়েছে। পা দুটি মাটিতে ঠেকে রয়েছে। গলার ফাঁসটিও বড়।
সদর থানার পরিদর্শক (তদন্ত) গোলাম মোহাম্মদ জানান, নিহত অন্তরার গায়ে কাদামাটি ও গায়ে ঝুল-ময়লা লেগে আছে। হত্যা নাকি আত্মহত্যা, তা জানতে লাশ ময়নাতদন্তের জন্য পাঠানো হয়েছে। এ ঘটনায় মামলার প্রস্তুতি চলছে।
