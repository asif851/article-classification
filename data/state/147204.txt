
বাণিজ্যমন্ত্রী তোফায়েল আহমেদ বলেছেন, খাদ্যে ফরমালিনের ব্যবহার নিষিদ্ধ করতে এবং এ-সংক্রান্ত অপরাধের সাজা কঠোর করতে ভোক্তা অধিকার আইন সংশোধন করা হচ্ছে। আজ রোববার সংসদে এ কথা জানিয়েছেন বাণিজ্যমন্ত্রী তোফায়েল আহমদ।এর আগে পয়েন্ট অব অর্ডারে দাঁড়িয়ে অনির্ধারিত আলোচনায় সাংসদ সৈয়দ নজিবুল বশর মাইজভান্ডারি খাদ্যে ফরমালিন ব্যবহারের বিষয়টি উত্থাপন করেন।জবাবে তোফায়েল আহমেদ বলেন, ফরমালিন নিষিদ্ধ। তবে কিছু কিছু কারখানায় ফরমালিন ব্যবহার হয়। খাদ্যে ভেজাল রোধে বাণিজ্য মন্ত্রণালয়ের ভোক্তা অধিকার সংরক্ষণ সেল আছে। খাদ্যে ফরমালিন ব্যবহারকারীদের বিরুদ্ধে ব্যবস্থা নেওয়া হচ্ছে। তবে আইনে দেওয়া সাজা কঠোর না হওয়ায় ভেজাল রোধ করা যাচ্ছে না। তাই সাজা কঠোর করে আইন সংশোধনের প্রস্তাব করা হয়েছে। প্রস্তাবিত ভোক্তা অধিকার সংরক্ষণ আইনের সংশোধনী আইন মন্ত্রণালয়ে পাঠানো হয়েছে। চলতি অধিবেশনেই তা পাস হতে পারে।মন্ত্রী আরও বলেন, ফরমালিনযুক্ত খাবারের ব্যাপারে দেশবাসীকে সচেতন হতে হবে।
