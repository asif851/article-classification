
চুয়াডাঙ্গার আলমডাঙ্গায় ট্রেনে কেটে চাচাতো দুই ভাই নিহত হয়েছেন। শুক্রবার সন্ধ্যায় আলমডাঙ্গা লালব্রিজ এলাকায় বেড়াতে গিয়ে খুলনা থেকে রাজশাহীগামী মহানন্দা মেইল ট্রেনের ধাক্কায় তাঁরা দুর্ঘটনার শিকার হন।
নিহত দুজন হলেন চুয়াডাঙ্গা সদর উপজেলার শংকরচন্দ্র ইউনিয়নের ডিঙ্গেদহের আলাউদ্দিনের ছেলে সুজন হোসেন (২২) ও নূর নবীর ছেলে আরাফাত হোসেন (৮)। সুজন চুয়াডাঙ্গা সরকারি কলেজের সম্মান তৃতীয় বর্ষের ছাত্র এবং আরাফাত স্থানীয় সরকারি প্রাথমিক বিদ্যালয়ের দ্বিতীয় শ্রেণির ছাত্র ছিল। তাঁরা সম্পর্কে আপন চাচাতো ভাই।  পুলিশ ও এলাকাবাসী সূত্রে জানা গেছে, সুজন ও আরাফাত শুক্রবার সকালে আলমডাঙ্গা উপজেলার কালিদাসপুরে সুজনের নানা মৃত নূর ইসলামের বাড়িতে বেড়াতে যান। সেখান থেকে ট্রেন লাইন ধরে হাঁটতে হাঁটতে আলমডাঙ্গা লালব্রিজে পৌঁছে যান। এ সময় আলমডাঙ্গা স্টেশন থেকে খুলনা-রাজশাহীগামী মহানন্দা মেইল ট্রেনে কাটা পড়ে ঘটনাস্থলেই তাঁদের মৃত্যু হয়।
আলমডাঙ্গা থানার পরিদর্শক (তদন্ত) লুৎফুল কবীর জানান, দুর্ঘটনার খবর পেয়ে আলমডাঙ্গা থানা-পুলিশ ঘটনাস্থলে পৌঁছায়। বিষয়টি রেলওয়ের পোড়াদহ থানায় জানানো হয়েছে। নিহত দুজনের স্বজনেরা লাশ উদ্ধার করে বাড়িতে নিয়ে গেছেন।
চুয়াডাঙ্গা রেলওয়ে স্টেশনমাস্টার আনোয়ার সাদাত ঘটনার সত্যতা নিশ্চিত করেছেন।
