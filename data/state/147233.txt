
জমি নিয়ে বিরোধের জেরে হামলায় আহত বরিশালের গৌরনদী উপজেলার কমলাপুর গ্রামের কৃষক মোতালেব হাওলাদার (৪৫) গত শনিবার রাতে মারা গেছেন। এ ঘটনায় পাঁচজনকে আসামি করে গৌরনদী মডেল থানায় মামলা হয়েছে। সিরাব মৃধা নামের এক আসামিকে গ্রেপ্তার করেছে পুলিশ। এজাহার ও পুলিশ সূত্রে জানা গেছে, কৃষক মোতালেবের সঙ্গে জমি নিয়ে প্রতিবেশী মোকসেদ মৃধা ও সিরাব মৃধার বিরোধ চলে আসছিল। এ নিয়ে এলাকায় একাধিকবার সালিস হয়। এর জেরে গত বৃহস্পতিবার সকালে মোকসেদ ও সিরাবের নেতৃত্বে একদল লোক মোতালেবের বাড়িতে হামলা চালায়।
