
দেশের বিদ্যমান পরিস্থিতি নিয়ে রাষ্ট্রপতির সঙ্গে সুশীল সমাজের সঙ্গে দেখা করার বিষয়ে সমালোচনা করে আওয়ামী লীগের সভাপতিমণ্ডলীর সদস্য শেখ ফজলুল করিম সেলিম বলেছেন, তাঁরা (সুশীল সমাজ) রাষ্ট্রপতির কাছে নালিশ করেন। রাষ্ট্রপতি কী করবেন? প্রধানমন্ত্রী ও প্রধান বিচারপতি নিয়োগ ছাড়া তাঁর কোনো কাজ নেই, ক্ষমতাও নেই।আজ শনিবার দুপুরে রাজধানীর সোহরাওয়ার্দী উদ্যানে যুবলীগের ৪১তম প্রতিষ্ঠাবার্ষিকী উপলক্ষে পুনর্মিলনী ও আলোচনা সভায় শেখ সেলিম এসব কথা বলেন।শেখ সেলিম বলেন, ‘সাংবিধানিক সংকট আগে ছিল, এখন আর নেই। সুশীল সমাজের দাবি অনুযায়ী প্রধানমন্ত্রী পদত্যাগ করলে সাংবিধানিক সংকট তৈরি হবে। অসাংবিধানিক লোকেরা ক্ষমতায় আসবে। আমরা তা হতে দেব না।’বিশিষ্ট আইনজীবী ড. কামাল হোসেনের সমালোচনা করে শেখ সেলিম বলেন, ‘এক মিনিটে সমস্যার সমাধান হবে সংবিধানের কোন ধারায় লেখা আছে?’ তিনি আরও বলেন,  ড. কামাল জাতির অনেক ক্ষতি করেছেন। তাঁর অনেক “এক মিনিটে”র কাহিনি আছে বলেও মন্তব্য করেন শেখ সেলিম।সভায় সভাপতিত্ব করেন যুবলীগের চেয়ারম্যান ওমর ফারুক চৌধুরী। এতে বক্তব্য দেন ভূমিমন্ত্রী ও আওয়ামী লীগের উপদেষ্টা পরিষদের সদস্য আমির হোসেন আমু, আওয়ামী লীগের যুগ্ম সাধারণ সম্পাদক জাহাঙ্গীর কবির নানক, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক প্রমুখ।
