
রাজবাড়ীর কালুখালী উপজেলায় আজ সোমবার বেলা সাড়ে তিনটায় একটি পাটকলে ভয়াবহ অগ্নিকাণ্ডের ঘটনা ঘটেছে।
ক্ষতিগ্রস্ত পাটকলের নাম কিং জুট মিলস লিমিটেড। এটি কালুখালী রেলস্টেশন এলাকায় রতনদিয়া ইউনিয়নের গঙ্গানন্দপুর গ্রামে অবস্থিত।  পাটকলের একাধিক শ্রমিক ও প্রত্যক্ষদর্শী সূত্রে জানা যায়, পাটকলের পাশের গুদামঘরের ছাদে ঝালাইয়ের কাজ চলছিল। সেখান থেকে আগুনের গোলা নিচে পড়ে আগুনের সূত্রপাত হয়। নিচে থাকা পাট ও ডিজেলে আগুন ধরে যায়। আগুনে মিলের পাট, তেল ও যন্ত্রপাতি পুড়ে যায়। প্রথমে মিলের শ্রমিক ও স্থানীয় লোকজন আগুন নিয়ন্ত্রণের চেষ্টা করে। খবর পেয়ে দমকল বাহিনী নিয়ন্ত্রণে আনার কাজ শুরু করে। মিলের শ্রমিক নাজমা বেগম বলেন, ‘আমরা প্রতিদিনের মতো মিলে কাজ করছিলাম। মিলে করে হঠাৎ আগুন দেখতে পাই। আগুন দেখে সবাই এদিক-ওদিক ছোটাছুটি শুরু করে। গুদামঘরের চালে শ্রমিকেরা কাজ করছিলেন। সেখান থেকে আগুন লেগে থাকতে পারে। আগুন লাগার পর কালো ধোঁয়ায় পুরো এলাকা ছেয়ে যায়। মানুষের মধ্যে আতঙ্ক ছড়িয়ে পড়ে।’ স্থানীয় সূত্রে জানা যায়, গত বছর কালুখালী-পাংশা ভায়া কালিকাপুর সড়কের পাশে পাটকলটি স্থাপন করা হয়। মূল পাটকল থেকে প্রায় ২০ হাত দূরে পাটকলের গুদামঘর। গুদামঘরের চালের কিছু অংশে কাজ বাকি ছিল। সেখানে কাজ করার সময় আগুনের সূত্রপাত হয়েছে। তবে নাম প্রকাশে অনিচ্ছুক একজন দাবি করেন, ‘ইচ্ছে করেও আগুন লাগানো হয়ে থাকতে পারে। কারণ, এ অবস্থায় আগুন লাগা খুব রহস্যময়।’ সরেজমিনে দেখা যায়, পাটকল এলাকার পুরো আকাশ কালো ধোঁয়ায় আচ্ছন্ন হয়ে আছে। দমকল বাহিনীর সঙ্গে স্থানীয় মানুষ আগুন নিয়ন্ত্রণে আনার চেষ্টা করছে।
পাটকলের উপব্যবস্থাপক আরিফুল ইসলাম বলেন, প্রাথমিকভাবে ধারণা করা হচ্ছে, শর্টসার্কিট থেকে আগুনের সূত্রপাত হয়েছে। এতে মিলের প্রায় ১২ থেকে ১৩ কোটি টাকার ক্ষতি হয়েছে বলে দাবি করেন তিনি। তবে রাজবাড়ী ফায়ার সার্ভিস ও সিভিল ডিফেন্সের উপসহকারী পরিচালক ফজলুল হক মণ্ডল বলেন, তদন্তের পরই ক্ষয়ক্ষতির পরিমাণ বলা যাবে। তিনি বলেন, মোট পাঁচটি ইউনিট আগুন নিয়ন্ত্রণে আনার চেষ্টা করে। প্রায় দুই ঘণ্টা পর আগুন নিয়ন্ত্রণে আসে।
