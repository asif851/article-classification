
সাম্য, দ্রোহ ও প্রেমের কবি কাজী নজরুল ইসলামের ১১৪তম জয়ন্তী আজ ১১ জ্যৈষ্ঠ। জতি আজ গভীর শ্রদ্ধা ও ভালোবাসায় স্মরণ করবে তাঁকে। ভোর থেকেই ঢাকা বিশ্ববিদ্যালয়ের কেন্দ্রীয় মসজিদের পাশে কবির অন্তিম শয্যা ভরে উঠবে অগণিত মানুষের নিবেদন করা ফুলে। জাতীয় কবি কাজী নজরুল ইসলামের জন্ম ১৩০৬ বঙ্গাব্দের ১১ জ্যৈষ্ঠ, পাশ্চিমবঙ্গের বর্ধমান জেলার আসানসোল মহকুমার চুরুলিয়া গ্রামে। বাবা কাজী ফকির আহমেদ, মা জাহেদা খাতুন। ১৯৭২ সালে তৎকালীন সরকার তাঁকে জাতীয় কবির মর্যাদা দিয়ে বাংলাদেশে নিয়ে আসে। কবি ১৩৮৩ বঙ্গাব্দের ১২ ভাদ্র ইন্তেকাল করেন।
নজরুলের রচনায় ধ্বনিত হয়েছে শোষিত-বঞ্চিত মানুষের মুক্তির বার্তা। মানবতার মুক্তির পাশাপাশি সাম্প্রদায়িকতা, ধর্মান্ধতা, কুসংস্কার, কূপমণ্ডূকতার বিরুদ্ধেও তিনি ছিলেন সোচ্চার। মুক্তবুদ্ধি ও চিন্তার পক্ষে কলম ধরেছেন নির্ভীক চিত্তে। কবিতার পাশাপাশি বাংলা গানের ক্ষেত্রেও তাঁর ভূমিকা অত্যন্ত গুরুত্বপূর্ণ। তিনিই প্রথম বাংলা গজলের প্রবর্তন করেন এবং একে উত্তর ভারতীয় রাগসংগীতের দৃঢ় ভিত্তির ওপর স্থাপন করেন। দারিদ্র্যের কশাঘাতে জর্জরিত হয়েও তিনি কখনো আপস করেননি। মাথা নত করেননি লোভ-লালসা, খ্যাতি, অর্থ-বিত্ত ও বৈভবের কাছে। ‘চির উন্নত মম শির’ বলে আজীবন সংগ্রাম করে গেছেন। জাতীয় কবির চেতনা ও আদর্শ চিরভাস্বর হয়ে আছে আমাদের জীবনে।
এবারও জাতীয় পর্যায়ে রাজধানীসহ কবির স্মৃতিধন্য চট্টগ্রাম, ত্রিশাল-দরিরামপুর, কুমিল্লা ও দৌলতপুরে তিন দিনব্যাপী নজরুলজয়ন্তী উদ্যাপিত হচ্ছে।
বাণী: জাতীয় কবির জয়ন্তী উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। বাণীতে তাঁরা কবির স্মৃতির প্রতি গভীর শ্রদ্ধা নিবেদন করে তাঁর বিদেহী আত্মার মাগফিরাত কমনা করেছেন।
কর্মসূচি: নজরুলজয়ন্তী উপলক্ষে ঢাকায় সামাজিক-সাংস্কৃতি সংগঠন, রাজনৈতিক দল ও বিভিন্ন শ্রেণীপেশার সংগঠন বিভিন্ন কর্মসূচি নিয়েছে। এতে রয়েছে সকালে কবির সমাধিতে পুষ্পস্তবক অর্পণ ও ফাতিহা পাঠ, শোভাযাত্রা, আলোচনা ও সাংস্কৃতিক অনুষ্ঠান।
ত্রিশাল প্রস্তুত: ত্রিশাল (ময়মনসিংহ) প্রতিনিধি জানান, কাজী নজরুল ইসলামের জয়ন্তী উপলক্ষে ময়মনসিংহ জেলা প্রশাসনের আয়োজনে ত্রিশালে তিন দিনব্যাপী কর্মসূচি নেওয়া হয়েছে। আজ নজরুল একাডেমি মাঠের নজরুল মঞ্চে শুরু হচ্ছে এই কর্মসূচি।
এ ছাড়া কবি কাজী নজরুল ইসলাম বিশ্ববিদ্যালয়ও তিন দিনের অনুষ্ঠানমালার আয়োজন করেছে।
