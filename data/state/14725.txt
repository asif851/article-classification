
ব্রাহ্মণবাড়িয়ার নাসিরনগর উপজেলায় হিন্দু সম্প্রদায়ের ওপর হামলার ঘটনায় করা দুই মামলায় আরও ২১ জনকে গ্রেপ্তার করা হয়েছে। গতকাল রোববার দুপুর থেকে আজ সোমবার ভোর পর্যন্ত উপজেলার বিভিন্ন স্থান থেকে এই ২১ জনকে গ্রেপ্তার করা হয়।
হামলার ঘটনায় এ নিয়ে ৭৪ জনকে গ্রেপ্তার করা হলো।
নাসিরনগর থানার ভারপ্রাপ্ত কর্মকর্তা (ওসি) আবু জাফর প্রথম আলোকে বলেন, ঘটনার ভিডিও ফুটেজ এবং আগে গ্রেপ্তার হওয়া ব্যক্তিদের কাছ থেকে পাওয়া তথ্যের ভিত্তিতে সবশেষ ২১ জনকে ধরা হয়। হামলার ঘটনায় হওয়া মামলায় তাঁদের গ্রেপ্তার দেখানো হয়েছে।
ফেসবুকে ধর্মীয় অনুভূতিতে আঘাত দেওয়ার অভিযোগকে কেন্দ্র করে গত ৩০ অক্টোবর নাসিরনগরের প্রায় ১৫টি মন্দির ও শতাধিক হিন্দুবাড়িতে হামলা করা হয়। এর পাঁচ দিন পর উপজেলা সদরে হিন্দু সম্প্রদায়ের পাঁচটি ঘর ও একটি মন্দিরে অগ্নিসংযোগ করে দুর্বৃত্তরা। প্রথম হামলার ঘটনায় নাসিরনগর থানায় অজ্ঞাতনামা ২ হাজার ৪০০ জনকে আসামি করে দুটি মামলা হয়।
