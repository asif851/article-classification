
মেধাভিত্তিক ছাত্রী সংসদের সাতটি পদের মধ্যে ভিপি, জিএস ও এজিএস ছাড়া আর বাকি চারটি পদে নির্বাচিত হতে টাঙ্গাইলের সখীপুর আবাসিক মহিলা কলেজে পাঁচ দিনব্যাপী বার্ষিক ক্রীড়া, সাহিত্য ও সাংস্কৃতিক প্রতিযোগিতা শুরু হয়েছে। গতকাল শনিবার বেলা ১১টায় এর উদ্বোধন করেন কলেজের অধ্যক্ষ ও মেধাভিত্তিক সংসদের সভাপতি মো. রেনুবর রহমান।
ওই পাঁচ দিনব্যাপী প্রতিযোগিতা শেষে ক্রীড়ায় সেরা হওয়া ছাত্রী ক্রীড়া সম্পাদিকা, সাহিত্যে সেরা ছাত্রী সাহিত্য সম্পাদিকা, গান ও নাচে সেরা হওয়া ছাত্রী সাংস্কৃতিক সম্পাদিকা ও আন্তক্রীড়ায় (ক্যারম, দাবা ও ব্যাডমিন্টন) প্রতিযোগিতায় চ্যাম্পিয়ন ছাত্রী ওই মেধাভিত্তিক ছাত্রী সংসদের মিলনায়তন সম্পাদিকা নির্বাচিত হবেন।
 ওই কলেজের ছাত্রী সংসদ সূত্রে জানা যায়, ২২ বছর ধরে কলেজে এ ব্যতিক্রমী মেধাভিত্তিক সংসদ চালু রয়েছে। ওই সংসদে সাতটি পদ রয়েছে। চার ধাপে এ নির্বাচন হয়ে থাকে। প্রথম ধাপের চারটি পদে নির্বাচিত হতে গতকাল থেকে প্রতিযোগিতা শুরু হয়েছে। বাকি তিন ধাপে যথাক্রমে ভিপি, জিএস ও এজিএস নির্বাচিত হবেন। কলেজে উচ্চমাধ্যমিক,¯স্নাতক (পাস) ও ১১টি বিষয়ে স্নাতক (সম্মান) শ্রেণিতে ২ হাজার ৮৫৫ জন শিক্ষার্থী রয়েছেন। সম্মান শ্রেণির প্রথম সেমিস্টার (প্রথম বর্ষ) পরীক্ষায় যে শিক্ষার্থী সর্বোচ্চ নম্বর পেয়ে দ্বিতীয় বর্ষে উত্তীর্ণ হবেন, তিনিই ছাত্রী সংসদের ভিপি (সহসভাপতি) ও স্নাতক (পাস) প্রথম পর্বে উত্তীর্ণ সর্বোচ্চ নম্বর পাওয়া শিক্ষার্থী জিএস (সাধারণ সম্পাদিকা) এবং উচ্চমাধ্যমিক প্রথম বর্ষ থেকে দ্বিতীয় বর্ষে উত্তীর্ণ সবচেয়ে বেশি নম্বর পাওয়া ছাত্রী এজিএস (সহসাধারণ সম্পাদিকা) নির্বাচিত হবেন।
 ২০১৭-১৮ শিক্ষাবর্ষের ভিপি মেধাবী ছাত্রী সুমি আক্তার বলেন, ‘আট মাস আগে প্রথম বর্ষ পরীক্ষা দিয়ে প্রথম হয়ে ছাত্রী সংসদের ভিপি হয়েছি। আর দুই কি তিন মাসের মধ্যেই অনার্স প্রথম বর্ষের ফলাফল বের হলে সেই পরীক্ষায় প্রথম হওয়া ছাত্রীই ভিপি হবেন।’
অনুষ্ঠানের আহ্বায়ক কলেজের বাংলা বিভাগের বিভাগীয় প্রধান মোসলিমা খাতুন বলেন, শনি ও রোববার অনুষ্ঠিত আন্তক্রীড়ায় সেরা নির্বাচিত প্রতিযোগী মিলনায়তন সম্পাদিকা, সোমবার ক্রীড়া প্রতিযোগিতায় সেরা নির্বাচিত ছাত্রী ক্রীড়া সম্পাদিকা এবং মঙ্গলবার ও বুধবার সাহিত্য ও সাংস্কৃতিক প্রতিযোগিতায় সেরা ছাত্রীরা যথাক্রমে সাহিত্য ও সাংস্কৃতিক সম্পাদিকা নির্বাচিত হবেন। কলেজের অধ্যক্ষ রেনুবর রহমান বলেন, এ বছরের এপ্রিলের মধ্যে সাত সদস্যের মেধাভিত্তিক ছাত্রী সংসদের (২০১৮-১৯ শিক্ষাবর্ষ) পূর্ণাঙ্গতা লাভ করবে। তিনি বলেন, সম্ভবত বাংলাদেশের কোনো কলেজ বা বিশ্ববিদ্যালয়ের এ ধরনের ব্যতিক্রমী ছাত্রী সংসদ নেই।
