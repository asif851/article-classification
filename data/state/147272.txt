
ছাত্রদল সভাপতি রাজীব আহসানকে গ্রেপ্তারে তীব্র ক্ষোভ ও প্রতিবাদ জানিয়েছেন বিএনপি চেয়ারপারসন খালেদা জিয়া। রাজনৈতিক সিদ্ধান্তেই এই গ্রেপ্তার মন্তব্য করে তিনি বলেন, ‘তাঁর কাছ থেকে মাদক উদ্ধারের বিষয়টি একটি ঘৃণ্য প্রচারণা ছাড়া আর কিছু নয়।’ আজ মঙ্গলবার গণমাধ্যমে একটি বিবৃতি দেন তিনি।দলের স্থায়ী কমিটির সদস্য নজরুল ইসলাম খান স্বাক্ষরিত ওই বিবৃতিতে খালেদা জিয়া বলেন, ‘বিরোধী রাজনীতিকে দুর্বল করার অপপ্রয়াসে ছাত্রনেতা রাজীবকে গ্রেপ্তার করার কয়েক ঘণ্টা পর তাকে বহনকারী গাড়িতে মাদক পাওয়ার কথা প্রচার করা হয়।’খালেদা জিয়া আরও বলেন, এই ধরনের অভিযোগ রাজীব আহসানের মতো সৎ ও আদর্শবান একজন রাজনৈতিক কর্মী সম্পর্কে জনমনে বিভ্রান্তি সৃষ্টির ষড়যন্ত্রমূলক অপচেষ্টা ছাড়া আর কিছুই নয়। সরকারের নির্দেশে মিথ্যা প্রচারের হাতিয়ার হিসাবে ব্যবহার করে আইন-শৃঙ্খলা বাহিনীকেও আজ জনগণের নিন্দা আর অবিশ্বাসের প্রতিষ্ঠান হিসাবে পরিণত করা হয়েছে।’খালেদা জিয়া বলেন, ‘একই দিন ঢাকা ও নরসিংদীতে ছাত্রদলের সাধারণ সম্পাদক আকরামুল হোসেনকে গ্রেপ্তার করার জন্য পরিচালিত পুলিশি অভিযান প্রমাণ করে যে, ছাত্রদল সভাপতি রাজীব আহসানকেও রাজনৈতিক সিদ্ধান্তেই গ্রেপ্তার করা হয়েছে এবং মাদক উদ্ধারের বিষয়টি একটি ঘৃণ্য প্রচারণা ছাড়া আর কিছু নয়।’রাজীব আহসানসহ ‘মিথ্যা ও বানোয়াট অভিযোগে গ্রেপ্তারকৃত’ বিরোধী দলের সব নেতা-কর্মীর নিঃশর্ত মুক্তি দাবি করেন বিএনপি চেয়ারপারসন। তিনি বলেন, ‘সরকারের মনে রাখা উচিত, দমন-পীড়ন করে কোনো গণবিরোধী অনির্বাচিত সরকার টিকে থাকতে পারে না—এই সরকারও পারবে না। জনগণের ঐক্যবদ্ধ গণতান্ত্রিক আন্দোলনের মুখে এই অগণতান্ত্রিক অবৈধ সরকারের পতন এখন শুধু সময়ের ব্যাপার মাত্র।’
