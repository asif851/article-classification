
দেশের একটি বেসরকারি টেলিভিশন চ্যানেলের লোগো গাড়িতে ব্যবহার করে মালামাল লুট করে পালিয়ে যাওয়ার সময় হাতেনাতে দুজনকে আটক করেছে গুলশান থানার পুলিশ। আজ শনিবার দুপুরে ধাওয়া করে তাঁদের আটক করা হয়।আটক হওয়া দুই ব্যক্তি হলেন মো. ফারুক (২৩) ও মো. ওয়াহিদুল (২০)। তাঁরা ছিনতাইকারী সংঘবদ্ধ চক্রের সক্রিয় সদস্য বলে জানিয়েছে পুলিশ। তাঁদের কাছ থেকে লুট করা মালামাল ও লোগো লাগানো মাইক্রোবাস উদ্ধার করা হয়েছে।গুলশান থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, রাজধানীর তেজগাঁও শিল্পাঞ্চল থানা এলাকায় একটি কোম্পানির কাছ থেকে খেলার বিভিন্ন সামগ্রী কেনার জন্য আটক দুজনসহ কয়েকজন যুবক সেখানে যান। তাঁরা প্রায় সাড়ে সাত লাখ টাকার মালামাল কেনেন। টাকা দেওয়ার সময় যুবকেরা জানান, তাঁদের কাছে ৫০ হাজার টাকা আছে। তাঁরা ওই টাকা প্রাথমিকভাবে দেবেন। বাকি টাকা নেওয়ার জন্য কোম্পানির কর্মকর্তাদের একজন প্রতিনিধি দিতে বলেন। মাইক্রোবাসে মালামালগুলো ওঠানো হয়। কোম্পানির প্রতিনিধিও মাইক্রোবাসে উঠছিলেন। তখন যুবকেরা তাঁকে ধাক্কা দিয়ে দ্রুত মাইক্রোবাস চালিয়ে পালিয়ে যান।ওসি বলেন, তখন ওই কোম্পানির কর্মকর্তা ও কর্মচারীরা ‘ছিনতাইকারী, ছিনতাইকারী’ বলে তাঁদের ধাওয়া করেন। সংবাদ পেয়ে গুলশান থানার টহলরত পুলিশ গুলশান শ্যুটিং ক্লাবের সামনে ওই মাইক্রোবাসটি আটকের চেষ্টা চালায়। কিন্তু কৌশলে ওই যুবকেরা মাইক্রোবাস ঘুরিয়ে গুলশান এক নম্বরের দিকে যাওয়ার চেষ্টা করেন। অবশেষে সেখানে থাকা টহলরত পুলিশ মাইক্রোবাসসহ দুজনকে আটক করে। বাকিরা পালিয়ে যায়।ওসি জানান, আটক ব্যক্তিদের বিরুদ্ধে আইনানুগ ব্যবস্থা নেওয়া হচ্ছে। বাকিদের ধরার চেষ্টা চলছে।
