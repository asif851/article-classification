
ইউনিয়ন পরিষদ (ইউপি) নির্বাচনে আচরণবিধি লঙ্ঘনের অভিযোগে রাজশাহী-১ আসনের সাংসদ ওমর ফারুক চৌধুরীকে কারণ দর্শানোর নোটিশ দিয়েছে নির্বাচন কমিশন (ইসি)। তাঁকে তিন দিনের মধ্যে কারণ দর্শাতে বলা হয়েছে।
ইসি সচিবালয়ের উপসচিব সামসুল আলম সাংবাদিকদের জানান, আজ বৃহস্পতিবার এ–সংক্রান্ত চিঠি ওমর ফারুক চৌধুরীর ঠিকানায় পাঠানো হয়েছে।
অভিযোগে বলা হয়েছে, রাজশাহীর তানোর উপজেলার সাংসদ ওমর ফারুক চৌধুরী প্রার্থীদের মধ্যে মনোনয়নপত্র বিতরণ করেছেন এবং মনোনয়নপত্র জমা দেওয়ার সময় উপস্থিত থেকে তিনি একপাশে থানার ভারপ্রাপ্ত কর্মকর্তা (ওসি) ও আরেক পাশে উপজেলা নির্বাহী কর্মকর্তাকে (ইউএনও) রেখে প্রার্থীদের মনোনয়নপত্র জমা দেন।
এর আগে আচরণবিধি লঙ্ঘনের অভিযোগে কমিশন বরগুনা-২ আসনের সাংসদ শওকত হাচানুর রহমানের বিরুদ্ধে মামলা করেছিল।
এ ছাড়া ৩১ মার্চ অনুষ্ঠিত দ্বিতীয় ধাপের নির্বাচনে ৩৭টি ভোটকেন্দ্রে গোলযোগের সঙ্গে জড়িত ব্যক্তিদের বিরুদ্ধে মামলা করার জন্য কমিশন আজ প্রিসাইডিং কর্মকর্তাদের নির্দেশ দিয়েছে।
এর আগে ২২ মার্চ অনুষ্ঠিত প্রথম ধাপের নির্বাচনে স্থগিত হওয়া ৬৫টি কেন্দ্রে অনিয়মের সঙ্গে জড়িত ব্যক্তিদের বিরুদ্ধে মামলা করা হয়েছে।
