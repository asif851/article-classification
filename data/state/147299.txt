
বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়, গোপালগঞ্জে ২০১৭-১৮ শিক্ষাবর্ষে স্নাতক (সম্মান) প্রথম বর্ষের ভর্তি পরীক্ষা আগামী ১০, ১১, ১৭, ১৮ নভেম্বরে অনুষ্ঠিত হবে। 
এবারে আটটি ইউনিটের অধীনে ২৫ বিভাগে সর্বমোট ২ হাজার ৪৫৯ জন (বিদেশি শিক্ষার্থী ও কোটাসহ) শিক্ষার্থী ভর্তি করা হবে। ইউনিটগুলো হলো এ, বি, সি, ডি, ই, এফ, জি এবং এইচ। ডি এবং ই ইউনিটের ভর্তি পরীক্ষা ১০ নভেম্বর; এফ এবং জি ইউনিটের ভর্তি পরীক্ষা ১১ নভেম্বর; এ এবং বি ইউনিটের ভর্তি পরীক্ষা ১৭ নভেম্বর, সি এবং এইচ ইউনিটের ভর্তি পরীক্ষা ১৮ নভেম্বর অনুষ্ঠিত হবে।
শিক্ষার্থীরা ৪ অক্টোবর রাত ১২টা ১ মিনিট থেকে ৩১ অক্টোবর রাত ১২টা পর্যন্ত বিশ্ববিদ্যালয়ের ওয়েবসাইটে প্রচারিত নিয়মাবলি অনুসারে অনলাইনে আবেদন করতে পারবেন।
‘এ’ ইউনিটের অধীনে বিভাগগুলো হলো কম্পিউটার সায়েন্স অ্যান্ড ইঞ্জিনিয়ারিং, ইলেকট্রিক্যাল অ্যান্ড ইলেকট্রনিক ইঞ্জিনিয়ারিং, ইলেকট্রনিকস অ্যান্ড টেলিকমিউনিকেশন ইঞ্জিনিয়ারিং, অ্যাপ্লাইড কেমিস্ট্রি অ্যান্ড কেমিক্যাল ইঞ্জিনিয়ারিং; ‘বি’ ইউনিটের অধীনে বিভাগগুলো হলো গণিত, পরিসংখ্যান, রসায়ন, পদার্থবিজ্ঞান এবং পরিবেশ বিজ্ঞান ও দুর্যোগ ব্যবস্থাপনা; ‘সি’ ইউনিটের অধীনে বিভাগ হলো ফার্মেসি, বায়োটেকনোলজি অ্যান্ড জেনেটিক ইঞ্জিনিয়ারিং, বায়োকেমিস্ট্রি অ্যান্ড মলিকুলার বায়োলজি, মনোবিজ্ঞান; ‘ডি’ ইউনিটের অধীনে বিভাগ হলো ইংরেজি, বাংলা; ‘ই’ ইউনিটের অধীনে বিভাগগুলো হলো সমাজবিজ্ঞান, লোকপ্রশাসন, অর্থনীতি, আন্তর্জাতিক সম্পর্ক; ‘এফ’ ইউনিটের অধীনে বিভাগ হলো ম্যানেজমেন্ট স্টাডিজ, অ্যাকাউন্টিং অ্যান্ড ইনফরমেশন সিস্টেমস, মার্কেটিং; ‘জি’ ইউনিটের অধীনে বিভাগ হলো আইন; ‘এইচ’ ইউনিটের অধীনে বিভাগ হলো কৃষি, ফিশারিজ অ্যান্ড মেরিন বায়োসায়েন্স।
এবারে মূল আসনের অতিরিক্ত হিসেবে মুক্তিযোদ্ধা কোটায় ৫%, প্রতিবন্ধী কোটায় ১%, খেলাধুলা/সাংস্কৃতিক কোটায় ১%, ক্ষুদ্র নৃগোষ্ঠী কোটায় ১% এবং পোষ্য কোটায় ১% শিক্ষার্থী ভর্তি করা হবে। এ ছাড়া ৫০টি আসন বিদেশি শিক্ষার্থীদের জন্য সংরক্ষিত রয়েছে।
