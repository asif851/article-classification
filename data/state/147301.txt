
প্রতিটি স্টলের সামনেই তরুণ-তরুণীদের ভিড়। তাঁদের কেউ চাকরিপ্রত্যাশী, কেউ এসেছেন কেবল উৎসাহ মেটাতে। তাঁরা খোঁজ নিচ্ছেন পছন্দের চাকরির, জানছেন কাজের পরিধি ও প্রতিষ্ঠান সম্পর্কে। কেউ আবার ব্যস্ত এসব প্রতিষ্ঠানে জীবনবৃত্তান্ত জমা দিতে।
দিনব্যাপী ক্যারিয়ার মেলার চিত্র এমনই দেখা গেছে। গত শনিবার বাংলাদেশ ইউনিভার্সিটি অব বিজনেস অ্যান্ড টেকনোলজি (বিইউবিটি) এবং অনলাইন ক্যারিয়ার পোর্টাল চাকরিডটকম-এর যৌথ আয়োজনে বিইউবিটি ক্যাম্পাসে এই মেলা অনুষ্ঠিত হয়।
মেলার উদ্বোধন করেন বিইউবিটি ট্রাস্টের সদস্য অধ্যাপক সফিক আহমেদ সিদ্দিক। এতে প্রধান অতিথি ছিলেন পরিকল্পনামন্ত্রী আ হ ম মুস্তফা কামাল।
সাংবাদিকের প্রশ্নের জবাবে আ হ ম মুস্তফা কামাল, এ ধরনের মেলা তরুণদের চাকরির বাজার সম্পর্কে স্পষ্ট ধারণা জোগাবে। ক্যারিয়ার মেলা আরও বেশি হওয়া দরকার। চাকরিক্ষেত্রে নারীর অংশগ্রহণ বাড়ছে উল্লেখ করে তিনি বলেন, সর্বক্ষেত্রেই নারীরা এগিয়ে যাচ্ছেন। কর্মস্থলে এখন আর নারী-পুরুষ ভেদাভেদ করার প্রয়োজন হয় না।
মেলায় আধিপত্য ছিল সদ্য পড়াশোনা শেষ করা ছেলেমেয়েদের। কিছুদিন আগে এমবিএ শেষ করেছেন নুসরাত জাহান। তাঁকে দেখা গেল এনার্জিপ্যাক-এ জীবনবৃত্তান্ত জমা দিতে। নাফিসা সালসাবিল বিইউবিটিতে ফিন্যান্সে পড়ছেন। প্রথমবারের মতো ক্যাম্পাসে এ ধরনের আয়োজনে খুশি নাফিসা। তিনি বলেন, যাঁরা চাকরিতে ঢুকবেন, তাঁদের জন্য আয়োজনটি কাজে আসবে।
মেলায় ট্রান্সকম ইলেকট্রনিকস, বিটপি, র‍্যাংগস মটরস, আরএসপিসহ দেশের নামকরা ১৬টি প্রতিষ্ঠান অংশ নেয়।
 
