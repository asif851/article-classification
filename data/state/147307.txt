

হাতিরঝিলে চালু হচ্ছে ওয়াটার ট্যাক্সি সেবা। ইতিমধ্যে চট্টগ্রাম থেকে ঢাকায় আনা হয়েছে চারটি ওয়াটার ট্যাক্সি। আগামী ১৬ ডিসেম্বর বিজয় দিবসে সেগুলো যাত্রী নিয়ে চলাচল শুরু করতে পারবে বলে আশা করছে কর্তৃপক্ষ। হাতিরঝিল সমন্বিত উন্নয়ন প্রকল্পের অধীনে এ ট্যাক্সিগুলো এফডিসি থেকে বাড্ডা সংযোগ সড়ক ও রামপুরা সেতুর মধ্যে যাতায়াত করবে। পরে এ সুবিধা গুলশান ও বারিধারা পর্যন্ত সম্প্রসারণের পরিকল্পনা রয়েছে। প্রকল্পসংশ্লিষ্ট সূত্রে জানা যায়, গত রোববার রাতে চারটি ওয়াটার ট্যাক্সি গুলশান পুলিশ প্লাজার সামনে হাতিরঝিল প্রকল্পের গাড়ি পার্কিং এলাকায় আনা হয়। গতকাল মঙ্গলবার দুপুরে ট্যাক্সিগুলো হাতিরঝিলে নামানো হয়। দু-এক দিনের মধ্যে এগুলোতে ইঞ্জিন বসানো হবে। হাতিরঝিল প্রকল্পের পরিচালক মেজর কাজী শাকিল হোসেন বলেন, ইঞ্জিন লাগানোর পর কারিগরি বিভিন্ন দিক পরীক্ষা করে দেখা হবে। সবকিছু অনুকূলে থাকলে ১৬ ডিসেম্বর সকালে এই সেবা উদ্বোধনের পরিকল্পনা রয়েছে। চট্টগ্রামের একটি কারখানায় এসব ওয়াটার ট্যাক্সির কাঠামো তৈরি হয়েছে। চারটির কাজ শেষ হওয়ায় নিয়ে আসা হয়েছে। আগামী এক মাসের মধ্যে বাকি দুটোও চলে আসবে বলে আশা করছে কর্তৃপক্ষ। প্রতিটি ট্যাক্সির যাত্রী ধারণক্ষমতা ৩০ জন। হাতিরঝিল প্রকল্পের পরিচালক (রাজউক) মো. জামাল আকতার ভূঁইয়া বলেন, ট্যাক্সিগুলো এফডিসি মোড় থেকে দুটি রুটে চলাচল করবে। এফডিসি মোড় থেকে রামপুরা ব্রিজ পর্যন্ত। এ পথের ভাড়া ২৫-৩০ টাকা। গুলশান পুলিশ প্লাজার সামনে একটি স্টপেজ থাকবে। সেটির ভাড়া ১০-১৫ টাকা। তবে ভাড়া এখনো চূড়ান্ত হয়নি। ওয়াটার ট্যাক্সি চালু হলে রাজধানীর একটি বড় অংশের লোকজনের যাতায়াতব্যবস্থায় আমূল পরিবর্তন আসবে বলে মনে করেন হাতিরঝিল প্রকল্পের কর্মকর্তারা। বাড্ডা, গুলশান, রামপুরা, খিলগাঁওসহ নগরীর পূর্বাংশের মানুষ কারওয়ান বাজার, মগবাজার, বাংলামোটর, তেজগাঁও এলাকায় সহজে যাতায়াত করতে পারবে।
