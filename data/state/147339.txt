
কুষ্টিয়ার ভেড়ামারা উপজেলায় আজ শনিবার একটি বিয়ে বাড়ির খাবার খেয়ে ৩০ জন অসুস্থ হয়েছেন। তাঁদের মধ্যে ২২ জনকে রাত সাড়ে আটটার দিকে ভেড়ামারা উপজেলা স্বাস্থ্য কমপ্লেক্সে ভর্তি করা হয়েছে। বাকিরা প্রাথমিক চিকিত্সা নিয়ে বাড়িতেই আছেন।স্থানীয় চিকিত্সকেরা বলেছেন, অসুস্থদের মধ্যে দুই বছরের শিশুও আছে। এই শিশু যেহেতু দই ছাড়া অন্য কিছু খায়নি। সেহেতু মূলত দইয়ের বিষক্রিয়ায় তাঁরা অসুস্থ হয়েছেন বলে তাঁরা মোটামুটি নিশ্চিত।এলাকাবাসী সূত্রে জানা যায়, দুপুরে ভেড়ামারার ফারাকপুর গ্রামের আব্দুল বারিকের ছেলে আরিফের বিবাহোত্তর সংবর্ধনা অনুষ্ঠানে (বৌভাত) প্রীতি ভোজ ছিল। ভোজ শেষে বাড়ির আশপাশের আমন্ত্রিত অতিথিদের দই দেওয়া হয়। সন্ধ্যার দিকে দই খেয়ে কয়েকজন অসুস্থ হতে থাকে। তারা প্রত্যেকেই বমি এবং পাতলা পায়খানা করতে থাকে। রাত সাড়ে আটটা থেকে গুরুতর অসুস্থ হয়ে উপজেলা স্বাস্থ্য কমপ্লেক্সে ভর্তি হতে থাকে। রাত আটটা ৪৫ মিনিটে এ প্রতিবেদন লেখা পর্যন্ত হাসপাতালে ২২ জন অসুস্থ রোগী ভর্তি হয়েছিলেন।আব্দুল বারিকের ছেলে, দইক্রেতা শরিফুল ইসলাম জানান, ভেড়ামারার পাবনা সুইটসের মালিক শ্যামল কুন্ডু চৌধুরীর কাছ থেকে ৩১৫টি প্লাস্টিক কাপের দই কেনা হয়। অনুষ্ঠানে অতিথিদের মধ্যে খাবারের সাথে ওই দই দেওয়া হয়। দই খেয়ে সন্ধ্যার পর থেকে অনেক অতিথিই অসুস্থ হয়ে পড়ে।
ভেড়ামারা উপজেলা স্বাস্থ্য কমপ্লেক্সের আবাসিক চিকিত্সক মশিউল ইসলাম প্রথম আলোকে বলেন, ধারণা করা হচ্ছে, খাদ্যে জীবাণু থাকায় তারা অসুস্থ হয়ে পড়েছে। তাদের সার্বক্ষণিক চিকিত্সা দেওয়া হচ্ছে। তিনি আরও বলেন, ঘটনাস্থলে রাতে গিয়ে বিয়ে বাড়ির দইসহ অনান্য খাদ্যের নমুনা সংগ্রহ করা হয়েছে। সেগুলো ঢাকার মহাখালীতে পাঠানো হচ্ছে।
