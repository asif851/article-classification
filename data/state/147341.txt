
র‌্যাবের চাকরি হারানো তিন কর্মকর্তা কাল বুধবারের মধ্যে গ্রেপ্তার হতে পারেন বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান কামাল। স্বরাষ্ট্র প্রতিমন্ত্রীর বরাত দিয়ে আজ মঙ্গলবার বার্তা সংস্থা ইউএনবি এ কথা জানায়।
আজ সন্ধ্যায় ফোনে স্বরাষ্ট্র প্রতিমন্ত্রী ইউএনবিকে বলেছেন, ‘হাইকোর্টের আদেশ অনুসারে, মন্ত্রণালয় প্রয়োজনীয় সব নির্দেশনা দিয়েছে। কাল বুধবারের মধ্যে তাঁরা গ্রেপ্তার হতে পারেন।’ তিনি আরও বলেন, ‘হাইকোর্টের নির্দেশনা প্রথমে পুলিশের আইজিপিকে জানানো হয়েছে। এরপর জানানো হয়েছে নারায়ণগঞ্জের পুলিশ সুপারকে। মন্ত্রণালয় হাইকোর্টের নির্দেশের ব্যাপারে সেনাবাহিনীকে জানানো হয়েছে। ওই তিনজন সেনাবাহিনীর মাধ্যমে গ্রেপ্তার হবেন।’
ওই তিনি কর্মকর্তা হলেন র‌্যাব-১১-এর সাবেক অধিনায়ক লে. কর্নেল তারেক সাঈদ মোহাম্মদ, মেজর আরিফ হোসেন ও নারায়ণগঞ্জ ক্যাম্পের সাবেক প্রধান লে. কমান্ডার এম এম রানা।
