
মানিকগঞ্জের হরিরামপুর উপজেলার চালা ইউনিয়নের চালা গ্রামে যুদ্ধাপরাধী মীর কাসেম আলীর দাফন সম্পন্ন হয়েছে। গতকাল শনিবার দিবাগত রাত সাড়ে তিনটার দিকে পারিবারিকভাবে কেনা জমিতে এ দাফন সম্পন্ন হয়। গতকাল রাত পৌনে তিনটার দিকে মীর কাসেম আলীর মরদেহ সেখানে পৌঁছায়। সাড়ে তিনটার দিকে জানাজার পর মরদেহ দাফন করা হয়। এ সময় ওই এলাকা ঘিরে তিন শতাধিক পুলিশের কড়া নিরাপত্তা ছিল। মানিকগঞ্জের পুলিশ সুপার মাহফুজুর রহমানসহ জেলা পুলিশের ঊর্ধ্বতন কর্মকর্তারা উপস্থিত ছিলেন। দাফনের স্থান থেকে প্রায় চার কিলোমিটারের মধ্যে পুলিশ কাউকে ঢুকতে দেয়নি। দাফনের সময় মীর কাসেম আলীর প্রায় ৪০ জন স্বজনও উপস্থিত ছিলেন। জেলা পুলিশের বিশেষ শাখার উপপরিদর্শক (এসআই) আবদুস সালাম এসব তথ্যের সত্যতা নিশ্চিত করেছেন।
