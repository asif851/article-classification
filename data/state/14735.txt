
ইউনিয়ন পরিষদ (ইউপি) নির্বাচনের তৃতীয় ধাপে ৪৬টি ইউনিয়নে চেয়ারম্যান পদে বিএনপির কোনো প্রার্থী নেই। এর মধ্যে পাঁচটিতে আওয়ামী লীগ মনোনীত প্রার্থীরা বিনা প্রতিদ্বন্দ্বিতায় নির্বাচিত হওয়ার পথে আছেন।
আজ মঙ্গলবার নির্বাচন কমিশন সচিবালয় থেকে এ তথ্য পাওয়া গেছে। এ ধাপে আগামী ২৩ এপ্রিল ৬২১টি ইউপিতে ভোট গ্রহণ হবে। এতে চেয়ারম্যান পদে মোট দুই হাজার ৮১৭ জন মনোনয়নপত্র জমা দিয়েছেন। এর মধ্যে ১৪টি রাজনৈতিক দলের প্রার্থী আছেন এক হাজার ৪৩৫ জন। বাকিরা স্বতন্ত্র।এর আগে প্রথম ধাপের নির্বাচনে ক্ষমতাসীন আওয়ামী লীগের ৫৪ জন চেয়ারম্যান প্রার্থী বিনা প্রতিদ্বন্দ্বিতায় নির্বাচিত হন। এই ধাপে ১১৯টি ইউপিতে বিএনপি প্রার্থীরা মনোনয়নপত্র জমা দিতে পারেননি। দ্বিতীয় ধাপে ১৩টি ইউপিতে আওয়ামী লীগ মনোনীত প্রার্থীরা বিনা প্রতিদ্বন্দ্বিতায় জয়ী হওয়ার পথে আছেন। আর এই ধাপে বিএনপি ৬৩টি ইউপিতে প্রার্থী মনোনয়ন দিতে পারেনি।তৃতীয় ধাপে বিএনপির প্রার্থী না থাকা ৪৬টি ইউপির মধ্যে কুষ্টিয়া খোকসার বেতবাড়ীয়া, ঝিনাইদহের কালীগঞ্জের জামাল এবং মুন্সিগঞ্জের লৌহজং উপজেলার বৈলতলী, গাওনদিয়া ও কুমারভোগ ইউপিতে আওয়ামী লীগের ছাড়া অন্য কোনো প্রার্থী নেই।
