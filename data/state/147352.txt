
কুয়াশার কারণে আজ বুধবার ভোররাত থেকে রাজবাড়ীর দৌলতদিয়া ও মানিকগঞ্জের পাটুরিয়া নৌপথে ফেরি, লঞ্চসহ সব ধরনের নৌযান চলাচল বন্ধ রয়েছে। সকাল সাড়ে আটটায় শেষ খবর পাওয়া পর্যন্ত নৌচলাচল বন্ধ ছিল।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়া কার্যালয়ের ব্যবস্থাপক শফিকুল ইসলাম বলেন, ভোররাত চারটার দিকে দৌলতদিয়া-পাটুরিয়ায় নৌচলাচল বন্ধ হয়ে যায়।
প্রত্যক্ষদর্শীদের ভাষ্য, ফেরি চলাচল বন্ধ থাকায় নদীর দুই পাড়ে পারাপারের অপেক্ষায় আছে বেশ কিছু যানবাহন। নৌচলাচল বন্ধ থাকায় যাত্রীরা দুর্ভোগে পড়েছেন।
