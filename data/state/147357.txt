
নাইকো দুর্নীতি মামলায় হাইকোর্টের আদেশের বিরুদ্ধে শিগগিরই আপিল করবেন খালেদা জিয়া। তাঁর আইনজীবী মাহবুব উদ্দিন খোকন আজ বৃহস্পতিবার বেলা দুইটার দিকে সুপ্রিম কোর্টের ল রিপোর্টার্স ফোরাম কার্যালয়ে সাংবাদিকদের এ তথ্য জানান।গত ১৮ জুন নাইকো দুর্নীতি মামলার বৈধতা চ্যালেঞ্জ করে খালেদা জিয়ার করা রিট আবেদন ও এ-সংক্রান্ত রুল খারিজ করে আদালত রায় দেন। রায়ে বলেন, বিচারিক আদালতে মামলার কার্যক্রমের ওপর স্থগিতাদেশ তুলে নেওয়া হলো। রায়ের অনুলিপি পাওয়ার দুই মাসের মধ্যে বিচারিক আদালতে খালেদা জিয়াকে আত্মসমর্পণ করতে হবে। তবে জামিন অপব্যবহার না করার শর্তে খালেদা জিয়ার জামিন বিবেচনা করবেন আদালত।চিকিৎসার জন্য গত ১৬ সেপ্টেম্বর লন্ডনে যান খালেদা জিয়া। লন্ডনের কিংসটনে ছেলে তারেক রহমানের বাসায় আছেন তিনি। আগামী শনিবার তিনি দেশে ফিরছেন বলে জানিয়েছেন তাঁর প্রেস উইংয়ের কর্মকর্তা শায়রুল কবির খান।মাহবুব উদ্দিন খোকন বলেন, নাইকো দুর্নীতি মামলায় খালেদা জিয়া জামিনে রয়েছেন। যদিও তাঁকে বিচারিক আদালতে হাজির হতে বলা হয়েছে। আমরা আশা করি আগামী শনিবার তিনি দেশে ফিরবেন। যত দ্রুত সম্ভব নাইকো দুর্নীতি মামলায় হাইকোর্টের দেওয়া রায়ের বিরুদ্ধে আপিল করা হবে।২০০৭ সালের ৯ ডিসেম্বর কানাডার কোম্পানি নাইকোর সঙ্গে অস্বচ্ছ চুক্তির মাধ্যমে রাষ্ট্রের বিপুল পরিমাণ আর্থিক ক্ষতিসাধন ও দুর্নীতির অভিযোগে খালেদা জিয়াসহ পাঁচজনের বিরুদ্ধে তেজগাঁও থানায় মামলা করে দুদক। ২০০৮ সালের ৫ মে এ মামলায় খালেদা জিয়াসহ ১১ জনের বিরুদ্ধে মুখ্য মহানগর হাকিম (সিএমএম) আদালতে অভিযোগপত্র দেয় দুদক। এতে আসামিদের বিরুদ্ধে প্রায় ১৩ হাজার ৭৭৭ কোটি টাকার রাষ্ট্রীয় ক্ষতির অভিযোগ আনা হয়।
পরে নাইকো মামলার বৈধতা চ্যালেঞ্জ করে ও নিম্ন আদালতে মামলার কার্যক্রমে স্থগিতাদেশ চেয়ে হাইকোর্টে রিট আবেদন করেন খালেদা জিয়া। ২০০৮ সালের ১৫ জুলাই বিচারিক আদালতে মামলার কার্যক্রম স্থগিতের পাশাপাশি রুল দেন হাইকোর্ট। ওই সময় থেকে মামলাটির কার্যক্রম স্থগিত রয়েছে।
চলতি বছরের শুরুতে মামলাটির কার্যক্রম আবার চালু করার উদ্যোগ নেয় দুদক। গত ১৯ এপ্রিল রুল শুনানি শুরু হয়, ২৮ মে শেষ হয়।
আরও পড়ুন 
খালেদা জিয়ার বিরুদ্ধে নাইকো মামলা চলবে
