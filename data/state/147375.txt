
রাজশাহী বিশ্ববিদ্যালয় শাখা ছাত্রদলের সভাপতি ইমতিয়াজ আহমেদ, সাধারণ সম্পাদক কামরুল হাসানসহ  ১৯ জন নেতা-কর্মীকে আটক করেছে পুলিশ। আজ রোববার রাত সাড়ে আটটার দিকে নগরের মির্জাপুর এলাকা থেকে মতিহার থানা পুলিশ তাঁদের আটক করে।
পুলিশের ভাষ্য, আটক ব্যক্তিরা ‘গোপন বৈঠক’ করে নাশকতার পরিকল্পনা করছিলেন। 
আটক অন্যরা হলেন রাহিয়া আহাম্মেদ, পারভেজ বিশ্বাস, মাসুদ রানা, আমিনুল হক, নির্মল রায়, শাহিনুর রহমান, নাজমুল হক, আল আমিন, ইমদাদুল হক, মারুফ আহাম্মেদ, জাকারিয়া, জোনায়েদ বিন পিয়াল, শামসুদ্দিন, রাশিদুল হক, আবু জাফর, ইয়াসিন আলী ও আসাদুজ্জামান।
মতিহার থানার ভারপ্রাপ্ত কর্মকর্তা (ওসি) আলমগীর হোসেনের ভাষ্য, মির্জাপুর স্কুল অ্যান্ড কলেজে বসে ছাত্রদলের নেতা-কর্মীরা ‘গোপন বৈঠকে’ নাশকতার পরিকল্পনা করছিলেন। এলাকাবাসী টের পেয়ে তাঁদের ঘিরে রাখেন। পরে খবর পেয়ে পুলিশ সেখানে গিয়ে তাঁদের আটক করে থানায় নিয়ে আসে।
আলমগীর হোসেন আরও জানান, আটক ব্যক্তিদের থানায় এনে জিজ্ঞাসা করা হচ্ছে। তাঁদের বিষয়ে এখনো কোনো সিদ্ধান্ত হয়নি।
