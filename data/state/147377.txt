
মিয়ানমার থেকে প্রাণভয়ে পালিয়ে আসা রোহিঙ্গাদের দেখতে কক্সবাজারের শরণার্থী ক্যাম্প পরিদর্শনে যাবেন প্রধানমন্ত্রী শেখ হাসিনা। আজ রোববার প্রধানমন্ত্রীর কার্যালয় থেকে পাঠানো এক সংবাদ বিজ্ঞপ্তিতে বলা হয়, মঙ্গলবার উখিয়ার কুতুপালংয়ে গিয়ে প্রধানমন্ত্রী শেখ হাসিনা রোহিঙ্গা শরণার্থীদের ক্যাম্প পরিদর্শন করবেন।
গত বুধবার রাতে তুরস্কের ফার্স্ট লেডি এমিন এরদোয়ান রোহিঙ্গাদের দুর্দশা দেখতে বাংলাদেশে আসেন। পরদিন বৃহস্পতিবার প্রধানমন্ত্রী শেখ হাসিনার সঙ্গে তিনি সাক্ষাৎ করেন।
এর আগে রোহিঙ্গাদের ঠেকাতে মিয়ানমারে জাতিসংঘের মতো কোনো একটি আন্তর্জাতিক সংস্থার তত্ত্বাবধানে একাধিক নিরাপদ এলাকা (সেফ জোন) গড়ে তোলার প্রস্তাব দিয়েছিল বাংলাদেশ।
গত ২৫ আগস্ট মিয়ানমারের রাখাইন রাজ্যে কয়েকটি পুলিশ চেকপোস্ট ও একটি সেনাঘাঁটিতে হামলার অভিযোগের পর সেখানে নতুন করে সেনা অভিযান শুরু হয়। এরই পরিপ্রেক্ষিতে বাংলাদেশ সীমান্তে নতুন করে রোহিঙ্গাদের ঢল নামে। জাতিসংঘ ধারণা করছে, এ পর্যন্ত নতুন করে প্রায় ২ লাখ ৯০ হাজার রোহিঙ্গা বাংলাদেশে ঢুকেছে।
