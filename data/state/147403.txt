
ঢাকার দুই সিটি ও চট্টগ্রাম সিটি করপোরেশন নির্বাচন পর্যবেক্ষণের আগ্রহ জানিয়ে নির্বাচন কমিশনকে চিঠি দিয়েছে যুক্তরাষ্ট্র, কানাডা, জার্মানি, সুইডেন ও জাপান দূতাবাস। এ বিষয়ে অনুরোধ জানিয়ে তারা নির্বাচন কমিশন সচিবালয়ে চিঠি পাঠিয়েছে।কমিশন সচিবালয় সূত্র জানায়, এশিয়া ফাউন্ডেশন নামের একটি বিদেশি প্রতিষ্ঠানও নির্বাচন পর্যবেক্ষণের আগ্রহ জানিয়ে চিঠি দিয়েছে।কমিশন সচিবালয়ের পরিচালক (জনসংযোগ) এস এম আসাদুজ্জামান গতকাল মঙ্গলবার প্রথম আলোকে জানান, সিটি নির্বাচন পর্যবেক্ষণে আগ্রহী দেশ ও বিদেশি প্রতিষ্ঠানের সংখ্যা আরও বাড়তে পারে।এর আগে যুক্তরাষ্ট্রসহ ঢাকায় অন্য বিদেশি দূতাবাসগুলো ৫ জানুয়ারির সংসদ নির্বাচন পর্যবেক্ষণ করেনি। তবে কমিশনের আমন্ত্রণে ভারত ও ভুটানের চারজন পর্যবেক্ষক ওই নির্বাচন পর্যবেক্ষণ করে।
