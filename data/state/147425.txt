
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ‘দেশের চরম নৈরাজ্যময় প্রশাসনিক ব্যবস্থার অন্যতম জ্বলন্ত নজির আমাদের ট্রাফিক ব্যবস্থাপনা।’ আজ বৃহস্পতিবার এক বিবৃতিতে তিনি এ কথা বলেন।
সম্প্রতি একাধিক সড়ক দুর্ঘটনায় ক্ষোভ জানিয়ে মির্জা ফখরুল বলেন, ‘সরকারের মন্ত্রীরা দায়ী গাড়িচালকদের পক্ষে সাফাই গেয়ে থাকেন ও গডফাদারের ভূমিকায় অবতীর্ণ হন। এই চরম নৈরাজ্য ও অচলাবস্থার অবসান ঘটাতেই হবে। আমরা সর্বস্তরের জনগণের প্রতি এই প্রশ্নে দুর্বার গণ-আন্দোলন গড়ে তোলার আহবান জানাই।’
মির্জা ফখরুল বলেন, ‘সড়ক দুর্ঘটনায় মর্মান্তিক মৃত্যুর ঘটনা দিন দিন আশঙ্কাজনক হারে বেড়ে চলেছে। সম্প্রতি বিশিষ্ট সাংবাদিক জগলুল আহমেদ চৌধূরীসহ অনেককেই সড়ক দুর্ঘটনায় প্রাণ দিতে হয়েছে। এর সর্বশেষ শিকার আইইউবির (ইনডিপেনডেন্ট ইউনিভার্সিটি অব বাংলাদেশ) বিবিএর ছাত্র সাদী মোরশেদ। সাদী জাতীয় পার্টির (কাজী জাফর) প্রেসিডিয়াম সদস্য এস এম এম আলমের ছোট ছেলে। বেপরোয়া বাসচালক মোবাইল ফোন হাতে নিয়ে আলাপচারিতায় এতই মগ্ন ছিল যে, সাদীকে পিছনের চাকার বাম্পার দিয়ে হিঁচড়ে অনেক দূর পর্যন্ত নিয়ে যাওয়ার পরও তার খেয়াল হয়নি।’
