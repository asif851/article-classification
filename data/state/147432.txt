
আজ ২০ নভেম্বর এ দেশের নারী ও মানবাধিকার আন্দোলন, গণতান্ত্রিক ও সাংস্কৃতিক আন্দোলনের অন্যতম পুরোধা ব্যক্তিত্ব কবি সুফিয়া কামালের ১৭তম মৃত্যুবার্ষিকী। ১৯৯৯ সালের এই দিনে তিনি মারা যান। ১৯১১ সালে বরিশালের এক সম্ভ্রান্ত মুসলিম পরিবারে তিনি জন্মগ্রহণ করেন।একাত্তরের মুক্তিযুদ্ধ থেকে শুরু করে গণতন্ত্র ও মানবাধিকার প্রতিষ্ঠার প্রতিটি আন্দোলন-সংগ্রামে সুফিয়া কামাল সক্রিয়ভাবে অংশ নেন। নারীর অধিকার আদায়ের আন্দোলনকে এগিয়ে নেওয়ার লক্ষ্যে গড়ে তোলেন বাংলাদেশ মহিলা পরিষদ।তাঁর মৃত্যুবার্ষিকী উপলক্ষে আজ রোববার বেলা ৩টায় বাংলাদেশ মহিলা পরিষদের সুফিয়া কামাল ভবন মিলনায়তনে স্মরণসভার আয়োজন করেছে সামাজিক প্রতিরোধ কমিটি। ‘ধর্মীয় সংখ্যালঘু সম্প্রদায়, আদিবাসী জনগোষ্ঠী এবং নারী ও কন্যাশিশুর প্রতি সকল প্রকার সন্ত্রাস, নির্যাতনের বিরুদ্ধে ঐক্যবদ্ধ প্রতিরোধ গড়ে তুলি’ স্লোগানকে সামনে রেখে আয়োজিত স্মরণসভায় বক্তব্য রাখবেন সামাজিক প্রতিরোধ কমিটির নেত্রীরা।
