
ফিলিস্তিনের গাজায় ইসরায়েলি বাহিনীর অব্যাহত বিমান ও মর্টার হামলা বন্ধে আন্তর্জাতিক পদক্ষেপ গ্রহণের আহ্বান জানিয়েছেন আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম। তিনি বলেছেন, ‘অবিলম্বে কূটনৈতিক তত্পরতা বাড়িয়ে আন্তর্জাতিক পদক্ষেপ গ্রহণের মাধ্যমে এই বর্বরোচিত হামলা বন্ধ করতে হবে।’
আজ রোববার সন্ধ্যায় দলটির দপ্তর সম্পাদক আবদুস সোবহান স্বাক্ষরিত এক বিজ্ঞপ্তিতে গণমাধ্যমে পাঠানো এক বিবৃতিতে সৈয়দ আশরাফ এ আহ্বান জানান।
এর আগে গত শুক্রবার বিএনপির চেয়ারপারসন খালেদা জিয়া এক বিবৃতিতে ফিলিস্তিনে ইসরাইল বাহিনীর হামলা বন্ধ করতে বিশ্ববাসীর প্রতি আহ্বান জানান।
সৈয়দ আশরাফ বিবৃতিতে বলেন, ‘সিয়াম সাধনার মাসে এই ধরনের বর্বরোচিত হামলা বিশ্ববাসীর কাম্য নয়। ফিলিস্তিনিদের ওপর ইসরায়েলিদের এ বর্বরোচিত হামলায় বিশ্ববাসীর সঙ্গে বাংলার জনগণও হতবাক।’ উদ্বেগ প্রকাশ করে তিনি বলেন, ‘জাতিসংঘ কূটনৈতিক তত্পরতা চালালেও অগ্রগতি হচ্ছে না, যা বিশ্ব শান্তির জন্য অশনি সংকেত। তা ছাড়া জাতিসংঘের মানবাধিকার সংস্থাসহ আন্তর্জাতিক মহলের আহ্বান উপেক্ষা করে ইসরায়েলের রাষ্ট্রপ্রধান হামলা অব্যাহত রাখার যে ঘোষণা দিয়েছেন, তা বিশ্বের শান্তি রক্ষার জন্য হুমকিস্বরূপ।’
বিবৃতিতে সৈয়দ আশরাফ ফিলিস্তিনের ওপর ইসরায়েলি বাহিনীর নির্মম হামলায় হতাহত ও ক্ষয়ক্ষতির তথ্য তুলে ধরেন।
