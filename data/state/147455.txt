
যুক্তরাষ্ট্রে বাংলাদেশের নবনিযুক্ত রাষ্ট্রদূত মুহাম্মদ জিয়াউদ্দিন গতকাল বৃহস্পতিবার সকালে হোয়াইট হাউসে মার্কিন প্রেসিডেন্ট বারাক ওবামার কাছে আনুষ্ঠানিকভাবে তাঁর পরিচয়পত্র পেশ করেছেন।প্রেসিডেন্টের ওভাল অফিসে আড়ম্বরপূর্ণ এক অনুষ্ঠানের মধ্য দিয়ে প্রেসিডেন্ট ওবামা রাষ্ট্রদূত জিয়াউদ্দিনের পরিচয়পত্র গ্রহণ করেন।যুক্তরাষ্ট্রের ওয়াশিংটন ডিসির বাংলাদেশ দূতাবাস থেকে আজ বাসসে পাঠানো এক বার্তায় এ কথা জানানো হয়।ওবামাকে বাংলাদেশের রাষ্ট্রপতি মো. আবদুল হামিদ ও প্রধানমন্ত্রী শেখ হাসিনার পক্ষ থেকে আন্তরিক শুভেচ্ছা জানান জিয়াউদ্দিন। বাংলাদেশ ভ্রমণের জন্য তাঁদের উষ্ণ আমন্ত্রণও তাঁর কাছে পৌঁছে দেন।বাংলাদেশ ও যুক্তরাষ্ট্রের দ্বিপক্ষীয় বর্তমান সম্পর্ককে ‘সর্বোচ্চ পর্যায়ের’ বলে উল্লেখ করে জিয়াউদ্দিন বাংলাদেশের উন্নয়ন ও অগ্রযাত্রার পথে যুক্তরাষ্ট্রকে ‘পরীক্ষিত, বিশ্বস্ত ও নির্ভরযোগ্য অংশীদার’ হিসেবে চিহ্নিত করেন।রাষ্ট্রদূত বলেন, বাংলাদেশে সন্ত্রাস দমন ও সব ধরনের জঙ্গিবাদ নিয়ন্ত্রণে মার্কিন যুক্তরাষ্ট্র এবং অন্যান্য বন্ধু রাষ্ট্রের সমর্থনকে প্রধানমন্ত্রী শেখ হাসিনার সরকার অত্যন্ত গভীরভাবে মূল্যায়ন করে থাকে।
ওবামা বলেন, যুক্তরাষ্ট্র-বাংলাদেশ দ্বিপক্ষীয় সম্পর্ক উন্নয়ন এবং নিজেদের অভিন্ন লক্ষ্যে পৌঁছাতে উভয় দেশ একযোগে কাজ করে যাবে। এ সময় তিনি নবনিযুক্ত রাষ্ট্রদূতকে তাঁর দায়িত্ব পালনকালে মার্কিন প্রশাসনের পক্ষ থেকে সব ধরনের সহযোগিতা দেওয়ার আশ্বাস দেন।
