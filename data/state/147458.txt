
জামালপুর সদরে এক শিশুকে অপহরণের সময় আজমুল হুদা ওরফে ছানু (২৬) নামের এক ব্যক্তিকে র‍্যাব গ্রেপ্তার করেছে। আজমুল নিজেকে র‍্যাব সদস্য পরিচয় দেন। তাঁর বাড়ি উপজেলার ফতেহপুর গ্রামে। ১৩ বছরের আরেক শিশু ধর্ষণ মামলারও আসামি তিনি।
জামালপুর র‍্যাব-১৪ কার্যালয় সূত্র জানায়, গতকাল বৃহস্পতিবার রাতে ভুয়া র‍্যাব সদস্য পরিচয় দিয়ে আজমুল হুদা কৈডোলা গ্রাম থেকে রহিমা খাতুন (১৩) নামে এক শিশুকে অপহরণের প্রস্ত্ততি নিচ্ছিল- এমন খবরের ভিত্তিতে র‍্যাবের একটি দল অভিযান চালিয়ে রাত সাড়ে ১১টার দিকে ওই গ্রাম থেকে তাঁকে গ্রেপ্তার করে।
র‍্যাব-১৪ এর কোম্পানি কমান্ডার অতিরিক্ত পুলিশ সুপার মোহাম্মদ তাজুল ইসলাম ঘটনার সত্যতা নিশ্চিত করে প্রথম আলোকে বলেন, তাঁর বিরুদ্ধে আইনি ব্যবস্থা নেওয়া হচ্ছে।
