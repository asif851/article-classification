
প্রায় সাত দিন হতে চলল, দাবদাহ কাটছেই না। এর প্রভাবে প্রায় সারা দেশ বৃষ্টিহীন হয়ে আছে। গতকাল মঙ্গলবার সকাল থেকে বিকেল পর্যন্ত দেশের কোথাও বৃষ্টি হয়নি।
আবহাওয়া অধিদপ্তরের তথ্য অনুযায়ী, জুন থেকে সেপ্টেম্বর মাস পর্যন্ত এই চার মাসকে বর্ষাকাল ধরা হয়ে থাকে। এ সময়ই প্রতিবছর দেশের মোট বৃষ্টিপাতের ৭১ ভাগ বৃষ্টি হয়ে থাকে। সাধারণত ১ জুন বঙ্গোপসাগর থেকে মৌসুমি বায়ু বাংলাদেশের টেকনাফ উপকূলে চলে আসে। অনেক সময় এটি ২৮ মের দিকে এই এলাকায় চলে আসে। তবে সারা দেশে মৌসুমি বায়ুর বিস্তার ঘটে থাকে জুন মাসের দ্বিতীয় সপ্তাহের দিকে। আর এর প্রভাবেই বৃষ্টিপাত হয়ে থাকে। এই বৃষ্টিতে তাপমাত্রা বেশ কমে আসে।
আবহাওয়া অধিদপ্তরের আবহাওয়াবিদ রাশেদুজ্জামান প্রথম আলোকে বলেন, মৌসুমি বায়ুর জন্য এখন অপেক্ষা। এটি না আসা পর্যন্ত হয়তো ঝড়-বৃষ্টি বিক্ষিপ্তভাবে হতে পারে। কিন্তু বৃষ্টি কমে গেলে রোদের তেজ ছড়িয়ে পড়বে।
মঙ্গলবারও সর্বোচ্চ তাপমাত্রা ছিল যশোরে, ৩৭ দশমিক ৮ ডিগ্রি সেলসিয়াস। তবে রাজধানী ঢাকার গরম আরও বেড়ে ৩৬ দশমিক ৬ ডিগ্রি সেলসিয়াস থেকে হয়েছে ৩৭ ডিগ্রি সেলসিয়াস।
আবহাওয়া অধিদপ্তর আগামীকালের পূর্বাভাসে বলেছে, সিলেট, ময়মনসিংহ অঞ্চলের ওপর দিয়ে দমকা হাওয়াসহ বৃষ্টি হতে পারে। ২৬ মের আগে বৃষ্টির সম্ভাবনা তেমন নেই বলে জানান আবহাওয়াবিদেরা।
 
