
বাল্যবিবাহের কারণে ছেলে ও মেয়ে উভয় শিশুরই মানবাধিকার লঙ্ঘিত হয়। এর পরিণতিতে শুধু শিশু, অল্পবয়সী নারী নয়, বরং ক্ষতিগ্রস্ত হয় পুরো পরিবার। বাল্যবিবাহের প্রথম শিকার হয় শিশু, দ্বিতীয় শিকার নারী এবং তৃতীয় শিকার সমাজ।গতকাল মঙ্গলবার টাঙ্গাইলে ব্র্যাকের জেন্ডার জাস্টিস ও ডাইভারসিটি বিভাগ পরিচালিত মেয়েদের জন্য নিরাপদ নাগরিকত্ব (মেজনিন) কর্মসূচির উদ্যোগে আয়োজিত মতবিনিময় সভায় বক্তারা উপরিউক্ত অভিমত ব্যক্ত করেন।বাল্যবিবাহ ও নারী নির্যাতন প্রতিরোধে কাজী ও ইমামদের সঙ্গে এ মতবিনিময় সভার আয়োজন করা হয়।জেলা প্রশাসনের সভাকক্ষে আয়োজিত এ অনুষ্ঠানে প্রধান অতিথি ছিলেন জেলা প্রশাসক মো. মাহবুব হোসেন। বিশেষ অতিথি ছিলেন স্থানীয় সরকার বিভাগের উপপরিচালক গৌতম চন্দ্র পাল, জেলা সিভিল সার্জন সৈয়দ ইবনে সাইদ, টাঙ্গাইল সদর উপজেলা নির্বাহী কর্মকর্তা ইসরাত জাহান, টাঙ্গাইল পৌরসভার প্যানেল মেয়র ইকবাল হোসেন, জেলা জ্যেষ্ঠ তথ্য কর্মকর্তা কাজী গোলাম আহাদ, পূর্বাকাশ সম্পাদক খান মোহাম্মদ খালেদ, ব্র্যাকের জেন্ডার জাস্টিস অ্যান্ড ডাইভারসিটির ব্যবস্থাপক সারা খাতুন, জ্যেষ্ঠ বিভাগীয় বিশেষজ্ঞ মীর সামসুল আলম, সাঈদা নেওয়াজ, জেন্ডার জাস্টিস ও ডাইভারসিটি ব্যবস্থাপক দিলরুবা নাহারির, ব্র্যাক মেজনিন কর্মসূচির জ্যেষ্ঠ বিশেষজ্ঞ ঝর্ণা দাস, ব্র্যাকের জেলা প্রতিনিধি মুনির হোসেন প্রমুখ।
