
চট্টগ্রামের মোস্তফা গ্রুপের সহযোগী প্রতিষ্ঠান সৌদিয়া পরিবহনের বহরে অত্যাধুনিক নতুন বাস যুক্ত হয়েছে। গতকাল রোববার সন্ধ্যায় নগরের দামপাড়ায় এক অনুষ্ঠানের মাধ্যমে দূরপাল্লার যাত্রী পরিবহনে নতুন গাড়িবহরের উদ্বোধন করা হয়।
প্রথম দফায় ১০টি নতুন বাস সংযোজন হয়েছে। পর্যায়ক্রমে মোট ১০০টি বাস সংযোজন করা হবে। জাপান থেকে আমদানি করা নতুন গাড়িগুলো ‘সৌদিয়া সুপার এক্স’ নামে চলবে।
অনুষ্ঠানে মোস্তফা গ্রুপের ব্যবস্থাপনা পরিচালক ও প্রধান নির্বাহী জহির উদ্দিন বলেন, প্রাথমিকভাবে চট্টগ্রাম-ঢাকা-সিলেট রুটে নতুন গাড়িতে যাত্রীদের সেবা দেওয়া হবে। পর্যায়ক্রমে সারা দেশে নতুন গাড়ি নামানো হবে।
অনুষ্ঠানে মোস্তফা গ্রুপের পরিচালক মাশফিকুর রহমান বলেন, নতুন গাড়িগুলোতে আরও আরামদায়ক আসন এবং মোবাইল ও ল্যাপটপ চার্জ দেওয়ার সুবিধা রয়েছে।
মোস্তফা গ্রুপ জানায়, ৬৪ বছর আগে প্রতিষ্ঠিত মোস্তফা গ্রুপের সহযোগী প্রতিষ্ঠান সৌদিয়া পরিবহনের যাত্রা শুরু হয় ১৯৭৭ সালে। জেলা শহর ছাড়াও কলকাতায়ও যাত্রী পরিবহনের সেবা দিচ্ছে প্রতিষ্ঠানটি। 
