
বাজেট ঘোষণার ২৪ দিন পর প্রস্তাবিত বাজেটকে জনস্বার্থবিরোধী বলে আখ্যা দিয়ে আজ রোববার সারা দেশে বিক্ষোভ কর্মসূচি দিয়েছে জামায়াতে ইসলামী। দলের ভারপ্রাপ্ত সেক্রেটারি জেনারেল শফিকুর রহমান গতকাল শনিবার দুপুরে এক বিবৃতিতে এ কর্মসূচির ঘোষণা দেন এবং শান্তিপূর্ণভাবে কর্মসূচি সফল করার জন্য দলের সব শাখার প্রতি আহ্বান জানানো হয়।৪ জুন জাতীয় সংসদে ২০১৫-১৬ অর্থবছরের প্রস্তাবিত বাজেট ঘোষণা করা হয়। ২৩ দিন পর গতকাল জামায়াতের দেওয়া বিবৃতিতে বলা হয়, প্রস্তাবিত বাজেট জনগণের স্বার্থবিরোধী। এ বাজেটে সরকারি দলের লোক, সরকারি কর্মকর্তা-কর্মচারীদের তুষ্ট করার চেষ্টা করা হয়েছে। ঘোষিত বাজেট ঘাটতির, ঋণনির্ভর এবং তা বাস্তবায়নের কোনো দিকনির্দেশনা নেই। বাজেট ঘোষণার সঙ্গে সঙ্গে দ্রব্যমূল্যের ঊর্ধ্বগতি লক্ষ করা যাচ্ছে। সরকার কৃষি ও জনস্বাস্থ্য খাতে ভর্তুকি দেয়নি। শিক্ষাপ্রতিষ্ঠানের ওপর ভ্যাট বসিয়ে শিক্ষা সংকোচনের পদক্ষেপ নেওয়া হয়েছে।
