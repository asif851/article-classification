
গাজীপুরের কাশিমপুর কেন্দ্রীয় কারাগারের কাছে খুন হওয়া সাবেক কারারক্ষী রুস্তম আলীর লাশ আজ বৃহস্পতিবার রাতে কবর থেকে উত্তোলন করেছে তাঁর পরিবার। অভিযোগ উঠেছে, পুলিশকে না জানিয়ে লাশ তোলা হয়েছে।
জেলা প্রশাসন ও পুলিশ সূত্রে জানা গেছে, নিহতের স্ত্রী নাছরিন আক্তার গতকাল বুধবার গাজীপুর জেলা প্রশাসকের কাছে একটি আবেদন করেন। তাতে বলেন, তাদের পরিবারের সবার দাবি লাশ কোনাবাড়ি দেওয়ালিয়া বাড়ি কবরস্থান থেকে তাদের গ্রামের বাড়ি পিরোজপুর নিয়ে যাবেন। সেখানে তাদের পারিবারিক কবরস্থানে লাশ দাফন করা হবে। প্রশাসন তাৎক্ষণিকভাবে অনুমতি না দিয়ে সিদ্ধান্ত নেওয়ার জন্য সময় চায়। কিন্তু নিহতের পরিবার সেই সময় না দিয়ে আজ বৃহস্পতিবার রাত আটটার দিকে লাশ কবর থেকে উত্তোলন করে। পরে একটি অ্যাম্বুলেন্সে করে তাদের গ্রামের বাড়ির উদ্দেশ্যে নিয়ে যায়। কোনাবাড়ি পুলিশ ক্যাম্পের উপপরিদর্শক মোবারক হোসেন বলেন, তাদের পরিবারের সিদ্ধান্ত অনুযায়ী তারা লাশ উত্তোলন করে গ্রামের বাড়িতে নিয়ে গেছে। তবে উত্তোলন করার সময় তারা পুলিশকে অবহিত করেনি। গত সোমবার সোয়া ১১টার দিকে অবসর প্রস্তুতিকালীন ছুটিতে থাকা কারা সার্জেন্ট ইনস্ট্রাক্টর রুস্তম আলী হাওলাদারকে (৬০) কারাগারের প্রধান ফটক থেকে ২০০ গজ দূরে গুলি করে হত্যা করা হয়। হত্যাকাণ্ডের ঘটনাটি তদন্তে জেলা পুলিশ এবং কারা কর্তৃপক্ষ দুটি পৃথক তদন্ত কমিটি গঠন করেছে। এ ঘটনায় করা মামলার প্রধান আসামি বেসরকারি বিশ্ববিদ্যালয়ের এক শিক্ষার্থীকে গ্রেপ্তার করে পুলিশ।
