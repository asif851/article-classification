
সিরাজগঞ্জের তাড়াশ উপজেলার খালকুলা এলাকায় যাত্রীবাহী বাস ও গ্যাস সিলিন্ডারবাহী ট্রাকের মুখোমুখি সংঘর্ষে দুজন নিহত হয়েছেন। আহত হয়েছেন ১০ জন।
গতকাল সোমবার দিবাগত রাত তিনটার দিকে হাটিকুমরুল-বনপাড়া মহাসড়কে এ দুর্ঘটনা ঘটে। নিহত ব্যক্তিরা হলেন রফিকুল ইসলাম (৩৫) ও তামিজুল ইসলাম (৫০)। তাঁদের মধ্যে রফিকুলের বাড়ি শাহজাহানপুর উপজেলার জামালপুর গ্রামে। তামিজুলের বাড়ি চাঁপাইনবাবগঞ্জ জেলার অজয়পুর গ্রামে।
আহত ব্যক্তিরা স্থানীয় বিভিন্ন ক্লিনিক ও সিরাজগঞ্জ জেনারেল হাসপাতালে চিকিৎসাধীন।
হাটিকুমরুল হাইওয়ে থানার উপপরিদর্শক (এসআই) রাজিবুল করিম দুর্ঘটনার তথ্যের সত্যতা নিশ্চিত করেছেন।
