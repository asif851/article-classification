
আওয়ামী লীগের সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম বলেছেন, ১৪ দল মনে করে, সরকারের দায়িত্বশীল পদে থেকে কোনো কোনো মন্ত্রী বিরূপ মন্তব্য করেছেন। রায় নিষ্পন্ন হওয়ার আগে এ ধরনের মন্তব্য করা ঠিক হয়নি।
আজ দুপুরে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে ১৪ দলের বৈঠক শেষে মোহাম্মদ নাসিম সাংবাদিকদের এসব কথা বলেন।
গতকাল জামায়াত নেতা কাদের মোল্লার ফাঁসির রায় কার্যকর করা প্রসঙ্গে আইন প্রতিমন্ত্রী অ্যাডভোকেট কামরুল ইসলাম ও স্বরাষ্ট্র প্রতিমন্ত্রী শামসুল হক টুকুর মন্তব্যের কথা উল্লেখ করে তিনি এ প্রতিক্রিয়া জানান।
মোহাম্মদ নাসিম বলেন, সংবিধানের বাইরে কোনো সিদ্ধান্ত মেনে নেবে না আওয়ামী লীগ নেতৃত্বাধীন ১৪-দলীয় জোট। বর্তমান প্রধানমন্ত্রী শেখ হাসিনাকে বাদ দিয়ে কোনো সমঝোতাও মানবেন না তাঁরা।
১৪-দলীয় জোটের পক্ষে মোহাম্মদ নাসিম বলেন, জোট মনে করে, ৫ জানুয়ারি নির্বাচন সম্পন্ন করবে নির্বাচন কমিশন। এর কোনো ব্যত্যয় ঘটবে না।
সাবেক স্বরাষ্ট্রমন্ত্রী নাসিম বলেন, সংঘাত-জ্বালাও-পোড়াও করে আলোচনার পথকে রুদ্ধ করে দেওয়া হচ্ছে। প্রতিক্রিয়াশীল রাজনীতির উত্থান ঘটছে। আইনশৃঙ্খলা রক্ষাকারী বাহিনীকে বলব, ‘আপনারা আরও কঠোর হোন। প্রয়োজনে চিরুনি অভিযান চালিয়ে তাদের দুর্গ ভেঙে দিন। মুক্তিকামী জনগণ আপনাদের পাশে আছে।’
নাসিম বলেন, ‘জাতিসংঘের মহাসচিবের বিশেষ প্রতিনিধি তারানকোকে আমরা স্বাগত জানাই। তবে বাংলাদেশের বর্তমান অচলাবস্থার জন্য দায়ী কে? তারানকোকে কেন দূতিয়ালি করতে হবে? শেখ হাসিনার আহ্বানকে বিরোধীদলীয় নেত্রীর প্রত্যাখ্যান করাই তাঁর আজকের এ আগমনের কারণ। এ জন্য সব সমস্যার জন্য দায়ী খালেদা জিয়া।’
এ সময় উপস্থিত ছিলেন গণআজাদী লীগের সভাপতি আবদুস সামাদ, ওয়ার্কার্স পার্টির সাধারণ সম্পাদক আনিসুর রহমান মল্লিক, আওয়ামী লীগের সাংগঠনিক সম্পাদক খালিদ মাহমুদ চৌধুরী প্রমুখ।

