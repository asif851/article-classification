
নেদারল্যান্ডসভিত্তিক ওয়ার্ল্ড প্রেস ফটো ফাউন্ডেশন এ বছরে মনোনয়ন পাওয়া ফটোসাংবাদিকদের নাম প্রকাশ করেছে। এবার আটটি বিভাগে ২২ দেশের ৪২ জন এ পুরস্কারের জন্য মনোনয়ন পেয়েছেন। মনোনয়ন পাওয়া সাংবাদিকদের মধ্য আছেন বাংলাদেশের ফটোসাংবাদিক মো. মাসফিকুর আখতার সোহান। তার রোহিঙ্গাদের নিয়ে তোলা একটি ছবি ‘জেনারেল নিউজ’ বিভাগে মনোনয়ন পেয়েছে।
গত বছরের আগস্ট মাসের শেষের দিকে মিয়ানমার থেকে বাংলাদেশে আসা শুরু করে রোহিঙ্গারা। দেশটির সেনাবাহিনী রোহিঙ্গাদের ঘরবাড়ি পোড়ানো ও নির্যাতনের পরই তারা বাংলাদেশে আসতে শুরু করেন। রোহিঙ্গাদের একটি ছবি তুলে মো. মাসফিকুর আখতার ওয়ার্ল্ড প্রেস ফটো পুরস্কারে মনোনয়ন পেয়েছেন। কক্সবাজারের একটি আশ্রয়শিবির থেকে মিয়ানমারে নিজেদের ঘরবাড়ি পুড়ে যাওয়া দেখছিলেন রোহিঙ্গারা। গত বছরের ৯ সেপ্টেম্বর সেই দৃশ্য ক্যামেরায় ধারণ করেন মাসফিকুর আখতার। তার ‘ওয়াচ হাউস বার্ন’ শিরোনামের এ ছবি ওয়ার্ল্ড প্রেস ফটো পুরস্কারে মনোনয়ন পেয়েছে।
একটি বেসরকারি বিশ্ববিদ্যালয়ে বিবিএ পড়ুয়া মো. মাসফিকুর আখতার কয়েকটি বিদেশি ফটো এজেন্সিতে কাজ করছেন। ১৯৯৪ সালে বগুড়ায় জন্ম মাসফিকুর আখতারের।
‘ওয়ার্ল্ড প্রেস ফটো অব দ্য ইয়ার’ পুরস্কারের জন্য মনোনয়ন পেয়েছে ৬টি ছবি।
ওয়ার্ল্ড প্রেস ফটো ফাউন্ডেশন বিজয়ীদের নাম ঘোষণার আগে এবারই প্রথম ঘোষণা করলো মনোনয়ন পাওয়া সাংবাদিকদের নাম। ১২ এপ্রিল পুরস্কারপ্রাপ্তদের হাতে তুলে দেওয়া হবে শ্রেষ্ঠত্ব অর্জনের স্বীকৃতি।  ফটোসাংবাদিকতার সবচেয়ে গুরুত্বপূর্ণ সম্মাননা হলো ওয়ার্ল্ড প্রেস ফটো পুরস্কার। মনোনয়ন পাওয়াদের মধ্য ১৫ জন এর আগেও ওয়ার্ল্ড প্রেস ফটো পুরস্কার পেয়েছেন। ২৭ জন নতুনভাবে এবার মনোনয়ন পেয়েছেন। আটটি ক্যাটাগরিতে এ বছরের জন্য ৩১২টি ছবি থেকে এ বছরের ছবিগুলো বাছাই করা হয়। এবারই নতুন ক্যাটাগরি হিসেবে যুক্ত হয়েছে পরিবেশ।
