
নীলফামারী শহরের একটি আবাসিক হোটেলের কক্ষ থেকে রুবিনা খাতুন (২২) নামের এক নারীর ঝুলন্ত লাশ উদ্ধার করা হয়েছে। তিনি (রুবিনা) পুলিশ কনস্টেবল মহিদুল ইসলামের (২৬) স্ত্রী।
এ ঘটনায় মহিদুলকে আটক করা হয়েছে। পুলিশ সদস্য ও তাঁর স্ত্রীর বাড়ি দিনাজপুর জেলার বিরামপুর উপজেলায় রতনপুর গ্রামে বলে জানা গেছে।জেলা শহরের অবকাশ নামের ওই আবাসিক হোটেলের ব্যবস্থাপক আশেকুজ্জামান বলেন, ‘গতকাল বুধবার রাত ১১টার দিকে নীলফামারীতে কর্মরত পুলিশের কনস্টেবল মহিদুল ইসলাম তাঁর স্ত্রী রুবিনা খাতুনকে নিয়ে হোটেলের ৩১ নম্বর কক্ষে ওঠেন। আজ সকালে স্ত্রীকে কক্ষে রেখে বাইরে থেকে দরজায় তালা দিয়ে বের হয়ে যান তিনি। দুপুর আড়াইটার দিকে হাতে ভাতের দুটি প্যাকেট নিয়ে হোটেলে আসেন মহিদুল। এর কিছুক্ষণ পর এসে তিনি বলেন, “আমার স্ত্রী আত্মহত্যা করেছে। আমি একটু থানায় যাচ্ছি।” এ ঘটনা শুনে আমি (ম্যানেজার) তাঁকে হোটেল থেকে যেতে না দিয়ে থানায় ফোন করে জানালে পুলিশ এসে লাশ উদ্ধার করে কনস্টেবলকে আটক করে।’নীলফামারী সদর থানার ভারপ্রাপ্ত কর্মকর্তা (ওসি-তদন্ত) বাবুল আকতার বলেন, গলায় ওড়না দিয়ে প্যাঁচানো অবস্থায় ফ্যানের সঙ্গে রুবিনার ঝুলন্ত লাশ উদ্ধার করা হয়েছে। লাশ উদ্ধারের সময় রক্ত দিয়ে লেখা একটি চিরকুট উদ্ধার করা হয়েছে। ওই চিরকুটে স্বামীকে উদ্দেশ করে লেখা হয়েছে, ‘অনেক ইচ্ছা ছিল তোমার সঙ্গে ঘর করার, কিন্তু তা আর হলো না। ভালো থেকো তুমি।’বাবুল আকতার জানান, সুরতহাল প্রতিবেদনে রুবিনার বাম হাতের পাঁচ এবং ডান হাতের তিন আঙুলে ক্ষতের চিহ্ন পাওয়া গেছে। তিনি বলেন, ধারণা করা হচ্ছে, আঙুলের ক্ষতস্থানের ক্ষরণকৃত রক্ত দিয়ে ওই চিরকুটটি লেখা হয়েছে।নীলফামারী সদর থানার ভারপ্রাপ্ত কর্মকর্তা (ওসি) শাহজাহান পাশা বলেন, এ ঘটনায় মহিদুল ইসলামকে আটক করা হয়েছে। লাশ উদ্ধার করে রুবিনার পরিবারের সদস্যদের খবর দেওয়া হয়েছে। ওই পুলিশ কনস্টেবল সহকারী পুলিশ সুপার (হেড কোয়ার্টার) মোহাম্মদ জাকারিয়ার দেহরক্ষী বলে জানান তিনি।একটি সূত্র জানায়, ছয় মাস আগে একই গ্রামের জামিরুল ইসলামের মেয়ে রুবিনার সঙ্গে মোসলেম উদ্দীনের ছেলে পুলিশ সদস্য মহিদুল ইসলামের বিয়ে হয়।এদিকে আত্মহত্যার ঘটনার খবর পেয়ে নীলফামারীর পুলিশ সুপার জোবায়েদুর রহমান, অতিরিক্ত পুলিশ সুপার হাতেম আলী, সহকারী পুলিশ সুপার সদর সার্কেল সফিউল ইসলাম, সদর থানার ভারপ্রাপ্ত কর্মকর্তা শাহজাহান পাশা ঘটনাস্থল পরিদর্শন করেছেন।
