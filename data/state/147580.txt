
মিরপুরে বাংলাদেশ সড়ক পরিবহন কর্তৃপক্ষের (বিআরটিএ) কার্যালয় এলাকায় অভিযান চালিয়ে ১১ জন দালালকে কারাদণ্ড দিয়েছেন বিআরটিএর ভ্রাম্যমাণ আদালত। গতকাল বৃহস্পতিবার সকালে ওই অভিযান চালানো হয়। বিআরটিএর পরিচালক (এনফোর্সমেন্ট) নাজমুল আহসান মজুমদারের সই করা এক সংবাদ বিজ্ঞপ্তিতে এ তথ্য জানানো হয়।বিজ্ঞপ্তিতে বলা হয়, ওই ১১ দালালের সবাইকে ১৫ দিনের কারাদণ্ড এবং এর মধ্যে পাঁচজনকে কারাদণ্ডের সঙ্গে অর্থদণ্ডও দেওয়া হয়েছে। বিআরটিএর নির্বাহী ম্যাজিস্ট্রেট মুহাম্মদ আবদুস সালাম ও মো. মুনিবুর রহমানের নেতৃত্বে দুটি ভ্রাম্যমাণ আদালত বিআরটিএ, ঢাকা মেট্রো সার্কেল-১, মিরপুর-১৩ এলাকায় এটি অভিযান চালান। অভিযানে সাজু (২৬), হাসান (১৯), হায়দার (২০), নুর আলম (৩০), দুখু মিয়া (২২), জামাল হোসেন (৪৬), লাভলু ফকির (২৬), সাব্বির হোসেন মণ্ডল (১৯), শাহা আলম (১৯), ইব্রাহিম (২৫) ও রানা (২৪) নামের ১১ জন দালালকে সাজা দেওয়া হয়।বিজ্ঞপ্তিতে আরও জানানো হয়, বিআরটিএর নির্বাহী ম্যাজিস্ট্রেট জোহরা খাতুন ও সুজিত হাওলাদারের নেতৃত্বে আরও দুটি ভ্রাম্যমাণ আদালত রাজধানীর আরামবাগ ও মানিকনগর এলাকায় পরিচালনা করা হয়।
