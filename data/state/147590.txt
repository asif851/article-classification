
লালমনিরহাটের পাটগ্রাম উপজেলায় ইসলামপুর শুল্ক করিডর স্টেশন কর্মকর্তা বাবলুর রহমানকে লাঞ্ছিত করা হয়েছে। পাটগ্রাম পৌর আওয়ামী লীগের ভারপ্রাপ্ত সভাপতি আলী আহম্মেদ তাঁকে লাঞ্ছিত করেছেন বলে অভিযোগ উঠেছে।শহরের কোর্টতলী বাইপাস এলাকায় রসুলগঞ্জ গরুর হাটে গতকাল বৃহস্পতিবার সকালে এ ঘটনা ঘটেছে। আলী আহম্মেদ ওই হাটের ইজারাদার শামসুল আলমের ছোট ভাই।প্রত্যক্ষদর্শী ও এলাকাবাসী জানান, সকাল সাড়ে ১০টার দিকে রসুলগঞ্জ গরুর হাট পরিদর্শনে আসেন ইসলামপুর গরু করিডর স্টেশন কর্মকর্তা (কাস্টমস পরিদর্শক) বাবলুর রহমান। সেখানে আলী আহম্মেদের সঙ্গে গরু করিডর করার বিষয় নিয়ে তাঁর কথা-কাটাকাটি হয়। একপর্যায়ে আলী আহম্মেদ ওই কর্মকর্তাকে শারীরিকভাবে লাঞ্ছিত করেন। পরে পাটগ্রাম থানার সহকারী উপপরিদর্শক (এএসআই) মিজানুর রহমান তাঁকে উদ্ধার করে বাজার ব্যবসায়ী সমিতির কার্যালয়ে নিয়ে যান। সেখানে বাজার ব্যবসায়ী সমিতির সভাপতি সায়েদুজ্জামান ও সাধারণ সম্পাদক হাটের ইজারাদার শামসুল আলম বিষয়টি মীমাংসা করেন।ইসলামপুর গরু করিডর স্টেশন কর্মকর্তা বাবলুর রহমান বলেন, ‘হাটে গরু করিডর নিয়ে কথা বলতে গেলে আলী আহম্মেদ আমাকে লাঞ্ছিত করেন। ঘটনাস্থলে পুলিশ গিয়ে আমাকে উদ্ধার করলেও পরে বাজার ব্যবসায়ী কমিটির নেতা ও হাট ইজারাদার মীমাংসা করার চেষ্টা করেন এবং ভুল স্বীকার করেন। বিষয়টি ঊর্ধ্বতন কর্তৃপক্ষকে জানিয়েছি।’আলী আহম্মেদের সঙ্গে মুঠোফোনে একাধিকবার যোগাযোগের চেষ্টা করেও কথা বলা সম্ভব হয়নি। তবে তাঁর বড় ভাই শামসুল আলম বলেন, ‘ছোট ভাইয়ের সঙ্গে কাস্টমস পরিদর্শক বাবলুর ভুল-বোঝাবুঝি থেকে অনাকাঙ্ক্ষিত ঘটনা ঘটেছে। বাজার ব্যবসায়ী সমিতির সভাপতি সায়েদুজ্জামান বিষয়টি মীমাংসা করে দিয়েছেন।’পাটগ্রাম থানার ভারপ্রাপ্ত কর্মকর্তা (ওসি) আমিরুজ্জামান বলেন, ‘ঘটনাটি শুনেছি। তবে ওই কর্মকর্তার পক্ষ থেকে কোনো অভিযোগ পাওয়া যায়নি।’
