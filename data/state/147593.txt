
রাজশাহীতে বস্ত্র ব্যবসায়ী সমিতির সভাপতিকে গ্রেপ্তারের প্রতিবাদে গতকাল রোববার বিকেলে ব্যবসায়ীরা দোকানপাট বন্ধ করে নগরের সাহেব বাজারে সড়ক অবরোধ করেন। এক ঘণ্টা পর পুলিশের আশ্বাসে ব্যবসায়ীরা অবরোধ প্রত্যাহার করেন। কিন্তু দোকানপাট খোলেননি।গ্রেপ্তার মহানগর বস্ত্র ব্যবসায়ী সমিতির সভাপতির নাম অশোক কুমার সাহা। সাহেব বাজার কাপড়পট্টির ভেতরে নিজের ছয়তলা বাড়ির নিচে ‘এএন ক্লথ স্টোর’ নামে তাঁর একটি প্রতিষ্ঠান রয়েছে। তাঁর ছেলে অর্পণ সাহা জানান, তাঁরা ওই বাসার চতুর্থ তলায় থাকেন। গতকাল বেলা পৌনে তিনটার দিকে পুলিশ পরিচয়ে কয়েকজন এসে তাঁর বাবাকে বাসা থেকে তুলে নিয়ে যান। এ খবর শুনে বস্ত্র ব্যবসায়ী সমিতির নেতারা তাঁর বাবার খোঁজে থানায় যান।অর্পণ সাহা জানান, তাঁর বাবাকে পুলিশ সেখানে অনেক নাজেহাল করেছে। তিনি দাবি করেন, তাঁর বাবার নামে কোনো মামলা নেই। প্রথমে বোয়ালিয়া থানার পুলিশ তাঁর বাবাকে গ্রেপ্তারের কথা অস্বীকার করেছে। এখন বলছে, আদালত থেকে জামিন নিতে হবে।প্রত্যক্ষদর্শীরা জানান, বিকেল সাড়ে পাঁচটার দিকে সাহেব বাজার কাপড়পট্টির ব্যবসায়ীরা সব দোকান বন্ধ করে রাস্তায় নেমে আসেন। তাঁরা রাস্তায় গাড়ি চলাচল বন্ধ করে দেন। এতে নগরের আলুপট্টি এলাকা থেকে রাজশাহী কলেজ পর্যন্ত প্রায় এক কিলোমিটার সড়কে যানজটের সৃষ্টি হয়। এ সময় পুলিশ তাঁদের বুঝিয়ে অবরোধ প্রত্যাহারের চেষ্টা করে। সন্ধ্যা সোয়া ছয়টার দিকে সাহেব বাজার এলাকায় গিয়ে দেখা যায়, নগরের বোয়ালিয়া থানার ভারপ্রাপ্ত কর্মকর্তা (ওসি) শাহাদাত হোসেন খান মাঝখানে দাঁড়িয়ে ব্যবসায়ীদের বোঝানোর চেষ্টা করছেন। আর ব্যবসায়ীরা তাঁকে ঘিরে আছেন। এ অবস্থায় সন্ধ্যা সাড়ে ছয়টার পর পুলিশ বিষয়টি দেখার আশ্বাস দেয়। এর পরিপ্রেক্ষিতে ব্যবসায়ীরা সড়ক ছেড়ে দেন। কিন্তু নেতাকে না ছাড়া পর্যন্ত তাঁরা দোকানপাট না খোলার সিদ্ধান্ত নিয়েছেন। ভিড়ের ভেতর কথা হয় ব্যবসায়ী হাবিবের সঙ্গে। তিনি বলেন, তাঁদের নেতাকে না ছেড়ে দেওয়া পর্যন্ত তাঁরা দোকানপাট খুলবেন না।মহানগর গোয়েন্দা পুলিশের সহকারী কমিশনার আল আমিন বলেন, অশোক কুমার সাহার নামে কয়েক দিন আগে একটি মামলা হয়েছে। এক ব্যক্তিকে ছুরিকাঘাতের ঘটনায় তাঁর নামে মামলা হয়। ওই মামলায় অশোক কুমার এজাহারনামীয় আসামি। তাঁকে বোয়ালিয়া থানার পুলিশ গ্রেপ্তার করেছে।
 
