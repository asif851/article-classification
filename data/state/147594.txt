
চট্টগ্রামের বোয়ালখালী উপজেলার চরণদ্বীপ ইউনিয়নের মসজিদঘাট এলাকায় অস্ত্র হাতে দাপিয়ে বেড়ানো মো. বাবুল (৩৩) নামের ওই যুবককে আটক করেছে পুলিশ। গতকাল মঙ্গলবার দুপুরে ষোলোশহর এলাকার দুই নম্বর গেট এলাকা থেকে তাঁকে আটক করা হয়।
২ অক্টোবর মসজিদঘাট এলাকায় এক হাতে পিস্তল, অন্য হাতে ধারালো অস্ত্র নিয়ে সকালে এবং বিকেলে প্রকাশ্যে মহড়া দিতে দেখা যায় বাবুলকে। এ সময় স্থানীয় যুবলীগের এক নেতার বাড়ি লক্ষ্য করেও দুটি গুলি ছোড়েন তিনি। এ অবস্থায় দিনভর এলাকায় থমথমে পরিস্থিতি বিরাজ করে।
বোয়ালখালী থানার উপপরিদর্শক মো. দেলওয়ার হোসেন বলেন, প্রাথমিক জিজ্ঞাসাবাদে বাবুল তাঁর কাছে অস্ত্র থাকার বিষয়টি স্বীকার করেছেন। এরপর গতকাল দিবাগত রাতে বাবুলের বাড়িতে অভিযান চালানো হয়। এ সময় তাঁর মুরগির ঘরে রাখা বস্তা থেকে দুটি এলজি, তিনটি কার্তুজ, একটি চায়নিজ কুড়াল ও একটি ছুরি উদ্ধার করে পুলিশ।
 
