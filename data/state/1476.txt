
রাজশাহী বিশ্ববিদ্যালয়ের নবাব আবদুল লতিফ হল প্রাঙ্গণের ড্রেন থেকে গণযোগাযোগ ও সাংবাদিকতা বিভাগের এক ছাত্রের লাশ উদ্ধার করা হয়েছে। পুলিশ বলছে, তাঁর মাথার পেছনে আঘাতের চিহ্ন রয়েছে। এটি হত্যাকাণ্ড হতে পারে।আজ বৃহস্পতিবার সকাল আটটার দিকে হলের ডাইনিংয়ের কর্মচারীরা কাজ করতে গিয়ে পাশের ড্রেনে লাশটি দেখতে পান। পরে পুলিশে খবর দেওয়া হয়।নিহত ছাত্রের নাম মোতালেব হোসেন (২১)। বাড়ি ঝিনাইদহের হরিণাকুণ্ডে। তিনি আবদুল লতিফ হলের ২৫৩ নম্বর কক্ষে থাকতেন।গণযোগাযোগ ও সাংবাদিকতা বিভাগের সভাপতি প্রদীপ কুমার পাণ্ডে মোতালেব ওই বিভাগের ছাত্র বলে নিশ্চিত করেছেন।রাজশাহী মহানগর পুলিশের উপকমিশনার আমির জাফর বলেন, মাথার পেছনের আঘাত দেখে প্রাথমিকভাবে এটি হত্যাকাণ্ড বলে মনে হচ্ছে। ময়নাতদন্তের জন্য লাশ রাজশাহী মেডিকেল কলেজের মর্গে পাঠানো হয়েছে।
