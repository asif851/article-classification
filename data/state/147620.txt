
খুলনা ও গাজীপুর সিটি করপোরেশন নির্বাচনে অংশ নেওয়ার সিদ্ধান্ত নিয়েছে বিএনপি। রোববার রাতে বিএনপি চেয়ারপারসনের গুলশান কার্যালয়ে দলের জ্যেষ্ঠ নেতাদের যৌথ সভায় এ সিদ্ধান্ত হয়।
সভা শেষে দলটির মহাসচিব মির্জা ফখরুল ইসলাম আলমগীর সাংবাদিকদের বলেন, ‘আন্দোলনের অংশ হিসেবে বিএনপি খুলনা ও গাজীপুর সিটি করপোরেশন নির্বাচনে অংশ নিচ্ছে।’
রোববার সন্ধ্যা সাতটায় সভা শুরু হয়ে শেষ হয় রাত নয়টায়। বিএনপির স্থায়ী কমিটির সদস্য খন্দকার মোশাররফ হোসেনের সভাপতিত্বে সভায় দলটির মহাসচিব মির্জা ফখরুল ইসলাম আলমগীর, স্থায়ী কমিটির সদস্য মওদুদ আহমদ, জমিরউদ্দিন সরকার, মাহবুবুর রহমান, আমীর খসরু মাহমুদ চৌধুরী, নজরুল ইসলাম খান, ভাইস চেয়ারম্যান মো. শাহজাহান, চেয়ারপারসনের উপদেষ্টা আ ন হ আখতার হোসেনসহ অন্যরা উপস্থিত ছিলেন।
নির্বাচন কমিশনের ঘোষিত তফসিল অনুযায়ী খুলনা ও গাজীপুর সিটি করপোরেশনে আগামী ১৫ মে অনুষ্ঠিত হবে। নির্বাচনের জন্য প্রার্থীদের মনোনয়নপত্র জমা দেওয়ার শেষ তারিখ ১২ এপ্রিল। ১৫ ও ১৬ এপ্রিল মনোনয়নপত্র যাচাই-বাছাই করা হবে। প্রার্থিতা প্রত্যাহারের শেষ সময় ২৩ এপ্রিল।
