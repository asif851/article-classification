
রাজধানীর মতিঝিলে ৮৫০টি জাল পাসপোর্টসহ চারজন মানবপাচারকারীকে গ্রেপ্তারের দাবি করেছে পুলিশের অপরাধ তদন্ত বিভাগ (সিআইডি)। গতকাল সোমবার রাতে ৪৯ মতিঝিলে শাপলা ভবনের আটতলায় রাজধানী ট্রাভেল ইন্টারন্যাশনালের কার্যালয় থেকে ৮৫০টি জাল পাসপোর্ট জব্দ করে সিআইডি।
আজ মঙ্গলবার রাজধানীর মালিবাগে সিআইডি কার্যালয়ে এক সংবাদ সম্মেলনে সিআইডি এ তথ্য জানিয়েছে।
মানবপাচারের অভিযোগে গ্রেপ্তার ব্যক্তিরা হলেন মহিদুল ইসলাম (৪৫), হিম্মত আলী (৩৮), মো. রাসেল (২৩) ও উজ্জ্বল খান (২৪)। সিআইডির ভাষ্য, ওই ট্রাভেল এজেন্সির কার্যালয় থেকে বিভিন্ন দেশের জাল ভিসা, বিমানের টিকিট, বিভিন্ন দেশের বিমানবন্দরের আগমন-বহির্গমনের জাল সিল, বিভিন্ন দেশের দূতাবাসের সিল, প্যাড জব্দ করা হয়।সংবাদ সম্মেলনে সিআইডির বিশেষ পুলিশ সুপার আবদুল কাহার আকন্দ বলেন, সৌদি আরব, ইথিওপিয়া, মালয়েশিয়া, ইতালি, মধ্যপ্রাচ্য ও পাশ্চাত্যের বিভিন্ন দেশের জাল ভিসা রাজধানী ট্রাভেল ইন্টারন্যাশনালে পাওয়া যেত। কম্পিউটারে জাল ভিসার ওপর স্টিকার বসিয়ে পাসপোর্টে জুড়ে দেওয়া হতো। এভাবে হাজারো মানুষকে পাঠিয়ে দেওয়া হতো বিদেশে। আকাশ, স্থল ও নৌপথ তিনভাবেই প্রতিষ্ঠানটি বিদেশে লোক পাঠাত।আবদুল কাহার আকন্দ বলেন, পাচারকারী দলের মূল হোতা টিপু সুলতান, মজিবর রহমান ও মো. ইসমাইল পলাতক। এ ঘটনায় মতিঝিল থানায় একটি মামলা হয়েছে।
