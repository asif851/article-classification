
সৌদি আরবের সঙ্গে মিল রেখে আজ বৃহস্পতিবার চাঁদপুর, পটুয়াখালী, পিরোজপুর, নারায়ণগঞ্জ, শেরপুর, ভোলা, মৌলভীবাজার এবং চট্টগ্রামের পটিয়া, সাতকানিয়া, জামালপুর ও সীতাকুণ্ডে ১৩৮টি গ্রামে পবিত্র ঈদুল ফিতর উদযাপিত হচ্ছে।এসব জেলা থেকে আমাদের আঞ্চলিক কার্যালয় ও প্রতিনিধিদের পাঠানো খবর:চাঁদপুর: চাঁদপুরের ৪০টি গ্রামে প্রায় ৫০ হাজার মুসলমান আজ ঈদুল ফিতর উদযাপন করছেন। এসব গ্রামের হাটবাজার ও ঈদগাহ বিভিন্ন সাজে সাজানো হয়েছে। হাজীগঞ্জ উপজেলার সাদ্রা গ্রামের মরহুম মাওলানা ইসহাক খানের চতুর্থ ছেলে মাওলানা জাকারিয়া আল মাদানী এক দিন আগে ঈদ উদযাপনের বিষয়টি নিশ্চিত করেছেন। তিনি জানান, তাঁর বাবা মরহুম মাওলানা ইসহাক খান বিশ্বের অন্য কোথাও চাঁদ উঠেছে শুনে ১৯৩১ সালে প্রথম হাজীগঞ্জের সাদ্রা গ্রামে এ রীতি চালু করেন। এর পর থেকে চাঁদপুরের হাজীগঞ্জ উপজেলার ১১ গ্রামে, ফরিদগঞ্জ উপজেলার ২২ গ্রামে ও মতলব উত্তর উপজেলার সাতটি গ্রামের প্রায় অর্ধ লাখ মুসলিম এ নীতি অনুসরণ করে চলেছেন। তাঁরা বুধবার রাত সাড়ে ১০টায় সৌদি আরবসহ বিভিন্ন জায়গায় ঈদ হবে শুনে চাঁদপুরের ৪০ গ্রামে ঈদ উদযাপনের সিদ্ধান্ত নেন।
 
পটুয়াখালী: প্রতিবছরের মতো এবারও সৌদি আরবের সঙ্গে মিল রেখে পটুয়াখালীর ২২টি গ্রামের পাঁচ সহস্রাধিক পরিবার আজ বৃহস্পতিবার পবিত্র ঈদুল ফিতর উদযাপন করছেন। সকাল সাড়ে নয়টায় পটুয়াখালীর সদর উপজেলার বদরপুর দরবার শরিফ জামে মসজিদে ঈদের প্রধান জামাত অনুষ্ঠিত হয়।
সকাল থেকে নতুন পোশাক পরে শিশু-কিশোরসহ ওই ২২ গ্রামের পুরুষেরা ঈদের নামাজ আদায় করতে ঈদগাহ মাঠে সমবেত হতে থাকেন। ঈদের নামাজে ইমামতি করেছেন দরবার শরিফের ছোট পীরজাদা আলহাজ সাইয়েদ মুহাম্মদ নাসির বিল্লাহ রব্বানী। নামাজ শেষে দেশ ও জাতি এবং বিশ্ব মুসলিম উম্মাহর শান্তি কামনা করে মোনাজাত করা হয়।
 
মঠবাড়িয়া (পিরোজপুর): পিরোজপুরের মঠবাড়িয়া উপজেলার সাপলেজা ইউনিয়নের ছয় গ্রামের পাঁচ শতাধিক পরিবার আজ পবিত্র ঈদুল ফিতর উদযাপন করছেন। সকাল নয়টায় সাপলেজা ইউনিয়নের ভাইজোড়া গ্রামের খোন্দকারবাড়ি ও সাড়ে নয়টায় কচুবাড়িয়া গ্রামের হাজি ওয়াহেদ আলী হাওলাদারবাড়িতে ঈদের দুটি জামাত হয়। এতে ইমামতি করেন মুন্সী শাহ আলম ও মৌলভী হায়দার আলী।
সুরেশ্বর পীরের অনুসারী কচুবাড়িয়া গ্রামের সাবেক ইউয়নিয়ন পরিষদ (ইউপি) সদস্য ফরহাদ হোসেন প্রথম আলো ডটকম বলেন, ‘আমরা ১০ জুলাই শুক্রবার সৌদি আরবের সঙ্গে মিল রেখে রোজা রেখেছি এবং আজ সৌদি আরবের সঙ্গে ঈদ উদযাপন করছি।’
 
নারায়ণগঞ্জ: ফতুল্লার লামাপাড়ায়ও সৌদি আরবের সঙ্গে মিল রেখে ঈদ উদযাপিত হচ্ছে। হজরত শাহ সুফি মমতাজিয়া এতিমখানা ও হেফজখানা মাদ্রাসায় ‘জাহাগিরিয়া তরিকার’ অনুসারীরা আজ ঈদ উদযাপন করছেন। প্রতিবছরের মতো এবারও ঈদের জামাতে গাজীপুরের টঙ্গী, ঢাকার কেরানীগঞ্জ, পুরান ঢাকা, ডেমরা, সাভার এবং নারায়ণগঞ্জের রূপগঞ্জ, বন্দর ও সোনারগাঁ উপজেলা থেকে দুই শতাধিক মুসল্লি অংশ নেন। ঈদের জামাতের ইমামতি করেন হজরত শাহ সুফি মমতাজিয়া মাদ্রাসার মুফতি মাওলানা আনোয়ার হোসেন।
 
শেরপুর: জেলার শেরপুর সদর উপজেলার বেতমারী ঘুঘুরাকান্দি ইউনিয়নের চরখারচর পূর্ব ও পশ্চিমপাড়া, ঝিনাইগাতী উপজেলার চতল এবং নালিতাবাড়ী উপজেলার নন্নী মধ্যপাড়া গ্রামে প্রায় দুই হাজার মানুষ আজ সকালে ঈদের নামাজ আদায় করেছেন। নামাজ শেষে তাঁরা কোলাকুলি করে ঈদের শুভেচ্ছা বিনিময় করেন।
শেরপুর সদরের বেতমারী ঘুঘুরাকান্দির ইউপি চেয়ারম্যান এ কে এম রফিকুল ইসলাম প্রথম আলো ডটকমকে জানান, ৩০ বছর ধরে এসব গ্রামের মানুষ সৌদি আরবের সঙ্গে মিল রেখে ঈদ উদযাপন করে আসছেন। তাঁরা শরীয়তপুর জেলার সুরেশ্বর পীরের অনুসারী।
 
পটিয়া (চট্টগ্রাম): চট্টগ্রামের চন্দনাইশের জাহাঁগিরিয়া শাহ সুফি মমতাজিয়া দরবার শরিফ ও সাতকানিয়া মির্জাখীল দরবারের অনুসারীরা পটিয়া ও চন্দনাইশের ৫০টি গ্রামে ঈদ উদযাপন করছেন। সকাল ১০টায় প্রধান জামাত হয় দরবারের ঈদগাহ মাঠে। ঈদের জামাতে মোনাজাত পরিচালনা করেন দরবার শরিফের পীর হযরত শাহ সুফি ছৈয়্যদ মোহাম্মদ আলী।
 
সাতকানিয়া (চট্টগ্রাম): সাতকানিয়ার ২০টি গ্রামে আজ ঈদ উদযাপিত হচ্ছে। সাতকানিয়ার মির্জাখীল দরবার শরিফের অনুসারীরা আজ সকাল ১০টায় দরবার শরিফ প্রাঙ্গণে ঈদের নামাজ আদায় করেন। নামাজে বান্দরবান, কুমিল্লা, কক্সবাজার, সিলেট, রংপুর, দিনাজপুর, খুলনা, চাঁদপুর, ঢাকা থেকে আসা দরবার শরিফের অনুসারীরাও অংশ নেন।
দরবার শরিফের বর্তমান পীর আরিফুল হাইয়ের ছেলে মাওলানা মো. মকসুদুর রহমান নামাজে ইমামতি করেন।
 
সীতাকুণ্ড (চট্টগ্রাম): জেলার বাড়বকুণ্ড ও বাঁশবাড়িয়া ইউনিয়নের শতাধিক পরিবার আজ ঈদ পালন করেছে।সকাল সাড়ে আটটায় সীতাকুণ্ডের রহমতের পাড়া গ্রামে জাহাঁগিরিয়া জামে মসজিদে ঈদের প্রথম জামাত অনুষ্ঠিত হয়।এ সময় বিশ্ব শান্তি কামনায় মোনাজাত করা হয়।
 
ভোলা: পাঁচ উপজেলার ১৪টি গ্রামের প্রায় দুই হাজার পরিবার আজ ঈদুল ফিতর উদযাপন করেছে। ভোলার বোরহানউদ্দিন উপজেলার টবগী ইউনিয়নের মুলাইপত্তন গ্রামের দফাদার বাড়ির উঠানে সকাল ১০টায় দিনের প্রথম ও প্রধান জামাত অনুষ্ঠিত হয়। ১১০ বছর ধরে ভোলায় এসব গ্রামে এভাবে ঈদ উদযাপন করা হচ্ছে। ঈদগাহের পাশে বসেছে ঈদ মেলা।
 
মৌলভীবাজার: প্রতিবছরের মতো সৌদি আরবের সঙ্গে মিল রেখে মৌলভীবাজারে পবিত্র ঈদুল ফিতর উদযাপন করেছেন প্রায় অর্ধশত রোজাদার। আজ শহরের সার্কিট হাউস এলাকার একটি বাড়ির ছাদে সকাল ছয়টা ১০ মিনিটে ঈদের জামাত অনুষ্ঠিত হয়েছে। এতে ইমামতি করেন আলহাজ আবদুল মাওফিক চৌধুরী (পীর সাহেব উজান্ডি)।
জামাতে অংশ নেওয়া মুসল্লিরা জানিয়েছেন, ২০০৮ সাল থেকে তাঁরা প্রতিবছর এভাবেই রোজা রাখছেন ও ঈদ উদযাপন করছেন। জামাত শেষে দেশ ও মানুষের কল্যাণ কামনা করে মোনাজাত করা হয়।
 
সরিষাবাড়ী (জামালপুর): সকাল সাড়ে নয়টায় সরিষাবাড়ীতে উত্তর বলারদিয়ার সরকারি প্রাথমিক বিদ্যালয় মাঠে চারটি গ্রামের পাঁচ শতাধিক মানুষ ঈদুল ফিতরের নামাজ আদায় করে। ২০০৭ সাল থেকে বলারদিয়ার, বালিয়া, পাখাডুবি ও পঞ্চপীর এ চার গ্রামের লোকজন মধ্যপ্রাচ্যের সঙ্গে মিল রেখে ঈদ পালন করে আসছে।
 
