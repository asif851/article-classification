
উড়োজাহাজের দরজায় ত্রুটির কারণে শনিবার চট্টগ্রাম থেকে মাসকটগামী ফ্লাইট বাতিলের ঘটনায় তদন্ত শুরু করেছে বিমান বাংলাদেশ এয়ারলাইনস।এ ঘটনায় পাইলটসহ চারজনকে সাময়িক বরখাস্ত করা হয়েছে বলে গতকাল রোববার বেসামরিক বিমান পরিবহন ও পর্যটন মন্ত্রণালয়ের জনসংযোগ কর্মকর্তা মাহবুবুর রহমান গণমাধ্যমকে বলেছেন। তবে এ বিষয়ে বিমান কর্তৃপক্ষের কোনো ভাষ্য পাওয়া যায়নি।সংশ্লিষ্ট একটি সূত্র জানায়, ওই ফ্লাইটের পাইলট ক্যাপ্টেন ইসমত এবং ফার্স্ট অফিসার, চিফ পার্সার ও চট্টগ্রাম বিমানবন্দরের গ্রাউন্ড হ্যান্ডেলিংয়ের এক কর্মীসহ চারজনকে সাময়িক বরখাস্ত করা হয়েছে।বাংলাদেশ এয়ারলাইনস পাইলট অ্যাসোসিয়েশনের (বাপা) একজন ঊর্ধ্বতন কর্মকর্তা প্রথম আলোকে বলেন, গতকাল সন্ধ্যা পর্যন্ত ওই ফ্লাইটের পাইলট সাময়িক বরখাস্তের কোনো চিঠি পাননি। তবে নিয়ম হচ্ছে, উড়োজাহাজ বা ফ্লাইটসংক্রান্ত কোনো ঘটনা ঘটলে তদন্ত করা হয়। তদন্তকালে পাইলট বা সংশ্লিষ্ট ক্রুদের ফ্লাইট দেওয়া হয় না, তাঁদের গ্রাউন্ডেড করা হয়।
