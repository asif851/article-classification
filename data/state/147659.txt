
রাজধানী ঢাকার গুলশানের হলি আর্টিজান রেস্তোরাঁয় সন্ত্রাসী হামলার ঘটনায় নিন্দা জানিয়েছেন জাতিসংঘের মহাসচিব বান কি মুন। আজ রোববার এক বিবৃতিতে এ হামলার পেছনে দায়ী ব্যক্তিদের গ্রেপ্তার করে আইনের হাতে সোপর্দ করার আহ্বান জানান তিনি।
গত শুক্রবার রাতে মোট সাত জঙ্গি আগ্নেয়াস্ত্র ও ধারালো অস্ত্র নিয়ে গুলশানের হলি আর্টিজান বেকারিতে ঢুকে বিদেশি নাগরিকসহ বেশ কয়েকজনকে জিম্মি করে। ১২ ঘণ্টা পরে শনিবার সকালে যৌথ বাহিনীর অভিযানে ছয় সন্দেহভাজন জঙ্গি নিহত এবং একজন গ্রেপ্তার হয়। জিম্মিকারীরা ২০ জনকে হত্যা করে। ওই হামলার দায় স্বীকার করে বিবৃতি দিয়েছে ইসলামিক স্টেট (আইএস)। রাতেই ইসলামিক স্টেটের কথিত সংবাদ সংস্থা আমাক নিউজের বরাত দিয়ে যুক্তরাষ্ট্রভিত্তিক সাইট ইন্টেলিজেন্স জানায়, ওই রেস্তোরাঁর ভেতরে ২৪ জনকে হত্যা করা হয়েছে।
জাতিসংঘ মহাসচিবের মুখপাত্র আজ এক বিবৃতিতে বলেন, ‘‘বান কি মুন ‘সন্ত্রাসী হামলার নিন্দা জানিয়েছেন।’ তিনি আশা প্রকাশ করেছেন ‘এই অপরাধ পেছনে যারা জড়িত তাদের চিহ্নিত করে বিচারের মুখোমুখি করা হবে।’’ এ শোকের সময় বান কি মুন বাংলাদেশের পাশে আছেন। এ ছাড়া সন্ত্রাসের হুমকি মোকাবিলা ও প্রতিরোধ এবং সন্ত্রাস দমনে আঞ্চলিক ও আন্তর্জাতিক প্রচেষ্টা জোরদার করার প্রয়োজনীয়তার ওপর গুরুত্বারোপ করেছেন জাতিসংঘ মহাসচিব।
বান কি মুন বাংলাদেশ সরকারকে আশ্বস্ত করে বলেন, সব ধরনের সন্ত্রাসী কর্মকাণ্ড দমনে জাতিসংঘ সব সময় বাংলাদেশের পাশে থাকবে।
জাতিসংঘের সাধারণ পরিষদের চেয়ারম্যান মোগেনস লিক্কেটফ, নিরাপত্তা পরিষদ, সংস্থাটির পর্যটন বিভাগ (ইউএন ডব্লিউটিও) বাংলাদেশে সন্ত্রাসী হামলার তীব্র নিন্দা জানিয়েছে।ইউএন ডব্লিউটিওর মহাসচিব তালেব রিফাই এক বিবৃতিতে বলেন, এ সন্ত্রাসী হামলা শুধু বাংলাদেশের রেস্তোরাঁয় করা হয়নি; এটি আমাদের জীবন পথে এবং স্বাধীনতার ওপর হামলা।
