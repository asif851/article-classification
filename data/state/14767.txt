
১৪ লাখ ৩৮ হাজার টাকা ছিনতাই করার আড়াই ঘণ্টা পরে ভাগাভাগির সময় হাতেনাতে ধরা পড়েছে এক ছিনতাইকারী। আজ বৃহস্পতিবার যশোর শহরের চুয়াডাঙ্গা বাসস্ট্যান্ড এলাকায় এ ঘটনা ঘটে।
ধরা পড়ার সময় পুলিশের গুলিতে আহত হয় ওই ছিনতাইকারী। তার নাম ইউনুছ আলী ওরফে তারা। গুরুতর অবস্থায় তাকে যশোর জেনারেল হাসপাতালে ভর্তি করা হয়েছে। তার বাড়ি সন্নাসী দীঘিরপাড় এলাকায়। বাবার নাম চান মিয়া।
পুলিশ ও প্রত্যক্ষদর্শীরা জানান, এমএম পরিবহনের স্বত্বাধিকারী শফিকুল ইসলামের ব্যক্তিগত গাড়ির চালক মো. মিলন ১৪ লাখ ৩৮ হাজার টাকা ব্যাংকে জমা দেওয়ার জন্যে শহরের আবরপুর মোড় থেকে চিত্রা মোড়ের দিকে রিকশায় করে যাচ্ছিলেন। চুয়াডাঙ্গা বাসস্ট্যান্ড এলাকায় পৌঁছালে দুপুর সাড়ে ১২টার দিকে দ্রুতগতির একটি মোটরসাইকেল তাঁর রিকশার পাশে যায়। কিছু বোঝার ওঠার আগেই গতি কমিয়ে মোটরসাইকেলের আরোহীরা টাকার ব্যাগ নিয়ে পালিয়ে যায়। কোতোয়ালি থানা পুলিশ জানায়, খবর পেয়ে কোতোয়ালি থানা ও পুলিশের গোয়েন্দা শাখার কয়েকটি দল অভিযান চালিয়ে বেলা তিনটার দিকে ছিনতাই হওয়া টাকাসহ একজনকে গ্রেপ্তার করে। তবে মোটরসাইকেলে থাকা দুজন পালিয়ে যায়।
কোতোয়ালি থানার ভারপ্রাপ্ত কর্মকর্তা (ওসি) এমদাদুল হক শেখ বলেন,  সন্নাসী দীঘিরপাড় এলাকার পেট্রল পাম্পের পেছনে তিন যুবক ছিনতাইয়ের টাকা ভাগ করছিল। খবর পেয়ে পুলিশ সেখানে যায়। এ সময় টাকা ফেলে তারা পালানোর চেষ্টা করে। পুলিশ গুলি ছুড়লে ইউনুছ আলীর পায়ে গুলি লাগে। বাকিরা পালিয়ে যায়। তাকে পুলিশ হেফাজতে হাসপাতালে ভর্তি করা করা হয়েছে।
কোতোয়ালি থানার উপপরিদর্শক জহিরুল আলম জানান, এ ব্যাপারে কোতোয়ালি থানায় তিনজনকে আসামি করে ছিনতাইয়ের একটি মামলা দায়ের করা হয়েছে।  
