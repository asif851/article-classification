
বিএনপির চেয়ারপারসনের উপদেষ্টা পরিষদ থেকে পদত্যাগ করার চিন্তা করছেন গোলাম আকবর খোন্দকার। নতুন কমিটিতে নিজের পদ দেখে হতাশ হয়েছেন বিএনপির সাবেক এই সাংগঠনিক সম্পাদক।গত কমিটিতে চট্টগ্রাম বিভাগীয় সাংগঠনিক সম্পাদক ছিলেন গোলাম আকবর খোন্দকার। গত শনিবার ঘোষিত কমিটিতে তাঁকে বিএনপির মূল কমিটিতে রাখা হয়নি। তাঁকে করা হয়েছে চেয়ারপারসনের উপদেষ্টা।গোলাম আকবরের ঘনিষ্ঠ সূত্র জানায়, তিনি তাঁর অনুসারীদের অনেকের কাছে বলেছেন, তিনি মনে করছেন, এই পদ দিয়ে তাঁকে অপমানিত করা হয়েছে। তাঁকে কমিটির কোথাও না রাখা হলেও হয়তো ভালো হতো। তাঁকে রাখা হয়েছে উপদেষ্টা পরিষদের ৪৪ নম্বরে। তাই তিনি এই পদ থেকে পদত্যাগ করার চিন্তা করছেন।
এ বিষয়ে জানতে চাইলে গোলাম আকবর প্রথম আলোকে বলেন, পদত্যাগ করার জন্য তাঁর অনুসারী ও পরিবারের সদস্যদের পক্ষ থেকে তাঁর ওপর চাপ আছে। তিনি বিষয়টি নিয়ে চিন্তা করছেন।বিএনপির গঠনতন্ত্র অনুযায়ী, চেয়ারপারসনের উপদেষ্টারা নির্বাহী কমিটির সদস্য হিসেবে গণ্য হন। কিন্তু কার্যত এই পদটিকে বিএনপির মূল কমিটি হিসেবে ধরা হয় না। এটিকে আলংকারিক পদ হিসেবে দলে বিবেচনা করা হয়। তা ছাড়া আগে চেয়ারপারসনের উপদেষ্টাসংখ্যা নির্ধারিত ছিল। দলের ষষ্ঠ কাউন্সিলে তা সংশোধন করে বলা হয়েছে, চেয়ারপারসন নিজের ইচ্ছামতো উপদেষ্টা নিয়োগ করতে পারবেন। গত শনিবার চেয়ারপারসনের উপদেষ্টা পরিষদে ৭৩ জনের নাম ঘোষণা করা হয়। এত বড় উপদেষ্টা পরিষদ করায় এই পদ আরও কদর হারিয়েছে বলে মনে করা হচ্ছে।গত শনিবার বিএনপির নির্বাহী কমিটি ঘোষণার পরপরই ব্যক্তিগত কারণ দেখিয়ে ভাইস চেয়ারম্যান পদ থেকে পদত্যাগ করেন মোসাদ্দেক আলী ফালু। একই দিন নিজের নাম প্রত্যাহার করার আবেদন জানিয়ে চিঠি দেন সহপ্রচার সম্পাদকের পদ পাওয়া শামীমুর রহমান। বিএনপির আরেক ভাইস চেয়ারম্যান আবদুল্লাহ আল নোমানও দু-এক দিনের মধ্যে পদত্যাগের ঘোষণা দিতে পারেন। এ ছাড়া কমিটিতে প্রত্যাশিত পদ না পেয়ে বিএনপির নেতাদের একটি বড় অংশ হতাশ ও ক্ষুব্ধ। তাঁদের অনেকে নিষ্ক্রিয় হয়ে পড়ার চিন্তা করছেন।
