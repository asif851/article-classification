
জাতীয় সংসদে রাজবাড়ীর গোয়ালন্দ-মানিকগঞ্জের পাটুরিয়ায় দ্বিতীয় পদ্মা সেতু বাস্তবায়নের ঘোষণায় গতকাল শনিবার বিকেলে গোয়ালন্দবাসীর ব্যানারে শহরে আনন্দ মিছিল বের করা হয়েছে। দৌলতদিয়া-পাটুরিয়ায় এ বছরই দ্বিতীয় পদ্মা সেতু বাস্তবায়নের কাজ শুরু করার দাবিতে গতকাল গোয়ালন্দবাসীর ব্যানারে বিকেলে গোয়ালন্দ বাজার শহীদ মুহিউদ্দিন আনছার ক্লাব চত্বরে আলোচনা সভা অনুষ্ঠিত হয়। সভায় বক্তব্য দেন গোয়ালন্দ উপজেলা পরিষদের সাবেক চেয়ারম্যান ও রাজবাড়ী জেলা পরিষদের নবনির্বাচিত চেয়ারম্যান ফকির আবদুল জব্বার, রাজবাড়ী পৌরসভার মেয়র মহম্মদ আলী চৌধুরী, গোয়ালন্দ পৌরসভার মেয়র শেখ মো. নিজাম, জেলা পরিষদের নবনির্বাচিত সদস্য ও উপজেলা পরিষদের সাবেক চেয়ারম্যান হাসান ইমাম চৌধুরী, গোয়ালন্দ কামরুল ইসলাম ডিগ্রি কলেজের অধ্যক্ষ মোয়াজ্জেম হোসেন, সাবেক অধ্যক্ষ খন্দকার আবদুল মুহিত, উজানচর ইউনিয়ন পরিষদের (ইউপি) চেয়ারম্যান আবুল হোসেন ফকির, উপজেলা মুক্তিযোদ্ধা সংসদের কমান্ডার আবদুস সামাদ মোল্লা, উজানচর ইউপির সাবেক চেয়ারম্যান নাজিরুল ইসলাম, গোয়ালন্দ নাজির উদ্দিন সরকারি পাইলট উচ্চবিদ্যালয়ের অবসরপ্রাপ্ত প্রধান শিক্ষক সুলতান উদ্দিন আহম্মেদ, উপজেলা যুবলীগ সভাপতি ইউনুস মোল্লা প্রমুখ। সভায় বক্তারা অবিলম্বে প্রধানমন্ত্রীর ওয়াদা ও সম্প্রতি জাতীয় সংসদে সড়ক পরিবহন ও সেতুমন্ত্রী ওবায়দুল কাদেরের ঘোষণা দ্বিতীয় পদ্মা সেতু বাস্তবায়নের ঘোষণার জন্য কৃতজ্ঞতা প্রকাশ করেন ও ধন্যবাদ জানান। এ ছাড়া তাঁরা অবিলম্বে পদ্মা সেতু কার্যকরের দাবি জানান। আলোচনা সভা শেষে বিকেল পাঁচটায় আনন্দ শোভাযাত্রা বের হয়। শোভাযাত্রাটি শহরের প্রধান প্রধান সড়ক প্রদক্ষিণ করে।
