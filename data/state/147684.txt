
পররাষ্ট্রমন্ত্রী আবুল হাসান মাহমুদ আলী বলেছেন, স্বাধীনতার পর থেকে এ পর্যন্ত ভারতের সঙ্গে ৮৭টি চুক্তি, সমঝোতা স্মারক ও প্রটোকল সই হয়েছে। এর মধ্যে ৫৪টি হয়েছে ২০০৯ সালের পর।জাতীয় সংসদে গতকাল সোমবার সরকারি দলের ফজিলাতুন নেসা বাপ্পির প্রশ্নের জবাবে পররাষ্ট্রমন্ত্রী এ কথা বলেন।প্রশ্নোত্তর পর্বের আগে বেলা ১১টায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।জাতীয় পার্টির সেলিম উদ্দিনের প্রশ্নের জবাবে পররাষ্ট্রমন্ত্রী বলেন, ভারতের প্রধানমন্ত্রী নরেন্দ্র মোদির বাংলাদেশ সফরের সময়ে ২২টি চুক্তি, সমঝোতা স্মারক ও প্রটোকল সই হয়েছে।জাতীয় পার্টির শওকত চৌধুরীর প্রশ্নের জবাবে মাহমুদ আলী বলেন, সম্প্রতি মানব পাচার আশঙ্কাজনক হারে বৃদ্ধি পাওয়ায় এবং থাইল্যান্ডে গণকবর আবিষ্কারের ঘটনায় সরকার গভীরভাবে উদ্বিগ্ন। সরকার বিদেশে পাচার হওয়া মানুষকে দেশে ফিরিয়ে আনার জন্য ব্যবস্থা নিয়েছে। ২০১৪ সাল থেকে এখন পর্যন্ত থাইল্যান্ড থেকে ৯২২ জনকে দেশে ফিরিয়ে আনা হয়েছে। সম্প্রতি ইন্দোনেশিয়া, মিয়ানমার, মালয়েশিয়া ও থাইল্যান্ড থেকে ৩৫৯ জনকে দেশে ফিরিয়ে আনা হয়েছে।সরকারি দলের মুহিবুর রহমানের প্রশ্নের জবাবে মাহমুদ আলী বলেন থাইল্যান্ড, মালয়েশিয়া ও ইন্দোনেশিয়ায় পাচারকারীদের খপ্পর থেকে ২ হাজার ৩৮৫ জনকে উদ্ধার করা হয়েছে। তাঁর আরেক প্রশ্নের জবাবে মন্ত্রী বলেন, সৌদি হজ মন্ত্রণালয় জানিয়েছে, ওমরাহ হজ করতে গিয়ে অনেকে সৌদি আরব থেকে যায়। যে কারণে সৌদি আরব থেকে ওমরাহ ভিসা দেওয়া স্বয়ংক্রিয়ভাবে বন্ধ হয়ে যায়। এই প্রক্রিয়া শুধু বাংলাদেশ নয়, সব দেশের জন্য প্রযোজ্য। ওমরাহ হজের ভিসাধারীদের দেশে ফিরে আসার পরিমাণ গ্রহণযোগ্য মাত্রায় নেমে এলে আবার ভিসা দেওয়া শুরু হবে।স্বতন্ত্র সাংসদ রুস্তম আলী ফরাজীর সম্পূরক প্রশ্নের জবাবে স্বরাষ্ট্র প্রতিমন্ত্রী আসাদুজ্জামান খান কামাল বলেন, ‘মানব পাচারের বিরুদ্ধে সরকার অত্যন্ত সজাগ। গোয়েন্দা সংস্থা পাচারকারীদের চিহ্নিত করেছে। এদের বিরুদ্ধে ব্যবস্থা নিয়েছি এবং নিচ্ছি।’ সরকারি দলের গোলাম দস্তগীর গাজীর প্রশ্নের জবাবে তিনি বলেন, বাংলাদেশে বর্তমানে ১১ হাজার ৯২৫ জন বিদেশি নাগরিক কাজ করছেন। এর মধ্যে ভারতের ৪ হাজার ৪৬, চীনের ১ হাজার ৪৮২, শ্রীলঙ্কার ১ হাজার ৩৭৩ জন উল্লেখযোগ্য।
