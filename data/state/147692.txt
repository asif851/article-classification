
হজরত শাহজালাল আন্তর্জাতিক বিমানবন্দরে মার্কিন যুক্তরাষ্ট্রের এক নাগরিককে একটি ড্রোনসহ আটক করা হয়েছে। আটক যাত্রীর নাম মার্ক রুমাম কুটরোবস্কি (২১)।
গতকাল সোমবার দিবাগত রাত পৌনে দুইটার দিকে বিমানবন্দরের বোর্ডিং লাউঞ্জ থেকে তাঁকে আটক করেন শুল্ক গোয়েন্দারা।
শুল্ক গোয়েন্দাদের দাবি, মার্ক রুমামের কাছ থেকে উদ্ধার করা ড্রোনটি উচ্চ ক্ষমতাসম্পন্ন।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, জব্দ করা ড্রোনটি নিয়ে ২৬ জানুয়ারি এমিরেটস এয়ারওয়েজে করে বাংলাদেশে আসেন। তবে ড্রোন আনার কোনো ঘোষণাই তিনি দেননি। চার দিন অবস্থান করে ড্রোনটি নিয়ে গতকাল সোমবার দিবাগত রাতে ঢাকা ছাড়ছিলেন। মার্ক রুমামের চায়না সাউদার্ন এয়ারলাইনসের একটি ফ্লাইটে করে চীনের গুয়াংজু হয়ে যুক্তরাষ্ট্রে ফেরার কথা ছিল। এ সময় গোপন সংবাদ পেয়ে রুমামের ড্রোনটি জব্দ করেন শুল্ক গোয়েন্দারা।
মইনুল খান বলেন, মার্ক রুমামের ড্রোনটিতে নয়টি ক্যামেরা রয়েছে। এই ড্রোন উড়িয়ে বাংলাদেশের বিভিন্ন স্থানের স্থিরচিত্র ও ভিডিও করেছেন তিনি। ড্রোন আমদানি–নিয়ন্ত্রিত পণ্য। যথাযথ কর্তৃপক্ষের অনুমোদন ও প্রয়োজনীয় দলিলাদি না থাকায় এবং দেশের নিরাপত্তার বিষয়টি বিবেচনায় ড্রোনটি আটক করা হয়। এই ড্রোনের মেমোরি কার্ড পরীক্ষা করে দেখা হচ্ছে। এ ঘটনায় আইনি ব্যবস্থা নেওয়া হয়েছে।
 
