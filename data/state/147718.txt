
উচ্চ আদালতের নির্দেশের পাঁচ বছর পর গত মঙ্গলবার ঢাকা বিশ্ববিদ্যালয়ে যৌন হয়রানি ও নিপীড়ন রোধে এক নারীকে প্রধান করে অভিযোগ কমিটি করা হয়েছে। বিশ্ববিদ্যালয় সিন্ডিকেটের  সভায় এ কমিটি করা হয়। এর আগে  কমিটি থাকলেও তা ছিল অকার্যকর।
২০০৯ সালের ১৪ মে বিশ্ববিদ্যালয়গুলোকে যৌন হয়রানি রোধে কমিটি করার নির্দেশ দেন উচ্চ আদালত। বেশির ভাগ বিশ্ববিদ্যালয়ই এ নির্দেশ বাস্তবায়ন করেনি। এ বিষয়ে গত ২৭ সেপ্টেম্বর প্রথম আলোতে ‘যৌন হয়রানি প্রতিরোধ, অধিকাংশ বিশ্ববিদ্যালয়ে কাগুজে কমিটি’ শীর্ষক প্রতিবেদন প্রকাশিত হয়।
সিন্ডিকেট সভায় গঠিত কমিটিতে সহ-উপাচার্য (শিক্ষা) অধ্যাপক নাসরীন আহমাদকে সভাপতি করা হয়েছে। পাঁচ সদস্যের এই কমিটির বাকি তিন নারী সদস্য হলেন সিনেট সদস্য অধ্যাপক মাহফুজা খানম, ইংরেজি বিভাগের সহকারী অধ্যাপক নীলিমা আকতার ও মার্কেটিং বিভাগের প্রভাষক আফরীন চৌধুরী। অপর সদস্য সুপ্রিম কোর্টের জ্যেষ্ঠ আইনজীবী এ এফ এম মেজবাহউদ্দিন।
থিয়েটার বিভাগের ঘটনায় তদন্ত কমিটি: সিন্ডিকেট সভায় থিয়েটার অ্যান্ড পারফরম্যান্স স্টাডিজ বিভাগের সাময়িকভাবে বরখাস্ত হওয়া অধ্যাপক সাইফুল ইসলামের বিরুদ্ধে এক ছাত্রীর অভিযোগের পরিপ্রেক্ষিতে পাঁচ সদস্যের তদন্ত কমিটি করা হয়েছে। কমিটিকে ৩০ নভেম্বরের মধ্যে প্রতিবেদন দিতে বলা হয়েছে।
