
ঢাকা-চট্টগ্রাম মহাসড়কে কুমিল্লার দাউদকান্দিতে পৃথক সড়ক দুর্ঘটনায় আজ শুক্রবার দুজন নিহত ও পাঁচজন আহত হয়েছেন।
হাইওয়ে পুলিশ জানায়, মুন্সিগঞ্জের গজারিয়ার বাউশিয়া এলাকা থেকে চার মাছ ব্যবসায়ী একটি পিকআপ ভ্যানে করে মাছ নিয়ে বিক্রির জন্য কুমিল্লার চান্দিনা বাজারে যাচ্ছিলেন। ভোর পাঁচটার দিকে দাউদকান্দির পুটিয়া এলাকায় পৌঁছার পর চালক নিয়ন্ত্রণ হারিয়ে ফেললে পিকআপ ভ্যানটি মহাসড়কের পাশের খাদে পড়ে যায়। এতে পিকআপ ভ্যানের আরোহী বাউশিয়া গ্রামের মনি লাল দাস (৫৫) ঘটনাস্থলেই মারা যান। একই এলাকার স্বপন দাস, তপন দাস ও সঞ্জিত বিশ্বাস আহত হন। তাঁদের মধ্যে স্বপন দাসকে আশঙ্কাজনক অবস্থায় ঢাকা মেডিকেল কলেজ হাসপাতালে পাঠানো হয়েছে।
এদিকে মহাসড়কের দাউদকান্দির হরিপুর এলাকায় রাস্তায় দাঁড়ানো ঢাকাগামী একটি মাইক্রোবাসকে পেছন থেকে অপর একটি গাড়ি ধাক্কা দেয়। এতে মাইক্রোবাসের আরোহী কুমিল্লার বরুড়া উপজেলার জয়নগর গ্রামের ললিতা ভৌমিক (৬৭) ঘটনাস্থলেই মারা যান। আহত হন সুমিতা রানী সরকার ও সাবিত্রী রানী সরকার। সুমিতাকে আশঙ্কাজনক অবস্থায় কুমিল্লা মেডিকেল কলেজ হাসপাতালে পাঠানো হয়েছে।
দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবদুল আউয়াল দুর্ঘটনায় দুজনের মৃত্যুর খবরের সত্যতা নিশ্চিত করেছেন।
