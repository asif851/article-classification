
লক্ষ্মীপুরের কমলনগরে সালিসে এক কিশোরীসহ দুজনকে পেটানোর অভিযোগে মামলা হওয়ার পর থেকে জামিন পাওয়া পর্যন্ত (১৪-২০ ফেব্রুয়ারি) চরমার্টিন ইউনিয়ন পরিষদের (ইউপি) চেয়ারম্যান দাপ্তরিক কোনো কাজ করেছেন কি না, তা জানিয়ে প্রতিবেদন দিতে হবে। কমলনগর উপজেলা নির্বাহী কর্মকর্তাকে (ইউএনও) আগামী ৯ মার্চের মধ্যে এটি দিতে নির্দেশ দিয়েছেন হাইকোর্ট।
পাশাপাশি ২০ ফেব্রুয়ারি জামিন নেওয়ার সময় ওই ইউপি চেয়ারম্যান হাইকোর্টের স্বতঃপ্রণোদিত রুলের বিষয়টি বিচারিক আদালতকে অবহিত করেছিলেন কি না, তাও ৯ মার্চের মধ্যে জানাতে লক্ষ্মীপুরের বিচারিক হাকিমকে নির্দেশ দেওয়া হয়েছে।
আজ বুধবার বিচারপতি গোবিন্দ চন্দ্র ঠাকুর ও বিচারপতি এ কে এম সাহিদুল হকের সমন্বয়ে গঠিত হাইকোর্ট বেঞ্চ এ আদেশ দেন। পাশাপাশি আদালত ৯ মার্চ চরমার্টিনের ইউপি চেয়ারম্যান ইউছুফ আলী ও কমলনগর থানার ভারপ্রাপ্ত কর্মকর্তা (ওসি) আকুল চন্দ্র বিশ্বাসকে আদালতে হাজির হতে বলেছেন।
‘লক্ষ্মীপুরে সালিসে পেটানোর ভিডিও ভাইরাল’ শিরোনামের প্রতিবেদন একটি অনলাইন সংবাদপত্র ও গণমাধ্যমে প্রতিবেদন প্রকাশিত হয়। প্রতিবেদনটি আদালতের নজরে আনেন ব্লাস্টের আইন উপদেষ্টা ও পরিচালক এস এম রেজাউল করিম, সঙ্গে ছিলেন আইনজীবী শারমিন আক্তার। এই প্রতিবেদন বিবেচনায় নিয়ে ১৪ ফেব্রুয়ারি হাইকোর্ট স্বতঃপ্রণোদিত হয়ে রুল দেন। পাশাপাশি ব্যাখ্যা জানাতে ইউপি চেয়ারম্যান ও কমলনগর থানার ওসিকে আজ আদালতে হাজির হওয়ার নির্দেশ দেন। এর ধারাবাহিকতায় আজ ইউপি চেয়ারম্যান ও ওসি হাইকোর্টে হাজির হন।
আদালতে ইউপি চেয়ারম্যানের পক্ষে ছিলেন আইনজীবী আবদুর রব চৌধুরী ও ওসির পক্ষে ছিলেন আইনজীবী ইব্রাহিম খলিল। রাষ্ট্রপক্ষে ছিলেন ডেপুটি অ্যাটর্নি জেনারেল এ এস এম নাজমুল হক।
প্রতিবেদন অনুসারে, লক্ষ্মীপুরের কমলনগরে সালিসে এক কিশোরীসহ দুজনকে পিটিয়েছেন চরমার্টিনের চেয়ারম্যান ইউছুফ আলী। মারধরের এ ভিডিও সামাজিক যোগাযোগ মাধ্যম ফেসবুকে ছড়িয়ে পড়েছে। স্থানীয় ব্যক্তিরা জানিয়েছেন, গত ৩১ ডিসেম্বর একটি সালিসে মারধরের এ ঘটনা ঘটেছে।
ওসির পক্ষের আইনজীবী ইব্রাহিম খলিল পরে প্রথম আলোকে বলেন, ১৪ ফেব্রুয়ারি কমলনগর থানায় ইউপি চেয়ারম্যানের বিরুদ্ধে মামলা হয়। লক্ষ্মীপুর আদালত থেকে তিনি জামিন পান। এ কারণে তাঁকে গ্রেপ্তার করা যায়নি বলে আদালতকে জানানো হয়েছে। লিখিতভাবে ব্যাখ্যা দেওয়ার জন্য সময় চাওয়া হলে আদালত ৯ মার্চ পর্যন্ত সময় দেন। ওই দিন এই দুজনকে হাজির হতে হবে।
 
