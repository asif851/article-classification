
আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম বলেছেন, দুর্নীতির মামলায় বিএনপির চেয়ারপারসন খালেদা জিয়ার সাজা হলে আগামী জাতীয় সংসদ নির্বাচনে তাঁর অংশ নেওয়ার সুযোগ থাকবে না।
আজ রোববার সকালে মাদারীপুরের মাদ্রা উচ্চবিদ্যালয়ে বার্ষিক ক্রীড়া প্রতিযোগিতার অনুষ্ঠানে প্রধান অতিথির বক্তব্যে এ কথা বলেন বাহাউদ্দিন নাছিম।
খালেদা জিয়ার সাজা হলেও তিনি নির্বাচন করতে পারবেন বলে গতকাল শনিবার ঢাকায় এক আলোচনা সভায় মন্তব্য করেন বিএনপির স্থায়ী কমিটির সদস্য মওদুদ আহমদ। তাঁর এই মন্তব্যের পর বাহাউদ্দিন নাছিমের কাছ থেকে পাল্টা বক্তব্য এল।
জিয়া অরফানেজ ও জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপারসন খালেদা জিয়ার বিচার চলছে। বিএনপির নেতারা অভিযোগ করে আসছেন, মামলায় সাজা দিয়ে সরকার খালেদা জিয়াকে নির্বাচন ও রাজনীতি থেকে দূরে রাখতে চায়।
বাহাউদ্দিন নাছিম আরও বলেন, রাষ্ট্র ও এতিমদের সম্পদ আত্মসাৎকারী কারও বিচার হলে তিনি নির্বাচনে অংশ নিতে পারবেন কি না, সে বিষয়ে আদালতই সিদ্ধান্ত দেবেন। তারপরও বিএনপি নির্বাচনে এলে তাদের স্বাগত জানানো হবে।
অনুষ্ঠানে উপস্থিত ছিলেন স্বাস্থ্য বিভাগের যুগ্ম সচিব সাইফুল হাসান বাদল, জেলা আওয়ামী লীগের সাধারণ সম্পাদক কাজল কৃষ্ণ দে, সাংগঠনিক সম্পাদক দুলাল চৌধুরী, মাদ্রা উচ্চবিদ্যালয়ের প্রধান শিক্ষক ওবায়দুর রহমান প্রমুখ।
আরও পড়ুন:সাজা হলেও নির্বাচন করতে পারবেন খালেদা জিয়া: মওদুদ
