
আন্দোলনে সক্রিয় না হওয়ায় বিএনপির পাঁচ নেতাকে কারণ দর্শানোর নোটিশ (শোকজ) দেওয়ার খবরকে ভিত্তিহীন বলে জানিয়েছে দলটি। আজ শনিবার বিএনপির যুগ্ম মহাসচিব রুহুল কবির রিজভী স্বাক্ষরিত এক বিজ্ঞপ্তিতে এ কথা জানানো হয়।বিজ্ঞপ্তিতে বলা হয়, গতকাল শুক্রবার দেশের কয়েকটি সংবাদপত্রে প্রকাশিত খবরে জানানো হয়, দলের ভাইস চেয়ারম্যান ও ঢাকা মহানগর বিএনপির আহ্বায়ক সাদেক হোসেন খোকা, স্থায়ী কমিটির সদস্য মির্জা আব্বাস, মহানগর বিএনপির সদস্যসচিব আবদুস সালাম, যুবদলের সাধারণ সম্পাদক সাইফুল আলম ও স্বেচ্ছাসেবক দলের সাধারণ সম্পাদক মীর সরাফত আলীকে বিএনপি চেয়ারপারসন খালেদা জিয়া শোকজ করেছেন। সংবাদটি সম্পূর্ণরূপে ভিত্তিহীন, মনগড়া ও উদ্দেশ্যপ্রণোদিত।বিজ্ঞপ্তিতে জানানো হয়, চলমান আন্দোলনকে বিভ্রান্ত করার অপকৌশলের অংশ হিসেবে এসব নেতার বিরুদ্ধে শোকজের গুজব ছড়ানো হয়েছে। রিজভী বলেন, এসব নেতা ঐক্যবদ্ধভাবে তাঁদের দায়িত্ব সঠিকভাবে পালন করছেন।
