
নওগাঁর পত্নীতলা উপজেলার নিরমইল ইউনিয়নের হালিমনগরের ৩৬ শহীদের প্রতি প্রথমবারের মতো শ্রদ্ধা নিবেদন করা হয়েছে। গতকাল রোববার নিরমইল হালিমনগর বধ্যভূমি স্মৃতি সংরক্ষণ পরিষদের উদ্যোগে এ স্মরণসভার আয়োজন করা হয়।সকাল আটটার সময় বধ্যভূমিতে পুষ্পার্ঘ্য অর্পণ, জাতীয় সংগীত পরিবেশন, শহীদদের স্মরণে এক মিনিট নীরবতা পালন ও আলোচনা সভা করা হয়।কমিটির আহ্বায়ক রমেন চন্দ্রের সভাপতিত্বে অনুষ্ঠানে বক্তব্য দেন কমিটির সদস্যসচিব গুলু মুরমু, শহীদ সুফল হেমব্রমের মেয়ে দুলালী হেমব্রম, রবি কান্ত বর্মণের ছেলে পরমেশ্বর চন্দ্র বর্মণ, লুইশ হাসদা, মুক্তিযোদ্ধা আলতাফুল হক চৌধুরী, সোহরাব হোসেন, নিহতদের মাটি চাপা দেওয়ার কাজে নিয়োজিত আইনাল হক ও সাইফুল ইসলাম, বাসদের নওগাঁ জেলার সমন্বয়ক জয়নাল আবেদিন প্রমুখ।বক্তারা এখানে সরকারিভাবে স্মৃতিসৌধ নির্মাণ ও নিহতদের নাম শহীদের নামের তালিকায় অন্তর্ভুক্ত এবং বধ্যভূমি পর্যন্ত একটি পাকা রাস্তা তৈরির দাবি করেন।
