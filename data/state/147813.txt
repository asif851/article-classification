
পৃথিবীর যেসব দেশে প্রায়ই অপহরণ ঘটে, এমন শীর্ষস্থানীয় ১০ দেশের তালিকায় বাংলাদেশের অবস্থান সপ্তম। আন্তর্জাতিক বিমার ঝুঁকি নিয়ে কাজ করা কন্ট্রোল রিস্ক নামের একটি ব্রিটিশ পরামর্শক প্রতিষ্ঠান গতকাল শনিবার এই প্রতিবেদন প্রকাশ করেছে। অপহরণ ও মুক্তিপণের সংখ্যা দেখে এই প্রতিবেদন করা হয়েছে।তালিকার প্রথমেই আছে মেক্সিকোর নাম। দ্বিতীয় স্থানে আছে ভারত, তৃতীয় স্থানে পাকিস্তান, চতুর্থ ইরাক, পঞ্চম নাইজেরিয়া, ষষ্ঠ লিবিয়া, সপ্তম বাংলাদেশ, অষ্টম আফগানিস্তান, নবম সুদান এবং দশম স্থানে আছে লেবানন।এর আগে এই প্রতিষ্ঠানের ২০১৩ সালের প্রতিবেদনে বাংলাদেশের অবস্থান ছিল ২৬। প্রতিবেদনে বলা হয়েছে, গত বছর ঢাকার কাছে নারায়ণগঞ্জে সাতজনকে অপহরণ ও হত্যার কারণেই বাংলাদেশ ২০১৪ সালে শীর্ষস্থানীয় ১০ দেশের মধ্যে উঠে এল। চলতি বছরের ফেব্রুয়ারি পর্যন্ত তথ্য-উপাত্তের ওপর ভিত্তি করে এই প্রতিবেদন তৈরি করা হয়েছে।প্রতিবেদনে বলা হয়, তালিকায় পাকিস্তান, ইরাক কিংবা আফগানিস্তানের চেয়ে ভারত এগিয়ে থাকা মানে এই নয় যে ভারতের চেয়ে পাকিস্তান কিংবা আফগানিস্তান নিরাপদ। এর মানে হলো, পাকিস্তান বা আফগানিস্তানের চেয়ে ভারতে অপহরণ ও মুক্তিপণ আদায়ের সংখ্যা বাড়ছে।১৯৭৫ সালে প্রতিষ্ঠিত এই কন্ট্রোল রিস্ক নামের প্রতিষ্ঠানটি বিশ্বব্যাপী ৩৬টি আঞ্চলিক কার্যালয়ের মাধ্যমে পরিচালিত হয়।প্রতিবেদনের বিষয়ে জানতে চাইলে মানবাধিকার নিয়ে কাজ করা বেসরকারি প্রতিষ্ঠান আইন ও সালিশ কেন্দ্রের পরিচালক (তদন্ত) নূর খান প্রথম আলোকে বলেন, ‘কন্ট্রোল রিস্ক নামের যে প্রতিষ্ঠান এই প্রতিবেদন প্রকাশ করেছে, তাদের সম্পর্কে আমাদের কিছু জানা নেই। তবে যেকোনো প্রতিবেদনই উড়িয়ে না দিয়ে আমলে নেওয়া উচিত।’জানতে চাইলে পুলিশ সদর দপ্তরের গণমাধ্যম শাখার প্রধান অতিরিক্ত মহাপরিদর্শক (এআইজি) নজরুল ইসলাম প্রথম আলোকে বলেন, ‘আমরা এখনো এই প্রতিবেদন দেখিনি। দেখার পর এ বিষয়ে বলতে পারব।’
