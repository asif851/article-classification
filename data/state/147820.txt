
রাজশাহীতে আগামী রোববার আধাবেলার হরতালের ডাক দিয়েছে ১৮-দলীয় জোট। রাজশাহী সিটি করপোরেশনের মেয়র ও ১৮-দলীয় জোটের যুগ্ম আহ্বায়ক মোসাদ্দেক হোসেনের ওপর হামলার প্রতিবাদে এ হরতাল ডাকা হয়। ওই দিন ভোর ছয়টা থেকে বেলা দুইটা পর্যন্ত হরতাল চলবে।
বেলা সাড়ে ১১টার দিকে রাজশাহী মহানগর বিএনপির কার্যালয়ে আয়োজিত সংবাদ সম্মেলনে বিএনপির যুগ্ম মহাসচিব ও রাজশাহী মহানগর বিএনপির সভাপতি মিজানুর রহমান মিনু এই কর্মসূচি ঘোষণা করেন। মিনু অভিযোগ করেন, ‘মেয়র মোসাদ্দেক হোসেনকে পরিকল্পিতভাবে হত্যার উদ্দেশ্যে আওয়ামী লীগ ও যুবলীগের গুন্ডারা পুলিশের পোশাক পরে সমাবেশের ওপর এপিসি (আরমারড পারসোনেল ক্যারিয়ার) তুলে দিয়েছিল। মেয়রকে লাঠি দিয়েও পেটানো হয়েছে। মেয়রের গায়ে ৩৭টি বুলেট লেগেছে। তিনি এখন মৃত্যুর সঙ্গে লড়ছেন।’ মেয়রকে বেসরকারি হেলিকপ্টারে করে ঢাকায় পাঠানোর প্রস্তুতি চলছে বলে তিনি জানান।
মিজানুর রহমান মিনু অভিযোগ করেন, রাজশাহী মহানগর বিএনপির সাধারণ সম্পাদক শফিকুল হকও আহত হয়ে হাসপাতালে পড়ে আছেন। এই হামলা রাজশাহীর ১০ লাখ মানুষের ওপরে করা হয়েছে বলে তাঁরা মনে করেন। তিনি প্রধানমন্ত্রীকে ‘অবৈধ’ উল্লেখ করে বলেন, ‘তাঁর জেদের কারণে দেশ আজ বিভীষিকাময় হয়ে উঠেছে। রাজশাহী এর বাইরে নয়।’
সংবাদ সম্মেলনে জানানো হয়, আজ বৃহস্পতিবার বাদ আসর থেকে রাত ১০টা পর্যন্ত নগরের ১৩৭টি কেন্দ্রে বিক্ষোভ মিছিল ও গণসংযোগ করা হবে। আগামীকাল শুক্রবার ওয়ার্ডগুলোতে বিক্ষোভ করা হবে। পরদিন শনিবার নগরের থানায় থানায় বিক্ষোভ মিছিল করা হবে।
