
যশোর সদর উপজেলার কাশিমপুর ইউনিয়ন বিএনপির যুগ্ম সম্পাদক ইদ্রিস আলীকে (৪৫) গুলি করে হত্যা করেছে দুর্বৃত্তরা। আজ মঙ্গলবার সন্ধ্যায় সদর উপজেলার সাতমাইল বারীনগর বাজারে এ ঘটনা ঘটে। 
নিহত ইদ্রিসের বাড়ি সদর উপজেলার শ্যামনগর গ্রামে। পুলিশ ও স্থানীয় বাসিন্দাদের ভাষ্যমতে, সন্ধ্যার দিকে ইদ্রিস বারীনগর বাজারে দাঁড়িয়ে ছিলেন। এ সময় একটি মোটরসাইকেলে করে কয়েকজন দুর্বৃত্ত সেখানে গিয়ে তাঁকে লক্ষ্য করে অতর্কিত কয়েকটি গুলি ছুড়ে পালিয়ে যায়। স্থানীয় লোকজন গুরুতর অবস্থায় তাঁকে যশোর ২৫০ শয্যার জেনারেল হাসপাতালে নিলে জরুরি বিভাগের চিকিৎসক তাঁকে মৃত ঘোষণা করেন। এ ব্যাপারে যশোর জেলা বিএনপির সাধারণ সম্পাদক সৈয়দ সাবেরুল হক প্রথম আলোকে বলেন, ‘ইদ্রিস কাশিমপুর ইউনিয়ন বিএনপির যুগ্ম সম্পাদক ও ইউনিয়নের ৫ নম্বর ওয়ার্ড কমিটির সভাপতি ছিলেন। কী কারণে কারা তাকে হত্যা করেছে, তা এখনো জানতে পারিনি। তবে হত্যাকারী যে–ই হোক, তাদের অবিলম্বে গ্রেপ্তারের দাবি জানাচ্ছি। হত্যার প্রতিবাদে বিএনপি কী ধরনের কর্মসূচি পালন করবে, তা এখনো ঠিক হয়নি।’যশোর কোতোয়ালি মডেল থানার ভারপ্রাপ্ত কর্মকর্তা (ওসি) ইলিয়াস হোসেন বলেন, ‘সন্ধ্যায় সন্ত্রাসীরা একটি মোটরসাইকেলে করে গিয়ে ইদ্রিস আলীকে লক্ষ্য করে গুলি ছুড়ে পালিয়ে যায়। ইদ্রিস নিষিদ্ধ পূর্ব বাংলা কমিউনিস্ট পার্টির সক্রিয় নেতা ছিলেন। এ জন্য ধারণা করা হচ্ছে, নিষিদ্ধ দলের অভ্যন্তরীণ দ্বন্দ্বে ইদ্রিস খুন হতে পারেন।’
