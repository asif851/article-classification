
পিলখানা হত্যা মামলায় ডেথ রেফারেন্সের (মৃত্যুদণ্ড অনুমোদন) ওপর শুনানিতে আসামিদের দেওয়া স্বীকারোক্তিমূলক জবানবন্দি উপস্থাপন অব্যাহত রেখেছে রাষ্ট্রপক্ষ। গতকাল রোববার সপ্তম দিনের শুনানিতে পেপারবুক থেকে রাষ্ট্রপক্ষ আরও ৩৬ জনের স্বীকারোক্তিমূলক জবানবন্দি উপস্থাপন করে।বিচারপতি মো. শওকত হোসেনের নেতৃত্বাধীন তিন সদস্যের বিশেষ বেঞ্চ শুনানি গ্রহণ করেন। বেঞ্চের অপর দুই সদস্য হলেন বিচারপতি মো. আবু জাফর সিদ্দিকী ও বিচারপতি মো. নজরুল ইসলাম তালুকদার।ওই মামলায় ডেথ রেফারেন্স ও আসামিদের করা আপিল শুনানির জন্য জানুয়ারিতে বিশেষ বেঞ্চ গঠন করা হয়। ৫ জানুয়ারি আদালত ১৮ জানুয়ারি শুনানির দিন ধার্য করেন। ওই দিন রাষ্ট্রপক্ষ পেপারবুক থেকে মামলার প্রাথমিক তথ্যবিবরণী তুলে ধরে তা পড়ে শোনায়। এরপর রাষ্ট্রপক্ষ পেপারবুক থেকে অভিযোগপত্র উপস্থাপন শুরু করে। ২৭ জানুয়ারি থেকে শুরু হয় আসামিদের স্বীকারোক্তিমূলক জবানবন্দি উপস্থাপন। ওই দিন ৩৪ জনের, ২৮ জানুয়ারি ৬০ জনের এবং গতকাল ৩৬ আসামির স্বীকারোক্তিমূলক জবানবন্দি তুলে ধরা হয়।রাষ্ট্রপক্ষে শুনানিতে অংশ নেন ডেপুটি অ্যাটর্নি জেনারেল কে এম জাহিদ সারওয়ার কাজল। সঙ্গে ছিলেন ডেপুটি অ্যাটর্নি জেনারেল ফরহাদ আহমেদ ও মোশাররফ হোসেন সরদার। আসামিপক্ষে ছিলেন আইনজীবী মো. আমিনুল ইসলাম ও শামীম সরদার।পরে জাহিদ সারওয়ার প্রথম আলোকে বলেন, ‘পেপারবুক (মামলার বৃত্তান্ত, রায়সহ বই) থেকে ডিএডি তৌহিদুল আলম, সিপাহি এস এম আলতাফ হোসেনসহ ৩৬ জন আসামির স্বীকারোক্তিমূলক জবানবন্দি উপস্থাপন করেছি। রোববার পর্যন্ত ১৩০ জন আসামির স্বীকারোক্তিমূলক জবানবন্দি উপস্থাপন করা হয়েছে। স্বীকারোক্তিমূলক জবানবন্দি দিয়েছেন মোট ৫৩৮ জন আসামি। সোমবার শুনানি হবে।’২০০৯ সালের ২৫ ও ২৬ ফেব্রুয়ারি রাজধানীর পিলখানায় তৎকালীন বিডিআর সদর দপ্তরে বিদ্রোহের সময় ৫৭ সেনা কর্মকর্তাসহ ৭৪ জন প্রাণ হারান। ওই ঘটনায় করা হত্যা মামলায় ২০১৩ সালের ৫ নভেম্বর বিচারিক আদালত রায় দেন। রায়ে ১৫২ জনকে মৃত্যুদণ্ড, ১৬১ জনকে যাবজ্জীবন, ২৫৬ জনকে বিভিন্ন মেয়াদে কারাদণ্ড এবং ২৭৮ জনকে খালাস দেওয়া হয়। রায়ের পর ডেথ রেফারেন্স শুনানির জন্য হাইর্কোটে আসে। দণ্ডাদেশের বিরুদ্ধে আপিল ও জেল আপিল করে আসামিপক্ষ। খালাসের বিরুদ্ধে রাষ্ট্রপক্ষওআপিল করে। আইনজীবী সূত্র জানায়, ডেথ রেফারেন্সের সঙ্গে ১১৪টি আপিল ও ১৪১টি জেল আপিল রয়েছে। পাশাপাশি ৬৯ জন আসামিকে খালাস দেওয়ার বিরুদ্ধে রাষ্ট্রপক্ষের একটি আপিল শুনানির জন্য রয়েছে।
