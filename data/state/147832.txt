
বাংলাদেশ বিজ্ঞান জনপ্রিয়করণ সমিতির (বাবিজস) আয়োজনে গতকাল বুধবার কৃষক-বিজ্ঞানী স্যার হরিপদ কাপালীর স্মরণসভা অনুষ্ঠিত হয়েছে। সভার শুরুতে তাঁর স্মরণে এক মিনিট নীরবতা পালন করা হয়।
সভাপতির বক্তব্যে জ্যেষ্ঠ বিজ্ঞানী ও বাংলাদেশ অ্যাস্ট্রোনমিক্যাল সোসাইটির সভাপতি রেজাউর রহমান বলেন, অতি সাধারণ গ্রামের কৃষক-বিজ্ঞানী হরিপদ কাপালী নতুন জাতের ধান উদ্ভাবন করে খাদ্যে স্বয়ংসম্পূর্ণতা অর্জনে বাংলাদেশকে সাহায্য করেন। আগামী দিনে বাঙালি আরও এমন অনেক গুণী কৃষক-বিজ্ঞানী পাবে এবং তাঁদের জ্ঞানের সঙ্গে আধুনিক প্রযুক্তির মিশেলে বাংলাদেশের খাদ্যভান্ডার আরও সমৃদ্ধ হবে।
সভায় ঢাকা বিশ্ববিদ্যালয়ের অধ্যাপক জেবা ইসলাম সেরাজ ও ঢাকা বিশ্ববিদ্যালয়ের পিএইচডি গবেষক সাবরিনা মরিয়ম  ইলিয়াস হরিধানের সঙ্গে সে সময়কার অন্যান্য ধানের জিনগত ও আচরণগত পার্থক্য তুলে ধরেন।
স্মরণসভায় বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান বলেন, ‘হরিধান আমাদের মনে করিয়ে দিয়েছে আমাদের কৃষককুলের ঐতিহ্যের কথা। হাজার জাতের ধানের সৃষ্টি আমাদের এই কৃষকদের হাতে। এখন আমাদের দরকার হরিপদ কাপালীদের সঙ্গে ল্যাবরেটরির বিজ্ঞানীদের মিলন ঘটিয়ে দেওয়ার।’ বিজ্ঞপ্তি
