
আইনমন্ত্রী আনিসুল হক আশা প্রকাশ করেছেন, ১৫ জুলাইয়ের মধ্যেই অধস্তন আদালতের বিচারকদের শৃঙ্খলাবিধি গেজেট আকারে প্রকাশ করা সম্ভব হবে। আজ রোববার রাজধানীর বিচার প্রশাসন প্রশিক্ষণ ইনস্টিটিউটে নতুন নিয়োগ পাওয়া সহকারী জজদের বুনিয়াদি প্রশিক্ষণ কোর্সের উদ্বোধন শেষে সাংবাদিকদের প্রশ্নের জবাবে এ কথা বলেন তিনি।
আইনমন্ত্রী বলেন, ‘অধস্তন আদালতের বিচারকদের শৃঙ্খলাবিধি, বিচার বিভাগের শৃঙ্খলার ওপর একটা প্রভাব রাখবে। সে জন্য অত্যন্ত খুঁটিনাটি বিষয়গুলো দেখে এই বিধানটি করা উচিত, যাতে এর মধ্যে এমন কোনো কিছু না থাকে, যা পড়ে এটাকে প্রশ্নবিদ্ধ মনে হয়। সে কারণে এটাকে অত্যন্ত সূক্ষ্মভাবে দেখা হচ্ছে এবং আমি আশা করছি, চলতি মাসের ১৫ তারিখের মধ্যেই এটা গেজেট হয়ে যাবে।’এর আগে আইনমন্ত্রী প্রশিক্ষণার্থীদের উদ্দেশে বলেন, ‘দেশে আইনের শাসন প্রতিষ্ঠায় মানসম্মত বিচার বিভাগের ভূমিকা অত্যন্ত গুরুত্বপূর্ণ। বর্তমান সরকার জনগণকে মানসম্মত বিচার বিভাগ উপহার দিতে বদ্ধপরিকর। আর এই মানের বিচার বিভাগ প্রতিষ্ঠায় নবীন বিচারকেরা হলেন প্রথম সারির সহযোদ্ধা। তবে এর জন্য আমাদের চ্যালেঞ্জও কম নয়। দেশের আদালতের মামলাজট কমিয়ে আনার লক্ষ্যে বর্তমান সরকার নানা পদক্ষেপ নিয়েছে।’ বিচার প্রশাসন প্রশিক্ষণ ইনস্টিটিউটের মহাপরিচালক বিচারপতি খোন্দকার মূসা খালেদের সভাপতিত্বে অনুষ্ঠানে ইনস্টিটিউটের পরিচালক (প্রশাসন ও প্রশিক্ষণ) শেখ গোলাম মাহবুব স্বাগত বক্তৃতা করেন।
