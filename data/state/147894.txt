
নতুন করে আরও ৬৪টি উপজেলায় ‘ন্যাশনাল সার্ভিস কর্মসূচি’ সম্প্রসারণের সিদ্ধান্ত নিয়েছে মন্ত্রিসভা। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে এ সিদ্ধান্ত নেওয়া হয়।
বৈঠক শেষে সংবাদ সম্মেলনে মন্ত্রিপরিষদ সচিব মোহাম্মদ শফিউল আলম এ তথ্য জানান। সচিব বলেন, এই ৬৪টি উপজেলার মধ্যে পার্বত্য চট্টগ্রামের চারটি উপজেলাও অন্তর্ভুক্ত করা হবে। তবে উপজেলার নামগুলো এখনো ঠিক করা হয়নি। সর্বোচ্চ দারিদ্র্যসীমা হিসাব করে বিবেচনা করা হবে।
এই ৬৪টি জেলায় তিন পর্বে সিদ্ধান্তটি বাস্তবায়ন হবে বলেও জানান মন্ত্রিপরিষদ সচিব। তিনি বলেন, এই কর্মসূচির আওতায় প্রথমে তিন মাস প্রশিক্ষণ দেওয়া হয়। এরপর দুই বছরের জন্য স্থানীয় সরকারি অফিসগুলোতে প্রশিক্ষণপ্রাপ্ত ব্যক্তিদের অস্থায়ী ভিত্তিতে চাকরি দেওয়া হয়। এই চাকরিকালীন সময়ে প্রতিদিন একেক জন ২০০ টাকা করে পাবেন। আর প্রশিক্ষণের সময় পাবেন প্রতিদিন ১০০ টাকা। এই পর্ব বাস্তবায়নের জন্য নতুন করে খরচ হবে ৩৩০ কোটি টাকা। আর মোট বরাদ্দ হচ্ছে ৫৪৪ দশমিক ৯০ কোটি টাকা।
আজকের সভায় পল্লী সঞ্চয় ব্যাংক (সংশোধন) অধ্যাদেশ ২০১৬-এর খসড়ার অনুমোদন দেওয়া হয়েছে। মন্ত্রিপরিষদ সচিব বলেন, এই সংশোধনের ফলে ‘একটি বাড়ি একটি খামার’ প্রকল্প সরকার যখন প্রয়োজন মনে করবে, তখন প্রকল্পটি ওই ব্যাংকের অধীনে নেবে। আগের সিদ্ধান্ত অনুযায়ী গত জুনের পর থেকে এই প্রকল্প ওই ব্যাংকের অধীনে যাওয়ার কথা ছিল। এ ছাড়া আজকের সভায় জাতীয় জৈব কৃষি নীতি ২০১৬ এবং জাতীয় শিক্ষাক্রম ও পাঠ্যপুস্তক বোর্ড আইন ২০১৬-এর খসড়ার অনুমোদন দেওয়া হয়।
আজকের সভায় প্রখ্যাত চিকিৎসক এম আর খানের মৃত্যুতে শোক প্রস্তাব পাস করা হয়।
