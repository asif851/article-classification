
অবরোধ ও হরতালের মধ্যে রাজশাহীর বাঘা উপজেলা ভূমি কার্যালয় ও মাধ্যমিক শিক্ষা কার্যালয়ে গতকাল বৃহস্পতিবার ভোরে আগুনে মূল্যবান কাগজপত্র পুড়ে গেছে। এ ঘটনাকে নাশকতা বলে অভিযোগ তুলেছে উপজেলা প্রশাসন। একই ভোরে ফেনীর ছাগলনাইয়া উপজেলার রাধানগর ইউনিয়ন ভূমি কার্যালয়ে আগুনের ঘটনা ঘটেছে। এতে জড়িত থাকার অভিযোগে স্থানীয় ইউনিয়ন পরিষদের (ইউপি) চেয়ারম্যান ও বিএনপির নেতাকে গ্রেপ্তার করা হয়েছে। বগুড়ার দুপচাঁচিয়ায় ফলবাহী পিকআপে পেট্রলবোমা ছুড়েছে দুর্বৃত্তরা। রাজশাহীর চারঘাটে গত রাতে যাত্রীবাহী বাসে ককটেল হামলায় দুই যাত্রী আহত হয়েছেন। নাটোরে সদর থানার সামনে ককটেল ফাটানো হয়েছে।
বিএনপির নেতৃত্বাধীন ২০-দলীয় জোটের ডাকা অবরোধের ৫৩তম দিন ছিল গতকাল বৃহস্পতিবার। এদিন সন্ধ্যা সাড়ে ছয়টা পর্যন্ত নাশকতায় জড়িত সন্দেহে, মামলা ও অন্যান্য ঘটনায় আটক বা গ্রেপ্তার করা হয় ৫০ জনকে।
৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে অবরোধ কর্মসূচি। তবে এর দুই দিন আগেই শুরু হয় সহিংসতা। ক্রসফায়ারে ৩৩ জনসহ সহিংসতায় এ পর্যন্ত নিহত হয়েছেন ১০৯ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৬০৭টি যানবাহনে এবং ভাঙচুর করা হয়েছে আরও ৫৮২টি।
বাঘা ও ছাগলনাইয়ায় আগুন: বাঘায় একই ভবনে পাশাপাশি অবস্থিত উপজেলা ভূমি কার্যালয় ও মাধ্যমিক শিক্ষা কার্যালয়ে ভোরের দিকে আগুন লাগে। একই ভবনে অবস্থিত বাঘা উপজেলা সাব-রেজিস্ট্রি অফিসের নৈশপ্রহরী আবদুল মান্নান জানান, ভোরের দিকে বিকট শব্দ শুনে তিনি ভূমি কার্যালয়ের কাছে গিয়ে আগুন দেখতে পান। ফায়ার সার্ভিসের লোকজন এসে আগুন নিয়ন্ত্রণে আনে। আগুনে দুটি মোটরসাইকেলসহ কার্যালয় দুটির কাগজপত্র ও বই পুড়ে যায়। বাঘার ইউএনও বাদল চন্দ্র হালদার এই আগুনকে নাশকতা বলে উল্লেখ করেন। এ বিষয়ে জিজ্ঞাসাবাদের জন্য চারজনকে আটক করা হয়েছে।
এদিকে ছাগলনাইয়ার ইউএনও কাজী শহীদুল ইসলাম জানান, ভোররাত সাড়ে তিনটার দিকে দুর্বৃত্তরা ভূমি কার্যালয়ের টিনশেড ভবনে আগুন দেয়। এতে জরুরি কাগজপত্রসহ কার্যালয়টি পুড়ে গেছে। এ ঘটনায় মামলা হলে সন্দেহভাজন হিসেবে গতকাল পুলিশ রাধানগর ইউপি চেয়ারম্যান ও ইউনিয়ন বিএনপির সাধারণ সম্পাদক রবিউল হক চৌধুরীকে গ্রেপ্তার করে।
ট্রাক-পিকআপে হামলা: বুধবার রাতে নওগাঁ শহরের সাহাপুর এলাকায় চলন্ত ট্রাকে ককটেল হামলা হয়েছে বলে জানিয়েছেন ওই ট্রাকচালকের সহকারী দুদু মিয়া (২৩)। তাঁকে নওগাঁ সদর হাসপাতালে ভর্তি করা হয়েছে। হামলার সময় ট্রাকটি নিয়ন্ত্রণ হারিয়ে রাস্তার পাশে একটি বৈদ্যুতিক খুঁটিতে ধাক্কা দিলে খুঁটি ভেঙে তার ছিঁড়ে যায়। নওগাঁ সদর মডেল থানার ওসি জাকিরুল ইসলাম বলেন, ঘটনাস্থলে ককটেলের আলামত পাওয়া যায়নি। বৈদ্যুতিক তার থেকে সৃষ্ট আগুনে ট্রাকের সহকারী আহত হয়ে থাকতে পারেন।
বগুড়ার দুপচাঁচিয়ায় গত বুধবার রাত সাড়ে ১০টার দিকে দুপচাঁচিয়া-আক্কেলপুর সড়কের বেড়াগ্রাম বাজারের কাছে পেট্রলবোমা নিক্ষেপ করায় পিকআপটি পুড়ে গেছে। পিকআপে বোঝাই স্ট্রবেরি ফল নষ্ট হয়েছে। এ ঘটনায় পিকআপের চালক জামাল হোসেন (৩৭) সামান্য আহত হন।
রাজশাহীর চারঘাটে গত রাতে যাত্রীবাহী বাসে ককটেল হামলায় শামসুল আলম (৪০) ও আবু বক্কর সিদ্দিকী (৪৫) আহত হন। চারঘাটের ওসি জানান, হামলার অভিযোগে আবদুল খালেক (৩৫) নামের একজনকে আটক করা হয়েছে। আহত দুজনকে রাজশাহী মেডিকেল কলেজ হাসপাতালে পাঠানো হয়েছে।
নাটোর সদর থানা ভবনের সামনে গত রাত সাড়ে ১০টার দিকে হাতবোমা ফাটায় দুর্বৃত্তরা। নাটোরের পুলিশ সুপার বাসুদেব বণিক জানান, এতে কেউ হতাহত হননি। এর আগে সন্ধ্যা সাড়ে সাতটার দিকে নাটোর শহর জামায়াতের সেক্রেটারি রাশেদুল ইসলামকে গ্রেপ্তার করে।
{প্রতিবেদন তৈরিতে সহায়তা করেছেন প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিরা}
