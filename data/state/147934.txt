
সিলেটের মেয়র আরিফুল হক চৌধুরীকে সাময়িক বরখাস্তের আদেশ স্থগিত করে হাইকোর্টের দেওয়া আদেশ বহাল রয়েছে। হাইকোর্টের আদেশ স্থগিত চেয়ে রাষ্ট্রপক্ষের করা আবেদনের পরিপ্রেক্ষিতে ‘নো অর্ডার’ দিয়েছেন আপিল বিভাগ।প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ আজ বৃহস্পতিবার এ আদেশ দেন।১৩ মার্চ আরিফুল হক চৌধুরীর সাময়িক বরখাস্তের আদেশ ছয় মাসের জন্য স্থগিত করেন হাইকোর্ট। একই সঙ্গে মেয়র পদে আরিফুল হক চৌধুরীর দায়িত্ব পালনের ক্ষেত্রে বাধা বা কোনো ধরনের প্রতিবন্ধকতা সৃষ্টি না করতেও নির্দেশ দেওয়া হয়।এই আদেশ স্থগিত চেয়ে রাষ্ট্রপক্ষ গত মঙ্গলবার চেম্বার বিচারপতির আদালতে আবেদন করেন। সেদিন চেম্বার বিচারপতি বিষয়টি নিয়মিত বেঞ্চে শুনানির জন্য পাঠিয়ে দেন। এর ধারাবাহিকতায় আজ আবেদনটি শুনানির জন্য আসে।
আদালতে রাষ্ট্রপক্ষে শুনানি করেন অ্যাটর্নি জেনারেল মাহবুবে আলম। অন্যদিকে, আরিফুল হকের পক্ষে ছিলেন আইনজীবী মইনুল হোসেন ও আবদুল হালিম কাফি। পরে আবদুল হালিম কাফি বলেন, রাষ্ট্রপক্ষের করা আবেদনে আপিল বিভাগ নো অর্ডার দিয়েছেন। ফলে হাইকোর্টের আদেশই বহাল রইল। মেয়র হিসেবে আরিফুল হকের দায়িত্ব পালনে আইনগত কোনো বাধা নেই।
সাবেক অর্থমন্ত্রী শাহ এ এম এস কিবরিয়া হত্যা মামলায় বিএনপির এই নেতার বিরুদ্ধে অভিযোগপত্র গৃহীত হওয়ায় ২০১৫ সালের ৭ জানুয়ারি স্থানীয় সরকার মন্ত্রণালয় এক প্রজ্ঞাপনে আরিফুল হক চৌধুরীকে সিলেটের মেয়র পদ থেকে সাময়িক বরখাস্ত করে। এর বৈধতা চ্যালেঞ্জ করে তিনি হাইকোর্টে রিট করেন।
২০১৩ সালের জুনে সিলেট সিটি করপোরেশন মেয়র নির্বাচিত হন আরিফুল হক। কিবরিয়া হত্যা মামলায় ২০১৪ সালের ৩০ ডিসেম্বর হবিগঞ্জের আদালতে আত্মসমর্পণ করলে তাঁকে কারাগারে পাঠানো হয়। এরপর উচ্চ আদালত থেকে জামিনে ৪ জানুয়ারি কারামুক্তি পান তিনি।
