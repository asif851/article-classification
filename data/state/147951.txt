
শেরপুর সদর উপজেলায় গাছের সঙ্গে দ্রুতগামী মোটরসাইকেলের প্রচণ্ড জোরে ধাক্কা লাগার ঘটনায় আরোহী দুই তরুণ মারা গেছেন। চালক নিয়ন্ত্রণ হারালে আজ শুক্রবার সকাল সাড়ে নয়টার দিকে বানিয়াপাড়া এলাকায় শহীদ আইজ উদ্দিন দাখিল মাদ্রাসার সামনের সড়কে এ দুর্ঘটনা ঘটে।
নিহত দুই তরুণ হলেন নকলা উপজেলার পোলাদেশী কবুতরমারী গ্রামের আবদুস সালামের ছেলে মো. রাজীব (১৮) ও মৃত মকবুল হোসেনের ছেলে মো. জানু মিয়া (১৭)। নিহত দুজন শেরপুর সদর উপজেলার তারাকান্দি এলাকার একটি বেকারি দোকানের কর্মচারী ছিলেন।
পুলিশ ও স্থানীয় সূত্রে জানা যায়, রাজীব ও জানু মোটরসাইকেলে করে তাঁদের গ্রামের বাড়ি পোলাদেশী কবুতরমারীতে যাচ্ছিলেন। বানিয়াপাড়া এলাকায় শেরপুর-সূর্যদী-নকলা সড়কে চালক নিয়ন্ত্রণ হারালে মোটরসাইকেলটির সড়কের পাশে একটি গাছের সঙ্গে ধাক্কা লাগে। এতে মোটরসাইকেলের চালক জানু ঘটনাস্থলেই নিহত হন। আরোহী রাজীব গুরুতর আহত হন। আশঙ্কাজনক অবস্থায় রাজীবকে উদ্ধার করে ময়মনসিংহ মেডিকেল কলেজ হাসপাতালে নেওয়ার পথে দুপুর সাড়ে ১২টার দিকে অ্যাম্বুলেন্সেই তাঁর মৃত্যু হয়।
সদর থানার উপপরিদর্শক (এসআই) মো. শামসুল ইসলাম প্রথম আলোকে বলেন, এ ঘটনায় থানায় কেউ অভিযোগ দেয়নি। পরিবারের আবেদনের পরিপ্রেক্ষিতে নিহত দুই তরুণের লাশ ময়নাতদন্ত ছাড়াই তাঁদের স্বজনদের কাছে হস্তান্তর করা হয়েছে।
এর আগে সকাল সাতটার দিকে নরসিংদীর রায়পুরা উপজেলায় বাসের ধাক্কায় এক মোটরসাইকেলের চার আরোহী নিহত হন। এ নিয়ে সকাল থেকে দুপুর সাড়ে ১২টার মধ্যে সড়ক দুর্ঘটনায় ছয় মোটরসাইকেল আরোহীর মৃত্যু হলো।
