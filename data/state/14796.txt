
জগন্নাথ বিশ্ববিদ্যালয়ে ২০১৫-১৬ শিক্ষাবর্ষের স্নাতক (সম্মান) ও বিবিএ প্রথম সেমিস্টারের ভর্তি পরীক্ষায় প্রতি আসনের জন্য প্রতিদ্বন্দ্বিতা করবেন ৬৭ জন শিক্ষার্থী। এ বিশ্ববিদ্যালয়ের ২ হাজার ৭৬০টি আসনের বিপরীতে আবেদন করেছেন ১ লাখ ৮৫ হাজার ৭৯ জন।
গতকাল শুক্রবার বিশ্ববিদ্যালয়ের জনসংযোগ, তথ্য ও প্রকাশনা দপ্তরের সংবাদ বিজ্ঞপ্তিতে এ তথ্য জানানো হয়। গত বৃহস্পতিবার রাত ১২টায় শেষ হয়েছে পাঁচটি ইউনিটে ভর্তির জন্য অনলাইনে আবেদনের সময়।
বিজ্ঞপ্তিতে বলা হয়েছে, এ বছর বিজ্ঞান অনুষদ ও লাইফ অ্যান্ড আর্থ সায়েন্স অনুষদে (এ ইউনিট) ৭৬০টি আসনের বিপরীতে ৫৭ হাজার ৭০৩ জন, কলা ও আইন অনুষদে (বি ইউনিট) ৭২০টি আসনের বিপরীতে ৪০ হাজার ৬৩৪ জন, ব্যবসায় শিক্ষা অনুষদে (সি ইউনিট) ৬২০টি আসনের বিপরীতে ৩৪ হাজার ৬৮৮ জন, সামাজিক বিজ্ঞান অনুষদে (ডি ইউনিট) ৫৬০টি আসনের বিপরীতে ৪৯ হাজার ৯৩০ জন এবং ড্রামা অ্যান্ড মিউজিক বিভাগ ও ফাইন আর্টস বিভাগে (ই ইউনিট) ১০০টি আসনের বিপরীতে ২ হাজার ১২৪ জন আবেদন করেছেন।
বিজ্ঞপ্তিতে আরও বলা হয়, গতকাল থেকে জগন্নাথ বিশ্ববিদ্যালয়ের ওয়েবসাইট (www.jnu.ac.bd) বা টেলিটকের ওয়েবসাইট (http://jnu.teletalk.com.bd) থেকে ভর্তি পরীক্ষার প্রবেশপত্র ডাউনলোড করা যাবে। বি ইউনিটের ভর্তি পরীক্ষার প্রবেশপত্র ৩০ সেপ্টেম্বর, সি ইউনিটের ৪ অক্টোবর, এ ইউনিটের ১১ অক্টোবর, ডি ইউনিটের ১৮ অক্টোবর ও ই ইউনিটের ২৫ অক্টোবর রাত ১২টা পর্যন্ত অনলাইনে ছবি ও স্বাক্ষর আপলোড করে এবং পছন্দক্রম অনুসারে বিভাগ নির্ধারণ করে প্রবেশপত্র ডাউনলোড করা যাবে। ছবি, স্বাক্ষর ও পছন্দক্রম আপলোড প্রক্রিয়া একবার সম্পন্ন হলে তা আর পরিবর্তন করা যাবে না।
আগামী ৯ অক্টোবর বি ইউনিট, ১৬ অক্টোবর সি ইউনিট, ৩০ অক্টোবর এ ইউনিট, ৬ নভেম্বর ডি ইউনিট ও ১৩ নভেম্বর ই ইউনিটের ভর্তি পরীক্ষা হবে।
