
চট্টগ্রাম বন্দরের সক্ষমতা বাড়ানোর মাধ্যমে বাংলাদেশকে এগিয়ে নিতে হবে। চট্টগ্রাম এগিয়ে যাওয়া মানে বাংলাদেশ এগিয়ে যাওয়া। চট্টগ্রাম হলো বাংলাদেশের হৃৎপিণ্ড।গতকাল শুক্রবার চট্টগ্রাম নগরের থিয়েটার ইনস্টিটিউটে ‘উন্নয়নের মহাসড়কে বাংলাদেশ: প্রেক্ষিত বাংলাদেশ’ শীর্ষক সেমিনারে বক্তারা এসব কথা বলেন। সুচিন্তা বাংলাদেশ নামের একটি সংগঠন এই সেমিনারের আয়োজক।সেমিনারে প্রধান অতিথি ছিলেন চট্টগ্রাম সিটি করপোরেশনের মেয়র আ জ ম নাছির উদ্দীন। মুখ্য আলোচক হিসেবে ছিলেন সুচিন্তা ফাউন্ডেশনের চেয়ারম্যান মোহাম্মদ এ আরাফাত। সুচিন্তা বাংলাদেশের চট্টগ্রাম বিভাগীয় ফাউন্ডেশনের সমন্বয়ক মো. আশরাফুল ইসলামের সভাপতিত্বে সেমিনারে বিশেষ অতিথি ছিলেন ইন্টারন্যাশনাল বিজনেস ফোরাম চট্টগ্রামের চেয়ারপারসন এস এম আবু তৈয়ব ও চট্টগ্রাম সিটি করপোরেশনের কাউন্সিলর তারেক সোলেমান।সেমিনারে মেয়র আ জ ম নাছির উদ্দীন বলেন, অর্থনৈতিকভাবে যে সক্ষমতা বাংলাদেশে তৈরি হয়েছে, তা চট্টগ্রাম বন্দরেরই অবদান। সংকীর্ণতার ঊর্ধ্বে উঠে চট্টগ্রামকে এগিয়ে নিতে হবে।সেমিনারে মুখ্য আলোচক মোহাম্মদ এ আরাফাত বলেন, চট্টগ্রামকে নিউইয়র্ক, সিঙ্গাপুরের মতো উন্নত করা সম্ভব। এর জন্য প্রয়োজন আন্তরিকতা এবং সঠিক পরিকল্পনা।
