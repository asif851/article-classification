
উৎসবে-আনন্দে ঢাকার ধামরাইয়ে হার্ডিঞ্জ উচ্চবিদ্যালয় ও কলেজের শতবর্ষপূর্তি উৎসব শুরু হয়েছে। পরিকল্পনামন্ত্রী আ হ ম মুস্তফা কামাল গতকাল বৃহস্পতিবার বিদ্যালয় প্রাঙ্গণে উৎসবের উদ্বোধন করেন।দুই দিনব্যাপী অনুষ্ঠানের প্রথম দিনে গতকাল সকালে আনন্দ শোভাযাত্রা বের করা হয়। এর পরপরই অনুষ্ঠিত হয় আলোচনা সভা। বিদ্যালয় প্রাঙ্গণে আয়োজিত আলোচনা সভায় অন্যান্যের মধ্যে বক্তব্য দেন স্থানীয় সাংসদ এম এ মালেক, সাবেক সাংসদ বেনজীর আহমেদ, পৌরসভার মেয়র গোলাম কবির, উপজেলা আওয়ামী লীগের সাধারণ সম্পাদক সাখাওয়াত হোসেন, বিলট্রেড গ্রুপের চেয়ারম্যান এনায়েতুর রহমান প্রমুখ। সভাপতিত্ব করেন বিদ্যালয় পরিচালনা কমিটির সভাপতি হাসিবুর রহমান।পরিকল্পনামন্ত্রী বলেন, দেশের ৯৭ শতাংশ ছেলেমেয়ে স্কুলে যায় ও লেখাপড়া করে। এসব ছেলেমেয়ে প্রযুক্তির দিকে এগিয়ে না এসে সাধারণ শিক্ষায় বেশি আগ্রহী। তাদের বিজ্ঞান ও গণিতে আগ্রহী করে তোলা হবে। এ জন্য শিক্ষাপ্রতিষ্ঠানগুলোতে গণিত ও বিজ্ঞানের ওপর জোর দেওয়া হবে। দেশের শিক্ষাব্যবস্থাকে আরও সময়োপযোগী করা হবে। তিনি আরও বলেন, ‘দেশ এগিয়ে যাচ্ছে। সবার ঘরে ঘরে বিদ্যুৎ, সবার জন্য শিক্ষা ও প্রযুক্তি এখন আর স্বপ্নের কোনো বিষয় নয়। আমরা বাস্তবের দ্বারপ্রান্তে পৌঁছে গেছি। ২০৪১ সালে পৃথিবীর ২০টি উন্নত দেশের একটি হবে বাংলাদেশ।’আলোচনা শেষে স্মৃতিচারণা করেন বিদ্যালয়ের প্রাক্তন শিক্ষার্থীরা। সন্ধ্যায় সাংস্কৃতিক অনুষ্ঠান হয়। আজ শুক্রবার বেলা তিনটায় স্মৃতিচারণার মধ্য দিয়ে দ্বিতীয় দিনের অনুষ্ঠানের শুরু হবে। রাতে রয়েছে সাংস্কৃতিক অনুষ্ঠান।
