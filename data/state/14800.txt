
দরিদ্র কিডনি রোগীদের ৪০০ টাকায় ডায়ালাইসিস করবে জাতীয় কিডনি রোগ ও ইউরোলজি ইনস্টিটিউট হাসপাতাল। সরকারি-বেসরকারি অংশীদারত্ব (পাবলিক-প্রাইভেট পার্টনারশিপ—পিপিপি) প্রকল্পের আওতায় এই সেবা পাবে রোগীরা। আজ বুধবার ইনস্টিটিউটের ডায়ালাইসিস কেন্দ্রের উদ্বোধন করবেন স্বাস্থ্যমন্ত্রী মোহাম্মদ নাসিম।ইনস্টিটিউটের পরিচালক অধ্যাপক মো. নূরুল হক প্রথম আলোকে বলেছেন, প্রকল্পের আওতায় ডায়ালাইসিস কেন্দ্র চালু হচ্ছে। প্রথম পর্যায়ে ১৪টি যন্ত্রে রোগীদের ডায়ালাইসিস করা হবে। একটি যন্ত্রে দিনে ছয়জনের ডায়ালাইসিস করা সম্ভব হবে।সরকারি কর্মকর্তাদের সঙ্গে কথা বলে জানা গেছে, ভারতের বেসরকারি প্রতিষ্ঠান স্যান্ডর মেডিকেইডসের সঙ্গে এই অংশীদারত্ব হয়েছে। এটাই স্বাস্থ্য খাতে প্রথম পিপিপি উদ্যোগ। প্রথম পর্যায়ে ১৪টি যন্ত্র চালু করা হচ্ছে। তিন মাসের মধ্যে দ্বিতীয় পর্যায়ে আরও ৪৫টি যন্ত্র চালু করা সম্ভব হবে বলে তাঁরা জানিয়েছেন।মো. নূরুল হক বলেন, শর্ত অনুযায়ী ডায়ালাইসিস কেন্দ্রে ভারত ও বাংলাদেশের নার্স ও যন্ত্রবিদেরা কাজ করবেন। তাঁদের বেতন দেবে স্যান্ডর। কেন্দ্রে থাকবে দুটি ইউনিট। সাধারণ ইউনিটে যন্ত্র থাকবে ৪৪টি। প্রাইভেট ইউনিটে ১৫টি যন্ত্র চলবে। প্রতিবার ডায়ালাইসিসের খরচ ধরা হয়েছে ২ হাজার ১৯০ টাকা। দরিদ্র রোগীরা দেবে ৪০০ টাকা করে। বাকি ১ হাজার ৭৯০ টাকা সরকার দেবে ভর্তুকি হিসেবে। প্রাইভেট ইউনিটে অবস্থাপন্ন রোগীরা সেবা পাবে। তাদের পুরো টাকাই দিতে হবে। সব টাকা যাবে স্যান্ডরের তহবিলে।
স্যান্ডরের এ দেশের পরিচালক মুহম্মদ এ আর সরকার প্রথম আলোকে বলেন, এই কেন্দ্র ২৪ ঘণ্টা খোলা থাকবে। কেন্দ্রে সার্বক্ষণিক দুজন চিকিৎসক থাকবেন। তাঁদের বেতনও স্যান্ডর দেবে। ইনস্টিটিউটের জ্যেষ্ঠ চিকিৎসক ও কর্মকর্তারা কাজের ওপর নজরদারি করবেন। তিনি বলেন, চট্টগ্রাম মেডিকেল কলেজ হাসপাতালেও একই ধরনের কেন্দ্র হতে যাচ্ছে। ইতিমধ্যে ডায়ালাইসিস যন্ত্রও দেশে চলে এসেছে।
