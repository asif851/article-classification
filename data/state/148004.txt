
শান্তি, সম্প্রীতি ও সমঝোতার দাবিতে অনুষ্ঠিত মানববন্ধনে সুশীল সমাজের নাগরিকেরা রাজনৈতিক সংকটের টেকসই সমাধানের জন্য অবিলম্বে একটি জাতীয় সনদ প্রণয়ন দাবি জানিয়েছেন। এই জাতীয় সনদের বিষয়ে সব দলকে ঐকমত্যে পৌঁছাতে হবে বলেও দাবি জানানো হয়।
সুশাসনের জন্য নাগরিক (সুজন) আজ শনিবার সকাল সাড়ে ১০টায় জাতীয় জাদুঘরের সামনে এ মানববন্ধনের আয়োজন করে। মানববন্ধনে নাগরিক উদ্যোগ, ব্রতী, গণসাক্ষরতা অভিযান, কন্যাশিশু অ্যাডভোকেসি ফোরাম প্রভৃতি সংগঠন অংশ নেয়।
মানববন্ধনে সুজনের সম্পাদক বদিউল আলম মজুমদার বলেন, বর্তমান রাজনৈতিক সংকটের অন্যতম বড় কারণ ৫ জানুয়ারির নির্বাচন। একতরফা ভোটে বর্তমানে দেশে যে সংকট তৈরি হয়েছে, সংলাপ ছাড়া এর সমাধানের কোনো বিকল্প নেই। সমঝোতা ও সংলাপ গণতন্ত্রের ভাষা দাবি করে তিনি রাষ্ট্রপতির কাছে সংলাপ আয়োজনের উদ্যোগ নেওয়ার আহ্বান জানান। তিনি বলেন, নির্বাচনকালীন সরকার ও নির্বাচনী ব্যবস্থার টেকসই সমাধানের জন্য একটি জাতীয় সনদের কোনো বিকল্প নেই।
মানববন্ধনে আরও বক্তব্য দেন সাবেক তত্ত্বাবধায়ক সরকারের উপদেষ্টা এম হাফিজ উদ্দিন খান, সাবেক নির্বাচন কমিশনার শাখাওয়াত হোসেন, মানবাধিকারকর্মী হামিদা হোসেন, গণমাধ্যম ব্যক্তিত্ব মো. জাহাঙ্গীর ও বাংলাদেশের কমিউনিস্ট পার্টির (সিপিবি) নেতা রুহিন হোসেন প্রিন্স প্রমুখ।
