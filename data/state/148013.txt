
কুড়িগ্রামের রাজিবপুর উপজেলা সীমান্তে নো ম্যান্স ল্যান্ডের কাছে একটি হাতিকে মরে পড়ে থাকতে দেখা গেছে। বর্ডার গার্ড বাংলাদেশ (বিজিবি) ও এলাকাবাসী বলছেন, হাতিটি ভারতীয়। তবে হাতিটি কীভাবে মারা গেল, তা কেউ বলতে পারেননি।আজ সোমবার ভোরে মরা হাতিটিকে দেখতে পায় বিজিবি ও এলাকাবাসী। সেখানে বিজিবি, ভারতীয় সীমান্তরক্ষী বাহিনী (বিএসএফ) ও এলাকার লোকজন যান।৩৫ বিজিবি বালিয়ামারী কোম্পানি কমান্ডার এম এ মোরশেদ ও কয়েকজন এলাকাবাসীর ভাষ্য, গত শনিবার সন্ধ্যায় ভারতের ৩০ থেকে ৪০টি বুনো হাতির দল আন্তর্জাতিক সীমান্ত পিলার ১০৭২-এর পাশ দিয়ে উপজেলার মিয়াপাড়া ও বাউলপাড়ায় ঢোকে। গতকাল রোববার ভোরে হাতির দল ভারতের কালাইয়ের চর সীমান্ত এলাকায় ফিরে যায়। সন্ধ্যায়ও গ্রামবাসী ও বিজিবির টহলরত সদস্যরা হাতির দলটিকে নিজেদের মধ্যে খেলা করতে দেখেছে বলে জানান।
এম এ মোরশেদ বলেন, আজ ভোরে গ্রামবাসী ও রাজিবপুর বালিয়ামারী সীমান্ত ফাঁড়ির টহলরত সদস্যরা হাতিটিকে মরে পড়ে থাকতে দেখেন। খবর পেয়ে ভারতের ২৬ বিএসএফ কালাইয়ের চর সীমান্ত ফাঁড়ির কোম্পানি কমান্ডার রিসেল সিং আসেন। সেখানে বিজিবি ও বিএসএফের সদস্যরা গেছেন।
