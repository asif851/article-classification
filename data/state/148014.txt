
চার সিটি করপোরেশন নির্বাচনের ফলাফল দেখে পরবর্তী রাজনৈতিক কৌশল নির্ধারণ করবে প্রধান বিরোধী দল বিএনপি। এ নির্বাচনে বিএনপির সমর্থিত প্রার্থীদের জয়-পরাজয়ের ওপর দেশের আগামী দিনের রাজনৈতিক গতি-প্রকৃতির অনেকটা নির্ভর করছে। তাই স্থানীয় সরকার নির্বাচন হলেও বিএনপি এ নির্বাচনকে বেশ গুরুত্ব দিচ্ছে।
দলটির দায়িত্বশীল একাধিক নেতা প্রথম আলোকে বলেন, কারণ সরকারের শেষ সময়ে অনুষ্ঠিত এ নির্বাচনের ফলাফলে ক্ষমতাসীন দলের প্রতি মানুষের কতটা সমর্থন আছে, সেটা বোঝা যাবে। চারটিতেই বা বেশির ভাগ সিটিতে বিএনপি-সমর্থিত প্রার্থী মেয়র পদে জয়লাভ করলে, তাতে দলীয় নেতা-কর্মীদের মনোবল চাঙা হবে, যা এ মুহূর্তে দলটির জন্য খুব জরুরি। এটি বিএনপির আন্দোলনে গতির সঞ্চার করবে। একই সঙ্গে এটাকে সরকারের জনপ্রিয়তায় ধস নামার উদাহরণ হিসেবে তুলে ধরে সরকারকে মানসিক চাপে ফেলারও চেষ্টা চলবে।
আবার নির্বাচনে দলীয় প্রার্থীরা হারলে, কারচুপির অভিযোগ তুলে জাতীয় নির্বাচনের সময় নির্দলীয় সরকারের দাবির যৌক্তিকতা তুলে ধরে আবার আন্দোলনে নামার অজুহাত পাবে বিএনপি। আর ভোট গ্রহণ থেকে ফল ঘোষণা পর্যন্ত সবকিছু সুষ্ঠুভাবে করতে ব্যর্থ হলে নির্বাচন কমিশনের ওপর সাধারণ মানুষের মধ্যেও অনাস্থা তৈরি হবে, যা রাজনৈতিকভাবে বিএনপির পক্ষে যাবে বলে দলটির নেতারা মনে করেন।
এ কারণে নির্দলীয় নির্বাচন হওয়া সত্ত্বেও বিএনপিসহ ১৮-দলীয় জোট এ নির্বাচনে সার্বিকভাবে মাঠে নেমেছে। যদিও এর আগে বিএনপির সিদ্ধান্ত ছিল, তারা বর্তমান সরকারের অধীনে কোনো নির্বাচনে অংশ নেবে না। কেবল মাঠের আন্দোলনকে বেছে নিয়েছিল দলটি, যার কারণে নারায়ণগঞ্জ ও কুমিল্লা সিটি করপোরেশন নির্বাচন বর্জন করেছিল।
এখন চার সিটি নির্বাচনে অংশ নেওয়ার যৌক্তিকতা তুলে ধরতে গিয়ে বিএনপির স্থায়ী কমিটির সদস্য মওদুদ আহমদ প্রথম আলোকে বলেন, আগামী ছয় মাসের মধ্যে বর্তমান সরকারের সময় শেষ হবে। তাই চলমান সরকারবিরোধী আন্দোলন গতিশীল করতে বিএনপি এই নির্বাচনে অংশ নেওয়ার সিদ্ধান্ত নিয়েছে।
দায়িত্বশীল অপর একাধিক নেতা বলেন, একতরফাভাবে আওয়ামী লীগ নির্বাচনে অংশ নিলে ও জিতে গেলে সাধারণ মানুষের পক্ষে ক্ষমতাসীন দলের জনপ্রিয়তা কতটা কমেছে, তা বোধগম্য হতো না। সরকারের জনপ্রিয়তা কমার বিষয়টি দেশে-বিদেশের নানা জরিপে উঠে এসেছে। এসব নেতা মনে করেন, রাজনৈতিকভাবে এখন পর্যন্ত কোনো বিষয়ে সরকারের সঙ্গে পেরে উঠেনি বিএনপি। তাই এ কারণে অনেকের মধ্যে ধারণা সৃষ্টি হয়েছে, আওয়ামী লীগ আবারও ক্ষমতায় আসছে। চার সিটি নির্বাচনে আওয়ামী লীগের প ্রার্থীরা হারলে এ ধারণা পাল্টাবে। একই সঙ্গে সরকারি দলের নেতা-কর্মীদের মনোবলে চিড় ধরবে।
আজকের চার সিটি নির্বাচন সুষ্ঠু হলে এবং বিএনপির প্রার্থী জয়লাভ করলে তাতে তত্ত্বাবধায়ক সরকারের দাবি ফিকে হয়ে যাবে কি না—জানতে চাইলে বিএনপির স্থায়ী কমিটির আরেক সদস্য মাহবুবুর রহমান বলেছেন, জাতীয় নির্বাচন ও স্থানীয় নির্বাচন এক নয়। তাই ভালো নির্বাচন হলেই বিএনপির তত্ত্বাবধায়কের দাবি ফিকে হবে না।
