
ব্রাহ্মণবাড়িয়ার সরাইল উপজেলায় মুঠোফোনে এক সাংবাদিকের ছেলেকে অপহরণের হুমকি দিয়ে চাঁদা দাবির অভিযোগ পাওয়া গেছে। এ ঘটনায় মঙ্গলবার বিকেলে সরাইল থানায় সাধারণ ডায়েরি (জিডি) করা হয়েছে।
পুলিশ ও জিডি সূত্রে জানা গেছে, আরিফ খান নামের ওই শিশুর বাবার নাম মো. আইয়ুব খান। বাড়ি উপজেলার দক্ষিণ কালীকচ্ছ গ্রামে। তিনি সরাইল পাইলট বালিকা উচ্চবিদ্যালয়ের প্রধান শিক্ষক। আরিফের মা হোসনে আরা বেগম কালীকচ্ছ দক্ষিণ সরকারি প্রাথমিক বিদ্যালয়ের প্রধান শিক্ষক। আইয়ুব খান শিক্ষকতার পাশাপাশি দৈনিক ইনকিলাব পত্রিকার উপজেলা সংবাদদাতা হিসেবে কর্মরত। দুর্বৃত্তরা গত সোমবার রাত সাড়ে নয়টার দিকে মুঠোফোনে আইয়ুব খানের কাছে ৫০ হাজার টাকা চাঁদা দাবি করে। টাকা না দিলে আরিফকে (৬) অপহরণের হুমকি দেওয়া হয়। একাধিকবার ফোন করে একই হুমকি দেওয়া হয়। সাংবাদিক আইয়ুব খান প্রথম আলোকে বলেন, ‘হুমকির এ ঘটনায় পরিবারের সদস্যরা খুব ভয়ের মধ্যে আছি।’সরাইল থানার ভারপ্রাপ্ত কর্মকর্তা (ওসি) মো. আলী আরশাদ বলেন, হুমকিদাতাকে চিহ্নিত করার প্রক্রিয়া চলছে।
