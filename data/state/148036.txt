
রাজধানীর হজরত শাহজালাল আন্তর্জাতিক বিমানবন্দর থেকে গতকাল বৃহস্পতিবার রাতে একটি টেলিভিশনের ভেতর থেকে চারটি সোনার বার উদ্ধার করেছে বিমানবন্দর শুল্ক বিভাগ।
ঘটনার সত্যতা নিশ্চিত করে ঢাকা কাস্টম হাউসের সহকারী কমিশনার ওয়াজেদ আলী প্রথম আলো ডটকমকে জানান, তাঁরা গোপন সূত্রে জানতে পেরেছিলেন সিঙ্গাপুর থেকে একটি টেলিভিশনে করে সোনার বার দেশে আসছে। এর পর থেকেই তাঁরা বিমানবন্দরের গ্রিন চ্যানেলের স্ক্যানিং এলাকার ওপর নজর রাখছিলেন। গতকাল রাত ১০টার দিকে সিঙ্গাপুর  থেকে ছেড়ে আসা টাইগার এয়ারলাইনসের একটি ফ্লাইটে করে ওই এলইডি টেলিভিশনটি আসে। এটি তল্লাশি করে সোনার বারগুলো উদ্ধার করা হয়। টেলিভিশনটি নিতে বিমানবন্দরে কেউ আসেননি। তবে টেলিভিশনটির বাক্সের গায়ে শেখ হোসেন নামের এক ব্যক্তির নাম উল্লেখ রয়েছে।
বিমানবন্দর শুল্ক বিভাগের দাবি, উদ্ধার হওয়া সোনার বারগুলোর ওজন চার কেজি, যার আনুমানিক মূল্য দুই কোটি টাকা।
ঢাকা কাস্টম হাউসের সহকারী কমিশনার ওয়াজেদ আলী আরও জানান, ঘটনার তদন্ত চলছে। এ বিষয়ে একটি বিভাগীয় মামলা হয়েছে।
