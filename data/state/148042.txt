
রাজধানীর সায়েদাবাদে গতকাল বুধবার সকালে রুবেল আবেদীন (৩২) নামের এক বাসচালকের মৃত্যু হয়েছে।পুলিশ ও হাসপাতাল সূত্র জানায়, ৩২ বছর বয়সী রুবেল ওরফে রিপন জিএম পরিবহনের বাসের চালক ছিলেন।গতকাল সকাল সাড়ে ১০টার দিকে তাঁর বাসটি সায়েদাবাদে যানজটে আটকে ছিল। এ সময় সেখানে কর্তব্যরত ট্রাফিক পুলিশের সদস্য রুবেলকে ডাকেন। রুবেল নেমে গিয়ে তাঁর সঙ্গে কথা বলেন। এরপর বাসে ওঠার সময় অনাবিল পরিবহনের একটি বাস তাঁকে পেছন থেকে ধাক্কা দেয়।সহকারী মফিজুর রহমান গুরুতর আহত অবস্থায় উদ্ধার করে ঢাকা মেডিকেল কলেজ হাসপাতালে নিয়ে এলে চিকিৎসকেরা তাঁকে মৃত ঘোষণা করেন।নিহতের গ্রামের বাড়ি জামালপুরের বকশীগঞ্জের টালিয়াপাড়ায়। তিনি রাজধানীর পূর্ব বাড্ডা বাজার এলাকায় থাকতেন।নিহত ব্যক্তির পরিচয় মিলেছে: মিরপুর সেনানিবাসের শাপলা ভবনের পশ্চিম পাশের লেক থেকে মঙ্গলবার অজ্ঞাতপরিচয় এক তরুণের লাশ উদ্ধার করা হয়। গতকাল নিহতের ভগ্নিপতি লাবলু মিয়া মর্গে গিয়ে লাশটি শনাক্ত করেন।লাবলু মিয়া গতকাল জানান, ওই তরুণের নাম মো. হাসান। তার বয়স ১৭ বছরের মতো। তাদের গ্রামের বাড়ি ভোলায়। প্রায় এক মাস আগে সে কাজের সন্ধানে ঢাকায় আসে। বোন গোলেনুরের সঙ্গে হাসান মিরপুরের দুয়ারীপাড়ার ভাড়া বাসায় থাকত। গত শুক্রবার সেখান থেকে নিখোঁজ হয়। এরপর লেকে ভাসমান অবস্থায় তার লাশ পাওয়া যায়।
