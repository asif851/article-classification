
রাজনৈতিক স্থিতিশীলতার কারণে অর্থনৈতিক অগ্রগতি হয়েছে বলে মন্তব্য করেছেন বাণিজ্যমন্ত্রী তোফায়েল আহমেদ। একই কারণে এ বছর রপ্তানি লক্ষ্যমাত্রা ছাড়িয়ে গেছে বলে তিনি জানান।
আজ শুক্রবার দুপুরে নগরের ইঞ্জিনিয়ার্স ইনস্টিটিউট মিলনায়তনে লায়ন্স ক্লাব-৩১৫বি৪–এর ১৯তম বার্ষিক সম্মেলনের উদ্বোধনী অনুষ্ঠানে প্রধান অতিথির বক্তব্যে বাণিজ্যমন্ত্রী এ মন্তব্য করেন।
বাণিজ্যমন্ত্রী বলেন, একসময় যারা বলত বাংলাদেশ গরিব রাষ্ট্রগুলোর মডেল। আজ তারাই বলে বাংলাদেশ পৃথিবীর মধ্যে বিস্ময়কর উত্থান। এ বছর রপ্তানি লক্ষ্যমাত্রা নির্ধারণ করেছিলাম সাড়ে ৩৩ বিলিয়ন ডলার। সেটি ৩৪ ছাড়িয়ে ৩৫ বিলিয়ন ডলারে যাবে। তার কারণ হলো রাজনৈতিক স্থিতিশীলতা।
চট্টগ্রামকে বাংলাদেশের হৃদয় উল্লেখ করে মন্ত্রী বলেন, ‘চট্টগ্রাম দিয়ে আমদানি রপ্তানি হয়। এটি বাধাগ্রস্ত হলে ব্যবসায়ীরা ক্ষতিগ্রস্ত হন। ২০১৩, ২০১৪ সালে রাজনৈতিক অস্থিতিশীলতার কারণে আমরা ক্ষতিগ্রস্ত হয়েছি। ২০১৫ সালেও ৯২ থেকে ৯৩ দিন ক্ষতিগ্রস্ত হয়েছি। আজ স্বাভাবিক। যার জন্য এই মুহূর্তে আমাদের অর্থনৈতিক অগ্রযাত্রা ভালো। অর্থনৈতিক অগ্রযাত্রার পূর্বশর্ত হলো রাজনৈতিক স্থিতিশীলতা।’
বাণিজ্যমন্ত্রী তোফায়েল আহমেদ বলেছেন, ‘বাংলাদেশ আজকে এগিয়ে চলেছে। যে বাংলাদেশকে নিয়ে একসময় তুচ্ছতাচ্ছিল্য করা হতো; বলা হতো তলাবিহীন ঝুড়ি। আজ আমরা গর্ব করে বলতে পারি বাংলাদেশ একটি বিস্ময়ের নাম।’
অনুষ্ঠানে সভাপতিত্ব করেন লায়ন্স ক্লাব ৩১৫বি৪–এর গভর্নর মোস্তাক হোসেন। অতিথি হিসেবে আরও বক্তব্য দেন কাউন্সিল চেয়ারম্যান এম এ আউয়াল, সাবেক কাউন্সিল পারসন আকরাম উদ্দিন আহমেদ, সিরাজুল হক আনসারী, শফিউর রহমান, শফিকুল ইসলাম প্রমুখ। সম্মেলনের স্লোগান দেওয়া হয়েছে ‘উৎকর্ষতার জন্য শিক্ষা’।
