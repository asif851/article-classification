
ঢাকায় এসএসসি পরীক্ষার্থীদের যাতায়াতের সুবিধার্থে আগামীকাল রোববার সকালের পূর্বনির্ধারিত অনুষ্ঠান ৩০ মিনিট পিছিয়ে দিয়েছেন প্রধানমন্ত্রী শেখ হাসিনা। অনুষ্ঠানটি সকাল সাড়ে ১০টায় শুরু হবে। পরীক্ষার্থীরা পরীক্ষার হলে প্রবেশের পর প্রধানমন্ত্রী তাঁর সরকারি বাসভবন গণভবন থেকে বের হবেন।
প্রধানমন্ত্রীর উপপ্রেস সচিব আশরাফুল আলম খোকন প্রথম আলোকে এ তথ্য নিশ্চিত করে বলেন, পরীক্ষার দিনগুলোতে প্রধানমন্ত্রী অন্য অনুষ্ঠানগুলোর সময়সূচিও একইভাবে নির্ধারণের জন্য ইতিমধ্যে ব্যক্তিগত কর্মকর্তাদের নির্দেশনা দিয়েছেন।
আগামীকাল রাজধানীর একটি হোটেলে ই-নাইন ফোরামের মন্ত্রী পর্যায়ের একটি পর্যালোচনা সভায় প্রধানমন্ত্রীর অংশ নেওয়ার কথা রয়েছে।
