
রাজধানীর মগবাজারে দুর্বৃত্তদের গুলিতে আবু নাসের মুহিত নামের এক চিকিৎসক আহত হয়েছেন। আজ সন্ধ্যা সাতটার দিকে মগবাজারের মধুবাগ এলাকার ৩৫৬/সি নম্বর বাসায় এ ঘটনা ঘটে।
আবু নাসের মুহিত বারডেম হাসপাতালের সিনিয়র মেডিকেল অফিসার। তাঁকে ঢাকা মেডিকেল কলেজ হাসপাতালে ভর্তি করা হয়েছে। ঢাকা মেডিকেল কলেজ হাসপাতালের জরুরি বিভাগ সূত্রে এ তথ্য জানা যায়।
আনু নাসেরের স্বজন গিয়াস উদ্দিন খান জানান, চারতলা বাসার দ্বিতীয় তলায় থাকেন আবু নাসের। সন্ধ্যা সাতটার দিকে এক যুবক তাঁর বাসার কলবেল চাপেন। বাসার ভেতর থেকে জানতে চাইলে ওই যুবক জানান তাঁরা ডিশের লাইন মেরামতের জন্য এসেছেন। আবু নাসের ঘরের দরজা খুলে দিলে চারজন যুবক ঘরে ঢুকে পড়েন। এ সময় কোনো কিছু বুঝে ওঠার আগেই দুর্বৃত্তরা আবু নাসেরকে কিল-ঘুষি শুরু করলে তাদের সঙ্গে আবু নাসের ধস্তাধস্তি হয়। একপর্যায়ে তিনি চিৎকার দিলে দুর্বৃত্তরা তাঁকে গুলি করে পালিয়ে যায়। এতে তাঁর ডান পায়ের ঊরুতে গুলিবিদ্ধ হয়। পরে তাঁকে ঢাকা মেডিকেল কলেজ হাসপাতালে আনা হয়। বর্তমানে তিনি এখানে চিকিৎসাধীন রয়েছেন।
