
বরিশাল থেকে দক্ষিণাঞ্চলের পটুয়াখালী ও বরগুনা জেলার অন্তত ৫০টি পথে আজ সকাল থেকে অনির্দিষ্টকালের বাস ধর্মঘট শুরু হয়েছে। বরিশালের রূপাতলী বাসস্ট্যান্ড থেকে ঝালকাঠি হয়ে দক্ষিণ ও দক্ষিণ-পশ্চিমাঞ্চলের ১১টি পথে বাস চলাচলে ঝালকাঠি বাস মালিক সমিতি বাধা দেওয়ার প্রতিবাদে এই তিন জেলার বাস মালিক ও শ্রমিক সমন্বয় পরিষদ ধর্মঘট ডেকেছে।
ধর্মঘটের ফলে দক্ষিণাঞ্চলের হাজার হাজার যাত্রী চরম বিপাকে পড়েছেন। বিকল্প বাহনে এই যাত্রীদের গন্তব্যে যেতে চরম ভোগান্তি হচ্ছে।
বরিশাল মিনিবাস শ্রমিক ইউনিয়নের সভাপতি সুলতান মাহামুদ জানান, দীর্ঘদিন ধরে ঝালকাঠি জেলার সড়ক হয়ে দক্ষিণ ও দক্ষিণ-পশ্চিমাঞ্চলের পথগুলোয় সরাসরি বাস চলাচল করতে দিচ্ছে না ঝালকাঠি মালিক সমিতি। তারা বরিশাল নগরের রূপাতলী থেকে সাত কিলোমিটার দূরে ঝালকাঠির রায়পুরায় নতুন স্ট্যান্ড তৈরি করে সেখান থেকে ওই পিরোজপুর, বাগেরহাট, খুলনা এবং ঝালকাঠি ও বরগুনার পাথরঘাটা, বামনা উপজেলার ১১টি পথে বাস চলাচল করাচ্ছে। এসব পথে বরিশাল মালিক সমিতির বাস চলাচল করতে দিচ্ছে না ঝালকাঠি বাস মালিক সমিতি। এ নিয়ে বরিশাল বিভাগীয় প্রশাসনের সঙ্গে বারবার বৈঠক হলেও এর কোনো সমাধান হয়নি। এ জন্য বাধ্য হয়ে তাঁরা বরিশাল থেকে দক্ষিণের ১৭টি পথে বাস চলাচল বন্ধ করে দিয়েছেন।
বরিশাল-পটুয়াখালী মিনিবাস সমিতির সাধারণ সম্পাদক কাওসার হোসেন বলেন, ধর্মঘটের কারণে বরিশাল থেকে ১৭টি পথ এবং পটুয়াখালী ও বরগুনা জেলা মিলিয়ে প্রায় ৫০টি পথে বাস চলাচল বন্ধ রয়েছে।
বরগুনা জেলা বাস মালিক গ্রুপের সাধারণ সম্পাদক সগির হোসেন জানান, সকাল থেকে বরিশাল, পটুয়াখালী, বরগুনা বাস মালিক শ্রমিক সমন্বয় পরিষদের ব্যানারে বরগুনা থেকেও সব পথে বাস চলাচল বন্ধ রয়েছে।
বরিশাল জেলা বাস মালিক সমিতির সভাপতি ও বরিশাল বিভাগীয় বাস মালিক-শ্রমিক সমন্বয় ঐক্য পরিষদের সাধারণ সম্পাদক আজিজুল হক বলেন, ঝালকাঠির ওপর দিয়ে বরিশালের গাড়ি চলতে না দেওয়া পর্যন্ত এ ধর্মঘট অব্যাহত থাকবে। পাশাপাশি পটুয়াখালীর মির্জাগঞ্জ উপজেলায় কথিত বাস মালিক সমিতির নামে বেআইনি চাঁদাবাজিও বন্ধ করতে হবে। তবে ঝালকাঠি থেকে দক্ষিণ ও দক্ষিণ-পশ্চিমাঞ্চলের পথগুলোয় বাস চলাচল স্বাভাবিক রয়েছে। ঝালকাঠি বাস মালিক সমিতির যুগ্ম সম্পাদক নাসির উদ্দিন আহম্মেদ বলেন, সকাল থেকেই যথানিয়মে ঝালকাঠি থেকে পিরোজপুরসহ সব পথে বাস চলাচল স্বাভাবিক রয়েছে।  বরিশালের রূপাতলী বাসস্ট্যান্ড থেকে দক্ষিণ ও দক্ষিণ-পশ্চিমাঞ্চলের ১১ পথে গত আড়াই মাসে তিন দফায় সরাসরি বাস চলাচল বন্ধ থাকে। এর মধ্যে গত ১৭ থেকে ২১ ডিসেম্বর পাঁচ দিন এবং ৩ জানুয়ারি থেকে ২৩ জানুয়ারি ২১ দিন এ পথে বাস চলাচল বন্ধ ছিল। সর্বশেষ গত ১৪ ফেব্রুয়ারি থেকে এসব পথে বরিশাল থেকে সরাসরি বাস চলাচল বন্ধ রয়েছে। এই ১১টি পথ হচ্ছে বরিশাল থেকে ঝালকাঠি, ভান্ডারিয়া, আমুয়া, নলছিটি, বরগুনার বামনা, পাথরঘাটা, পিরোজপুর, মঠবাড়িয়া, বাগেরহাট, মোল্লারহাট ও খুলনা।
