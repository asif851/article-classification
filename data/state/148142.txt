
মেয়াদের শেষ সময়ে এসে সরকার আরও একটি বেসরকারি টেলিভিশন (টিভি) চ্যানেলের অনুমোদন দিয়েছে। বাংলা টিভি (বাংলা টিভি লিমিটেড) নামের নতুন এই চ্যানেলের কর্ণধার সামাদুল হক। তিনি লন্ডনে বাংলা টিভি নামের একটি চ্যানেলের মালিক।গত সোমবার বাংলা টিভির অনুমোদন দেওয়া হয়েছে। জানতে চাইলে ভারপ্রাপ্ত তথ্যসচিব মরতুজা আহমদ অনুমোদনের বিষয়টি নিশ্চিত করেছেন।তথ্য মন্ত্রণালয়ের সূত্রমতে, বাংলা টিভির ঢাকার ঠিকানা হলো এইচ/৪২, নিউ এয়ারপোর্ট রোড, মহাখালী। ১৪টি শর্তে চ্যানেলটির অনুমোদন দেওয়া হয়েছে। সব শর্তই আগের মতো। শুধু জঙ্গিবাদবিরোধী প্রচারণা চালাতে হবে, এমন একটি নতুন শর্ত জুড়ে দেওয়া হয়েছে।তথ্য মন্ত্রণালয়ের একজন কর্মকর্তা জানান, নতুন শর্তটি পুরোনো চ্যানেলগুলোকেও মেনে চলতে হবে। এ জন্য তাদের চিঠি দিয়ে জানিয়ে দেওয়া হবে।বর্তমান সরকারের আমলে এ নিয়ে মোট ১৮টি বেসরকারি টিভি চ্যানেলের অনুমোদন দেওয়া হলো।
