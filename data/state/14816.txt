
আন্তনগর ও মেইল ট্রেনের যাত্রাবিরতির দাবিতে গতকাল রোববার ময়মনসিংহ সদর উপজেলার বিদ্যাগঞ্জ রেলওয়ে স্টেশন এলাকায় প্রায় এক ঘণ্টা রেলপথ অবরোধ করে এলাকাবাসী। পরে রেলওয়ে পুলিশ তাদের সরিয়ে দেয়। ময়মনসিংহ রেলওয়ে পুলিশ ও স্থানীয় সূত্রে জানা যায়, বিদ্যাগঞ্জ রেলওয়ে স্টেশন হয়ে ঢাকা-জামালপুর-বাহাদুরাবাদ ঘাট ও ময়মনসিংহ-জামালপুর-যমুনা সেতু পর্যন্ত আন্তনগর ও লোকাল ট্রেন চলাচল করে। লোকাল ট্রেন ওই স্টেশনে যাত্রাবিরতি করলেও কোনো আন্তনগর ট্রেন যাত্রাবিরতি করে না। আন্তনগর, ব্রহ্মপুত্র, অগ্নিবীণা, যমুনা ও বেসরকারি কমিউটার ট্রেনের যাত্রাবিরতির দাবিতে গতকাল সকাল নয়টার দিকে এলাকাবাসী বিদ্যাগঞ্জ রেলওয়ে স্টেশনে রেলপথ অবরোধ করে। এ সময় জামালপুর থেকে ঢাকাগামী আন্তনগর ব্রহ্মপুত্র ট্রেনটি বিদ্যাগঞ্জ স্টেশনে কিছু সময়ের জন্য আটকা পড়ে। সকাল ১০টার দিকে জামালপুর রেলওয়ে পুলিশ ঘটনাস্থলে গিয়ে অবরোধকারীদের সরিয়ে দেয়। উল্লেখ্য, বিদ্যাগঞ্জ রেলওয়ে স্টেশন জামালপুর রেলওয়ে থানার অধীন। জামালপুর রেলওয়ে ওসি আলাউদ্দিন বলেন, অবরোধের কারণে কয়েক মিনিট একটি আন্তনগর ট্রেন আটকা পড়ে।
