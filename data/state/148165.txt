
মাগুরা শহরের নতুন বাজার এলাকায় গতকাল রোববার গভীর রাতে একটি পাটগুদামে আগুন লাগে। গুদামে প্রায় ৮০০ মণ পাট ছিল বলে গুদামের মালিক দাবি করেছেন।
গুদামের মালিক মো. নায়েব আলী ও দমকলকর্মীরা জানান, নতুন বাজারের আবুল কালামের একটি গুদামঘর ভাড়া নিয়ে পাটের ব্যবসা করছিলেন তিনি (নায়েব আলী)। গতকাল গভীর রাতে ওই পাটগুদামে আগুন লাগে। খবর পেয়ে দমকলকর্মীরা এসে প্রায় দুই ঘণ্টা চেষ্টার পর আগুন নিয়ন্ত্রণে আনেন। এরই মধ্যে পাটসহ গুদামঘরটি প্রায় ভস্মীভূত হয়।
মো. নায়েব আলী প্রথম আলোর কাছে দাবি করেন, গুদামে প্রায় ৮০০ মণ পাট ছিল। আগুনে পাটসহ গুদামঘরটি পুড়ে গেছে। এতে পায় ২০ লাখ টাকার ক্ষয়ক্ষতি হয়েছে।
জানতে চাইলে মাগুরা দমকলের স্টেশন কর্মকর্তা গোলাম সরোয়ার আজ প্রথম আলোকে বলেন, ‘খবর পেয়ে দিবাগত রাত সোয়া দুইটার দিকে আমরা সেখানে গিয়েছিলাম। যত দূর জানতে পেরেছি, তাতে প্রায় ২০০ মণ পাট ছিল। আগুন নেভাতে নেভাতে প্রায় সব পাটই পুড়ে গেছে।’
গোলাম সারোয়ার আরও বলেন, ক্ষয়ক্ষতির পরিমাণ এখনো নিরূপণ করা সম্ভব হয়নি। তদন্ত করে দেখা হচ্ছে। প্রাথমিকভাবে বৈদ্যুতিক শর্টসার্কিট থেকে আগুনের সূত্রপাত হয়েছে বলে ধারণা করা হচ্ছে।
