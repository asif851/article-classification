
নোয়াখালীর সেনবাগ উপজেলা ছাত্রলীগের কমিটি নিয়ে বিরোধের জের ধরে গতকাল মঙ্গলবার ফেনী-নোয়াখালী সড়ক অবরোধ করেছেন এক পক্ষের নেতা-কর্মীরা। এ ঘটনার পর উপজেলা ছাত্রলীগের নতুন কমিটি সাময়িকভাবে স্থগিত করা হয়।ছাত্রলীগের নেতা ফিরোজ আলম ওরফে রিগান জানান, ২১ জুলাই ঢাকা থেকে তাঁকে সভাপতি এবং মাজেদুল তানভিরকে সাধারণ সম্পাদক করে উপজেলা ছাত্রলীগের দুই সদস্যের কমিটি ঘোষণা করা হয়।ছাত্রলীগ সূত্র জানায়, পুরোনো কমিটির নেতা-কর্মীরা এই কমিটি প্রত্যাখ্যান করে সড়ক অবরোধ করেন।নোয়াখালী জেলা ছাত্রলীগের সভাপতি ইবনে ওয়াজেদ ওরফে ইমন বলেন, সেনবাগ উপজেলা ছাত্রলীগের নতুন কমিটি সাময়িকভাবে স্থগিত করা হয়েছে। নেতাদের সঙ্গে আলোচনা করে পরে এ ব্যাপারে সিদ্ধান্ত নেওয়া হবে।প্রত্যক্ষদর্শী আবদুর রহিম প্রথম আলোকে জানান, গতকাল বেলা সোয়া ১১টা থেকে দুপুর সোয়া ১২টা পর্যন্ত সেনবাগ রাস্তার মাথা নামক স্থানে ফেনী-নোয়াখালী সড়ক অবরোধ করেন ছাত্রলীগের এক পক্ষের নেতা-কর্মীরা। অবরোধকারীরা সড়কের ওপর গাছের গুঁড়ি ও তেলের ড্রাম ফেলে যানবাহন চলাচল বন্ধ করে দেন। এ সময় তাঁরা সড়কে টায়ার জ্বালিয়ে বিক্ষোভ করেন।স্থানীয় সূত্র জানায়, অবরোধের কারণে সড়কের দুই দিকে অসংখ্য যানবাহন আটকে পড়ে। এতে যাত্রীরা ভোগান্তির শিকার হন।প্রত্যক্ষদর্শীরা জানান, অবরোধ শুরুর কিছুক্ষণ পর সেনবাগ থানার ভারপ্রাপ্ত কর্মকর্তা (ওসি) মোস্তফা কামালের নেতৃত্বে পুলিশ সেখানে গিয়ে অবরোধকারীদের সরিয়ে দেওয়ার চেষ্টা করে। কিন্তু ছাত্রলীগের নেতা-কর্মীরা অবরোধে অনড় থাকেন। পরে বেগমগঞ্জ সার্কেলের সহকারী পুলিশ সুপার (এএসপি) সিকদার হাসান ইমাম ঘটনাস্থলে গিয়ে ছাত্রলীগের নেতা-কর্মীদের বোঝানোর চেষ্টা করেন। একপর্যায়ে সেখান থেকে জেলা আওয়ামী লীগের সাধারণ সম্পাদক সাংসদ একরামুল করিম চৌধুরীর সঙ্গে কথা বলেন সেনবাগ কলেজ ছাত্রলীগের সাবেক সাধারণ সম্পাদক আশরাফুল আলম ওরফে রানা।আশরাফুল আলম প্রথম আলোকে বলেন, সাংসদ একরামুল করিম চৌধুরী কমিটি নিয়ে বিরাজমান মতবিরোধ নিরসনে পদক্ষেপ নেওয়ার আশ্বাস দেওয়ার পর তাঁরা অবরোধ তুলে নেন।পুরোনো কমিটির সভাপতি সাইফুল ইসলাম বলেন, নতুন ঘোষিত কমিটি অবৈধ। এটি বাতিল না হওয়া পর্যন্ত আন্দোলন চলবে। তিনি বলেন, যাঁদের দিয়ে নতুন কমিটি করা হয়েছে, তাঁরা কেউই আগে ছাত্রলীগের কোনো দায়িত্বে ছিলেন না। তা ছাড়া সাধারণ সম্পাদক যাঁকে করা হয়েছে তাঁর বাড়ি অন্য উপজেলায়।সেনবাগ উপজেলা ছাত্রলীগের কমিটি নিয়ে দুই পক্ষের মধ্যে একাধিকবার পাল্টাপাল্টি ধাওয়া ও সংঘর্ষ হয়। স্থানীয় সূত্র জানায়, নতুন কমিটি নোয়াখালী-২ আসনের সাংসদ মোরশেদ আলমের অনুসারী ও পুরোনো কমিটি উপজেলা আওয়ামী লীগের সাধারণ সম্পাদক সেনবাগ পৌরসভার মেয়র আবু জাফরের অনুসারী বলে এলাকায় প্রচার আছে।সহকারী পুলিশ সুপার সিকদার হাসান ইমাম ও সেনবাগ থানার ওসি মোস্তফা কামাল ছাত্রলীগের কর্মীদের সড়ক অবরোধের সত্যতা নিশ্চিত করেছেন।
