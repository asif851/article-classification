
প্রধান বিচারপতির আকস্মিক ছুটির বিষয় নিয়ে কথা বলতে সুপ্রিম কোর্ট আইনজীবী সমিতি রাষ্ট্রপতির সাক্ষাৎ চাইবে। আগামীকাল বিকেল চারটায় আবারও জ্যেষ্ঠ আইনজীবীদের সঙ্গে একটি বৈঠক করে এ বিষয়ে সিদ্ধান্ত নেওয়া হবে।
প্রধান বিচারপতি এস কে সিনহার আকস্মিক ছুটি ও তাঁর সঙ্গে দেখা করতে না পারায় উদ্বিগ্ন সুপ্রিম কোর্ট আইনজীবী সমিতি ও জ্যেষ্ঠ আইনজীবীরা।
আজ মঙ্গলবার বিকেলে সুপ্রিম কোর্ট আইনজীবী সমিতির সম্মেলন কক্ষে সমিতির সদস্যদের সঙ্গে জ্যেষ্ঠ আইনজীবীদের এক সভায় এ উদ্বেগ প্রকাশ করা হয়। সভা শেষে সমিতির সভাপতি জয়নুল আবেদীন এ কথা জানান।
বিএনপির ভাইস চেয়ারম্যান জয়নুল আবেদীন বলেন, প্রধান বিচারপতির এই আকস্মিক ছুটি সবাইকে মর্মাহত করেছে। এটা বিচারব্যবস্থার জন্য দুর্ভাগ্যজনক। এটা কারও জন্যই মঙ্গলজনক নয়, সরকারের জন্যও নয়। তিনি বলেন, বিষয়টি নিয়ে কথা বলতে তাঁরা রাষ্ট্রপতির সাক্ষাৎ চাইবেন। আগামীকাল বিকেল চারটায় আবারও জ্যেষ্ঠ আইনজীবীদের সঙ্গে একটি বৈঠক করে এ বিষয়ে সিদ্ধান্ত নেওয়া হবে।
বৈঠক সূত্রে জানা যায়, আজকের সভায় জ্যেষ্ঠ আইনজীবীদের মধ্যে উপস্থিত ছিলেন বিএনপির স্থায়ী কমিটির সদস্য মওদুদ আহমদ ও জমির উদ্দিন সরকার, বিএনপির ভাইস চেয়ারম্যান খন্দকার মাহবুব হোসেন এবং এম কে রহমান, মইনুল হোসেন প্রমুখ।
এর আগে সকালে সুপ্রিম কোর্ট আইনজীবী সমিতির কার্যকরী কমিটির জরুরি সভায় সভাপতি জয়নুল আবেদীন বলেন, প্রচণ্ড চাপের মুখে প্রধান বিচারপতি ছুটিতে 
এক মাস অবকাশকালীন ছুটি শেষে আজ সুপ্রিম কোর্টের নিয়মিত বেঞ্চ বসেছে। এর আগে গতকাল সোমবার প্রধান বিচারপতি সুরেন্দ্র কুমার সিনহা এক মাসের ছুটির কথা জানিয়ে রাষ্ট্রপতি বরাবর চিঠি দেন। গতকাল রাতেই আইন মন্ত্রণালয় একটি প্রজ্ঞাপন জারি করে। রাষ্ট্রপতির আদেশক্রমে আইন ও বিচার বিভাগের সচিব আবু সালেহ শেখ মো. জহিরুল হক স্বাক্ষরিত ওই প্রজ্ঞাপনে বলা হয়, ‘বাংলাদেশের মহামান্য রাষ্ট্রপতি সংবিধানের ৯৭ অনুচ্ছেদ অনুযায়ী প্রধান বিচারপতি সুরেন্দ্র কুমার সিনহার শারীরিক অসুস্থতার কারণে ৩ অক্টোবর থেকে ১ নভেম্বর পর্যন্ত ৩০ দিন ছুটি মঞ্জুরের বিষয়ে সানুগ্রহ অনুমোদন প্রদান করেছেন। মাননীয় প্রধান বিচারপতির অসুস্থতাজনিত ছুটি ভোগকালীন বাংলাদেশের সুপ্রিম কোর্টের আপিল বিভাগের প্রবীণতম বিচারপতি মো. আবদুল ওয়াহ্হাব মিঞাকে বাংলাদেশের প্রধান বিচারপতির কার্যভার পালনের দায়িত্ব দিয়েছেন।’
