
আন্তর্জাতিক মাতৃভাষা দিবস উপলক্ষে চেয়ারপারসনের উপদেষ্টা ইনাম আহমেদ চৌধুরীর নেতৃত্বে বিএনপি দলীয় নেতা-কর্মীরা কেন্দ্রীয় শহীদ মিনারে ফুল দিয়ে শ্রদ্ধা জানিয়েছেন। আজ শনিবার সকাল সাতটার দিকে দলীয় নেতা-কর্মীরা শহীদ মিনারে যান। শহীদ মিনারে শ্রদ্ধা জানানোর সময় বিএনপির উল্লেখযোগ্য জ্যেষ্ঠ নেতাদের দেখা যায়নি। এদিকে বিএনপির পক্ষ থেকে অভিযোগ করা হয়, দলের নির্বাহী কমিটির সদস্য মেজর (অব.) হানিফ সকালে শহীদ মিনারে যেতে দলের স্থায়ী কমিটির সদস্য মাহবুবুর রহমানের বাসায় যাওয়ার পথে বনানী থেকে পুলিশ তাঁকে আটক করে।প্রতিবছর বিএনপির চেয়ারপারসন খালেদা জিয়া দলীয় নেতা-কর্মীদের নিয়ে একুশে ফেব্রুয়ারির প্রথম প্রহরে শহীদ মিনারে ফুল দিয়ে শ্রদ্ধা জানিয়ে আসছেন। কিন্তু এবার তিনি কার্যালয় থেকে বের হননি।  বিএনপি সূত্র জানায়, দেশে ২০-দলীয় জোটের ডাকা অবরোধ চলছে। বিএনপি নেতাদের আশঙ্কা, খালেদা জিয়া তাঁর গুলশানের রাজনৈতিক কার্যালয় থেকে একবার বের হলে তাঁকে আর কার্যালয়ে ঢুকতে দেওয়া হবে না। কিন্তু খালেদা জিয়া আন্দোলন শেষ না হওয়া পর্যন্ত কার্যালয়ে অবস্থান করতে চান। শহীদ মিনারে ফুল দিতে না যাওয়া এটাও একটি বড় কারণ।খালেদা জিয়া ৪৯ দিন ধরে তাঁর গুলশান কার্যালয়ে অবস্থান করছেন। দলটির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, গয়েশ্বর চন্দ্র রায়, দলের যুগ্ম মহাসচিব রুহুল কবির আহমেদ রিজভী, মো. শাহাজাহানসহ দলের বেশ কয়েকজন জ্যেষ্ঠ নেতা কারাগারে রয়েছেন। বাইরে থাকা নেতাদের একটি বড় অংশ গ্রেপ্তারের ভয়ে আত্মগোপনে আছেন।
