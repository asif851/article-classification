
৩৪তম বিসিএসের সংশোধিত ফলাফল প্রকাশ করা হয়েছে। এতে আরও ৯৫৩ জন প্রার্থী সাধারণ ও পেশাগত/কারিগরি ক্যাডারে উত্তীর্ণ হয়েছেন। এ ছাড়া শুধু পেশাগত/কারিগরি ক্যাডারে উত্তীর্ণ হয়েছেন ১৪৪ জন। ফলাফল স্থগিত ছিল এমন ১৯ জন নির্ধারিত কাগজপত্র দেওয়ায় তাঁদের ফলও প্রকাশ করা হয়েছে। এ নিয়ে মোট ১০ হাজার ৯৩৮ জন উত্তীর্ণ হলেন।
পিএসসির পরীক্ষা নিয়ন্ত্রক (ক্যাডার) আ ই ম নেছারউদ্দিন গতকাল মঙ্গলবার এ তথ্য জানিয়েছেন। আজ তিনি প্রথম আলোকে জানান, আগামী ২৬ জানুয়ারি থেকে উত্তীর্ণ প্রার্থীদের মৌখিক পরীক্ষা শুরু হবে।
এর আগে গত ১৮ ডিসেম্বর ৩৪তম বিসিএসের লিখিত পরীক্ষার ফল প্রকাশ করা হয়। ওই ফলের তালিকায় ৯ হাজার ৮২২ জন উত্তীর্ণ হন। এর মধ্যে ৫ হাজার ৯২২ জন সাধারণ ক্যাডারে, ২ হাজার ৯৬ জন সাধারণ ও কারিগরি/পেশাগত উভয় ক্যাডারে এবং ১ হাজার ৭৮০ জন শুধু কারিগরি/পেশাগত ক্যাডারে উত্তীর্ণ হন।
২ হাজার ৫২টি পদে নিয়োগের জন্য ২০১৩ সালের ৭ ফেব্রুয়ারি ৩৪তম বিসিএসের প্রজ্ঞাপন প্রকাশ করে পিএসসি। ওই বছরের ২৪ মে প্রিলিমিনারি পরীক্ষা অনুষ্ঠিত হয়। ১ লাখ ৯৬ হাজার পরীক্ষার্থী এতে অংশ নেন। ৮ জুলাই এ পরীক্ষার ফল প্রকাশ করা হয়। এতে ১২ হাজার ৩৩ জন উত্তীর্ণ হন। তবে সেবারই প্রথমবারের মতো প্রিলিমিনারিতে (প্রাথমিক বাছাই) কোটা-পদ্ধতি চালু করায় অনেক মেধাবী বঞ্চিত হন, অন্যদিকে অপেক্ষাকৃত কম নম্বর পেয়েও আদিবাসী ও মুক্তিযোদ্ধা কোটায় অনেকেই উত্তীর্ণ হন। এ নিয়ে সারা দেশে আন্দোলন ছড়িয়ে পড়লে ১০ জুলাই ফল পুনর্মূল্যায়নের সিদ্ধান্ত নেয় পিএসসি। এরপর ১৪ জুলাই আগের পদ্ধতিতে সংশোধিত ফল প্রকাশের সিদ্ধান্ত নেয়। মোট ৪৬ হাজার ২৫০ জন পরীক্ষার্থী এতে উত্তীর্ণ হন। পরে বাদ পড়া ২৮০ জন আদিবাসীও রিট করেন। এই মামলা নিয়ে সময়ক্ষেপণে লিখিত পরীক্ষা শুরু নিয়ে দেরি হয়ে যায়। শেষ পর্যন্ত চলতি বছরের মার্চে লিখিত পরীক্ষা অনুষ্ঠিত হয়।
