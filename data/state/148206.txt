
বুলগেরিয়া থেকেই প্রধানমন্ত্রী শেখ হাসিনা ঘূর্ণিঝড় রোয়ানু মোকাবিলায় প্রস্তুতি গ্রহণের জন্য সংশ্লিষ্ট মন্ত্রণালয় ও এলাকার সরকারি কর্মকর্তাদের নির্দেশ দিয়েছিলেন বলে জানালেন জনপ্রশাসনমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম। তিনি বলেন, ‘বাংলাদেশ এখন ঘূর্ণিঝড়, বন্যা মোকাবিলায় অনেক এগিয়ে। শেখ হাসিনা সরকার এসব দুর্যোগ মোকাবিলায় বিশ্বের কাছে রোল মডেল হিসেবে গণ্য হচ্ছে।’প্রধানমন্ত্রী শেখ হাসিনার স্বদেশ প্রত্যাবর্তন দিবস উপলক্ষে আজ শনিবার রাজধানীর বঙ্গবন্ধু অ্যাভিনিউয়ে জাতীয় শ্রমিক লীগ আয়োজিত আলোচনা সভায় সৈয়দ আশরাফ এ কথা বলেন। সৈয়দ আশরাফুল ইসলাম বলেন, বঙ্গোপসাগরে সৃষ্ট ঘূর্ণিঝড় রোয়ানু মোকাবিলায় প্রধানমন্ত্রী বিদেশে থেকেও সব সময় টেলিফোনে খোঁজখবর রেখেছেন। এই ঘূর্ণিঝড় মোকাবিলায় সরকারের ব্যাপক প্রস্তুতি থাকায় তেমন ক্ষয়ক্ষতি হয়নি। উপকূলীয় এলাকায় কিছু ক্ষয়ক্ষতি ও প্রাণহানির ঘটনা ঘটেছে। তিনি বলেন, ‘পাকিস্তান আমলে এখনকার মতো কোনো দুর্যোগ মোকাবিলায় মানুষকে আগে সচেতন করা যেত না। দেশের মানুষকে নিরাপদ স্থানে নেওয়া সম্ভব হয়নি। তখন পূর্ব পাকিস্তানের জন্য একটি হেলিকপ্টারও ছিল না। দেশ স্বাধীন হওয়ার ফলে আমরা দুর্যোগ মোকাবিলায় সক্ষম হচ্ছি।’ হাসিনার স্বদেশ প্রত্যাবর্তনের কথা উল্লেখ করে সৈয়দ আশরাফুল ইসলাম বলেন, ‘১৯৮১ সালে জননেত্রী শেখ হাসিনা দেশে না এলে, বাংলাদেশ অন্ধকারে নিমজ্জিত থাকত। দেশের বন্যা, ঘূর্ণিঝড়সহ সব ধরনের দুর্যোগ মোকাবিলায় আমাদের দেশ অনেক পিছিয়ে থাকত।’জাতীয় শ্রমিক লীগের সভাপতি শুক্কুর মাহমুদের সভাপতিত্বে আলোচনা সভায় আরও বক্তব্য দেন আওয়ামী লীগের কেন্দ্রীয় শ্রম ও জনশক্তি সম্পাদক হাবিবুর রহমান সিরাজ, সাধারণ সম্পাদক সিরাজুল ইসলাম, কার্যকরী সভাপতি রফিকুল ইসলাম, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ প্রমুখ।
