
প্রথম ধাপের ৭৫২টি ইউনিয়ন পরিষদের (ইউপি) মধ্যে থেকে ১৩টির নির্বাচন স্থগিত করেছে নির্বাচন কমিশন। সীমানা জটিলতা ও মেয়াদ উত্তীর্ণ না হওয়ায় এসব ইউপির নির্বাচন স্থগিত করা হয়েছে।
এ বিষয়ে নির্বাচন কমিশনার মো. শাহ নেওয়াজ আজ রোববার নির্বাচন কমিশনে সাংবাদিকদের বলেন, পরে সময়মতো এসব ইউপিতে নির্বাচন আয়োজন করা হবে।গত বৃহস্পতিবার কমিশনের সিদ্ধান্ত অনুযায়ী আগামী ২২ মার্চ ৭৫২টি ইউপিতে ভোট হওয়ার কথা ছিল। আপাতত ৭৩৯টি ইউপিতে ভোট অনুষ্ঠিত হবে। যে ১৩টি ইউপির ভোট স্থগিত করা হয়েছে সেগুলো হলো: বরিশালের মেহেন্দিগঞ্জের গোবিন্দপুর, লতা, আলিমাবাদ, আন্ধারমানিক ও চরএককরিয়া, পিরোজপুরের নাজিরপুরের শ্রীরামকাঠী, বরগুনার আমতলী, ভোলার লালমোহনের লর্ড হার্ডিংস, দৌলতখানের সৈয়দপুর, চট্টগ্রামের ফটিকছড়ির নানুপুর, চুয়াডাঙ্গার আলমডাঙ্গার আইলহাস, নাগদাহ এবং ব্রাহ্মণবাড়িয়ার বাঞ্ছারামপুরের আইয়ুবপুর।
