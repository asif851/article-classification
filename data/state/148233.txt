
গোপালগঞ্জের মুকসুদপুর পৌরসভা নির্বাচনে আওয়ামী লীগের নৌকা প্রতীকের প্রার্থী মো. আতিকুর রহমান মিয়া ৬ হাজার ৭১৩ ভোট পেয়ে বেসরকারিভাবে নির্বাচিত হয়েছেন। তাঁর নিকটতম প্রতিদ্বন্দ্বী স্বতন্ত্র প্রার্থী চামচ প্রতীকের মো. মিজানুর রহমান মৃধা (মন্টু) পেয়েছেন ২ হাজার ১৮৫ ভোট। 
নির্বাচনে বিএনপির প্রার্থী ধানের শীষ প্রতীকের মো. মিজানুর রহমান লিপু ৭৭৫ ভোট পেয়েছেন। এ নির্বাচনে মোট ভোটার সংখ্যা ১৪ হাজার ৯৩৭। এর মধ্যে ভোট দিয়েছেন ১২ হাজার ৩৪১ জন। এ নির্বাচনে মেয়র পদে আওয়ামী লীগ, বিএনপির প্রার্থীসহ মোট ছয়জন প্রার্থী নির্বাচনে প্রতিদ্বন্দ্বিতা করেন। এ ছাড়া নয়টি ওয়ার্ডে কাউন্সিলর পদে ৪৩ জন ও সংরক্ষিত তিনটি ওয়ার্ডে মহিলা কাউন্সিলর পদে ১২ জন প্রার্থী ছিলেন। মামলার জটিলতার কারণে দীর্ঘ ১৬ বছর পর এই পৌরসভার নির্বাচন অনুষ্ঠিত হয়। উৎসবমুখর শান্তিপূর্ণ পরিবেশে নির্বাচন অনুষ্ঠিত হয়। নির্বাচনে ভোটারদের উচ্ছ্বাস আর নিরাপত্তাব্যবস্থা ছিল চোখে পড়ার মতো।
