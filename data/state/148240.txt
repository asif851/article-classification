
ঈদুল ফিতর উপলক্ষে ৩ হাজার ৪০০ হতদরিদ্র পরিবারের জন্য বরাদ্দ দেওয়া ভিজিএফের গম গতকাল শুক্রবার পর্যন্ত বিতরণ হয়নি নড়াইলের লোহাগড়া উপজেলার শালনগর ইউনিয়নে। এ নিয়ে ক্ষোভ প্রকাশ করেছেন ওই ইউনিয়নের হতদরিদ্র পরিবারের সদস্যরা।উপজেলা প্রকল্প বাস্তবায়ন কর্মকর্তার (পিআইও) কার্যালয় সূত্র জানায়, প্রতি ঈদে অসহায়, বৃদ্ধ ও প্রাকৃতিক দুর্যোগে ক্ষতিগ্রস্ত হতদরিদ্র পরিবারের জন্য খাদ্যশস্য বিতরণ করা হয় ভালনারেবল গ্রুপ ফিডিং (ভিজিএফ) প্রকল্প নামে। গত ঈদুল ফিতর উপলক্ষে উপজেলার সব ইউনিয়নে ভিজিএফের গম বিতরণ করা হলেও শালনগর ইউনিয়নে বিতরণ করা হয়নি।উপজেলা খাদ্য নিয়ন্ত্রকের কার্যালয় সূত্র জানায়, ঈদুল ফিতর উপলক্ষে শালনগর ইউনিয়নের ৩ হাজার ৪০০ পরিবারের জন্য ৪৫ দশমিক ১২৪ মেট্রিক টন গম বরাদ্দ দেওয়া হয়েছে। এ হিসাবে প্রতি পরিবারের ১৩ দশমিক ২৭১ কেজি গম পাওয়ার কথা। ঈদের আগেই এ গম উপজেলার নলদী খাদ্যগুদাম থেকে ওই ইউনিয়ন পরিষদের (ইউপি) চেয়ারম্যান খান তসরুল ইসলাম উত্তোলন করেছেন।এ বিষয়ে কথা হয় ওই ইউনিয়নের অন্তত ২০ জন হতদরিদ্র মানুষের সঙ্গে। নাম প্রকাশ না করার শর্তে তাঁরা ক্ষোভ প্রকাশ করে গম না পাওয়ার বিষয়ে একই ধরনের মন্তব্য করেন। একজন বলেন, ‘প্রতিবার ঈদের আগেই ভিজিএফের চাল বা গম পাই। এবার পালাম না। ঈদের আগে পালি ছাওয়াল মাইয়েগের কিছু কিনে দিতি পারতাম।’পিআইও সৈয়দ মো. আজিমউদ্দিন বলেন, চেয়ারম্যান উপকারভোগীদের তালিকা ইউপি সদস্যদের সঙ্গে পরামর্শ না করে তৈরি করেছিলেন। তাই ঝামেলা হওয়ায় তা অনুমোদন হয়নি। এখন সবার সঙ্গে তিনি পরামর্শ করে তালিকা তৈরির কাজ করছেন।এ প্রসঙ্গে খান তসরুল ইসলাম বলেন, ‘গত ঈদের পর ১ জুলাই গম হাতে পেয়েছি। তখন ইউএনও কর্মস্থলে ছিলেন না। এ ছাড়া উপকারভোগীদের তালিকা তৈরি করতে দেরি হওয়ায় বিতরণ করতে দেরি হয়েছে। শিগগিরই গম বিতরণ করা হবে।’
 
