
রাজধানীতে একই পরিবারের চারজন অ্যাসিড-সন্ত্রাসের শিকার হওয়ার ঘটনার সুষ্ঠু তদন্ত ও বিচারের দাবি জানানো হয়েছে। গতকাল রোববার বিকেলে রূপনগরের দুয়ারিপাড়া বাজার মোড়ে এক মানববন্ধন থেকে এ দাবি জানানো হয়। অ্যাসিডদগ্ধ নারীদের জন্য প্রথম আলো ট্রাস্ট সহায়ক তহবিলের উদ্যোগে পল্লবী বন্ধুসভা ও অ্যাসিড সারভাইভারস ফাউন্ডেশন মানববন্ধনটির আয়োজন করে। গত বৃহস্পতিবার রূপনগরের একটি বাসায় এই অ্যাসিড-সন্ত্রাসের ঘটনা ঘটে। এতে চারজন দগ্ধ হন। তাঁরা হলেন মাহফুজা আক্তার (২৮), তাঁর মেয়ে সানজিদা সুলতানা (৯), স্বামী সুরুজ আলম খান ও সুরুজের দ্বিতীয় স্ত্রী নিলুফার বেগম (৩৫)।মানববন্ধনে ঘটনার সঙ্গে জড়িত ব্যক্তিদের দ্রুত গ্রেপ্তার এবং ৯০ কার্যদিবসের মধ্যে তাদের বিচার দাবি করা হয়। মানববন্ধনে দাঁড়িয়ে ঘটনার সুষ্ঠু তদন্তে স্থানীয় লোকজনের সহযোগিতার আহ্বান জানান অ্যাসিড সারভাইভারস ফাউন্ডেশনের নির্বাহী পরিচালক সেলিনা আহমেদ। তিনি বলেন, অ্যাসিডের অপব্যবহার রোধে সবাইকে সচেতন হতে হবে। ট্রেড লাইসেন্স ছাড়া কেউ যেন অ্যাসিড বিক্রি বা ক্রয় করতে না পারেন সে জন্য প্রশাসনকে কঠোর পদক্ষেপ নিতে হবে।প্রথম আলো ট্রাস্টের প্রধান পরিচালন কর্মকর্তা আজিজা আহমেদ, অ্যাসিডদগ্ধ নারীদের জন্য প্রথম আলো ট্রাস্ট সহায়ক তহবিলের সমন্বয়কারী ফেরদৌস ফয়সাল, অ্যাসিড সারভাইভারস ফাউন্ডেশনের প্রচার যোগাযোগ সমন্বয়কারী এ কে আজাদ, প্রথম আলো বন্ধুসভার জাতীয় পরিচালনা পরিষদের সহসভাপতি জান্নাতুল বাকের, পল্লবী বন্ধুসভার সভাপতি মনোয়ারা মম, সাধারণ সম্পাদক আসিফ মাহমুদ প্রমুখ মানববন্ধনে উপস্থিত ছিলেন। মানববন্ধনে হলি ক্রিসেন্ট স্কুল অ্যান্ড কলেজ ও রূপনগর পাইলট উচ্চবিদ্যালয়ের শিক্ষার্থীরা অংশ নেয়।
