
চাঁদপুরের শাহরাস্তি উপজেলার বানিয়াচোঁ বাজারে আনোয়ার উল্যাহ মিয়াজী (৬০) নামে এক প​িল্ল চিকিৎসককে গলা কেটে হত্যা করা হয়েছে। আজ শুক্রবার সকাল আটটার দিকে বাজারের কাছে একটি ঘর থেকে তাঁর লাশ উদ্ধার করে পুলিশ।
নিহত আনোয়ার উল্যাহর বাড়ি বানিয়াচোঁ গ্রামে।
বানিয়াচোঁ এলাকার ইউপি সদস্য দেলোয়ার হোসেন জানান, আনোয়ারের স্ত্রী নেই। দুই ছেলে চাকরি করেন। তিনি বাজারের কাছে ছোট একটি ঘরে একাই ঘুমাতেন। রাতের কোনো একসময় দুর্বৃত্তরা তাঁকে হত্যা করে। লাশ ঘরের বাইরে ছিল। ভোরে এলাকাবাসী তাঁর লাশ পড়ে থাকতে দেখেন।
মেহের উত্তর ইউনিয়নের চেয়ারম্যান মনির হোসেন জানান, সকাল আটটার দিকে শাহরাস্তি থানা-পুলিশ লাশটি উদ্ধার করে নিয়ে যায়।
শাহরাস্তি থানার উপপরিদর্শক (এসআই) কালামের ভাষ্য, আনোয়ার উল্যাহর গলা ধারালো অস্ত্র দিয়ে কাটা হয়েছে। লাশটি উদ্ধার করে চাঁদপুর সদর হাসপাতাল মর্গে পাঠানো হয়েছে। এখনো কোনো মামলা হয়নি।
আনোয়ার উল্লাহর ছোট ছেলে মো. মোশারফ হোসেন বলেন, আমার বাবার কোনো শত্রু ছিল না। সারা জীবন মানুষের সেবা করেছেন। কী কারণে তাঁকে নির্মমভাবে খুন করা হয়েছে বুঝতে পারছি না।
