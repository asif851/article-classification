
দলের নীতিনির্ধারণী পর্ষদ জাতীয় স্থায়ী কমিটির বৈঠক ডেকেছেন বিএনপির চেয়ারপারসন খালেদা জিয়া। আজ রোববার রাত নয়টায় গুলশানে খালেদা জিয়ার রাজনৈতিক কার্যালয়ে বৈঠক হওয়ার কথা রয়েছে।
জানতে চাইলে বিএনপির স্থায়ী কমিটির সদস্য মাহবুবুর রহমান প্রথম আলোকে বলেন, বর্তমান রাজনৈতিক প্রেক্ষাপট, কুমিল্লায় বিএনপির জয়, জঙ্গিবাদের উত্থান, বিএনপির আগামী দিনের কর্মসূচি নিয়ে বৈঠকে আলোচনা হতে পারে।
বিএনপির অন্য একটি সূত্র জানায়, ঢাকায় চলমান ইন্টার পার্লামেন্টারি ইউনিয়নের (আইপিইউ) সম্মেলন নিয়েও বৈঠকে আলোচনা হওয়ার কথা রয়েছে। বিএনপি মনে করে, বর্তমান সংসদ ‘অবৈধ’। কিন্তু এবার বাংলাদেশ এই আন্তর্জাতিক সম্মেলনের স্বাগতিক দেশ। এই বিষয়ে বিএনপি কোনো বক্তব্য দেবে কি না বা বক্তব্য দেওয়া ঠিক হবে কি না, সেটিও এই বৈঠকে আলোচনা করে ঠিক করা হবে।
