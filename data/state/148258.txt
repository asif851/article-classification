
তেজতুরী বাজারের একটি বাসায় দুর্বৃত্তরা হামলা চালিয়ে আটটি বাসা ভাঙচুর ও লুটপাট করেছে বলে অভিযোগ পাওয়া গেছে। গতকাল দুপুরে এ ঘটনা ঘটে। এতে বাড়ির মালিকসহ অন্তত পাঁচজন আহত হন। তাঁদের মধ্যে বাড়ির মালিক শরিফ আল আমিনকে গুরুতর অবস্থায় ঢাকা মেডিকেল কলেজ হাসপাতালে ভর্তি করা হয়েছে। হামলাকারীরা তেজগাঁও ট্রাকস্ট্যান্ডের শ্রমিক লীগ ও আশপাশের যুবলীগের কর্মী বলে স্থানীয় লোকজন জানিয়েছেন।বাড়ির মালিকের ভাই জুয়েল তালুকদার অভিযোগ করেন, মাহবুবুল হক নামের এক ব্যক্তির নেতৃত্বে স্থানীয় যুবলীগ ও শ্রমিক লীগের নেতা–কর্মীরা তাঁদের বাড়িটি দখল করতে এসে ভাঙচুর ও লুটপাট চালান। তাঁরা নারীসহ কয়েকজনকে মারধর করেন। যে বাড়িতে এ ঘটনা ঘটেছে, সেটি তেজগাঁও সরকারি মহিলা কলেজের পাশে পূর্ব তেজতুরী বাজারের কাছে। কয়েকটি পরিবার এই বাড়িতে ভাড়া থাকে।গতকাল বিকেলে সেখানে দেখা যায়, বাড়ির সামনে পুলিশের পাহারা। নিচতলায় দুই ও এক কক্ষের ছয়টি বাসার মেঝেতে কাপড়চোপড় ও মালামাল লন্ডভন্ড অবস্থায় পড়ে আছে। বাসায় ঢোকার দরজা, আসবাব ও খাট ভাঙাচোরা অবস্থায়। দোতলায় বাড়ির মালিকের বাসার আসবাবও ভাঙাচোরা। ঘটনার প্রত্যক্ষদর্শী ওই বাড়ির বাসিন্দা মামুন হোসেন ও মোস্তাফিজুর রহমান জানান, দুপুর ১২টার দিকে গজারির লাঠি হাতে ৪০-৫০ সন্ত্রাসী নিচতলা ও দোতলার দরজা ভেঙে ভেতরে ঢুকে পড়ে। তারা বাড়ির বিদ্যুতের লাইন কেটে দেয়। দুর্বৃত্তরা বলতে থাকে ‘বাসা থেকে চলে যা’। এ সময় তারা যাকে পেয়েছে তাকেই পিটিয়েছে। তারা তালা লাগানো কক্ষগুলোর দরজা ভেঙে লুটপাট করে। বিকেল তিনটা পর্যন্ত চলা এ হামলায় নিচতলার বাসিন্দা পোশাক কারখানার কর্মকর্তা মোস্তাফিজুর রহমান ও আরেক নারী আহত হন। দুর্বৃত্তরা বাড়ির মালিক শরিফ আল আমিন ও তাঁর স্ত্রী শিরিন আক্তারকে বেধড়ক পেটায়। এরপর সন্ত্রাসীরা মালামাল নিয়ে চলে যায়।বাড়ির মালিকের স্ত্রী শিরিন আক্তার বলেন, দুর্বৃত্তরা তাঁর চার বছরের সন্তান আরাফাত ও তাঁর বোনের চার দিনের মেয়েকে দোতলা থেকে নিচে ফেলে দেওয়ার চেষ্টা করে। এ ঘটনার পর থেকে তাঁর চার বছরের ছেলে আরাফাত অস্বাভাবিক আচরণ করছে।হামলার কারণ সম্পর্কে জানতে চাইলে শিরিন আক্তার ও তাঁর দেবর জুয়েল তালুকদার বলেন, এক যুগ আগে তাঁরা তিন কাঠা জমি কিনে দোতলা বাড়ি করেন। এরপর মাহবুবুল হক নামের এক ব্যক্তি বাড়ির জমি তাঁর বলে দাবি করে বসেন। এ নিয়ে মামলা হলে আদালতের রায় তাঁদের পক্ষে যায়। কিন্তু মামলার পক্ষ বাড়ি ছেড়ে চলে যাওয়ার জন্য হুমকি দিতে থাকে। তাঁরা দাবি করেন, মাহবুবুল হকের পক্ষ নিয়ে সন্ত্রাসীরা এ হামলা চালিয়েছে। মাহবুবুল হকের সঙ্গে যোগাযোগের চেষ্টা করে তাঁকে পাওয়া যায়নি।রাতে তেজগাঁও থানার ভারপ্রাপ্ত কর্মকর্তা (ওসি) মো. মাজহারুল ইসলাম প্রথম আলোকে বলেন, মাহবুবুল হককে গ্রেপ্তার করা হয়েছে। তিনি ও তাঁর সহযোগীদের বিরুদ্ধে মামলা হয়েছে।
