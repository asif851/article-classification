
আইনি বিষয়ে নারীদের সচেতন করতে সিলেটের বস্তিগুলোতে ‘আইন শিক্ষার ক্লাস’ নেওয়া হচ্ছে। গতকাল বুধবার সদর উপজেলার লাক্কাতুরা চা-বাগানের কুমিল্লা বস্তিতে এ ক্লাস পরিদর্শন করেছেন বাংলাদেশে নিযুক্ত যুক্তরাজ্যের ডেপুটি হাইকমিশনার মার্ক ক্লেটন। ক্লেটন জানান, ব্রিটিশ ও অস্ট্রেলিয়া সরকারের সহায়তায় বেসরকারি সংস্থা ব্র্যাক এসব কর্মসূচি বাস্তবায়ন করছে। এতে করে বাল্যবিবাহ, যৌতুক ও নারী নির্যাতনের শিকার হলে নারীরা আইনি সহায়তা নিতে সচেতন হবেন। এ সময় আরও উপস্থিত ছিলেন কর্মসূচি সমন্বয়কারী রিতা রোজলিন কস্তা, ব্রিটিশ হাইকমিশনের হেড অব কনসুলার সার্ভিস হাসিনা রহমান, ব্র্যাকের জ্যেষ্ঠ ব্যবস্থাপক (গণমাধ্যম) মাহবুবুল আলম প্রমুখ। বিভিন্ন বস্তিতে মোট ১২ দিন করে এসব ‘আইন শিক্ষার ক্লাস’ নেওয়া হচ্ছে বলে ব্র্যাকের কর্মকর্তা জানিয়েছেন। 
