
প্রধানমন্ত্রী শেখ হাসিনার দেওয়া গতকালের বক্তব্যের কথা উল্লেখ করে বিএনপির ভাইস চেয়ারম্যান মেজর (অব.) হাফিজ উদ্দিন আহম্মদ বলেছেন, ‘সম্পাদকদের বিরুদ্ধে বলেছেন, কারণ এটা তাঁদের পুরোনো অভ্যাস। বাকশালি অভ্যাস। সে সময় সকল সংবাদপত্র তাঁরা বন্ধ করে দিয়েছিলেন। আবার বন্ধ করার পাঁয়তারা করছেন। এটা কি ভাষার চেতনা? একুশের চেতনা? এটাই কি মুক্তিযুদ্ধের চেতনা?’
আজ মঙ্গলবার জাতীয় প্রেসক্লাবে স্বাধীনতা ফোরাম আয়োজিত ‘বর্তমান প্রেক্ষাপটে মহান একুশের চেতনা’ শীর্ষক এক আলোচনা অনুষ্ঠানে হাফিজ উদ্দিন এসব কথা বলেন।
বিএনপির নেতা হাফিজ উদ্দিন বলেন, ‘গতকালকেই দুজন সম্পাদকের বিরুদ্ধে মাননীয় প্রধানমন্ত্রীর কাছ থেকে বক্তব্য শুনলাম। ওই সময় সব সংবাদপত্রেই ওই সংবাদগুলো প্রকাশিত হয়েছে। একমাত্র মুক্তিযোদ্ধা মাহফুজ আনাম ভুল স্বীকার করেছেন। অন্যরা তো করেননি। গণমাধ্যমে এর চাইতে অনেক মারাত্মক কথা বলেছেন আওয়ামী লীগের নেতা শেখ ফজলুল করিম সেলিম, আব্দুল জলিল, ওবায়দুল কাদের ও অন্যরা। তাঁদের বিরুদ্ধে কোনো ব্যবস্থা নেওয়ার কথা তো তিনি বললেন না।’
আলোচনা অনুষ্ঠানে বক্তব্য দেন জাতীয় গণতান্ত্রিক পার্টির (জাগপা) সভাপতি শফিউল আলম প্রধান, বিএনপির চেয়ারপারসনের উপদেষ্টা আহমেদ আজম খান, স্বাধীনতা ফোরামের সভাপতি আবু নাসের মোহাম্মদ রহমতউল্লাহ প্রমুখ।
আরও পড়ুন: 
মাহ্ফুজ আনামের তীব্র সমালোচনা করলেন প্রধানমন্ত্রী
