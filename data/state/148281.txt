
সিলেট নগরের নিজ বাসায় ছুরিকাঘাতে আনোয়ার হোসেন (২২) নামের এক তরুণ খুন হয়েছেন। গতকাল মঙ্গলবার রাত আটটার দিকে নগরের পাঠানটুলা এলাকার পল্লবী আবাসিক এলাকার একটি বাসায় এ ঘটনা ঘটে।আনোয়ারকে ছুরিকাঘাতের অভিযোগে তাঁর দুলাভাই এনামুল হককে আটক করেছে পুলিশ। রাত নয়টার দিকে আনোয়ারের মরদেহ উদ্ধার করে ময়নাতদন্তের জন্য সিলেট এম এ জি ওসমানী মেডিকেল কলেজ হাসপাতাল মর্গে পাঠানো হয়। এ ছাড়া ওই এলাকার চায়ের এক দোকানিকে আটক করেছে পুলিশ।মহানগর পুলিশের জালালাবাদ থানার ভারপ্রাপ্ত কর্মকর্তা (ওসি) আখতার হোসেন দুই ব্যক্তির আটকের বিষয়টি নিশ্চিত করেছেন। তবে হত্যার কারণ পারিবারিক হতে পারে বলে ধারণা করছে পুলিশ।ওসি বলেন, আনোয়ারের বাড়ি সুনামগঞ্জের ছাতকে। তাঁরা সপরিবারে নগরের পাঠানটুলার ওই বাসায় থাকতেন। সন্ধ্যায় এনামুলের সঙ্গে আনোয়ারের তর্ক হয়। এর জের ধরে আনোয়ারকে ছুরিকাঘাত করেন এনামুল। ঘটনাস্থলেই আনোয়ার নিহত হন। পরিবারের সদস্যরাই এনামুলকে আটক করে পুলিশে দিয়েছেন।
