
গাড়িতে কালো কাচ ব্যবহার নিষিদ্ধে সরকারের সিদ্ধান্ত কার্যকরে দুই সপ্তাহের স্থিতাবস্থা বজায় রাখতে নির্দেশ দিয়েছেন হাইকোর্ট৷ গতকাল বুধবার বিচারপতি মির্জা হোসেইন হায়দার ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্টের বেঞ্চ একটি রিট আবেদনের শুনানি শেষে রুলসহ এ আদেশ দেন৷গাড়িতে কালো কাচ ব্যবহার নিষিদ্ধে সরকারের সিদ্ধান্ত কেন অবৈধ ও বেআইনি ঘোষণা করা হবে না, তা রুলে জানতে চাওয়া হয়েছে৷ স্বরাষ্ট্রসচিব, পুলিশের মহাপরিদর্শক (আইজিপি), ঢাকা মহানগর পুলিশ কমিশনার, ঢাকা মহানগর পুলিশের যুগ্ম কমিশনার (ট্রাফিক) ও স্বরাষ্ট্র মন্ত্রণালয়ের সংশ্লিষ্ট উপসচিবকে চার সপ্তাহের মধ্যে রুলের জবাব দিতে বলা হয়েছে৷আদালতে রিটের পক্ষে শুনানি করেন আইনজীবী মনজিল মোরশেদ৷ রাষ্ট্রপক্ষে ছিলেন অ্যাটর্নি জেনারেল মাহবুবে আলম, সঙ্গে ছিলেন ডেপুটি অ্যাটর্নি জেনারেল মো. আল আমিন সরকার৷আদালতের আদেশে বলা হয়েছে, স্থিতাবস্থার সময় পার হয়ে গেলে মাইক্রোবাসে কালো কাচ ব্যবহার করা যাবে না৷ তবে মাইক্রোবাস ছাড়া কালো কাচ রয়েছে এমন ব্যক্তিগত গাড়ির মালিকেরা চাইলে বাংলাদেশ সড়ক পরিবহন কর্তৃপক্ষের (বিআরটিএ) বা স্বরাষ্ট্র মন্ত্রণালয়ের কাছে অনুমতি চাইতে পারবেন৷ এ ছাড়া যে কেউ কালো কাচ ব্যবহারের প্রয়োজনীয়তা ব্যাখ্যা করে আবেদন করতে পারবেন৷ এ ধরনের আবেদন করার সাত দিনের মধ্যে সংশ্লিষ্ট কর্তৃপক্ষকে নিষ্পত্তি করতে হবে৷নারায়ণগঞ্জে সাত খুনের ঘটনায় কালো কাচের মাইক্রোবাস ব্যবহারের অভিযোগ ওঠার পর ৬ মে স্বরাষ্ট্র মন্ত্রণালয় এক নির্দেশে জানায়, ১০ মের মধ্যে মাইক্রোবাসসহ সব ধরনের যানবাহন থেকে কালো কাচ খুলে ফেলতে হবে৷ স্বরাষ্ট্র মন্ত্রণালয়ের ওই সিদ্ধান্তের বৈধতা চ্যালেঞ্জ করে ১৪ মে রিট আবেদনটি করা হয়৷
