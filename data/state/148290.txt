
শিক্ষার্থীদের খেলাধুলা এবং স্বাস্থ্য সচেতন করতে নর্থ সাউথ ইউনিভার্সিটি নতুন পরিসরে চালু করেছে স্পোর্টস অ্যান্ড ফিটনেস সেন্টার। বিশ্ববিদ্যালয়ের শিক্ষার্থী, শিক্ষক এবং কর্মকর্তাদের জন্য স্বাস্থ্য পরিচর্চা ও শারীরিক সক্ষমতা বৃদ্ধির জন্য ছয়জন পেশাদার প্রশিক্ষক ও ফিটনেস সুপারভাইজার নিয়োগ করা হয়েছে। আধুনিক সরঞ্জামে সজ্জিত এ ফিটনেস সেন্টারে কার্ডিয়াক জিম এবং পাওয়ার জিমের ব্যবস্থা রয়েছে।
এতে রয়েছে অলিম্পিক বেঞ্চ প্রেস, ফ্ল্যাট বেঞ্চ প্রেস, ডাম্বেল বারবেল, মাল্টি-স্টেশন জিম, স্মিথ মেশিন, লেট পুল ডাউন মেশিন, হাইপার এক্সটেনশন মেশিন, লেগ এক্সটেনশন মেশিন, লেগ প্রেস মেশিন, টি-বার মেশিন ইত্যাদি। এ ছাড়া এখানে গ্যালারিসহ একটি ইনডোর বাস্কেট বল কোর্ট রয়েছে।
এনএসইউ স্পোর্টস অ্যান্ড ফিটনেস সেন্টার উদ্বোধন করেন বিশ্ববিদ্যালয়ের ট্রাস্টি বোর্ডের চেয়ারম্যান আজিম উদ্দিন আহমেদ এবং উপাচার্য অধ্যাপক আতিকুল ইসলাম। বিজ্ঞপ্তি। 
 
