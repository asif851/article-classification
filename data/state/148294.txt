
বাংলাদেশি লেখিকা তসলিমা নাসরিনকে যুক্তরাষ্ট্রে নিয়ে গিয়ে নিরাপত্তাসহ সব ব্যবস্থা করবে বলে জানিয়েছে নিউইয়র্ক ভিত্তিক সংগঠন দা সেন্টার ফর ইনকোয়ারি (সিআইএফ)। বাংলাদেশে ব্লগার অভিজিৎ রায়, ওয়াশিকুর রহমান ও অনন্ত বিজয়কে হত্যার ঘটনায় সংস্থাটি এই সিদ্ধান্ত নিয়েছে বলে জানান হয়েছে টাইমস অব ইন্ডিয়ার এক প্রতিবেদনে।প্রতিবেদনে বলা হয়, সিআইএফের প্রধান নির্বাহী ও প্রেসিডেন্ট রোনাল্ড এ লিন্ডসে বলেন, ‘তসলিমা আন্তর্জাতিকভাবে একজন অনুসরণীয় ব্যক্তিত্ব। তাঁর সাহস ও কাজ যেকোনো বয়সের মানুষকে প্রথার বিরুদ্ধে প্রশ্ন করতে, মতবাদকে চ্যালেঞ্জ করতে এবং মানবাধিকারের জন্য লড়তে অনুপ্রাণিত করে।’নিউইয়র্ক-ভিত্তিক অলাভজনক এই সংগঠনটি জানিয়েছে, তসলিমা নাসরিন যদি যুক্তরাষ্ট্রে স্থায়ীভাবে থাকতে না চান তাহলে তাঁর এ নিরাপত্তা হবে স্বল্প সময়ের জন্য। সংগঠনটি তসলিমা নাসরিনের থাকা ও খাওয়ার জন্য একটি জরুরি সহায়তা তহবিলও গঠন করেছে। তহবিলের জন্য সাহায্য চেয়ে আজ মঙ্গলবার সদস্যদের কাছে আবেদন পাঠিয়েছে সংগঠনটি। যে সব দেশে জঙ্গি ইসলামি জঙ্গিগোষ্ঠী মুক্তচিন্তকদের হুমকি দিচ্ছে তাঁদেরও জরুরি তহবিল থেকে সহায়তা করবে সিএফআই।
