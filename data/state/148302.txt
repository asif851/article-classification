
বাসে অগ্নিসংযোগের মামলায় গাজীপুর সিটি করপোরেশনের ছয় কাউন্সিলর আজ মঙ্গলবার সকালে আত্মসমর্পণ করতে গেলে আদালত তাঁদের জেলহাজতে পাঠানোর নির্দেশ দেন। গাজীপুরের অতিরিক্ত জেলা ও দায়রা জজ দ্বিতীয় আদালতের বিচারক মো. ইকবাল হোসেন এ আদেশ দেন।
তাঁরা হলেন গাজীপুর সিটি করপোরেশনের ১৫ নম্বর ওয়ার্ডের ফয়সাল আহমেদ সরকার, ১৯ নম্বর ওয়ার্ডের তানভীর আহমেদ, ২০ নম্বর ওয়ার্ডের মো. শহিদুল ইসলাম, ২৬ নম্বর ওয়ার্ডের হান্নান মিয়া হান্নু, ৫৩ নম্বর ওয়ার্ডের মো. শফিউদ্দিন ও ৫৪ নম্বর ওয়ার্ডের শেখ মোহাম্মদ আলেক। তাঁরা সবাই বিএনপি-সমর্থক কাউন্সিলর।
গাজীপুর আদালতের পরিদর্শক মো. রবিউল ইসলাম বলেন, ২০১৬ সালের ১৫ এপ্রিল জয়দেবপুর থানাধীন চান্দনা চৌরাস্তায় একটি বাসে অগ্নিসংযোগের ঘটনা ঘটে। এ ব্যাপারে জয়দেবপুর থানার উপপরিদর্শক (এসআই) আহাদুল ইসলাম বিশেষ ক্ষমতা আইনে ওই দিনই মামলা করেন। ওই মামলায় সিটি মেয়র এম এ মান্নান ও কয়েক কাউন্সিলরসহ ৪০ জনের নাম উল্লেখ করে এবং অজ্ঞাত আরও ২০-৩০ জনকে আসামি করা হয়। মামলাটির তদন্তকারী কর্মকর্তা এসআই হাফিজুর রহমান তদন্ত করে আরও তিনজন কাউন্সিলরসহ মোট ৫১ জনের নামে ওই বছরের ২৭ জুলাই আদালতে অভিযোগপত্র জমা দেন। এ সময় তদন্তকারী কর্মকর্তা ঘটনায় সংশ্লিষ্ট না থাকায় আটজনের নাম বাদ দেন।
মামলার অভিযোগপত্রভুক্ত পলাতক আট কাউন্সিলর আজ সকালে গাজীপুরের অতিরিক্ত জেলা ও দায়রা জজ দ্বিতীয় আদালতে আত্মসমর্পণ করেন। শুনানি শেষে ওই আদালতের বিচারক ছয় কাউন্সিলরের জামিন নামঞ্জুর করে জেলহাজতে পাঠানোর নির্দেশ দেন। অপর দুই আসামি সংরক্ষিত ৩ নম্বর ওয়ার্ডের কাউন্সিলর শিরিন চাকলাদার ও ৪২ নম্বর ওয়ার্ডের কাউন্সিলর সুলতান উদ্দিন আহাম্মেদের জামিন মঞ্জুর করেন আদালত। পরে বিকেলে তাঁদের গাজীপুর জেলা কারাগারে পাঠানো হয়।
