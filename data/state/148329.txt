
রংপুর নগরের একটি সরকারি প্রাথমিক বিদ্যালয়ে সহকারী শিক্ষিকার শ্লীলতাহানির চেষ্টাকালে এলাকাবাসী প্রধান শিক্ষককে আটক করেছেন। গতকাল বুধবার দুপুরে শিক্ষার্থী ও এলাকাবাসী অভিযুক্ত শিক্ষকের বিচার দাবিতে বিক্ষোভ করেছেন।মাহিগঞ্জ পুলিশ ফাঁড়ির দায়িত্বে থাকা উপপরিদর্শক (এসআই) আবদুল আজিজ বলেন, ‘শিক্ষার্থী ও এলাকাবাসী প্রধান শিক্ষককে আটক করে মারধর করার সময় আমরা তাঁকে উদ্ধার করি।’কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানী ঘটনার সত্যতা নিশ্চিত করে বলেন, অভিযুক্ত প্রধান শিক্ষককে জিজ্ঞাসাবাদ করা হচ্ছে। এ ঘটনায় মামলা দায়েরের প্রস্তুতি চলছে।তবে ওই প্রধান শিক্ষক অভিযোগ অস্বীকার করে বলেন, একটি মহল তাঁকে হেয় প্রতিপন্ন করার জন্য এ অপচেষ্টা চালাচ্ছে।এলাকাবাসী, শিক্ষার্থী ও মাহিগঞ্জ পুলিশ ফাঁড়ি সূত্র জানায়, ওই প্রাথমিক বিদ্যালয়ের প্রধান শিক্ষক শিক্ষাপ্রতিষ্ঠানটির এক সহকারী শিক্ষিকাকে নানাভাবে উত্ত্যক্ত করতেন। গতকাল দুপুরে প্রধান শিক্ষক বিদ্যালয় ছুটি দিয়ে দেন। এরপর অন্য শিক্ষক ও শিক্ষার্থীরা চলে গেলেও প্রধান শিক্ষক কাজের কথা বলে ওই শিক্ষিকাকে থাকতে বলেন। সবাই চলে যাওয়ার পর প্রধান শিক্ষক তাঁর কক্ষে শিক্ষিকাকে ডেকে নিয়ে যৌন নিপীড়নের চেষ্টা চালান। এ সময় ওই শিক্ষিকার চিৎকারে আশপাশের বাসিন্দারা ছুটে এসে শিক্ষিকাকে উদ্ধার করেন এবং প্রধান শিক্ষককে আটক করে পিটুনি দেন। খবর পেয়ে পুলিশ গিয়ে ওই শিক্ষিকাকে উদ্ধার ও প্রধান শিক্ষককে আটক করে।এলাকার বাসিন্দা আজম মিয়া বলেন, ‘আমরা এই জঘন্য কাজের জন্য প্রধান শিক্ষকের শাস্তির দাবি করছি।’
