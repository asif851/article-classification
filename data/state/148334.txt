
জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলায় অভিযোগ গঠনের আদেশ বাতিল চেয়ে হাইকোর্টে আবেদন করেছেন বিএনপির চেয়ারপারসন খালেদা জিয়া।হাইকোর্টের সংশ্লিষ্ট শাখায় গতকাল রোববার এ আবেদন (রিভিশন) করা হয়। ১৬ এপ্রিল (বুধবার) বিচারপতি বোরহানউদ্দিন ও বিচারপতি কে এম কামরুল কাদেরের সমন্বয়ে গঠিত হাইকোর্ট বেঞ্চে এ আবেদনের ওপর শুনানি হতে পারে।খালেদা জিয়ার আইনজীবী ও সুপ্রিম কোর্ট আইনজীবী সমিতির সাধারণ সম্পাদক মাহবুব উদ্দিন খোকন প্রথম আলোকে বলেন, দুটি মামলায় অভিযোগ গঠনের আদেশ বাতিল চেয়ে আবেদন করা হয়েছে। একই সঙ্গে মামলা দুটির কার্যক্রম স্থগিত ও বিচারিক আদালতের নথি তলবের আরজি জানানো হয়েছে। আগামী বুধবার এ আবেদনের ওপর শুনানি হতে পারে।গত ১৯ মার্চ এই দুই মামলায় খালেদা জিয়া ও তাঁর বড় ছেলে তারেক রহমানসহ নয়জনের বিরুদ্ধে অভিযোগ গঠন করেন ঢাকার বিশেষ জজ আদালত-৩-এর বিচারক বাসুদেব রায়। এ দুই মামলায় সাক্ষ্য গ্রহণের জন্য ২১ এপ্রিল দিন ধার্য করা হয়।মাহবুব উদ্দিন খোকন সাংবাদিকদের বলেন, অভিযোগ গঠনে যথাযথ আইনি প্রক্রিয়া অনুসরণ করা হয়নি। আইন অনুসারে অভিযোগ গঠন করার সময় খালেদা জিয়া দোষী না নির্দোষ, তা জিজ্ঞেস করা হয়নি। নিজ কক্ষে বসে আদালতের কর্মচারীর মাধ্যমে অভিযোগ গঠন করার বিষয়টি সবাইকে জানানো হয়। এটা ফৌজদারি কার্যবিধির ২৪২ ধারার পরিপন্থী।
