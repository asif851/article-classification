


আজদুপুরেরঢাকারআকাশ
Posted by Prothom Aloon Saturday, April 21, 2018

আকাশে এই রোদের হাসি, আবার এই ঘোর ঘন মেঘ। আচমকা ধূলি ওড়ানো বাউলা বাতাস। পাগলা হাওয়ার নাচন। নিমেষে হাওয়ার বেগ বেড়ে কালবৈশাখীর ঝাপটা। নতুন বছরে বৈশাখের শুরুটাই হয়েছে এভাবে।
এ যেন ক্রিকেটের সেই ‘শর্ট স্পেলের’ ঝড়। ব্যাট হাতে নিয়ে অনবরত চার-ছক্কা মেরে শাসিয়ে যাচ্ছেন ব্যাটসম্যান। উত্তাপ মাঠজুড়ে। ঠিক এমন সময় বোলার পরিবর্তন। এক থেকে দুই, বড়জোড় তিন ওভার বোলিং করিয়ে একটি উইকেট তুলে নিতে পারলেই প্রতিপক্ষ ঠান্ডা। ক্রিকেট ম্যাচে এই ধরনের বোলিংকে ‘শর্ট স্পেল’ বলা হয়।
ঠিক তেমনি গ্রীষ্মকালে মার্চ থেকে মে মাসের দিকে সূর্য তাপে উষ্ণ হয়ে যায় ভূপৃষ্ঠ। তখন আরব সাগর থেকে আসা পশ্চিমা বাতাসের সঙ্গে দক্ষিণে বঙ্গোপসাগরের বাতাস মিশে পশ্চিম আকাশে জমে কালো মেঘ। এই কালো মেঘ থেকে বয়ে যায় কালবৈশাখী। ঘণ্টা দুই বা তিনেকের ঝড় বয়ে যাওয়ার পর প্রকৃতি শীতল। এই কালবৈশাখীকে আবহাওয়াবিদেরা বলে থাকেন ‘শর্ট স্পেলের ঝড়’।

পয়লা বৈশাখে বর্ষবরণের দিন বিকেলে এ ধরনের ‘শর্ট স্পেলের ঝড়’ বয়ে যায় সারা দেশের ওপর দিয়ে। এর ধারাবাহিকতা রয়েছে এখনো। এই তো আজ শনিবার সকালে দেশের উত্তর, উত্তর-পূর্ব ও মধ্যাঞ্চলে বয়ে যায় ‘শর্ট স্পেলের’ ঝড়। রাজধানী ঢাকাতেও আজ সকাল আটটার দিকে কালো মেঘ জমে আকাশ থেকে ছড়িয়ে যায় অন্ধকার।
আধা ঘণ্টা থেকে পৌনে এক ঘণ্টা সময় বয়ে যায় দমকা হাওয়া। সঙ্গে কিছুটা বৃষ্টি। আবহাওয়া অধিদপ্তর থেকে জানা গেছে, ঢাকায় বৃষ্টি হয়েছে সামান্য। তবে এ সময় বেশ কয়েকটি জেলায় কালবৈশাখীর সঙ্গে প্রচুর বৃষ্টি হয়েছে। সকাল ৬টা থেকে দুপুর ১২টা পর্যন্ত সবচেয়ে বেশি বৃষ্টি হয়েছে বগুড়ায় ৫৮ মিলিমিটার। এ ছাড়া মৌলভীবাজারের শ্রীমঙ্গলে ৩৪, সিলেটে ২১, সিরাজগঞ্জের তাড়াশে ১৫ ও টাঙ্গাইলে ১৫ মিলিমিটার বৃষ্টি রেকর্ড করেছে আবহাওয়া অধিদপ্তর।
আবহাওয়াবিদ আবুল কালাম মল্লিক প্রথম আলোকে বলেন, বাংলাদেশে এ সময় জলীয় বাষ্প আসে আবর সাগর ও বঙ্গোপসাগর থেকে। আরব সাগরের বাতাস শুষ্ক ও গরম থাকে এবং বঙ্গোপসাগর থেকে আসা বাতাস আর্দ্র ও উষ্ণ থাকে। এই দুই বাতাস মিলে বজ্রঝড় হয়। মৌসুমি বায়ু আসার আগে দেশে এ ধরনের ঝড় হয়। ১৯৫১ থেকে ২০১৭ সালের তথ্য পর্যালোচনা করলে দেখা যায়, এই ঝড়ের স্থায়িত্ব কম সময়ের জন্য হয়। এটি ‘শর্ট স্পেল’ বলা হয়।
শর্ট স্পেলের ঝড়ের চরিত্র দুধরনের উল্লেখ করে আবুল কালাম মল্লিক বলেন, সাধারণত দেখা যায়, বিকেল চারটা থেকে রাত আট কিংবা দশটা পর্যন্ত ঝড় হয়। আবার ভোররাত চারটা থেকে সকাল আটটার সময়ও কালবৈশাখী বয়ে যায়। উত্তরাঞ্চল থেকে মধ্যাঞ্চলের দিকে চলে আসে। একটি এলাকায় এক ঘণ্টা থেকে বড়জোড় তিন ঘণ্টার বেশি ঝড় স্থায়ী হয় না।
আবহাওয়া অধিদপ্তরের আজকের পূর্বাভাসে বলা হয়েছে, ঢাকা, ময়মনসিংহ ও সিলেট বিভাগের অনেক জায়গায় এবং চট্টগ্রাম ও খুলনা বিভাগের কিছু কিছু জায়গায় এবং রংপুর, রাজশাহী ও বরিশাল বিভাগের দু-এক জায়গায় বিজলি চমকানোর সঙ্গে অস্থায়ী দমকা বা ঝোড়ো বাতাসসহ বৃষ্টি অথবা বজ্রসহ বৃষ্টি হতে পারে। সেই সঙ্গে দেশের কোথাও কোথাও বিক্ষিপ্তভাবে শিলাবৃষ্টি হতে পারে।
ঝোড়ো হাওয়া বয়ে যাওয়ার আশঙ্কায় পাবনা, বগুড়া, টাঙ্গাইল, ঢাকা, ফরিদপুর, মাদারীপুর, ময়মনসিংহ, সিলেট ও কুমিল্লা অঞ্চলের ওপর দিয়ে প্রতি ঘণ্টায় ৬০ থেকে ৮০ কিলোমিটার বেগে অস্থায়ী বা ঝোড়ো বাতাসের সঙ্গে বৃষ্টি বা বজ্রসহ বৃষ্টি হতে পারে। এসব এলাকার নদীবন্দরগুলোয় আজ সন্ধ্যা ছয়টা পর্যন্ত ২ নম্বর নৌ হুঁশিয়ারি সংকেত দেখাতে বলা হয়েছে।
অন্য জেলাগুলোয় ঘণ্টায় ৪৫ থেকে ৬০ কিলোমিটার বেগে অস্থায়ী বা ঝোড়ো বাতাসের সঙ্গে বৃষ্টি বা বজ্রসহ বৃষ্টি হতে পারে। সেখানকার নদীবন্দরগুলোয় ১ নম্বর নৌ হুঁশিয়ারি সংকেত দেখানো হয়েছে।
