
প্রাবন্ধিক ও কবি ফরহাদ মজহারকে অক্ষত ফিরে পেতে চান তাঁর পরিবারের সদস্য ও বন্ধুরা। আজ সোমবার রাত ১০টায় সংবাদ সম্মেলনে তাঁরা বলেন, ‘আমরা সরকারকে দোষারোপ করছি না। আবেদন জানাচ্ছি, ফরহাদ মজহারকে অক্ষত ফিরিয়ে দিতে।’ 
সংবাদ সম্মেলনে বলা হয়, পরিবারের পক্ষ থেকে থানায় যাওয়ার পর নিখোঁজের জিডি গ্রহণ করা হয়েছে। সেখানে অপহরণ বা ধরে নিয়ে যাওয়ার কথা উল্লেখ নেই। রাজধানীর শ্যামলীর আদাবরের বাসায় এ সংবাদ সম্মেলনের আয়োজন করেন ফরহাদ মজহারের স্ত্রী ফরিদা আখতার এবং পরিবারে সদস্য ও বন্ধুরা। ফরিদা আখতার বলেন, ফরহাদ মজহার সাধারণত সকালে উঠে লেখালেখি করেন। আজ সকালে উঠে তিনি তাঁকে দেখতে পাননি। সকাল ৫টা ২৯ মিনিটে ফরিদা আখতারের ফোনে কল আসে। সে সময় ফরহাদ মজহার বলেন, ‘ওরা আমাকে নিয়ে যাচ্ছে। মেরে ফেলবে।’ ফরিদা আখতার বলেন, দ্বিতীয়বার কল আসে সকাল ৬টা ২১ মিনিটে। ওই কলে ৩৫ লাখ টাকা দাবি করা হয়। এরপর সারা দিনে ছয়বার কল এসেছে। প্রতিবারই টাকা চাওয়া হয়। সর্বশেষ কলটি আসে সন্ধ্যা সাড়ে সাতটায়। সংবাদ সম্মেলনে ফরহাদ মজহারের মেয়ে সমতলী হক বলেন, আমরা এই মুহূর্তে কোনো কিছু ধারণা করতে চাই না। ফ্যাকচুয়াল কিছু বলতে চাই না। আমরা চাই তাঁকে (মজহার) অক্ষত ফিরে পেতে। সম্তলী বলেন, ‘ফরহাদ মজহারের মতো একজন বিদ্বান লেখক, বুদ্ধিজীবী তাঁকে এভাবে ধরে নিয়ে যাওয়ার ঘটনা সরকারের ভাবমূর্তি ক্ষুণ্ন করবে। অমরা চাই সব মহল এটাকে সিরিয়াসলি নেবে এবং সরকারকে চাপ দেবে তাঁকে অক্ষত ফিরে পেতে। সমতলী হক বলেন, সরকারের কাছে সব ধরনের তথ্য আছে। তারা বাবার মুঠোফোন ট্র্যাক করছে। তারা অবস্থান জানার পরও কেন তাঁকে পাওয়া যাচ্ছে না?’ তিনি বলেন, ‘আমরা থানায় গিয়েছিলাম মামলা করতে। সেখানে নিখোঁজের জিডি নেওয়া হয়েছে। সেখানে অপহরণ বা ধরে নিয়ে যাওয়ার বিষয় উল্লেখ নেই।’ সংবাদ সম্মেলনে উপস্থিত গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বলেন, আমি সব সময় প্রধানমন্ত্রীর প্রজ্ঞা ও দূরদৃষ্টির প্রশংসা করি। প্রধানমন্ত্রী জানেন না, এটা হতে পারে না। আমরা সরকারের কাছে আবেদন করছি, ফরহাদ যেন আজকের মধ্যেই বাসায় ফেরেন।’ জাফরুল্লাহ চৌধুরী বলেন, আমার ধারণা, সাধারণ চোরচোট্টা বা গুন্ডারা এ কাজ করে নাই। ৩৫ লাখ টাকার বিষয়টি ক্যামোফ্লেজ মনে হচ্ছে। তারা (সরকার) চাইলে আজ ভোর হওয়ার আগেই ফরহাদ বাসায় থাকত পারেন। তাঁর অপরাধ তিনি মুক্তমনা, বলিষ্ঠ তাঁর কণ্ঠ। আজ ফরহাদ মজহার নিখোঁজ হওয়ার পর বিএনপির পক্ষ থেকে অভিযোগ করা হয়, এর সঙ্গে সরকার জড়িত। এ বিষয়ে প্রশ্ন করা হলে ফরিদা আখতার বলেন, ‘বিএনপি কিছু বললে তার দায় বিএনপির।’ এ সময় পাশ থেকে জাফরুল্লাহ চৌধুরী বলেন, ফরহাদ তো বিএনপির সদস্য নন। তিনি কোনো রাজনৈতিক দলেরই সদস্য নন। আমরা আবেদন জানাচ্ছি, তাঁকে অক্ষত ফিরে পেতে।  এই সংবাদ সম্মেলনে আরও উপস্থিত ছিলেন ফরহাদ মজহারের ভাই মইনুল হক, পিনাকী ভট্টাচার্য, গৌতম দাস, নুরুল ইসলাম ভূঁইয়া প্রমুখ।
