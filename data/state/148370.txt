
রোহিঙ্গা শরণার্থীদের মিয়ানমারে ফেরাত পাঠাতে যৌথ ওয়ার্কিং গ্রুপ করার সিদ্ধান্ত একটি অনিশ্চিত প্রক্রিয়া বলে মন্তব্য করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, যৌথ ওয়ার্কিং গ্রুপ গঠন রোহিঙ্গা প্রত্যাবাসনকে দীর্ঘসূত্রতার দিকে ঠেলে দিয়েছে। এটাই প্রমাণ করছে, সরকার এ সমস্যার সমাধান দ্রুত করতে ব্যর্থ হচ্ছে।
আজ সোমবার ঢাকায় মিয়ানমারের মন্ত্রীর সঙ্গে বৈঠক শেষে পররাষ্ট্রমন্ত্রীর ‘যৌথ ওয়ার্কিং গ্রুপ’ গঠনের ঘোষণার পর মির্জা ফখরুল এ প্রতিক্রিয়া জানান। বিকেলে তিনি সেগুনবাগিচায় কচিকাঁচার মেলা মিলনায়তনে জাসাসের উদ্যোগে রোহিঙ্গাদের নিয়ে ‘আলোকচিত্র ও প্রামাণ্যচিত্র’ প্রদর্শনীর উদ্বোধন করেন।
মির্জা ফখরুল বলেন, রোহিঙ্গাদের ওপর নির্যাতনের মাত্রা বিশ্ববাসীর কাছে উপস্থাপনে বাংলাদেশ সরকার ব্যর্থ হয়েছে। একটি জাতিকে সম্পূর্ণভাবে নির্মূল করতে কী ভয়াবহ হত্যাযজ্ঞ চালানো হয়েছে, যেকোনো মানুষ সেই দৃশ্য দেখলে স্থির থাকতে পারবে না। মনুষ্যত্বের এই অবমাননা আজকে বিশ্ব রাজনীতিতে দেখা যায় না। তিনি আরও বলেন, ‘এই চ্যালেঞ্জ মোকাবিলার জন্য আমরা বরাবর বলে আসছি, জাতীয় ঐক্য প্রতিষ্ঠার জন্য। দুর্ভাগ্য, এখন পর্যন্ত সরকার এটা করছে না। তাদের নীতি হচ্ছে জাতিকে বিভক্ত করে রাখা।’
অনুষ্ঠানে চলচ্চিত্রকার গাজী মাজহারুল আনোয়ারের পরিচালনায় অনুষ্ঠানে কক্সবাজারে আশ্রয় নেওয়া রোহিঙ্গাদের দুর্দশার চিত্র তুলে ধরা হয়। এ সময় গাজী মাজহারুল আনোয়ারের লেখা কবিতা ‘অবাক হয়ে ভাবি’ পড়ে শোনান মির্জা ফখরুল ইসলাম। পরে মাজহারুল আনোয়ারের লেখা ‘ওরা এখন মানুষ নয়, শুধুই রোহিঙ্গা’ গানটি পরিবেশন করেন তাঁর মেয়ে দিঠি আনোয়ার।
 
