
১/১১-এর জন্য আওয়ামী লীগকে দায়ী করে বিএনপির ভাইস চেয়ারম্যান সেলিমা রহমান বলেছেন, ‘আপনারা ফখরুদ্দিন-মইনউদ্দিনের বিচার করেন না কেন?’
আজ রোববার জাতীয় প্রেসক্লাবে এক আলোচনা সভায় সেলিমা রহমান এ মন্তব্য করেন। বাংলাদেশ ইয়ুথ ফোরাম নামের একটি সংগঠন তারেক রহমানের কারাবন্দী দিবস পালন উপলক্ষে ওই আলোচনা সভার আয়োজন করে।
আলোচনা সভায় প্রধান অতিথির বক্তব্যে সেলিমা রহমান বলেন, আওয়ামী লীগ এখন ১/১১-এর জন্য নানাজনকে দায়ী করছে। প্রথম আলো, ডেইলি স্টারকে দায়ী করছে। কিন্তু ওই ঘটনার জন্য দায়ী আওয়ামী লীগ। তারা বলেছিল, ওই সরকার তাদের আন্দোলনের ফসল। তিনি দাবি করেন, আওয়ামী লীগ সরকার তারেক রহমানকে ভয় পায়।
আলোচনা সভায় অন্যদের মধ্যে জাগপার সভাপতি শফিউল আলম প্রধান, বাংলাদেশ ইউথ ফোরামের সভাপতি আতিকুজ্জামান প্রমুখ বক্তব্য দেন।
