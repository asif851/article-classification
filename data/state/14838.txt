
পলিটেকনিক ইনস্টিটিউটে চলমান সংকট নিরসনে গৃহায়ণ ও গণপূর্ত মন্ত্রণালয় এবং শিক্ষা মন্ত্রণালয়ের উদ্যোগে একটি সভা শুরু হয়েছে। আজ সোমবার দুপুর ১২টার দিকে গৃহায়ণ ও গণপূর্ত মন্ত্রণালয়ে বৈঠকটি শুরু হয়।
বৈঠকে তেজগাঁও এলাকার সাংসদ আসাদুজ্জামান খান, গণপূর্ত সচিব খোন্দকার শওকত হোসেন, শিক্ষা সচিব কামাল আবদুল নাসের চৌধুরীসহ সংশ্লিষ্ট কর্মকর্তারা উপস্থিত আছেন।
পেশাগত বৈষম্য নিরসন ও সুপারভাইজিং পদ পরিবর্তনসহ দুই দফা দাবিতে কয়েক দিন ধরে পলিটেকনিক ইনস্টিটিউটের শিক্ষার্থীরা আন্দোলন করছেন। গতকাল এ আন্দোলন সহিংসতায় রূপ নেয়।
বিভিন্ন সেমিস্টারের চূড়ান্ত পরীক্ষায় অংশ না নিয়ে ছাত্ররা গতকাল ক্যাম্পাসসহ অনেক স্থানে বিক্ষোভ, ভাঙচুর, পুলিশ ফাঁড়িতে আগুন ও সড়ক অবরোধ করেন। এসব ঘটনায় পুলিশসহ প্রায় আড়াই শ ব্যক্তি আহত ও ৬৪ জন আটক হন। প্রকৌশলীর সংজ্ঞায় ডিপ্লোমা প্রকৌশলীদের অন্তর্ভুক্ত করে ২০০৮ সালের বিতর্কিত গেজেট সংশোধন এবং ছাত্রদের বৃত্তি ও প্রশিক্ষণ ভাতা বাড়ানোর দাবি জানিয়ে আসছেন পলিটেকনিক ইনস্টিটিউটের শিক্ষার্থীরা।
