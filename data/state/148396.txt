
মৌলভীবাজারের বড়লেখা, কুলাউড়া ও কমলগঞ্জ পৌরসভায় আওয়ামী লীগ ও বিএনপি থেকে মেয়র পদে পাঁচজন ‘বিদ্রোহী’ প্রার্থী হয়েছেন। মনোনয়নের ক্ষেত্রে দলের কাছে সঠিক মূল্যায়ন পাননি বলে মনে করেন তাঁরা। এ কারণে তাঁরা স্বতন্ত্র প্রার্থী হিসেবে মনোনয়নপত্র জমা দিয়েছেন।বড়লেখা উপজেলা আওয়ামী লীগ সূত্রে জানা গেছে, দল থেকে উপজেলা আওয়ামী লীগের যুব ও ক্রীড়াবিষয়ক সম্পাদক আবুল ইমাম মো. কামরান চৌধুরীকে মনোনয়ন দেওয়া হয়েছে। এর বাইরে সাবেক পৌর মেয়র আবদুল মালিকের ছোট ভাই ও পৌর আওয়ামী লীগের সদস্য আবদুর নূর এবং উপজেলা মহিলা লীগের যুগ্ম আহ্বায়ক মোছাম্মাৎ রায়না বেগম মনোনয়নপত্র জমা দিয়েছেন।আবদুর নূর গতকাল শুক্রবার বলেন, ‘স্থানীয় নির্বাচন রাজনৈতিকভাবে হয় না। এ ভোটে গোষ্ঠীগত একটা বিষয় থাকে। আমার অন্তত ২ হাজার ২০০ থেকে ২ হাজার ৩০০ রিজার্ভ ভোট আছে। আমি জয়ের ব্যাপারে আশাবাদী। আমার পরিবার আওয়ামী লীগ করে আসছে। আমিও আওয়ামী লীগেই থাকব।’মেয়র পদপ্রার্থী মোছাম্মাৎ রায়না বেগম বলেন, ‘আমি নারীর ক্ষমতায়নের জন্য নির্বাচন করব। ১৯৯৩ থেকে আমি আওয়ামী লীগ করছি। দলের কাছে সুযোগ চেয়েছিলাম। দল সুযোগ দিচ্ছে না। দল যাই বলুক, নির্বাচন করব।’বড়লেখা বিএনপি সূত্র জানায়, দল পৌর বিএনপির সভাপতি আনোয়ারুল ইসলামকে মনোনয়ন দিয়েছে। কিন্তু দলের সিদ্ধান্তের বাইরে বিএনপি নেতা, সাবেক পৌর কাউন্সিলর মতিউর রহমান মনোনয়নপত্র জমা দিয়েছেন।মতিউর রহমান বলেন, ‘গত নির্বাচনে প্রার্থী হতে চেয়েছিলাম। তখন বলা হয়েছিল পরেরবার আমাকে সমর্থন করা হবে। এবার সব নেতার কাছ থেকে সমান সাড়া পাইনি। তবে এখনই চূড়ান্ত সিদ্ধান্ত নিচ্ছি না। দলের সিদ্ধান্ত দেখে শুভাকাঙ্ক্ষীদের সঙ্গে আলাপ করে সিদ্ধান্ত নেব।’কুলাউড়া আওয়ামী লীগ সূত্রে জানা গেছে, দল থেকে উপজেলা আওয়ামী লীগের যুগ্ম সাধারণ সম্পাদক এ কে এম সফি আহমদ সলমানকে মনোনয়ন দেওয়া হয়েছে। কিন্তু দলের সিদ্ধান্তের বাইরে উপজেলা আওয়ামী লীগের সদস্য শফি আলম ইউনুছ মনোনয়নপত্র জমা দিয়েছেন।শফি আলম ইউনুছ বলেন, ‘আমি ব্যক্তিগতভাবে মনোনয়নপত্র জমা দিয়েছি। দেখি দল কী সিদ্ধান্ত নেয়। দলের সিদ্ধান্তের বাইরে যাব না।’কমলগঞ্জ বিএনপির সূত্র জানায়, দল বর্তমান মেয়র আবু ইব্রাহীম জমশেদকে মনোনয়ন দিয়েছে। এর বাইরে উপজেলা বিএনপির সাবেক সাধারণ সম্পাদক ও সাবেক পৌর মেয়র হাছিন আফরোজ চৌধুরী প্রার্থী হয়েছেন।হাছিন আফরোজ চৌধুরী বলেন, ‘দুই মাস আগে দল থেকে পদত্যাগ করেছি। ২০০২ সালের পর থেকে কোনো কার্যকরী কমিটিতে ছিলাম না। এত দিন সমর্থক ছিলাম। আমি মনোনয়নপত্র দাখিল করেছি। এখন মাঠে কাজ করছি।’
