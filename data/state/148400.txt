
টাঙ্গাইলের কালিহাতী উপজেলায় এক কলেজছাত্রকে তাঁর চার বন্ধু ডেকে নিয়ে খুন করেছেন বলে অভিযোগ উঠেছে। পুলিশ বলেছে, আল-আমিন নামের ওই ছাত্রকে গতকাল সোমবার ধারালো অস্ত্র দিয়ে হত্যা করা হয়।পুলিশের ভাষ্য, মোটরসাইকেল নিয়ে বিরোধের জেরে এ ঘটনা ঘটে। সন্দেহভাজন একজনকে ধরে পুলিশের হাতে তুলে দিয়েছে জনতা।নিহত আল-আমিন (১৮) কালিহাতীর আলাউদ্দিন সিদ্দিকী ডিগ্রি কলেজের উচ্চমাধ্যমিক দ্বিতীয় বর্ষের (বাণিজ্য) ছাত্র। নাগবাড়ী ইউনিয়নের খালোয়াবাড়ির আবদুল আলী তাঁর বাবা।কালিহাতী থানার ওসি আখেরুজ্জামান বলেন, আল-আমিনকে গতকাল সকালে তাঁর চার বন্ধু ডেকে কলেজের পেছনে নিয়ে যান। একপর্যায়ে তাঁরা আল-আমিনের গলায় ধারালো অস্ত্র দিয়ে আঘাত করে পালানোর চেষ্টা করেন। পরে এলাকাবাসী চাঁন মাহমুদ নামের এক সন্দেহভাজনকে ধরে পুলিশে সোপর্দ করে। তারা আল-আমিনকে উদ্ধার করে উপজেলা স্বাস্থ্য কমপ্লেক্সে পাঠান। চিকিৎসক তাঁকে মৃত ঘোষণা করেন।কয়েকজন প্রত্যক্ষদর্শী অভিযোগ করেন, আল-আমিনের সঙ্গে গত রোববার একই কলেজের ছাত্র চাঁন মাহমুদের মোটরসাইকেল নিয়ে বিরোধ হয়। আল-আমিন ওই দিনই চাঁন মাহমুদের মোটরসাইকেলটি ভাঙচুর করেন। এরপর গতকাল আল-আমিন সকাল সাড়ে ১০টার দিকে ক্লাস থেকে বের হওয়ার পর চাঁন মাহমুদ ও আরও কয়েকজন তাঁকে ডেকে নিয়ে যান।পুলিশ জানায়, টাঙ্গাইল মেডিকেল কলেজ হাসপাতালে ময়নাতদন্তের পর আল-আমিনের লাশ স্বজনদের কাছে হস্তান্তর করা হয়েছে। গত রাতে নিজ গ্রামে তাঁকে দাফন করা হয়।
