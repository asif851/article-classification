
সিলেটের কোম্পানীগঞ্জ উপজেলার ভোলাগঞ্জ পাথর কোয়ারির ‘বোমা মেশিনের’ গর্ত থেকে রাতের বেলা পাথর উত্তোলন করতে গিয়ে মাটিচাপা পড়ে মারা গেছেন চার শ্রমিক। গত রোববার রাত নয়টার দিকে এ ঘটনা ঘটে। দুজন শ্রমিক ঘটনাস্থলে ও দুজন হাসপাতালে নেওয়ার পথে মারা যান। নিহত ব্যক্তিরা হচ্ছেন কোম্পানীগঞ্জ উপজেলার পশ্চিম ইসলামপুর ইউনিয়নের কাঁঠালবাড়ি গ্রামের মইনুদ্দিন (৪০), দানা মিয়া (২২), দেলোয়ার হোসেন (২৪) ও হবিগঞ্জের বানিয়াচং উপজেলার দৌলতপুর গ্রামের সেলিম আহমদ। তাঁরা পাথর কোয়ারি এলাকায় অস্থায়ী তাঁবুতে বসবাস করতেন। দিনে ও রাতে পালাক্রমে পাথর উত্তোলনের কাজ করতেন। প্রত্যক্ষদর্শীদের বরাত দিয়ে পুলিশ জানায়, রাত প্রায় সাড়ে আটটার দিকে পশ্চিম ইসলামপুর ইউপির ৪ নম্বর ওয়ার্ড সদস্য দেলওয়ার হোসেন ওরফে জীবনসহ কয়েকজন পাথর ব্যবসায়ীর মালিকানাধীন কোয়ারির একটি গভীর গর্ত থেকে পাথর উত্তোলন করছিলেন ওই চার শ্রমিক। প্রায় ২৫-৩০ ফুট গভীর গর্তের পাড় হঠাৎ দেবে গেলে চাপা পড়েন চারজন। দুজনকে মৃত অবস্থায় ও অচেতন অবস্থায় অপর দুজনকে উদ্ধার করা হয়। নিজস্ব প্রতিবেদক, সিলেট
