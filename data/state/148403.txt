
রংপুর সিটি করপোরেশন নির্বাচনে শান্তিপূর্ণ ও উৎসবমুখর পরিবেশে ভোটগ্রহণ চলছে। ভোটগ্রহণের নির্ধারিত সময় আটটার আগেই অনেক ভোটকেন্দ্রে ভোটারদের দীর্ঘ সারি দেখা গেছে। বিকেল চারটা পর্যন্ত একটানা ভোট গ্রহণ চলবে।
বিভিন্ন কেন্দ্র ঘুরে প্রিসাইডিং কর্মকর্তাদের সঙ্গে কথা জানা গেছে, সকাল আটটা থেকে ১০টার মধ্যে ২৫ শতাংশ ভোট পড়েছে। পুরুষের চেয়ে নারী ভোটারের সংখ্যা বেশি।
ভোটগ্রহণ উপলক্ষে বিজিবি, র‍্যাব ও পুলিশের ব্যাপক টহল চলছে। নিরাপত্তা ব্যবস্থাও জোরদার আছে।
আওয়ামী লীগের প্রার্থী ও সদ্য সাবেক মেয়র সরফুদ্দীন আহম্মেদ স্থানীয় সালমা বালিকা উচ্চ বিদ্যালয় কেন্দ্রে সকাল নয়টায় ভোট দেন। তিনি বলেন, ‘মেয়র থাকার সময় আমি অনেক কাজ করেছি। আশা করি এবারও আমার পক্ষে রায় আসবে।’
বিএনপির প্রার্থী কাওসার জামান সকাল নয়টার দিকে দেওয়ানটুলী সরকারি প্রাথমিক বিদ্যালয় কেন্দ্রে ভোট দেন। তিনি বলেন, ‘রংপুরে শান্তিপূর্ণভাবে ভোট হচ্ছে। এটাই আমাদের বড় পাওয়া।’
জাতীয় পার্টির প্রার্থী মোস্তাফিজার রহমান সকাল সাড়ে নয়টার দিকে নিজ বাড়ি কলেজ রোড এলাকার কামারপাড়া সরকারি প্রাথমিক বিদ্যালয় কেন্দ্রে ভোট দেন। এ সময় তিনি বলেন, ‘মানুষ শান্তিতে বাস করতে চায়। এখনো শান্ত পরিবেশ আছে।’ শান্তিপূর্ণ পরিবেশেই ভোটগ্রহণ শেষ হবে বলে আশা তাঁর।
জাতীয় পার্টির চেয়ারম্যান এইচ এম এরশাদ সেনপাড়া সিটি করপোরেশন প্রাথমিক বিদ্যালয় কেন্দ্রে ভোট দেন সকাল সোয়া নয়টার দিকে। এরশাদ বলেন, ‘রংপুর জাতীয় পার্টির ঘাঁটি। এখানকার মানুষ আমাকে নির্বাচিত করে নতুন জীবন দিয়েছেন।’ এবারও জয়লাভের আশা তাঁর।
রংপুর সিটিতে এবার ভোটার সংখ্যা ৩ লাখ ৯৩ হাজার ৯৯৪। গতবারের চেয়ে ভোটার বেড়েছে ২৪ হাজার। ভোট গ্রহণের কেন্দ্র ১৯৩টি। এর মধ্যে ১২৮ কেন্দ্রকে গুরুত্বপূর্ণ বা ঝুঁকিপূর্ণ বলে চিহ্নিত করেছে নির্বাচন কমিশন। রংপুর সিটিতে এবার দলীয় প্রতীকে প্রথমবার ভোট হচ্ছে।
 
