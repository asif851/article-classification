
চাঁদপুরের ফরিদগঞ্জ পৌরসভায় অপহরণে ব্যর্থ হয়ে এক কলেজছাত্রীকে (১৭) ছুরিকাঘাত করেছে দুর্বৃত্তরা। আজ সোমবার সকালে পৌর এলাকায় এ ঘটনা ঘটে। আহত ওই ছাত্রী ফরিদগঞ্জ বঙ্গবন্ধু ডিগ্রি কলেজের এইচএসসি প্রথম বর্ষের শিক্ষার্থী।
ওই ছাত্রীর বাবা জানান, তাঁর মেয়ে সকালে বাড়ি থেকে সিএনজিচালিত অটোরিকশায় করে কলেজে যাচ্ছিল। পথে অটোরিকশাটি বিকল হলে সে হেঁটেই কলেজের উদ্দেশে রওনা হয়। এ সময় পেছন থেকে আসা একটি প্রাইভেট কার তার পথরোধ করে। গাড়ি থেকে নেমে তিনজন যুবক ধারালো অস্ত্র দেখিয়ে তাকে জোর করে গাড়িতে তোলার চেষ্টা করে। এ সময় মেয়েটির চিৎকার শুনে অটোরিকশাটির চালকসহ আশপাশের লোকজন ছুটে আসেন। তখন অপহরণকারীরা মেয়েকে ছুরিকাঘাত করে পালিয়ে যায়। পরে স্থানীয় লোকজন প্রাথমিক চিকিৎসা দিয়ে তাঁর মেয়েকে কলেজে পৌঁছে দেন।
আহত ওই ছাত্রী জানান, পালিয়ে যাওয়ার সময় দুর্বৃত্তদের মধ্যে একজন মুঠোফোনে বিপ্ল­ব নামের এক ব্যক্তিকে বলছিল, ‘অপারেশন ব্যর্থ হয়েছে’। ঘটনাটি জানার পর কলেজের অধ্যক্ষ কুন্তল কৃষ্ণনাথ পুলিশকে খবর দেন। খবর পেয়ে পুলিশ ঘটনাস্থল পরিদর্শন করে।
ফরিদগঞ্জ থানার পরিদর্শক (তদন্ত) মাহবুব মোল্লা জানান, এ ঘটনায় আজ বিকেলে ওই ছাত্রী বাদী হয়ে ইকবাল হোসেন নামের এক ব্যক্তির নাম উল্লেখ করে এবং অজ্ঞাতনামা তিনজনকে আসামি করে নারী ও শিশু নির্যাতন দমন আইনে থানায় একটি মামলা করেছে।
