

বিএনপির জ্যেষ্ঠ যুগ্ম মহাসচিব রুহুল কবির রিজভীর ভাষ্য, রাজকোষ চুরির (রিজার্ভ চুরি) ঘটনায় কোণঠাসা সরকার বিএনপির যুগ্ম মহাসচিব এম আসলাম চৌধুরীকে নিয়ে নাটক সাজিয়েছে।আজ মঙ্গলবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ কথা বলেন রিজভী।রিজভীর ভাষ্য, ভারত বাংলাদেশের একটি বন্ধুপ্রতিম দেশ। সেই দেশে বসে বাংলাদেশের সরকার পতনের ষড়যন্ত্র করার অভিযোগ হাস্যকর।বিএনপির জ্যেষ্ঠ যুগ্ম মহাসচিবের ভাষ্য, মানুষের দৃষ্টি সরাতে সরকার এখন ‘ইসরায়েল ইসরায়েল’ করছে।সম্প্রতি ইসরায়েলের এক রাজনীতিকের সঙ্গে ভারতে আসলাম চৌধুরীর কথিত বৈঠকের জেরে বিএনপির এই নেতা গ্রেপ্তার হয়েছেন। তাঁকে গতকাল সোমবার সাত দিনের রিমান্ডে নিয়েছে পুলিশ। বিষয়টি নিয়ে একধরনের চাপে পড়েছে বিএনপি। বিএনপির স্থায়ী কমিটির সদস্য রফিকুল ইসলাম মিয়াকে কারাগারে পাঠানোর নিন্দা ও প্রতিবাদ জানিয়েছেন রিজভী। তাঁর দাবি, রফিকুল ইসলাম মিয়ার বিরুদ্ধে করা সব মামলা মিথ্যা।বিএনপির জ্যেষ্ঠ যুগ্ম মহাসচিব বলেন, সরকারের বিরুদ্ধে সমালোচনা করা গণতন্ত্রে অনুমোদিত একটি বিষয়। কিন্তু বর্তমান সরকার তাদের বিরোধিতার কথা শুনলেই চমকে ওঠে। কারণ, তারা জনগণ দ্বারা নির্বাচিত নয়।রিজভীর অভিযোগ, বিএনপির চেয়ারপারসন খালেদা জিয়ার বিরুদ্ধে মামলার প্রতিবাদে দলের আহ্বান করা কর্মসূচিতে পুলিশ ও আওয়ামী লীগের লোকজন বাধা দিয়েছে।
