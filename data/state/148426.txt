
গাজীপুর সিটি করপোরেশনের কোনাবাড়ী-কাশিমপুর সড়কটি বেহাল। কার্পেটিং উঠে বড় বড় গর্তের সৃষ্টি হওয়ায় প্রায় তিন মাস ধরে সড়কটিতে যান চলাচল বন্ধ রয়েছে। এখন হেঁটে চলাচল করারও অনুপযোগী হয়ে পড়েছে সড়কটি।এলাকাবাসী ও স্থানীয় ব্যবসায়ীরা জানান, ঢাকা-টাঙ্গাইল মহাসড়কের কোনাবাড়ী থেকে কাশিমপুর পর্যন্ত অংশের দৈর্ঘ্য প্রায় ছয় কিলোমিটার। তিন-চার মাস আগে সড়কটির কোনাবাড়ী প্রান্ত থেকে সংস্কারকাজ শুরু হয়। এক কিলোমিটারের কম সড়কে আরসিসি ঢালাই দেওয়া হয়। সড়কের এক পাশে নালাও নির্মাণ করা হয়েছে। কিন্তু সড়কের বাকি অংশের কাজ বন্ধ হয়ে আছে। এ অংশে অসংখ্য বড় বড় গর্তের সৃষ্টি হয়েছে। গর্তগুলোতে পানি জমে আছে। এর ফলে সড়কটিতে যান চলাচল বন্ধ রয়েছে। এখন এমন অবস্থার সৃষ্টি হয়েছে যে, সড়কটিতে হেঁটেও চলাচল করতে পারছে না মানুষ।কাশিমপুর বাজারের ব্যবসায়ী সুলতান মিয়া বলেন, দোকানের মালামাল ক্রয় করতে প্রতিদিনই কোনাবাড়ী যেতে হয়। রাস্তা বেহাল হওয়ায় চার-পাঁচ কিলোমিটার দূর ঘুরে কোনাবাড়ী যেতে হয়।জরুন কেয়া স্পিনিং কারখানার শ্রমিক সাইফুল ইসলাম বলেন, প্রতিদিন কারখানায় যেতে হয়। অথচ রাস্তায় বড় বড় গর্ত হওয়ায় এতে হাঁটা যায় না। বাধ্য হয়ে বেশি ভাড়া দিয়ে রিকশায় করে কাজে যেতে হয়।গতকাল রোববার সকালে সরেজমিনে দেখা যায়, সড়কের আরসিসি ঢালাই করা অংশ চলাচলের জন্য এখনো খোলা হয়নি। এখন রাস্তার ওপর হাটবাজার বসছে। সড়কটির বাকি পাঁচ কিলোমিটার অংশেই বড় বড় গর্ত আছে। এসব গর্তে পানি জমে আছে। এলাকাবাসী ও স্থানীয় কারখানার শ্রমিকদের কাদাপানি মাড়িয়ে চলাচল করতে দেখা গেছে। কয়েকটি স্থানে সিএনজিচালিত অটোরিকশা ও ব্যাটারিচালিত অটোরিকশাকে বিকল হয়ে পড়ে থাকতে দেখা যায়।হরিণাচালা এলাকার বাসিন্দা মোনতাজ আলী বলেন, রাস্তা খারাপ থাকায় রিকশায় অতিরিক্ত ভাড়া দিয়ে চলাচল করতে হয়ে। বিষয়টি তাঁরা স্থানীয় জনপ্রতিনিধিদের জানালেও কোনো কাজ হয় না।স্কুলশিক্ষক রহিম সরকার বলেন, সড়কটির আশপাশে কয়েকটি কিন্ডারগার্টেন রয়েছে। এসব স্কুলে কয়েক শ ছেলেমেয়ে লেখাপড়া করে। স্কুলে যাতায়াতের সময় শিশুদের জামাকাপড় কাদাপানিতে নষ্ট হয়ে যায়। তিনি অবিলম্বে রাস্তা সংস্কারের দাবি জানান।গাজীপুর সিটি করপোরেশনের ৪, ৫ ও ৬ নম্বর ওয়ার্ডের সংরক্ষিত মহিলা কাউন্সিলর মাহমুদা আক্তার বলেন, কোনাবাড়ী-কাশিমপুর সড়কের জরুন এলাকা থেকে তাঁর ওয়ার্ড শুরু হয়েছে। সেখান থেকে তাঁর পুরো এলাকার রাস্তাই খারাপ। মানুষ ঠিকমতো চলাচল করতে পারছে না। এলাকার এখন প্রধান সমস্যা হয়ে দাঁড়িয়েছে বেহাল রাস্তা।সিটি করপোরেশনের জোন-৫-এর নির্বাহী প্রকৌশলী দেলোয়ার হোসেনের মুঠোফোনে কল দিলেও তা বন্ধ পাওয়া যায়।সিটি করপোরেশনের ৮ নম্বর ওয়ার্ডের কাউন্সিলর সেলিম রহমান বলেন, ওই সড়কের কিছু অংশে কাজ করা হয়েছে। বাকি অংশের কাজও পর্যায়ক্রমে করা হবে।
