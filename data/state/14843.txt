
পঞ্চগড়ের দেবীগঞ্জে গত শুক্রবার রাতে লক্ষ্মীপূজা চলাকালে একটি মণ্ডপে হামলা চালিয়ে প্রতিমা ভাঙচুর ও অগ্নিসংযোগ করেছে দুর্বৃত্তরা। এ সময় অন্তত ১০ আহত হয়েছে।পুলিশ ও প্রত্যক্ষদর্শী সূত্রে জানা গেছে, উপজেলার সুন্দরদিঘী ইউনিয়নের ছলিমনগর দাসপাড়া গ্রামে দুর্গাপূজা চলাকালীন নবমীর দিনে মণ্ডপে আরতির সময় মেয়েদের প্রতি অশ্লীল ইঙ্গিত করেন স্থানীয় কয়েকজন যুবক। এ ঘটনায় শুক্রবার রাতে স্থানীয়ভাবে সালিস বৈঠকের আয়োজন করা হয়। বৈঠকে অভিযুক্তরা দোষ স্বীকার না করে হাতাহাতিতে জড়িয়ে পড়েন। এ ঘটনার জের ধরে পাশের একটি পূজামণ্ডপে লক্ষ্মীপূজা চলাকালে দুর্বৃত্তরা হামলা চালায় এবং প্রতিমা ভাঙচুর করে। মন্দিরের পাশে পুরোহিতের ঘরে আগুন লাগিয়ে দেওয়া হয়। এ সময় অন্তত ১০ জন আহত হয়। আহত সুদর্শন চন্দ্র রায়, ভবেশ চন্দ্র দাস, অর্থনাথ দাস ও সুকুমার চন্দ্র দাসকে দেবীগঞ্জ উপজেলা স্বাস্থ্য কমপ্লেক্সে ভর্তি করা হয়েছে।ওই ঘটনায় ১৭ জনের নাম উল্লেখসহ অজ্ঞাতনামা আরও ২৫-৩০ জনকে আসামি করে দেবীগঞ্জ থানায় মামলা করেছেন পূজা কমিটির সভাপতি লক্ষ্মণ চন্দ্র দাস। শুক্রবার রাতেই পুলিশ সুন্দরদিঘী ইউনিয়ন পরিষদের সদস্য সুরমান আলীকে (৫৫) গ্রেপ্তার করেছে।পঞ্চগড়ের পুলিশ সুপার (এসপি) আবুল কালাম আজাদ গতকাল শনিবার সকালে ঘটনাস্থল পরিদর্শন করেন।দেবীগঞ্জ থানার ভারপ্রাপ্ত কর্মকর্তা (ওসি) ভবানী কুণ্ডু রায় জানান, থানায় মামলা হয়েছে। অভিযুক্তদের গ্রেপ্তারের চেষ্টা চলছে।
