
সরকার পর্তুগাল, জার্মানি ও মিসরে রাষ্ট্রদূত পদে তিনজন কূটনীতিককে নিয়োগ দিয়েছে। তাঁদের মধ্যে পররাষ্ট্র মন্ত্রণালয়ের মহাপরিচালক (দূরপ্রাচ্য ও প্রশান্ত মহাসাগর অনুবিভাগ) মো. রুহুল আলম সিদ্দিককে পর্তুগালে রাষ্ট্রদূত পদে নিয়োগ করা হয়েছে। আর পর্তুগালের রাষ্ট্রদূত ইমতিয়াজ আহমেদকে জার্মানিতে রাষ্ট্রদূত হিসেবে বদলি করা হয়েছে। এ ছাড়া জার্মানিতে বাংলাদেশের রাষ্ট্রদূত মোহাম্মদ আলী সরকারকে মিসরে রাষ্ট্রদূত পদে বদলি করেছে সরকার।
পররাষ্ট্র মন্ত্রণালয় আজ মঙ্গলবার পৃথক পৃথক বিবৃতিতে এ তথ্য জানিয়েছে।পেশাদার কূটনীতিক রুহুল আলম সিদ্দিক বিসিএস (পররাষ্ট্র ক্যাডার) ১১তম ব্যাচের কর্মকর্তা। তিনি বাংলাদেশের দিল্লি, বার্লিন, সিঙ্গাপুর সিটি ও করাচি মিশনে বিভিন্ন পদে দায়িত্ব পালন করেছেন।ঢাকা বিশ্ববিদ্যালয় থেকে লোকপ্রশাসনে স্নাতকোত্তর ডিগ্রিধারী রুহুল আলম সিদ্দিক অস্ট্রেলিয়ার মোনাশ ইউনিভার্সিটি থেকে আন্তর্জাতিক সম্পর্ক ও বাণিজ্যে স্নাতকোত্তর ডিগ্রি অর্জন করেন।জার্মানিতে নিযুক্ত নতুন রাষ্ট্রদূত ইমতিয়াজ আহমেদ বিসিএস (পররাষ্ট্র ক্যাডার) ১৯৮৪ ব্যাচের কর্মকর্তা। এর আগে তিনি সুইডেন, নেপাল ও ভুটানে বাংলাদেশের রাষ্ট্রদূতের দায়িত্ব পালন করেছেন। এ ছাড়া কূটনীতিক হিসেবে তিনি ওয়াশিংটন, রোম, কুয়ালালামপুর ও কায়রোতে বাংলাদেশ মিশনে বিভিন্ন পদে কাজ করেছেন।ঢাকা বিশ্ববিদ্যালয় থেকে ইমতিয়াজ আহমেদ ভূতত্ত্বে স্নাতকোত্তর ডিগ্রি অর্জন করেন।
এদিকে মিসরে নিযুক্ত বাংলাদেশের নতুন রাষ্ট্রদূত মোহাম্মদ আলী সরকার বিসিএস (পররাষ্ট্র ক্যাডার) ১৯৮৬ ব্যাচের কর্মকর্তা। জার্মানির আগে তিনি নেদারল্যান্ডসে বাংলাদেশের রাষ্ট্রদূত ছিলেন। কূটনীতিক হিসেবে তিনি নিউইয়র্কে বাংলাদেশের স্থায়ী মিশন ছাড়াও ব্রাসেলস মিশনে কাজ করেছেন।ময়মনসিংহ মেডিকেল কলেজ থেকে চিকিৎসা শিক্ষায় স্নাতক ডিগ্রি অর্জন করেন মোহাম্মদ আলী সরকার। এ ছাড়া তিনি যুক্তরাষ্ট্রের টাফট্‌স ইউনিভার্সিটির ফ্লেচার স্কুল অব ল অ্যান্ড ডিপ্লোমেসি থেকে স্নাতকোত্তর ডিগ্রি অর্জন করেন। ব্যক্তিগত জীবনে তিনি বিবাহিত ও দুই ছেলের বাবা।
