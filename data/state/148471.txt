
পবিত্র হজ ও তাবলিগ জামাত নিয়ে কটূক্তির মাধ্যমে ধর্মীয় অনুভূতিতে আঘাত দেওয়ার অভিযোগে সাবেক ডাক, টেলিযোগাযোগ এবং তথ্য ও যোগাযোগপ্রযুক্তিমন্ত্রী আবদুল লতিফ সিদ্দিকীর বিরুদ্ধে করা আরেকটি মামলায় গ্রেপ্তারি পরোয়ানা জারি করেছেন আদালত। গতকাল বৃহস্পতিবার ঢাকার মহানগর হাকিম মো. ইউনুস খান এই আদেশ দেন।আদালত পুলিশকে আগামী ১৪ জানুয়ারি এ মামলায় গ্রেপ্তারি পরোয়ানা জারি-সংক্রান্ত প্রতিবেদন দাখিলের আদেশ দিয়েছেন। ১ অক্টোবর মো. বাদল নামের এক ব্যক্তি আদালতে নালিশি এই মামলা করেন। আদালত লতিফ সিদ্দিকীকে হাজির হওয়ার আদেশ দেন। কিন্তু গতকাল তিনি হাজির না হওয়ায় আদালত গ্রেপ্তারি পরোয়ানা জারি করেন।একই অভিযোগে এ নিয়ে ঢাকার মুখ্য মহানগর হাকিম আদালতে দায়ের করা চারটি মামলায় লতিফ সিদ্দিকীর বিরুদ্ধে গ্রেপ্তারি পরোয়ানা জারি করা হলো। এ ছাড়া দেশের বিভিন্ন আদালত থেকে তাঁর বিরুদ্ধে আরও কয়েকটি মামলায় গ্রেপ্তারি পরোয়ানা জারি করা হয়েছে।গত ২৯ সেপ্টেম্বর যুক্তরাষ্ট্রের নিউইয়র্কের জ্যাকসন হাইটসে এক মতবিনিময় সভায় লতিফ সিদ্দিকী পবিত্র হজ ও তাবলিগ জামাত নিয়ে মন্তব্য করেন।
