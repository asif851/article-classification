
প্রথম আলোর পটুয়াখালীর বাউফল প্রতিনিধি মিজানুর রহমানের ওপর পুলিশের নির্যাতনের ঘটনায় তীব্র নিন্দা ও গভীর উদ্বেগ প্রকাশ করেছেন জাতীয় মানবাধিকার কমিশনের চেয়ারম্যান মিজানুর রহমান। এদিকে সাংবাদিক মিজানুরের জামিন আবেদনের ওপর আজ মঙ্গলবার পটুয়াখালী জেলা ও দায়রা জজ আদালতে শুনানি অনুষ্ঠিত হবে।গত মঙ্গলবার রাতে জেলার বাউফল উপজেলার কালাইয়ার ল্যাংরা মুন্সির পোল এলাকায় হাতাহাতির ঘটনায় কালাইয়া নৌ পুলিশ ফাঁড়ির উপপরিদর্শক মো. হালিম খান বাদী হয়ে সাংবাদিক মিজানুরের বিরুদ্ধে তাঁকে মারধর ও সরকারি কাজে বাধাদানের অভিযোগে মামলা করেন। ওই দিন রাতেই তাঁকে গ্রেপ্তার করা হয়। এরপর থানায় নিয়ে নির্যাতনের পরদিন আদালতের মাধ্যমে তাঁকে জেলহাজতে পাঠায় পুলিশ।গতকাল গণমাধ্যমে পাঠানো এক সংবাদ বিজ্ঞপ্তিতে জাতীয় মানবাধিকার কমিশনের চেয়ারম্যান মিজানুর রহমান বলেন, ‘সাংবাদিক মিজানুর রহমানকে থানাহাজতে নির্যাতন ও লাঞ্ছিত করার ঘটনায় তীব্র নিন্দা জানাচ্ছি। পাশাপাশি সাম্প্রতিক সময়ে দেশের বিভিন্ন স্থানে সাংবাদিকদের হুমকি, হামলা ও নির্যাতনের ঘটনায় গভীর উদ্বেগ প্রকাশ করছি।’আজ শুনানি: মিজানুরের আইনজীবী লুৎফর রহমান জানান, জামিন আবেদন নাকচ করে নিম্ন আদালতের দেওয়া আদেশের বিরুদ্ধে গতকাল পটুয়াখালীর জেলা ও দায়রা জজ আদালতে অন্তর্বর্তীকালীন জামিনের আবেদন করে ‘মিস কেস’ করা হয়েছে। আদালত আজ শুনানির দিন ধার্য করেছেন।আদালতে অন্তর্বর্তীকালীন জামিন আবেদনের পাশাপাশি জেলহাজত থেকে মিজানুরকে আদালতে উপস্থিত করার জন্য আবেদন করা হয় এবং আদালত তা মঞ্জুর করে তাঁকে আদালতে হাজির করার নির্দেশ দেন।গত রোববার পটুয়াখালীর দ্বিতীয় বিচারিক হাকিম এ এস এম তারিক শামসের আদালতে মিজানুরের উপস্থিতিতে জামিন আবেদনের ওপর শুনানি হয়। শুনানি শেষে আদালত জামিন আবেদন নামঞ্জুর করেন।বিভিন্ন স্থানে মানববন্ধন: মিজানুর রহমানের ওপর পুলিশের নির্যাতনের প্রতিবাদ, মামলা প্রত্যাহার এবং এ ঘটনার জন্য দায়ী ব্যক্তিদের বিচারের দাবিতে গতকাল বরিশাল, ঝালকাঠি, ভোলা, বরগুনা, বরগুনার পাথরঘাটা, বরিশালের গৌরনদী ও চট্টগ্রামের সীতাকুণ্ডে মানববন্ধন ও প্রতিবাদ সমাবেশ অনুষ্ঠিত হয়েছে।বরিশাল নগরের অশ্বিনী কুমার হল চত্বরে গতকাল বিকেলে বরিশাল প্রেসক্লাব ও প্রথম আলো বন্ধুসভার উদ্যোগে মানববন্ধন কর্মসূচি পালিত হয়। সুশাসনের জন্য নাগরিকের (সুজন) বরিশাল জেলা সভাপতি আক্কাস হোসেনের সভাপতিত্বে কর্মসূচিতে একাত্মতা প্রকাশ করে বক্তব্য দেন বাংলাদেশ গ্রুপ থিয়েটার ফেডারেশনের সভাপতিমণ্ডলীর সদস্য নাট্যজন সৈয়দ দুলাল, বরিশালের ২৭টি সংগঠনের জোট বরিশাল সাংস্কৃতিক সংগঠন সমন্বয় পরিষদের সভাপতি শান্তি দাস, উদীচী বরিশালের সাবেক সভাপতি কাজল ঘোষ, বরিশাল প্রেসক্লাবের সভাপতি কাজী নাসির উদ্দিন, সাধারণ সম্পাদক পুলক চ্যাটার্জি, প্রথম আলো বন্ধুসভার সভাপতি আশিক ইসলাম প্রমুখ।বক্তারা সাংবাদিক মিজানুরকে নির্যাতনের ঘটনায় বাউফল থানার ভারপ্রাপ্ত কর্মকর্তা নরেশ কর্মকার এবং অতিরিক্ত পুলিশ সুপারসহ (সদর সার্কেল) দায়ী পুলিশ সদস্যদের বিরুদ্ধে ব্যবস্থা নেওয়ার দাবি জানান।ঝালকাঠি প্রেসক্লাবের সামনের সড়কে গতকাল সকালে মানববন্ধন কর্মসূচিতে সাংবাদিকদের সঙ্গে সুশীল সমাজের প্রতিনিধিরাও অংশ নেন। ঝালকাঠি প্রেসক্লাব ও প্রথম আলো বন্ধুসভার আয়োজনে এ কর্মসূচিতে বক্তব্য দেন ঝালকাঠি প্রেসক্লাবের সভাপতি চিত্তরঞ্জন দত্ত, টিআইবির সচেতন নাগরিক কমিটির জেলা সভাপতি ও টেলিভিশন সাংবাদিক সমিতির সভাপতি হেমায়েত উদ্দিন, প্রথম আলো বন্ধুসভার ঝালকাঠি সভাপতি মো. শাহীন আলম, সাধারণ সম্পাদক মো. সালাহউদ্দিন প্রমুখ।বরিশালের গৌরনদী রিপোর্টার্স ইউনিটি ও প্রথম আলো বন্ধুসভার উদ্যোগে গতকাল সকালে ঢাকা-বরিশাল মহাসড়কের গৌরনদী বাসস্ট্যান্ড এলাকায় মানববন্ধন ও প্রতিবাদ সভা অনুষ্ঠিত হয়। এতে গৌরনদী প্রেসক্লাব, রিপোর্টার্স ইউনিটিসহ গৌরনদীতে কর্মরত জাতীয় ও স্থানীয় পত্রিকায় কর্মরত সাংবাদিকেরা অংশ নেন। সভাপতিত্ব করেন রিপোর্টার্স ইউনিটির সভাপতি মো. রফিকুল ইসলাম।বরগুনার পাথরঘাটা উপজেলা সদরের শেখ রাসেল স্কয়ারে গতকাল সকালে পাথরঘাটা প্রেসক্লাব ও প্রথম আলো বন্ধুসভা মানববন্ধন কর্মসূচির আয়োজন করে। এতে অংশ নেন স্থানীয় সাংবাদিক, আইনজীবী, নারী নেত্রী ও বন্ধুসভার সদস্যরা।ভোলা প্রেসক্লাবের সামনে গতকাল সকালে আয়োজিত মানববন্ধনে বক্তারা মিজানুরকে অবিলম্বে মুক্তি ও নির্যাতনকারীদের বিচার দাবি করেন। মানববন্ধনে বক্তব্য দেন ভোলা প্রেসক্লাবের সভাপতি এম হাবিবুর রহমান, রিপোর্টার্স ইউনিটির সভাপতি শওকাত হোসেন, জেলা কমিউনিস্ট পার্টির সভাপতি মোবাশ্বির উল্যাহ চৌধুরী প্রমুখ।বরগুনা প্রেসক্লাবের সামনে গতকাল সকালে মানববন্ধন ও প্রতিবাদ সমাবেশের আয়োজন করে বন্ধুসভা। সমাবেশে বক্তব্য দেন বরগুনা বন্ধুসভার সহসভাপতি তুহিন খান, সাংগঠনিক সম্পাদক আবদুল আলীম প্রমুখ।সীতাকুণ্ড প্রেসক্লাব মিলনায়তনে গতকাল বিকেলে অনুষ্ঠিত প্রতিবাদ সভায় মিজানুর রহমানসহ সারা দেশে সাংবাদিকদের ওপর পুলিশি নির্যাতন ও মিথ্যা মামলা দায়েরের ঘটনার তীব্র প্রতিবাদ ও নিন্দা জানানো হয়। সভায় সভাপতিত্ব করেন প্রেসক্লাবের আহ্বায়ক এম হেদায়েত।{প্রতিবেদন তৈরিতে সহায়তা করেছেন সংশ্লিষ্ট এলাকার প্রথম আলোর প্রতিনিধিরা}
