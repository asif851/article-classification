
সিলেট নগরের ‘ডাক্তারপাড়া’ হিসেবে পরিচিত স্টেডিয়াম মার্কেট এলাকার পাঁচটি রোগনির্ণয় কেন্দ্রে অভিযান চালিয়ে ১৬ লাখ ৭৫ হাজার টাকা জরিমানা করা হয়েছে। গত শনিবার বেলা ১টা থেকে রাত ১০টা পর্যন্ত টানা নয় ঘণ্টা র্যা বের নির্বাহী হাকিম মো. সারওয়ার আলমের নেতৃত্বে এ অভিযান পরিচালিত হয়। র্যা ব-৯ গতকাল সংবাদ বিজ্ঞপ্তির মাধ্যমে জানায়, রোগ নির্ণয়ে মেয়াদোত্তীর্ণ রাসায়নিক ব্যবহার, রোগ পরীক্ষায় ভুল তথ্য এবং চিকিৎসকের পরীক্ষায় জালিয়াতির আশ্রয়ের প্রমাণ পেয়ে শাহজালাল মেডিকেল সার্ভিসকে ৮ লাখ টাকা, ন্যাশনাল ডায়াগনস্টিক সেন্টারকে ৪ লাখ, দ্য প্যাথলজি ল্যাবকে দেড় লাখ, জালালাবাদ প্যাথলজি সেন্টারকে ১ লাখ ৭৫ হাজার ও নিরাময় ডায়াগনস্টিক সেন্টারকে দেড় লাখ টাকা জরিমানা করা হয়। 
