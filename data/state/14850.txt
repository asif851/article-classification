
ব্রাহ্মণবাড়িয়ার সরাইলে এক যুবকের কাছ থেকে ১০ কেজি গাঁজা উদ্ধারের দাবি করেছে পুলিশ। দুটি কাঁঠালের মধ্যে এই গাঁজা লুকানো ছিল বলে পুলিশের ভাষ্য। যুবককে গ্রেপ্তার করা হয়েছে।
গতকাল বুধবার সন্ধ্যার দিকে সরাইল বিশ্বরোড মোড় এলাকায় ঢাকা-সিলেট মহাসড়কে এই গাঁজা উদ্ধারের ঘটনা ঘটে।
গ্রেপ্তার হওয়া যুবকের নাম কবির হোসেন (২৩)। তাঁর বাড়ি কুমিল্লা জেলার ব্রাহ্মণপাড়া উপজেলায়।
সরাইল বিশ্বরোড মোড় হাইওয়ে থানার পুলিশের ভাষ্য, গতকাল সন্ধ্যা সাতটার দিকে সরাইল বিশ্বরোড মোড় এলাকায় যাত্রীবাহী পরিবহনে তল্লাশি চালাচ্ছিল হাইওয়ে পুলিশ। এ সময় সেখানে সিএনজিচালিত একটি অটোরিকশা থেকে এক যুবক নামেন। অটোরিকশা থেকে নেমে বাসে উঠতে যাচ্ছিলেন তিনি। তাঁর সঙ্গে একটি ব্যাগ ছিল।
হাইওয়ে থানার পুলিশ বলেছ, যুবককে সন্দেহ হলে তাঁর ব্যাগ তল্লাশি করা হয়। ব্যাগে দুটি কাঁঠাল দেখে তাঁকে ছেড়ে দেওয়া হয়। যুবক কিছুটা দূর এগিয়ে গেলে তাঁকে ডাকা হয়। ফের তাঁর ব্যাগ তল্লাশি করতে চাইলে আপত্তি জানান যুবক। পরে তাঁর ব্যাগ থেকে দুটি কাঁঠাল বের করা হয়। কাঁঠালের ভেতরে গাঁজা পাওয়া যায়।
সরাইল বিশ্বরোড মোড় হাইওয়ে থানার ভারপ্রাপ্ত কর্মকর্তা (ওসি) মো. হুমায়ুন কবীর প্রথম আলোকে বলেন, কবির হোসেন নামের ওই যুবকের ব্যাগে থাকা দুটি কাঁঠালের মধ্যে ১০ কেজি গাঁজা পাওয়া যায়। তাঁর বিরুদ্ধে মাদকদ্রব্য নিয়ন্ত্রণ আইনে মামলা হয়েছে। আজ বৃহস্পতিবার তাঁকে আদালতে পাঠানো হবে।
