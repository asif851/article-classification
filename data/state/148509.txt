
ভরদুপুরে বাড়ির সবাই যখন ঘুমিয়ে, তখন ছোট্ট খুকুমণি ব্যাকরণ পড়তে গিয়ে ঘুমের ঘোরে স্বপ্নের জগতে উপস্থিত হয়। সে এক মজার জগত্। ক্লান্তশ্রান্ত দেহে সে যখন এক গাছের গোড়ায় এসে বসল একটু আরামের জন্য, তখনই ঘটল ভারি মজার কাণ্ড! তার হাতের রুমালটা হয়ে গেল বিড়াল। এরপর একে একে উপস্থিত হলো খাজাঞ্চি, কাকেশ্বর, বিদঘুটে টেকো বুড়ো, হাস্য বিশারদ হিজিবিজিবিজসহ অনেকে।তাদের হাস্যরস, কৌতুক ব্যঙ্গোক্তির মধ্য দিয়েই গল্প এগিয়ে যায়। শেষে বসে বিচারসভা। কিন্তু কে হবে আসামি? যার আসামি হওয়ার কথা সে নিজেই বসেছে বিচারক হয়ে। অতএব, সবকিছুই হযবরল অর্থাত্ তালগোল পাকিয়ে যায়। শেষে খুকুুমণি জেগে ওঠে মামার কানমলা খেয়ে। সুকুমার রায়ের গল্পের কাহিনি নিয়ে ১০ মে নাটক হযবরল মঞ্চস্থ করে আনোয়ারার কাফকো স্কুল ও কলেজের শিক্ষার্থীরা।বিদ্যালয়ের শিক্ষা সপ্তাহ উপলক্ষে সাংস্কৃতিক অনুষ্ঠান ও নাটক প্রদর্শিত হয়।নাটকের বিভিন্ন চরিত্রে অভিনয় করে সানজিদা ইসলাম, নাঈমুর রহমান, শাফিন আহমেদ, লামিসা তাসকিন, মাহদি হোসেন, জান্নাতুল ফেরদাউস, ইকবাল হোসেন, রুমাইসা সুলতানা ও হাসিবুল হক চৌধুরী। নাটকটির নির্দেশনা দিয়েছেন মাসুদুর রহমান।
