
চট্টগ্রামের সীতাকুণ্ডে একটি জাহাজভাঙা কারখানায় স্ক্র্যাপ জাহাজের ইঞ্জিন কক্ষে অগ্নিকাণ্ডের ঘটনা ঘটেছে। এ সময় বিষাক্ত গ্যাসে তিন শ্রমিক অসুস্থ হয়ে পড়েন। তাঁদের চট্টগ্রাম নগরের একটি বেসরকারি হাসপাতালে ভর্তি করা হয়েছে।
বৃহস্পতিবার সকাল সাড়ে ১০টার দিকে উপজেলার কুমিরা ফেরিঘাট এলাকায় বিবিসি স্টিল শিপ ব্রেকিং ইয়ার্ডে এ ঘটনা ঘটে।
অসুস্থ ব্যক্তি ব্যক্তিরা হলেন নওগাঁর মহাদেবপুর উপজেলার নওরিয়া গ্রামের মো. সোহেল (২৫), হাবিবুর রহমান (২৪) ও মো. বুলবুল (২৭)। তাঁরা ওই কারখানায় ফিটারম্যান পদে কর্মরত।
সীতাকুণ্ড থানার উপপরিদর্শক (এসআই) মো. সাইফুল্লাহ প্রথম আলোকে বলেন, সকালে স্ক্র্যাপ জাহাজটির ইঞ্জিন কক্ষের পাশের একটি ট্যাংক খোলার কাজ করছিলেন ওই তিন ফিটারম্যান। বিভিন্ন পাইপ কাটার কাজে তাঁরা অক্সিএসিটিলিন শিখা ব্যবহার করছিলেন। সকাল সাড়ে ১০টার দিকে ট্যাংকের ভেতরে থাকা গ্যাসের কারণে আগুন ধরে যায়। এতে ইঞ্জিন কক্ষে আগুন ধরে যায়। এ সময় বিষাক্ত গ্যাসে ওই তিন শ্রমিক অসুস্থ হয়ে পড়েন। পরে সহকর্মীরা তাঁদের উদ্ধার করে হাসপাতালে ভর্তি করেন।
কুমিরা ফায়ার সার্ভিসের জ্যেষ্ঠ স্টেশন কর্মকর্তা আবদুল্লাহ পাশা হারুন প্রথম আলোকে বলেন, বেলা সাড়ে ১১টার দিকে তাঁরা আগুন লাগার খবর পেয়ে ওই কারখানায় যান। তাঁরা ইঞ্জিন কক্ষে লাগা আগুন নেভানোর কাজ শুরু করেন। দুই ঘণ্টা চেষ্টার পর আগুন নিয়ন্ত্রণে আসে।
