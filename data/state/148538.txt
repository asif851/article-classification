
ট্যানারির বর্জ্য ব্যবহার করে মুরগি ও মাছের খাবার তৈরির কারখানাগুলোর কার্যক্রম বন্ধ করতে হাইকোর্টের দেওয়া রায় বহাল রেখেছেন সর্বোচ্চ আদালত। হাইকোর্টের রায়ের বিরুদ্ধে করা লিভ টু আপিল গত বছরের ৭ ডিসেম্বর খারিজ করে দেন আপিল বিভাগ। এরপর পুনর্বহাল চেয়ে করা আবেদনটি খারিজ হয়।
প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ আজ রোববার এ আদেশ দেন।
আদালতে রিট আবেদনের পক্ষে ছিলেন আইনজীবী মনজিল মোরসেদ। তিনি প্রথম আলোকে বলেন, এর আগে ত্রুটির কারণে সমিতির করা লিভ টু আপিলটি খারিজ করে দেন আপিল বিভাগ। সেটি পুনর্বহাল চেয়ে সমিতি আরেকটি আবেদন করে। আজ আপিল বিভাগ তা খারিজ করে দিয়েছেন। ফলে আগের রায়ই বহাল রইল।
২০১১ সালের ২১ জুলাই এক রিট আবেদনের চূড়ান্ত শুনানি নিয়ে হাইকোর্ট রায় দিয়েছিলেন। পরিবেশবাদী ও মানবাধিকার সংগঠন হিউম্যান রাইটস অ্যান্ড পিস ফর বাংলাদেশের পক্ষে করা এক রিটের শুনানি নিয়ে হাইকোর্টের দেওয়া ওই রায়ে ট্যানারি বর্জ্য দিয়ে মুরগি ও মাছের খাবার প্রস্তুত কার্যক্রম বন্ধ করতে নির্দেশ দেওয়া হয়। পাশাপাশি এ কাজের সঙ্গে জড়িতদের বিরুদ্ধে মৎস্য ও পশুখাদ্য আইনে ব্যবস্থা নিতে বলা হয়। হাইকোর্টের ওই রায়ের বিরুদ্ধে বাংলাদেশ ফিশ মিট ও অ্যানিমেল গ্লু প্রস্তুতকারক বহুমুখী সমবায় সমিতি লিমিটেডের সাধারণ সম্পাদক গোলাম সারওয়ার লিভ টু আপিল করেন।
