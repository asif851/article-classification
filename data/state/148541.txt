
মেডিকেল ভর্তি পরীক্ষায় অনিয়ম ও প্রশ্নপত্র ফাঁসের অভিযোগ ‘অমূলক ও ভিত্তিহীন’ বলে দাবি করেছে বাংলাদেশ মেডিকেল অ্যাসোসিয়েশন (বিএমএ)। আজ রোববার রাতে গণমাধ্যমে পাঠানো এক সংবাদ বিজ্ঞপ্তিতে এ দাবি জানায় বিএমএ।সংবাদ বিজ্ঞপ্তিতে বলা হয়, প্রশ্নপত্র ফাঁসের অভিযোগে শিক্ষার্থী ও অভিভাবকেরা রাজপথে আন্দোলন করছেন। এ ঘটনার সুষ্ঠু তদন্ত ও সত্য উদ্‌ঘাটনে বিএমএর হস্তক্ষেপ কামনা করেছেন শিক্ষার্থী ও অভিভাবকেরা। তাঁরা অভিযোগের পক্ষে সুনির্দিষ্ট কোনো দালিলিক তথ্য-প্রমাণ বিএমএর নিকট দাখিল করতে পারেন নাই। ঘটনা পর্যালোচনা করে প্রতীয়মান হয় যে, মেডিকেল ভর্তি পরীক্ষায় অনিয়ম ও প্রশ্নপত্র ফাঁস হওয়াকে কেন্দ্র করে যে আন্দোলন হয়েছে বা হচ্ছে তার কোনো নৈতিক ও সুনির্দিষ্ট ভিত্তি নাই।’এর আগে ১৯ অক্টোবর মেডিকেল ভর্তি পরীক্ষায় প্রশ্ন ফাঁসের অভিযোগ এনে আন্দোলন করা শিক্ষার্থী, তাদের অভিভাবক, নাগরিক সমাজের প্রতিনিধি ও স্বাস্থ্য অধিদপ্তরের প্রতিনিধিদের সঙ্গে একটি মতবিনিময় করে বিএমএ। ওই সভার সিদ্ধান্ত অনুযায়ী অভিযোগকারীদের ২০ আগস্টের মধ্যে প্রশ্ন ফাঁসের তথ্য প্রমাণ উপস্থিত করার কথা ছিল। বিএমএর দাবি, ওই দিন সুনির্দিষ্ট তথ্য প্রমাণ কেউ উপস্থিত করতে পারেনি। পরে তথ্য প্রমাণ উপস্থাপনের জন্য একদিন সময় বৃদ্ধি করে তা ২১ অক্টোবর করা হয়। কিন্তু সেদিনও কেউ কোনো প্রমাণ উপস্থাপন করতে পারেনি। এ সব বিবেচনা করে বিএমএ ভর্তি পরীক্ষায় অনিয়ম ও প্রশ্নপত্র ফাঁসের অভিযোগটি ‘ভিত্তিহীন ও অমূলক’ বলে সংবাদ বিজ্ঞপ্তিতে জানিয়েছে।
