
পুলিশি তৎপরতায় বিএনপির চেয়ারপারসন খালেদা জিয়ার মুক্তির দাবিতে বিএনপির অবস্থান কর্মসূচি পণ্ড হয়ে গেছে। কর্মসূচিতে অংশ নেওয়া ছাত্রদলের ঢাকা মহানগর উত্তরের সভাপতি এস এম মিজানুর রহমানকে পুলিশ আটক করতে গেলে হুলুস্থুল বেধে যায়। একপর্যায়ে পুরো কর্মসূচি পণ্ড হয়ে যায়।
আজ বৃহস্পতিবার দুপুর পৌনে ১২টার দিকে জাতীয় প্রেসক্লাবের সামনে এ ঘটনা ঘটে।
প্রত্যক্ষদর্শী ব্যক্তিরা বলেন, দলের চেয়ারপারসন বেগম খালেদা জিয়ার মুক্তির দাবিতে জাতীয় প্রেসক্লাবের সামনে আজ বেলা ১১টা থেকে দুপুর ১২টা পর্যন্ত বিএনপির পূর্বঘোষিত অবস্থান কর্মসূচি ছিল। ১১টা ৫০ মিনিটের দিকে কেন্দ্রীয় নেতাদের সামনে অবস্থানরত ছাত্রদলের ঢাকা মহানগর উত্তরের সভাপতি এস এম মিজানুর রহমানকে ধরার চেষ্টা করে পুলিশ। বিএনপির ভাইস চেয়ারম্যান এ জেড এম জাহিদ হোসেনের বক্তব্য শেষ হওয়ার পর মিজানুর রহমানকে প্রথম দফায় ধরার জন্য চেষ্টা করে পুলিশ। এ সময় তাঁকে ছাড়িয়ে নেওয়ার চেষ্টা করেন বিএনপির নেতা-কর্মীরা। পরে প্রেসক্লাবের সামনে অবস্থানরত আইনশৃঙ্খলা রক্ষাকারী বাহিনীর সব সদস্য একযোগে তাঁকে ধরার চেষ্টা চালান এবং তাঁকে ধরে নিয়ে যান। এ সময় বিএনপির নেতা-কর্মীরা ছোটাছুটি শুরু করেন। একপর্যায়ে দলের মহাসচিব মির্জা ফখরুল ইসলাম আলমগীরসহ কয়েকজন পড়ে যান। এতে বিএনপির পুরো কর্মসূচি পণ্ড হয়ে যায়।
খালেদা জিয়ার মুক্তির দাবিতে পূর্বঘোষিত এই কর্মসূচি আজ বৃহস্পতিবার বেলা ১১টায় শুরু হওয়ার কথা থাকলেও আগেভাগেই কর্মীরা প্রেসক্লাবের সামনে চলে আসেন। আজও প্রেসক্লাবের সামনে অতিরিক্ত পুলিশ মোতায়েন করা ছিল। রাখা হয় জলকামান, এপিসি কার ও প্রিজন ভ্যান।
একই দাবিতে গত মঙ্গলবার জাতীয় প্রেসক্লাবের সামনে মানববন্ধন করে বিএনপি। ওই দিন ঢাকা মহানগর গোয়েন্দা সংস্থা (ডিবি) অস্ত্র প্রদর্শন করে স্বেচ্ছাসেবক দলের সভাপতি শফিউল বারীকে আটক করে। তাই আজকের কর্মসূচিতে নেতা-কর্মীদের উপস্থিতি কিছুটা কম দেখা যায়।
এদিকে খালেদা জিয়ার মুক্তির দাবিতে রাজধানীর সোহরাওয়ার্দী উদ্যানে ১২ মার্চ ডাকা সমাবেশের জন্য অনুমতি বিষয়ে জানতে আজ সকালে ঢাকা মেট্রোপলিটন পুলিশের (ডিএমপি) কার্যালয়ে গেছে বিএনপির একটি প্রতিনিধিদল।
