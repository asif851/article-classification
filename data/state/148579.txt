
বেসরকারি বিমান পরিবহন ও পর্যটনমন্ত্রী রাশেদ খান মেনন বলেছেন, ‘স্বাধীনতার উষালগ্নে আমরা আদিবাসীদের সাংবিধানিক স্বীকৃতি না দিয়ে ভুল করেছি। সেই ভুল যেন আর না করি। শান্তি চুক্তি বাস্তবায়নের ক্ষেত্রে হতাশা বিরাজ করছে। এভাবে চললে বিক্ষোভ ও বিচ্ছিন্নতাবাদ তৈরি হতে পারে। দেশের একটি অংশ বিচ্ছিন্ন হয়ে যেতে পারে। আইনশৃঙ্খলার অবনতি হবে বলে নিরাপত্তার চশমা দিয়ে আদিবাসী সমস্যাকে দেখলে ভুল করা হয়।’আজ সোমবার ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে একটি বইয়ের মোড়ক উন্মোচন অনুষ্ঠানে প্রধান অতিথির বক্তব্যে মন্ত্রী এ কথা বলেন।বইটির নাম ‘পার্লামেন্টারি ককাস অন ইনডিজিনিয়াস পিপলস: অ্যা জেনেসিস অব পার্লামেন্টারি অ্যাডভোকেসি ইন বাংলাদেশ’। বইটি সম্পাদনা করেছেন অধ্যাপক মেজবাহ কামাল।
মেজবাহ কামাল বলেন, ‘পাঞ্জাবিরা যেমন আমাদের বাঙালিত্ব হরণ করতে চেয়েছিল, তেমনি আমরা আদিবাসীদের জোর করে বাঙালি বানানোর চেষ্টা করছি। এ জন্য আমাদের সংবিধানে তাদের জায়গা নেই। তারা আবার সশস্ত্র সংগ্রাম শুরু করেছে।’
সাংসদ মৃণাল কান্তি দাসের সভাপতিত্বে অন্যদের মধ্যে বক্তব্য দেন সাংসদ কাজী রোজী, সাবেক সাংসদ রওশন জাহান সাথী ও আদিবাসী নেতা সঞ্জীব দ্রং।
