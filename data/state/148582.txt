
গাজীপুরে কাশিমপুর কেন্দ্রীয় কারাগার-২-এ বন্দী জাহিদ হোসেন (৪২) নামের এক যাবজ্জীবন সাজাপ্রাপ্ত আসামির মৃত্যু হয়েছে। জাহিদ হোসেন ঢাকার মতিঝিল থানার ফকিরাপুল এলাকার মৃত আমির হোসেনের ছেলে।
আজ শনিবার দুপুরে কাশিমপুর কারাগার-২-এর জেলার মো. তারিকুল ইসলাম বিষয়টি নিশ্চিত করেছেন।
মো. তারিকুল ইসলাম জানান, গতকাল শুক্রবার মধ্যরাতে জাহিদ হোসেন হঠাৎ অসুস্থ হয়ে পড়েন। এ সময় তাঁকে প্রথমে কারা হাসপাতাল এবং পরে গাজীপুর শহীদ তাজউদ্দীন আহমদ মেডিকেল কলেজ হাসপাতালে নেওয়া হয়। সেখানে জাহিদ হোসেনকে মৃত ঘোষণা করেন চিকিৎসক। জাহিদ হোসেন এক হত্যা মামলায় যাবজ্জীবন সাজাপ্রাপ্ত আসামি ছিলেন। তিনি ২০০৯ সালের ১৭ অক্টোবর থেকে কাশিমপুর কারাগারে বন্দী ছিলেন।
