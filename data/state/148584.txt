
নোয়াখালীর কোম্পানীগঞ্জ উপজেলায় ছোট ফেনী নদীতে নৌকাডুবির ঘটনায় তিন শিশু মারা গেছে।মৃত শিশুরা হলো নোয়াখালী সদর উপজেলার চর করমুল্যাহ এলাকার আলী আহমদের ছেলে মো. আতিক (১২), কোম্পানীগঞ্জের চর উড়িয়ার ইব্রাহিমের ছেলে মো. হৃদয় হোসেন (৫) এবং চর এলাহী ইউনিয়নের চর গাঙচিল এলাকার মো. বাহারের ছেলে মোহাম্মদ জায়েদ (৫)।পুলিশ ও স্থানীয় সূত্র জানায়, গতকাল বেলা ১১টার দিকে চর এলাহী ইউনিয়নের চর গাঙচিলের ছোট ফেনী নদীর ঘাট থেকে শতাধিক যাত্রী নিয়ে একটি ইঞ্জিনচালিত নৌকা উড়িরচরের দিকে যাত্রা করে। নৌকাটি ছোট ফেনী নদী থেকে একটি শাখা খালে ঢুকতেই উল্টে যায়। এ সময় আশপাশে থাকা মাছ ধরা নৌকার জেলে ও স্থানীয় লোকজন ডুবে যাওয়া যাত্রীদের উদ্ধারে এগিয়ে আসেন।কোম্পানীগঞ্জের উড়িরচরের চর বালুয়া পুলিশ ক্যাম্পের উপপরিদর্শক (এসআই) রবিউল হক জানান, নৌকাডুবির ঘটনায় তিন শিশুর লাশ উদ্ধার করেছেন স্থানীয় লোকজন। এ ছাড়া নৌকাডুবির ঘটনায় আহত সারাজাহান বেগম (৩০) নামের এক নারীকে উপজেলা স্বাস্থ্য কমপ্লেক্সে ভর্তি করা হয়েছে।কোম্পানীগঞ্জ থানার ভারপ্রাপ্ত কর্মকর্তা (ওসি) সৈয়দ ফজলে রাব্বী নৌকাডুবিতে তিন শিশুর মৃত্যুর সত্যতা নিশ্চিত করেছেন।
