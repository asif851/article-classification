
জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত হুসেইন মুহম্মদ এরশাদ হিন্দু সম্প্রদায়কে তাঁর পাশে দাঁড়ানোর আহ্বান জানিয়েছেন।আজ মঙ্গলবার শুভ জন্মাষ্টমী উপলক্ষে বাংলাদেশ পূজা উদযাপন পরিষদের একটি প্রতিনিধিদল বনানীতে জাপা কার্যালয়ে এরশাদের সঙ্গে শুভেচ্ছা বিনিময় করতে গেলে তিনি এ আহ্বান জানান।এরশাদ বলেন, ‘একবার নৌকা ছাড়া ভোট দিয়ে দেখেন না কী হয়। কথা দিচ্ছি, আর কোনো অভিযোগ থাকবে না । শুধু একবার সুযোগ দিন। ’এ সময় প্রতিনিধিদল হিন্দু সম্প্রদায়ের ওপর নানা অত্যাচার ও নির্যাতনের কথা তুলে ধরে। এসব অত্যাচারের কারণে হিন্দুরা এখন দেশত্যাগে বাধ্য হচ্ছে বলেও অভিযোগ করেন তাঁরা।প্রতিনিধিদের এমন অভিযোগের জবাবে এরশাদ বলেন, ‘আমি স্বৈরাচার হতে পারি, কিন্তু মানুষের দুঃখ-বেদনা হূদয়ে ধারণ করি। মানুষের চোখের পানি আমাকে কাঁদায়।’ভারতের বাবরি মসজিদের ভাঙার কথা উল্লেখ করে এরশাদ দাবি করেন, তাঁর সময় ঢাকার ঢাকেশ্বরী মন্দির, কালী মন্দির ও চট্টগ্রামের কইবুল্লোধাম মন্দির বাদে দেশের কোথাও হিন্দুদের ওপর হামলা হয়নি।এরশাদের ভাষ্যমতে, একক সিদ্ধান্তে কিছু কাজ হয়। এর উদাহরণ হিসেবে এরশাদ উপজেলা পরিষদ গঠন, হাইকোর্টকে সাত ভাগ করা, হিন্দুদের জন্মাষ্টমীর ছুটি ঘোষণা ও হিন্দু কল্যাণ ট্রাস্ট গঠনের কথা উল্লেখ করেন। এগুলো স্বৈরাচারের কাজ কি না, তা-ও তিনি জানতে চান।এরশাদ বলেন, ‘আমি বঙ্গবন্ধুকে জাতির পিতা ঘোষণা করতে সবার পরামর্শ নিতে গিয়েছিলাম। এটি ছিল আমার ভুল সিদ্ধান্ত। তাই কাজটি করতে পারিনি।’পূজা উদযাপন কমিটির সভাপতি কাজল দেবনাথ এরশাদের কাছে দুই দফা দাবি করেন। এগুলো হচ্ছে—কোনো এলাকায় হিন্দু নির্যাতনের শিকার হলে তার দায়দায়িত্ব ওই এলাকার সাংসদকে নিতে হবে এবং দুর্গাপূজার জন্য তিন দিনের রাষ্ট্রীয় ছুটি দিতে হবে।কাজল দেবনাথ এ সময় তাঁদের দুটি দাবি সংসদে ও সংসদের বাইরে তুলে ধরতে আহ্বান জানান।তাঁদের দাবির সঙ্গে একমত পোষণ করে এরশাদ বলেন, তিনি সংসদে এ বিষয়টি উত্থাপন করবেন। প্রধানমন্ত্রীকেও এ ব্যাপারে বলবেন।অন্যদের মধ্যে জাপার মহাসচিব জিয়াউদ্দিন আহমদ বাবলু অনুষ্ঠানে বক্তব্য দেন।
