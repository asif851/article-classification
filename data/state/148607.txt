
সিলেট শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রলীগের সাধারণ সম্পাদক ইমরান খান ও তাঁর সমর্থকদের ধাওয়া দিয়ে হল থেকে বের করে দিয়েছে ছাত্রলীগেরই কয়েকটি পক্ষ।
প্রত্যক্ষদর্শী ও প্রশাসন সূত্রে জানা গেছে, আধিপত্য বিস্তারকে কেন্দ্র করে আজ মঙ্গলবার সন্ধ্যা পৌনে সাতটার দিকে বিশ্ববিদ্যালয় শাখা ছাত্রলীগের সহসভাপতি অঞ্জন রায় ও আবু সাঈদ আকন্দ এবং যুগ্ম সাধারণ সম্পাদক সাজিদুল ইসলাম পক্ষের নেতা-কর্মীরা জোট হয়ে ইমরান খান ও তাঁর সমর্থকদের শাহ পরান হল থেকে বের করে দিতে ধাওয়া করে। এতে কর্মী-সমর্থকদের নিয়ে বেরিয়ে যান পরে ইমরান। পরে ওই হলে ইমরানের সমর্থকদের কয়েকটি কক্ষ ভাঙচুর করা হয়। এ সময় ক্যাম্পাসে কয়েকটি ককটেল বিস্ফোরণ ও ফাঁকা গুলির শব্দ শোনা গেছে।
ছাত্রলীগের যুগ্ম সাধারণ সম্পাদক সাজিদুল ইসলাম বলেন, ইমরান একাই বিজয় দিবসে ছাত্রলীগের পক্ষ থেকে শ্রদ্ধাঞ্জলি দিতে গেছেন। আমাদের সমর্থকদের মারধরের ভয় দেখিয়ে বাধা দিয়েছেন। এ ছাড়া তিনি আমাদের সমর্থকদের হয়রানি করছেন। তাই সবাই মিলে হল থেকে তাঁকে বের করে দিয়েছে। গুলি ছোড়ার অভিযোগের বিষয়ে সাজিদুল ইসলাম বলেন, এ ধরনের কোনো ঘটনা ঘটেনি।
এ বিষয়ে জানতে মুঠোফোনে যোগাযোগ করা হলে বিশ্ববিদ্যালয় শাখা ছাত্রলীগের সাধারণ সম্পাদক ইমরান খান অভিযোগ করেন, তাঁকে লক্ষ্য করে সাজিদুল, অঞ্জন ও সাঈদের নেতৃত্বে গুলি করা হয়। বিশ্ববিদ্যালয়ে নানা অনিয়মের বিরুদ্ধে অবস্থান নেওয়ায় তাঁকে গুলি ও তাঁর সমর্থকদের আবাসিক হলের কক্ষ ভাঙচুর করা হয়েছে।
বিশ্ববিদ্যালয়ের ভারপ্রাপ্ত প্রক্টর মুন্সী নাসের ইবনে আফজাল বলেন, বিশ্ববিদ্যালয়ে পাল্টাপাল্টি ধাওয়ার ঘটনা ঘটেছে। ইমরান ও তাঁর সমর্থকেরা উপাচার্যের সঙ্গে দেখা করেছে। অনাকাঙ্ক্ষিত ঘটনা এড়াতে ক্যাম্পাসে অতিরিক্ত পুলিশ মোতায়েন করা হয়েছে। তদন্ত সাপেক্ষে আজকের ঘটনায় দোষীদের বিরুদ্ধে ব্যবস্থা নেওয়া হবে।
