
চারটি সিটি করপোরেশন নির্বাচনে প্রার্থিতা প্রত্যাহারের শেষ দিন আজ রোববার। বিকেল পাঁচটা পর্যন্ত রিটার্নিং কর্মকর্তার কার্যালয়ে প্রার্থিতা প্রত্যাহার করা যাবে।
আগামী ১৫ জুন রাজশাহী, খুলনা, সিলেট ও বরিশাল সিটি করপোরেশন নির্বাচনে ভোট গ্রহণ অনুষ্ঠিত হবে। আজ প্রার্থিতা প্রত্যাহারের পর কাল সোমবার প্রার্থীদের মধ্যে প্রতীক বরাদ্দ দেওয়া হবে। প্রতীক বরাদ্দের পরই মূলত আনুষ্ঠানিক প্রচার-প্রচারণা চালাতে পারবেন প্রার্থীরা।
স্থানীয় সরকার নির্বাচন হওয়ায় এখানে রাজনৈতিক দলগুলো সরাসরি অংশ নিতে পারে না। তবে প্রধান প্রধান রাজনৈতিক দলের প্রার্থীরা এ নির্বাচনে অংশ নিচ্ছে। নির্বাচনে দল ও জোটগুলো একক প্রার্থী দিতে শেষ মুহূর্তে ব্যাপক তোড়জোড় শুরু হয়েছে।
গত ২৯ এপ্রিল নির্বাচন কমিশন এ চার সিটি করপোরেশনের নির্বাচনের তফসিল ঘোষণা করে। তফসিল অনুযায়ী, ১২ মে ছিল মনোনয়নপত্র দাখিলের শেষ দিন। ১৫ ও ১৬ মে মনোনয়নপত্র বাছাই করা হয়েছে। সর্বশেষ ২০০৮ সালের আগস্ট মাসে এ চারটি সিটিতে নির্বাচন অনুষ্ঠিত হয়।
