
মুন্সিগঞ্জ সদর উপজেলার নিষিদ্ধ কারেন্ট জাল তৈরির দুটি কারখানায় গতকাল বৃহস্পতিবার অভিযান চালিয়ে প্রায় ২ কোটি ১০ লাখ ২০ হাজার মিটার কারেন্ট জাল জব্দ করেছেন ভ্রাম্যমাণ আদালত।প্রত্যক্ষদর্শী সূত্রে জানা গেছে, জেলা প্রশাসক কার্যালয়ের নির্বাহী হাকিম মো. আসিফ আনাম সিদ্দিকীর নেতৃত্বাধীন ভ্রাম্যমাণ আদালত দুপুরে অভিযান চালান। এ সময় উপজেলার ফিরিঙ্গি বাজারের সততা ফিশিং নেট ও আশা ফাইবার কারখানা থেকে ওই কারেন্ট জাল জব্দ করা হয়। কারেন্ট জাল তৈরি ও মজুত রাখার অপরাধে কারখানা দুটির ব্যবস্থাপক যথাক্রমে বোরহান ও মো. আলামিনকে ১৫ হাজার টাকা করে জরিমানা করা হয়। অভিযান চলাকালে র্যাব-১১ একটি দলও উপস্থিত ছিল।
