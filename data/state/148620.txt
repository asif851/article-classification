
একাদশ জাতীয় নির্বাচন সামনে রেখে জাতীয় সংসদের ৩৮টি আসনের সীমানায় পরিবর্তন আসছে। নির্বাচন কমিশন (ইসি) ৩০০ সংসদীয় আসনের সীমানার যে খসড়া গতকাল বুধবার প্রকাশ করেছে, তাতে এই পরিবর্তনের কথা বলা হয়েছে। 
বেশির ভাগ ক্ষেত্রে উপজেলার অখণ্ডতা বজায় রাখার স্বার্থে এসব পরিবর্তন আনা হচ্ছে। এ কারণে কোনো জেলার আসনসংখ্যায় কোনো পরিবর্তন আসবে না। গতকাল ইসির সভায় এই খসড়া অনুমোদন দেওয়া হয়। এতে দেখা যাচ্ছে, ঢাকা জেলায় পাঁচটি, কুমিল্লার চারটি, রংপুরে তিনটি, নীলফামারী, কুড়িগ্রাম, পাবনা, মাগুরা, খুলনা, সাতক্ষীরা, জামালপুর, নারায়ণগঞ্জ, শরীয়তপুর, মৌলভীবাজার, চট্টগ্রাম, নোয়াখালী ও ব্রাহ্মণবাড়িয়া জেলার দুটি করে আসনের বিদ্যমান সীমানায় পরিবর্তন আনা হয়েছে। সভা শেষে ইসি সচিবালয়ের সচিব হেলালুদ্দীন আহমদ সাংবাদিকদের বলেন, এই খসড়ার বিষয়ে সংশ্লিষ্টদের দাবি, আপত্তি, সুপারিশ দেওয়ার জন্য আগামী ১ এপ্রিল পর্যন্ত সময় আছে। এরপর দাবি-আপত্তি নিষ্পত্তি করে সীমানা চূড়ান্ত করে গেজেট প্রকাশ করা হবে। শুরুতে ইসি বলেছিল, আগামী নির্বাচনের আগে তারা সীমানায় ব্যাপক পরিবর্তন আনতে চায়। এ জন্য নতুন আইন করার কথাও বলেছিল তারা। কিন্তু শেষ পর্যন্ত তা হয়নি। ক্ষমতাসীন আওয়ামী লীগ আগামী নির্বাচনের আগে আসনের সীমানা পুনর্নির্ধারণের বিপক্ষে ছিল। বিএনপি চেয়েছিল ২০০৮-এর আগের সীমানা ফিরিয়ে আনতে। জানতে চাইলে বিএনপির মহাসচিব মির্জা ফখরুল ইসলাম আলমগীর প্রথম আলোকে বলেন, সীমানা পুনর্নির্ধারণের আগে ইসির উচিত ছিল রাজনৈতিক দলগুলোর সঙ্গে আলোচনা করা। তা না করে ইসি একতরফা কাজ করে যাচ্ছে। ইসি প্রথম থেকে সরকারের ইচ্ছাকেই পূরণ করছে। দলগুলোর সঙ্গে আলোচনা না করে এই সীমানা নির্ধারণ চূড়ান্ত করা হলে তা বিএনপির কাছে গ্রহণযোগ্য হবে না।
ঢাকায় পরিবর্তন নতুন সীমানায় ঢাকা-২ আসন হবে শুধু কেরানীগঞ্জ উপজেলা নিয়ে। বিদ্যমান সীমানা অনুযায়ী কেরানীগঞ্জ উপজেলার একাংশ, ঢাকা সিটি করপোরেশনের একাংশ এবং সাভারের একাংশ নিয়ে এই আসন গঠিত। খসড়া অনুযায়ী নতুন করে ঢাকা-৩ আসন হবে সাভার পৌরসভা এবং সাভার উপজেলার সাভার, বিরুলিয়া, তেঁতুলঝোড়া, বনগাঁও, ভাকুর্তা, আমিনবাজার ও কাউন্দিয়া ইউনিয়ন নিয়ে। এখন এই আসনটি আছে কেরানীগঞ্জের জিনজিরা, আগানগর, তেঘরিয়া, কোন্ডা ও শুভাঢ্যা ইউনিয়ন নিয়ে। পরিবর্তন আসছে ঢাকা-৭ আসনে। ঢাকা দক্ষিণ সিটি করপোরেশনের ২৩ থেকে ৩৩, ৩৫, ৩৬ এবং ৫৫, ৫৬ ও ৫৭-এই ১৬টি ওয়ার্ড নিয়ে এই আসন করা হয়েছে। বিদ্যমান সীমানায় ঢাকা দক্ষিণ সিটি করপোরেশনের ২৩ থেকে ৩৬ নম্বর-এই ১৩টি ওয়ার্ড নিয়ে ঢাকা-৭। নতুন সীমানায় ঢাকা-১৪ হবে ঢাকা উত্তর সিটি করপোরেশনের ৭ থেকে ১২-এই ছয়টি ওয়ার্ড নিয়ে। বিদ্যমান সীমানায় এখানে এই ছয়টি ওয়ার্ডের সঙ্গে সাভারের কাউন্দিয়া ইউনিয়ন যুক্ত আছে। সাভার উপজেলার আশুলিয়া থানার শিমুলিয়া, ধামসোনা, ইয়ারপুর, আশুলিয়া, পাথালিয়া এবং সাভার ক্যান্টনমেন্ট নিয়ে হবে ঢাকা-১৯ আসন। এত দিন এই আসন ছিল আমিনবাজার, তেঁতুলঝোড়া, ভাকুর্তা ও কাউন্দিয়া-এই চারটি ইউনিয়ন বাদে সাভার উপজেলা নিয়ে।
নারায়ণগঞ্জ নারায়ণগঞ্জ-৪ আসন হবে আলিরটেক ও গোগনগর বাদে নারায়ণগঞ্জ সদর উপজেলা এবং নারায়ণগঞ্জ সিটি করপোরেশনের ১ থেকে ১০ নম্বর ওয়ার্ড নিয়ে। এত দিন ফতুল্লা ও সিদ্ধিরগঞ্জ থানা নিয়ে ছিল এই আসন। পরিবর্তন আসছে নারায়ণগঞ্জ-৫ আসনেও। নারায়ণগঞ্জ সদরের আলীরটেক, গোগনগর, বন্দর উপজেলা এবং সিটি করপোরেশনের ১১ থেকে ২৭-এই ১৭টি ওয়ার্ড নিয়ে হবে নারায়ণগঞ্জ-৫। এখন এই আসন গঠিত হবে নারায়ণগঞ্জ এবং বন্দর থানা নিয়ে।
শরীয়তপুরশরীয়তপুর-২ আসন গঠিত হবে নড়িয়া ও ভেদরগঞ্জ উপজেলা নিয়ে। এখন নড়িয়া উপজেলা ও সখীপুর থানা নিয়ে এই আসন। নতুনভাবে শরীয়তপুর-৩ হবে ডামুড্যা ও গোসাইরহাট উপজেলা নিয়ে। এখন ডামুড্যা, গোসাইরহাট ও ভেদরগঞ্জ থানা নিয়ে এই আসন।
নীলফামারীএখন জলঢাকা উপজেলা এবং কিশোরগঞ্জের রণচণ্ডী, বড়ভিটা ও পুটিমারি ইউনিয়ন নিয়ে নীলফামারী-৩ আসন। নতুন সীমানায় নীলফামারী-৩ আসন হবে শুধু জলঢাকা উপজেলা নিয়ে। আর নীলফামারী-৪ হবে সৈয়দপুর ও কিশোরগঞ্জের অখণ্ড উপজেলা নিয়ে।
রংপুররংপুর-১ আসন হবে গঙ্গাচড়া উপজেলা এবং রংপুর সিটি করপোরেশনের ১ থেকে ৮ নম্বর ওয়ার্ড নিয়ে। বিদ্যমান সীমানায় শুধু গঙ্গাচড়া উপজেলা নিয়ে এই আসন। রংপুর-৩ হবে রংপুর সদর উপজেলা এবং ১ থেকে ৮ নম্বর-এই আটটি ওয়ার্ড ছাড়া সিটি করপোরেশনের বাকি এলাকা নিয়ে। এত দিন এটা ছিল সদর উপজেলা নিয়ে। রংপুর-৪ হবে পীরগাছা ও কাউনিয়া উপজেলা নিয়ে। এত দিন ছিল সিটি করপোরেশনভুক্ত এলাকাসহ পীরগাছা ও কাউনিয়া উপজেলা নিয়ে এই আসন।
কুড়িগ্রামনতুন সীমানায় শুধু উলিপুর উপজেলা নিয়ে হবে কুড়িগ্রাম-৩। বিদ্যমান সীমানায় একটি ইউনিয়ন বাদে উলিপুর এবং চিলমারীর একাংশ নিয়ে এই আসন। কুড়িগ্রাম-৪ হবে রৌমারী, রাজীবপুর ও চিলমারী উপজেলা নিয়ে। বিদ্যমান সীমানায় রৌমারী, রাজীবপুর ও চিলমারীর একাংশ নিয়ে এই আসন।
পাবনাসাঁথিয়া উপজেলা নিয়ে পাবনা-১ এবং সুজানগর ও বেড়া উপজেলা নিয়ে পাবনা-২ আসনের সীমানা নির্ধারণ করা হচ্ছে। এখন পাবনা-১ আসনে সাঁথিয়া উপজেলা এবং বেড়ার একাংশ আছে। আর পাবনা-২ আসনে আছে সুজানগর উপজেলা এবং বেড়া উপজেলার একাংশ।
মাগুরানতুনভাবে মাগুরা-১ আসন হবে মাগুরা সদর ও শ্রীপুর উপজেলা নিয়ে। বিদ্যমান সীমানায় শ্রীপুর এবং চারটি ইউনিয়ন বাদে মাগুরা সদর নিয়ে এই আসন। নতুন সীমানায় মাগুরা-২ হবে মহম্মদপুর ও শালিখা উপজেলা নিয়ে। বর্তমানে এই আসনে মহম্মদপুর ও শালিখা উপজেলার সঙ্গে সদরের চারটি ইউনিয়ন যুক্ত ছিল।
খুলনাখুলনা-৩ আসন হবে খুলনা সিটি করপোরেশন এলাকার ১ থেকে ১৫ নম্বর ওয়ার্ড এবং দিঘলিয়া উপজেলার আড়ংঘাটা ও যোগীপোল ইউনিয়ন নিয়ে। এখন খালিশপুর, দৌলতপুর মেট্রোপলিটন থানা এবং আটরাগিলাতলা ইউনিয়ন ও গিলাতলা ক্যান্টনমেন্ট এলাকা বাদে খানজাহান আলী মেট্রোপলিটন থানা নিয়ে এই আসন। আড়ংঘাটা ও যোগীপোল ইউনিয়ন বাদে দিঘলিয়া উপজেলা, রূপসা উপজেলা ও তেরখাদা উপজেলা নিয়ে গঠিত হবে খুলনা-৪। এখন দিঘলিয়া, রূপসা ও তেরখাদা উপজেলা নিয়ে এই আসন গঠিত।
সাতক্ষীরাসাতক্ষীরা-৩ আসন হবে আশাশুনি ও দেবহাটা উপজেলা নিয়ে। বিদ্যমান সীমানায় আশাশুনি, দেবহাটা এবং কালীগঞ্জের চারটি ইউনিয়ন নিয়ে এই আসন। নতুন করে সাতক্ষীরা-৪ গঠিত হবে শ্যামনগর ও কালীগঞ্জ উপজেলা নিয়ে। এখন শ্যামনগর ও চারটি ইউনিয়ন বাদে কালীগঞ্জ উপজেলা নিয়ে এই আসন বিদ্যমান।
জামালপুরজামালপুর-৪ আসন হবে সরিষাবাড়ী উপজেলা নিয়ে। আর জামালপুর সদর উপজেলা নিয়ে হবে জামালপুর-৫ আসন। এখন সরিষাবাড়ী উপজেলা এবং জামালপুর সদরের দুটি ইউনিয়ন নিয়ে জামালপুর-৪। আর জামালপুর-৫ হলো মেষ্টা ও তিতপল্লা ইউনিয়ন ছাড়া জামালপুর সদর উপজেলা।
মৌলভীবাজারশুধু কুলাউড়া উপজেলা নিয়ে হবে মৌলভীবাজার-২ আসন। এখন এই আসনে কুলাউড়ার সঙ্গে কমলগঞ্জের চারটি ইউনিয়ন যুক্ত আছে। নতুন করে মৌলভীবাজার-৪ হবে শ্রীমঙ্গল ও কমলগঞ্জ উপজেলা নিয়ে। এখন এই আসনে শ্রীমঙ্গলের সঙ্গে আছে চারটি ইউনিয়ন বাদে কমলগঞ্জ উপজেলা।
ব্রাহ্মণবাড়িয়াশুধু নবীনগর উপজেলা নিয়ে হচ্ছে ব্রাহ্মণবাড়িয়া-৫। এখনকার সীমানায় এই আসনে আছে বড়িকান্দি ও ছলিমগঞ্জ ইউনিয়ন বাদে নবীনগর উপজেলা। আর শুধু বাঞ্ছারামপুর উপজেলা নিয়ে ব্রাহ্মণবাড়িয়া-৬ আসন গঠন করা হচ্ছে। এখন এই আসনে বাঞ্ছারামপুরের সঙ্গে নবীনগরের বড়িকান্দি ও ছলিমগঞ্জ ইউনিয়নও যুক্ত আছে।
কুমিল্লাকুমিল্লা-১ আসনেও বড় পরিবর্তন আসছে। নতুন করে এই আসন হবে দাউদকান্দি ও তিতাস উপজেলা নিয়ে। এখন এই আসনে দাউদকান্দি ও মেঘনা উপজেলা আছে। নতুন করে কুমিল্লা-২ আসন হবে হোমনা ও মেঘনা উপজেলা নিয়ে। এখন হোমনা ও তিতাস উপজেলা নিয়ে এই আসন। কুমিল্লা-৬ আসন হবে কুমিল্লা আদর্শ সদর, কুমিল্লা সিটি করপোরেশন এবং কুমিল্লা সেনানিবাস এলাকা নিয়ে। এখন এই আসন শুধু কুমিল্লা সদর উপজেলা নিয়ে গঠিত। কুমিল্লা-১০ আসন হবে কুমিল্লা সদর দক্ষিণ উপজেলা, লালমাই ও নাঙ্গলকোট উপজেলা নিয়ে। বিদ্যমান সীমানায় কুমিল্লা সদর দক্ষিণ উপজেলা ও নাঙ্গলকোট উপজেলা নিয়ে এই আসন।
নোয়াখালীনোয়াখালী-৪ আসন হবে সুবর্ণচর ও নোয়াখালী সদর উপজেলা নিয়ে। এখন সুবর্ণচর ও দুই ইউনিয়ন ছাড়া সদর উপজেলা নিয়ে এই আসন। নোয়াখালী-৫ আসন হবে কোম্পানীগঞ্জ ও কবিরহাট উপজেলা নিয়ে। এখন কোম্পানীগঞ্জ, কবিরহাট এবং সদরের তিনটি ইউনিয়ন নিয়ে এই আসন আছে।
চট্টগ্রামচট্টগ্রাম-৭ হবে শুধু রাঙ্গুনিয়া উপজেলা নিয়ে। এখন রাঙ্গুনিয়া এবং বোয়ালখালীর দুটি ইউনিয়ন আছে এই আসনে। চট্টগ্রাম-৮ হবে বোয়ালখালী উপজেলা এবং চট্টগ্রাম সিটি করপোরেশনের ৩, ৪, ৫, ৬ ও ৭ নম্বর ওয়ার্ড নিয়ে। এত দিন বোয়ালখালীর দুটি ইউনিয়ন এই আসনের বাইরে ছিল।
 
