
ফেনীর সোনাগাজীর মনগাজী এলাকার একটি বাড়িতে ডাকাতির ঘটনায় গ্রেপ্তার চার ব্যক্তি গতকাল রোববার ফেনীর বিচারিক হাকিমের আদালতে ১৬৪ ধারায় স্বীকারোক্তিমূলক জবানবন্দি দিয়েছেন।জবানবন্দিতে আসামিরা স্বীকার করেছেন, শুধু ডাকাতি নয়, গৃহকর্তাকে হত্যার পরিকল্পনাও ছিল তাঁদের। পুলিশ এ কথা জানিয়েছে।ফেনীর জ্যেষ্ঠ বিচারিক হাকিম মো. দেলোয়ার হোসেনের আদালতে গ্রেপ্তার চার ব্যক্তি জবানবন্দি দেন।আসামিরা হলেন মো. জাকির হোসেন ওরফে সুমন, শাহরুখ খান, মো. ওমর ও মো. রাজন।সোনাগাজী থানার পরিদর্শক (তদন্ত) মেজবাহ উদ্দিন বলেন, চার আসামি স্বীকারোক্তিমূলক জবানবন্দিতে বলেছেন, তাঁরা শুধু ডাকাতির উদ্দেশে৵ ওই বাড়িতে যাননি। গৃহকর্তা সাইফুল আলম ওরফে সেন্টুকে হত্যারও পরিকল্পনা ছিল তাঁদের। কিন্তু ঘরের লোকজনের চিৎকারে আশপাশের লোকজন এগিয়ে আসতে থাকায় তাঁরা কোনোটাই করতে পারেননি।মেজবাহ উদ্দিন বলেন, গ্রেপ্তার শাহরুখ খান ওরফে বাবু গৃহকর্তা সাইফুল আলমের ভাতিজা। তিনি চাচার বাড়িতে থাকতেন। চুরি ও ঘরে বসে মাদক সেবন করায় কিছুদিন আগে গৃহকর্তা তাঁকে বাড়ি থেকে বের করে দেন। এই ঘটনার প্রতিশোধ নিতে শাহরুখ ডাকাতি ও হত্যার পরিকল্পনা করেন।গত শুক্রবার রাতে সোনাগাজীর মনগাজী বাজারের পাশে সাইফুল আলমের শাওন ভিলায় একদল ডাকাত হানা দেয়। এ সময় ডাকাতের হামলায় সাইফুল, তাঁর মা ফিরোজা বেগম, স্ত্রী তাহমিনা আক্তার ও প্রতিবেশী মদিয়াল হোসেন আহত হন।ফিরোজা বেগম ও তাহমিনা আক্তার ঢাকা মেডিকেল কলেজ হাসপাতালে ও মদিয়াল হোসেন ফেনী সদর হাসপাতালে চিকিৎসাধীন। সাইফুল ফেনী সদর হাসপাতালে চিকিৎসা নিয়েছেন।এ ঘটনায় এলাকাবাসী ধাওয়া করে একজনকে ধরে পুলিশে সোপর্দ করে। পরে তাঁর স্বীকারোক্তির ভিত্তিতে পুলিশ অপর তিনজনকে গ্রেপ্তার করে। এ ঘটনায় সোনাগাজী থানায় ডাকাতির অভিযোগে মামলা হয়েছে।
