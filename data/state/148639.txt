
আগামী রোববার চাঁদপুর পৌরসভা নির্বাচন। নির্বাচনকে ঘিরে পুরো পৌর এলাকা এখন উৎসবমুখর। শহরের গুরুত্বপূর্ণ সড়ক ও পাড়া-মহল্লায় প্রার্থীদের প্রতীকসংবলিত পোস্টার-ব্যানার শোভা পাচ্ছে।নির্বাচনে এবার মেয়র পদে দুজন, ১৫টি ওয়ার্ডের কাউন্সিলর পদে ৯৪ জন ও সংরক্ষিত ওয়ার্ডের নারী কাউন্সিলর পদে ২৭ জন প্রতিদ্বন্দ্বিতা করছেন। মেয়র পদে বর্তমান মেয়র আওয়ামী-সমর্থিত প্রার্থী মো. নাছির উদ্দিন আহমেদ মুঠোফোন প্রতীক নিয়ে এবং সাবেক পৌর চেয়ারম্যান ও বিএনপির সাবেক সহসভাপতি মো. শফিকুর রহমান ভূঁইয়া জগ প্রতীক নিয়ে প্রতিদ্বন্দ্বিতা করছেন। তবে জেলা বিএনপির পক্ষ থেকে আনুষ্ঠানিকভাবে এ নির্বাচন প্রত্যাখান করায় বিএনপির পক্ষ থেকে শফিকুর রহমানকে সরাসরি সমর্থন দেওয়া হয়নি।নাছির উদ্দিনকে জয়ী করতে শহরের ১২২ জন বিশিষ্ট নাগরিককে নিয়ে একটি শক্তিশালী নাগরিক কমিটি গঠন করা হয়েছে। এই কমিটির আহ্বায়ক চাঁদপুর চেম্বার অব কমার্স অ্যান্ড ইন্ডাস্ট্রিজের সভাপতি জাহাঙ্গীর আখন্দ। প্রতিটি ওয়ার্ডে ওই কমিটি ভোটারদের নিয়ে উঠান বৈঠক করছে। তবে বিএনপির প্রার্থী দাবি করে জগ প্রতীক নিয়ে শফিকুর রহমানও শক্ত অবস্থানে রয়েছেন। এ ছাড়া কাউন্সিলর ও সংরক্ষিত কাউন্সিলর পদে প্রার্থীরাও ব্যাপক প্রচার-প্রচারণা চালিয়ে যাচ্ছেন।জেলা নির্বাচন কার্যালয় সূত্রে জানা গেছে, এই পৌরসভার মোট জনসংখ্যা ১ লাখ ৬৩ হাজার ২৩৫। এর মধ্যে ভোটার ১ লাখ ১ হাজার ১২২ জন। মোট ৪৯টি কেন্দ্রে ৩৪৫টি বুথে এবার ভোট গ্রহণ হবে।চাঁদপুর পৌরসভার রিটার্নিং কর্মকর্তা ও জেলা নির্বাচন কর্মকর্তা মোহাম্মদ আতাউর রহমান জানান, নির্বাচনের সব প্রস্তুতি ইতিমধ্যে নেওয়া হয়েছে। নির্বাচনে পুলিশের পাশাপাশি বিজিবি ও র্যা ব মোতায়েন থাকবে।
