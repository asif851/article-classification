
ঢাকার অদূরে আশুলিয়া থেকে অপহৃত পাঁচ বছরের মেয়েশিশুকে নাটোরের সিংড়া উপজেলার একটি বাড়ি থেকে উদ্ধার করেছে পুলিশ। এ ঘটনায় দুজনকে আটক করা হয়েছে। অপহরণের দুদিন পর আজ মঙ্গলবার ভোরে শিশুটিকে উদ্ধার করা হয়।
শিশুটির নাম মুন্নি আক্তার। আটক দুজন হলেন ইসমাইল হোসেন (২৫) ও বাড়ির মালিক আসলাম আলী (২২)।
সিংড়া থানার পুলিশ সূত্রে জানা যায়, গত রোববার আশুলিয়া উপজেলার ট্যাংকগাড়ি গ্রামের আবদুল জলিলের মেয়ে মুন্নি আক্তারকে রাস্তা থেকে অপহরণ করা হয়। পরে অপহরণকারীরা মুঠোফোনে দুই লাখ টাকা মুক্তিপণ দাবি করে। বিকাশের মাধ্যমে শিশুটির পরিবার কিছু টাকা পরিশোধও করে। শিশুটিকে ছেড়ে না দেওয়ায় ঘটনাটি আশুলিয়া থানার পুলিশকে জানানো হয়। পুলিশ আজ ভোর চারটার দিকে সিংড়ার পাটকান্দি গ্রামের আসলাম আলীর বাড়ি থেকে মুন্নিকে ঘরে আটকে রাখা অবস্থায় উদ্ধার করে। এ সময় ওই বাড়ি থেকে দুজনকে আটক করা হয়।
সিংড়া থানার উপপরিদর্শক (এসআই) দেবব্রত দাস জানান, ইসমাইল প্রায় আট বছর আগে মুন্নির বাবা আবদুল জলিলের বাড়িতে ভাড়া থাকতেন। সেই সূত্রে তিনি মুন্নির পরিচিত ছিলেন। ইসমাইল বাসার কাছের রাস্তা থেকে মুন্নিকে অপহরণ করেন। পরে মুক্তিপণ দাবি করেন। প্রাথমিক জিজ্ঞাসাবাদে ইসমাইল তাঁর অপরাধ স্বীকার করেছেন।
এ ঘটনায় মুন্নির বাবা আশুলিয়া থানায় একটি মামলা করেছেন।
