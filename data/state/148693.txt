
সাতক্ষীরার আশাশুনি উপজেলার কুড়িকাউনিয়া লঞ্চঘাট এলাকায় প্রবল জোয়ারে কপোতাক্ষ নদের বেড়িবাঁধ ভেঙে কুড়িকাউনিয়া ও শ্রীপুর নামের দুটি গ্রাম প্লাবিত হয়েছে। আজ সোমবার ভোররাতে প্রতাপনগর ইউনিয়নের কুড়িকাউনিয়া গ্রামের ৭/২ পোল্ডারসংলগ্ন এলাকায় কপোতাক্ষের ওই বেড়িবাঁধের প্রায় ১৫০ ফুট অংশ নদীগর্ভে বিলীন হয়ে যায়। এতে পানিবন্দী হয়ে পড়েছে দুই গ্রামের শতাধিক পরিবার। পানিতে তলিয়ে গেছে শত শত মাছের ঘের ও ফসলি জমি। স্থানীয় লোকজন বেড়িবাঁধ সংস্কারের চেষ্টা চালাচ্ছেন।
প্রতাপনগর গ্রামের জহুরুল ইসলাম ও আবদুর রাজ্জাক জানান, আগে থেকেই বাঁধটি ঝুঁকিপূর্ণ ছিল। প্রবল জোয়ারের চপে হঠাৎ করেই ভোররাতে বাঁধটি নদীগর্ভে বিলীন হয়ে যায়। এতে শতাধিক পরিবার পানিবন্দী হয়ে পড়েছে, তলিয়ে গেছে বহু মৎস্যঘের ও ফসলি জমি।গ্রামবাসী জানান, ইতিমধ্যে স্থানীয় দুই শতাধিক মানুষ বেড়িবাঁধ সংস্কার করার চেষ্টা চালিয়ে যাচ্ছেন। দ্রুত সংস্কার করা না গেলে পরবর্তী জোয়ারে নতুন নতুন এলাকা প্লাবিত হবে।পানি উন্নয়ন বোর্ডের (পাউবো) গাফিলতিকে দায়ী করে প্রতাপনগর ইউনিয়ন পরিষদের (ইউপি) চেয়ারম্যান জাকির হোসেন জানান, পাউবোর গাফিলতির কারণেই মানুষের এই দুর্দশা। বারবার বলা সত্ত্বেও তারা ঝুঁকিপূর্ণ বাঁধ সংস্কারে কোনো উদ্যোগ নেয়নি। এখনই বাঁধটি সংস্কার করতে না পারলে পরবর্তী জোয়ারে নতুন নতুন এলাকা প্লাবিত হবে।পাউবোর উপবিভাগীয় প্রকৌশলী ফারুক হোসেন জানান, তিনি ও নির্বাহী প্রকৌশলী ঘটনা স্থলে আছেন। জোয়ার কমলে বাঁধ সংস্কারের প্রয়োজনীয় ব্যবস্থা নেওয়া হবে।
