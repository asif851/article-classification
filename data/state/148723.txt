
জাতীয় পার্টির (জাপা) নতুন মহাসচিব জিয়াউদ্দিন আহম্মেদ বাবলুকে মাথায় হাত বুলিয়ে আশীর্বাদ করলেন দলের চেয়ারম্যান এইচ এম এরশাদ। আর এরশাদের প্রতি কৃতজ্ঞতা প্রকাশ করে বাবলু বলেছেন, ‘স্যারের সঙ্গে আজীবন থাকব।’আজ রোববার সন্ধ্যায় রাজধানীর কাকরাইলে জাপার কেন্দ্রীয় কার্যালয়ের সামনে দলের নবনিযুক্ত মহাসচিব জিয়াউদ্দিন আহম্মেদের সংবর্ধনা অনুষ্ঠানে এরশাদ ও বাবলু পরস্পরের প্রতি এই আশীর্বাদ ও প্রতিশ্রুতি বিনিময় করেন।নতুন মহাসচিবকে স্বাগত জানিয়ে এরশাদ বলেন, ‘বাবলু ডাকসুর জিএস ছিলেন। পার্টির নেতৃত্বে তাঁর প্রয়োজন আছে। আশা করি, তিনি দলকে গতিশীল ও আগামী নির্বাচনের জন্য প্রস্তুত করবেন।’জিয়াউদ্দিন আহম্মেদ বলেন, ‘আমার পিতৃতুল্য হুসেইন মুহম্মদ এরশাদ আমার ওপর যে গুরুদায়িত্ব অর্পণ করেছেন, তার জন্য গভীর কৃতজ্ঞতা জানাই।’জাপার এই নেতা ডাকসুর জিএস থাকা অবস্থায় এরশাদের দলে যোগদানের উল্লেখ করে বলেন, ‘সেদিন পিতার মতো আদর করে তিনি আমাকে বরণ করেন। ওনার ব্যবহারে অভিভূত হয়ে দলে যোগদান করি। ৩১ বছর ধরে তাঁর সঙ্গে আছি।’এর আগে প্রধানমন্ত্রীর বিশেষ দূত এরশাদকে একটি লাল গোলাপ ফুল উপহার দিয়ে স্বাগত জানান জিয়াউদ্দিন আহম্মেদ। আর অনুষ্ঠান শেষে এরশাদ মাথায় হাত বুলিয়ে বাবলুকে আশীর্বাদ করেন।সংবর্ধনা অনুষ্ঠানে জাপার বিদায়ি মহাসচিব এ বি এম রুহুল আমিন হাওলাদার ছিলেন না। এর উল্লেখ করে এরশাদ বলেন, ‘অনুষ্ঠানের আসার আগে রুহুল আমিন হাওলাদারের সঙ্গে আমার কথা হয়েছে। তিনি (রুহুল আমিন হাওলাদার) বলেছেন, যত দিন জাতীয় পার্টি থাকবে, তিনি আমাদের সঙ্গে থাকবেন।’সংবর্ধনা অনুষ্ঠানে জাপার সভাপতিমণ্ডলীর সদস্য আনিসুল ইসলাম মাহমুদ, জি এম কাদের, কাজী ফিরোজ রশীদ, এম এ হান্নান, সৈয়দ আবু হোসেন প্রমুখ উপস্থিত ছিলেন। এর আগে জাতীয় যুব সংহতি, স্বেচ্ছাসেবক পার্টি, কৃষক পার্টি, মহিলা পার্টি, ছাত্রসমাজসহ বিভিন্ন সহযোগী সংগঠন ফুল দিয়ে নবনিযুক্ত মহাসচিব জিয়াউদ্দিন আহম্মেদকে শুভেচ্ছা জানান।
