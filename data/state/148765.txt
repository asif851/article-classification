
সংসারে সচ্ছলতা ফিরিয়ে আনতে ১৩ বছর আগে আবুধাবিতে যান মুহাম্মদ আকতার হোসেন (৩৮)। হাড়ভাঙা পরিশ্রম করে পরিবারে সচ্ছলতা অনেকটা ফিরিয়েও আনেন। প্রতি বছরান্তে এক মাসের ছুটিতে দেশে আসতেন তিনি। ১০ সেপ্টেম্বর দেশে ফেরার টিকিটও কিনেছিলেন। আকতারের বাড়ি ফিরে আসার খবরে পরিবারে ছিল উৎসবের আমেজ। কিন্তু গত বুধবার সব এলোমেলো হয়ে গেছে। আবুধাবি থেকে আকতারের বন্ধু ছরোয়ার মুঠোফোনে ভয়ংকর দুঃসংবাদটি জানান। আকতারের স্ত্রী বিলকিছ আকতার বলেন, ‘তিনি (স্বামী) আমার জন্য শাড়ি-গয়না আর মেয়েদের জন্য খেলনা ও চকলেট কেনার কথা বলেছিলেন। আমার কিছু লাগবে না। আমার স্বামীকে দরকার। আমার দুই মেয়ে বাবা ডাকবে কাকে?’চট্টগ্রাম জেলা জনশক্তি ও কর্মসংস্থান কার্যালয়ের সহকারী পরিচালক জহিরুল আলম মজুমদার প্রথম আলোকে বলেন, আবুধাবিতে সড়ক দুর্ঘটনায় নিহত তিন বাংলাদেশি হলেন চট্টগ্রামের রাউজান উপজেলার সদর গ্রামের মুহাম্মদ ফরহাদ (২৮) ও নোয়াপাড়া গ্রামের মুহাম্মদ ইলিয়াছ এবং হাটহাজারী উপজেলার পূর্ব ধলই গ্রামের আকতার হোসেন।
