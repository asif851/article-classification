
জাতীয়ভাবে চিকিৎসক দিবস পালনের দাবি জানিয়েছেন চিকিৎসকেরা। আজ বুধবার বিশ্ব চিকিৎসক দিবস উপলক্ষে রাজধানীর শহীদ সোহরাওয়ার্দী মেডিকেল কলেজ হাসপাতালে আয়োজিত অনুষ্ঠানে তাঁরা এই দাবি জানান। চিকিৎসক দিবসের এ বছরের প্রতিপাদ্য ‘প্রতিটি চিকিৎসকের কর্মস্থল নিরাপদ হোক’। আজ বুধবার এক প্রেস বিজ্ঞপ্তিতে এ কথা জানানো হয়।
হাসপাতাল মিলনায়তনে আয়োজিত অনুষ্ঠানে স্বাগত বক্তব্যে ওই হাসপাতালের চিকিৎসক সুব্রত ঘোষ বলেন, চিকিৎসকদের রাজনৈতিক সংগঠন যেমন, স্বাধীনতা চিকিৎসক পরিষদ (স্বাচিপ), ডক্টরস অ্যাসোসিয়েশন অব বাংলাদেশ (ড্যাব), ন্যাশনাল ডক্টরস ফোরাম (এনডিএফ), বাংলাদেশে চিকিৎসক সংসদ, ডক্টরস ফর হেলথ অ্যান্ড হোপ চিকিৎসক দিবসটি পালন করে না। এমনকি পেশাজীবী চিকিৎসকদের জাতীয় সংগঠন বাংলাদেশ মেডিকেল অ্যাসোসিয়েশনও এই দিনটি পালন করে না। তিনি বলেন, বছরে ৩৬৫ দিনের ২৪ ঘণ্টা চিকিৎসকেরা মানুষের সেবা দেন। তাদের জন্য উৎসর্গকৃত এই দিনটি তাই জাতীয়ভাবে পালন করা উচিত।
অনুষ্ঠানে শহীদ সোহরাওয়ার্দী মেডিকেল কলেজের অধ্যক্ষ এ বি এম মাকসুদুল আনাম, হাসপাতালের পরিচালক উত্তম কুমার বড়ুয়া প্রমুখ বক্তব্য দেন। সব বক্তাই কর্মক্ষেত্রে চিকিৎসকদের নিরাপত্তার ওপর গুরুত্ব দেন। সকলেই আগামী বছর থেকে সারা দেশের সব চিকিৎসা প্রতিষ্ঠানে চিকিৎসক দিবস পালনের আহ্বান জানান।
আলোচনা অনুষ্ঠানের আগে চিকিৎসকদের একটি সুসজ্জিত র‍্যালি সোহরাওয়ার্দী হাসপাতাল থেকে বের হয়ে মোহাম্মদপুর ও শ্যামলী এলাকার কয়েকটি হাসপাতাল ঘুরে আসে। এতে সরকারি ও বেসরকারি হাসপাতালে কর্মরত চিকিৎসকেরা অংশ নেন।
