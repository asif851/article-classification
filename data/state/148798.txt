
গুলশানের স্প্যানিশ রেস্তোরাঁ হলি আর্টিজান বেকারিতে হামলার ঘটনায় নিহত সাত জাপানির মধ্যে ছয়জনই মেট্রোরেল প্রকল্পের পরামর্শক ছিলেন বলে জানিয়েছেন সড়ক পরিবহনমন্ত্রী ও সেতু মন্ত্রী ওবায়দুল কাদের। আজ রোববার সকালে রাজধানীর সায়েদাবাদ বাস টার্মিনাল পরিদর্শন শেষে সাংবাদিকদের এক প্রশ্নের জবাবে তিনি এ তথ্য দেন।
ওবায়দুল কাদের বলেন, ‘তাঁরা বাংলাদেশ সরকারের বাস্তবায়নাধীন মেট্রোরেল প্রকল্পের সমীক্ষক হিসেবে কর্মরত ছিলেন, তাঁদের জীবন প্রদীপ নিভে গেছে। মেট্রোরেলের এমআরটি লাইন ৫ ও ১-এর সম্ভাব্যতা যাচাই করতে এসেছিলেন তাঁরা। তবে এ ঘটনায় মেট্রোরেল প্রকল্পে কোনো প্রভাব পড়বে না। গুলশানের এ হামলা বিশ্বব্যাপী সন্ত্রাসবাদের একটা অংশ। এটা জাপান সরকারও জানে। তারা এর বাস্তবতা উপলব্ধি করবেন। আজ জাইকার প্রতিনিধি দল ঢাকায় এসে পৌঁছেছে। তাদের সঙ্গে আলোচনা করবে সরকার।’সেতুমন্ত্রী ওবায়দুল কাদের যাত্রীদের কাছ থেকে বেশি ভাড়া নেওয়ার অভিযোগে সায়েদাবাদের দুটি বাস কাউন্টার বন্ধ করে দেন। তিনি বলেন, অনেকেই এরই মধ্যে চলে গেছে। রাস্তায় বাড়তি কোনো চাপ নেই। প্রিয়জনের সঙ্গে ঈদ উদ্‌যাপনে রাস্তায় কোনো ধরনের যানজট থাকবে না, তাই স্বাচ্ছন্দ্যে বাড়ি গিয়ে এবারে ঈদ করতে পারবে।
