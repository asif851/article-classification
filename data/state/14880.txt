
কক্সবাজারের চকরিয়ায় মাহতাব উদ্দিন নামের এক স্কুলছাত্রের লাশ উদ্ধার করেছে পুলিশ। আজ মঙ্গলবার বেলা ১১টায় নিজ বাড়ি থেকে ঝুলন্ত অবস্থায় তার লাশ উদ্ধার করা হয়।
মাহতাব উদ্দিন চকরিয়া কেন্দ্রীয় উচ্চবিদ্যালয়ের নবম শ্রেণির শিক্ষার্থী ও পৌরসভার ৬ নম্বর ওয়ার্ডের কাহারিয়াঘোনা এলাকার মনির উদ্দিনের ছেলে।
পুলিশ বলছে, নতুন জুতা কিনে দেওয়ার বায়না পূরণ না করায় মাহতাব আত্মহত্যা করে।
মাহতাবের চাচা চকরিয়া সিটি কলেজের ভারপ্রাপ্ত অধ্যক্ষ সালাহউদ্দিন খালেদ বলেন, তাঁর ভাতিজা বন্ধুদের সঙ্গে বেড়াতে যেতে নতুন জুতার বায়না ধরে। বাবা তাৎক্ষণিক জুতা কিনে না দিয়ে পরে কিনে দেবে—এমন কথায় অভিমান করে সে আত্মহত্যা করে।
চকরিয়া থানার উপপরিদর্শক (এসআই) এনামুল হক বলেন, মাহতাব নিজের কক্ষে ফ্যানের সঙ্গে মায়ের শাড়ি পেঁচিয়ে আত্মহত্যা করেছে। পরিবারের আবেদনের পরিপ্রেক্ষিতে লাশ তাঁদের কাছে হস্তান্তর করা হয়।
