
রাজধানীর গুলশান ও লালবাগে ককটেল বিস্ফোরণে পাঁচজন আহত হয়েছেন। এর মধ্যে লালবাগে দুজন ও গুলশানে তিনজন আহত হন। আজ বুধবার রাতে এ ঘটনা ঘটে।
আহত ব্যক্তিরা হলেন মো. আক্কাস আলী, মো. শহীদ, হুমায়ুন, জিন্নাত ও রাজু। তাঁদের ঢাকা মেডিকেল কলেজ হাসপাতালে ভর্তি করা হয়েছে।
হাসপাতাল সূত্রে জানা যায়, লালবাগের শাহ শহীদ কমিউনিটি সেন্টারের পাশে সন্ধ্যা সাড়ে সাতটার দিকে দুটি ককটেল বিস্ফোরিত হয়। ককটেলের স্প্লিন্টারে পথচারী আক্কাস আলী ও শহীদ আহত হন। রাত সোয়া আটটার দিকে তাঁদের ঢাকা মেডিকেল কলেজ হাসপাতালে আনা হয়।এদিকে রাত আটটার দিকে গুলশান ১-এর একটি সুপারমার্কেটের সামনে অনলাইন পরিবহনের একটি যাত্রীবাহী বাস লক্ষ্য করে দু-তিনটি ককটেল নিক্ষেপ করে দুর্বৃত্তরা। এতে বাসের যাত্রী হুমায়ুন, জিন্নাত ও রাজু আহত হন। রাত নয়টার দিকে তাঁদের ঢাকা মেডিকেল কলেজ হাসপাতালে আনা হয়।ঢাকা মেডিকেল কলেজ হাসপাতাল পুলিশ ফাঁড়ির কর্তব্যরত কর্মকর্তা (পরিদর্শক) মোজাম্মেল হক ঘটনার সত্যতা নিশ্চিত করেছেন।
