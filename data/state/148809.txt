
পিরোজপুরের নাজিরপুর উপজেলার ভীমকাঠি বাজারে অভিযান চালিয়ে ২৭ কেজি ওজনের একটি কষ্টিপাথর উদ্ধার করেছে র‌্যাপিড অ্যাকশন ব্যাটালিয়ন (র‌্যাব-৬)। বৃহস্পতিবার সকালে এ অভিযান চালানো হয়। এ সময় কষ্টিপাথর কেনাবেচা চক্রের সঙ্গে জড়িত সন্দেহে তিনজনকে আটক করা হয়। র‌্যাব জানিয়েছে, উদ্ধার হওয়া কষ্টিপাথরের আনুমানিক মূল্য ২৭ কোটি টাকা।
র‌্যাব সূত্রে জানা গেছে, বৃহস্পতিবার সকাল সাড়ে ১০টার দিকে র‌্যাব-৬-এর একটি দল উপজেলার ভীমকাঠি বাজারে অভিযান চালিয়ে ২৫ ইঞ্চি দৈর্ঘ্যের ২৭ কেজি ওজনের কষ্টিপাথরটি উদ্ধার করে। এ সময় কষ্টিপাথর কেনাবেচা চক্রের সঙ্গে জড়িত উপজেলার ভীমকাঠি গ্রামের আবদুর রহমান (৫৫), একই উপজেলার কাটাকানিয়া গ্রামের কিবরিয়া শেখ (৪২) ও মধ্য জয়পুর গ্রামের নির্মল বড়ালকে (৫২) আটক করা হয়। উদ্ধার হওয়া কষ্টিপাথরের আনুমানিক মূল্য ২৭ কোটি টাকা।
র‌্যাব-৬-এর উপপরিচালক লে. কমান্ডার এ এম এম জাহিদুল কবীর প্রথম আলোকে বলেন, আটক ব্যক্তিরা দীর্ঘদিন ধরে প্রতারণামূলক কর্মকাণ্ডে জড়িত। তাঁরা কষ্টিপাথর বিক্রির কথা বলে প্রতারণা করে মোটা অঙ্কের টাকা হাতিয়ে নিতেন। গোপন সংবাদের ভিত্তিতে র‌্যাব বিষয়টি জানতে পেরে অভিযান চালিয়ে কষ্টিপাথরসহ তিনজনকে আটক করে। নাজিরপুর থানায় গ্রেপ্তার ব্যক্তিদের হস্তান্তর ও মামলা দায়ের প্রক্রিয়াধীন রয়েছে।
