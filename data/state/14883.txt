
রংপুরের বেগম রোকেয়া বিশ্ববিদ্যালয়ে শিক্ষক সমিতির আন্দোলনের বিপক্ষে অবস্থান নিয়েছে শিক্ষকদের একটি সংগঠন নীল দল। আজ বৃহস্পতিবার বেলা ১১টায় বিশ্ববিদ্যালয়ের ক্যাফেটেরিয়ায় এক সংবাদ সম্মেলনে নিজেদের অবস্থানের কথা জানান তাঁরা। নিজেদের মুক্তিযুদ্ধের পক্ষের শিক্ষক হিসেবে দাবি করা হয় নীল দলের প্যাডে।
গতকাল বুধবার রাতে শহরের প্রেসক্লাবে আন্দোলনরত শিক্ষকদের পক্ষে সংবাদ সম্মেলন করে শিক্ষক সমিতি। পদোন্নতি পাওয়া শিক্ষকদের অর্জিত সময় থেকে প্রাপ্য সুবিধাদি প্রদানের দাবিতে কিছু দিন ধরে আন্দোলন করে আসছেন শিক্ষকেরা। এ সময় উপাচার্যকে অবাঞ্ছিত করা হয়।
নীল দলের সংবাদ সম্মেলনে লিখিত বক্তব্য পড়েন সদস্যসচিব আপেল মাহমুদ। তিনি বলেন, ‘বিশ্ববিদ্যালয়ের শিক্ষকদের পদোন্নতিসহ বিভিন্ন দাবি নিয়ে আমরা শিক্ষক সমিতির সঙ্গে আন্দোলনে একাত্মতা জানিয়েছিলাম। কিন্তু শিক্ষার্থীদের লেখাপড়ার কথা বিবেচনা করে এবং ক্যাম্পাসের স্বাভাবিক পরিবেশ বজায় রাখতে আমরা আন্দোলন থেকে সরে এসেছি।’ শিক্ষকদের একটি পক্ষ ক্যাম্পাস অস্থিতিশীল করতে আন্দোলন চালিয়ে যাচ্ছেন বলে অভিযোগ করে তিনি বলেন, ‘ আমরা তাঁদের সঙ্গে এই আন্দোলনে নেই। আমরা ক্যাম্পাসে শিক্ষার সুষ্ঠু পরিবেশ চাই।’
অন্যদিকে শিক্ষক সমিতি আজ বেলা ১১টা থেকে ২টা পর্যন্ত প্রশাসনিক ভবনের সামনে অবস্থান কর্মসূচি পালন করে শিক্ষক সমিতি। এ সময় বক্তব্য দেন শিক্ষক সমিতির সভাপতি সাইদুল হক, সাধারণ সম্পাদক পরিমল চন্দ্র বর্মণ প্রমুখ। বক্তারা উপাচার্যের সমালোচনা করে অবিলম্বে শিক্ষকদের দাবি মেনে নেওয়ার আহ্বান জানান। অন্যথায় কঠোর আন্দোলনের হুমকি দেওয়া হয় অবস্থান কর্মসূচি থেকে। তবে আন্দোলন চললেও শিক্ষার্থীদের ক্লাস ও পরীক্ষা চালিয়ে যাওয়ার ঘোষণা দেন শিক্ষক সমিতির নেতারা।
অন্যদিকে বেতন না পাওয়া ১৫২ জন কর্মকর্তা-কর্মচারী তাঁদের ১৮ মাসের বকেয়া বেতন ও চাকরি স্থায়ীকরণের দাবিতে প্রশাসনিক ভবনের সামনে সকাল ১০টা থেকে সাড়ে ১০টা পর্যন্ত মানববন্ধন ও সমাবেশ করেছেন।
