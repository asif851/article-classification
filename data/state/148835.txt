
কক্সবাজারের টেকনাফ পৌরসভার জালিয়াপাড়া এলাকা থেকে গত বৃহস্পতিবার রাত ১১টার দিকে ৪০ হাজার ইয়াবা বড়ি ও সাড়ে চার লাখ টাকাসহ মিয়ানমারের চার নাগরিককে আটক করার দাবি করেছে বর্ডার গার্ড বাংলাদেশ (বিজিবি)।বিজিবির দাবি, ৪২ বর্ডার গার্ড ব্যাটালিয়নের অধিনায়ক লেফটেন্যান্ট কর্নেল মো. আবু জার আল জাহিদের নেতৃত্বে একটি বিশেষ টহল দল গোপন তথ্যের ভিত্তিতে বৃহস্পতিবার রাত আনুমানিক ১১টার দিকে টেকনাফ পৌরসভার চৌধুরীপাড়া গ্রামের মো. ইসমাইলের বাড়িতে তল্লাশি চালায়। বিজিবির সদস্যরা ওই বাড়ির ভেতর থেকে ইয়াবা বেচাকেনার সময় চারটি প্যাকেটে ৪০ হাজার ইয়াবা বড়ি, নগদ চার লাখ ৫৬ হাজার ৫০০ টাকা এবং মিয়ানমারের তিন নাগরিকসহ চারজনকে আটক করেন। এ সময় মো. আমিন নামের একজন পালিয়ে যান।আটক ব্যক্তিরা হলেন মিয়ানমারের মংডু শহরের ধলিয়াপাড়ার মো. আবদুল হাকিমের ছেলে মো. ইসমাইল (২১), আবদুস শুক্কুরের ছেলে মো. নূর ইসলাম (৩০), সিকদারপাড়ার মো. আবদুর রহমানের ছেলে মো. রফিক (১৮) ও টেকনাফ পৌরসভার চৌধুরীপাড়ার মো. ছিদ্দিকের ছেলে মো. ইসমাইল (৫২)। আটক ইয়াবার দাম এক কোটি ২০ লাখ টাকা।ঘটনার সত্যতা নিশ্চিত করে টেকনাফ ৪২ বর্ডার গার্ড ব্যাটালিয়নের অধিনায়ক লেফটেন্যান্ট কর্নেল মো. আবু জার আল জাহিদ প্রথম আলোকে বলেন, পলাতক মো. আমিনসহ আটক ব্যক্তিদের বিরুদ্ধে মাদক ও বৈদেশিক আইনে টেকনাফ থানায় মামলা করে পুলিশে সোপর্দ করা হয়েছে।
