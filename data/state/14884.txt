
কড়া নিরাপত্তার মধ্য দিয়ে দিনাজপুর-৪ (খানসামা-চিরিরবন্দর) আসনে স্থগিত হওয়া কেন্দ্রে ভোট গ্রহণ চলছে। আজ বৃহস্পতিবার সকাল আটটা থেকে ভোট নেওয়া শুরু হয়। চলবে একটানা বিকেল চারটা পর্যন্ত।
৫ জানুয়ারি সহিংসতার কারণে এই আসনের ১৬২ ভোটকেন্দ্রের মধ্যে ৫৭টিতে ভোট গ্রহণ স্থগিত করা হয়। এর মধ্যে চিরিরবন্দর উপজেলার ২০টি ও খানসামা উপজেলার ৩৭টি কেন্দ্র রয়েছে।
এ আসনে আওয়ামী লীগের এ এইচ মাহমুদ আলী নৌকা প্রতীক নিয়ে লড়ছেন। তাঁর প্রতিদ্বন্দ্বী ওয়ার্কার্স পার্টির প্রার্থী এনামুল হক সরকার। তাঁর প্রতীক হাতুড়ি।
আজ সকাল নয়টায় চিরিরবন্দর উপজেলার দক্ষিণ পলাশবাড়ী দ্বিমুখী উচ্চবিদ্যালয় কেন্দ্রে গিয়ে ১০-১২ জন ভোটার দেখা যায়। কেন্দ্রটির প্রিসাইডিং অফিসার সঞ্জয় বড়ুয়া জানান, কেন্দ্রের মোট ভোটার তিন হাজার ৫৬৭ জন। সকাল নয়টা পর্যন্ত ভোট পড়েছে ২৪টি।
বেলা সাড়ে ১১টায় উপজেলার পূর্ব সাঁইতাড়া উচ্চবিদ্যালয় কেন্দ্রে শতাধিক পুরুষ ও নারী ভোটারের সারি চোখে পড়ে। একজন ভোটার বলেন, সহিংসতার কারণে ৫ জানুয়ারি এই কেন্দ্রে ভোট হয়নি। আজ নিরাপত্তা পরিস্থিতি বেশ ভালো। এ কারণে গ্রামের মানুষ ভোট দিতে এসেছে।
কেন্দ্রটির প্রিসাইডিং অফিসার মো. মনসুর আলী খান জানান, কেন্দ্রটির মোট ভোটার চার হাজার ১৪ জন। বেলা সাড়ে ১১টা পর্যন্ত ভোট পড়েছে ৪৫০টি। ঘন কুয়াশা ও তীব্র শীতের কারণে ভোটাররা বিলম্বে ভোটকেন্দ্রে আসছেন বলে দাবি করেন তিনি।
সহকারী রিটার্নিং অফিসার মো. মিজানুর রহমান জানান, চিরিরবন্দর উপজেলার ২০টি কেন্দ্রই ঝুঁকিপূর্ণ। প্রতিটি কেন্দ্রে ১৫ জন সশস্ত্র পুলিশ ও ১২ জন আনসার নিরাপত্তার দায়িত্ব পালন করছে। এ ছাড়া বিজিবি ও সেনাবাহিনী স্ট্রাইকিং ফোর্স হিসেবে টহল দিচ্ছে।
 
