
টাঙ্গাইলের সখীপুরে ঐতিহ্যবাহী ঘোড়দৌড় প্রতিযোগিতা অনুষ্ঠিত হয়েছে। গতকাল শনিবার বেলা তিনটায় উপজেলার গজারিয়া ইউনিয়নের ইছাদিঘী বাজারসংলগ্ন পাথারিয়া বাইদ এলাকায় এ প্রতিযোগিতা অনুষ্ঠিত হয়।ইছাদিঘী গ্রামবাসীর উদ্যোগে ও স্থানীয় তরুণ নাট্য সংঘের সহযোগিতায় এই প্রতিযোগিতার আয়োজন করা হয়। সাতটি দলে ৩২টি ঘোড়া প্রতিযোগিতায় অংশ নেয়। এই প্রতিযোগিতা দেখতে সখীপুরসহ আশপাশের উপজেলার প্রায় ২০ হাজার দর্শনার্থী সমবেত হয়।দাপট ঘোড়দৌড়ে ১ নম্বর দলে প্রথম হয়েছেন শেরপুরের ইলিয়াছ, দ্বিতীয় টাঙ্গাইলের রসুলপুরের রুচি মিয়া; ২ নম্বর দলে প্রথম গাজীপুরের শ্রীপুরের আজাহার আলী, দ্বিতীয় জামালপুরের মোশারফ হোসেন; ৩ নম্বর দলে প্রথম টাঙ্গাইলের রনি আহমেদ ও দ্বিতীয় সখীপুরের রতনপুর গ্রামের ধলা মিয়া।কদম ঘোড়দৌড়ে ১ নম্বর দলে প্রথম গাজীপুরের শ্রীপুরের মশিউর রহমান, দ্বিতীয় উপজেলার রতনপুর গ্রামের ধলা মিয়া; ২ নম্বর দলে প্রথম শেরপুরের ইলিয়াছ ও দ্বিতীয় একই জেলার ওয়াহাব মিয়া; ৩ নম্বর দলে প্রথম গাজীপুরের আবদুল হালিম ও দ্বিতীয় শেরপুরের মকবুল হোসেন এবং ৪ নম্বর দলে প্রথম টাঙ্গাইলের মোন্তাজ আলী, দ্বিতীয় হয়েছেন সখীপুরের ইছাদিঘী গ্রামের আবদুল হক।পুরস্কার বিতরণী অনুষ্ঠানে সভাপতিত্ব করেন এম এ হাকিম। এতে প্রধান অতিথি হিসেবে উপস্থিত থেকে বিজয়ীদের হাতে পুরস্কার তুলে দেন উপজেলা আওয়ামী লীগের সাধারণ সম্পাদক ও সখীপুর উপজেলা পরিষদের চেয়ারম্যান শওকত শিকদার।
