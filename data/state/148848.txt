
 
নিখোঁজ হওয়ার এক দিন পর চিংড়ি ব্যবসায়ী ইয়াসিন গাজীর (৩৫) লাশ সুন্দরবনের খাল থেকে উদ্ধার করা হয়েছে। তাঁর মাথায় কোপের আঘাত রয়েছে। দুই চোখ খুঁচিয়ে নষ্ট করে দেওয়া হয়েছে।
আজ বুধবার সকাল সাড়ে সাতটার দিকে সাতক্ষীরার শ্যামনগর উপজেলার সুন্দরবনের ভীমরুলখালী খাল থেকে তাঁর লাশ উদ্ধার করা হয়।
নিহত ব্যবসায়ী ইয়াসিন গাজী সাতক্ষীরা শ্যামনগর উপজেলার পূর্ব কৈখালী গ্রামের মুজিবর গাজীর ছেলে। এ ঘটনার সঙ্গে জড়িত সন্দেহে পুলিশ একই এলাকার একজনকে গ্রেপ্তার করেছে।
নিহত ইয়াসিনের চাচা শ্যামনগরের পরানপুর মাধ্যমিক বিদ্যালয়ের প্রধান শিক্ষক এম এম গণি জানান, গত সোমবার রাত নয়টার দিকে ইয়াসিনকে কয়েকজন বাড়ি থেকে ডেকে নিয়ে যায়। তারপর তিনি আর ফেরেননি। গতকাল মঙ্গলবার তাঁরা বিভিন্ন জায়গায় যোগাযোগ করে ইয়াসিনের খোঁজ পাননি। আজ ভোরে জেলেরা সুন্দরবনের খালে মাছ ধরার সময় ইয়াসিনের লাশ ভীমরুলখালী খালে ভাসতে দেখে তাঁদের খবর দেন। পরে তাঁরা পুলিশকে খবর দিলে সকাল সাড়ে সাতটার দিকে লাশ উদ্ধার করে।
গণি অভিযোগ করেন, একই গ্রামের কয়েকজনের সঙ্গে ইয়াসিনের চিংড়ির ব্যবসা ছিল। ইয়াসিন তাদের কাছে ২ লাখ ৭৫ হাজার টাকা পেতেন। এ টাকা নিয়ে তাদের মধ্যে বিরোধ চলছিল। তারা সোমবার রাতে ইয়াসিনকে ডেকে নিয়ে যায়।
শ্যামনগর থানার ভারপ্রাপ্ত কর্মকর্তা (ওসি) সৈয়দ আব্দুল মান্নান জানান, নিহত ইয়াসিনের মাথায় ও ডান হাতে ধারালো দায়ের কয়েকটি কোপের চিহ্ন রয়েছে। দুটি চোখ নষ্ট করে দেওয়া হয়েছে। ঘটনার সঙ্গে জড়িত সন্দেহে পূর্ব কৈখালী গ্রামের মনিরুল ইসলামকে গ্রেপ্তার করা হয়। লাশের সুরতহাল প্রতিবেদন করে সাতক্ষীরা সদর হাসপাতালের মর্গে পাঠানো হবে। কারা, কী কারণে ইয়াসিনকে হত্যা করেছে, তা তদন্ত না করে বলা যাচ্ছে না।
