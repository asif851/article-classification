
রাজধানীর মিরপুরে চাচাতো বোনকে উত্ত্যক্ত করার প্রতিবাদ করায় এক যুবকের পা ভেঙে দেওয়ার ঘটনায় মামলা হয়েছে। পুলিশ মামলার মূল আসামি ফাহিমকে গ্রেপ্তার করেছে। গতকাল শুক্রবার রাতে মামলা হয়। ওই রাতেই রাজধানীর শেওড়াপাড়া থেকে পুলিশ তাঁকে গ্রেপ্তার করে।
এদিকে আহত ওই যুবকের স্বজনেরা অভিযোগ করেছেন, বখাটেরা আজ শনিবার তাঁদের হুমকি দিয়েছে। এমনকি হাসপাতালে গিয়েও তারা আহত যুবকের স্বজনদের হুমকি দেয়।  মিরপুর থানার ভারপ্রাপ্ত কর্মকর্তা (ওসি) মো. নজরুল ইসলাম বলেন, ফাহিম কক্সবাজারে পালিয়ে যাওয়ার চেষ্টা করছিলেন। এ সময় পুলিশ তাঁকে গ্রেপ্তার করে। ফাহিমের সহযোগীদের গ্রেপ্তারের জন্য তাঁকে নিয়ে পুলিশ অভিযান চালাচ্ছে। এ ঘটনায় ফাহিম ও তাঁর চার-পাঁচজন সহযোগীর বিরুদ্ধে মামলা হয়েছে।
আজ সকালে আহত ওই যুবকের মাকে দুই-তিনজন যুবক হুমকি দিয়েছে বলে অভিযোগ পাওয়া গেছে। ছেলেটির মা বলেন, সকালে তিনি সিএনজিচালিত অটোরিকশায় করে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) আহত ছেলেকে দেখতে যাচ্ছিলেন। শেওড়াপাড়ার বৌবাজারের কাছে পৌঁছালে দুই-তিনজন যুবক ওই যানটির গতিরোধ করে। ওই যুবকেরা ছেলেটির মাকে যানটি থেকে বের করে আনার চেষ্টা করে। একপর্যায়ে মামলা করেছেন কি না, তা ছেলেটির মায়ের কাছে জানতে চায় তারা। তারপর ‘মামলা করলে পরিণতি খুব খারাপ হবে। এবার তো পা ভেঙেছি। পরে আরও বড় কিছু করব’-এসব বলে হুমকি দেয়।
এ বিষয়ে জানতে চাইলে মিরপুর থানার ভারপ্রাপ্ত কর্মকর্তা (ওসি) মো. নজরুল ইসলাম বলেন, বিষয়টি তিনি জানেন না।
বেলা ১২টার দিকে আহত যুবকের স্বজনেরা জানান, ফাহিমের সহযোগীরা পঙ্গু হাসপাতালে ওয়ার্ডে গিয়ে আহত যুবকসহ স্বজনদের হুমকিধামকি দিয়েছে। এ বিষয়ে যোগাযোগ করা হলে ওসি নজরুল ইসলাম বলেন, ‘হাসপাতালটি আগারগাঁও থানার অধীনে। আপনি আগারগাঁও থানায় ফোন করেন।’
গতকাল বেলা একটার দিকে শেওড়াপাড়ায় চাচাতো বোনকে উত্ত্যক্ত করার প্রতিবাদ করায় ওই যুবককে রড দিয়ে পিটিয়ে পা ভেঙে দেয় বখাটে ফাহিমসহ তার কয়েকজন সহযোগী।
নির্যাতনের শিকার ওই যুবক ইন্টারন্যাশনাল ইউনিভার্সিটি অব বিজনেস এগ্রিকালচার অ্যান্ড টেকনোলজির মেকানিক্যাল ইঞ্জিনিয়ারিংয়ের ছাত্র। তাঁর চাচাতো বোন মেডিকেলের শিক্ষার্থী। ওই যুবকের বাসা পশ্চিম শেওড়াপাড়ায়। তাঁকে পঙ্গু হাসপাতালে ভর্তি করা হয়।
আহত যুবকের মা প্রথম আলোকে বলেন, গতকাল তাঁর বাসায় পারিবারিক অনুষ্ঠান ছিল। সে জন্য তাঁর দেবরের মেয়ে দুপুরে বাসে করে পশ্চিম শেওড়াপাড়ার শামীম সরণিতে নামেন। তাঁর ছেলে বোনকে আনতে শামীম সরণিতে যাচ্ছিলেন। কিন্তু এই সময়ের মধ্যেই দুটি ছেলে মেয়েটির উদ্দেশে অশালীন কথা বলে, উত্ত্যক্ত করে। তাঁর ছেলে বিষয়টি জানতে পেরে এর প্রতিবাদ করেন। এর জের ধরে পরে ওই ছেলেরা তাঁকে রড দিয়ে পেটায়।
