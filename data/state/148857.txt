
ময়মনসিংহের ত্রিশাল উপজেলায় পুলিশের সঙ্গে সংঘর্ষে আওয়ামী লীগের দুজন নেতা-কর্মী গুলিবিদ্ধ হয়েছেন। তাঁদের মধ্যে ইস্রাফিল হোসেন (২২) নামের একজনকে ময়মনসিংহ মেডিকেল কলেজ হাসপাতালে ভর্তি করা হয়েছে। গুলিবিদ্ধ অন্যজনের পরিচয় পাওয়া যায়নি। এ ঘটনায় আহত ১০ জনকে ত্রিশাল হাসপাতালে ভর্তি করা হয়েছে।
প্রত্যক্ষদর্শীরা জানান, আজ মঙ্গলবার বিকেলে ময়মনসিংহ-৭ (ত্রিশাল) আসনে আওয়ামী লীগের প্রার্থী রেজা আলীর মনোনয়ন বাতিলের দাবিতে আওয়ামী লীগের কয়েক হাজার নেতা-কর্মী বিক্ষোভ শুরু করেন। পুলিশ বাধা দিলে পুলিশের সঙ্গে তাঁদের সংঘর্ষ বাধে। একপর্যায়ে পুরো ত্রিশাল বাসস্ট্যান্ড এলাকা রণক্ষেত্রে পরিণত হয়। প্রায় চার ঘণ্টা এ সংঘর্ষ চলে। এ সময় সাংসদ রেজা আলীর অফিসে আগুন ধরিয়ে দেয় দুর্বৃত্তরা। দফায় দফায় ককটেল বিস্ফোরণ ঘটানো হয়। পরিস্থিতি নিয়ন্ত্রণে আনতে পুলিশ ব্যাপক লাঠিপেটা, কাঁদানে গ্যাসের শেল ও গুলি ছোড়ে। এ ছাড়া আওয়ামী লীগের বিদ্রোহীদের মঞ্চও গুঁড়িয়ে দেয় পুলিশ।
এর আগে আজ বিকেল চারটার দিকে আওয়ামী লীগের মনোনয়নবঞ্চিত সাবেক সাংসদ রুহুল আমীন মাদানী ও উপজেলা আওয়ামী যুবলীগের সভাপতি পৌর মেয়র এ বি এম আনিছুজ্জামানের অনুসারী আওয়ামী লীগের কয়েক হাজার নেতা-কর্মী ত্রিশাল পৌর শহরের কয়েকটি পয়েন্টে অবস্থান নেন। সে সময় রেজা আলীর অনুসারীরা পুলিশি প্রহরায় একটি আনন্দ মিছিল বের করলেও তা বাসস্ট্যান্ড থেকে অল্প এলাকা প্রদক্ষিণ করে শেষ হয়। রেজা আলীর অনুসারীদের মিছিলের পরই উত্তেজিত বিদ্রোহী কর্মীরা এগিয়ে এলে পুলিশের সঙ্গে তাঁদের সংঘর্ষ শুরু হয়। বিস্ফোরিত হয় কয়েকটি ককটেল।
বিদ্রোহীদের নেতা ও জেলা আওয়ামী লীগের সাবেক বিজ্ঞান ও প্রযুক্তিবিষয়ক সম্পাদক জালাল উদ্দিন খান জানান, তাঁদের শতাধিক নেতা-কর্মী আহত হয়েছেন। আটক করা হয়েছে অনেককে। তিনি বলেন, নিরীহ পথচারীদের পুলিশ বেদম পিটিয়েছে। সেখানে নারীরাও আহত হন।
উপস্থিত আনিস ও মাদানীর অনুসারীরা জানান, বহিরাগত রেজা আলীর মনোনয়ন বাতিল না করা পর্যন্ত আন্দোলন চলবে। স্থানীয় সাতজন মনোনয়নপ্রত্যাশীর মধ্য থেকে যেকোনো একজনকে মনোনয়ন দিলে কারও কোনো আপত্তি থাকবে না বলেও তাঁরা জানান।
উদ্ভূত পরিস্থিতিতে ত্রিশালে অতিরিক্ত পুলিশ, র্যাব ও বিজিবি মোতায়েন করা হয়েছে। এলাকায় থমথমে অবস্থা বিরাজ করছে। সন্ধ্যা সাড়ে ছয়টা পর্যন্ত থেমে থেমে ককটেল বিস্ফোরণ হয়েছে। এখনো সংঘর্ষ চলছে।
গত শুক্রবার বিকেল থেকে রেজা আলীর মনোনয়ন বাতিলের দাবিতে স্থানীয় আওয়ামী লীগ বিক্ষোভ মিছিল সমাবেশ ও রেজা আলীর কুশপুত্তলিকা দাহ করে আন্দোলন করছে।
