
আওয়ামী লীগ নয়, অন্য কেউ অন্য কোনোভাবে দেশ চালাচ্ছে বলে দাবি করেছেন বিএনপির মহাসচিব মির্জা ফখরুল ইসলাম আলমগীর।গতকাল শনিবার বিকেলে ঢাকা রিপোর্টার্স ইউনিটি মিলনায়তনে এক আলোচনা সভায় মির্জা ফখরুল এই দাবি করেন। বিএনপি-জোটের শরিক দল জাতীয় গণতান্ত্রিক পার্টি (জাগপা) ওই আলোচনা সভার আয়োজন করে।মির্জা ফখরুল বলেন, ‘আওয়ামী লীগের নেতারা কি বুকে হাত দিয়ে বলতে পারবেন, আওয়ামী লীগ দেশ চালাচ্ছে; সরকার পরিচালনা করছে? আওয়ামী লীগ রাজনীতি করছে? আমার মনে হয় না। তাঁরা অন্তর থেকে বলবেন যে, না তাঁরা দেশ চালাচ্ছেন না। অন্য কেউ অন্য কোনোভাবে এ দেশ পরিচালনা করছে।’বিএনপির মহাসচিব দাবি করেন, ফখরুদ্দীন-মইনুদ্দীন সরকার দেশে বিরাজনীতিকীকরণের ষড়যন্ত্র শুরু করেছিল। সে ষড়যন্ত্র শেষ হয়ে যায়নি। তাদের অসমাপ্ত কাজ পূর্ণ করছে আওয়ামী লীগ। তিনি অভিযোগ করেন, আওয়ামী লীগ একদলীয় শাসন পাকাপোক্ত করতে দমন-পীড়ন করে বিএনপিকে নির্মূল করে দিতে চায়।মধ্যবর্তী নির্বাচনের যে কথা উঠেছে, তা মানুষকে বিভ্রান্ত করার জন্য বলে মন্তব্য করে মির্জা ফখরুল বলেন, বিএনপি মধ্যবর্তী নির্বাচন চায় না। বিএনপি গত নির্বাচন মানে না। বিএনপি একটি নতুন নির্বাচন চায়। আর সেই নির্বাচন অবশ্যই হতে হবে নির্বাচনকালীন একটি নিরপেক্ষ সরকারের অধীনে। সেই নির্বাচন পরিচালনা করবে একটি সম্পূর্ণ নিরপেক্ষ নির্বাচন কমিশন। সরকারের সার্চ কমিটি নয়, জনগণের সার্চ কমিটি দিয়ে সেই কমিশন গঠন করতে হবে। জনগণের মতামতের ভিত্তিতে নির্বাচন কমিশন গঠন করতে হবে। না হলে যে কমিশনই গঠন করা হোক, জনগণ তা গ্রহণ করবে না।মির্জা ফখরুল দাবি করেন, সরকার জঙ্গিবাদকে প্রশ্রয় দিচ্ছে এবং নিজেদের সংকীর্ণ রাজনৈতিক স্বার্থে এই জঙ্গিবাদকে ব্যবহার করছে।অন্যদের মধ্যে জাগপার সভাপতি শফিউল আলম প্রধান, সাধারণ সম্পাদক খন্দকার লুৎফুর রহমান প্রমুখ বক্তব্য দেন।
