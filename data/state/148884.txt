
রাজধানীর হাজারীবাগে ট্যানারি মোড় এলাকায় আজ বৃহস্পতিবার এক এনজিও কর্মকর্তাকে গুলি করে পাঁচ লাখ টাকা ছিনতাই করেছে দুর্বৃত্তরা। ওই ব্যক্তির নাম সাইফুল ইসলাম (৩০)। তাঁকে ঢাকা মেডিকেল কলেজে হাসপাতালে ভর্তি করা হয়েছে। সেখানে তাঁর চিকিৎসা চলছে। ঘটনার সত্যতা নিশ্চিত করেছেন হাসপাতাল ক্যাম্প ইনচার্জ বাচ্চু মিয়া।খোঁজ নিয়ে জানা গেছে, গুলিবিদ্ধ সাইফুল কামরাঙ্গীরচরে একটি এনজিওতে চাকরি করেন। ফকিরাপুলের ব্যাংক থেকে টাকা তুলে কামরাঙ্গীরচর যাওয়ার সময় হাজারীবাগে ট্যানারি মোড়ে পৌঁছালে দুটি মোটরসাইকেলে পাঁচ-ছয়জন দুর্বৃত্ত তাঁকে ঘিরে ফেলে এবং পরে তাঁকে গুলি করে ওই টাকা নিয়ে যায়। গুলি সাইফুলের ডান পায়ের ঊরুতে লাগে। আহত সাইফুলকে ঢাকা মেডিকেল কলেজ হাসপাতালে নেওয়া হয়।  এ বিষয়ে জানতে চাইলে হাজারীবাগ থানার উপপরিদর্শক (এসআই) মো. আবুল আনসার বলেন, এই ঘটনায় এখনো মামলা হয়নি। দুর্বৃত্তদের গ্রেপ্তারের চেষ্টা চলছে।
