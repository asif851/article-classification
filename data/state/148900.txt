
আওয়ামী লীগের সাধারণ সম্পাদক ওবায়দুল কাদের আগামী নির্বাচনে প্রার্থিতার বিষয়ে বলেছেন, ‘কে দাঁড়াল, এটা ব্যাপার নয়। নেত্রী যাকে দেবেন, তাঁর সঙ্গে কাজ করতে হবে। বিদ্রোহীদের জন্য আওয়ামী লীগের দরজা বন্ধ হয়ে যাবে। দল করলে দলের আদর্শ মানতে হবে, দলের নিয়ম মানতে হবে, দলের প্রার্থীকে মানতে হবে।’
আজ বুধবার রাজশাহীতে ক্ষমতাসীন আওয়ামী লীগের সদস্য সংগ্রহ অভিযানের উদ্বোধনী অনুষ্ঠানে প্রধান অতিথির বক্তব্যে ওবায়দুল কাদের এসব কথা বলেন। রাজশাহী মেডিকেল কলেজ মিলনায়তনে এই অনুষ্ঠানের আয়োজন করে জেলা ও মহানগর আওয়ামী লীগ।
নেতা-কর্মীদের সতর্ক করে দিয়ে ওবায়দুল কাদের বলেছেন, ‘যারা অপকর্ম করে জনগণের কাছে অপছন্দের ও অগ্রহণযোগ্য; তাদের আওয়ামী লীগ থেকে বের করে দিন। দল ভারী করার জন্য অপকর্মকারী কাউকে দলে টানবেন না। খারাপ লোক বাদ দিতে হবে, ভালো লোকদের সদস্য করতে হবে।’ এর সঙ্গে যোগ করেন, ‘উন্নয়ন যতই হোক, আচরণ খারাপ হলে উন্নয়ন ম্লান হয়ে যাবে। আচরণে যারা খারাপ আছেন, দয়া করে সংশোধন করুন।’
আওয়ামী লীগের সাধারণ সম্পাদক ওবায়দুল কাদের বলেন, ‘দেশের অর্ধেক জনগোষ্ঠী নারী। আমাদের এবার প্রথম টার্গেট হচ্ছে নারী ভোটার। এরপর টার্গেট হচ্ছে প্রথমবারের মতো যারা ভোটার, মানে তরুণ ভোটার। এই দুই ক্যাটাগরির ভোটারদের ফোকাস করে সদস্য সংগ্রহ অভিযান চালাতে হবে।’
কাদের সদস্য করা যাবে, আর কাদের সদস্য করা যাবে না—সে ব্যাপারে নির্দেশনা দেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘রাজশাহীর যারা সৎ মানুষ, ভালো মানুষ, মুক্তিযুদ্ধের চেতনায় বিশ্বাসী, গণতন্ত্রে বিশ্বাসী, বঙ্গবন্ধুকে ভালোবাসেন; তাদের আপনারা সদস্য করবেন। চিহ্নিত কোনো চাঁদাবাজ আওয়ামী লীগের সদস্য হতে পারবে না। দাগি কোনো অপরাধী, চিহ্নিত কোনো সন্ত্রাসী, অস্ত্রবাজ আওয়ামী লীগের সদস্য হতে পারবে না। চিহ্নিত কোনো ভূমিদস্যু, ভূমি দখলকারী, বাড়ি দখলকারী, চিহ্নিত স্বাধীনতাবিরোধী কোনো অপশক্তি আওয়ামী লীগের সদস্য হতে পারবে না। এটা আমার নেত্রীর নির্দেশ। বঙ্গবন্ধুকন্যা শেখ হাসিনার নির্দেশ। এই নির্দেশনা আপনারা ফলো করবেন।’ আওয়ামী লীগ ভোটের জন্য নয়, আগামী প্রজন্মের জন্য রাজনীতি করে বলেও নেতাদের স্মরণ করিয়ে দেন তিনি।
রাজশাহী মহানগর আওয়ামী লীগের সভাপতি ও কেন্দ্রীয় কমিটির সদস্য এ এইচ এম খায়রুজ্জামান লিটনের সভাপতিত্বে অনুষ্ঠানে আরও বক্তব্য দেন আওয়ামী লীগের যুগ্ম-সাধারণ সম্পাদক জাহাঙ্গীর কবির নানক, সাংগঠনিক সম্পাদক খালিদ মাহমুদ চৌধুরী, কেন্দ্রীয় সদস্য এস এম কামাল হোসেন, নুরুল ইসলাম ঠান্ডু, আমিনুল আলম মিলন, মেরিনা জাহান কবিতা, পারভীন জামান কল্পনা, জাহাঙ্গীর কবির রানা প্রমুখ। অনুষ্ঠানটি সঞ্চালনা করেন জেলা আওয়ামী লীগের সাধারণ সম্পাদক আসাদুজ্জামান, যুগ্ম সম্পাদক লায়েব উদ্দিন ও নগর আওয়ামী লীগের সাধারণ সম্পাদক ডাবলু সরকার। নগর আওয়ামী লীগের সভাপতি এএইচএম খায়রুজ্জামান লিটন ও জেলা আওয়ামী লীগের সভাপতি ওমর ফারুক চৌধুরীর সদস্যপদ নবায়নের মধ্যে দিয়ে কার্যক্রম শুরু হয়।
 
 
