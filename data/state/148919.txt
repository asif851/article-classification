
‘মুক্ত করবই গণতন্ত্র’—এই প্রতিপাদ্যে আগামী ১৯ মার্চ অনুষ্ঠিত হবে বিএনপির ষষ্ঠ জাতীয় কাউন্সিল। এবারের সম্মেলনের স্লোগান ঠিক করা হয়েছে ‘দুর্নীতি-দু:শাসন হবেই শেষ, গণতন্ত্রের বাংলাদেশ’।আজ বৃহস্পতিবার বিকেলে রাজধানীর নয়াপল্টনের একটি হোটেলে সম্মেলনের লোগো, থিম ও স্লোগান প্রকাশ করে ব্যবস্থাপনা ও প্রচার উপকমিটি। এ উপলক্ষে আয়োজিত সংবাদ সম্মেলনে বিএনপির চেয়ারপারসনের উপদেষ্টা আবদুল আউয়াল মিন্টু সম্মেলনের লোগো উন্মোচন করেন। জাতীয় পতাকা, জাতীয় স্মৃতিসৌধ ও ধানের শীষের সমন্বয়ে লোগো তৈরি করা হয়েছে।পরে বিএনপির ১১টি অঙ্গসংগঠন মুক্তিযোদ্ধা দল, মহিলা দল, যুবদল, ছাত্রদল, স্বেচ্ছাসেবক দল, শ্রমিক দল, কৃষক দল, ওলামা দল, তাঁতি দল, মৎস্যজীবী দল ও জাসাসের নেতারা এবারের সম্মেলন উপলক্ষে আলাদা স্লোগান প্রকাশ করেন। এর মধ্যে মুক্তিযোদ্ধা দলের স্লোগান হচ্ছে, ‘মুক্তির মূলমন্ত্র, মুক্ত করব গণতন্ত্র’। মহিলা দল স্লোগান ঠিক করেছে, ‘চেতনায় নারী, বিপ্লবে নারী-গণতন্ত্র ফেরাতে আমরাই পারি’। আর ছাত্রদলের স্লোগান হলো, ‘বাঁচতে চাই, পড়তে চাই-দুর্নীতিমুক্ত দেশ চাই’।সংবাদ সম্মেলনে জানানো হয়, বিএনপি ও এর অঙ্গ সংগঠনগুলো যার যার স্লোগান সামনে রেখে ষষ্ঠ জাতীয় সম্মেলনের প্রচার চালাবে, পোস্টার প্রকাশ করবে। একই সঙ্গে আগামীকাল শুক্রবার থেকে বিএনপির নিজস্ব ফেসবুক থেকে সম্মেলনের বার্তা প্রচার করা হবে।বিএনপির ষষ্ঠ জাতীয় সম্মেলনের ব্যবস্থাপনা ও প্রচার উপকমিটির আহ্বায়ক গয়েশ্বর চন্দ্র রায় বলেন, ‘আমরা অন্ধকারে আছি, আলোর মুখ দেখতে চাই। নিখোঁজ গণতন্ত্রকে খুঁজে বের করে আবার প্রতিষ্ঠা করতে চাই। সবাইকে নিয়ে নতুনভাবে জেগে উঠতে চাই।’
গয়েশ্বর জানান, বিএনপির পঞ্চম সম্মেলনের স্লোগান ছিল ‘না মানুষের নানা পথ, দেশ বাঁচাতে ঐকমত্য।’ তিনি বলেন, নানা মত ও পথের মানুষ ঐকমত্য হতে না পারায় আজ দেশের এই দুরবস্থা।
