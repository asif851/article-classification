
আদিবাসীদের সংগঠন ইউনাইটেড পিপলস ডেমোক্রেটিক ফ্রন্ট (ইউপিডিএফ) ও বাঙালি ছাত্র পরিষদের পাল্টাপাল্টি বিক্ষোভ কর্মসূচি ঘোষণা করায় খাগড়াছড়ির মহালছড়ি উপজেলায় ১৪৪ ধারা জারি করেছে উপজেলা প্রশাসন।
আজ রোববার সকাল সাড়ে ১০টা থেকে ১৪৪ ধারা জারি করা হয় বলে উপজেলা নির্বাহী কর্মকর্তা আবু শহীদ চৌধুরী প্রথম আলো ডটকমকে নিশ্চিত করেছেন।
জানা গেছে, গতকাল শনিবার খাগড়াছড়ি জেলার মাটিরাঙ্গা উপজেলার তাইন্দং এলাকায় সংঘটিত সাম্প্রদায়িক হামলার পরিপ্রেক্ষিতে ইউপিডিএফ বিক্ষোভ কর্মসূচি ঘোষণা করে। এদিকে একই সময়ে পার্বত্য বাঙালি ছাত্র পরিষদও বিক্ষোভ কর্মসূচি ঘোষণা করে। এ অবস্থায় উপজেলায় আবারও সাম্প্রদায়িক উত্তেজনা সৃষ্টির আশঙ্কায় ও সহিংসতা রোধে প্রশাসনের পক্ষ থেকে উপজেলার কয়েকটি এলাকায় ১৪৪ ধারা জারি করা হয়। ১৪৪ ধারার আওতায় থাকা এলাকাগুলো হলো—উপজেলার ২৪ মাইল এলাকা, মহালছড়ি কলেজ, বাবুপাড়া, বাসস্ট্যান্ড এলাকা, মহালছড়ি বাজার, সিলেটিপাড়া, উপজেলা পরিষদ এলাকা, টিঅ্যান্ডটি পাড়া, নতুনপাড়া ও পলিপাড়ার মগপাড়া।
উপজেলা নির্বাহী কর্মকর্তা আবু শহীদ চৌধুরী বলেন, বর্তমানে পরিস্থিতি শান্ত আছে। এ অবস্থা বিরাজমান থাকলে রাত ১১টায় ১৪৪ ধারা তুলে নেওয়া হবে। আর পরিস্থিতি উত্তেজিত হলে ১৪৪ ধারার সময় আরো বাড়ানো হবে।
