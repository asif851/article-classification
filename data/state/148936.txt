
কুমিল্লার ময়নামতি সেনানিবাসের আবাসিক কোয়ার্টারে চিকিৎসক শেজাদী আপসাকে পিটিয়ে হত্যার অভিযোগে তাঁর স্বামী লে. কর্নেল মোহাম্মদ শফিকুল ইসলামসহ চারজনের বিরুদ্ধে মামলা হয়েছে। গতকাল বৃহস্পতিবার দুপুরে কুমিল্লার কোতোয়ালি মডেল থানায় মামলাটি দায়ের করা হয়। অন্য আসামিরা হলেন শফিকুলের ছোট ভাই মফিজ উদ্দিন, তাঁর বন্ধু আবদুল বাসেত ও ইমদাদুল হক তালুকদার। গত সোমবার সেনানিবাসের আবাসিক কোয়ার্টার নীলিমা ভবনের (৭৪/৬) তৃতীয় তলার পশ্চিম পাশের ফ্ল্যাট থেকে শেজাদীর লাশ উদ্ধার করা হয়। এজাহারে বলা হয়,  নির্যাতনে অতিষ্ঠ হয়ে শেজাদী গত ৩০ এপ্রিল কুমিল্লা থেকে একমাত্র ছেলে আহনাফ ইনতেজারকে (১০) সঙ্গে নিয়ে ঢাকায় মায়ের বাসায় চলে যান। আর কোনো নির্যাতন করা হবে না—এমন আশ্বাস পেয়ে শেজাদী ৭ মে ময়নামতি সেনানিবাসের বাসায় ফিরে আসেন। এরপর ১৩ মে তাঁকে হত্যা করা হয়। মামলার বাদী ও শেজাদীর ভাই চিকিৎসক মো. জাভেদ হোসেন জানান, তাঁদের বাড়ি নরসিংদী সদর উপজেলার জামালিয়াকান্দি গ্রামে। ২০০০ সালের ২৪ মার্চ তাঁর বোনের সঙ্গে একই উপজেলার ছগরিয়াপাড়া গ্রামের শফিকুলের বিয়ে হয়। শফিকুলের মুঠোফোনে একাধিকবার ফোন করেও তা বন্ধ পাওয়া যায়। তাঁর বিরুদ্ধে ব্যবস্থা নেবে সেনাবাহিনী। মামলার সত্যতা নিশ্চিত করে কোতোয়ালি মডেল থানার পরিদর্শক (তদন্ত) মোহাম্মদ আইয়ুব বলেন, মামলাটি অত্যন্ত গুরুত্বের সঙ্গে তদন্ত করা হবে।
