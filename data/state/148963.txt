
প্রধানমন্ত্রী শেখ হাসিনা সৌদি আরব ও যুক্তরাজ্য সফর শেষ করে আজ সোমবার দেশে ফিরেছেন। প্রধানমন্ত্রীকে বহন করা বিমান বাংলাদেশ এয়ারলাইনসের ভিভিআইপি ফ্লাইটটি আজ সকাল ১০টা ৪৭ মিনিটে হজরত শাহজালাল আন্তর্জাতিক বিমানবন্দরে এসে পৌঁছায়।
বার্তা সংস্থা ইউএনবির প্রতিবেদনে বলা হয়, গতকাল রোববার স্থানীয় সময় রাত আটটায় লন্ডনের হিথ্রো বিমানবন্দর থেকে রওনা হন প্রধানমন্ত্রী। যুক্তরাজ্যে নিযুক্ত বাংলাদেশের হাইকমিশনার নাজমুল কাউনাইন প্রধানমন্ত্রীকে বিমানবন্দরে বিদায় জানান।
প্রধানমন্ত্রী শেখ হাসিনা ১৫ এপ্রিল সৌদি বাদশাহ সালমান বিন আবদুল আজিজ আল সৌদের আমন্ত্রণে গালফ শিল্ড-১ শীর্ষক একটি যৌথ সামরিক মহড়ার সমাপনী অনুষ্ঠানে যোগ দিতে সৌদি আরব সফর করেন। সফরের দ্বিতীয় পর্বে প্রধানমন্ত্রী কমনওয়েলথ সরকারপ্রধানদের সম্মেলনে (সিএইচওজিএম) যোগ দিতে ১৬ এপ্রিল লন্ডন যান। লন্ডনে থাকার সময় একাধিক কর্মসূচিতে যোগ দেন প্রধানমন্ত্রী শেখ হাসিনা। কমনওয়েলথ সরকারপ্রধানদের বৈঠক ছাড়াও কমনওয়েলথ উইমেন ফোরাম, যুক্তরাজ্যের খ্যাতনামা প্রতিষ্ঠান ওভারসিজ ডেভেলপমেন্ট ইনস্টিটিউটের (ওডিআই) অনুষ্ঠানে যোগ দেন প্রধানমন্ত্রী। ব্রিটিশ প্রধানমন্ত্রী থেরেসা মের দেওয়া নৈশভোজে যোগ দেন শেখ হাসিনা। রানি দ্বিতীয় এলিজাবেথের দেওয়া সংবর্ধনা ও নৈশভোজেও তিনি যোগ দেন। এ ছাড়া প্রধানমন্ত্রী এশীয় নেতৃবৃন্দের একটি গোলটেবিল বৈঠকে যোগ দেন এবং ভারতের প্রধানমন্ত্রী নরেন্দ্র মোদির সঙ্গে দ্বিপক্ষীয় বৈঠক করেন।
প্রধানমন্ত্রী শেখ হাসিনার গতিশীল নেতৃত্বে বাংলাদেশ স্বল্পোন্নত দেশ থেকে উন্নয়নশীল দেশ হওয়ায় আওয়ামী লীগের যুক্তরাজ্য শাখা লন্ডনে তাঁকে সংবর্ধনা দেয়।
