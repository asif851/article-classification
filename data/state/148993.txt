
যশোরের বেনাপোল সীমান্তে ভারতীয় সীমান্তরক্ষী বাহিনীর (বিএসএফ) গুলিতে দুই বাংলাদেশি নিহত হয়েছেন। গতকাল শনিবার ভোরে এ ঘটনার পর সন্ধ্যায় পতাকা বৈঠক করে হত্যাকাণ্ডের জন্য দুঃখ প্রকাশ করে বিএসএফ। নিহত ব্যক্তিরা হলেন যশোরের শার্শা উপজেলার পুটখালী গ্রামের আনিছুর রহমানের ছেলে অকো (২৯) ও ঝিনাইদহ সদর উপজেলার বেতাই দুর্গাপুর গ্রামের সাত্তার মোড়লের ছেলে শান্ত (২৫)। শান্ত পুটখালীতে শ্বশুরবাড়ি থাকতেন। বেনাপোল বন্দর থানার ভারপ্রাপ্ত কর্মকর্তা (ওসি) অপূর্ব হাসান জানান, শান্ত, অকোসহ কয়েকজন ভারতে গরু আনতে যান। ফেরার পথে বেনাপোলের দৌলতপুর সীমান্তের কাগজপুকুর এলাকায় বিএসএফের সদস্যরা তাঁদের লক্ষ্য করে গুলি করেন। এতে শান্ত ও অকো গুলিবিদ্ধ হন। এর মধ্যে একজন ঘটনাস্থলেই মারা যান। অপরজনকে শার্শার নাভারণ স্বাস্থ্য কমপ্লেক্সে নেওয়ার পর চিকিৎসক মৃত ঘোষণা করেন। নিহত দুই ব্যক্তির পরিবারের সদস্যরা মামলা ও পুলিশের ভয়ে গা ঢাকা দিয়েছেন বলে জানা গেছে। যে কারণে পরিবারের বক্তব্য জানার জন্য কারও সঙ্গে যোগাযোগ করা সম্ভব হয়নি। এদিকে হত্যাকাণ্ডের ঘটনায় বর্ডার গার্ড বাংলাদেশ (বিজিবি) ২৩ ব্যাটালিয়নের পক্ষ থেকে প্রতিবাদ জানিয়ে পতাকা বৈঠক আহ্বান করা হয়। পরে গতকাল সন্ধ্যা ছয়টা থেকে সাতটা পর্যন্ত বিজিবির বেনাপোল আইসিপি ক্যাম্পে পতাকা বৈঠক অনুষ্ঠিত হয়। এতে বিজিবির পক্ষে প্রতিনিধিত্ব করেন ২৩ ব্যাটালিয়নের অধিনায়ক লে. কর্নেল আবদুর রহিম ও বিএসএফের পক্ষে ছিলেন ৪০ বিএসএফের কমান্ড্যান্ট বানজেন্দার সিং। বৈঠক শেষে আবদুর রহিম প্রথম আলোকে বলেন, ‘বৈঠকে বিজিবির পক্ষ থেকে হত্যাকাণ্ডের তীব্র প্রতিবাদ জানানো হয়েছে। প্রতিবাদলিপিও হস্তান্তর করা হয়েছে। বিএসএফ হত্যার দায় স্বীকার করে দুঃখ প্রকাশ করেছে।’ তিন মাস আগে পুটখালী সীমান্তের ইছামতী নদী থেকে এক বাংলাদেশির লাশ উদ্ধারের পর এ ধরনের পতাকা বৈঠক হয়েছিল। সেই বৈঠকেও বিএসএফের পক্ষ থেকে দুঃখ প্রকাশ করা হয় এবং সীমান্তে আর এ ধরনের হত্যাকাণ্ড ঘটবে না বলে আশ্বস্ত করা হয়। কিন্তু তিন মাসের মাথায় আবারও তারা দুই বাংলাদেশিকে গুলি করে হত্যা করল। এ বিষয়ে জানতে চাইলে বিজিবির কর্মকর্তা আবদুর রহিম বলেন, ‘সীমান্তে কোনো হত্যাকাণ্ড ঘটলেই আমরা প্রতিবাদ জানাই। বিএসএফ দুঃখ প্রকাশ করে। আর এ ধরনের হত্যাকাণ্ড ঘটবে না বলে তারা অঙ্গীকার করে। কিন্তু তারা অঙ্গীকার রক্ষা করে না। আমরা তাদের বলেছি, আপনারা গুলি চালাবেন না। আটক করে আমাদের কাছে হস্তান্তর করেন। কিন্তু সেটাও তারা শোনে না।’ সরকারের উদ্বেগ: বার্তা সংস্থা ইউএনবি জানায়, বেনাপোল সীমান্তে বিএসএফের গুলিতে দুই বাংলাদেশি নিহত হওয়ায় উদ্বেগ জানিয়েছে বাংলাদেশ সরকার। স্বরাষ্ট্রসচিব মো. শহীদুল হক গতকাল ঢাকায় সাংবাদিকদের বলেন, ‘আমরা সব সময় আমাদের উদ্বেগের কথা যথাযথ পর্যায়ে জানিয়েছি। এমনকি আজও তা জানানো হয়েছে।’ তিনি আশা প্রকাশ করেন, সীমান্ত হত্যা বন্ধে ভারত সরকার যথাযথ পদক্ষেপ গ্রহণ করবে।
