
গলায় ওড়না পেঁচিয়ে ফাঁস নেওয়ার কারণেই রাজশাহীর ইসলামী ব্যাংক মেডিকেল কলেজ হাসপাতালের ছাত্রী ও মালদ্বীপের মডেল রাউধা আথিফের মৃত্যু হয়েছে।
আজ শনিবার বিকেলে রাউধা আথিফের ময়নাতদন্ত প্রতিবেদনে এই তথ্য উল্লেখ করে তা জমা দিয়েছেন চিকিৎসকেরা।
রাউধার ময়নাতদন্তে গঠিত মেডিকেল বোর্ডের সদস্য ইসলামী ব্যাংক মেডিকেল কলেজের ফরেনসিক মেডিসিন বিভাগের অধ্যাপক এমদাদুর রহমান প্রথম আলোকে বলেন, ‘গলায় ওড়না পেঁচিয়ে ফাঁস নেওয়ার কারণেই রাউধার মৃত্যু হয়েছে, যা আত্মহত্যা। তাঁর শরীরের অন্য কোথাও কোনো আঘাতের চিহ্ন পাওয়া যায়নি। এ ছাড়া ধর্ষণের কোনো আলামতও পাওয়া যায়নি। শনিবার বিকেলে আমরা এই প্রতিবেদন জমা দিয়েছি।’
নগরের শাহ মখদুম থানার ভারপ্রাপ্ত কর্মকর্তা (ওসি) জিল্লুর রহমান সন্ধ্যায় বলেন, ‘আমার হাতে এখনো প্রতিবেদন আসেনি। অফিশিয়ালি পাঠিয়ে থাকতে পারেন।’
গতকাল শুক্রবার সকালে ময়নাতদন্তের জন্য মনসুর রহমানকে প্রধান করে তিন সদস্যের মেডিকেল বোর্ড গঠন করা হয়। দুপুরে তাঁরা ময়নাতদন্ত সম্পন্ন করেন।
এদিকে আজ জোহরের নামাজের পর রাজশাহী নগরের হেতেম খাঁ কবরস্থানে রাউধাকে সমাহিত করা হয়। এ সময় মালদ্বীপের রাষ্ট্রদূত আইশাদ শান শাকির, রাউধার বাবা মোহাম্মাদ আথিফসহ ভাইবোনেরা উপস্থিত ছিলেন। দুপুর সাড়ে ১২টার দিকে রাউধার লাশ নিয়ে যাওয়া হয় হেতেম খাঁ কবরস্থানে। সেখানেই শেষবারের মতো মেয়েকে ছুঁয়ে দেখেন মা আমিনাথ মুহাররিমাথ।
গত বুধবার রাজশাহীর ইসলামী ব্যাংক মেডিকেল কলেজ হাসপাতালের ছাত্রী হোস্টেল থেকে ‘নীল নয়না’ রাউধার লাশ উদ্ধার করে পুলিশ। লাশ উদ্ধারের পর পুলিশ জানায়, সিলিং ফ্যানের সঙ্গে কাপড় পেঁচিয়ে গলায় ফাঁস নিয়ে রাউধা আত্মহত্যা করেছেন। দক্ষিণ এশিয়ার উদীয়মান মডেল তারকা রাউধা আথিফ ইসলামী ব্যাংক মেডিকেল কলেজের এমবিবিএস দ্বিতীয় বর্ষের ছাত্রী ছিলেন। গত বছরের ২২ অক্টোবর ভোগ ইন্ডিয়ার প্রচ্ছদে অন্য মডেলদের সঙ্গে নীল নয়না রাউধার ছবিও ছাপা হয়। রাউধার বাড়ি মালদ্বীপের মালেতে।
আরও পড়ুন...রাজশাহীতে অন্তিম শয়ানে মডেল রাউধা
