
দুর্বৃত্তদের হামলায় সখীপুর পৌরসভার চতুর্থ শ্রেণির কর্মচারী সুমন শিকদার (২৩) আহত হয়েছেন। গতকাল বৃহস্পতিবার পৌর শহরের মোখতার ফোয়ারা চত্বরে এ ঘটনা ঘটে। হামলার ঘটনায় জড়িত থাকার অভিযোগে দুই তরুণকে গ্রেপ্তার করেছে পুলিশ।
আহত সুমন পৌরসভার গড়গোবিন্দপুর এলাকার বাসিন্দা। এদিকে হামলার প্রতিবাদে সুমনের এলাকার লোকজন এবং পৌরসভার কর্মচারীরা দুপুর ১২টা থেকে বেলা ১টা পর্যন্ত ঢাকা-সখীপুর সড়ক অবরোধ করে রাখেন। এ সময় সড়কের দুই পাশে শতাধিক যানবাহন আটকা পড়ে। পরে স্থানীয় সাংসদ অনুপম শাহজাহান ঘটনাস্থলে পৌঁছে হামলাকারীদের বিরুদ্ধে ব্যবস্থা নেওয়ার আশ্বাস দিলে অবরোধ তুলে নেন আন্দোলনকারীরা।
 পুলিশ সূত্রে জানা গেছে, গতকাল দুপুর ১২টার দিকে সুমন মোটরসাইকেলে মোখতার ফোয়ারা চত্বর এলাকা অতিক্রম করার সময় একদল দুর্বৃত্ত তাঁর ওপর হামলা চালায়। এ সময় হামলাকারীদের লাঠির আঘাতে তিনি আহত হন। পরে স্থানীয়রা তাঁকে উদ্ধার করে সখীপুর উপজেলা স্বাস্থ্য কমপ্লেক্সে ভর্তি করে। এ ঘটনায় গতকাল বিকেলে সুমন শিকদার চারজনকে আসামি করে সখীপুর থানায় মামলা করেন। পুলিশ বিকেলে গড়গোবিন্দপুর এলাকা থেকে ওই মামলার আসামি মনির হোসেন ও সফিন আহমেদকে গ্রেপ্তার করে।
