
পরীক্ষার প্রশ্নপত্র ফাঁস রোধে কেন্দ্রেই প্রশ্ন ছাপানোর ব্যবস্থা করা হবে বলে জানিয়েছেন ঢাকা মাধ্যমিক ও উচ্চ মাধ্যমিক শিক্ষা বোর্ডের চেয়ারম্যান তাসলিমা বেগম।
আসন্ন জেএসসি পরীক্ষা উপলক্ষে আজ শনিবার ফরিদপুরে এক মতবিনিময় সভায় প্রধান অতিথির বক্তব্যে তাসলিমা বেগম এ কথা বলেন। গোপালগঞ্জ, মাদারীপুর, শরীয়তপুর, রাজবাড়ী ও ফরিদপুর—এই পাঁচ জেলার মাধ্যমিক বিদ্যালয়ের প্রধান শিক্ষক ও কেন্দ্রসচিবদের সঙ্গে এ মতবিনিময় সভার আয়োজন করা হয়।
তাসলিমা বেগম বলেন, আগামীতে উন্নত প্রযুক্তি ব্যবহার করে প্রত্যেক কেন্দ্রে প্রশ্নপত্র প্রিন্টের ব্যবস্থা করা হবে, যাতে নির্ধারিত সময়ে পরীক্ষার্থীদের হাতে প্রশ্নপত্র তুলে দেওয়া যায়। এতে প্রশ্নপত্র আর ফাঁস হওয়ার কোনো সম্ভাবনা থাকবে না। আধুনিক ও উন্নত প্রযুক্তিকে ব্যবহার করে প্রশ্নপত্র ফাঁসের ঘটনা ঘটছে। তাই এই প্রযুক্তিকে ব্যবহার করেই প্রশ্নপত্র ফাঁসের ঘটনা বন্ধ করতে হবে।
ঢাকা শিক্ষা বোর্ডের চেয়ারম্যান বলেন, গত বছর ইংরেজি পরীক্ষার প্রশ্নপত্র ফাঁস হওয়ার অভিযোগ তদন্তে প্রমাণ পাওয়া যায়নি।
ফরিদপুরের জেলা প্রশাসকের কার্যালয়ের সম্মেলনকক্ষে আয়োজিত এ মতবিনিময় সভায় সভাপতিত্ব করেন ফরিদপুরের জেলা প্রশাসক সরদার সরাফত আলী। এতে বিশেষ অতিথি ছিলেন যথাক্রমে ফরিদপুরের অতিরিক্ত পুলিশ সুপার বিজয় বসাক, মাধ্যমিক ও উচ্চ মাধ্যমিক শিক্ষা বোর্ডের পরীক্ষা নিয়ন্ত্রক শ্রীকান্ত কুমার চন্দ এবং ফরিদপুর সদর উপজেলা পরিষদের চেয়ারম্যান খন্দকার মোহতেশাম হোসেন।
