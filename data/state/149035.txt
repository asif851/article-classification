
নারায়ণগঞ্জে একটি স্কুলের প্রধান শিক্ষককে কান ধরে ওঠবস করানোর জন্য অভিযুক্ত সংসদ সদস্য সেলিম ওসমান তাঁর দল জাতীয় পার্টির কাছে ঘটনার ব্যাখ্যা দিয়েছেন। বিষয়টি নিয়ে অব্যাহত বিতর্কের মধ্যে আজ রোববার দলের চেয়ারম্যান এইচ এম এরশাদের সঙ্গে দেখা করে তাঁর হাতে লিখিত বক্তব্য তুলে দিয়েছেন সেলিম ওসমান। সঙ্গে একটি ভিডিও চিত্রও দিয়েছেন এরশাদের কাছে। দলের নীতিনির্ধারকদের সভায় তাঁর এই লিখিত বক্তব্য পর্যালোচনা করে সেলিম ওসমানের ব্যাপারে সিদ্ধান্ত নেওয়া হবে বলে জানিয়েছেন জাতীয় পার্টির মহাসচিব রুহুল আমিন হাওলাদার। কয়েক দিন ধরে সেলিম ওসমানকে নিয়ে সমাজের প্রায় সর্বস্তরে আলোচনা-বিতর্কের ঝড় চললেও তাঁর দল জাতীয় পার্টি কিছু বলেনি। সেটা কেন? সেলিম ওসমানকে নিয়ে জাতীয় পার্টির অবস্থান আসলে কী জানতে চাইলে রুহুল আমিন হাওলাদার বিবিসি বাংলাকে বলেন, দেশের বেশির ভাগ মানুষ যেটা ভাবেন, সেটা বিবেচনা করেই দল পরিচালিত হয়। 
‘জনগণের সেন্টিমেন্টকে সম্মান জানানো এবং তাদের সঙ্গে রাখা আমাদের দায়িত্ব ও কর্তব্য’—বলেন তিনি। তিনি আরও বলেন, ‘এমপি সাহেবকে নিয়ে যে অবস্থার সৃষ্টি হয়েছে, তার পরিপ্রেক্ষিতে সেলিম ওসমান আমাদের নেতার সঙ্গে দেখা করে তাঁর বক্তব্য তুলে ধরেছেন। প্রেসিডিয়ামের সভায় এটা নিয়ে আলোচনা হবে। আলোচনার পরেই এ বিষয়ে সিদ্ধান্ত নেওয়া হবে।’ জাতীয় পার্টির মহাসচিব জানান, ‘শিগগিরই এ বিষয়ে সিদ্ধান্ত গ্রহণ করা হবে। এ মাসের মধ্যেই কিংবা তার আগেই সিদ্ধান্ত হয়ে যাবে।’ তবে সেলিম ওসমান কী ব্যাখ্যা দিয়েছেন, সে বিষয়ে কিছু বলেননি মহাসচিব। মহাসচিব বলেন, এ ঘটনায় জাতীয় পার্টি কিছুটা বিব্রত। দল থেকে সেলিম ওসমানকে বহিষ্কার করা হতে পারে কি না—এই প্রশ্নের জবাবে জাতীয় পার্টির মহাসচিব বলেন, এ ঘটনায় আদালত তদন্ত করতে বলেছেন। তাই এ বিষয়ে তিনি কিছু মন্তব্য করতে চান না।
