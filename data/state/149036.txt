
মান নিয়ন্ত্রণের কোনো ব্যবস্থা ছাড়াই পানি বোতলজাত করে বিক্রি করার দায়ে গতকাল রাজধানীর তিনটি পানি উৎপাদনকারী প্রতিষ্ঠান বন্ধ করে দিয়েছেন একটি ভ্রাম্যমাণ আদালত।
ঢাকা জেলা প্রশাসন, বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই) এবং মহানগর পুলিশের উদ্যোগে এই অভিযান পরিচালনা করা হয়। বন্ধ করে দেওয়া প্রতিষ্ঠানগুলোর মধ্যে আছে আর কে মিশন রোডের মেসার্স ভাইটাল ড্রিংকস, স্বামীবাগের মেসার্স বিক্রমপুর ফুড প্রোডাক্টস এবং খিলগাঁওয়ের হায়াত করপোরেশন। এই তিনটি প্রতিষ্ঠানের বিরুদ্ধে নিয়মিত মামলা দেওয়া হয়। বিক্রমপুর ফুডের ব্যবস্থাপক আবদুর রহমানকে ছয় মাসের কারাদণ্ড দেওয়া হয়।
অভিযানে নেতৃত্ব দেন জেলা প্রশাসনের নির্বাহী হাকিম তারিক হোসেন। উপস্থিত ছিলেন বিএসটিআইয়ের পরিদর্শক জাহিদুর রহমান ও সাইদুর রহমান। বিজ্ঞপ্তি।
