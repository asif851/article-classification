
অনলাইনে ধর্মীয় ও সাম্প্রদায়িক উসকানির অভিযোগে এক ব্যক্তিকে গ্রেপ্তার করেছে ঢাকা মহানগর পুলিশের (ডিএমপি) গোয়েন্দা শাখা (ডিবি)।
ডিবির ভাষ্য, গ্রেপ্তার হওয়া ব্যক্তির নাম এস এম সাখাওয়াত হোসেন (৩৮)। তিনি একটি অনলাইন নিউজ পোর্টালের সম্পাদক। পল্টন থানায় তথ্যপ্রযুক্তি আইনের একটি মামলা তাঁকে গ্রেপ্তার দেখানো হয়েছে।
ডিবির ভাষ্যমতে, গতকাল মঙ্গলবার রাতে রাজধানীর পুরানা পল্টন এলাকা থেকে ওই ব্যক্তিকে গ্রেপ্তার করা হয়। তাঁর কাছ থেকে একটি ল্যাপটপ, একটি সিপিইউ ও একটি মোবাইল ফোন জব্দ করা হয়েছে।
ঘটনার বিষয়ে বিস্তারিত জানাতে আজ বুধবার বেলা সাড়ে ১১টার দিকে রাজধানীর মিন্টো রোডে ডিএমপির মিডিয়া সেন্টারে সংবাদ সম্মেলন করে পুলিশ। সেখানে ডিবির যুগ্ম কমিশনার মনিরুল ইসলাম দাবি করেন, গ্রেপ্তার হওয়া সাখাওয়াত তাঁর অনলাইন নিউজ পোর্টাল ও ফেসবুকে মিথ্যা ছবি ও তথ্য প্রকাশ করে ধর্মীয় ও সাম্প্রদায়িক উসকানি দিচ্ছিলেন।
সাখাওয়াতের বিরুদ্ধে অভিযোগের বিবরণ দিয়ে মনিরুল ইসলাম বলেন, তথ্যপ্রযুক্তি আইনে এটি সুনির্দিষ্ট অপরাধ। এর সঙ্গে আর কারা জড়িত এবং আর কোনো উসকানিদাতা আছে কি না, তা জানতে সাখাওয়াতকে রিমান্ডে নেওয়া হবে।
ডিবির এই ঊর্ধ্বতন কর্মকর্তা বলেন, বাংলাদেশে ১০-১২টি নিউজ পোর্টাল সন্ত্রাসী কাজে উসকানি দিচ্ছে। পোর্টালগুলো নজরদারিতে রাখা হয়েছে।
