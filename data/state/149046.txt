
বাংলাদেশ ব্যাংকের রিজার্ভের অর্থ চুরির ঘটনায় ব্যাংকের ব্যবস্থাপনায় ব্যাপক পরিবর্তন আনা হয়েছে। শুধু তা-ই নয়, এই ঘটনায় অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের সচিব এম আসলাম আলমকে সরিয়ে দেওয়া হয়েছে। কেন্দ্রীয় ব্যাংকের এই পরিবর্তন নজিরবিহীন। 
অর্থমন্ত্রী আবুল মাল আবদুল মুহিত গতকাল সোমবার সকালে সচিবালয়ে কেন্দ্রীয় ব্যাংকের ব্যবস্থাপনায় পরিবর্তন আনা হবে বলে সাংবাদিকদের জানিয়েছিলেন। তাঁর বক্তব্যের পরদিনই এই পরিবর্তন এল। এত বড় রিজার্ভ চুরির ঘটনা বাংলাদেশ তথা বিশ্বে যেমন নজিরবিহীন, তেমনি কেন্দ্রীয় ব্যাংকের ইতিহাসে এক দিনে এত ব্যাপক রদবদলও নজিরবিহীন।আজ মঙ্গলবার সকালে প্রধানমন্ত্রীর সঙ্গে দেখা করে পদত্যাগপত্র দেন বাংলাদেশ ব্যাংকের গভর্নর আতিউর রহমান। তাঁর পদত্যাগের কয়েক ঘণ্টার মধ্যে ব্যাংকের দুই ডেপুটি গভর্নরকে অব্যাহতি দেওয়া হয়। তাঁরা হলেন আবুল কাশেম ও নাজনীন সুলতানা। এই দুই পদে শিগগিরই নতুন নিয়োগ হবে বলে অর্থমন্ত্রী জানিয়েছেন। গভর্নরের পদত্যাগ ও দুই ডেপুটি গভর্নরের অব্যাহতির পর কেন্দ্রীয় ব্যাংকে এখন দুজন ডেপুটি গভর্নর দায়িত্বে রয়েছেন। এ ছাড়া ব্যাংকের দুজন নির্বাহী পরিচালক (ইডি) ও দুজন মহাব্যবস্থাপককে (জিএম) অব্যাহতি দেওয়ার সিদ্ধান্ত নেওয়া হয়েছে বলে জানা গেছে। তাঁদের বিষয়টি এখন প্রক্রিয়াধীন। আতিউর রহমানের পদত্যাগের পর নতুন গভর্নর হিসেবে ফজলে কবিরকে নিয়োগ দেওয়া হয়েছে। নতুন গভর্নরের যোগদানের পর দুই ইডি ও জিএমের বিষয়ে ব্যবস্থা কার্যকর হবে। কেননা ব্যাংকের বিধি অনুযায়ী কোনো কর্মকর্তাকে অব্যাহতি দেওয়ার ক্ষমতা আছে কেবল ব্যাংকের গভর্নরের। উল্লেখ্য, গত ৪ ফেব্রুয়ারি বৃহস্পতিবার দিবাগত রাত সাড়ে ১২টার দিকে (সময়ের হিসাবে ৫ ফেব্রুয়ারি) সুইফট ব্যবহার করে অর্থ চুরির জন্য ৩৫টি পরামর্শ বা অ্যাডভাইস পাঠানো হয় যুক্তরাষ্ট্রের ফেডারেল রিজার্ভ ব্যাংক অব নিউইয়র্কে। সেখান থেকে স্বয়ংক্রিয়ভাবে ৫টি পরামর্শ কার্যকর হয়ে গেলে তাতে ওই ব্যাংকে রাখা বাংলাদেশ ব্যাংকের রিজার্ভ থেকে ১০ কোটি ১০ লাখ ডলার বা বাংলাদেশি মুদ্রায় প্রায় ৮০৮ কোটি টাকা চলে যায় শ্রীলঙ্কা ও ফিলিপাইনে। ফিলিপাইনের একটি পত্রিকায় এ নিয়ে প্রতিবেদন প্রকাশিত হওয়ার পর বিষয়টি জানাজানি হয়। চুরির ঘটনার পর পর বাংলাদেশ ব্যাংক বিষয়টি জেনে গেলেও তা সরকারকে জানানো হয়নি।
আরও পড়ুন...বাংলাদেশ ব্যাংকের নেটওয়ার্ক হয়ে ‘সুইফটে’ হানা?
