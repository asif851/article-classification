
৩৭তম বিসিএসের চূড়ান্ত ফলাফলের জন্য অপেক্ষার পালা শেষ হচ্ছে। আগামী এপ্রিল মাসে এই ফলাফল প্রকাশ করতে যাচ্ছে বাংলাদেশ সরকারি কর্মকমিশন (পিএসসি)।
প্রজ্ঞাপন জারির প্রায় দুই বছর পর এই বিসিএসের চূড়ান্ত ফলাফল প্রকাশ করা হচ্ছে।
পিএসসির চেয়ারম্যান মোহাম্মদ সাদিক আজ রোববার প্রথম আলোকে বলেন, ‘আমরা এপ্রিল মাসে ৩৭তম বিসিএসের চূড়ান্ত ফলাফল প্রকাশ করব। আমরা চেষ্টা করেছি কম সময়ে বিসিএস পরীক্ষা শেষ করতে। এরই ধারাবাহিকতায় কাজ করে চলছি।’
বিসিএসের চূড়ান্ত ফলাফল প্রকাশের পরে নিয়োগ পেতে প্রার্থীদের একটা দীর্ঘ সময় অপেক্ষায় থাকতে হয়। এ সময় তাঁদের স্বাস্থ্য পরীক্ষা ও পুলিশি যাচাই–বাছাই হয়। সব পরীক্ষা-নিরীক্ষার পর প্রতিবেদন পাওয়া সাপেক্ষে জনপ্রশাসন মন্ত্রণালয় গেজেট বা প্রজ্ঞাপন প্রকাশ করে। এরপর নিয়োগপ্রাপ্তদের পদায়ন করা হয়।
৩৪তম বিসিএসে পিএসসি থেকে চূড়ান্ত ফলাফল প্রকাশের প্রায় এক বছর পর নিয়োগপ্রাপ্তদের পদায়ন হয়। ৩৫তম বিসিএসে চূড়ান্ত ফলাফল প্রকাশের প্রায় নয় মাস পর নিয়োগ হয়। এখন ৩৬তম বিসিএসের প্রার্থীরা চূড়ান্ত নিয়োগের অপেক্ষায় আছেন।
গত বছরের ১১ ফেব্রুয়ারি ৩৭তম বিসিএসের লিখিত পরীক্ষা শুরু হয়। লিখিত পরীক্ষা শেষ হয় গত বছরের ২৩ মে। এই পরীক্ষায় ৫ হাজার ৩৭৯ জন পাস করেন।
২০১৬ সালের ৩০ সেপ্টেম্বর ৩৭তম বিসিএসের প্রিলিমিনারি পরীক্ষা অনুষ্ঠিত হয়। এতে অংশ নেন ২ লাখ ৪৩ হাজার ৪৭৬ জন পরীক্ষার্থী। প্রাথমিক বাছাই পরীক্ষায় ৮ হাজার ৫২৩ জন উত্তীর্ণ হন। তবে লিখিত পরীক্ষায় অংশ নেন ৮ হাজার ৩১ জন।
প্রথম শ্রেণির গেজেটেড কর্মকর্তা হিসেবে ১ হাজার ২২৬ জনকে নিয়োগ দিতে ৩৭তম বিসিএসের বিজ্ঞপ্তি প্রকাশ করেছিল পিএসসি।
