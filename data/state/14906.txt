
বিএনপির যুগ্ম মহাসচিব সালাহ উদ্দিন আহমেদকে ফিরিয়ে দেওয়ার দাবিতে আগামী শনিবার রাজধানীর সব থানা ও ওয়ার্ডে বিক্ষোভ মিছিল কর্মসূচি ঘোষণা করেছে ঢাকা মহানগর বিএনপি। আজ বৃহস্পতিবার মহানগর বিএনপির আহ্বায়ক মির্জা আব্বাস ও সদস্যসচিব হাবিব উন নবী খান এক বিবৃতিতে এই কর্মসূচি ঘোষণা করেন। এতে দলীয় নেতা-কর্মীদের পাশাপাশি ‘উদ্বিগ্ন নাগরিকদের’ও কর্মসূচিতে যোগ দেওয়ার আহ্বান জানানো হয়েছে। বিবৃতিতে বলা হয়, সালাহ উদ্দিন আহমেদের নিখোঁজ হওয়ার খবরে গোটা দেশবাসী উদ্বিগ্ন ও উৎকণ্ঠিত। ঘটনার পর ১০ দিন অতিবাহিত হলেও সরকার অথবা সরকারের কোনো সংস্থা তাঁকে আটক বা গ্রেপ্তারের কথা স্বীকার করেনি। তাঁকে খুঁজে বের করতে সরকার কার্যকর কোনো পদক্ষেপও নেয়নি। সরকারের এ রহস্যজনক আচরণ জনমনে সৃষ্ট উৎকণ্ঠাকে আরও বাড়িয়ে দিয়েছে।উল্লেখ্য, সালাহ উদ্দিন আহমেদের খোঁজ জানে না পুলিশ। পুলিশের পাঁচটি শাখা বলেছে, তারা সালাহ উদ্দিনকে গ্রেপ্তার বা আটক করেনি। তবে তাঁকে খুঁজে বের করার চেষ্টা করছে। হাইকোর্টকে দেওয়া প্রতিবেদনে পুলিশ সদর দপ্তর, ঢাকা মহানগর পুলিশ, র‍্যাব, পুলিশের অপরাধ তদন্ত বিভাগ (সিআইডি) ও বিশেষ শাখা (এসবি) পাঁচটি আলাদা প্রতিবেদনে এ দাবি করেছে। গত রোববার সুপ্রিম কোর্টের অ্যাটর্নি জেনারেলের কার্যালয়ে এ প্রতিবেদন জমা দেওয়া হয়। বেলা আড়াইটার দিকে অ্যাটর্নি জেনারেল মাহবুবে আলম তা আদালতে দাখিল করেন। 
এদিকে সালাহ উদ্দিন আহমেদের স্ত্রী হাসিনা আহমদ মঙ্গলবারও সাংবাদিকদের বলেছেন, আইনশৃঙ্খলা রক্ষাকারী বাহিনীই তাঁকে নিয়ে গেছে। এদিকে যে বাসা থেকে তাঁকে নিয়ে যাওয়া হয়, সেই এলাকার নিরাপত্তাকর্মী এবং একাধিক প্রত্যক্ষদর্শীও একই রকম মন্তব্য করেছেন।
আরও পড়ুন:
আইনশৃঙ্খলা বাহিনীর দিকেই ইঙ্গিত
কারও কাছে নেই সালাহ উদ্দিন
কষ্টের-কথা-প্রধানমন্ত্রীকে-বলতে-চান-সালাহ-উদ্দিনের
