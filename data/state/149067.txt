
চট্টগ্রামের সীতাকুণ্ড থেকে জঙ্গি সন্দেহে গ্রেপ্তার হওয়া দম্পতিকে জিজ্ঞাসাবাদ করতে আরেকটি মামলায় পাঁচ দিনের রিমান্ড মঞ্জুর করেছেন আদালত। আজ মঙ্গলবার বেলা আড়াইটার দিকে চট্টগ্রামের জ্যেষ্ঠ বিচারিক হাকিম শিপলু কুমার দে শুনানি শেষে এ আদেশ দেন।
এর আগে সীতাকুণ্ড থানার সন্ত্রাসবিরোধী ও অস্ত্র নিয়ন্ত্রণ আইনের দুটি মামলায় ১২ দিনের রিমান্ডে জিজ্ঞাসাবাদ শেষে জহিরুল হক ওরফে জসিম ও আরজিনা আকতারকে আদালতে হাজির করে পুলিশ।
চট্টগ্রাম জেলা কোর্ট পরিদর্শক এ এইচ এম মশিউর রহমান প্রথম আলোকে বলেন, সীতাকুণ্ড পৌরসভার প্রেমতলা এলাকার ছায়ানীড় নামের একটি বাড়িতে গত ১৫ মার্চ অভিযান চালিয়ে প্রচুর বিস্ফোরক দ্রব্য ও বোমা উদ্ধার করা হয়। ওই সময় চার জঙ্গিসহ পাঁচজন মারা যায়। এ ঘটনায় দায়ের করা সন্ত্রাসবিরোধী আইনের মামলায় জহিরুল হক ওরফে জসিম ও আরজিনা আকতারকে জিজ্ঞাসাবাদ করতে ১৫ দিন করে রিমান্ডের আবেদন করে সীতাকুণ্ড থানার পুলিশ। শুনানি শেষে তাদের পাঁচ দিনের রিমান্ড মঞ্জুর করেন আদালত।
আদালতে জসিম ও আরজিনার পক্ষে কোনো আইনজীবী ছিলেন না।
