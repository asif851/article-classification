
নির্বাচনে জয়লাভ করায় পাকিস্তান মুসলিম লিগের (পিএমএল-এন) নেতা নওয়াজ শরিফকে আজ মঙ্গলবার অভিনন্দন জানিয়েছেন বাংলাদেশের প্রধানমন্ত্রী শেখ হাসিনা।নওয়াজের কাছে পাঠানো এক বার্তায় প্রধানমন্ত্রী কাজের ক্ষেত্রে বাংলাদেশ ও পাকিস্তানের পারস্পরিক সহযোগিতার বিষয়ে আশা প্রকাশ করে বলেন, নওয়াজ শরিফের নেতৃত্বে দুই দেশের সম্পর্কে নতুন মাত্রা পাবে।একই সঙ্গে গণতন্ত্রে পূর্ণ আস্থা প্রদর্শনের জন্য শেখ হাসিনা সে দেশের জনগণ ও রাজনৈতিক দলগুলোকে অভিনন্দন জানিয়েছেন।দেশটিতে গত শনিবারের সাধারণ নির্বাচনে একক সংখ্যাগরিষ্ঠ দল হিসেবে বিজয়ী হয়েছে পিএমএল (এন)। তবে নিরঙ্কুশ সংখ্যাগরিষ্ঠতা না পাওয়ায় মধ্য ডানপন্থী দলটিকে সরকার গঠনের জন্য জোট গড়তে হতে পারে।পাকিস্তানের ৬৬ বছরের ইতিহাসে এবারই প্রথম গণতান্ত্রিক ব্যবস্থার মধ্য দিয়ে ক্ষমতার পালাবদল হতে যাচ্ছে। এটিকে দেশটির গণতান্ত্রিক প্রক্রিয়ার জয় হিসেবে বিবেচনা করছেন বিশ্লেষকেরা।পাকিস্তানে জাতীয় পরিষদের আসনসংখ্যা ৩৪২। এর মধ্যে ২৭২টি আসনে সরাসরি নির্বাচন হয়। বাকি ৭০টির মধ্যে ৬০টি নারীদের এবং ১০টি ধর্মীয় সংখ্যালঘুদের জন্য সংরক্ষিত। কাজেই সরকার গঠনের জন্য সরাসরি ভোট হওয়া ২৭২টির মধ্যে ১৩৭টি আসন পেতে হবে। শেষ খবর পাওয়া পর্যন্ত বেসরকারিভাবে মোট ২৬৬টি আসনের ফলাফল ঘোষণা করা হয়েছে। এর মধ্যে পিএমএল (এন)  পেয়েছে ১৩৩টি আসন। ইউএনবি।
