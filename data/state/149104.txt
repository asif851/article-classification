
বিশ্ব স্বাস্থ্য সংস্থা (ডব্লিউএইচও) বলেছে, বেকন, সসিজ বা হ্যামের মতো প্রক্রিয়াজাত মাংস ক্যানসার সৃষ্টি করতে পারে। সংস্থাটি বলেছে, প্রক্রিয়াজাত লাল মাংস সম্ভাব্য ক্যানসার সৃষ্টিকারী। যদিও এর সামান্য প্রমাণ মিলেছে।ডব্লিউএইচও এবং অন্যান্য সংস্থার বিশেষজ্ঞরা অবশ্য এও বলেছেন, ক্যানসার সৃষ্টি করার আশঙ্কা থেকে লাল বা প্রক্রিয়াজাত মাংস একেবারে ছেড়ে দেওয়াটা ঠিক নয়, বরং এসব মাংস খাওয়ার পরিমাণ কমাতে হবে। খবর বিবিসির।ডব্লিউএইচওর ইন্টারন্যাশনাল এজেন্সি ফর রিসার্চ অন ক্যানসারের (আইএআরসি) প্রতিবেদন অনুযায়ী, দৈনিক ৫০ গ্রাম প্রক্রিয়াজাত মাংস খেলে পায়ুপথ ও খাদ্যনালির ক্যানসারের আশঙ্কা বেড়ে যায় ১৮ শতাংশ। এর অর্থ, প্রতিদিন বেকনের মাত্র দুটি টুকরোই এই ক্যানসার সৃষ্টি করতে পারে।কাঁচা মাংস সেঁকে বা তাপে পুড়িয়ে এতে লবণ মাখিয়ে তৈরি মাংসই প্রক্রিয়াজাত মাংস। মাংসকে প্রক্রিয়াজাত এবং সংরক্ষণ করার জন্য এভাবে বাড়তি যেসব উপাদান ব্যবহার করা হয়, ক্যানসারের ঝুঁকি আসলে বাড়ায় সেগুলোই। উচ্চ মাত্রার তাপে যেমন বার-বি-কিউ করার ক্ষেত্রে ক্যানসার সৃষ্টিকারী উপাদান তৈরি হতে পারে।ডব্লিউএইচও এখন প্রক্রিয়াজাত মাংসকে মদের মতো ক্যানসার সৃষ্টিকারী উপাদানগুলোর তালিকায় রেখেছে। তবে প্রক্রিয়াজাত মাংস কী পর্যায়ের ক্যানসার সৃষ্টি করতে পারে, সে সম্পর্কে কিছু তুলে ধরা হয়নি। কেবল একটি বেকন স্যান্ডউইচ খেলে যে ধূমপানের মতো ক্ষতি হবে, তাও নয়।ডব্লিউএইচওর কুর্ট স্ট্রাইফ বলেন, ‘প্রক্রিয়াজাত মাংস খেলে পায়ুপথ ও খাদ্যনালির ক্যানসারের ঝুঁকি খুব বেশি থাকে না। তবে কেউ যদি বেশি পরিমাণে মাংস খায়, তবে এ ঝুঁকি বাড়তে পারে।’বেশি পরিমাণ প্রক্রিয়াজাত মাংস খাওয়া কমালে বিশ্বে প্রতিবছর ৩৪ হাজার ক্যানসারে মৃত্যু রোধ করা সম্ভব বলে মনে করে ডব্লিউএইচও। বিশ্বে প্রতিবছর ধূমপানের কারণে ক্যানসারে আক্রান্ত হয়ে ১০ লাখ মানুষ মারা যায়। আর মদ্যপানের কারণে ক্যানসারে আক্রান্ত হয়ে মৃত্যুর সংখ্যা প্রায় ছয় লাখ।লাল মাংসের অবশ্য বেশ কিছু পুষ্টিগুণ আছে। এসব মাংস আয়রন, জিংক ও ভিটামিন বি-১২-এর প্রধান উৎস। ডব্লিউএইচও অবশ্য এও বলেছে, প্রতিদিন ১০০ গ্রাম লাল মাংস খেলে যে ক্যানসারের ঝুঁকি ১৮ শতাংশ বেড়ে যায়, এর প্রমাণ তাদের কাছে কম আছে।ডব্লিউএইচওর প্রতিবেদন নিয়ে যুক্তরাজ্যের ক্যানসার রিসার্চ প্রতিষ্ঠানের অধ্যাপক টিম কি বলেন, ‘লাল ও প্রক্রিয়াজাত খাদ্য একেবারে বন্ধ করে দিতে হবে, বিষয়টি এমন নয়। তবে কেউ যদি বেশি পরিমাণে খায়, তবে তাকে তার পরিমাণটা কমাতে হবে। মাঝেমধ্যে একটি বেকন খাওয়ায় খুব তেমন ক্ষতি নেই।’তবে লাল মাংসের গুণাগুণ গবেষণাপ্রতিষ্ঠান মিট অ্যাডভাইজরি প্যানেল (ম্যাপ) বলেছে, লাল মাংস ছেড়ে দেওয়া ক্যানসারের হাত থেকে বাঁচার কোনো উপায় নয়। ক্যানসারের ঝুঁকি থেকে দূরে থাকতে মদ, ধূমপান পরিত্যাগ এবং শরীরের ওজন কমানোর দিকে বেশি গুরুত্ব দেওয়া উচিত।
