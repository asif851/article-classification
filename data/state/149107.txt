
নড়াইলের লোহাগড়ায় পুলিশের সঙ্গে ‘বন্দুকযুদ্ধে’ রকিব শেখ (৩৫) নামের এক ব্যক্তি নিহত হয়েছেন। গতকাল শুক্রবার দিবাগত রাত দুইটার দিকে দীঘলিয়া ইউনিয়নের দীঘলিয়া খালপাড়ে এ ঘটনা ঘটে। নিহত রকিব উপজেলার জয়পুর ইউনিয়নের চাচই গ্রামের বাসিন্দা ছিলেন।
পুলিশের দাবি, নিহত রকিব আন্তজেলা ডাকাত দলের সরদার ছিলেন। তাঁর নামে গোপালগঞ্জের কাশিয়ানী, ফরিদপুরের আলফাডাঙ্গা, নড়াইল সদর ও লোহাগড়া থানায় অস্ত্র, ডাকাতি, দস্যুতা ও চুরির ঘটনায় নয়টি মামলা রয়েছে।
লোহাগড়া থানা ভারপ্রাপ্ত কর্মকর্তা (ওসি) বিপ্লব কুমার সাহা জানান, লোহাগড়া থানার উপপরিদর্শক মিহির কান্তি পালের নেতৃত্বে পুলিশের একটি টহল দল লুটিয়া যাচ্ছিল। এ দলটি দীঘলিয়া খালপাড়ে পৌঁছালে পুলিশের গাড়ি দেখে দুর্বৃত্তরা গুলি ছোড়ে। পুলিশও পাল্টা গুলি ছোড়ে। পরে বুক ও পায়ে গুলিবিদ্ধ অবস্থায় রকিবকে পাওয়া যায়। লোহাগড়া উপজেলা স্বাস্থ্য কমপ্লেক্সে নেওয়ার পর চিকিৎসকেরা তাঁকে মৃত ঘোষণা করেন। এ সময় চার পুলিশ কনস্টেবল আহত হন। তাঁরা প্রাথমিক চিকিৎসা নিয়েছেন। ঘটনাস্থল থেকে একটি পিস্তল, তিনটি গুলি, একটি গুলির খোসা ও পাঁচটি ধারাল অস্ত্র পাওয়া গেছে।
লোহাগড়া উপজেলা আইনশৃঙ্খলা কমিটির সভাপতি ও উপজেলা নির্বাহী কর্মকর্তা (ইউএনও) মো. সেলিম রেজা জানান, রকিব ডাকাতের বিরুদ্ধে আইনগত ব্যবস্থা নেওয়ার জন্য কয়েকবার আইনশৃঙ্খলা কমিটির সভায় সিদ্ধান্ত হয়েছে।
