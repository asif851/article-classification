
শিক্ষার্থীদের তৈরি মানবসেতুতে হাঁটার ঘটনায় নির্যাতনের মামলায় চাঁদপুরের হাইমচর উপজেলা পরিষদের চেয়ারম্যানকে দেওয়া জামিন বাতিল করেছেন উচ্চ আদালত। পাশাপাশি চার সপ্তাহের মধ্যে তাঁকে চাঁদপুরের মুখ্য বিচারিক হাকিম আদালতে আত্মসমর্পণ করতে নির্দেশ দেওয়া হয়েছে।
আজ বুধবার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ এ রায় দেন। এর ফলে এই চেয়ারম্যানকে এখন বিচারের মুখোমুখি হতে হবে বলে জানিয়েছেন আবেদনকারীর আইনজীবী মো. শাহরিয়া কবির।
আদালতে আবেদনকারীর পক্ষে শুনানিত ছিলেন আইনজীবী মো. শাহরিয়া কবির ও সারওয়ার হোসেন। হাইমচর উপজেলা পরিষদের চেয়ারম্যানের পক্ষে শুনানি করেন আইনজীবী শ ম রেজাউল করিম।
হাইমচর উপজেলা পরিষদের চেয়ারম্যান মো. নূর হোসেন পাটোয়ারীকে দেওয়া জামিনের আদেশ বাতিল চেয়ে স্কুলের এক শিক্ষার্থীর অভিভাবক হাইকোর্টে আবেদন করেন। শুনানি নিয়ে ২৫ এপ্রিল হাইকোর্ট রুলসহ আদেশ দেন। রুলে মানবসেতুতে হাঁটা হাইমচর উপজেলা পরিষদের চেয়ারম্যানের জামিন কেন বাতিল হবে না, তা জানতে চাওয়া হয়। পাশাপাশি কোন কর্তৃত্ববলে চাঁদপুর শিশু আদালতের বিচারক ওই চেয়ারম্যানকে জামিন দিয়েছেন, সে বিষয়ে বিচারকের ব্যাখ্যা জানতে চাওয়া হয়। জেলা প্রশাসক, উপজেলা পরিষদের চেয়ারম্যানসহ বিবাদীদের রুলের জবাব দিতে বলা হয়। এই রুলের ওপর গতকাল শুনানি শেষে আদালত আজ রায় দেন।
গত ৩০ জানুয়ারি নূর হোসেন পাটোয়ারী হাইমচর উপজেলার নীলকমল ওছমানিয়া উচ্চবিদ্যালয়ের বার্ষিক ক্রীড়া অনুষ্ঠানে শিক্ষার্থীদের তৈরি মানবসেতুর ওপর দিয়ে হেঁটে যান। এ ঘটনায় সামাজিক যোগাযোগমাধ্যমসহ বিভিন্ন সংবাদমাধ্যমে ব্যাপক সমালোচনা হয়। পরদিন এক অভিভাবক নীলকমল ওছমানিয়া উচ্চবিদ্যালয়ের প্রধান শিক্ষক মোশারফ হোসেন, উপজেলা পরিষদের চেয়ারম্যান নূর হোসেন পাটোয়ারীসহ পাঁচজনের বিরুদ্ধে হাইমচর থানায় মামলা করেন। ওই মামলায় ২৯ মার্চ চাঁদপুরের শিশু আদালত চেয়ারম্যানের জামিন মঞ্জুর করেন। এই আদেশের বিরুদ্ধে হাইকোর্টে আবেদনটি করা হয়।
