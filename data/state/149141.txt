
মুক্তিযুদ্ধ, স্বাধীনতা, বঙ্গবন্ধু, জাতীয় চার নেতা ও শহীদ বুদ্ধিজীবীকেন্দ্রিক আটটি বিশেষ দিবস রাজনৈতিক দলসহ সব নাগরিকের বাধ্যতামূলক পালনের নির্দেশনা চেয়ে করা রিট আবেদনটি সরাসরি খারিজ করে দিয়েছেন হাইকোর্ট।
বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ রিট আবেদনের শুনানি নিয়ে আজ সোমবার এ আদেশ দেন।
আদালত বলেছেন, ‘এটি আমাদের ডোমেইন (অধিক্ষেত্রের বিষয়) নয়। আবেদনটি খারিজ করা হলো।’
৪ জানুয়ারি আটটি বিশেষ দিবস রাজনৈতিক দলসহ সবার বাধ্যতামূলক পালনে নির্দেশনা চেয়ে রিট করেন সুপ্রিম কোর্টের আইনজীবী মোজাম্মেল হক ও আইনজীবী মো. শহীদুল ইসলাম। সেদিন সংক্ষিপ্ত শুনানি নিয়ে আদালত ৮ জানুয়ারি পরবর্তী শুনানির দিন রেখেছিলেন। ওই দিন আইনজীবী মোজাম্মেল হক প্রথম আলোকে বলেছিলেন, বঙ্গবন্ধুর ৭ মার্চের ভাষণ, ১৭ এপ্রিল মুজিবনগর দিবস, ১৪ ডিসেম্বর শহীদ বুদ্ধিজীবী দিবস, ২৬ মার্চ স্বাধীনতা দিবস, ১৬ ডিসেম্বর বিজয় দিবস, ১০ জানুয়ারি বঙ্গবন্ধুর স্বদেশ প্রত্যাবর্তন দিবস, ১৫ আগস্ট জাতীয় শোক দিবস ও ৩ নভেম্বর জেলহত্যা দিবস রাজনৈতিক দলসহ সব নাগরিকের জন্য পালন বাধ্যতামূলক করতে নির্দেশনা চেয়ে রিট করা হয়। কারণ, স্বাধীনতার ৪৬ বছরেও এসব বিশেষ দিবস সবার পালনে নিষ্ক্রিয়তা দেখা যায়।
আদালতে রিটের পক্ষে শুনানিতে অংশ নেন আবেদনকারী মোজাম্মেল হক। রাষ্ট্রপক্ষে শুনানি করেন ডেপুটি অ্যাটর্নি জেনারেল তাপস কুমার বিশ্বাস।
