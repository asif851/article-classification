
৮ ফেব্রুয়ারি খালেদা জিয়ার মামলার রায়কে কেন্দ্র করে বিএনপি যাতে বিশৃঙ্খলা করতে না পারে, সে জন্য কাউন্সিলরদের মাঠে থাকার নির্দেশনা দিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন।
আজ সোমবার ডিএসসিসির নগর ভবনের ব্যাংক ফ্লোর মিলনায়তনে ‘নাগরিক নিরাপত্তায় জনপ্রতিনিধিদের ভূমিকা’ শীর্ষক এক মতবিনিময় সভায় মেয়র এ নির্দেশনা দেন। এ সভায় ডিএসসিসির ৪ নম্বর ওয়ার্ডের কাউন্সিলর ও ঢাকা মহানগর দক্ষিণ বিএনপির সহসভাপতি গোলাম হোসেনও উপস্থিত ছিলেন।
বিএনপির উদ্দেশে মেয়র সাঈদ খোকন বলেন, ‘এই রায় যেটাই হোক না কেন, আমরা আশা করব খালেদা জিয়া যাতে তা মেনে নেন। আর যদি রায় পছন্দ না হয়, তা হলে তিনি উচ্চ আদালতে আপিল করবেন। কিন্তু রায়কে কেন্দ্র করে যদি জনগণের জানমালের ক্ষতি করেন, তা আমরা মেনে নেব না।’ তিনি বলেন, ‘৮ ফেব্রুয়ারি আমাদের প্রত্যেক কাউন্সিলরের নেতৃত্বে প্রত্যেক এলাকায় অবস্থান কর্মসূচি পালন করব। তবে কোনোভাবেই আইন নিজের হাতে তুলে নেওয়া যাবে না।’
ডিএসসিসির ৩৮ নম্বর ওয়ার্ডের কাউন্সিলর ও ঢাকা মহানগর দক্ষিণ আওয়ামী লীগের জ্যেষ্ঠ সহসভাপতি আবু আহমেদ মন্নাফী বিএনপি নেতা গোলাম হোসেনের উদ্দেশে বলেন, ‘সবকিছুর ঊর্ধ্বে আমরা জনপ্রতিনিধি। তাই দলের কথা চিন্তা না করে মানুষের কথা ভাবতে হবে।’ এ সময় মাথা নাড়িয়ে তাঁর বক্তব্যে সম্মতি জানান গোলাম হোসেন।
মতবিনিময় সভায় ডিএসসিসির ১ নম্বর ওয়ার্ডের কাউন্সিলর ওয়াহিদুল হাসান, ২৩ নম্বর ওয়ার্ডের কাউন্সিলর হুমায়ুন কবির, ২৪ নম্বর ওয়ার্ডের কাউন্সিলর মোশাররফ হোসেন, ২৫ নম্বর ওয়ার্ডের কাউন্সিলর দেলোয়ার হোসেন, ২৬ নম্বর ওয়ার্ডের কাউন্সিলর হাসিবুর রহমান, ৪১ নম্বর ওয়ার্ডের কাউন্সিলর সারোয়ার হাসান, ৫৬ নম্বর ওয়ার্ডের কাউন্সিলর মোহাম্মদ হোসেন প্রমুখ বক্তব্য দেন।
সভা শেষে মতামত জানতে চাইলে গোলাম হোসেন প্রথম আলোকে বলেন, ‘আমরা জনগণ নিয়ে রাজনীতি করি। তাদের ক্ষতি করার জন্য নয়। তাই আমাদের সবাইকে মিলেমিশে রাজনীতি করতে হবে। আর খালেদা জিয়ার মামলা আমরা আইনিভাবেই মোকাবিলা করব।’ তিনি বলেন, ‘এই সভা শেষে আমি মেয়রকে একটি অনুরোধ জানিয়েছি, সেটা হলো এই রায় যেন আরও এক মাস পিছিয়ে দেওয়ার নির্দেশ দেন প্রধানমন্ত্রী। কারণ, এখন এসএসসি পরীক্ষা চলছে।’ আপনারা বিশৃঙ্খলা না করলে পরীক্ষার সময় রায় দিল সমস্যা হবে কেন? এমন প্রশ্নের জবাবে তিনি বলেন, ‘যারা বিশৃঙ্খলা করে, তাদের কোনো দল নেই, অনুপ্রবেশকারী। তাই আমরা বিষয়টি নিয়ে আশঙ্কায় আছি।’
