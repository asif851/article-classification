
বিনিয়োগের জন্য বাংলাদেশকে বেছে নিতে জাপানের প্রতি আহ্বান জানিয়েছেন বাণিজ্যমন্ত্রী তোফায়েল আহমেদ। জাপানের একটি প্রতিনিধি দল আজ বৃহস্পতিবার সচিবালয়ে তাঁর সঙ্গে সাক্ষাৎ করতে গেলে তিনি এ আহ্বান জানান।বৈঠক শেষে বাণিজ্যমন্ত্রী সাংবাদিকদের বলেন, জাপান বাংলাদেশের অকৃত্রিম বন্ধু। যুদ্ধবিধ্বস্ত বাংলাদেশ গঠনে জাপান অনেক সহযোগিতা করেছে। বাংলাদেশকে দ্রুত স্বীকৃতিও দিয়েছে দেশটি। জাপানে এখন বাংলাদেশের রপ্তানি ১০০ কোটি ডলার। কয়েক বছরের মধ্যে তা ২০০ কোটি ডলার ছাড়িয়ে যাবে বলে আশা প্রকাশ করেন তিনি।মন্ত্রী বলেন, জাপান থেকে বাংলাদেশ ১৪০ কোটি ডলারের পণ্য আমদানি করে। জাপান গত এপ্রিল থেকে দেশটিতে বাংলাদেশি পণ্যের শুল্কমুক্ত প্রবেশাধিকার দিচ্ছে। অস্ত্র ও হ্যান্ডগ্লাভস ছাড়া অন্য যেকোনো পণ্য জাপানে শুল্কমুক্তভাবে রপ্তানি করা যায়।তোফায়েল আহমেদ বলেন, ‘গাজীপুরে অর্থনৈতিক অঞ্চল করার জন্য জাপানকে ৫০০ একর জমি দেওয়া হচ্ছে। এ ছাড়া নারায়ণগঞ্জে এক হাজার ৫০০ একর জমি দেওয়ার প্রস্তুতি চলছে। আমরা চাই জাপান বাংলাদেশে আরও বিনিয়োগ করুক। একসময় চীন ছিল জাপানের কাছে ‘চীন প্লাস’, পরে দেশটি ‘থাইল্যান্ড প্লাস’ করেছে। আমাদের চাওয়া জাপান ‘বাংলাদেশ প্লাস’ করুক।’
জাপানের ৩১ সদস্যের ওই প্রতিনিধি দলের নেতৃত্ব দেন দেশটির অর্থনীতি, বাণিজ্য ও শিল্প-বিষয়ক ভাইস মিনিস্টার ইউশিহিরু সেকি।
প্রসঙ্গত, বিনিয়োগের ক্ষেত্রে অগ্রাধিকার দেওয়ার জন্যই ‘চীন প্লাস’ ও ‘থাইল্যান্ড প্লাস’ ঘোষণা করে জাপান। এর মাধ্যমে বিনিয়োগের ক্ষেত্রে কিছু সুবিধা দেওয়া হয়।
