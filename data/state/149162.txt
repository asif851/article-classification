
রাজধানীর হজরত শাহজালাল আন্তর্জাতিক বিমানবন্দর থেকে এম এ মালেক নামে এক যাত্রীকে ৮০০ গ্রাম সোনাসহ আটক করেছে এয়ারপোর্ট আর্মড পুলিশ ব্যাটালিয়ন (এপিবিএন)। সোনাগুলো পাত বানিয়ে শার্টের কলারে লুকিয়ে এনেছিলেন ওই যাত্রী। আজ শুক্রবার সকাল নয়টার দিকে তাঁকে আটক করা হয়।
এম এ মালেক বাংলাদেশ বিমানের একটি ফ্লাইটে মালয়েশিয়া থেকে ঢাকায় আসেন। বিমানবন্দর থেকে বের হওয়ার সময় তাঁর শার্টের কলারে সোনার পাত পাওয়া যায়। এ ছাড়া তাঁর জুতার মধ্যে প্রায় ৩৬২ গ্রাম সোনার গয়না ছিল। এগুলো বেশির ভাগই ছিল কানে পরার সোনার রিং। সব মিলে সোনার ওজন ৮০০ গ্রাম বলে জানায় এপিবিএন।
এপিবিএনের সহকারী পুলিশ সুপার তানজিনা আখতারের ভাষ্য, সোনার আনুমানিক মূল্য ৩৮ লাখ টাকা। তাঁর বিরুদ্ধে আইনগত ব্যবস্থা নেওয়ার প্রক্রিয়া চলছে বলে তিনি জানান।
তানজিনা আখতার আরও জানান, জিজ্ঞাসাবাদে এম এ মালেক তাঁদেরকে জানিয়েছেন, তাঁতিবাজার এলাকায় তাঁর সোনার দোকানের ব্যবসা রয়েছে। ব্যবসার প্রয়োজনে তিনি প্রায়ই দেশের বাইরে যান।
