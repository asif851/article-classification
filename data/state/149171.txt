
রাজধানীর রামপুরা এলাকায় দোতলা টিনের বাড়ি জলাশয়ে দেবে ১২ জনের প্রাণহানির ঘটনায় মামলা হয়েছে। আজ বৃহস্পতিবার বিকেলে বাড়িটির নির্মাণকারী মনির হোসেন চৌধুরীর নামে রামপুরা থানা পুলিশ বাদী হয়ে মামলাটি করেন।
রামপুরা থানার পরিদর্শক (তদন্ত) আলমগীর ভূঁইয়া প্রথম আলোকে বলেন, ওই বাড়ির নির্মাণকারী মনিরকে একমাত্র আসামি করে মামলাটি করা হয়েছে। যার নম্বর ১৯।
গতকাল বুধবার রাজধানীর রামপুরা মালিবাগ চৌধুরীপাড়ায় জলাশয়ের ওপর টিন-কাঠের তৈরি দোতলা একটি বাড়ি পানিতে দেবে যায়। গতকাল রাত নয়টায় পুলিশের মতিঝিল বিভাগের ভারপ্রাপ্ত উপকমিশনার মো. আনোয়ার হোসেন নিহত ১১ জনের পরিচয় জানান। আজ আরেকজনের লাশ উদ্ধার করা হয়েছে। এ নিয়ে নিহত ব্যক্তির সংখ্যা ১২ জনে পৌঁছাল। এখনো বেশ কয়েকজন নিখোঁজ রয়েছেন।
