
আগামী ৩০ ডিসেম্বরের মধ্যে রাজধানীর হাজারীবাগ থেকে ট্যানারি পুরোপুরিভাবে সাভারে স্থানান্তর করা হবে। ট্যানারির মালিকেরা কারখানা না সরালে সরকার আগামী ১ জানুয়ারি থেকে হাজারীবাগে গ্যাস, বিদ্যুৎসহ সব সংযোগ বিচ্ছিন্ন করে দেবে।আজ রোববার সকালে সাভারের হেমায়েতপুরে চামড়া শিল্পনগর পরিদর্শনে গিয়ে এক সংবাদ ব্রিফিংয়ে এসব কথা বলেন শিল্পমন্ত্রী আমির হোসেন আমু।শিল্পমন্ত্রী বলেন, মালপত্র পরিবহন ও অন্যান্য কিছু সমস্যার কারণে ট্যানারি কারখানা সরাতে দেরি হয়ে গেছে। তবে ৩০ ডিসেম্বরের মধ্যে ট্যানারি পুরোপুরি সাভারে স্থানান্তরিত হবে। যেসব কারখানা এখনো কাজ শুরু করেনি, তাদের চুক্তি বাতিল করে দেওয়া হবে।
সংবাদ ব্রিফিংয়ে শিল্প মন্ত্রণালয়ের সচিব, বাংলাদেশ ক্ষুদ্র ও কুটির শিল্প করপোরেশন (বিসিক), সরকারি বিভিন্ন সংস্থার কর্মকর্তারা উপস্থিত ছিলেন।
