
চট্টগ্রাম সিটি করপোরেশনের মেয়র আ জ ম নাছির উদ্দিন ও জামালখান ওয়ার্ড কাউন্সিলর শৈবাল দাশের সংবর্ধনা অনুষ্ঠানে দুর্বৃত্তদের হামলায় যুবলীগের এক কর্মীসহ দুজন আহত হয়েছেন। প্রত্যক্ষদর্শী যুবলীগের এক নেতার দাবি, পুরোনো দ্বন্দ্বের জের ধরে জামালখান ওয়ার্ডের ছাত্রলীগের নেতা-কর্মীরা এই হামলা চালিয়েছেন।
আজ বৃহস্পতিবার সন্ধ্যা সাড়ে ছয়টার দিকে চট্টগ্রাম নগরের আসকারদিঘী এলাকার রীমা কনভেনশন সেন্টারে এ ঘটনা ঘটে। হামলায় আহত ব্যক্তিরা হলেন, যুবলীগ কর্মী ও কেব্‌ল ব্যবসায়ী মোহাম্মদ ফয়সাল এবং জুয়েল সেন।
ঘটনার প্রত্যক্ষদর্শী ও আহত ফয়সালের চাচা মোহাম্মদ সোলায়মান চৌধুরী প্রথম আলোকে বলেন, সংবর্ধনা অনুষ্ঠানের প্রধান অতিথি আ জ ম নাছির সন্ধ্যা সাড়ে ছয়টার দিকে চলে যান। তিনি চলে যাওয়ার পরও অনুষ্ঠান চলতে থাকে। এর কিছুক্ষণ পর ১৫-২০ জন যুবক ধারালো অস্ত্র নিয়ে কনভেনশন সেন্টারের নিচতলায় থাকা ফয়সালদের ওপর হামলা করে। এতে ফয়সাল ও জুয়েল আহত হন। আহত দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে।
ঘটনার আরেক প্রত্যক্ষদর্শী যুবলীগের নেতা আবদুস সালাম প্রথম আলোর কাছে দাবি করেন, স্থানীয় ছাত্রলীগ নেতা সৈকত দাশ, শৈবাল দাশ, জিতুসহ ১৫-২০ জন এ হামলা করেছে। এলাকায় আধিপত্য বিস্তার নিয়ে ফয়সালের সঙ্গে হামলাকারীদের বিরোধ ছিল বলে দাবি করেন তিনি।
চট্টগ্রাম মেডিকেল কলেজ হাসপাতাল পুলিশ ফাঁড়ির তত্ত্বাবধায়ক উপপরিদর্শক (এসআই) জহিরুল ইসলাম প্রথম আলোকে বলেন, ফয়সালের ডান পায়ের হাঁটুর নিচে, ঘাড়ের বাম পাশে ও থুতনিতে ধারালো অস্ত্র দিয়ে আঘাত করা হয়েছে। আর জুয়েলের বাম পায়ে ধারালো অস্ত্রের আঘাত রয়েছে।
নগরের চকবাজার থানার ভারপ্রাপ্ত কর্মকর্তা (ওসি) আজিজ আহমেদ প্রথম আলোকে বলেন, হামলার ঘটনার বিস্তারিত কোনো কারণ এখনো জানা যায়নি। তবে উভয় পক্ষের মধ্যে ব্যক্তিগত বিরোধ আছে স্থানীয় লোকজন জানিয়েছেন।
এর আগে ২১ মে লালদিঘী ময়দানে আ জ ম নাছিরের সংবর্ধনা অনুষ্ঠানে প্রতিপক্ষের কর্মীর ছুরিকাঘাতে ছাত্রলীগের এক কর্মী আহত হয়েছেন।
