
বিএনপির চেয়ারপারসন খালেদা জিয়ার গুলশান কার্যালয় ও সংশ্লিষ্ট এলাকার পরিস্থিতি গত কয়েক দিনের মতোই রয়েছে। সেখানকার নিরাপত্তাব্যবস্থা যথারীতি শিথিল। নেই কোনো বাড়তি তৎপরতা।আজ বৃহস্পতিবার সকাল সোয়া নয়টার দিকে গুলশান ২ নম্বরের ৮৬ নম্বর সড়কে ওই কার্যালয়ে গিয়ে এ দৃশ্য দেখা গেছে।কার্যালয়ের ভেতরে থাকা বিএনপির চেয়ারপারসনের কর্মকর্তা-কর্মচারীদের তেমন আনাগোনা চোখে পড়েনি। যাঁদের দেখা গেছে, তাঁদের মধ্যেও নেই কোনো উদ্বেগ-উৎকণ্ঠা। আজ সেখানে সংবাদকর্মীদের উপস্থিতিও কম।কার্যালয়ের মূল ফটকের সামনে খালেদা জিয়ার ব্যক্তিগত নিরাপত্তা বাহিনীর (সিএসএফ) একটি গাড়ি আড়াআড়িভাবে রাখা আছে। ফটকের ভেতরে সিএসএফের কয়েকজন সদস্যকে দেখা গেছে। কার্যালয়ের সামনে পুলিশের কয়েকজন সদস্যকে অলসভাবে নৈমত্তিক দায়িত্ব পালণ করতে দেখা গেছে। কার্যালয়ের সামনের ৮৬ নম্বর সড়ক দিয়ে মানুষজন স্বাভাবিকভাবে চলাচল করছেন। আজ তাঁদের মধ্যেও তেমন কৌতূহল লক্ষ্য করা যায়নি। গ্রেপ্তারি পরোয়ানা থাকা সত্ত্বেও গতকাল বুধবারও আদালতে হাজির হননি বিএনপির চেয়ারপারসন খালেদা জিয়া। ফলে জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলায় তাঁর বিরুদ্ধে গ্রেপ্তারি পরোয়ানা বহাল রয়েছে। আগামী ৫ এপ্রিল মামলা দুটির পরবর্তী দিন ধার্য করেছেন আদালত।এর আগে ২৫ ফেব্রুয়ারি আদালতে হাজির না হওয়ায় ওই দিন খালেদা জিয়ার বিরুদ্ধে গ্রেপ্তারি পরোয়ানা জারি করেন ঢাকার বিশেষ জজ আদালত-৩-এর বিচারক আবু আহমেদ জমাদার। গ্রেপ্তারি পরোয়ানার চার দিন পর অপর একটি মামলায় আদালত খালেদা জিয়ার গুলশান কার্যালয়ে তল্লাশির পরোয়ানা জারি করেন। যা ওই দিন রাতেই গুলশান থানার পুলিশের কাছে পৌঁছায়। এ বিষয়েও পুলিশ আজ সকাল পর্যন্ত কোনো ব্যবস্থা নেয়নি।খালেদা জিয়া দুই মাস ধরে তাঁর কার্যালয়ে অবস্থান করছেন। বিএনপির দাবি, তাঁকে ‘অবরুদ্ধ’ করে রাখা হয়েছে। শুরুতে নেতা-কর্মীদের ওই বাড়িতে ঢুকতে দেওয়া হলেও ২ ফেব্রুয়ারি থেকে সেখানে প্রবেশে কড়াকড়ি আরোপ করে পুলিশ। গ্রেপ্তারের ভয়ে এখন আর নেতা-কর্মীরা সেখানে যাচ্ছেন না।
