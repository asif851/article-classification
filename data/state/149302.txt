
দিনাজপুরের ঘোড়াঘাটে বিএনপি-জামায়াতের নেতা-কর্মীদের হামলায় নিহত উপজেলা আওয়ামী লীগ নেতা ও বরাতীপুর মডেল উচ্চবিদ্যালয়ের সহকারী শিক্ষক হুমায়ুন কবীরের দুই ছেলের লেখাপড়ার ব্যয়ভার বহনের দায়িত্ব নিয়েছেন দিনাজপুর-৬ (বিরামপুর-নবাবগঞ্জ-হাকিমপুর-ঘোড়াঘাট) আসনের সাংসদ শিবলী সাদিক৷এ ছাড়া হুমায়ুনের দুই বোনকে স্থানীয় দুটি শিক্ষা প্রতিষ্ঠানে চাকরি দেওয়ারও প্রতিশ্রুতি দিয়েছেন তিনি৷গত মঙ্গলবার উপজেলা আওয়ামী লীগ ও সহযোগী সংগঠনের আয়োজনে লোহারবন্দ প্রাথমিক বিদ্যালয়ে হুমায়ুন কবির হত্যার প্রতিবাদ সভা ও দোয়া মাহফিলে প্রধান অতিথি হিসেবে উপস্থিত থেকে সাংসদ এই আশ্বাস দেন৷বুলাকিপুর ইউনিয়ন আওয়ামী লীগের সভাপতি রফিকুল ইসলামের সভাপতিত্বে সভায় বিশেষ অতিথি ছিলেন জেলা আওয়ামী লীগের সদস্য আব্দুস সালাম, ঘোড়াঘাট উপজেলা আওয়ামী লীগের সাধারণ সম্পাদক আব্দুর রাফে খন্দকার প্রমুখ৷পরে সাংসদ নিহত হুমায়ুনের স্ত্রী আফরোজা আক্তারের হাতে প্রধানমন্ত্রীর ত্রাণ তহবিল থেকে নগদ অর্থ প্রদান করেন৷১৭ মে বুলাকিপুর বাজারে দুর্বৃত্তদের গুলিতে হুমায়ুন মারা যান৷
