
মেহেরপুরে জেলা পরিষদ নির্বাচনে গাংনী উপজেলার মটমুড়া ইউনিয়ন পরিষদ কেন্দ্রে ভোটার ১৩ জন। এই কেন্দ্রের নিরাপত্তার দায়িত্বে রয়েছেন আইনশৃঙ্খলা রক্ষাকারী বাহিনীর ২৩ জন সদস্য। এর মধ্যে একজন করে উপপরিদর্শক (এসআই) ও সহকারী উপপরিদর্শক (এএসআই), অস্ত্রধারী চার পুলিশ সদস্য, দুজন অস্ত্রধারী আনসারসহ ১৭ জন আনসার সদস্য। এই কেন্দ্রে নারী ভোটার তিনজন। নারী আনসার সদস্য রয়েছেন সাতজন।এ কেন্দ্রসহ সাতটির প্রতিটিতে ১৩ জন ভোটারের জন্য ২৩ জন আইনশৃঙ্খলা রক্ষাকারী বাহিনীর সদস্য মোতায়েন করা হয়েছে। জেলার বাকি আটটি কেন্দ্রের মধ্যে দুটিতে ১৪ জন করে, একটিতে ১৬ জন, দুটিতে ২৬ জন, দুটিতে ২৭ জন ও একটিতে ২৮ জন ভোটার রয়েছেন।নিরাপত্তাব্যবস্থায় সন্তোষ প্রকাশ করে মটমুড়া ইউনিয়ন পরিষদের (ইউপি) চেয়ারম্যান সোহেল আহমেদ বলেন, ‘নিরাপত্তার বিষয়টি দেখে বেশ ভালো লাগছে। খুব সকালে শুরুতেই ভোট দেব।’জেলা নির্বাচন ও পুলিশ সুপারের কার্যালয় সূত্রে জানা গেছে, মেহেরপুরে ১৮ ইউনিয়ন পরিষদ ও দুটি পৌরসভা মিলে জেলা পরিষদ নির্বাচনে মোট ভোটার ২৬৯ জন। ১৫টি ওয়ার্ডের ১৫টি কেন্দ্রে নিরাপত্তায় ৪৯৫ জন আইনশৃঙ্খলা রক্ষাকারী বাহিনীর সদস্য থাকছেন। আরও থাকছেন ১০ জন নির্বাহী ম্যাজিস্ট্রেট। গতকাল জেলা পুলিশ লাইনস মাঠে সকাল থেকে দুপুর পর্যন্ত আইনশৃঙ্খলা রক্ষাকারী বাহিনীর সদস্যদের বিভিন্ন নির্দেশনা দেওয়া হয়। বিকেলে নির্বাচন-সংশ্লিষ্ট কর্মকর্তারা নির্বাচনী সরঞ্জাম নিয়ে বিভিন্ন কেন্দ্রে রওনা দেন।পুলিশ সুপার মো. আনিছুর রহমান বলেন, নির্বাচনে সব রকম নিরাপত্তায় আইনশৃঙ্খলা রক্ষাকারী বাহিনী সর্বদা সজাগ রয়েছে। কোনো রকম বিশৃঙ্খলা হতে দেওয়া হবে না।সহকারী রিটার্নিং ও জেলা নির্বাচন কর্মকর্তা মো. রোকনুজ্জামান বলেন, ছোট জেলা হওয়ায় একটি ইউনিয়ন নিয়ে একটি ওয়ার্ড গঠিত। ভোটার কম হলেও একটি কেন্দ্রের জন্য নিরাপত্তা দিতে, যা প্রয়োজন তা-ই করা হয়েছে।এ জেলায় আওয়ামী লীগ-সমর্থিত প্রার্থী মিয়াজান আলী (কাপ-পিরিচ)। তাঁর প্রতিদ্বন্দ্বী হিসেবে রয়েছেন সদর উপজেলা আওয়ামী লীগের সভাপতি গোলাম রসুল (আনারস), গাংনী উপজেলা আওয়ামী লীগের সভাপতি সাহিদুজ্জামান (তালগাছ) ও মুজিবনগর উপজেলা আওয়ামী লীগের সভাপতি জিয়া উদ্দীন বিশ্বাস (চশমা)।
