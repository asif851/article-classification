
উত্তরায় জমে উঠেছে তাঁতবস্ত্র বৈশাখী মেলা। উত্তরার ১৩ নম্বর সেক্টরে সোনারগাঁও জনপথ সড়কের দক্ষিণ পাশে দৃষ্টিনন্দন সজ্জায় বড় পরিসরে তাঁতবস্ত্র বৈশাখী মেলার আয়োজন করা হয়েছে।গতকাল সোমবার মেলা ঘুরে দেখা গেছে, মনোরম পরিবেশ আর দৃষ্টিনন্দন করে মেলার প্রতিটি দোকান সাজানো হয়েছে। মেলায় রয়েছে খাবারের দোকান, বাচ্চাদের জন্য তিনটি রাইড, ঘর সাজানোর বাহারি সামগ্রী ইত্যাদি। তবে মেলাজুড়ে তাঁতের শাড়ির সম্ভার রয়েছে নজরকাড়া। স্বাভাবিকভাবেই দোকানগুলোয় নারীদের উপস্থিতি ছিল বেশি। মেলা উপলক্ষে প্রতিটি পণ্যের ওপরে দেওয়া হয়েছে বিশেষ ছাড়। শহিদুল ইসলাম নামের এক বিক্রেতা জানান, ক্রেতার সুবিধা আর তাঁতবস্ত্রের প্রচার প্রসারের জন্য মেলায় বিশেষ ছাড় দেওয়া হচ্ছে।মেলায় সপরিবারে কেনাকাটা করতে আসা রুম্পা রানা জানান, বাচ্চাকে নিয়ে তিনি প্রায়ই বিকেলে মেলায় ঘুরতে আসেন। তিনটি জামদানি শাড়ি ও বাচ্চার জন্য দুটি রাঙামাটির শার্ট কিনেছেন। মেলার পরিবেশ সম্পর্কে তিনি সন্তোষ প্রকাশ করেন। দেশীয় তাঁতবস্ত্রের প্রচার, প্রসার ও জনপ্রিয়তা বৃদ্ধির লক্ষ্যে গত মার্চ মাসের ২১ তারিখে মেলাটি শুরু হয়েছে। এ নিয়ে পঞ্চমবারের মতো মেলাটি আয়োজন করে মিরপুর তাঁতশিল্প ফাউন্ডেশন। মেলাটি আগামী মে মাসের ২১ তারিখ পর্যন্ত চলবে।এবারের মেলায় রয়েছে মিরপুর বেনারসি, কাতান, রূপগঞ্জ ও নারায়ণগঞ্জের জামদানি, টাঙ্গাইলের তাঁতের শাড়ি, পাবনার সুতি শাড়ি ও লুঙ্গি, কুমিল্লার বিখ্যাত খাদি, রাঙামাটির শার্টসহ নানা ধরনের পোশাকের সংগ্রহ। মেলাটির আয়োজক মুহাম্মদ শাকিল হোসেন জানান, গত বছরের তুলনায় এবার আরও বেশি উন্নত মানের পোশাক আনা হয়েছে। প্রায় ৫০টি দোকান তৈরি করা হয়েছে, যা গতবারের তুলনায় বেশি। তিনটি খাবারের দোকানও আছে। তিনি বলেন, ‘বাংলাদেশের দক্ষ তাঁতিদের তৈরি তাঁতবস্ত্রের জনপ্রিয়তা বৃদ্ধি ও বাজার সম্প্রসারণের লক্ষ্যে আমরা প্রতিবছর তাঁতবস্ত্র বৈশাখী মেলার আয়োজন করি। প্রতিবছর স্থানীয় কর্তৃপক্ষের সঙ্গে কথা বলে মেলাটির আয়োজন করা হয়।’
