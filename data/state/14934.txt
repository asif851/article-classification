
পঞ্চগড়ে ট্রাক্টর থেকে ছিটকে পড়ে সজীব (৩০) নামের এক ট্রাক্টরচালকের মৃত্যু হয়েছে।
আজ রোববার সকালে পঞ্চগড় সদর উপজেলার পঞ্চগড়-তেঁতুলিয়া মহাসড়কের দ্বারিকামারী এলাকায় এ দুর্ঘটনা ঘটে। নিহত ট্রাক্টরচালক পঞ্চগড় সদরের মিঠাপুকুর এলাকার জহিরুল ইসলামের ছেলে।
প্রত্যক্ষদর্শী ব্যক্তিরা জানান, সকালে দ্বারিকামারী এলাকার চাওয়াই নদ থেকে বালুভর্তি ট্রাক্টর নদী থেকে সড়কে উঠিয়ে আনেন চালকের সহকারী মানিক। সড়কে তোলার পর চলন্ত অবস্থায় চালক সজীব উঠতে গেলে ছিটকে পড়ে যান। এ সময় ট্রাক্টরের চাকায় পৃষ্ঠ হয়ে ঘটনাস্থলেই তাঁর মৃত্যু হয়।
পঞ্চগড় সদর থানার ভারপ্রাপ্ত কর্মকর্তা (ওসি) রবিউল হাসান সরকার ট্রাক্টর থেকে ছিটকে পড়ে ওই চালকের মৃত্যুর বিষয়টি নিশ্চিত করেছেন।
