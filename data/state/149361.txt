
ভারতের পশ্চিমবঙ্গের উত্তর দিনাজপুরের দুর্গাপুর জুভেলিয়ান হোমে সাজা ভোগের পর বাংলাদেশি চার কিশোরকে ফেরত পাঠানো হয়েছে। গতকাল বৃহস্পতিবার দুপুর ১২টায় ভারতের পুলিশ তাদের বাংলাদেশের দিনাজপুরের হিলি চেকপোস্ট দিয়ে ইমিগ্রেশন পুলিশের কাছে হস্তান্তর করে।ওই কিশোরেরা হলো মাদারীপুর সদরের কুন্তিপাড়া গ্রামের মৃত আবদুল কাদের খানের ছেলে ইসমাইল খান (১৬), চরচাষাড় (জালালপুর) গ্রামের লিটন হাওলাদারের ছেলে সানজিদ হাওলাদার (১৬), দিনাজপুরের বীরগঞ্জ উপজেলার চৌপুকুরিয়া গ্রামের খুদিরাম রায়ের ছেলে অনিমেষ চন্দ্র রায় (১৭) এবং একই গ্রামের সাধন চন্দ্র রায়ের ছেলে বিমল চন্দ্র রায় (১৬)।ভারতের হিলি ইমিগ্রেশন চেকপোস্ট পুলিশের ভারপ্রাপ্ত কর্মকর্তা (ওসি) পরেশ মণ্ডল জানান, সাজাপ্রাপ্ত ওই চার কিশোর ২০১১ সালের ৮ জুলাই পঞ্চগড়ের তেঁতুলিয়া সীমান্ত এলাকা দিয়ে ভারতে অনুপ্রবেশ করে। তখন বিএসএফ তাদের আটক করে থানায় মামলা দেয়। পরে আদালত তাদের প্রত্যেককে দুই বছর করে সাজা ভোগের নির্দেশ দেন। সাজার মেয়াদ শেষ হওয়ার পর গতকাল তাদের বাংলাদেশে ফেরত পাঠানো হয়েছে।হিলি ইমিগ্রেশন চেকপোস্ট পুলিশের ওসি খাজা মুদ্দিন বলেন, ওই চার কিশোরকে তাদের অভিভাবকদের কাছে হস্তান্তর করা হয়েছে।
