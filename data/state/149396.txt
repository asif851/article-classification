
গাজীপুরে বঙ্গবন্ধু শেখ মুজিব সাফারি পার্কের অবৈধ স্থাপনা আজ মঙ্গলবার দুপুরে উচ্ছদ করেছেন ভ্রাম্যমাণ আদালত। দীর্ঘদিন ধরে এই জমিতে স্থায়ী ও অস্থায়ী স্থাপনা নির্মাণ করে বেদখলে রেখেছিলেন এক শ্রেণির ব্যবসায়ী।পার্কের ভারপ্রাপ্ত কর্মকর্তা শিব প্রসাদ ভট্টাচার্য বলেন, পার্কের প্রায় ১৭ একর জমি স্থানীয় কিছু লোক অবৈধভাবে দখল করে কাঁচা-পাকা বাড়ি, দোকান-পাট নির্মাণসহ নানা অসামাজিক কর্মকাণ্ড চালিয়ে আসছিলেন। এতে পার্কের কর্মকর্তা-কর্মচারী ও দর্শনার্থীরা নানা সমস্যায় পড়তেন। স্থানীয়ভাবে একাধিকবার উদ্যোগ নিলেও কোনো ফল না পাওয়ায় জেলা প্রশাসনে অভিযোগ দেওয়া হয়। এ​র পরিপ্রেক্ষিতে আজ সকাল থেকে দুপুর পর্যন্ত ওই জমিতে ভ্রাম্যমাণ আদালত পরিচালনা করা হয়।ভ্রাম্যমাণ আদালতের বিচারক ও গাজীপুরের নির্বাহী ম্যাজিস্ট্রেট মো. শরিফুল ইসলাম বলেন, পার্কের জমিতে অবৈধভাবে স্থাপিত অস্থায়ী ও স্থায়ী দোকান-পাট ছাড়াও পাকা-কাঁচা প্রায় অর্ধশত স্থাপনা উচ্ছেদ করা হয়েছে। অভিযানে শ্রীপুর থানা, জয়দেবপুর থানা-পুলিশ ছাড়াও আনসার সদস্যরা সহায়তা করেন।
