
সিলেটের বিয়ানীবাজার উপজেলার দাসউরা-সানেশ্বর বাজার সড়কের দেড় কিলোমিটার অংশে কার্পেটিং উঠে বড় বড় গর্তের সৃষ্টি হয়েছে। গত পাঁচ বছরেও সড়কটি সংস্কার করা হয়নি। সড়কটি বেহাল হয়ে পড়ায় বিয়ানীবাজার ও পাশের মৌলভীবাজারের বড়লেখা উপজেলার ১৪টি গ্রামের মানুষকে ব্যাপক দুর্ভোগ পোহাতে হচ্ছে।সরেজমিন দেখা গেছে, দাসউরা বাজার থেকে দাসউরা নিউমার্কেট পর্যন্ত দেড় কিলোমিটার সড়কে বড় বড় গর্ত।স্থানীয় বাসিন্দারা জানান, এই সড়ক দিয়ে ছোট-বড় সব ধরনের যানবাহন চলাচল করে। রাস্তা বেহাল হওয়ায় যাত্রী ও পথচারীদের দুর্ভোগ পোহাতে হচ্ছে। এ সড়ক দিয়ে বিয়ানীবাজার উপজেলা সদরে যাতায়াত করেন তিলপারা ইউনিয়নের নয়টি ও মৌলভীবাজারের বড়লেখা উপজেলার পাঁচটি গ্রামের মানুষ।সিএনজি অটোরিকশার চালক আবদুল বারী বলেন, এই রাস্তায় গাড়ি চালালে শরীর ব্যথা হয়ে যায়। দুই দিন পরপরই গাড়ি ওয়ার্কশপে নিতে হয়। দাসউরা উচ্চবিদ্যালয়ের প্রধান শিক্ষক মজির উদ্দিন বলেন, রাস্তার যে অবস্থা তাতে বয়স্ক ব্যক্তি বা রোগী পরিবহন করা খুবই ঝুঁকিপূর্ণ।স্থানীয় সরকার প্রকৌশল অধিদপ্তরের (এলজিইডি) বিয়ানীবাজার উপজেলা প্রকৌশলী রমেন্দ্র হোম চৌধুরী বলেন, এই রাস্তাটিসহ উপজেলার আরও ৩০-৩৫টি সড়কের অবস্থা খুবই খারাপ। বরাদ্দ না থাকায় সেগুলো সংস্কার করা যাচ্ছে না।
