
নাটোরের সিংড়া উপজেলা পরিষদের উপনির্বাচনে আওয়ামী লীগ-সমর্থিত প্রার্থীর পোস্টার ছেঁড়াকে কেন্দ্র করে দুই পক্ষের সংঘর্ষে ওয়ার্ড বিএনপির সভাপতিসহ কমপক্ষে ১১ জন আহত হয়েছেন।গত সোমবার রাতে সিংড়ার তিরাইল গ্রামে এ ঘটনা ঘটে। পরে আহত ব্যক্তিদের উদ্ধার করে উপজেলা স্বাস্থ্য কমপ্লেক্সসহ বিভিন্ন ক্লিনিকে ভর্তি করা হয়।পুলিশ ও এলাকাবাসী সূত্রে জানা যায়, তিরাইল গ্রামে সোমবার সকালে আওয়ামী লীগ-সমর্থিত চেয়ারম্যান প্রার্থী শফিকুল ইসলামের পোস্টার স্থানীয় বিএনপি-সমর্থিত ইউপি চেয়ারম্যান আরিফুল ইসলামের লোকজন ছিঁড়ে ফেলেন বলে অভিযোগ ওঠে। এ নিয়ে শফিকুলের পক্ষের জাহিদুল ইসলাম ওরফে জিন্নাহর সমর্থকদের সঙ্গে আরিফুলের লোকজনের পাল্টাপাল্টি ধাওয়ার ঘটনা ঘটে। খবর পেয়ে ঘটনাস্থলে সিংড়া থানার পুলিশ যায়। পরে রাত আটটার দিকে পুলিশ প্রত্যাহার করা হলে আবারও দুই পক্ষের পাল্টাপাল্টি ধাওয়ার একপর্যায়ে সংঘর্ষ বেধে যায়। এতে ১১ জন আহত হন। আহত ব্যক্তিরা হলেন স্থানীয় ওয়ার্ড বিএনপির সভাপতি মাহতাব উদ্দিন (৬৫), আবদুল মতিন (৩৫), খাইরুল ইসলাম (৭০), নওশাদ (৫০), জামাল (৫০), শহিদ সরকার (৬০), জুয়েল (১৯), আ. জোব্বার (৭০), ইয়াছিন (৪৫), জয়গন (৭৫) ও বাচ্চু সরদার (৪০)।সিংড়া থানার উপপরিদর্শক (এসআই) মাহবুব হোসেন বলেন, এ ঘটনায় গতকাল মঙ্গলবার দুপুর পর্যন্ত কোনো পক্ষ মামলা করেনি।
