
ককটেল ছোড়ার ‘চেষ্টার’ অভিযোগে ঢাকা বিশ্ববিদ্যালয়ের দুই ছাত্রকে গণধোলাই দিয়েছে পথচারীরা। আজ সোমবার সকাল পৌনে নয়টার দিকে জগন্নাথ হলের সামনে এ ঘটনা ঘটে।
গণধোলাইয়ের শিকার ছাত্ররা হলেন শফিউল শুভ (২৪) ও হারুনুর রশীদ (২৪। শফিউল বিশ্ববিদ্যালয়ের পরিসংখ্যান বিভাগের ও হারুন আরবি সাহিত্য বিভাগের মাস্টার্সের শিক্ষার্থী।
আহত অবস্থায় দুই ছাত্রকে উদ্ধার করে ঢাকা মেডিকেল কলেজ হাসপাতালে নিয়ে আসেন র‍্যাব সদস্যরা। নাম প্রকাশ না করে র‍্যাবের এক সদস্য দাবি করেন, সকালে জগন্নাথ হলের সামনে র‍্যাবের একটি টহল গাড়িকে লক্ষ্য করে শফিউল ও হারুন ককটেল নিক্ষেপের ‘চেষ্টা’ করেন। তখন পথচারীরা তাঁদের গণধোলাই দিয়ে র‍্যাবের কাছে হস্তান্তর করে। পরে র‍্যাব তাঁদের উদ্ধার করে হাসপাতালের নিয়ে আসে।হাসপাতাল সূত্র জানায়, তাঁদের অবস্থা গুরুতর নয়।
