
বিএনপি-জামায়াতের সন্ত্রাসকে ‘না’ বলে আগামীকাল বাড়ি ছেড়ে বেরিয়ে এসে ভোট দেওয়ার আহ্বান জানিয়েছেন প্রধানমন্ত্রী ও আওয়ামী লীগের সভানেত্রী শেখ হাসিনার উপদেষ্টা ও তাঁর ছেলে সজীব ওয়াজেদ জয়। আজ শনিবার জয় তাঁর ফেসবুক পাতায় এ আহ্বান জানান।
সজীব ওয়াজেদ জয় বলেন, ‘বিরোধী দল আগুন দিয়ে হামলা চালিয়ে যাচ্ছে, স্কুল ও পুলিশ কেন্দ্র পুড়িয়ে দিচ্ছে। গতকাল বিরোধী দলের সন্ত্রাসীরা পাঁচজন মানুষকে পুড়িয়ে হত্যা করেছে। আজ দেশের অনেকগুলো স্কুল ও ভোটকেন্দ্রে তারা অগ্নিসংযোগ করেছে। এমনকি আলোচনা চলার সময়ও তারা পেট্রল ও গানপাউডার দিয়ে গণপরিবহনে আরোহী নিরীহ নাগরিকদের গায়ে আগুন দিয়েছে। আমরা বারবার অনুরোধ করা সত্ত্বেও তারা তাদের সন্ত্রাস চালিয়ে গেছে।’
জয় বলেন, ‘বিএনপির জোট-সঙ্গী জামায়াত একই সন্ত্রাসী কৌশলে আমাদের স্বাধীনতা রুখতে চেয়েছিল। ১৯৭১ সালে তারা সফল হয়নি। সন্ত্রাসের মাধ্যমে এবারের নির্বাচন রুখতেও তারা সফল হবে না। বিএনপি-জামায়াতের সন্ত্রাসকে না বলুন। আগামীকাল বাড়ি ছেড়ে বেরিয়ে আসুন এবং ভোট দিন।’
