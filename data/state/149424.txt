
 

হেফাজতে ইসলামের মহাসচিব মাওলানা জুনায়েদ বাবুনগরীকে ৯ দিনের রিমান্ডে নেওয়া হয়েছে। মারধর, লুটতরাজ ও  হত্যার অভিযোগ এনে মতিঝিল থানায় করা একটি মামলায় তাঁকে রিমান্ডে নেওয়া হয়েছে।
আজ মঙ্গলবার বেলা সাড়ে তিনটার দিকে মতিঝিল থানার উপপরিদর্শক (এসআই) শেখ মফিজুর রহমান জুনায়েদ বাবুনগরীকে ১০ দিনের রিমান্ডে নেওয়ার আবেদন জানান। মহানগর হাকিম মো. তারেক মঈনুল ইসলাম ভূঁইয়ার আদালত বিকেল পাঁচটার দিকে বাবুনগরীর ৯ দিনের রিমান্ড মঞ্জুর করেন।
মারধর, লুটতরাজ ও  হত্যার অভিযোগ এনে মতিঝিল থানায় করা একটি মামলায় বাবুনগরীকে রিমান্ডে নেওয়ার আবেদন জানানো হয়। মামলায় ২৩৭ জনের নাম উল্লেখ করে অজ্ঞাতনামা ৩০-৪০ হাজার জনকে আসামি করা হয়েছে।
গতকাল সোমবার রাত আটটার দিকে পুরান ঢাকার ঢাকেশ্বরী মন্দির এলাকা থেকে বাবুনগরীকে আটক করে পুলিশ।
পুলিশের সূত্র জানায়, মাওলানা জুনায়েদ একটি ব্যক্তিগত গাড়িতে করে লালবাগ মাদ্রাসা থেকে চট্টগ্রামের উদ্দেশে রওনা হয়েছিলেন। এর কিছুক্ষণ পরেই ঢাকেশ্বরী মন্দির এলাকা থেকে তাঁকে আটক করা হয়। রাতে তাঁকে মিন্টো রোডে ঢাকা মহানগর গোয়েন্দা পুলিশের কার্যালয়ে নেওয়া হয়।
