
এত দিন সবাই তাঁকে চিনতেন কুদ্দুস বয়াতি নামে। পুরোনো পরিচয় ফেলে নতুনভাবে হাজির হচ্ছেন বয়াতি। এরই মধ্যে কণ্ঠে তুললেন পশ্চিমা সংগীতের ‘হিপহপ’ ধারার গান। আঞ্চলিক ভাষায় মেঠোসুর কণ্ঠে নিয়ে শ্রোতাদের মন জয় করা কুদ্দুস বয়াতির এই নতুন গানটির নাম ‘আসো মামা হে’। যা ঢাকা শহরে এখন সংগীত পিপাসুদের আলোচনার বিষয় হয়েছে। সোমেশ্বর অলির কথায় এর সুর-সংগীত করেছেন প্রীতম হাসান। কুদ্দুস বয়াতির সঙ্গে প্রীতমও গানটি গেয়েছেন। গানচিলের প্রযোজনায় এটি নির্মাণ করা হয়েছে পয়লা বৈশাখ উপলক্ষে।বাংলা নববর্ষে এমন অনেক চমক নিয়ে সরগরম রাজধানীর অডিও বাজার। প্রযোজনা প্রতিষ্ঠানগুলো নতুন গানের অ্যালবাম প্রকাশের উদ্যোগ নিয়েছে। ইতিমধ্যে বেশ কিছু নতুন অ্যালবামও ছাড়া হয়েছে।গতকাল মঙ্গলবার বাজার ঘুরে দেখা গেছে বৈশাখী অ্যালবামগুলোর মধ্যে লোক, আধুনিক, লালন ও রবীন্দ্রসংগীত। লোকধারার অ্যালবাম প্রাধান্য পেয়েছে এবার। এবার সিডির পাশাপাশি অনলাইন ও ইউটিউবে অডিও এবং মিউজিক ভিডিও প্রকাশ পাবে বলে আয়োজকেরা জানান।প্রযোজনা প্রতিষ্ঠান জি সিরিজ ও অগ্নিবীণা এবার সবচেয়ে বেশি নতুন অ্যালবাম প্রকাশের উদ্যোগ নিয়েছে। এই প্রতিষ্ঠানের উদ্যোক্তা নাজমুল হক ভূঁইয়া জানান, নববর্ষ উপলক্ষে করা অর্ধশত অ্যালবামের মধ্যে বেশির ভাগই বাজারে ছেড়েছেন তাঁরা। প্রযোজনা প্রতিষ্ঠান লেজার ভিশনের ব্যবস্থাপনা পরিচালক মাজহারুল ইসলাম জানান, তাঁরা ১০টি নতুন অ্যালবাম করেছেন। সব কটিই বাজারে এসেছে। সাড়াও ভালো মিলছে।দীর্ঘদিন পর নববর্ষ উপলক্ষে প্রকাশিত হয়েছে কণ্ঠশিল্পী মমতাজের অ্যালবাম। সিডি চয়েস থেকে প্রকাশিত হয়েছে তাঁর একক অ্যালবাম জলের আয়না। একক অ্যালবাম প্রকাশের ক্ষেত্রে সবচেয়ে বেশি সময় নিয়েছেন ডিফারেন্ট টাচ ব্যান্ডের কণ্ঠশিল্পী মেসবা রহমান। চার দশকের সংগীতজীবনে প্রথম একক অ্যালবাম প্রকাশ করেছেন তিনি। লেজার ভিশন থেকে প্রকাশিত তাঁর অ্যালবামের নাম তোমার জন্য। একই প্রতিষ্ঠান থেকে লোকগান নিয়ে বাজারে এসেছে শিল্পী শিমুল খানের অ্যালবাম যাদু জানে, লোকগানের দল নকশিকাঁথার অ্যালবাম নকশিকাঁথার গান।আর্ব এন্টারটেইনমেন্টের প্রযোজনায় বাজারে এসেছে শিল্পী আসিফ আকবর ও ডলি সায়ন্তনীর দ্বৈত অ্যালবাম প্রজেক্ট ডলি সায়ন্তনী। মিশ্র অডিও অ্যালবাম বকুল চাঁপার শিল্পীরা হলেন ফাহমিদা নবী, সজীব দাস, নির্ঝর, হৃদয় হাসান প্রমুখ।
