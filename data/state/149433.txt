
বগুড়ার শাজাহানপুর উপজেলায় বাস, টেম্পো ও মোটরসাইকেলের ত্রিমুখী সংঘর্ষে এক দম্পতি নিহত হয়েছেন। তাঁরা হলেন শফিকুল ইসলাম (৩৫) ও তাঁর স্ত্রী মুক্তা বেগম (২৭)। এদিকে সিরাজগঞ্জে পৃথক দুর্ঘটনায় দুজন নিহত ও তিনজন আহত হয়েছেন। নিহত দুজনের মধ্যে একজনের নাম আবদুল লতিফ (৪৫)। অপরজনের পরিচয় জানা যায়নি। গতকাল শুক্রবার এসব দুর্ঘটনা ঘটে।ঢাকা-রংপুর মহাসড়কের বগুড়া শাজাহানপুর উপজেলার মাঝিড়া বন্দর এলাকায় ঢাকাগামী একটি দূরপাল্লার বাসের সঙ্গে টেম্পো ও মোটরসাইকেলের ত্রিমুখী সংঘর্ষে ঘটনাস্থলেই মোটরসাইকেলের আরোহী শফিকুল ও তাঁর স্ত্রী মুক্তা নিহত হন। গতকাল বেলা আড়াইটার দিকে মাঝিড়া বন্দরের খড়না সংযোগ সড়কের কাছে এ দুর্ঘটনা ঘটে। শাজাহানপুর উপজেলার সুজাবাদ দহপাড়া গ্রামে এ দম্পতির বাড়ি। দুর্ঘটনায় আহত হয়েছেন টেম্পোচালক সোহেল (২৫)। তাঁকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।দুজন প্রত্যক্ষদর্শী বলেন, শফিকুল স্ত্রীকে নিয়ে মোটরসাইকেল চালিয়ে যাচ্ছিলেন। মোটরসাইকেলটি মহাসড়ক থেকে যখন খড়না সড়কের দিকে মোড় নিচ্ছিল, তখন সেখানে টেম্পোটি মহাসড়কের ওপরই ঘুরিয়ে নেওয়ার চেষ্টা করছিলেন চালক সোহেল। এ সময় পেছন দিক থেকে আসা একতা পরিবহনের একটি বাস সেটিকে ধাক্কা দেয়। এতে বিপরীত দিক থেকে আসা মোটরসাইকেলটির সঙ্গে টেম্পোর সংঘর্ষ হয়। এতে ওই দম্পতি ছিটকে রাস্তায় পড়ে বাসের চাপায় ঘটনাস্থলেই নিহত হন।শাজাহানপুর থানার সহকারী উপপরিদর্শক জাহাঙ্গীর আলম ঘটনার সত্যতা নিশ্চিত করেছেন।এদিকে সিরাজগঞ্জের হাটিকুমরুল হাইওয়ে থানার ভারপ্রাপ্ত কর্মকর্তা আবদুল কাদের জিলানী বলেন, গতকাল সকালে ঠাকুরগাঁও থেকে কিশোরগঞ্জগামী একটি গরুবোঝাই ট্রাক বগুড়া-নগরবাড়ি মহাসড়কের রায়গঞ্জ উপজেলার দাথিয়া দিঘরে পৌঁছালে চালক নিয়ন্ত্রণ হারিয়ে রাস্তার পাশে খাদে পড়ে যান। এতে ট্রাকে থাকা চারজন গরু ব্যবসায়ী আহত হন। তাঁদের বগুড়ার শহীদ জিয়াউর রহমান হাসপাতালে ভর্তি করা হলে দুপুরের দিকে লতিফ মারা যান। তিনি কিশোরগঞ্জের হোমেনপুর থানার নান্দানিয়া গ্রামের হারেজ উদ্দিনের ছেলে।সদর থানার ভারপ্রাপ্ত কর্মকর্তা (ওসি) হেলাল উদ্দীন বলেন, গতকাল দুপুরে সিরাজগঞ্জ-কাজীপুর সড়কের সদর উপজেলার খোকশাবাড়িতে সিএনজিচালিত অটোরিকশার চাপায় এক পথচারী (৪৫) নিহত হয়েছেন। তবে তাঁর পরিচয় জানা যায়নি।
