

বাংলাদেশ আদিবাসী ফোরামের সভাপতি জ্যোতিরিন্দ্র বোধিপ্রিয় (সন্তু) লারমা বলেছেন, সরকার ভিন্ন জাতিসত্তার মানুষদের নিশ্চিহ্ন করে দেওয়ার তৎপরতা চালিয়ে যাচ্ছে। এসব জাতির মানুষ যদি সমান অধিকার নিয়ে বেঁচে থাকতে চায়, তাহলে তাদের সংগ্রাম চালিয়ে যেতে হবে।আন্তর্জাতিক আদিবাসী দিবস উপলক্ষে আজ বুধবার কেন্দ্রীয় শহীদ মিনারে অনুষ্ঠিত সমাবেশে এ কথা বলেন সন্তু লারমা। এ সমাবেশের আয়োজন করে বাংলাদেশ আদিবাসী ফোরাম।পার্বত্য চট্টগ্রাম আঞ্চলিক পরিষদের চেয়ারম্যান সন্তু লারমা অধিকার আদায়ের সংগ্রামে বিভিন্ন ক্ষুদ্র জাতিগোষ্ঠীর তরুণদের এগিয়ে আসার আহ্বান জানান।আজ সকালে সমাবেশের উদ্বোধন করেন লেখক-অধ্যাপক জাফর ইকবাল। তিনি বলেন, ‘আমার জীবনের সবচেয়ে বড় উপলব্ধি হলো বৈচিত্র্যই সৌন্দর্য।’ তিনি আরও বলেন, দেশে ভিন্ন জাতিসত্তার মানুষেরা নানা সমস্যায় জর্জরিত। তারা তাদের ন্যায্য অধিকার পাচ্ছে না। তারা ভালো না থাকলে দেশও ভালো চলবে না।অনুষ্ঠানের প্রধান অতিথির বক্তব্যে বেসরকারি বিমান পরিবহন ও পর্যটনমন্ত্রী রাশেদ খান মেনন বলেন, নানা জাতিসত্তার মানুষদের নিয়েই বাংলাদেশ। বিদেশি অতিথিদের সামনে এই বৈচিত্র্য নিয়ে গর্ব করা হয় কিন্তু রাষ্ট্রীয়ভাবে বা সংবিধানে তাদের স্বীকার করা হয় না। তিনি আরও বলেন, ‘আমাদের উচিত, আমাদের কর্তব্য আদিবাসীদের আদিবাসী বলেই বাস্তবে মেনে নেওয়া।’সমাবেশে স্বাগত বক্তব্য দেন আদিবাসী ফোরামের সাংগঠনিক সম্পাদক শক্তিপদ ত্রিপুরা। সমাবেশে আরও বক্তব্য দেন সংসদ সদস্য ও আদিবাসীবিষয়ক সংসদীয় ককাসের আহ্বায়ক ফজলে হোসেন বাদশা, বাংলাদেশ কমিউনিস্ট পার্টির সভাপতি মুজাহিদুল ইসলাম সেলিম, গবেষক-কলামিস্ট সৈয়দ আবুল মকসুদ, নাট্য ব্যক্তিত্ব মামুনুর রশীদ, খুশী কবির, চাকমা রাজা দেবাশীষ রায় প্রমুখ।
 
