
তথ্যমন্ত্রী হাসানুল হক ইনু বলেছেন, গ্রামীণ ব্যাংক কোনো ব্যক্তির বা পরিবারের পৈতৃক সম্পত্তি নয়। এ ব্যাংকের বেশির ভাগ বিনিয়োগ সরকারের। সুতরাং গ্রামীণ ব্যাংক ধ্বংস করার প্রশ্নই ওঠে না।
গতকাল শুক্রবার বেলা ১১টায় কুষ্টিয়ার ভেড়ামারায় সাংবাদিকদের এসব কথা বলেন। উপজেলা পরিষদ মিলনায়তনে শ্রমিক সমাবেশে তিনি প্রধান অতিথি ছিলেন।
তথ্যমন্ত্রী বলেন, গ্রামীণ ব্যাংক জনসাধারণের যে উপকার করে, সেটা বহাল রাখতে এবং নিয়মের ভেতর কাজ করতে সরকার চিন্তাভাবনা করছে। সুতরাং এখানে হুমকি-ধমকির কোনো বিষয় নেই। গ্রামীণ ব্যাংককে কীভাবে সুন্দর করা যায়, এ ব্যাপারে আলোচনা হতে পারে। হাসানুল হক ইনু বলেন, ড. ইউনূস গত দুই বছরে ব্যাংকের দায়িত্ব থেকে সরে যাওয়ায় ব্যাংকের সেবার মান কমেনি। গ্রামীণ ব্যাংক আগের মতোই জনগণকে সেবা দিয়ে যাচ্ছে। নারীর ক্ষমতায়নে তারা ভূমিকা রাখছে। নির্বাচনকালীন সরকার প্রসঙ্গে বিএনপির উদ্দেশে তথ্যমন্ত্রী বলেন, ‘হাওয়ায় গুলি না ছুড়ে সরাসরি একটা রূপরেখাসহ প্রস্তাব হাজির করেন। তারপর আমরা আলোচনা করব এবং অবশ্যই সমঝোতা করতে সমর্থ হব।’
