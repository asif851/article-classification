
Islamic parties call daylong hartal for Oct 26 by www.Prothom-Alo.com
২৬ অক্টোবর সারা দেশে সকাল-সন্ধ্যা হরতাল ডেকেছে সম্মিলিত ইসলামী দলসমূহ। আজ বুধবার বেলা সাড়ে ১১টার দিকে জাতীয় প্রেসক্লাবে এক সংবাদ সম্মেলনে কর্মসূচির ঘোষণা দেন সংগঠনের মহাসচিব মাওলানা জাফরুল্লাহ খান।
পবিত্র হজ ও মহানবী (সা.)-কে নিয়ে আপত্তিকর মন্তব্য করায় সাবেক ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকীকে ইন্টারপোলের মাধ্যমে গ্রেপ্তারের দাবিতে এ হরতাল ডাকা হয়।
এর আগে আবদুল লতিফ সিদ্দিকীকে গ্রেপ্তারের জন্য দুই দফায় সময় বেঁধে দিয়েছিল সম্মিলিত ইসলামী দলসমূহ। কিন্তু এর মধ্যে তাঁকে গ্রেপ্তার না করায় সংগঠনটি এ কর্মসূচি ঘোষণা করে।
সংবাদ সম্মেলনে বাংলাদেশ ইসলামিক পার্টির চেয়ারম্যান আবদুল মবিন, মুসলিম লীগ একাংশের কাজী আবুল খায়ের, খেলাফত যুব আন্দোলনের সভাপতি মাওলানা ফখরুল ইসলাম প্রমুখ উপস্থিত ছিলেন।
