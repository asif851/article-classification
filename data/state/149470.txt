
যশোরের চৌগাছা উপজেলায় বোনকে উত্ত্যক্ত করার প্রতিবাদ করায় ভাইয়ের হাত-পা থেঁতলে দেওয়ার ঘটনায় মামলা হয়েছে। এ ঘটনায় পুলিশ কাউকে গ্রেপ্তার করতে পারেনি।
মামলার আসামিরা হলেন চৌগাছা উপজেলার হাকিমপুর ইউনিয়নের ৬ নম্বর ওয়ার্ড আওয়ামী লীগের সাধারণ সম্পাদক আরাজি সুলতানপুর গ্রামের বাসিন্দা আলাউদ্দীন, একই গ্রামের মিকাইল, মাঠচাকলা গ্রামের মো. জুয়েল, আসাদুল ইসলাম, সাহাবুদ্দিন, মুকুল ও জাহিদুল ইসলাম। হামলার শিকার মো. তুহিন ইসলামের (২৮) বাবা নুরুল ইসলাম বাদী হয়ে সাতজনের নাম উল্লেখ করে রোববার বিকেলে চৌগাছা থানায় এ মামলা করেন।
গত শনিবার দুপুরে স্থানীয় দেবীপুর বাজারে কয়েকজন মিলে তুহিনকে ধরে রাস্তার ওপরে নিয়ে প্রকাশ্যে হাতুড়ি ও রড দিয়ে পিটিয়ে তাঁর হাত-পা থেঁতলে দেন। গুরুতর আহত অবস্থায় তুহিনকে যশোর ২৫০ শয্যাবিশিষ্ট জেনারেল হাসপাতালে ভর্তি করে চিকিৎসা দেওয়া হচ্ছে।
যশোর জেনারেল হাসপাতালের সহকারী রেজিস্ট্রার বজলুর রশীদ রোববার সন্ধ্যায় প্রথম আলোকে বলেন, ‘তুহিনের এক্স-রে প্রতিবেদন এখনো হাতে আসেনি। তাই হাত-পা ভেঙেছে কি না, তা স্পষ্ট করে বলা যাচ্ছে না। তবে লক্ষণ দেখে মনে হচ্ছে, জখম খুবই গুরুতর।’
জানতে চাইলে চৌগাছা থানার ভারপ্রাপ্ত কর্মকর্তা (ওসি) এম মসিউর রহমান প্রথম আলোকে বলেন, তুহিনের বোনকে উত্ত্যক্ত করার ঘটনা সত্য নয়। হামলার শিকার তুহিনের সঙ্গে হামলাকারী জুয়েল ও আলাউদ্দীনদের রাজনৈতিক দ্বন্দ্ব আছে। সেই দ্বন্দ্বের জেরে তুহিনকে মারপিট করা হয়। ইউপি নির্বাচনের আগে থেকেই তাঁদের মধ্যে এ দ্বন্দ্ব।
আরও পড়ুন: 
ভাইয়ের হাত-পা থেঁতলে দিল বখাটেরা
