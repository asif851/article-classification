
ফেনীর ফুলগাজী উপজেলা চেয়ারম্যান একরামুল হক হত্যাকাণ্ডে জড়িত থাকার অভিযোগে স্থানীয় আওয়ামী লীগের নেতা বেলাল হোসেনের বাড়িতে আগুন দিয়েছেন একরামুল হকের সমর্থকেরা। আজ সোমবার বেলা ১১টার দিকে এ ঘটনা ঘটে।
বেলালের বাড়ি উপজেলার আনন্দপুর ইউনিয়নের ইসলামপুর গ্রামে। তিনি আনন্দপুর ইউনিয়ন পরিষদের সদস্য ও আনন্দপুর ইউনিয়ন আওয়ামী লীগের সাধারণ সম্পাদক। এক সময় একরামুলের ঘনিষ্ঠ ছিলেন তিনি।
পুলিশ ও স্থানীয় লোকজন জানান, একরামুল হক হত্যাকাণ্ডে জড়িত থাকার অভিযোগে আজ বেলা ১১টার দিকে বেলালের বাড়ি ঘেরাও করেন একরামুলের সমর্থকেরা। এ সময় বেলাল হোসেন বাড়ি থেকে পালিয়ে যান। পরে তাঁরা ওই বাড়িতে আগুন ধরিয়ে দেন। খবর পেয়ে ফেনী থেকে ফায়ার সার্ভিসের সদস্যরা ঘটনাস্থলে গিয়ে আগুন নেভান। পরে ফুলগাজী থানা থেকে পুলিশ ঘটনাস্থলে গিয়ে পরিস্থিতি নিয়ন্ত্রণে আনে।
জেলা পুলিশ সুপার পরিতোষ ঘোষ বেলাল হোসেনের বাড়িতে আগুন দেওয়ার ঘটনার সত্যতা নিশ্চিত করেছেন।
ফুলগাজী থানার ভারপ্রাপ্ত কর্মকর্তা (ওসি) আবু নাসের মোহাম্মদ প্রথম আলোকে বলেন, পুলিশ দেখে একরামুলের সমর্থকেরা ঘটনাস্থল ত্যাগ করেন। আগুনে ছয়টি ঘর পুড়ে গেছে। তবে এতে হতাহতের কোনো ঘটনা ঘটেনি। বাড়ির লোকজন আগেই ঘর থেকে বেরিয়ে যান।
