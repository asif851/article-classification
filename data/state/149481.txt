
সুস্বাস্থ্য মানে কর্মক্ষমতা বা জীবনীশক্তি। একজন মানুষ কতটা মোটা বা হালকা-পাতলা, তা নিয়ে সুস্বাস্থ্য নির্ণয় করা যায় না। তিনিই সুস্বাস্থ্যের অধিকারী, যিনি একনাগাড়ে অনেকক্ষণ কাজ করতে পারেন। সহজে ক্লান্ত হন না। কিন্তু কেবল শারীরিক সক্ষমতাই কি একজন মানুষকে সম্পূর্ণ সুস্থ রাখতে পারে?চিকিৎসাবিজ্ঞান বলছে, শরীরের সুস্থতার জন্য মনের সুস্থতা খুবই জরুরি। মনের সুস্থতা না থাকলে একসময় শরীরও নির্জীব হয়ে পড়ে। তাই মনের ও শরীরের সুস্থতার জন্য বিশ্বব্যাপী, বিশেষ করে ভারত উপমহাদেশে প্রাচীনকাল থেকে যোগব্যায়ামের প্রচলন শুরু হয়। মুনি-ঋষিরা শরীর ও মনের ওপর নিয়ন্ত্রণ আনতে এই ব্যায়াম শুরু করেন। তাঁদের ধ্যানের অন্যতম একটি বিষয় হয়ে দাঁড়ায় যোগব্যায়াম। প্রাচীনকাল থেকে চলে আসা এই ব্যায়াম এখন সারা বিশ্বে ছড়িয়ে পড়েছে। সাধারণ মানুষের কাছেও জনপ্রিয় হচ্ছে যোগব্যায়াম। এমনই এক পরিস্থিতিতে এ বছর বিশ্বের সব দেশে পালিত হচ্ছে আন্তর্জাতিক যোগ (ইয়োগা) দিবস।গত বছর ভারতের প্রধানমন্ত্রী নরেন্দ্র মোদি জাতিসংঘের সাধারণ অধিবেশনে গিয়ে বিশ্বব্যাপী ২১ জুনকে ইয়োগা দিবস ঘোষণার প্রস্তাব করেন। জাতিসংঘ তাঁর প্রস্তাব গ্রহণ করায় এবারই প্রথমবারের মতো এটি বিশ্বব্যাপী পালিত হচ্ছে।জাতিসংঘ এবারই প্রথমবারের মতো দিবসটি বিশ্বব্যাপী পালনের ঘোষণা দেয়। এ বছর দিবসটির প্রতিপাদ্য হলো ‘সামঞ্জস্য ও শান্তির জন্য যোগ’।বাংলাদেশেও দিবসটি গতকাল রোববার পালিত হয়েছে। শাহবাগে জাতীয় জাদুঘরে বিশ্ব ইয়োগা দিবস উপলক্ষে আয়োজিত এক অনুষ্ঠানে বিশিষ্টজনেরা বলেছেন, যোগব্যায়াম মন ও শরীরকে শান্ত করে। শরীরকে শুদ্ধ করে, সুস্থ রাখে। যখন একটি জাতির মন ও শরীর সুস্থ থাকে, তখন সেই জাতির উন্নতি ঠেকিয়ে রাখা যায় না। তাঁরা যোগব্যায়ামের প্রতি সমাজের সব শ্রেণির মানুষকে আকৃষ্ট করতে উদ্যোগ নেওয়ার আহ্বান জানান।ইয়োগা দিবস উপলক্ষে এই অনুষ্ঠানটি যৌথভাবে আয়োজন করে ভারতীয় হাইকমিশনের ইন্দিরা গান্ধী সাংস্কৃতিক কেন্দ্র, ইউএন সিস্টেম ইন বাংলাদেশ ও বাংলাদেশ ইয়োগা অ্যাসোসিয়েশন।অনুষ্ঠানে প্রধান অতিথি ছিলেন প্রধানমন্ত্রীর আন্তর্জাতিক বিষয়ক উপদেষ্টা গওহর রিজভী। তিনি বলেন, যোগ ্যায়াম মন ও শরীরকে সুস্থ রাখে। তিনি বলেন, উন্নয়নের জন্য, নতুন ভাবনার জন্য সুস্থতা খুবই জরুরি। তাই ইয়োগাকে আরও বিস্তৃত পরিসরে নিয়ে যেতে হবে। যেন সাধারণ মানুষ এই ব্যায়ামের মাধ্যমে উপকৃত হতে পারে।বিশেষ অতিথির বক্তব্য দেন বাংলাদেশে নিযুক্ত ভারতের হাইকমিশনার পঙ্কজ সরন। তিনি বলেন, ব্যক্তিজীবনে ইয়োগা পালনে মন ও শরীরের উন্নতি হবে। একই সঙ্গে জাতীয় জীবনেও উন্নতি আসবে।অনুষ্ঠানে বাংলাদেশে জাতিসংঘের আবাসিক সমন্বয়কারী রবার্ট ওয়াটকিনস্ ও ইয়োগা অ্যাসোসিয়েশনের সভাপতি মোহাম্মদ হারুন বক্তব্য দেন। যোগব্যায়ামের ইতিহাস নিয়ে একটি তথ্যচিত্র প্রদর্শন করা হয়। এ ছাড়া ইন্দিরা গান্ধী সাংস্কৃতিক কেন্দ্র ও ইয়োগা অ্যাসোসিয়েশনের শিক্ষার্থীরা অনুষ্ঠানে যোগব্যায়াম প্রদর্শন করেন।
