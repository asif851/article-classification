
বরিশালের গৌরনদী উপজেলার সরকারি গৌরনদী কলেজ পরীক্ষা কেন্দ্রে এইচএসসি পরীক্ষার প্রথম দিন আজ বৃহস্পতিবার বাংলা প্রথম পত্র পরীক্ষা চলাকালে একটি কক্ষের ছাদের বিম ধসে পড়ায় দুই পরীক্ষার্থী আহত হয়েছে। পরে আহতদের চিকিত্সা দিয়ে অন্যত্র সরিয়ে পরীক্ষা নেওয়া হয়।
সরকারি গৌরনদী কলেজ পরীক্ষা কেন্দ্রের ভারপ্রাপ্ত কর্মকর্তা অধ্যক্ষ আবদুল মজিদ জানান, এবারের এইচএসসি পরীক্ষায় সরকারি গৌরনদী কলেজ কেন্দ্রে পরীক্ষা দিচ্ছে ৫৫৮ জন পরীক্ষার্থী। কলেজের বিভিন্ন কক্ষে এসব পরীক্ষার্থীর সিট পড়েছে। পরীক্ষা শুরু হওয়ার প্রায় এক ঘণ্টা পর বেলা ১১টার দিকে ওই কেন্দ্রের ১৩ কক্ষের ছাদের বড় একটি অংশ হঠাত্ করেই ধসে পড়ে। এতে পালরদী মডেল স্কুল অ্যান্ড কলেজের পরীক্ষার্থী রিয়াজ হাওলাদার ও মুরাদ সিকদার গুরুতর জখম হন। একই সময় ওই কক্ষের বেঞ্চ ভেঙে পড়ে সফিকুল ইসলাম নামের আরেক পরীক্ষার্থী আহত হয়। পরে আহতদের উদ্ধার করে চিকিত্সা দেন কেন্দ্রের কর্তব্যরত শিক্ষক ও চিকিত্সকেরা। পরে তাদের অন্য কক্ষে সরিয়ে নিয়ে পরীক্ষা দেওয়ার ব্যবস্থা করা হয়।
গৌরনদী উপজেলা পরীক্ষা কমিটির সভাপতি ও গৌরনদী উপজেলা নির্বাহী কর্মকর্তা মোহাম্মদ মাসুদ হাসান পাটোয়ারী ঘটনার সত্যতা স্বীকার করে বলেন, আহতদের চিকিত্সার ব্যবস্থা নেওয়া হয়েছে।
