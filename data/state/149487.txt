
ঝিনাইদহের কালীগঞ্জ উপজেলার মল্লিকপুরে কয়েক শ বছরের পুরোনো ও বিশাল আকৃতির বটগাছ দেখে মুগ্ধ হয়েছেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। গাছটি রক্ষায় সবাইকে এগিয়ে আসার আহ্বান জানিয়েছেন তিনি। বাংলাদেশ বোটানিক্যাল সোসাইটির উদ্যোগে দেশের বটগাছ সংরক্ষণের লক্ষ্যে জনসচেতনতামূলক কার্যক্রমের অংশ হিসেবে উপাচার্য গতকাল শুক্রবার দুপুরে এই বটগাছ দেখতে আসেন।এ সময় আরও উপস্থিত ছিলেন ঢাকা বিশ্ববিদ্যালয়ের প্রো-উপাচার্য (শিক্ষা) নাসরীন আহমাদ, বাংলাদেশ বোটানিক্যাল সোসাইটির প্রেসিডেন্ট সৈয়দ হাদিউজ্জামান, বাংলাদেশ জীববৈচিত্র্য সংরক্ষণ বিভাগের প্রধান সংরক্ষক অসিত রঞ্জন পাল, ঢাকা বিশ্ববিদ্যালয়ের জীববিজ্ঞান বিভাগের ডিন ইমদাদুল হক, উদ্ভিদবিজ্ঞান বিভাগের চেয়ারম্যান আবুল বাশার, জেলা বিভাগীয় বন কর্মকর্তা মাঈনুদ্দিন খান প্রমুখ।জানা গেছে, ২৫০ থেকে ৩০০ বছর আগে স্থানীয় এক কুমারের কুয়ার দেয়ালে বটগাছটি জন্মেছিল। মূল গাছটি মারা গেলেও এর ৪৫টি শাখা গাছ বর্তমানে ছড়িয়ে আছে।
