
কক্সবাজারের পেকুয়া উপজেলায় পাহাড় কাটা বন্ধের দাবিতে মানববন্ধন ও সমাবেশ করেছে ‘সেভ দ্য নেচার’ নামের একটি সংগঠন। গতকাল রোববার বিকেলে পেকুয়া উপজেলার চৌমুহনী এলাকায় এ কর্মসূচি পালন করা হয়। মানববন্ধনে বিভিন্ন শ্রেণি–পেশার মানুষ অংশ নেন।
সমাবেশে বক্তারা বলেন, পেকুয়া উপজেলার শীলখালীতে পাহাড় কাটা হচ্ছে। এ বিষয়ে প্রশাসনকে দ্রুত ব্যবস্থা নিতে হবে। পাহাড় কাটা অব্যাহত থাকলে পেকুয়ার সাধারণ জনগণকে নিয়ে দুর্বার আন্দোলন গড়ে তোলা হবে।
‘সেভ দ্য নেচার’ পেকুয়া উপজেলা শাখার ভারপ্রাপ্ত সভাপতি ইমরান হোসাইনের সভাপতিত্বে ও সাধারণ সম্পাদক রাশেদুল ইসলামের সঞ্চালনায় অনুষ্ঠিত সমাবেশে প্রধান অতিথি ছিলেন সংগঠনের কেন্দ্রীয় চেয়ারম্যান মোয়াজ্জেম রিয়াদ। বিশেষ অতিথি ছিলেন সংগঠনের কক্সবাজার জেলা শাখার সভাপতি শাহাদাত হোসাইন, সহসভাপতি জয়নাল আবেদিন, পেকুয়া উপজেলা শাখার সহসভাপতি ওসমান সরওয়ার, উপজেলা প্রেসক্লাবের সাধারণ সম্পাদক দিদারুল করিম। 
 
