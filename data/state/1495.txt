
অবাধ, সুষ্ঠু ও গ্রহণযোগ্য নির্বাচনের জন্য বাংলাদেশের প্রধান রাজনৈতিক দলগুলো যথাযথ পদক্ষেপ নেয়নি বলে মনে করে যুক্তরাষ্ট্র। এটা কোনো ভালো লক্ষণ নয় বলে মনে করে দেশটি। পাশাপাশি যুক্তরাষ্ট্র পরিষ্কার ভাষায় জানিয়ে দিয়েছে, সহিংসতা কোনোভাবেই গ্রহণযোগ্য নয়।
গতকাল বৃহস্পতিবার মার্কিন পররাষ্ট্র দপ্তরের নিয়মিত প্রেস ব্রিফিংয়ে উপমুখপাত্র মারি হারফ এসব কথা বলেন।
বাংলাদেশের বর্তমান রাজনৈতিক পরিস্থিতি সম্পর্কে এক প্রশ্নের জবাবে মারি হারফ বলেন, ‘গত সোমবার আমরা এ বিষয়ে যা বলেছিলাম, তার চেয়ে আর কোনো আপডেট আমার কাছে নেই। তখন যা বলেছিলাম, সেটাই আবার বলছি, আমরা বিশ্বাস করি, গঠনমূলক আলোচনার জন্য প্রধান রাজনৈতিক দলগুলোর প্রয়াস দ্বিগুণ করার বিষয়টি এখন অন্য যেকোনো সময়ের চেয়ে আরও জরুরি। একটি অবাধ, সুষ্ঠু নির্বাচন, যা গ্রহণযোগ্য হবে, সেদিকে এগিয়ে যাওয়ার পথ তাদেরই খুঁজে বের করতে হবে। আর সহিংসতা গ্রহণযোগ্য নয়, কখনোই গ্রহণযোগ্য নয়। কারণ তা গণতান্ত্রিক পদ্ধতিকে ধ্বংস করে।’ তিনি আরও বলেন, ‘আমি যতদূর জানি, এ সপ্তাহের শেষে সেখানে সংসদ নির্বাচন হবে। আমরা কোনো নির্বাচনী পর্যবেক্ষক পাঠাব না। একটা অবাধ, সুষ্ঠু ও গ্রহণযোগ্য নির্বাচন অনুষ্ঠানের ব্যাপারে প্রধান রাজনৈতিক দলগুলো এখনো সমঝোতায় না আসতে পারায় আমরা অখুশি। তাই আমরা এটাকে উত্সাহিত করছি। এবং আমরা পরিস্থিতির দিকে নজর রাখব। পাশাপাশি যতটুকু যুক্ত থাকা প্রয়োজন আমরা থাকছি।’
৫ জানুয়ারি অনুষ্ঠেয় নির্বাচনকে যুক্তরাষ্ট্র স্বীকৃতি দেবে কি না—এমন প্রশ্নের জবাবে পররাষ্ট্র দপ্তরের উপমুখপাত্র বলেন, ‘নির্বাচনের ফলাফল নিয়ে আমরা আগাম কিছু বলতে পারি না। আমি তো পরিষ্কার করেই বলেছি,  অবাধ, সুষ্ঠু ও গ্রহণযোগ্য নির্বাচন অনুষ্ঠানের ব্যাপারে তারা কোনো পদক্ষেপ নিতে পারেনি। এর থেকে পরিষ্কার যে এটা কোনো ভালো লক্ষণ নয়। তবে ফলাফল নিয়ে বা পরবর্তী সময়ে আমরা কী বলব, তা নিয়ে আমি আগ বাড়িয়ে কিছু বলতে চাই না।’
বিরোধীদলীয় নেতার গৃহবন্দী-সংক্রান্ত একটি প্রশ্নের জবাব এড়িয়ে যান মারি হারফ। এ বিষয়ে তাঁদের লোকজনের কাছে খোঁজখবর নেবেন বলে তিনি জানান।
 
