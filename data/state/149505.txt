
আনসারের এক সদস্যকে গুরুতর আহত অবস্থায় ঢাকা মেডিকেল কলেজ হাসপাতালে আনার পর মৃত ঘোষণা করা হয়েছে। গতকাল শুক্রবার দিবাগত রাতে এই ঘটনা ঘটে।
মারা যাওয়া আনসার সদস্যের নাম হারুনুর রশিদ (৩০)। সড়ক দুর্ঘটনায় আহত হয়ে তাঁর মৃত্যু হয়ে থাকতে পারে বলে প্রাথমিকভাবে ধারণা করছে পুলিশ।
ঢাকা মেডিকেল কলেজ হাসপাতাল সূত্র জানায়, গতকাল দিবাগত রাত আড়াইটার দিকে হারুনুর রশিদকে মাথায় আঘাতপ্রাপ্ত অবস্থায় হাসপাতালের জরুরি বিভাগে নিয়ে আসেন এক পথচারী। পরীক্ষা শেষে হারুনুর রশিদকে মৃত ঘোষণা করেন কর্তব্যরত চিকিৎসক।
পথচারীর ভাষ্য, গতকাল দিবাগত রাতে রাজধানীর ডেমরার রানি মহল সিনেমা হলের কাছের সড়কের পাশে আহত অবস্থায় পড়ে ছিলেন হারুনুর রশিদ।
হাসপাতাল পুলিশ ফাঁড়ির উপপরিদর্শক (এসআই) বাচ্চু মিয়া বলেন, হারুনুর রশিদ সড়ক দুর্ঘটনায় আহত হয়ে থাকতে পারেন। ময়নাতদন্তের পর তাঁর মৃত্যুর কারণ জানা যাবে। তাঁর পরিবারকে খবর দেওয়া হয়েছে।
