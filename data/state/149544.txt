
সিলেট এমসি কলেজের সামনে টিলাগড় মোড়ে গতকাল সোমবার রাতে মুখোশধারী তিন দুর্বৃত্ত জেলা ছাত্রলীগের সাবেক যুগ্ম সম্পাদক গোলাম রহমান চৌধুরী ওরফে রাজন চৌধুরীকে কুপিয়েছে। এ সময় তাঁকে রক্ষা করতে গিয়ে সঙ্গে থাকা দুজন কর্মীও আহত হন। গুরুতর আহত অবস্থায় গোলাম রহমানকে আজ মঙ্গলবার সকালে ঢাকার পঙ্গু হাসপাতালে ভর্তি করা হয়।
২০১৩ সালের ১৯ মে এমসি কলেজে ছাত্রলীগের দুই পক্ষের সংঘর্ষ চলাকালে প্রকাশ্যে আগ্নেয়াস্ত্র নিয়ে মহড়া দেওয়ার সময় এক পক্ষে গোলাম রহমানকে সশস্ত্র অবস্থায় দেখা গিয়েছিল। সশস্ত্র অবস্থায় থাকা সেই ছবি বিভিন্ন পত্রিকায় প্রকাশ করা হয়। এরপর থেকে তিনি ছাত্রলীগের রাজনীতিতে অনেকটা নিষ্ক্রিয় হয়ে পড়েছিলেন।
গোলাম রহমানের বড় ভাই আইনজীবী গোলাম সোবহান চৌধুরী প্রথম আলোকে জানান, সকাল সাতটার সময় পঙ্গু হাসপাতালে ভর্তির পর চিকিৎসকেরা প্রাথমিক পর্যবেক্ষণে জানিয়েছেন, তাঁর দুই পা ও হাতে সাতটি কোপ রয়েছে। কোপে ডান পায়ের হাড় ভেঙে গেছে। বাঁ হাতের দুটো আঙুলও প্রায় বিচ্ছিন্ন অবস্থায় রয়েছে।
ঘটনাস্থলে থাকা কয়েকজন প্রত্যক্ষদর্শী জানান, টিলাগড় মোড়ে ফুটসাল প্রতিযোগিতা দেখছিলেন গোলাম রহমান। রাত সাড়ে নয়টার দিকে সেখানে মুখোশধারী তিনজন দুর্বৃত্ত গোলাম রহমানকে এলোপাতাড়ি কুপিয়ে চলে যায়। এ সময় তাঁর সঙ্গী এহসানুল করিম মাবরুর ও তানিম আহমদও আহত হন। তিনজনকে উদ্ধার করে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। গোলাম রহমানকে রাত একটার দিকে ঢাকায় পাঠানো হয়।
শাহপরান থানার ভারপ্রাপ্ত কর্মকর্তা (ওসি) শাহজালাল মুন্সি জানান, ঘটনার পরপরই পুলিশের একটি দল সেখানে যায়। তারা রাত প্রায় ১২টা পর্যন্ত অবস্থান করে হামলাকারী সম্পর্কে কিছু তথ্য পেয়েছে। আজ মঙ্গলবার সকালে এসব তথ্য নিয়ে হামলাকারীদের শনাক্ত করে আটকের চেষ্টায় রয়েছে পুলিশ।
