
রডবোঝাই ট্রাক ছিনতাই এবং ওই ট্রাকের চালক ও তাঁর সহকারীকে হত্যার অভিযোগে ঢাকা মহানগর গোয়েন্দা পুলিশ (ডিবি) সাতজনকে গ্রেপ্তার করেছে। উদ্ধার করা হয়েছে ছিনতাই হওয়া রডবোঝাই ট্রাক ও ডাকাতিতে ব্যবহূত একটি ট্রাক। গত শনিবার রাজধানীর বিভিন্ন জায়গা থেকে এই সাতজনকে গ্রেপ্তার করা হয়। তাঁরা হলেন তাজুল ইসলাম (৫০), মান্নান মোল্লা (৩০), বাবুল (৪০), রাজীব খান (৩০), ইসমাইল ব্যাপারী (৪২), জাহাঙ্গীর (৩৫) ও মাঈন উদ্দিন (৩০)। গতকাল রোববার ঢাকা মহানগর পুলিশের (ডিএমপি) মিডিয়া সেন্টারে আয়োজিত সংবাদ সম্মেলনে এসব তথ্য জানানো হয়।
সংবাদ সম্মেলনে জানানো হয়, চট্টগ্রাম থেকে ২০ টন রড নিয়ে ট্রাকটি কুষ্টিয়া যাওয়ার পথে ২০ জুন রাজধানীর গাবতলী এলাকায় ডাকাতদের কবলে পড়ে। ডাকাতেরা ট্রাকটি দখলে নিয়ে ওই ট্রাকের চালক আবদুল মজিদ (২৭) ও তাঁর সহকারী (হেলপার) সাইদুল ইসলামের (২২) হাত-পা বেঁধে সাভারের কর্ণপাড়া সেতু থেকে তাঁদের জীবিত অবস্থায় খালে ফেলে দেয়। শনিবার বিকেলে ডিবি ও সাভার থানার পুলিশ তাঁদের দুজনের লাশ উদ্ধার করে। সংবাদ সম্মেলনে ডিবির অতিরিক্ত উপকমিশনার (এডিসি) মশিউর রহমান বলেন, গ্রেপ্তার হওয়া ব্যক্তিরা আন্তজেলা ডাকাত দলের সদস্য। চট্টগ্রাম থেকে কুষ্টিয়াগামী ওই ট্রাক ছিনতাই এবং দুজনকে হত্যার ঘটনায় ১৮ থেকে ২০ জন ডাকাত জড়িত ছিল। এই চক্রের অন্য সদস্যদের গ্রেপ্তারের চেষ্টা চলছে।
