
আন্তর্জাতিক নারী দিবস উপলক্ষে গতকাল মঙ্গলবার সুপ্রিম কোর্টের হাইকোর্ট বিভাগের একটি বেঞ্চে এক ঘণ্টার জন্য শুধু নারী আইনজীবীরা মামলা পরিচালনা করেছেন।বিচারপতি এম ইনায়েতুর রহিম ও বিচারপতি আমির হোসেনের সমন্বয়ে গঠিত হাইকোর্ট বেঞ্চে গতকাল বেলা তিনটা থেকে সোয়া চারটা পর্যন্ত শুধু নারী আইনজীবীরা মামলা পরিচালনা করেছেন। এ সময়ে যে মামলাগুলোর কার্যক্রম পরিচালিত হয়েছে, সেগুলোর বেশির ভাগ ছিল নারী বিচারপ্রার্থীদের এবং এ-সংশ্লিষ্ট বিভিন্ন মামলা।এ বেঞ্চের দায়িত্বপ্রাপ্ত ডেপুটি অ্যাটর্নি জেনারেল শেখ এ কে এম মনিরুজ্জামান কবীর বলেন, নারী দিবস সামনে রেখে হাইকোর্ট বেঞ্চের এ পদক্ষেপ সবাই ইতিবাচকভাবে নিয়েছেন। নারী আইনজীবীরা এ উদ্যোগকে স্বাগত জানিয়েছেন।
