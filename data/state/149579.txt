
শিক্ষার্থীদের জামার হাতা কেটে দেওয়ার অভিযোগে রাজধানীর উদয়ন স্কুল অ্যান্ড কলেজের উপাধ্যক্ষ শিক্ষিকা মাহবুবা খানমের চুক্তিভিত্তিক নিয়োগ সাময়িকভাবে স্থগিত করা হয়েছে। ওই ঘটনায় মাধ্যমিক ও উচ্চশিক্ষা অধিদপ্তর একটি তদন্ত কমিটিও গঠন করেছে। আজ সোমবার প্রতিষ্ঠানটির অধ্যক্ষ উম্মে সালমা প্রথম আলো ডটকমকে বলেন, ‘যেহেতু একটি ঘটনা ঘটেছে এবং এ নিয়ে প্রতিক্রিয়াও সৃষ্টি হয়েছে, তাই পরিচালনা কমিটি ওই শিক্ষিকার চুক্তিভিত্তিক নিয়োগ স্থগিত করেছে। তদন্ত কমিটির প্রতিবেদন না পাওয়া পর্যন্ত তাঁর নিয়োগ স্থগিত থাকবে।’ এদিকে মাধ্যমিক ও উচ্চশিক্ষা অধিদপ্তর সূত্রে জানা গেছে, অধিদপ্তরের পরিচালককে (কলেজ) প্রধান করে একটি কমিটি গঠন করা হয়েছে।২২ মে প্রতিষ্ঠানের শৃঙ্খলাভঙ্গের অভিযোগে রাজধানীর উদয়ন স্কুল অ্যান্ড কলেজের শিক্ষার্থীদের স্কুল ইউনিফরমের মেয়েদের কামিজের লম্বা হাতা কেটে দেন স্কুলের সহকারী প্রধান শিক্ষিকা মাহবুবা খানম ও কয়েকজন শিক্ষক। স্কুলের মধ্যে শিক্ষকদের এ ধরনের আচরণ অভিভাবক ও শিক্ষার্থীরা মেনে নিতে পারেনি। উল্লেখ্য, মাহবুবা খানম একজন মন্ত্রীর স্ত্রী।
