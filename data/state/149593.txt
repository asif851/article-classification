
প্রধানমন্ত্রী শেখ হাসিনা ভারতের গোয়ায় ব্রিকস-বিমসটেক নেতাদের সম্প্রসারিত সম্মেলনে যোগদান শেষে আজ সোমবার সকাল সাড়ে ১০টার দিকে দেশে ফিরেছেন।
ইউএনবির খবরে জানানো হয়, ভারতীয় সময় সকাল ৭টা ১০ মিনিটে বাংলাদেশ বিমানের বিশেষ একটি ফ্লাইটে প্রধানমন্ত্রী দেশের উদ্দেশে রওনা হন।
গোয়ায় বিমানবন্দরে প্রধানমন্ত্রীকে বিদায় জানান, ভারতের পররাষ্ট্র প্রতিমন্ত্রী এম জে আকবর, গোয়ার বিজ্ঞান ও প্রযুক্তিমন্ত্রী আলিনা সালদানহা, নয়াদিল্লিতে বাংলাদেশের হাইকমিশনার সৈয়দ মোয়াজ্জেম আলী ও মুম্বাইয়ে বাংলাদেশের ডেপুটি হাইকমিশনার সামিনা নাজ।
বিদায়ের আগে বিমানবন্দরে প্রধানমন্ত্রী শেখ হাসিনাকে ভারতের সশস্ত্র বাহিনীর সদস্যরা গার্ড অব অনার দেয়। তাঁর সম্মানে সাংস্কৃতিক অনুষ্ঠানেরও আয়োজন করা হয়।
গত শনিবার থেকে শুরু হওয়া দুই দিনব্যাপী এই সম্মেলনের থিম ছিল ‘ব্রিকস-বিমসটেক: একটি অংশীদারত্বের সুযোগ’। ভারতের প্রধানমন্ত্রী নরেন্দ্র মোদির আমন্ত্রণে প্রধানমন্ত্রী শেখ হাসিনা বিমসটেক লিডারস রিট্রিট এবং ব্রিকস-বিমসটেক লিডারস আউটরিচ সামিটে অংশ নেন এবং বক্তব্য দেন। বিমসটেকের সদস্য দেশগুলোর রাষ্ট্রপ্রধানেরাও এই সম্মেলনে যোগ দেন।
সফরকালে ভারতের প্রধানমন্ত্রী নরেন্দ্র মোদির সঙ্গে দ্বিপক্ষীয় বৈঠক করেন প্রধানমন্ত্রী শেখ হাসিনা।
প্রধানমন্ত্রীর সফরসঙ্গীদের মধ্যে ছিলেন পররাষ্ট্রমন্ত্রী এ এইচ মাহমুদ আলী, প্রধানমন্ত্রীর কার্যালয়ের মুখ্য সচিব আবুল কালাম আজাদ, পররাষ্ট্রসচিব এম শহীদুল হক প্রমুখ।
