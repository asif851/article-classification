
সুনামগঞ্জের দিরাই উপজেলায় বখাটের ছুরিকাঘাতে এক স্কুলছাত্রীর মৃত্যু হয়েছে। আজ শনিবার রাত আটটার দিকে দিরাই পৌর শহরের মাদানী মহল্লা এলাকায় এ ঘটনা ঘটে।
পুলিশ ও এলাকাবাসীর সঙ্গে কথা বলে জানা গেছে, মুন্নী আক্তার নামের ওই ছাত্রী দিরাই বালিকা উচ্চবিদ্যালয়ের দশম শ্রেণির ছাত্রী ছিল। তার বাবা হিফজুর রহমান ইতালিপ্রবাসী। শনিবার রাত আটটার দিকে উপজেলার করিমপুর ইউনিয়নের সাকিতপুর গ্রামের জামাল মিয়ার ছেলে ইয়াহিয়া (২২) মুন্নীর ঘরে ঢুকে তাকে ছুরিকাঘাত করে পালিয়ে যান। পরিবারের লোকজন তাকে প্রথমে দিরাই স্বাস্থ্য কমপ্লেক্সে নিয়ে যান। পরে সেখানকার চিকিৎসকেরা মেয়েটিকে সিলেট এম এ জি ওসমানী মেডিকেল কলেজ হাসপাতালে নেওয়ার পরামর্শ দেন। সিলেট নেওয়ার পথে মুন্নী মারা যায়।
পুলিশ ও এলাকাবাসী সূত্রে জানা যায়, ইয়াহিয়া এলাকায় বখাটে হিসেবে পরিচিতি। তিনি এক বছর আগে দিরাই শহরে একটি কাপড়ের দোকানে কাজ করতেন। বেশ কিছু দিন থেকে তিনি কোনো কাজ করেন না।
দিরাই থানার ভারপ্রাপ্ত কর্মকর্তা (ওসি) মোস্তফা কামাল রাত ১০টার দিকে বলেন, ঘটনার পর থেকেই ইয়াহিয়া পলাতক রয়েছেন। তাঁকে আটকের চেষ্টা চলছে। ওই ছাত্রীর লাশ বর্তমানে দিরাই থানায় রয়েছে। রোববার সকালে ময়নাতদন্তের জন্য লাশটি সুনামগঞ্জ সদর হাসপাতালে পাঠানো হবে।
