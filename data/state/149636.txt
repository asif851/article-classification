
নোয়াখালী সদর উপজেলায় অ্যাসিড নিক্ষেপের দায়ে সাইফুল ইসলাম ওরফে জিলানী (২৯) নামে এক ব্যক্তিকে যাবজ্জীবন কারাদণ্ড দিয়েছেন আদালত। সেই সঙ্গে এক লাখ টাকা জরিমানা, অনাদায়ে আরও ছয় মাসের বিনাশ্রম কারাদণ্ডের আদেশ দেওয়া হয়েছে।
আজ সোমবার নোয়াখালীর অতিরিক্ত জেলা জজ-১ এর আদালতের বিচারক জেবুন্নাহার আয়েশা এ আদেশ দেন। দণ্ডপ্রাপ্ত সাইফুল ইসলাম কুমিল্লা জেলার মেঘনা উপজেলার বাউরখোলা দক্ষিণপাড়া গ্রামের নোয়াব মিয়ার ছেলে। আদালতে রায় ঘোষণার সময় আসামি কাঠগড়ায় উপস্থিত ছিলেন।
আদালত সূত্রে জানা গেছে, আসামি জিলানীর সঙ্গে মুঠোফোনে পরিচয় হয় নোয়াখালী সদর উপজেলার সফিপুর গ্রামের রিকশাচালক শাহেদ আলীর (৬০) মেয়ের। এই সূত্র ধরে জিলানী একাধিকবার শাহেদ আলীর বাড়িতে যান। একপর্যায়ে জিলানী শাহেদ আলীর মেয়েকে বিয়ে করারও প্রস্তাব দেন। কিন্তু শাহেদ আলী তাঁর মেয়েকে অন্যত্র বিয়ে দেন। এতে ক্ষিপ্ত হয়ে ২০১৪ সালের ৯ সেপ্টেম্বর দিবাগত রাত আড়াইটার দিকে জিলানী কৌশলে শাহেদ আলীকে ঘরের বাইরে ডেকে নিয়ে তাঁর শরীরে অ্যাসিড নিক্ষেপ করেন। এতে তাঁর শরীরের বিভিন্ন অংশ ঝলসে যায়।
এ ঘটনায় ওই বছরের ১১ সেপ্টেম্বর শাহেদ আলীর স্ত্রী জোবেদা খাতুন বাদী হয়ে জিলানীকে আসামি করে সুধারাম থানায় মামলা করেন। মামলা দায়েরের পর ১৯ সেপ্টেম্বর পুলিশ ঢাকার নিউমার্কেট এলাকা থেকে জিলানীকে গ্রেপ্তার করে। পরে জিলানী বিয়ের প্রস্তাবে রাজি না হওয়ায় শাহেদ আলীকে অ্যাসিড নিক্ষেপের কথা স্বীকার করে আদালতে জবানবন্দি দেন। একই বছরের ১৮ নভেম্বর পুলিশ জিলানীর বিরুদ্ধে আদালতে অভিযোগপত্র দেয়।  রাষ্ট্রপক্ষে মামলা পরিচালনা করেন সরকারি সহকারী কৌঁসুলি (এপিপি) বোরহান আহমেদ। জিলানীর বিরুদ্ধে দণ্ডের বিষয়টি নিশ্চিত করেছেন তিনি। অন্যদিকে আসামি পক্ষে মামলা পরিচালনা করেন আবদুল খালেক খান।
