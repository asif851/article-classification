
আইনশৃঙ্খলা পরিস্থিতি স্বাভাবিক রাখার লক্ষ্যে আজ বৃহস্পতিবার সন্ধ্যা থেকে রাজধানী ঢাকা, নারায়ণগঞ্জ, চট্টগ্রাম, রাজশাহী, গাইবান্ধা, বগুড়া, সাতক্ষীরা ও সিলেটে বিজিবি মোতায়েন করা হয়েছে। এছাড়াও খুলনায় কাল ভোর থেকে বিজিবি মোতায়েন হবে। পুলিশ ও র্যাবকে সহায়তার জন্য বর্ডার গার্ড বাংলাদেশ (বিজিবি) মাঠে থাকবে।বিজিবির উপমহাপরিচালক কর্নেল হাফিজ আহসান ফরিদ ঢাকায় বিজিবি নামার কথা প্রথম আলো ডটকমকে জানান। বিজিবি সূত্রে জানা গেছে, আজ সন্ধ্যার পর থেকে ঢাকা মহানগরের গুরুত্বপূর্ণ স্থানে বিজিবি টহল শুরু হয়েছে। রাজধানীতে ২০ প্লাটুন বিজিবি মোতায়েন করা হয়েছে।নারায়ণগঞ্জ: আইনশৃঙ্খলা পরিস্থিতির অবনতি ঠেকাতে নারায়ণগঞ্জ শহরের গুরুত্বপূর্ণ স্থানে বিজিবি মোতায়েন করা হয়েছে বলে জানান জেলা প্রশাসক মনোজ কান্তি বড়াল।
সিলেট: সিলেটে পাল্টাপাল্টি সমাবেশ কিংবা রাজনৈতিক সহিংসতা এড়াতে আজ দুপুর থেকে পুলিশ ও র‌্যাপিড অ্যাকশন ব্যাটালিয়নের (র‌্যাব-৯) পাশাপাশি বিজিবিও টহল শুরু করেছে। বেলা আড়াইটা থেকে বিজিবির তিন প্লাটুন সদস্য নগরের গুরুত্বপূর্ণ স্থানে টহল শুরু করে। সন্ধ্যার পর আরও দুই প্লাটুন বিজিবি টহল শুরু করবে।সিলেট মহানগর পুলিশের অতিরিক্ত উপকমিশনার (গণমাধ্যম) মোহাম্মদ আয়ুব প্রথম আলো ডটকমকে বলেন, ‘নগরের গুরুত্বপূর্ণ স্থানগুলোতে অতিরিক্ত পুলিশ ও র‌্যাবের পাশাপাশি বিজিবিও টহলে রয়েছে। দুটো ভাগে পাঁচ প্লাটুন বিজিবি টহলে থাকবে। মোড়ে অতিরিক্ত পুলিশের পাশাপাশি সাদা পোশাকেও পুলিশ মোতায়েন করা হবে।’
বগুড়া: দুই দলের পাল্টাপাল্টি সমাবেশের কারণে শহরের আলতাফুন্নেছা খেলার মাঠসহ পৌর এলাকায় ১৪৪ ধারা জারি করে সব ধরনের সভা-সমাবেশ নিষিদ্ধ করেছে প্রশাসন। আজ সন্ধ্যা ছয়টা থেকে আগামী শনিবার সন্ধ্যা ছয়টা পর্যন্ত শহর এলাকায় সভা-সমাবেশ নিষিদ্ধ করা হয়েছে। তবে প্রশাসনের ১৪৪ ধারা ভেঙে আলতাফুন্নেছা খেলার মাঠে শুক্রবারের পূর্বনির্ধারিত সমাবেশ করার ঘোষণা দিয়েছে বিএনপির নেতৃত্বাধীন ১৮-দলীয় জোট। ১৪৪ ধারা ভেঙে ১৮-দলীয় জোট বগুড়া শহরের আলতাফুন্নেছা খেলার মাঠে কাল সমাবেশ করার ঘোষণা দেওয়ায় প্রশাসনের পক্ষ থেকে শহরে তিন প্লাটুন বিজিবি মোতায়েন করা হয়েছে।
বগুড়ার জেলা প্রশাসক শফিকুর রেজা বিশ্বাস প্রথম আলো ডটকমকে বলেন, ‘১৪৪ ধারা জারির মাধ্যমে কাল শহরে সব ধরনের সভা-সমাবেশ নিষিদ্ধ করা হয়েছে। এর পরও কেউ প্রশাসনের প্রতি চ্যালেঞ্জ ছুড়ে সমাবেশের চেষ্টা করলে জনগণের জানমালের নিরাপত্তার স্বার্থে শহরে বিজিবি মোতায়েনের পাশাপাশি র‌্যাব-পুলিশসহ আইনশৃঙ্খলা রক্ষাকারী বাহিনী মোতায়েন থাকবে। তাত্ক্ষণিক ব্যবস্থা নিতে আইনশৃঙ্খলা বাহিনীর সঙ্গে ভ্রাম্যমাণ আদালতের বিচারকও থাকবে।’
 
(প্রতিবেদন তৈরিতে সহায়তা করেছেন নিজস্ব প্রতিবেদক, সিলেট ও বগুড়া এবং নারায়ণগঞ্জ প্রতিনিধি।)
