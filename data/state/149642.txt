
কুমিল্লায় যাত্রীবাহী বাসে পেট্রলবোমা হামলার ঘটনায় আজ বৃহস্পতিবার সকাল পর্যন্ত এক জামায়াত নেতাসহ সাতজনকে গ্রেপ্তার করেছে পুলিশ। এ ঘটনায় পুলিশ গতকাল বুধবার মামলা করেছে এবং ঘটনা অনুসন্ধানে তদন্ত কমিটি করেছে প্রশাসন।
গত মঙ্গলবার দিবাগত রাতে কুমিল্লার চান্দিনা উপজেলায় ঢাকা-চট্টগ্রাম মহাসড়কের কাঠেরপুল এলাকায় ঢাকা থেকে রাঙামাটিগামী ইউনিক পরিবহনের একটি বাসে পেট্রলবোমা ছুড়ে দুর্বৃত্তরা। এতে সাতজন দগ্ধ হন। তাঁদের মধ্যে পাঁচজনকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।
গ্রেপ্তার হওয়া ওই সাতজন হলেন চান্দিনা উপজেলা জামায়াতে ইসলামীর আমির ও উপজেলার সাতগাঁও এলাকার আবুল বাসার (৬০), করতলা গ্রামের ওবায়দুল্লাহ (৪৮), ওমর ফারুক (২০) ও মহিবুল্লাহ (৫০), দেবীদ্বার উপজেলার বাগমারা গ্রামের রফিকুল ইসলাম (৩৫), চান্দিনা উপজেলার জামিরাপাড়া গ্রামের নয়ন (৩৫) এবং চান্দিনার বাসিন্দা ও নোয়াখালীর সুধারাম এলাকার উত্তর শোলাকিয়া গ্রামের আবদুর রেজ্জাক (৩৫)।
চান্দিনা থানার ভারপ্রাপ্ত কর্মকর্তা (ওসি) রসুল আহমদ নিজামী বলেন, চান্দিনা থানার সহকারী উপপরিদর্শক (এএসআই) প্রবীর কুমার রায় বাদী হয়ে ১৫ জনের নাম উল্লেখ করে এবং অজ্ঞাতনামা আরও ১৫-২০ জনকে আসামি করে একটি মামলা করেছেন। ওই মামলার এক নম্বর আসামি চান্দিনা উপজেলা জামায়াতে ইসলামীর আমির আবুল বাসার। গতকাল বুধবার রাত সাড়ে ১১টার দিকে ১৯৭৪ সালের বিশেষ ক্ষমতা আইনের ১৫ (৩) / ২৫ (ঘ) ধারায় ওই মামলা দায়ের করা হয়।
পুলিশ ওই ঘটনার সঙ্গে জড়িতদের গ্রেপ্তারে জোর তৎপরতা চালাচ্ছে বলে জানালেন কুমিল্লার অতিরিক্ত পুলিশ সুপার (দক্ষিণ) আলী আশরাফ ভূঞা।
কুমিল্লা জেলা প্রশাসক মো. হাসানুজ্জামান কল্লোল জানান, পেট্রলবোমা হামলার সঙ্গে কারা জড়িত এবং কীভাবে ওই ঘটনা ঘটেছে তা অনুসন্ধানের জন্য গতকাল পাঁচ সদস্যের একটি তদন্ত কমিটি গঠন করা হয়েছে। কুমিল্লার অতিরিক্ত জেলা ম্যাজিস্ট্রেট (এডিএম) মুহাম্মদ গোলামুর রহমানকে কমিটির আহ্বায়ক করা হয়েছে।
