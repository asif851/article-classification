
ইজতেমাফেরত একটি বাসের সঙ্গে ট্রাকের সংঘর্ষে ঘটনাস্থলে চারজন নিহত হয়েছেন। আজ সোমবার ভোরে সিলেটের দক্ষিণ সুরমা এলাকার ঢাকা-সিলেট মহাসড়কের সাতমাইলে এ ঘটনা ঘটে।
নিহত চারজন হচ্ছেন আবদুজ জহুর (৪৫), আকবর আলী (৫০) ও আবু বক্কর (৫০), আব্দুল খালেক । আহত হয়েছেন বাসে থাকা আরও অন্তত ১৫ জন। তাঁদের মধ্যে ১০ জনকে উদ্ধার করে সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে।
দক্ষিণ সুরমা থানার ভারপ্রাপ্ত কর্মকর্তা (ওসি) খায়রুল ফজল বলেন, বিশ্ব ইজতেমা থেকে ৩০ জন যাত্রী নিয়ে বাসটি সুনামগঞ্জে যাচ্ছিল। সকাল সাড়ে সাতটার দিকে বিপরীত দিক থেকে একটি দ্রুতগামী ট্রাকের সঙ্গে সংঘর্ষে এ ঘটনা ঘটে। দুটি যানবাহনকে জব্দ করা হয়েছে। হতাহত ব্যক্তিদের বাড়ি সুনামগঞ্জ জেলার বিভিন্ন উপজেলায়।
