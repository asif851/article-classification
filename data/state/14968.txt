
কুমিল্লার লালমাই-ময়নামতি পাহাড়ের উত্তরাংশে পুরাকীর্তি রানীর বাংলোয় তৃতীয় দফায় খনন শুরু হয়েছে। গতকাল রোববার জেলা প্রশাসক মো. জাহাংগীর আলম খননকাজের উদ্বোধন করেন। আগামী ৩১ জানুয়ারি পর্যন্ত এই কার্যক্রম চলবে।
গতকাল সকাল ১০টায় আনুষ্ঠানিকভাবে খননকাজ শুরুর সময় উপস্থিত ছিলেন প্রত্নতত্ত্ব অধিদপ্তর চট্টগ্রাম বিভাগের আঞ্চলিক পরিচালক লাভলী ইয়াসমিন, বুড়িচং উপজেলা নির্বাহী কর্মকর্তা (ইউএনও) মো. ফজলুল জাহিদ, ময়নামতি জাদুঘরের কাস্টোডিয়ান আহমেদ আবদুল্লাহ, সহকারী কাস্টোডিয়ান মো. হাফিজুর রহমান ও ময়নামতি ইউনিয়ন পরিষদের চেয়ারম্যান লালন হায়দার।
লাভলী ইয়াসমিন বলেন, বুড়িচং উপজেলার ময়নামতি ইউনিয়নের সাবের বাজার-সংলগ্ন দক্ষিণ সমেশপুর গ্রামে পুরাকীর্তিটি রানী ময়নামতির প্রাসাদ নামে পরিচিত। লোকগাথার চরিত্র রানী ময়নামতির নামানুসারে ওই স্থানের নামকরণ হয়েছে।
 
