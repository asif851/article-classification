
কোনো সিদ্ধান্ত ছাড়াই বিজিবি-বিএসএফের ব্যাটালিয়ন কমান্ডার পর্যায়ে পতাকা বৈঠক শেষ হয়েছে। গতকাল বৃহস্পতিবার সকালে পঞ্চগড় জেলার বোদা উপজেলার পাহাড়িপাড়া সীমান্তে ব্যাটালিয়ন কমান্ডার পর্যায়ে এ পতাকা বৈঠক অনুষ্ঠিত হয়।বৈঠকে বাংলাদেশের পক্ষে পঞ্চগড় ১৮ বিজিবি ব্যাটালিয়নের ভারপ্রাপ্ত অধিনায়ক মেজর এ কে এম শামিম রেজা এবং ভারতের পক্ষে ৫৮ বিএসএফের কমান্ডেন্ট সঞ্জিব কুমার নেতৃত্ব দেন। প্রায় দুই ঘণ্টাব্যাপী আলোচনায় পাহাড়িপাড়া সীমান্তের অমীমাংসিত ভূমির বিষয়ে উভয় পক্ষই কোনো সিদ্ধান্তে আসতে পারেনি।বিজিবি সূত্র জানায়, পাহাড়িপাড়া সীমান্তে অমীমাংসিত ভূমি ছাড়াও বাংলাদেশের দখলে থাকা ১১ একর জমি বিএসএফ কর্তৃপক্ষ নতুন করে তাদের বলে দাবি করে। ওই ১১ একর জমি দীর্ঘ কয়েক যুগ ধরে বাংলাদেশি লোকজনের দখলে রয়েছে এবং চাষাবাদ করে আসছে।গত বুধবার বাংলাদেশি লোকজন ওই জমিতে গরু-ছাগল বাঁধতে গেলে দইখাতা ফাঁড়ির বিএসএফ সদস্যরা বাংলাদেশে অনুপ্রবেশ করে মানুষ ও গরু-ছাগল ধরে নিয়ে যাওয়ার চেষ্টা করে। গ্রামবাসীর প্রতিরোধে তারা পিছু হটে চকলেট বোমার বিস্ফোরণ ঘটিয়ে আতঙ্ক সৃষ্টি করে। এ ঘটনায় বিএসএফ তাদের সংখ্যা বৃদ্ধি করায় সীমান্তে উত্তেজনা দেখা দেয়।উত্তেজনা নিরসনে বিজিবির পক্ষ থেকে ব্যাটালিয়ন কমান্ডার পর্যায়ে পতাকা বৈঠকের আহ্বান জানানো হয়। পঞ্চগড় ১৮ বিজিবি ব্যাটালিয়নের ভারপ্রাপ্ত অধিনায়ক মেজর এ কে এম শামিম রেজা জানান, বৈঠকে বিএসএফের চকলেট বোমার বিস্ফোরণ, গরু-ছাগল নিয়ে যাওয়ার চেষ্টা ও অহেতুক আতঙ্ক সৃষ্টির প্রতিবাদ জানানো হয়। তবে অমীমাংসিত জমির বিষয়ে কোনো সিদ্ধান্তে উপনীত হওয়া যায়নি।
