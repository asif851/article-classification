
গাইবান্ধার পলাশবাড়ী উপজেলার বেতকাপা ইউনিয়নের রাইতি নড়াইল গ্রামে গতকাল রোববার সকালে বড় ভাইয়ের লাঠির আঘাতে এক ব্যক্তি নিহত হয়েছেন। নিহত ব্যক্তির নাম মোসলেম উদ্দিন প্রধান (৬৫)।পলাশবাড়ী থানা-পুলিশ ও নিহত ব্যক্তির পারিবারিক সূত্র জানায়, বসতবাড়ির উঠানে টিউবওয়েল ও রান্নার চুলা নিয়ে দীর্ঘদিন ধরে মোসলেম উদ্দিনের সঙ্গে তাঁর চাচাতো ভাই জোবেদ আলীর বিরোধ চলে আসছে। এর জের ধরে গতকাল সকালে দুপক্ষের মধ্যে বাগ্বিতণ্ডা হয়। এ সময় জোবেদ আলী, তাঁর ছেলে আনারুল হক ও মোনারুল হক মিলে মোসলেম উদ্দিনকে মারধর করেন। একপর্যায়ে জোবেদ আলীর লাঠির আঘাতে মোসলেম উদ্দিন পরে যান। তাঁকে পলাশবাড়ী উপজেলা স্বাস্থ্য কমপ্লেক্সে নেওয়ার পথে তিনি মারা যান।ঘটনার পরপরই জোবেদ আলী ও তাঁর ছেলেরা বাড়িতে তালা দিয়ে পালিয়ে যান।
 
