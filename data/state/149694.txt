
রাজশাহী বিভাগের সব প্রাথমিক বিদ্যালয়ের শিক্ষক ও শিক্ষা কর্মকর্তাদের মধ্যে বই পড়ার নতুন এক আন্দোলন শুরু হয়েছে। আজ মঙ্গলবার আনুষ্ঠানিকভাবে তাঁদের বই পড়া কর্মসূচির উদ্বোধন করেছেন রাজশাহী বিভাগীয় কমিশনার হেলালুদ্দীন আহমদ।অনুষ্ঠানে বক্তারা বলেন, এই আন্দোলন রাজশাহী বিভাগীয় উপপরিচালক দেলোয়ার হোসেনের একটি সৃজনশীল উদ্যোগ। তিনি এর আগে রাজশাহী জেলা প্রাথমিক শিক্ষা অফিসার ছিলেন। তখন তিনি ‘মডেল টেস্ট’ চালু করেছিলেন। এখন সেটা সারা দেশে ছড়িয়ে পড়েছে। তাঁর এবারের উপলব্ধি হলো ভালো পড়াতে হলে শিক্ষককে বই পড়ে শ্রেণিকক্ষে ঢুকতে হবে। ভালো শিক্ষক হতে হলে বই পড়ার বিকল্প নেই।অনুষ্ঠানে এক মাসের মধ্যে পঞ্চম শ্রেণির সব পাঠ্য বই পড়ার জন্য শিক্ষকেরা শপথ নেন। আনুষ্ঠানিকভাবে শপথবাক্য পাঠ করান রাজশাহী জেলা প্রাথমিক শিক্ষা কর্মকর্তা নফীসা বেগম। শপথে বলা হয়, ‘পাঠ্যপুস্তক পড়া আমার নৈতিক দায়িত্ব। আজ ১ জুলাই থেকে ৩১ জুলাই তারিখের মধ্যে প্রথম শ্রেণি থেকে পঞ্চম শ্রেণি পর্যন্ত সকল পাঠ্যপুস্তক পড়ার অঙ্গীকার করছি এবং এ ধারা অব্যাহত রাখব।’
অনুষ্ঠানে শিক্ষকদের উদ্দেশে দেওয়া উপপরিচালকের চিঠি পড়ে শোনান শিক্ষক আনজুমান আরা। বই পড়া নিয়ে মাঠপর্যায়ের অভিজ্ঞতার কথা বলেন নগরের বোয়ালিয়া থানার প্রাথমিক শিক্ষা কর্মকর্তা রাখী চক্রবর্তী। তিনি প্রথম শ্রেণির বাংলা বই থেকে পড়েন। তাঁর সঙ্গে উপস্থিত শিক্ষকেরাও দাঁড়িয়ে একই বই পড়েন। বোয়ালিয়া থানার সহকারী প্রাথমিক শিক্ষা কর্মকর্তা আলেয়া ফেরদৌসি দ্বিতীয় শ্রেণির বই পড়বেন। রাজশাহী বিভাগের সব জেলা ও উপজেলায় এই অনুষ্ঠান একই সঙ্গে উদ্বোধন করা হয়।
রাজশাহী পিটিআই মিলনায়তনে আয়োজিত এই উদ্বোধনী অনুষ্ঠানে সভাপতিত্ব করেন প্রাথমিক শিক্ষার রাজশাহী বিভাগীয় উপপরিচালক দোলোয়ার হোসেন। বিশেষ অতিথি ছিলেন রাজশাহীর জেলা প্রশাসক মেজবাহ উদ্দিন চৌধুরী, অতিরিক্ত জেলা প্রশাসক-শিক্ষা ও আইসিটি-এস এম তুহিনুর আলম।
