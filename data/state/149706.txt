
পঞ্চগড়ের তেঁতুলিয়া উপজেলার নারায়ণজোত সীমান্তে পিস্তল ও চারটি গুলিসহ রঞ্জু মিয়া (৪০) নামে একজনকে আটক করেছে বিজিবি। গত সোমবার রাতে নারায়ণজোত সীমান্ত ফাঁড়ির (বিওপি) টহলরত বিজিবি সদস্যরা তাঁকে আটক করে পুলিশের কাছে সোপর্দ করেছে।নারায়ণজোত বিওপির কমান্ডার হাবিলদার মোক্তার হোসেন জানান, উপজেলা সদরের কানকাটা গ্রামের তাজুল ইসলামের ছেলে রঞ্জু মিয়াসহ চারজন দুটি মোটরসাইকেলে করে সীমান্তের ৭৩৪ মেইন পিলারের ৪ নম্বর সাব-পিলার এলাকায় যান। বিজিবি সদস্যরা তাঁদের থামতে বললে মোটরসাইকেল রেখে তিনজন পালিয়ে যান। এ সময় একটি ভারতীয় পিস্তল ও চারটি গুলিসহ রঞ্জুকে আটক করা হয়। সেখান থেকে একটি বল্লম, একটি ছুরি, দুটি মোটরসাইকেল ও একটি মুঠোফোন জব্দ করা হয়। সোমবার গভীর রাতে রঞ্জুকে তেঁতুলিয়া থানা পুলিশের কাছে সোপর্দ করা হয়।এ ঘটনায় নারায়ণজোত বিজিবি ফাঁড়ির নায়েক গাজিউর রহমান বাদী হয়ে তেঁতুলিয়া থানায় রঞ্জুর বিরুদ্ধে মামলা দায়ের করেছেন। তেঁতুলিয়া থানার ওসি মনোজ কুমার রায় ঘটনার সত্যতা নিশ্চিত করেছেন।
 
