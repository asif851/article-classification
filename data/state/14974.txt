
কক্সবাজারের মহেশখালীতে এক ইউপি সদস্যের বাড়িতে হামলা ও ভাঙচুর করেছে দুর্বৃত্তরা। এ সময় দুর্বৃত্তদের হামলায় তিনজন আহত হয়েছেন। গত মঙ্গলবার রাতে উপজেলার শাপলাপুর ইউনিয়নের সাতঘরপাড়ায় এ ঘটনা ঘটে। স্থানীয় বাসিন্দা ও প্রত্যক্ষদর্শীরা জানান, মঙ্গলবার রাত আটটার দিকে উপজেলার শাপলাপুর বাজারে দুই যুবক মাতলামি করছিল। এ সময় শাপলাপুর ইউনিয়ন পরিষদের সদস্য ও ইউনিয়ন আওয়ামী লীগের সাধারণ সম্পাদক জসিম উদ্দিন তাদের বাজার থেকে বের করে দেন। এ ঘটনার জের ধরে রাত নয়টার দিকে সাতঘরপাড়ায় তাঁর বাড়িতে হামলা চালানো হয়। তারা বাড়ির বিভিন্ন আসবাব ভাঙচুর ও লুট করে নিয়ে যায়। বাধা দিতে গেলে জসিমের মা জাহানারা বেগম, ভাই আবু ছিদ্দিক ও বোন সেলিনা আক্তারকেও মারধর করা হয়। ইউপি সদস্য জসিম উদ্দিন জানান, মাদকের বিরুদ্ধের অবস্থান নেওয়ায় সন্ত্রাসীরা এ ঘটনা ঘটিয়েছে। তাঁর দাবি, সন্ত্রাসীরা ঘরের আলমারি ভেঙে স্বর্ণ, নগদ টাকাসহ দুই লাখ টাকার মালামাল লুট করেছে। হামলার ঘটনায় তিনি থানায় অভিযোগ করেছেন।এ বিষয়ে মহেশখালী থানার ভারপ্রাপ্ত কর্মকর্তা (ওসি) মোহাম্মদ আলমগীর হোসেন জানান, হামলার ঘটনা তদন্ত করে জড়িত ব্যক্তিদের বিরুদ্ধে আইনগত ব্যবস্থা নেওয়া হবে।
