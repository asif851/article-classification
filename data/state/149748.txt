
বাংলাদেশের ওয়ার্কার্স পার্টির সভাপতি রাশেদ খান মেনন বলেছেন, বিএনপি-জামায়াত ক্ষমতায় এলে বাংলাদেশসহ দক্ষিণ এশিয়ায় বিপর্যয় নেমে আসতে পারে। তাই তাদের প্রতিহত করতে মহাজোট আরও সম্প্রসারণ করা উচিত। আজ শনিবার দুপুরে রাজধানীর তোপখানা রোডের শহীদ আসাদ মিলনায়তনে আয়োজিত এক সংবাদ সম্মেলনে এসব কথা বলেন মেনন। রাশেদ খান মেনন বলেন, ‘বর্তমান পরিস্থিতির ধারাবাহিকতায় বা অন্য কোনো উপায়ে বিএনপি-জামায়াত শাসনক্ষমতায় পুনঃপ্রতিষ্ঠিত হলে কেবল বাংলাদেশ নয়, দক্ষিণ এশিয়া অঞ্চলে বিপর্যয় নেমে আসতে পারে। তাদের প্রতিহত করতে মহাজোট আরও সম্প্রসারণ করা উচিত।’ ওয়ার্কার্স পার্টির সভাপতি বলেন, ‘এখন থেকেই যদি সরকারের ধারাবাহিক সাফল্য প্রচার করা যায়, সমস্যাগুলো চিহ্নিত করে কাজ করা যায়, তাহলে এই সরকার আবার ক্ষমতায় আসবে।’ তিনি বলেন, ওয়ার্কার্স পার্টি আশা করে, দেশে দক্ষিণপন্থার পুনরুত্থান রুখে সামাজিক প্রগতি, অগ্রগতি ও মুক্তিযুদ্ধের ধারায় দেশকে এগিয়ে নিতে সব দায়িত্বশীল রাজনৈতিক সংগঠন এই আহ্বানে সাড়া দিয়ে এগিয়ে আসবে।
মেনন বলেন, ‘আগামী দিনে এ সরকার যদি ক্ষমতায় না আসে, তাহলে যুদ্ধাপরাধীদের বিচার অতীতের মতো বন্ধ হবে। দণ্ডপ্রাপ্ত ব্যক্তিরা মুক্তি পাবে। স্বাধীনতা ও মুক্তিযুদ্ধের অর্জনগুলোর বিনাশ হবে। নারীরা আফগানিস্তানের মতো কর্মহীন, স্বাধীনতাবিহীন অবস্থায় ঘরে অবরুদ্ধ হবেন। এ জন্য বর্তমান সরকার ক্ষমতায় না এলে কারও জন্য সুখকর হবে না।’
জামায়াত-শিবিরকে নিষিদ্ধ করা প্রয়োজন মন্তব্য করে ডাকসুর সাবেক ভিপি মেনন বলেন, ইতিমধ্যে নির্বাচন কমিশন ঘোষণা দিয়েছে, মানবতাবিরোধী ট্রাইব্যুনালে দণ্ডিতরা নির্বাচন করতে পারবে না। এ ছাড়া ট্রাইব্যুনাল জামায়াতকে স্বাধীনতাবিরোধী সংগঠন বলেছে। সুতরাং, তাদের নিষিদ্ধ করা এখন সময়ের দাবি। জামায়াত-শিবির নিষিদ্ধের জন্য সুপ্রিম কোর্টে যে রিট আবেদন আছে, তার নিষ্পত্তি প্রয়োজন।
আগামী জাতীয় সংসদ নির্বাচনে ওয়ার্কার্স পার্টির কোনো রূপরেখা আছে কি না—এমন প্রশ্নের জবাবে মেনন বলেন, ‘আমাদের স্পষ্ট বক্তব্য, নির্বাচন কমিশনকে শক্তিশালী করতে হবে। এ জন্য মন্ত্রিপরিষদ, জনপ্রশাসন, স্বরাষ্ট্রসহ চারটি মন্ত্রণালয় যদি নির্বাচন কমিশনের অধীনে থাকে, তাহলে যারা সরকারের থাকবে তাদের দাপ্তরিক কাজ ছাড়া অন্য কিছু থাকবে না।’
শ্রম আইন প্রসঙ্গে মেনন বলেন, ‘এই আইনে (শ্রম আইন) শ্রমিক ও মালিক কারোরই কল্যাণ হয়নি। বিদেশিদের চাপে পড়ে আইনটি করা হয়েছে। এ আইন সম্পর্কে সংসদে আমি যে পাঁচটি সংশোধনী দিয়েছিলাম, তার সবগুলো বাতিল করা হয়েছে।’
সংবাদ সম্মেলনে লিখিত বক্তব্য পাঠ করেন ওয়ার্কার্স পার্টির সাধারণ সম্পাদক আনিসুর রহমান মল্লিক।
