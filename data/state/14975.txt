
চট্টগ্রামে এক অটোরিকশাচালককে হত্যার দায়ে তাঁর স্ত্রী ও শ্যালককে যাবজ্জীবন কারাদণ্ড দিয়েছেন আদালত। একই সঙ্গে ১০ হাজার টাকা জরিমানা অনাদায়ে আরও ছয় মাসের কারাদণ্ড দেওয়া হয়।
আজ সোমবার দুপুরে চট্টগ্রাম মহানগর দায়রা জজ মো. শাহেনূর এ রায় দেন। দণ্ডাদেশ পাওয়া ব্যক্তিরা হলেন সুফিয়া আক্তার ও তাঁর ভাই মো. মিজান। দুজনই পলাতক।
চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী প্রথম আলোকে বলেন, ২০০৮ সালের ৩ নভেম্বর রাতে নগরের বন্দর থানার চান্দের পাড়া এলাকার ভাড়া বাসায় অটোরিকশাচালক ইকবাল হোসেন ভূঁইয়াকে হত্যা করা হয়। পরদিন তাঁর লাশ গ্রামের বাড়ি কুমিল্লার চৌদ্দগ্রামের ধোপাখালিতে রাস্তার পাশে ফেলে দিয়ে আসা হয়। পুলিশ ওই দিনই তাঁর লাশ উদ্ধার করে। এ ঘটনায় নিহত ব্যক্তির ভাই একরাম হোসেন ভূঁইয়া বাদী হয়ে চট্টগ্রামের বন্দর থানায় মামলা করেন।
মামলার এজাহারে বলা হয়, টাকার জন্য ইকবালকে তাঁর স্ত্রী ও শ্যালক খুন করেন। তাঁদের কাছে ইকবালের সঞ্চয় করা ১০ লাখ টাকা জমা ছিল। গ্রামের বাড়িতে ঘর নির্মাণের জন্য এই টাকা ফেরত চাইলে টাকা না দিতে তাঁরা খুন করেন। তদন্ত শেষে পুলিশ ২০০৯ সালের ২৬ ফেব্রুয়ারি দুই আসামির বিরুদ্ধে অভিযোগপত্র দেয়। ২০১০ সালের ১০ অক্টোবর আসামিদের বিরুদ্ধে অভিযোগ গঠনের মাধ্যমে এ মামলার বিচার শুরু হয়। জামিনে গিয়ে পলাতক হয়ে যান তাঁরা। ১৯ জন সাক্ষীর সাক্ষ্য শেষে আদালত আজ এ রায় দেন।
