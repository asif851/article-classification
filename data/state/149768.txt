
বাগেরহাটের কচুয়ায় মোটরসাইকেল দুর্ঘটনায় মিরাজ সিকদার (৩৮) নামের এক পুলিশ সদস্য নিহত হয়েছেন। এ সময় আহত হয়েছেন অপর আরোহী রাসেল শেখ (৩০)। তাঁকে উদ্ধার করে কচুয়া উপজেলা স্বাস্থ্য কমপ্লেক্সে ভর্তি করা হয়েছে।
গতকাল শনিবার রাতে কচুয়া উপজেলার অভ্যন্তরীণ গজালিয়া-কচুয়া সড়কের মঘিয়া জমিদারবাড়ির সামনে হতাহত হওয়ার এই ঘটনা ঘটে। পুলিশ নিহত ব্যক্তির মরদেহ উদ্ধার করে বাগেরহাট সদর হাসপাতালের মর্গে পাঠিয়েছে। নিহত মিরাজ সিকদার কচুয়া উপজেলার সদর ইউনিয়নের হাজরাখালী গ্রামের মৃত আশরাফ সিকদারের ছেলে। তিনি খুলনা পুলিশ লাইনসে কর্মরত ছিলেন।
কচুয়া থানার ভারপ্রাপ্ত কর্মকর্তা (ওসি) কাবিরুল ইসলাম বলেন, খুলনা থেকে মিরাজ ঈদের ছুটিতে বাড়িতে এসেছিলেন। গতকাল রাত নয়টার দিকে মিরাজ ও রাসেল বাগেরহাট সদর উপজেলার দেপাড়া বাজারে যান। সেখান থেকে মোটরসাইকেলযোগে বাড়ি ফেরার পথে বৃষ্টির মধ্যে নিয়ন্ত্রণ হারিয়ে রাস্তার পাশে খেজুরগাছের সঙ্গে ধাক্কা লেগে পাশে পানির মধ্যে পড়ে যান। এতে দুজনেই আহত হন। পরে স্থানীয় লোকজন তাঁদের উদ্ধার করে কচুয়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক পুলিশের সদস্য মিরাজকে মৃত ঘোষণা করেন। তাঁর মরদেহ ময়নাতদন্তের জন্য বাগেরহাট সদর হাসপাতালের মর্গে পাঠানো হয়েছে।
