
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর অভিযোগ করেছেন, সরকার যৌথ বাহিনী নামক ‘দানবীয় বাহিনী’ দিয়ে বিরোধী দলকে নিশ্চিহ্ন করার ষড়যন্ত্রে লিপ্ত রয়েছে। আজ মঙ্গলবার এক বিবৃতিতে তিনি এই অভিযোগ করেন।
মির্জা ফখরুল অভিযোগ করেন, সরকার ৫ জানুয়ারির প্রহসনের নির্বাচনের মাধ্যমে ক্ষমতায় অধিষ্ঠিত হয়ে বিরোধী দল নিধনে এক মহাপরিকল্পনা প্রণয়ন করেছে। প্রশাসনযন্ত্রকে নিজেদের দলীয় লোক দিয়ে সাজিয়ে বাকশালী আদর্শ বাস্তবায়নের চেষ্টা চালাচ্ছে। যৌথ বাহিনী নামক দানবীয় বাহিনী দিয়ে দেশব্যাপী প্রতিটি জেলায় হত্যা, গুম, অপহরণ, বাড়িঘরে হামলা, লুটপাট, সম্পদ ধ্বংসের মতো ন্যক্কারজনক কর্মকাণ্ড চালিয়ে বিরোধী দলকে নিশ্চিহ্ন করার হীন ষড়যন্ত্রে লিপ্ত রয়েছে।
মির্জা ফখরুল দাবি করেন, পাবনায় যুবদলের নেতা জাহাঙ্গীর আলম ও  মানিক হোসেনের ‘হত্যাকাণ্ড’ এরই ধারাবাহিকতার অংশ। তিনি দেশের বিভিন্ন স্থানে বিএনপির নেতা-কর্মীদের ওপর হামলার ঘটনার নিন্দা জানান।
