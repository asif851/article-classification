
চট্টগ্রামের পটিয়ায় মিনি ট্রাকের চাপায় মোহাম্মদ খায়রুল বশর (৩৫) নামের এক পান ব্যবসায়ীর মৃত্যু হয়েছে। গত বৃহস্পতিবার রাত দেড়টার দিকে চট্টগ্রাম-কক্সবাজার মহাসড়কের পটিয়ার কাগজীপাড়া এলাকায় এ দুর্ঘটনা ঘটে। পুলিশ ও স্থানীয় সূত্রে জানায়, বৃহস্পতিবার রাতে মোহাম্মদ খায়রুল বশর কক্সবাজার জেলার মহেশখালী উপজেলা থেকে একটি মিনি ট্রাকে পান বোঝাই করে নোয়াখালী জেলায় নিয়ে যাচ্ছিলেন। এ সময় ট্রাকটির সামনের একটি চাকা নষ্ট হয়ে উল্টে যায়। এতে পানের ওপর বসা ব্যবসায়ী মোহাম্মদ খায়রুল বশর ট্রাকের নিচে চাপা পড়ে ঘটনাস্থলে প্রাণ হারান।
