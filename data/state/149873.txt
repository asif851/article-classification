
জাহাঙ্গীরনগর বিশ্ববিদ্যালয়ে ২০১৬-১৭ শিক্ষাবর্ষে স্নাতক (সম্মান) প্রথম বর্ষ ভর্তিতে ছাত্রীদের জন্য ১৪৭টি আসন বাড়ানো হয়েছে। অপর দিকে ছাত্রদের আসন কমানো হয়েছে ১০৭টি। গত শিক্ষাবর্ষের তুলনায় এ বছর নতুন আসন সৃষ্টি করা হয়েছে ৪০টি।
গত সোমবার বিশ্ববিদ্যালয়ের উপাচার্য ফারজানা ইসলামের সভাপতিত্বে অনুষ্ঠিত বিশ্ববিদ্যালয় ভর্তি কমিটির দ্বিতীয় সভায় এ সিদ্ধান্ত নেওয়া হয় বলে জানিয়েছেন ডেপুটি রেজিস্ট্রার (শিক্ষা) মোহাম্মদ আলী।
বিশ্ববিদ্যালয় প্রশাসন সূত্রে জানা গেছে, ২০১৫-১৬ শিক্ষাবর্ষে মোট আসন ছিল ১ হাজার ৯৯০টি। এর মধ্যে ছাত্রদের ১ হাজার ১৪৪টি ও ছাত্রীদের ৮৪৬টি। এ বছর ছাত্রীদের আসন ১৪৭টি বাড়িয়ে করা হয়েছে ৯৯৩টি। আর ছাত্রদের ১০৭টি আসন কমিয়ে করা হয়েছে ১ হাজার ৩৭টি। নতুন আসন সৃষ্টি করা হয়েছে ৪০টি। এই নতুন সৃষ্টি হওয়া আসনগুলো পাবেন ছাত্রীরা। ফলে এ বছর বিশ্ববিদ্যালয়ে ৫১ শতাংশ ছাত্র এবং ৪৯ শতাংশ ছাত্রী ভর্তি হবেন।
এ ব্যাপারে আজ বৃহস্পতিবার মোহাম্মদ আলী বলেন, গত কয়েক বছরে বেশ কয়েকটি নতুন আবাসিক হল নির্মিত হয়েছে। বর্তমানে বিশ্ববিদ্যালয়ের ছাত্রদের যে কটি হল রয়েছে, ছাত্রীদেরও সমসংখ্যক হল আছে। যে কারণে আসন কমিয়ে-বাড়িয়ে ছাত্র-ছাত্রীর অনুপাত কাছাকাছি করার চেষ্টা করা হয়েছে।
অপর দিকে, এ বছর বিশ্ববিদ্যালয়ের ছয়টি অনুষদ এবং দুটি ইনস্টিটিউটে মোট ২ হাজার ৩০টি আসনের বিপরীতে আবেদন জমা পড়েছে ২ লাখ ২০ হাজার ৩০১টি। প্রতি আসনের জন্য লড়বে ১০৯ জন পরীক্ষার্থী।
ভর্তি পরীক্ষার সময়সূচি : আগামী শনিবার গাণিতিক ও পদার্থ অনুষদ (‘এ’ ইউনিট) এবং পরের দিন রোববার জীববিজ্ঞান অনুষদের (‘ডি’ ইউনিট) ভর্তি পরীক্ষা অনুষ্ঠিত হবে। সোমবার সমাজবিজ্ঞান অনুষদ (‘বি’ ইউনিট) এবং ইনস্টিটিউট অব ইনফরমেশন টেকনোলজির (‘এইচ’ ইউনিট) ভর্তি পরীক্ষা অনুষ্ঠিত হবে। পরীক্ষা চলবে আগামী বুধবার পর্যন্ত। ভর্তি পরীক্ষা সম্পর্কিত বিস্তারিত তথ্য বিশ্ববিদ্যালয়ের ওয়েবসাইটে (www. juniv. edu/admission) পাওয়া যাবে।
