
জামালপুরের বকশীগঞ্জ উপজেলার তিনটি ইউনিয়ন পরিষদে (ইউপি) চেয়ারম্যান পদে প্রার্থী দিতে পারেনি বিএনপি। দলের নেতারা বলছেন, আগের ধাপে অনুষ্ঠিত নির্বাচনে কারচুপি, হামলা ও মামলার ভয়ে অনেকেই প্রার্থী হতে চাননি।চতুর্থ ধাপে আগামী ৭ মে বকশীগঞ্জ উপজেলার পাঁচটি ইউপিতে নির্বাচন হবে। ইউপিগুলো হলো ধানুয়াকামালপুর, বগারচর, মেরুরচর, সাধুরপাড়া ও নীলক্ষিয়া। এর মধ্যে ধানুয়াকামালপুর, সাধুরপাড়া ও নীলক্ষিয়া ইউপিতে চেয়ারম্যান পদে বিএনপির প্রার্থী নেই।নীলক্ষিয়া ইউনিয়নে উপজেলা বিএনপির সাধারণ সম্পাদক ফরিদ উদ্দিন, ধানুয়াকামালপুরে ইউনিয়ন বিএনপির সভাপতি আবদুল্লাহ আল মোকাদ্দেছ ও সাধুরপাড়া ইউনিয়নে উপজেলা বিএনপির সহসভাপতি ও বর্তমান চেয়ারম্যান মিজানুর রহমান চেয়ারম্যান পদে বিএনপির দলীয় মনোনয়নপত্র কেনেন। কিন্তু ৭ এপ্রিল মনোনয়নপত্র জমা দেওয়ার শেষ দিন হলেও তাঁরা মনোনয়নপত্র জমা দেননি।বকশীগঞ্জ উপজেলা বিএনপির সভাপতি আবদুর রউফ বলেন, ‘অন্য প্রতিদ্বন্দ্বী প্রার্থীর সঙ্গে আঁতাত করে শেষ মুহূর্তে মনোনয়নপত্র জমা দেননি।’
