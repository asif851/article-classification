
লালমনিরহাটের হাতীবান্ধা উপজেলার দোলাপাড়া সীমান্তে গত শুক্রবার ভারতীয় সীমান্তরক্ষী বাহিনী (বিএসএফ) বাংলাদেশি এক দম্পতিকে মারধর করে। এ ঘটনায় গতকাল শনিবার বর্ডার গার্ড বাংলাদেশের (বিজিবি) সঙ্গে পতাকা বৈঠকে বিএসএফ দুঃখ প্রকাশ করেছে।বিজিবি ও প্রত্যক্ষদর্শী সূত্রে জানা গেছে, উপজেলার বড়খাতা ইউনিয়নের দোলাপাড়া গ্রামের শাহিদুল ইসলাম (৪৫) ও তাঁর স্ত্রী আমেনা বেগম (৩২) শুক্রবার দুপুরে দোলাপাড়া জিগারঘাট সীমান্তে ৮৮৮ নম্বর পিলার লাগোয়া খেতে ঘাস কাটতে যান। হঠাৎ কোচবিহার ৩৪ ব্যাটালিয়নের শীতলকুচি থানার বড় মধুসূদন বিএসএফ ক্যাম্পের একটি টহল দল ওই খেতে এসে তাঁদের ওপর হামলা চালায়। তারা রাইফেলের বাঁট দিয়ে দুজনকে বেধড়ক মারধর করে। আশপাশের লোকজন টের পেয়ে চিৎকার শুরু করেন। পরে বিএসএফের টহল দলের আট সদস্য ভারতের অভ্যন্তরে চলে যান।বড়খাতা দোলাপাড়া বিজিবি ক্যাম্পের সুবেদার আলম হোসেন ঘটনার সত্যতা নিশ্চিত করেছেন।১৫ বর্ডার গার্ড বাংলাদেশ (বিজিবি) লালমনিরহাট ক্যাম্পের পরিচালক লেফটেন্যান্ট কর্নেল গোলাম মোর্শেদ বলেন, এ ঘটনায় বিজিবি ও বিএসএফের মধ্যে গতকাল সকালে কোম্পানি কমান্ডার পর্যায়ে পতাকা বৈঠক হয়েছে। এ ঘটনায় বিএসএফ দুঃখ প্রকাশ করেছে।
