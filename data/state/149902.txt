
রাজধানীর মিরপুর এলাকায় পথশিশুদের একটি আশ্রয় কেন্দ্র থেকে আজ রোববার ভোরে খাদিজা সীমা (১৫) নামের এক কিশোরীর ঝুলন্ত লাশ উদ্ধার করা হয়েছে। পুলিশের ধারণা, খাদিজা আত্মহত্যা করেছে। লাশ উদ্ধার করে ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে।
মিরপুর থানার উপপরিদর্শক (এসআই) মতিউর রহমান প্রথম আলোকে বলেন, খবর পেয়ে আজ ভোর পাঁচটার দিকে উত্তর পূর্ব দারুস সালাম এলাকার একটি আশ্রয় কেন্দ্র থেকে খাদিজার লাশ উদ্ধার করা হয়। সিলিং ফ্যানের সঙ্গে গলায় ওড়না প্যাঁচানো অবস্থায় ছিল খাদিজা। ধারণা করা হচ্ছে, কোনো মানসিক চাপ থেকে ওই কিশোরী আত্মহত্যা করেছে।
এসআই বলেন, ওই আশ্রয় কেন্দ্রের কর্মকর্তারা জানিয়েছেন, প্রায় ১০ বছর আগে খাদিজাকে পুরান ঢাকায় পাওয়া গিয়েছিল। সম্ভবত সে হারিয়ে গিয়েছিল। মহিলা আইনজীবী সমিতি তাকে উদ্ধার করে গাজীপুরে একটি আশ্রয় কেন্দ্রে পাঠায়। গত এপ্রিল মাসে তাকে সেখান থেকে রাজধানীর ওই আশ্রয় কেন্দ্রে পাঠানো হয়।
