
সৌদি আরবের জেদ্দা শহরে নির্মাণাধীন একটি দোতলা ভবনের ছাদ থেকে নিচে পড়ে গিয়ে গতকাল রোববার জাহাঙ্গীর আহমদ (৩৫) নামের এক বাংলাদেশি নিহত হয়েছেন। তিনি মৌলভীবাজারের কুলাউড়া উপজেলার ভূকশিমইল ইউনিয়নের মুক্তাজিপুর গ্রামের মধু মিয়ার ছেলে।
নিহত জাহাঙ্গীরের শ্যালক এমরান হোসেন আজ সোমবার সন্ধ্যায় প্রথম আলোকে বলেন, রোববার রাতে তাঁরা জাহাঙ্গীরের সহকর্মীদের কাছ থেকে মোবাইলে দুর্ঘটনার খবর পান। জাহাঙ্গীরের মরদেহ দেশে আনার ব্যাপারে তাঁরা বিভিন্নভাবে চেষ্টা চালাচ্ছেন।পারিবারিক সূত্রে জানা যায়, জাহাঙ্গীর দীর্ঘদিন ধরে সৌদি আরবে থাকতেন। তিনি সেখানে বিদ্যুৎকর্মী হিসেবে কাজ করতেন। রোববার স্থানীয় সময় সকাল নয়টার দিকে জেদ্দার নির্মাণাধীন ভবনের দোতলায় বিদ্যুতের লাইন টানার সময় ছাদ থেকে নিচে পড়ে গেলে ঘটনাস্থলেই তিনি মারা যান। জাহাঙ্গীরের স্ত্রী ও দুই সন্তান রয়েছে।
