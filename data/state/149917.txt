
সিলেটের মদন মোহন কলেজে ছাত্রলীগের কর্মী আবদুল আলী তালুকদার (১৯) হত্যা মামলায় একই সংগঠনের কর্মী পুরজিৎ দাস ওরফে প্রণজিতকে দুই দিনের রিমান্ডে পাঠিয়েছেন আদালত। আঙ্গুর মিয়া নামে মামলার আরেক আসামিকে আজ বৃহস্পতিবার গ্রেপ্তার করা হয়েছে। তিনিও ছাত্রলীগের কর্মী।মহানগরের কোতোয়ালি থানার পরিদর্শক (তদন্ত) মো. মোশাররফ হোসেন প্রথম আলোকে বলেন, গতকাল বুধবার বিকেলে দক্ষিণ সুরমা থেকে আটক পুরজিৎকে আজ গ্রেপ্তার দেখিয়ে আদালতে নেওয়া হয়। জিজ্ঞাসাবাদের জন্য পুলিশ রিমান্ড চাইলে মহানগর হাকিম আদালত-১ এর বিচারক সাহেদুল করিম দুদিনের রিমান্ড মঞ্জুর করেন।কোতোয়ালি থানার ভারপ্রাপ্ত কর্মকর্তা (ওসি) সোহেল আহমদ বলেন, নিহত আবদুল আলীর বাবা আলকাস আলী বাদী হয়ে আজ কোতোয়ালি থানায় ছাত্রলীগ কর্মী পুরজিৎ, আঙ্গুর, রাজীব, মাকসুদ ও তানভিরসহ নয়জনকে আসামি করে একটি হত্যা মামলা করেন। ছাত্রলীগের আধিপত্য বিস্তারকে কেন্দ্র করে গতকাল দুপুরে কলেজ ক্যাম্পাসে পরিকল্পিতভাবে আলীকে হত্যা করা হয়েছে বলে মামলার এজাহারে উল্লেখ করা হয়েছে। মামলার আরেক আসামি আঙ্গুর মিয়াকে আজ ভোররাতে সুনামগঞ্জ থেকে গ্রেপ্তার করেছে পুলিশ।
পুলিশ বলেছে, পুরজিৎ প্রাথমিক জিজ্ঞাসাবাদে আবদুল আলীকে ছুরিকাঘাতের কথা স্বীকার করেছেন। তাঁর দেওয়া তথ্য অনুযায়ী, আঙ্গুর মিয়াকে গ্রেপ্তার করা হয়েছে। অন্য আসামিদের গ্রেপ্তারেও পুলিশের অভিযান চলছে।
