
ছয় মামলার আসামি বিদ্যালয়ের ব্যবস্থাপনা কমিটির সভাপতিসহ অন্য তিনজন সদস্য আত্মগোপনে রয়েছেন। ফলে তিন মাস ধরে বেতন-ভাতা পাচ্ছেন না বগুড়ার দুপচাঁচিয়া উপজেলার তালুচ ওএইচকেএম উচ্চবিদ্যালয়ের শিক্ষক-কর্মচারীরা।বিদ্যালয়ের শিক্ষক আবু হোসাইন মো. উজ্জ্বল বলেন, ‘আমরা বেসরকারি শিক্ষক-কর্মচারীরা সরকারি সামান্য বেতন দিয়ে সংসার চালাই। তিন মাস ধরে বেতন ও ঈদ বোনাস না পেয়ে খুব কষ্টে আছি। সংশ্লিষ্ট বিভাগের ঊর্ধ্বতন কর্তৃপক্ষ নজর না দিলে এ সমস্যার সমাধান হবে না। আর আমরাই বা কেন ভোগান্তির শিকার হব?’বিদ্যালয়ের প্রধান শিক্ষক জিল্লুর রহমান বলেন, ‘বিদ্যালয়ে ১০ জন শিক্ষক ও তিনজন কর্মচারী আছেন। কমিটির সভাপতিসহ অন্য তিন সদস্যের সাক্ষাৎ না পাওয়ায় বেতন বিলে স্বাক্ষর নিতে পারিনি। তাই বেতন ও বোনাস হয়নি। শিক্ষক-কর্মচারীদের বেতনের জন্য জেলা শিক্ষা কর্মকর্তা ও উপজেলা নির্বাহী কর্মকর্তার (ইউএনও) সঙ্গে দেখা করেছি। তাঁরা এ ব্যাপারে শিক্ষা বোর্ডের চেয়ারম্যানের পরামর্শ নিতে বলেছেন।’ তিনি দাবি করেন, অক্টোবর মাসের বেতন-ভাতার সরকারি অংশ ১১ নভেম্বর উত্তোলনের শেষ তারিখ ছিল। তাতেও সভাপতিসহ ওই সদস্যরা সই করাতে না পারায় বেতন হয়নি। ফলে তিন মাসের বেতন-ভাতাদির সরকারি অংশ না পেয়ে শিক্ষক-কর্মচারীরা মানবেতর জীবন কাটাচ্ছেন।ইউএনও সাইফুর রহমান খান বলেন, ‘বিদ্যালয়ের নিয়মিত কমিটি আছে। বেতন বিলে স্বাক্ষর করার কোনো নির্দেশনা পাইনি। তাই আমিও বিলে সই করিনি।’বিদ্যালয়ের শিক্ষক ও এলাকাবাসী সূত্র জানায়, গত ৩ আগস্ট রাতে তালুচ গ্রামে সন্ত্রাসীরা হামলা চালিয়ে আওয়ামী লীগের সমর্থক তিনটি পরিবারের বাড়িঘর ভাঙচুর, লুটপাট ও অগ্নিসংযোগ করে। এ ঘটনায় ওই পরিবারের গৃহকর্তা ও গৃহবধূরা ছয়টি মামলা করেন। ওই ছয়টি মামলায় বিএনপির সমর্থক ১৫ থেকে ১৬ জনকে আসামি করা হয়। এঁদের মধ্যে ওই বিদ্যালয়ের ব্যবস্থাপনা কমিটির সভাপতি ও তিনজন সদস্য রয়েছেন। এঁরা হলেন বিদ্যালয়ের ব্যবস্থাপনা কমিটির সভাপতি আবুল কালাম, সদস্য আবদুল করিম, ছামাদুল ফকির ও দুলাল হোসেন। মামলার পর থেকে তাঁরা আত্মগোপনে রয়েছেন।
