
বিএনপির চেয়ারপারসন খালেদা জিয়া ও সাবেক রাষ্ট্রপতি জিয়াউর রহমানের ছোট ছেলে আরাফাত রহমান কোকোর চেহলাম উপলক্ষে আজ বুধবার বিএনপির চেয়ারপারসনের গুলশানের কার্যালয়ে কোরআনখানির আয়োজন করা হয়েছে।বিএনপির মিডিয়া উইংয়ের সদস্য শামসুদ্দিন দিদার প্রথম আলোকে জানান, বেলা ১১টা থেকে কার্যালয়ের ভেতরে কোরআনখানি হচ্ছে। ১৫ জন মাওলানা-হাফেজ কোরআনখানি করছেন। আসরের নামাজের পর চেহলামের দোয়া হবে। এতে বিএনপির চেয়ারপারসন খালেদা জিয়া অংশ নেবেন।গতকাল মঙ্গলবার রাতে বিএনপির চেয়ারপারসনের প্রেস উইংয়ের সদস্য শায়রুল কবির খান জানিয়েছিলেন, আরাফাত রহমানের রুহের মাগফিরাত কামনায় খালেদা জিয়া দেশবাসীর কাছে দোয়া চেয়েছেন।আরাফাত রহমান কোকো গত ২৪ জানুয়ারি মালয়েশিয়ার রাজধানী কুয়ালালামপুরে হৃদ্‌রোগে আক্রান্ত হয়ে মারা যান।দুপুরের দিকে সেলিম নামের এক ব্যক্তি কার্যালয়ের ভেতরে বড় পাতিলে করে তেহারি নিয়ে যান। জানতে চাইলে সেলিম নিজেকে মিরপুরের শাহ আলী মাজারের কর্মচারী হিসেবে পরিচয় দেন। তবে কে এই খাবার পাঠিয়েছেন, তা তিনি বলেননি। তিনি জানান, তবারক হিসেবে খাবারটি আনা হয়েছে।
সকাল থেকেই বিএনপির চেয়ারপারসনের গুলশান ২ নম্বরের ৮৬ নম্বর সড়কের কার্যালয়ের ভেতরে একধরনের নীরবতা লক্ষ করা গেছে। কার্যালয়ের সামনে নিরাপত্তাব্যবস্থা গত কয়েক দিনের মতো শিথিল। তবে এলাকাটি বিপুলসংখ্যক সংবাদকর্মীর উপস্থিতিতে সরব।
জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারি করা হয়েছিল। আজ বিশেষ আদালত গ্রেপ্তারি পরোয়ানা বহাল রেখেছেন। এর পরিপ্রেক্ষিতে খালেদা জিয়া আজই আত্মসমর্পণ করতে পারেন বলে দুদকের আইনজীবীদের কাছে খবর রয়েছে। তাই ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত বিশেষ জজ আদালত-৩-এর অস্থায়ী এজলাস বিকেল পাঁচটা পর্যন্ত সেখানে অবস্থান করবেন বলে জানিয়েছেন দুদকের আইনজীবী মোশাররফ হোসেন কাজল।
এ দুই মামলায় আজকের শুনানি শেষে পরবর্তী সাক্ষ্যগ্রহণে আদালত আগামী ৫ এপ্রিল পরবর্তী তারিখ ধার্য করেছেন। বেলা ১১টা ২০ মিনিটে মামলা দুটির শুনানি শুরু হয়। শেষ হয় বেলা দেড়টায়।
আরও পড়ুন:
কোকোর চেহলামের অনুষ্ঠান শুরু
