
বঙ্গবন্ধু শেখ মুজিবুর রহমানের ‘অসমাপ্ত আত্মজীবনী’ অবলম্বনে রচিত গ্রাফিক নভেল ‘মুজিব’-এর চতুর্থ পর্ব এসেছে অমর একুশে গ্রন্থমেলায়। এটি প্রকাশ করেছে আওয়ামী লীগের গবেষণা প্রতিষ্ঠান সেন্টার ফর রিসার্চ অ্যান্ড ইনফরমেশন (সিআরআই)। আজ শনিবার বইটির মোড়ক উন্মোচন করা হয়।
আজ সিআরআইয়ের এক বিজ্ঞপ্তিতে বলা হয়, বঙ্গবন্ধুর আত্মজীবনী অবলম্বনে গ্রাফিক নভেলের কাজটি শুরু হয় ২০১৪ সালে। ‘মুজিব’ গ্রাফিক নভেলের কাজে নিবিড়ভাবে যুক্ত থেকেছেন প্রধানমন্ত্রী শেখ হাসিনা। গ্রাফিক নভেলটি মূলত ১২ পর্বে তৈরির পরিকল্পনা করা হয়। ‘মুজিব-১’ প্রকাশিত হয় ২০১৫ সালের ১৭ মার্চ বঙ্গবন্ধুর জন্মদিনে। এরপর সিরিজের আরও দুটি বই মুজিব-২ ও ৩ প্রকাশিত হয়। এর ধারাবাহিকতায় প্রকাশিত হলো ‘মুজিব-৪’।
সিআরআইয়ের সূত্রে জানা গেছে, হাজার বছরের শ্রেষ্ঠ বাঙালি বঙ্গবন্ধু শেখ মুজিবুর রহমানকে নিয়ে হয়েছে দীর্ঘ গবেষণা, লেখা হয়েছে অগণিত প্রবন্ধ-নিবন্ধ, কবিতা ও বই। একসময় তাঁর নিজের লেখার ওপর ভিত্তি করে ‘অসমাপ্ত আত্মজীবনী’ প্রকাশিত হয়। দেশের শিশু-কিশোর এবং তরুণ প্রজন্মের কাছে বঙ্গবন্ধুকে উপস্থাপনের কাজটি সেভাবে হয়ে ওঠেনি আগে। এ ক্ষেত্রে এগিয়ে আসেন বঙ্গবন্ধুর দৌহিত্র রাদওয়ান মুজিব সিদ্দিক। বঙ্গবন্ধুর ঘটনাবহুল জীবনকে আকর্ষণীয়ভাবে তুলে ধরার জন্য গ্রাফিক নভেল বের করার কাজটি শুরু করেন তিনি।
অনুষ্ঠানে বইটির প্রকাশক রাদওয়ান মুজিব সিদ্দিক বলেন, ‘এই নভেলগুলো সরাসরি প্রধানমন্ত্রী শেখ হাসিনা ও আমার মা শেখ রেহানার তত্ত্বাবধায়নে তৈরি করা হচ্ছে । বঙ্গবন্ধুর মত এমন মহান একজন নেতার জীবনী কমিক আকারে উপস্থাপন ছিলো আমাদের জন্য চ্যালেঞ্জিং। সেই ক্ষেত্রে আমাদের বর্তমান প্রধানমন্ত্রী ও আমার মা দারুণভাবে সহায়তা করেছেন।’
আজ বইটির প্রকাশ অনুষ্ঠানে উপস্থিত ছিলেন বিদ্যুৎ প্রতিমন্ত্রী নসরুল হামিদ, নভেলটির শিল্পী সৈয়দ রাশাদ ইমাম তন্ময় প্রমুখ।  ‘মুজিব-৪’-এ অল ইন্ডিয়া মুসলিম লীগ সম্মেলন শেষে তরুণ শেখ মুজিবের দিল্লির বিভিন্ন দর্শনীয় স্থান ভ্রমণ ও ১৯৪৪ সালে ছাত্রলীগের সম্মেলনে তাঁর ভূমিকার বিষয়টি উঠে এসেছে। এর আগে প্রথম পর্বে খেলাধুলা, পড়াশোনা, ডাক্তারের কাছ থেকে পালানো, প্রথমবারের মতো কারাবরণের মতো বিভিন্ন কৌতূহলোদ্দীপক কাজের পাশাপাশি দেশের প্রতি তরুণ বয়স থেকেই নিজের বিশ্বাসের পক্ষে দৃঢ় আবস্থান নিতে দেখা যায় কিশোর শেখ মুজিবকে। দ্বিতীয় পর্বে বঙ্গবন্ধুর রাজনীতির হাতেখড়ির পাশাপাশি তাঁর প্রেরণা হোসেন শহীদ সোহরাওয়ার্দীর সঙ্গে ঘনিষ্ঠ সম্পর্ক গড়ে ওঠার বিষয়টি জানা যায়। ‘মুজিব-৩’-এ বঙ্গবন্ধুর স্কুল ও কলেজের শিক্ষাজীবনের পাশাপাশি সামাজিক ও রাজনৈতিক কর্মকাণ্ড, দুর্ভিক্ষের সময় মানবিক ভূমিকার বিষয় উঠে আসে।
