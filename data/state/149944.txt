
সুনামগঞ্জের ছাতক ও সদর উপজেলায় দুই ব্যক্তি এবং ব্রাহ্মণবাড়িয়ার আশুগঞ্জ উপজেলা থেকে বেসরকারি সংস্থার এক নারী কর্মীর লাশ গতকাল শনিবার উদ্ধার করা হয়েছে৷পুলিশ জানায়, দক্ষিণ সুনামগঞ্জ উপজেলার পাথারিয়া বাজার থেকে গত শুক্রবার বিকেলে ভাড়ায় মোটরসাইকেল চালক সমীরণ পালকে (৩০) নিয়ে অপরিচিত দুই ব্যক্তি জগন্নাথপুর উপজেলায় যান। এরপর গতকাল দুপুরে ছাতকের ভাতগাঁও ইউনিয়নের কোন্দানালা সেতুর পাশে তাঁর লাশ পড়ে থাকতে দেখে এলাকাবাসী৷ সমীরণের বাড়ি দক্ষিণ সুনামগঞ্জের পাথারিয়া এলাকায়।থানার ওসি শাহজালাল মুন্সি বলেন, যাত্রীবেশী দুর্বৃত্তরা সমীরণকে খুন করে মোটরসাইকেল লুট করেছে বলে ধারণা করা হচ্ছে৷এদিকে সদর থানা সূত্র জানায়, সদর উপজেলার ওলির বাজার এলাকায় চলতি নদী তীরে একটি লাশ ভাসতে দেখে স্থানীয়রা৷ পরে পুলিশ লাশটি উদ্ধার করে৷ব্রাহ্মণবাড়িয়ার আশুগঞ্জে গতকাল দুপুরে লালপুর এলাকায় অবস্থিত বেসরকারি সংস্থা এসসাডের কর্মী ঝুমুর রানী দাসের (২৫) লাশ উদ্ধার করেছে পুলিশ। তিনি উপজেলার লালপুর এলাকার পবিত্র দাসের মেয়ে।
