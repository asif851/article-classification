
সিলেটে গতকাল সোমবার হরতালবিরোধী মিছিলে জেলা ও মহানগর আওয়ামী লীগসহ সহযোগী সংগঠনগুলোর নেতা-কর্মীদের সঙ্গে সকাল থেকে দুপুর পর্যন্ত মাঠে তৎপর দেখা গেছে সিটি করপোরেশনের সাবেক মেয়র ও নগর আওয়ামী লীগের সভাপতি বদরউদ্দিন আহমদ কামরান ও তাঁর ছেলে আরমান আহমদকে। দুপুর সাড়ে ১২টার দিকে নগরের কেন্দ্রস্থলের কোর্ট পয়েন্টে হরতালবিরোধী মিছিল হয়। মিছিল শেষে ফেরার পথে সঙ্গে থাকা নেতা-কর্মীদের নিয়ে লালদীঘির পাড় এলাকার একটি টংদোকানে বসে দুপুরের খাওয়া সারেন তাঁরা। ‘সকাল থেকে হরতালের বিরুদ্ধে মাঠে। সবাই ক্ষুধার্ত ছিল। তাই সঙ্গে থাকা নেতা-কর্মীদের নিয়ে সামান্য খাওয়া-ধাওয়া করলাম।’ উপস্থিত সাংবাদিকদের উদ্দেশে এভাবেই বলছিলেন কামরান। 
