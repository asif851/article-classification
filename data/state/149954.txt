
ঢাকা-টাঙ্গাইল মহাসড়কে তীব্র যানজটের সৃষ্টি হয়েছে। এতে দুর্ভোগ পোহাচ্ছেন যাত্রীরা।
আজ সোমবার সকাল সাড়ে নয়টা নাগাদ মহাসড়কের মির্জাপুর উপজেলার শুভুল্যা থেকে গাজীপুরের চন্দ্রা পর্যন্ত প্রায় ২৫ কিলোমিটার এলাকায় যানজট লক্ষ্য করা গেছে।
মহাসড়ক দিয়ে টাঙ্গাইলের দিকে যানবাহন চলছে। তবে ঢাকার দিকে প্রায় দেড় ঘণ্টা ধরে যানবাহন থমকে আছে।
মির্জাপুরের ট্রাফিক পরিদর্শক মো. শাহাদত হোসেন বলেন, গতকাল রাত থেকে বৃষ্টি হচ্ছিল। এ কারণে মহাসড়কে যানবাহনের গতি খুবই কম ছিল। চন্দ্রা থেকে ঢাকার দিকে যানবাহন ঠিকমতো চলতে পারছিল না। এ জন্য যানজট লাগে।
মির্জাপুরের ট্রাফিক পুলিশ জানায়, মহাসড়কে যান চলাচল স্বাভাবিক করতে চেষ্টা চলছে।
