
ঢাকা-রংপুর মহাসড়কে গাইবান্ধার গোবিন্দগঞ্জ উপজেলা শহরের পান্থাপাড়া এলাকায় গতকাল বৃহস্পতিবার বাসের ধাক্কায় দুজন নিহত হয়েছেন।
নিহত ব্যক্তিরা হলেন বরগুনার দেপাগী উপজেলার জবখালি গ্রামের বাসিন্দা ও অ্যারিস্টো ফার্মাসিউটিক্যালসের গোবিন্দগঞ্জ এলাকার ব্যবস্থাপক শাহীন খান (৪০) এবং গোবিন্দগঞ্জ উপজেলার সোনারপাড়া গ্রামের মরিয়ম বেগম (৫৫)।
পুলিশ জানায়, গতকাল বেলা দুইটার দিকে শাহীন খান মোটরসাইকেলে করে গোবিন্দগঞ্জ থেকে বগুড়ার উদ্দেশে রওনা হন। পান্থাপাড়া এলাকায় পৌঁছালে ঢাকা থেকে রংপুরগামী এসআর ট্রাভেলসের একটি বাস শাহীনের মোটরসাইকেল ও মরিয়ম বেগম নামের এক পথচারীকে ধাক্কা দেয়। এ সময় দুজনেই মহাসড়কের পাশে ছিটকে পড়েন। এতে মরিয়ম ঘটনাস্থলে এবং গোবিন্দগঞ্জ উপজেলা স্বাস্থ্য কমপ্লেক্সে নেওয়ার পর শাহীন খান মারা যান। চালক পালিয়ে গেলেও বাসটিকে আটক করা হয়েছে।
গোবিন্দগঞ্জ থানার ভারপ্রাপ্ত কর্মকর্তা (ওসি) জাহিদুল ইসলাম বলেন, বাসটিকে জব্দ করা হয়েছে। এ ঘটনায় মামলা হয়েছে। 
