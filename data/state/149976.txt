
ঢাকা-চট্টগ্রাম মহাসড়কে আজ বুধবার ৪০ কিলোমিটার এলাকায় তীব্র যানজটের সৃষ্টি হয়েছে। এই জট কুমিল্লার চান্দিনা উপজেলার গোবিন্দপুর থেকে  দাউদকান্দির টোলপ্লাজা পর্যন্ত বিস্তৃত।
গতকাল মঙ্গলবার দিবাগত রাত একটা থেকে এ পরিস্থিতির সৃষ্টি হয়। ঘণ্টার পর ঘণ্টা যানজটে আটকা পড়ে যাত্রীদের দুর্ভোগ পোহাতে হচ্ছে।
মহাসড়ক পুলিশ, যানবাহনের যাত্রী ও চালকেরা জানান, গতকাল রাত সাড়ে ১২টার দিকে ঢাকা-চট্টগ্রাম মহাসড়কে কুমিল্লার চান্দিনা উপজেলার মাধাইয়া এলাকায় ঢাকাগামী মালবাহী একটি ট্রাকের চাকা খুলে যায়। এ সময় ট্রাকটি মহাসড়কে আড়াআড়ি পড়ে থাকলে চান্দিনা উপজেলার গোবিন্দপুর এলাকা থেকে দাউদকান্দি উপজেলার দাউদকান্দি টোলপ্লাজা এলাকা পর্যন্ত ৪০ কিলোমিটার এলাকায় তীব্র যানজটের সৃষ্টি হয়।
এক ঘণ্টার মধ্যে ইলিয়টগঞ্জ হাইওয়ে পুলিশ ট্রাকটি অন্যত্র সরালেও এলোপাতাড়ি যানবাহন চলাচলের কারণে যানজট তীব্র আকার ধারণ করে।
চট্টগ্রাম থেকে ঢাকাগামী সৌদিয়া পরিবহনের বাসের চালক মোশাররফ হোসেন, যাত্রী সাইফুল ইসলাম ও লিটন মিয়া বলেন, রাত দুইটার দিকে কুমিল্লার চান্দিনা উপজেলার গোবিন্দপুর এলাকায় গিয়ে তাঁদের বাস যানজটে আটকা পড়ে। দাউদকান্দির আমিরাবাদ পর্যন্ত ৩০ কিলোমিটার পথ অতিক্রম করতে সাড়ে সাত ঘণ্টা সময় লেগেছে।
চাঁদপুরের হাজীগঞ্জের চারআনি বেপারীবাড়ির ব্যবসায়ী কামরুজ্জামান,  আবু বকর ও মামুন মিয়া জানান, এক মুরব্বির জানাজায় অংশ নেওয়ার জন্য তাঁরা ঢাকা থেকে রওনা দেন। দাউদকান্দিতে যানজটে আটকা পড়ে এক ঘণ্টা বসে থাকার পর বাস থেকে নেমে হাঁটতে শুরু করেন তাঁরা।
ইলিয়টগঞ্জ মহাসড়ক পুলিশ ফাঁড়ির ইনচার্জ সার্জেন্ট মো. হাসান বলেন, দুর্ঘটনার কারণে এ যানজটের সৃষ্টি হয়। তাত্ক্ষণিকভাবে ট্রাকটি অন্যত্র সরালেও এলোপাতাড়ি যানবাহন চলাচলের কারণে যানজট দীর্ঘ হয়। তবে যানবাহন চলাচল স্বাভাবিক রাখতে তাঁরা চেষ্টা চালিয়ে যাচ্ছেন বলে জানান।
