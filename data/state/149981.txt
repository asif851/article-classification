
জনপ্রতিনিধিদের সংবর্ধনা অনুষ্ঠানে প্রাথমিক বিদ্যালয়ের শিক্ষার্থীদের রাস্তায় দাঁড় করানো যাবে না।
আজ সোমবার এ বিষয়ে একটি পরিপত্র জারি করেছে প্রাথমিক ও গণশিক্ষা মন্ত্রণালয়।
প্রজ্ঞাপনে বলা হয়, জনপ্রতিনিধি, গণ্যমান্য ব্যক্তি ও পদস্থ কর্মকর্তারা বিভিন্ন জেলা, উপজেলা বা বিভিন্ন স্থান পরিদর্শনে গেলে প্রাথমিক বিদ্যালয়ের কোমলমতি শিক্ষার্থীদের রাস্তায় দাঁড় করিয়ে রাখা হয়। এসব কারণে ক্লাস বন্ধ রেখে শিক্ষার্থীদের  সংবর্ধনায় আসতে বাধ্য করা হয়। মন্ত্রণালয় বিষয়টি বিবেচনা করে পরিপত্র জারি করেছে ।
পরিপত্রে আরও  বলা হয়েছে, এসব সংবর্ধনা অনুষ্ঠানে কোমলমতি শিক্ষার্থীদের খোলা আকাশের নিচে রাস্তায় দাঁড় করিয়ে রাখার ফলে একদিকে যেমন বিদ্যালয়ের শিক্ষা কার্যক্রম ব্যাহত হচ্ছে, অন্যদিকে শিক্ষার্থীদের ওপর বিরূপ শারীরিক ও মানসিক চাপ পড়ছে। বিষয়টি সুষ্ঠু শিক্ষার পরিবেশকে বাধাগ্রস্ত করছে, যা  কোনোভাবেই কাম্য নয়। শিক্ষার সুষ্ঠু ও সুন্দর পরিবেশ বজায় রাখার স্বার্থে এ ধরনের কার্যকলাপ থেকে বিরত থাকতে সংশ্লিষ্ট সবাইকে নির্দেশ প্রদান করা হয়েছে। ভবিষ্যতে কোনো প্রাথমিক বিদ্যালয়ের ছাত্রছাত্রীকে এভাবে রাস্তায় দাঁড় করিয়ে রাখার বিষয়টি কর্তৃপক্ষের নজরে এলে সংশ্লিষ্ট বিদ্যালয়ের প্রধান শিক্ষক ও  বিদ্যালয় পরিচালনা কমিটির বিরুদ্ধে আইনানুগ ব্যবস্থা নেওয়া হবে বলেও পরিপত্রে জানানো হয়।
বর্তমান সরকার দায়িত্ব নেওয়ার পর বিভিন্ন এলাকায় মন্ত্রী, প্রতিমন্ত্রী সাংসদের সংবর্ধনার জন্য শিশুদের রাস্তায় দাঁড় করিয়ে রাখার ঘটনা ঘটছে। এ নিয়ে পত্রপত্রিকায় প্রতিবেদন প্রকাশের পর বিভিন্ন মহলে তীব্র সমালোচনা হয় । এরপরে ওই পরিপত্র জারি করেছে প্রাথমিক ও গণশিক্ষা মন্ত্রণালয়।
