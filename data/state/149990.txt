
পিরোজপুর সদর উপজেলায় দুর্বৃত্তদের ধারালো অস্ত্রের আঘাতে এক ব্যক্তি নিহত হয়েছেন। গুরুতর আহত হয়েছেন তাঁর ছোট ভাই। পূর্ব শত্রুতা থেকে এ ঘটনা ঘটতে পারে বলে পুলিশের ধারণা। জিজ্ঞাসাবাদের জন্য তিনজনকে আটক করেছে পুলিশ।গতকাল সোমবার দিবাগত রাতে উপজেলার কদমতলা ইউনিয়নের পেতনাখালী গ্রামে ওই হামলার ঘটনা ঘটে। হাসপাতালে নেওয়ার পর বড় ভাইকে মৃত ঘোষণা করেন কর্তব্যরত চিকিৎসা কর্মকর্তা।নিহত ব্যক্তির নাম দেলোয়ার শেখ (৬০)। তাঁর ছোট ভাইয়ের নাম বাবুল শেখ (৫০)। তাঁদের বাড়ি একই এলাকায়।পুলিশ ও পরিবারের ভাষ্য, গতকাল রাত সাড়ে ১১টার দিকে দেলোয়ার মাছ ধরার জন্য বাড়ি থেকে বের হন। এর কিছুক্ষণ পর তাঁকে ধারালো অস্ত্র দিয়ে কুপিয়ে জখম করে দুর্বৃত্তরা। দেলোয়ারের চিৎকার শুনে তাঁর ছোট ভাই বাবুল ঘটনাস্থলে যান। তাঁকেও কুপিয়ে জখম করে দুর্বৃত্তরা।গুরুতর আহত অবস্থায় দুজনকে উদ্ধার করে স্থানীয় লোকজন পিরোজপুর সদর হাসপাতালে নিয়ে যান। কর্তব্যরত চিকিৎসা কর্মকর্তা দেলোয়ারকে মৃত ঘোষণা করেন। উন্নত চিকিৎসার জন্য বাবুলকে খুলনা মেডিকেল কলেজ হাসপাতালে পাঠানো হয়েছে।পিরোজপুর সদর থানার ভারপ্রাপ্ত কর্মকর্তা (ওসি) এনায়েত হোসেন বলেন, পূর্ব শত্রুতার জের ধরে এ ঘটনা ঘটে বলে ধারণা করা হচ্ছে।
