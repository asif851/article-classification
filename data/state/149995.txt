
লক্ষ্মীপুরের কমলনগর উপজেলা স্বাস্থ্য কমপ্লেক্স থেকে চার মাস বয়সী একটি শিশু চুরি হওয়ার অভিযোগ পাওয়া গেছে। আজ মঙ্গলবার বেলা ১১টার দিকে ঘটনাটি ঘটে।
চার মাস বয়সী শিশুটির নাম মীম। সে সদর উপজেলার চরউবুতি গ্রামের নুরুল আমিন ও সামছুন্নাহার দম্পতির সন্তান।
মীমের মা সামছুন্নাহারের ভাষ্য, মেয়েকে টিকা দেওয়ার জন্য কমলনগর উপজেলা স্বাস্থ্য কমপ্লেক্সে যান তিনি। টিকা দেওয়া শেষে নিজের অসুস্থতার চিকিৎসার জন্য বহির্বিভাগ থেকে টিকিট সংগ্রহের উদ্দেশ্যে তিনি সারিতে দাঁড়ান। এ সময় কাছে থাকা অপরিচিত এক নারীর কাছে তিনি মেয়েকে রাখেন। টিকিট সংগ্রহ শেষে ফিরে ওই নারীকে তিনি আর পাননি। বিষয়টি তাৎক্ষণিকভাবে হাসপাতালের চিকিৎসকদের জানানো হয়। সবাই মিলে খোঁজাখুঁজির পরও ওই নারী ও মেয়ে মীমকে পাওয়া যায়নি।
কমলনগর উপজেলা স্বাস্থ্য কমপ্লেক্সের আবাসিক চিকিৎসক আমিনুল ইসলাম বলেন, বহির্বিভাগ থেকে শিশুটি চুরি হয়েছে বলে মনে হচ্ছে। খবর পেয়ে পুলিশ এসেছে। তারা শিশুটিকে উদ্ধার করার চেষ্টা চালাচ্ছে।
কমলনগর থানার ভারপ্রাপ্ত কর্মকর্তা (ওসি) কবির আহাম্মদ বলেন, শিশুটিকে উদ্ধারের জন্য পুলিশের কয়েকটি দল কাজ করছে। এ ছাড়া আশপাশের থানাগুলোতেও সংবাদ পাঠানো হয়েছে।
