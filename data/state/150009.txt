
কুষ্টিয়া ইসলামী বিশ্ববিদ্যালয়ের ৫৩ জন কর্মকর্তা-কর্মচারীকে হত্যার হুমকি দিয়ে মুঠোফোনে খুদেবার্তা পাঠানো হয়েছে বলে অভিযোগ পাওয়া গেছে। খুদেবার্তায় হুমকিদাতা হিসেবে ‘বাংলাদেশ ইসলামী ছাত্রশিবির ঝিনাইদহ’ লেখা রয়েছে।
বিশ্ববিদ্যালয়ের একটি সূত্র জানায়, গত বৃহস্পতিবার রাতে একটি নম্বর থেকে বিশ্ববিদ্যালয়ের সহকারী রেজিস্ট্রার আবদুল হান্নান ও সেকশন অফিসার সোহেল রানার মুঠোফোনে ওই খুদেবার্তা আসে। ঘটনার দিন রাতেই আবদুল হান্নান এবং গতকাল শনিবার দুপুরে সোহেল রানা বিশ্ববিদ্যালয় থানায় এ ব্যাপারে পৃথক দুটি সাধারণ ডায়েরি (জিডি) করেছেন।
জিডির বিষয়টি নিশ্চিত করে ইসলামী বিশ্ববিদ্যালয় থানার ভারপ্রাপ্ত কর্মকর্তা (ওসি) শফিকুল ইসলাম চৌধুরী প্রথম আলোকে বলেন, খুদেবার্তা পাঠানো মুঠোফোন নম্বরের কললিস্ট দেখা হচ্ছে। নম্বরটি কে ব্যবহার করছে, তা খতিয়ে দেখা হচ্ছে।
হুমকি পাওয়া সোহেলের ভাষ্য, বৃহস্পতিবার রাত সোয়া নয়টার কিছু পর ০১৭৬৬২৭২৯২০ নম্বর থেকে হান্নান ও তাঁর মুঠোফোনে পরপর দুটি খুদেবার্তা আসে। এতে লেখা রয়েছে, ‘ইসলামী বিশ্ববিদ্যালয় কুষ্টিয়ার সকল কর্মকর্তা-কর্মচারীদের মধ্য হতে আওয়ামী লীগপন্থী ৫৩ জনের নাম তালিকাভুক্ত করা হল। আগামী ২৮/ ০২/২০১৫ ইং হইতে ১০/০৩/২০১৫ ইং পর্যন্ত অভিযান চলবে। পেট্রলবোমা, ককটেল এবং সরাসরি গুলি করে মারা হবে। আপনিও প্রস্তুত থাকবেন। প্রতিদিন তওবা পড়ে অফিসে আসবেন। বাংলাদেশ ইসলামী ছাত্রশিবির ঝিনাইদহ।’
বিশ্ববিদ্যালয়ের সহ-উপাচার্য শাহিনুর রহমান প্রথম আলোকে বলেন, বিশ্ববিদ্যালয়ের হল ও ক্লাস-পরীক্ষা বন্ধ থাকলেও অফিস খোলা আছে। অফিসের কার্যক্রম বন্ধ করতে কেউ এ কাজ করতে পারে বলে ধারণা করা হচ্ছে। বিষয়টি আইনশৃঙ্খলা রক্ষাকারী বাহিনীর ঊর্ধ্বতন কর্মকর্তাদের জানানো হয়েছে।
ছাত্র নিহতের জের ধরে গত বছরের ২৯ নভেম্বর বিশ্ববিদ্যালয়ের ভাড়া করা প্রায় ৩৪টি বাসে আগুন দেওয়ার ঘটনা ঘটে। ওই ঘটনার পর ১ ডিসেম্বর থেকে চলতি বছরের ৬ জানুয়ারি পর্যন্ত টানা ৩৭ দিন বিশ্ববিদ্যালয় বন্ধ ছিল। ৭ জানুয়ারি খুললেও জরুরি সিন্ডিকেট সভায় আবারও অনির্দিষ্টকালের জন্য বিশ্ববিদ্যালয় বন্ধ ঘোষণা করে কর্তৃপক্ষ। বর্তমানে পুলিশ পাহারায় বিশ্ববিদ্যায়ের উপাচার্য, উপ-উপাচার্যসহ অন্যান্য ঊর্ধ্বতন কর্মকর্তা ক্যাম্পাসে যাতায়াত করছেন।
