
ফেনীর সোনাগাজীতে স্থানীয় সাংসদ রহিম উল্যার গাড়িবহরে আজ শনিবার সন্ধ্যায় হামলা হয়েছে। এতে সাংসদের সমর্থকদের সঙ্গে ‘হামলাকারীদের’ ব্যাপক সংঘর্ষ হয়। সংঘর্ষে পুলিশ কর্মকর্তাসহ তিনজন আহত হয়েছেন। 
পুলিশ ও প্রত্যক্ষদর্শীদের সঙ্গে কথা বলে জানা যায়, ফেনী-৩ আসনের (সোনাগাজী-দাগনভূঞা) স্বতন্ত্র সাংসদ রহিম উল্যা আজ সন্ধ্যা সাড়ে সাতটার দিকে গাড়িবহর নিয়ে সোনাগাজী উপজেলা সদর হয়ে ঢাকার উদ্দেশে  রওনা দেন। পথে উপজেলা সদরের জিরো পয়েন্টে গেলে কয়েকজন যুবক গাড়িবহর লক্ষ্য করে ইটপাটকেল ছোড়েন। এতে বহরের একটি মাইক্রোবাসের কাচ ভেঙে যায়। পরে সাংসদের সমর্থকেরাও গাড়ি থেকে নেমে পাল্টা ইটপাটকেল ছুড়লে উভয় পক্ষে সংঘর্ষ শুরু হয়। খবর পেয়ে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। তবে সংঘর্ষের মাঝে পড়ে সোনাগাজী থানার পরিদর্শক (তদন্ত) মেজবাহ উদ্দিন আহত হন। আর সংঘর্ষে আহত হন সাংসদের সমর্থক মো. মাসুদ ও সাগর। পুলিশ কর্মকর্তা মেজবাহকে সোনাগাজী উপজেলা স্বাস্থ্য কমপ্লেক্সে ভর্তি করা হয়েছে। আর মাসুদ ও সাগর স্থানীয়ভাবে চিকিৎসা নিয়েছেন। রাত সাড়ে নয়টার দিকে শেষ খবর পাওয়া পর্যন্ত সাংসদ রহিম উল্যাহ সোনাগাজীতে অবস্থান করছিলেন। তিনি অভিযোগ করেন, স্থানীয় আওয়ামী লীগের কার্যালয়ের সামনে আওয়ামী লীগ ও যুবলীগের নেতা-কর্মীরা তাঁর গাড়িবহরে হামলা চালিয়েছেন। তবে সোনাগাজী উপজেলা আওয়ামী লীগের ভারপ্রাপ্ত সভাপতি রুহুল আমিন পাল্টা অভিযোগ করে বলেন, তাঁরা সন্ধ্যায় যুবলীগ-ছাত্রলীগ কর্মীদের নিয়ে দলীয় কার্যালয়ে সভা করছিলেন। সাংসদের গাড়িবহর থেকে দলীয় কার্যালয়ে প্রথমে ইট ছোড়া হয়। তখন দলীয় কর্মীরা তা প্রতিহত করেছেন। সোনাগাজী থানার ভারপ্রাপ্ত কর্মকর্তা (ওসি) হুমায়ুন কবীর বলেন, বর্তমানে পরিস্থিতি শান্ত আছে। ঘটনাস্থলে অতিরিক্ত পুলিশ মোতায়েন করা হয়েছে।
