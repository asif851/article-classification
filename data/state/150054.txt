
রাঙামাটিতে দুদিনের টানা বর্ষণে পাহাড়ধসের ঘটনায় মৃত ব্যক্তির সংখ্যা ১৩ জন থেকে বেড়ে ১৭ জনে পৌঁছেছে। মৃত ব্যক্তির সংখ্যা আরও বাড়তে পারে বলে আশঙ্কা করা হচ্ছে।
আজ মঙ্গলবার সকালে রাঙামাটি সদর হাসপাতালে নয়জনের মৃতদেহ আনা হয়। দুপুর ১২টার দিকে তা বেড়ে ১৩ জনে পৌঁছায়। পাহাড়ধসে কাপ্তাই উপজেলায় তিনজন ও কাউখালী উপজেলার ঘাগড়া ইউনিয়নে একজন মারা গেছেন। মৃত ব্যক্তিদের পরিচয়ের ব্যাপারে এখনো নিশ্চিত হওয়া যায়নি।
স্থানীয় লোকজন জানান, গতকাল সোমবার থেকে আজ পর্যন্ত টানা বৃষ্টিতে রাঙামাটির বিভিন্ন স্থানে পাহাড়ধসে মৃত্যুর ঘটনা ঘটেছে। এখনো সেখানে মুষলধারে বৃষ্টি পড়ছে।
রাঙামাটি সদর হাসপাতালের সিভিল সার্জন শহীদ তালুকদার আজ প্রথম আলোকে বলেন, জেলার বিভিন্ন স্থান থেকে পাহাড়ধসে নিহত নয়জনের মৃতদেহ হাসপাতালে আনা হয়। এখন আরও চারজনের মৃতদেহ আনা হয়েছে।
কাপ্তাই থানার উপপরিদর্শক (এসআই) সৈয়দ নুর প্রথম আলোকে জানান, কাপ্তাই উপজেলায় পাহাড়ধসে এখন পর্যন্ত তিনজনের মৃত্যুর খবর পাওয়া গেছে।
ঘাগড়া ইউনিয়ন পরিষদের (ইউপি) চেয়ারম্যান জগদীশ চাকমা জানান, এই ইউনিয়নে পাহাড়ধসে মৃত একজনের লাশ উদ্ধার করা হয়েছে।
আরও পড়ুন:রাঙামাটিতে পাহাড়ধসে ১৩ জনের মৃত্যু
