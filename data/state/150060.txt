
বিএনপির চেয়ারপারসন খালেদা জিয়ার বিরুদ্ধে করা জিয়া অরফানেজ ট্রাস্ট দুর্নীতি মামলায় আত্মপক্ষ সমর্থনের শুনানি পিছিয়েছে। ১৩ এপ্রিল এ মামলার পরবর্তী শুনানির তারিখ ধার্য করা হয়েছে। আজ বৃহস্পতিবার সকালে খালেদা জিয়ার আইনজীবীরা সময় চেয়ে আবেদন করলে ঢাকার মহানগর দায়রা জজ মো. কামরুল হোসেন মোল্লা এ দিন ধার্য করেন। এর আগে এই মামলা ঢাকার ৩ নম্বর বিশেষ জজ আদালতে বিচারাধীন ছিল। গত ফেব্রুয়ারি মাসে ওই আদালতের প্রতি অনাস্থা জানিয়েছিলেন খালেদা জিয়া। পরবর্তী সময়ে উচ্চ আদালতের নির্দেশে এ মামলাটি বিচারের জন্য ঢাকা মহানগর দায়রা জজ আদালতে পাঠানো হয়।খালেদা জিয়ার আইনজীবী জয়নাল আবেদিন মেজবাহ প্রথম আলোকে বলেন, এ মামলার আত্মপক্ষ সমর্থনের শুনানির দিন ধার্য ছিল আজ। তবে খালেদা জিয়ার নিরাপত্তার কথা উল্লেখ করে আজ আদালতে সময় চেয়ে আবেদন করা হয়। আদালত শুনানি শেষে ওই আবেদন মঞ্জুর করে নতুন সময় ধার্য করেন।
গত ২ ফেব্রুয়ারি জিয়া চ্যারিটেবল ও জিয়া অরফানেজ ট্রাস্ট দুর্নীতির দুটি মামলায় আত্মপক্ষ সমর্থনের শুনানিতে হাজির হয়ে ঢাকা ৩ নম্বর বিশেষ জজ আদালতের বিচারক আবু আহমেদ জমাদারের আদালতের প্রতি অনাস্থা জানান বিএনপির চেয়ারপারসন খালেদা জিয়া। জিয়া অরফানেজ ট্রাস্ট দুর্নীতি মামলার শুনানি শেষে আদালত খালেদা জিয়ার কাছে জানতে চান ‘তিনি (খালেদা জিয়া) দোষী না নির্দোষ?’ সে সময় খালেদা জিয়া আদালতের প্রশ্নের জবাব না দিয়ে বলেন, তাঁর আইনজীবীরা আদালতের প্রতি অনাস্থা প্রকাশ করেছেন। তিনিও আদালতের প্রতি অনাস্থা প্রকাশ করছেন।
