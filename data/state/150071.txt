
চট্টগ্রাম নগরের দুটি শিক্ষাপ্রতিষ্ঠানে গতকাল বৃহস্পতিবার বিজ্ঞানবিষয়ক কর্মশালা অনুষ্ঠিত হয়েছে। শিক্ষাপ্রতিষ্ঠান দুটি হচ্ছে চট্টগ্রাম ক্যান্টনমেন্ট পাবলিক কলেজ ও ক্যান্টনমেন্ট ইংলিশ স্কুল অ্যান্ড কলেজ। রয়েল সিমেন্ট-প্রথম আলো বিজ্ঞান উৎসবের অংশ হিসেবে নগরের ২২টি বিদ্যালয় ও কলেজে ধারাবাহিকভাবে বিজ্ঞানবিষয়ক কর্মশালা অনুষ্ঠিত হচ্ছে।গতকাল সকাল নয়টায় ক্যান্টনমেন্ট ইংলিশ স্কুল অ্যান্ড কলেজে কর্মশালা শুরু হয়। এতে প্রশিক্ষক হিসেবে ছিলেন বিজিসি ট্রাস্ট বিশ্ববিদ্যালয়ের কম্পিউটার বিজ্ঞান ও প্রকৌশল বিভাগের প্রভাষক সৈয়দ মো. মিনহাজ হোসাইন। কর্মশালা শেষে বিজ্ঞান কুইজে বিজয়ী শিক্ষার্থীদের হাতে পুরস্কার তুলে দেন শিক্ষাপ্রতিষ্ঠানটির অধ্যক্ষ লেফটেন্যান্ট কর্নেল শরীফ আহমেদ। এ সময় উপস্থিত ছিলেন একই শিক্ষাপ্রতিষ্ঠানের শিক্ষক সাইফুল ইসলাম ও ফারুক আজম।বেলা ১১টায় চট্টগ্রাম ক্যান্টনমেন্ট পাবলিক কলেজে শুরু হয় কর্মশালার আয়োজন। এখানেও প্রশিক্ষক হিসেবে ছিলেন সৈয়দ মো. মিনহাজ হোসাইন। কর্মশালা শেষে কুইজে বিজয়ী শিক্ষার্থীদের হাতে পুরস্কার তুলে দেন কলেজের অধ্যক্ষ কর্নেল আবু নাসের মো. তোহা। এ সময় শিক্ষাপ্রতিষ্ঠানটির উপাধ্যক্ষ মো. জাহাঙ্গীর আলম, শিক্ষক মো. দিদারুল আলম মজুমদার ও সৌমিক কুমার দাশ উপস্থিত ছিলেন।আগামী ৮ এপ্রিল নগরের বিভিন্ন বিদ্যালয় ও কলেজের শিক্ষার্থীদের নিয়ে জেলা শিল্পকলা একাডেমিতে বসবে বিজ্ঞান প্রকল্প প্রদর্শনী, বিজ্ঞানবিষয়ক কুইজ ও সাংস্কৃতিক পরিবেশনার আসর। এ আয়োজনের সার্বিক সহযোগিতায় রয়েছে চট্টগ্রাম বন্ধুসভা। বিজ্ঞান সহযোগী হিসেবে রয়েছে বিজ্ঞানবিষয়ক সাময়িকী বিজ্ঞানচিন্তা।
 
