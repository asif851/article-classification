
কক্সবাজার সমুদ্রসৈকতে ভ্রমণে আসা পর্যটকদের নিরাপত্তার জন্য বালুচরে চলতে সক্ষম গাড়ি পেল ট্যুরিস্ট পুলিশ। ১ মে থেকে এই গাড়ি নিয়ে সৈকতে টহল শুরু হয়েছে।এত দিন সৈকতের বালিয়াড়িতে চলাচলের উপযোগী কোনো যানবাহন ছিল না। ফলে সৈকতে পর্যটকদের নিরাপত্তা দিতে অনেক সময় বিপাকে পড়তে হতো ট্যুরিস্ট পুলিশ সদস্যদের।ট্যুরিস্ট পুলিশ কক্সবাজারের জ্যেষ্ঠ সহকারী পুলিশ সুপার রায়হান কাজেমি বলেন, এত দিন সমুদ্রসৈকতে ট্যুরিস্ট পুলিশের সদস্যদের টহল দিতে হতো হেঁটেই। এখন পুলিশ হেডকোয়ার্টার থেকে ছয়টি যানবাহন দেওয়া হয়েছে। এর মধ্যে দুটি জিপ ও চারটি বিচ বাইক। এগুলো বিদেশ থেকে কেনা হয়েছে। এসব গাড়ি সৈকতে পর্যটকদের নিরাপত্তায় দিনরাত ব্যবহার করবে পুলিশ।গত বৃহস্পতিবার বিকেলে সৈকতের লাবণি পয়েন্টে নেমে দেখা গেছে, একাধিক গাড়ি নিয়ে ট্যুরিস্ট পুলিশের সদস্যরা বালুচরে টহল দিচ্ছেন। সৈকতের সুগন্ধা ও কলাতলী পয়েন্টেও দেখা গেছে এসব গাড়ির টহল।রায়হান কাজেমি জানান, আধুনিক এসব গাড়ি চালানোর জন্য ট্যুরিস্ট পুলিশ কক্সবাজার জোনের ১০ জন সদস্যকে হেডকোয়ার্টারে প্রশিক্ষণ দেওয়া হয়েছে। একটি জিপে পাঁচজন এবং বিচ বাইকে দুজন করে দায়িত্ব পালন করতে পারবেন। গাড়িগুলো নিয়ে সৈকতের ডায়াবেটিক হাসপাতাল, লাবণি, সুগন্ধা, কলাতলী, দরিয়া নগর, হিমছড়ি ও ইনানি সৈকতে নিয়মিত টহল দেওয়া হবে।
