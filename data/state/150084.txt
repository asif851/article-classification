
রাজধানীর মিরপুর ১৩ নম্বর সেকশনের বি-ব্লকে বাসার সামনে থেকে অপহরণ করে নিয়ে যাওয়া যুবলীগের নেতা ওয়ালিউল্লাহকে উদ্ধারে সরকারের হস্তক্ষেপ কামনা করেছেন তাঁর স্ত্রী রেবেকা সুলতানা।আজ বুধবার দুপুরে রাজধানীর সেগুনবাগিচায় বাংলাদেশ ক্রাইম রিপোর্টার্স অ্যাসোসিয়েশন (ক্র্যাব) কার্যালয়ে আয়োজিত সংবাদ সম্মেলনে ওয়ালিউল্লাহর স্ত্রী রেবেকা সুলতানা এ দাবি জানান।সংবাদ সম্মেলনে লিখিত বক্তব্যে রেবেকা সুলতানা জানান, তাঁরা মিরপুর ১৩ নম্বর সেকশনের বি-ব্লকের ৯ নম্বর সড়কের ৪৫ নম্বর বাসায় থাকেন। গত সোমবার রাত পৌনে ১০টার দিকে বাসার পাশে একটি ক্লাবের সামনে তাঁর স্বামী ওয়ালিউল্লাহ মুঠোফোনে কথা বলছিলেন। এ সময় একটি সাদা মাইক্রোবাসে চারজন দুর্বৃত্ত এসে তাঁর স্বামীকে টেনেহিঁচড়ে মাইক্রোবাসে তুলে নিয়ে যায়। এ ঘটনা স্থানীয় অনেক লোকজন দেখেছেন।তিনি জানান, তাঁর স্বামী ডিশ সংযোগ ব্যবসার পাশাপাশি জমি বেচাকেনার ব্যবসা করতেন। ডিশ ব্যবসা ও জমিজমা-সংক্রান্ত কারণে স্থানীয় অনেকের সঙ্গে তাঁর বিরোধ চলছিল। এর জের ধরে এ অপহরণের ঘটনা ঘটেছে বলে দাবি করেন তিনি।ওয়ালিউল্লাহর স্ত্রী বলেন, অপহরণের পর অপহরণকারীরা তাঁদের নানাভাবে হুমকি দিচ্ছেন। তাঁরা মুঠোফোনে হুমকি দিয়ে বলছেন, এ নিয়ে বাড়াবাড়ি করলে বা থানায় মামলা করলে তাঁর স্বামীকে মেরে ফেলা হবে। তিনি বলেন, তিনি অপহরণকারীদের চিনলেও ভয়ে তাঁদের নাম বলতে পারছেন না। তাঁরা সবাই এলাকায় ঘুরে বেড়াচ্ছেন। তাঁদের হুমকির কারণে মামলাও করতে পারছেন না তিনি। এ ব্যাপারে তিনি একটি সাধারণ ডায়েরি (জিডি) করেছেন। স্বামী ওয়ালিউল্লাহকে উদ্ধারে সরকারের হস্তক্ষেপ কামনা করেন তিনি।সংবাদ সম্মেলনে উপস্থিত ছিলেন ওয়ালিউল্লাহর কলেজপড়ুয়া ছেলে ফরিদুজ্জামান, মেয়ে ফারজানা আক্তার রুমি, বোন রওশন আরা বেগম প্রমুখ।
