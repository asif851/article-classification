
প্রধানমন্ত্রী শেখ হাসিনাকে নিয়ে কটূক্তি করে স্লোগান দেওয়ার অভিযোগে করা মানহানির মামলায় জামিন পেয়েছেন গণজাগরণ মঞ্চের মুখপাত্র ইমরান এইচ সরকার ও সনাতন উল্লাস।
আজ রোববার ঢাকার মহানগর হাকিম এস এম মাসুদ জামানের আদালতে ইমরান ও সনাতন আত্মসমর্পণ করে জামিন চান। শুনানি শেষে প্রত্যেককে পাঁচ হাজার টাকার মুচলেকায় জামিন দেন আদালত।
পরে ইমরান ও সনাতনের আইনজীবী জীবনানন্দ জয়ন্ত প্রথম আলোকে বলেন, আজ এই মামলার শুনানির ধার্য দিন ছিল। এদিন ইমরান ও সনাতনকে আদালতে হাজির হওয়ার জন্য সমন দিয়েছিলেন আদালত। দুজন আদালতে আত্মসমর্পণ করে জামিন চান। আদালত তা মঞ্জুর করেন।
প্রধানমন্ত্রীকে নিয়ে কটূক্তি করে স্লোগান দেওয়ার অভিযোগে গত ৩১ মে ইমরান ও সনাতনের নাম উল্লেখ করে মানহানির মামলা করা হয়। মামলায় অজ্ঞাত আরও ৫০ জনকে আসামি করা হয়।
ঢাকার মুখ্য মহানগর হাকিম আদালতে ছাত্রলীগের কেন্দ্রীয় নেতা গোলাম রাব্বানী এই নালিশি মামলাটি করেন। ঢাকার মহানগর হাকিম এস এম মাসুদ জামান মামলাটি গ্রহণ করে ইমরান ও সনাতনকে ১৬ জুলাই আদালতে হাজির হওয়ার জন্য সমন জারি করেন।
মামলার আরজিতে বলা হয়, সুপ্রিম কোর্টের প্রধান প্রাঙ্গণ থেকে ভাস্কর্য সরানোর প্রতিবাদে গত ২৮ মে সন্ধ্যায় শাহবাগে মশালমিছিল বের করে গণজাগরণ মঞ্চ। ইমরানের নেতৃত্বে বের হওয়া ওই মিছিল থেকে প্রধানমন্ত্রী সম্পর্কে কটূক্তি করে স্লোগান দেওয়া হয়।
 
