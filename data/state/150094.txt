
ফরিদপুরে দুটি আবাসিক হোটেলে অভিযান চালিয়ে অসামাজিক কর্মকাণ্ডের দায়ে দোষী সাব্যস্ত করে ১০ তরুণ-তরুণীকে কারাদণ্ড দিয়েছেন ভ্রাম্যমাণ আদালত। সেই সঙ্গে এ ধরনের কাজে সহায়তা করার দায়ে হোটেল দুটির মালিক ও ব্যবস্থাপককে ৪০ হাজার টাকা জরিমানা করা হয়েছে।
আজ মঙ্গলবার দুপুর ১২টা থেকে বেলা আড়াইটা পর্যন্ত ফরিদপুর শহরের গোয়ালচামট মহল্লার হাজী শরীয়তুল্লাহ বাজার সংলগ্ন আবাসিক হোটেল পার্ক প্যালেস ও রয়েল প্যালেসে অভিযান চালিয়ে এ দণ্ড দেন দুটি ভ্রাম্যমাণ আদালত।
হোটেল পার্ক প্যালেসে অভিযান চালান জেলা প্রশাসকের কার্যালয়ের নির্বাহী হাকিম মো. মতিউর রহমান খান। সেখানে অসামাজিক কর্মকাণ্ডের দায়ে তিন তরুণ ও তিন তরুণীসহ ছয়জনকে ছয় দিন করে বিনাশ্রম কারাদণ্ড দেওয়া হয়। এ ছাড়া ওই হোটেলের মালিক গোয়ালচামট মহল্লার মো. রাজীব হোসেনকে ভোক্তা অধিকার আইনে ১৫ হাজার টাকা জরিমানা করা হয়।
অপরদিকে, রয়েল প্যালেস আবাসিক হোটেলে অভিযান চালান জেলা প্রশাসকের কার্যালয়ের নির্বাহী হাকিম মো. পারভেজ মল্লিক। তিনি দুই তরুণ ও দুই তরুণীসহ চারজনকে সাত দিন করে বিনাশ্রম কারাদণ্ড দেন। সেই সঙ্গে ওই হোটেলের ব্যবস্থাপক ফরিদপুর সদরের অম্বিকাপুর ইউনিয়নের ভাষাণচর গ্রামের মো. সালাউদ্দিনকে ২৫ হাজার টাকা জরিমানা করা হয়।
ঘটনার সত্যতা নিশ্চিত করে ওই দুই নির্বাহী হাকিম জানান, কারাদণ্ডপ্রাপ্ত তরুণ-তরুণীদের অসামাজিক কর্মকাণ্ডের দায়ে এবং আবাসিক হোটেলের মালিক ও ব্যবস্থাপককে ওই কাজে সহায়তা করার দায়ে এ দণ্ড দেওয়া হয়।
