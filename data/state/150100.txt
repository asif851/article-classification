
পিরোজপুরের নাজিরপুর উপজেলায় প্রাথমিক সমাপনী পরীক্ষায় আজ রোববার চার শিক্ষকের বিরুদ্ধে নকল সরবরাহ করার অভিযোগ উঠেছে। আজ ছিল গণিত পরীক্ষা।
উপজেলার হোগলাবুনিয়া সরকারি প্রাথমিক বিদ্যালয় কেন্দ্রে এ ঘটনা ঘটে।  খোঁজ নিয়ে জানা গেছে, দুপুর ১২টার দিকে হোগলাবুনিয়া সরকারি প্রাথমিক বিদ্যালয় কেন্দ্র পরিদর্শনে যান উপজেলা প্রকল্প বাস্তবায়ন কর্মকর্তা মো. ইস্রাফিল। এ সময় তিনি পরীক্ষার্থীদের নকল সরবরাহ করার সময় চার শিক্ষককে হাতেনাতে ধরেন। পরে বিষয়টি উপজেলা নির্বাহী কর্মকর্তাকে জানানো হয়। উপজেলা নির্বাহী কর্মকর্তা ওই শিক্ষকদের বিরুদ্ধে বিভাগীয় ব্যবস্থা নেওয়ার জন্য উপজেলা শিক্ষা কর্মকর্তাকে নির্দেশ দেন।
উপজেলা নির্বাহী কর্মকর্তা মো. নাজমুল আলম বলেন, চার শিক্ষকের বিরুদ্ধে বিভাগীয় ব্যবস্থা নিতে উপজেলা শিক্ষা কর্মকর্তাকে বলা হয়েছে।
