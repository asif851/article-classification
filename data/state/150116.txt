
আন্তর্জাতিক উদরাময় গবেষণা কেন্দ্র বাংলাদেশ (আইসিডিডিআরবি) গ্লুকোজ ও চালের গুঁড়ার খাওয়ার স্যালাইন ব্যবহার বন্ধ রাখার সিদ্ধান্ত নিয়েছে। ঔষধ প্রশাসন অধিদপ্তরের কাছ থেকে স্যালাইনের নিবন্ধন না পাওয়া পর্যন্ত এ সিদ্ধান্ত বহাল থাকবে বলে আইসিডিডিআরবি সূত্র জানিয়েছে।গতকাল শনিবার এক সংবাদ বিজ্ঞপ্তিতে আইসিডিডিআরবি বলেছে, ষাটের দশক থেকে প্রতিষ্ঠানটি স্যালাইন তৈরি করছে এবং মহাখালীর ঢাকা হাসপাতালে ও মতলবের হাসপাতালে ব্যবহার করে আসছে। গত দুই বছর মিরপুর হাসপাতালেও ব্যবহূত হচ্ছে। এই তিন হাসপাতালে মাসে গড়ে ১৯ হাজার প্যাকেট স্যালাইন ব্যবহূত হয়। প্রতিষ্ঠানের স্টাফ কো-অপারেটিভ সোসাইটি এই স্যালাইন তৈরি করত।আইসিডিডিআরবি সূত্র জানায়, দীর্ঘকাল উৎপাদন ও ব্যবহার করে এলেও এই স্যালাইনের কোনো সরকারি অনুমোদন ছিল না। সরকারের ঔষধ প্রশাসন অধিদপ্তরের কোনো নিবন্ধনও ছিল না। সম্প্রতি র‌্যাবের অভিযানের সময় জানা যায়, এই প্রতিষ্ঠানের নাম ব্যবহার করে আরও কেউ কেউ নকল স্যালাইন তৈরি করছে।এ অবস্থায় আইসিডিডিআরবি সিদ্ধান্ত নিয়েছে, ১৯৮২ সালের ওষুধ আইন অনুযায়ী, ঔষধ প্রশাসন অধিদপ্তর থেকে নিবন্ধন না পাওয়া পর্যন্ত স্যালাইন উৎপাদন বন্ধ থাকবে এবং কোনো হাসপাতালে ব্যবহার করা হবে না। আইসিডিডিআরবির একজন কর্মকর্তা জানিয়েছেন, নিবন্ধন না পাওয়া পর্যন্ত তাঁরা একটি বেসরকারি প্রতিষ্ঠানের তৈরি করা স্যালাইন ব্যবহার করবে। তাই এই অন্তর্বর্তীকালে রোগীদের সেবা পাওয়ার ক্ষেত্রে কোনো সমস্যা হবে না।
