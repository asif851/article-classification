
কক্সবাজারের চকরিয়া উপজেলায় শ্বশুরবাড়ি থেকে এক তরুণীর লাশ উদ্ধার করা হয়েছে। নিহত তরুণীর পরিবারের দাবি, গলায় শাড়ি পেঁচিয়ে তাঁকে হত্যা করা হয়েছে। ঘটনার পর থেকেই পালিয়েছে শ্বশুরবাড়ির লোকজন। আজ শুক্রবার সকাল ১০টার দিকে এ ঘটনা ঘটে। তবে পুলিশ বিকেল সাড়ে চারটার দিকে ঘটনাস্থল থেকে লাশ উদ্ধার করে।
নিহত তরুণীর নাম কান্তা বড়ুয়া (১৯)। উপজেলার ফাঁসিয়াখালী ইউনিয়নের দক্ষিণ ঘুনিয়া এলাকার টিপু শুক্লা দাশের স্ত্রী তিনি।
বিকেলে ঘটনাস্থলে পৌঁছে চকরিয়া থানার উপপরিদর্শক (এসআই) সুকান্ত চৌধুরী লাশের সুরতহাল প্রতিবেদন তৈরি করেন। তিনি প্রথম আলোকে বলেন, কান্তা বড়ুয়ার গলায় গোলাকার দাগ ও হাতে ‘জখমের মতো’ চিহ্ন রয়েছে। তবে কান্তার মৃত্যুতে যে শাড়িটি ব্যবহারের কথা বলা হচ্ছে, সেটি কোথাও পাওয়া যায়নি।
সরেজমিনে দেখা যায়, গ্রাম্য রাস্তার পাশে টিনের ছাউনি ও বেড়ার ঘেরা দেওয়া একটি বসতঘর। বসতঘরটির বারান্দায় পাটির ওপর কান্তা বড়ুয়ার লাশ পড়ে রয়েছে। শ্বশুরবাড়ির কেউ সেখানে নেই। আশপাশের ২০-৩০ জন মানুষ জটলা করে বাইরে দাঁড়িয়ে আছে। কান্তার মা ও ছোট ভাই লাশের পাশে বসে কাঁদছেন। তরুণীর মা রাসনা বড়ুয়া বিলাপ করে বলছিলেন, তাঁর মেয়েকে হত্যা করা হয়েছে। মেয়ের মৃত্যু নিয়ে শ্বশুরবাড়ির লোকজন সদুত্তর দিতে পারেনি। উল্টো লাশ রেখে সটকে পড়েছে।  স্থানীয় লোকজন বলেন, কান্তা বড়ুয়ার ও টিপু শুক্লা দাশের বাড়ি ছিল পাশাপাশি। কান্তা বৌদ্ধ ধর্মাবলম্বী ও টিপু সনাতন ধর্মাবলম্বী। দুজনের মধ্যে প্রেমের সম্পর্ক ছিল। ছয় মাস আগে তাঁরা পালিয়ে বিয়ে করেন। বিয়ের পর তাঁরা চকরিয়া পৌর শহরে বাসা ভাড়া নিয়ে থাকতেন। টিপু শুক্লা দাশ পৌর শহরের স্বর্ণবিতান নামের এক সোনার দোকানে ব্যবস্থাপক হিসেবে চাকরি করতেন। মাত্র ২০ দিন আগে তিনি স্ত্রীকে নিয়ে গ্রামের বাড়িতে ওঠেন। সেখানে দুজনের মধ্যে প্রায়ই ঝগড়া হতো।
কান্তা বড়ুয়ার বাবা রিকশাচালক সুকুমার বড়ুয়া দাবি করেন, তাঁর মেয়েকে স্বামী ও পরিবারের সদস্যরা গলায় শাড়ি পেঁচিয়ে শ্বাসরোধে হত্যা করেছে। প্রথম আলোকে তিনি বলেন, ‘যদি সে আত্মহত্যা করে থাকে, তাহলে আমার বাড়ি তো ২০ গজ দূরেই, নিশ্চয় আমাকে খবর দিত! আমরা বাইরের লোকজনের কাছ থেকে শুনে লাশ দেখতে আসি। ততক্ষণে টিপুর পরিবারের লোকজন পালিয়ে গেছে।’
চকরিয়া থানার ভারপ্রাপ্ত কর্মকর্তা (ওসি) বখতিয়ার উদ্দিন চৌধুরী বলেন, ‘কান্তা বড়ুয়ার লাশ উদ্ধার করা হয়েছে। কাল শনিবার সকালে লাশটি ময়নাতদন্তের জন্য কক্সবাজার সদর হাসপাতালের মর্গে পাঠানো হবে।’
