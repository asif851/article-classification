
একাত্তরে বুদ্ধিজীবী হত্যা, গণহত্যা ও মানবতাবিরোধী অপরাধের দায়ে আন্তর্জাতিক অপরাধ ট্রাইব্যুনালের দেওয়া ফাঁসির আদেশের বিরুদ্ধে জামায়াতে ইসলামীর আমির মতিউর রহমান নিজামীর আপিলের রায় আজ বুধবার ঘোষণা করবেন দেশের সর্বোচ্চ আদালত।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ এই রায় ঘোষণা করবেন। সুপ্রিম কোর্টের ওয়েবসাইটে দেখা যায়, আপিল বিভাগের আজকের কার্যতালিকার ১ নম্বরে রায় ঘোষণার জন্য রাখা রয়েছে। এই বেঞ্চের অপর সদস্যরা হলেন বিচারপতি নাজমুন আরা সুলতানা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী।অ্যাটর্নি জেনারেল মাহবুবে আলম আশা করেছেন, আপিলেও নিজামীর সর্বোচ্চ সাজা বহাল থাকবে। গতকাল মঙ্গলবার নিজ কার্যালয়ে তিনি সাংবাদিকদের বলেন, ‘সারা দেশের মানুষের মতো আমিও নিজামীর সর্বোচ্চ সাজার প্রত্যাশায় আছি।’ তিনি বলেন, আন্তর্জাতিক অপরাধ (ট্রাইব্যুনালস) আইন অনুসারে অপরাধ প্রমাণ হলে প্রথম সাজা মৃত্যুদণ্ড।নিজামীর আইনজীবী খন্দকার মাহবুব হোসেন অবশ্য আশা করছেন, নিজামী খালাস পাবেন। গতকাল তিনি সাংবাদিকদের আরও বলেন, ‘যদি সাজা বহালও থাকে, তাহলেও তাঁর ফাঁসির সাজা থাকবে না বলে আমরা বিশ্বাস করি।’গত ৮ ডিসেম্বর নিজামীর আপিলের ওপর দুই পক্ষের যুক্তি উপস্থাপন শেষ হয়। রাষ্ট্রপক্ষে যুক্তি উপস্থাপন করেন অ্যাটর্নি জেনারেল মাহবুবে আলম। সঙ্গে ছিলেন অতিরিক্ত অ্যাটর্নি জেনারেল মুরাদ রেজা ও মো. মোমতাজ উদ্দিন ফকির, ডেপুটি অ্যাটর্নি জেনারেল একরামুল হক প্রমুখ। নিজামীর পক্ষে ছিলেন আইনজীবী খন্দকার মাহবুব হোসেন। সঙ্গে ছিলেন এস এম শাহজাহান ও শিশির মনির।নিজামীর আপিলের রায়টি হবে জামায়াতের শীর্ষস্থানীয় নেতাদের বিরুদ্ধে পঞ্চম রায়। অপর চারটি রায় হয়েছে দলটির সেক্রেটারি জেনারেল আলী আহসান মোহাম্মাদ মুজাহিদ, নায়েবে আমির দেলাওয়ার হোসাইন সাঈদী, দুই সেক্রেটারি জেনারেল মুহাম্মদ কামারুজ্জামান ও আবদুল কাদের মোল্লার বিরুদ্ধে। এঁদের মধ্যে রায়ে ফাঁসি বহাল থাকায় মুজাহিদ, কামারুজ্জামান ও কাদের মোল্লার দণ্ড কার্যকর হয়েছে। সাঈদীর আমৃত্যু কারাদণ্ডের পূর্ণাঙ্গ রায় ৩১ ডিসেম্বর প্রকাশিত হয়েছে।গতকাল অ্যাটর্নি জেনারেল সাংবাদিকদের বলেন, সাঈদীর আপিলের রায় পুনর্বিবেচনা (রিভিউ) চেয়ে রাষ্ট্রপক্ষ আবেদন করবে।চার অভিযোগে ফাঁসি: ২০১২ সালের ২৮ মে ট্রাইব্যুনাল নিজামীর বিরুদ্ধে ১৬টি অভিযোগ গঠন করে মানবতাবিরোধী অপরাধের মামলার বিচার শুরু করেন। ২০১৪ সালের ২৯ অক্টোবর এ মামলার রায়ে নিজামীকে মৃত্যুদণ্ডাদেশ দেন ট্রাইব্যুনাল। তাঁর বিরুদ্ধে ১৬টি অভিযোগের মধ্যে আটটি প্রমাণিত হয়। এর মধ্যে বুদ্ধিজীবী হত্যা, গণহত্যাসহ চারটি অভিযোগে নিজামীকে ফাঁসির আদেশ দেওয়া হয়।রায়ে ট্রাইব্যুনাল বলেন, একাত্তরে নিজামী ছিলেন জামায়াতের তৎকালীন ছাত্রসংগঠন ইসলামী ছাত্রসংঘের সভাপতি। ছাত্রসংঘই পরে আলবদর বাহিনীতে পরিণত হয়, আর গুপ্তঘাতক আলবদর বাহিনীই মুক্তিযুদ্ধের শেষ দিকে পাকিস্তানি সেনাদের সঙ্গে মিলে বুদ্ধিজীবী নিধন চালায়। আলবদর বাহিনীর অপরাধ ও কৃতকর্মের দায়দায়িত্ব নেতা হিসেবে নিজামীর ওপর বর্তায়।ট্রাইব্যুনালের ওই রায়ের বিরুদ্ধে আপিল করেন নিজামী। গত বছরের ৯ সেপ্টেম্বর আপিলের শুনানি শুরু হয়, ১১ কার্যদিবস শুনানি শেষে ৮ ডিসেম্বর শেষ হয়। এরপর রায় ঘোষণার জন্য ৬ জানুয়ারি দিন ধার্য করেন আপিল বিভাগ।২০১০ সালের ২৯ জুন ধর্মীয় অনুভূতিতে আঘাতের এক মামলায় নিজামীকে গ্রেপ্তারের পর ওই বছরের ২ আগস্ট তাঁকে মানবতাবিরোধী অপরাধের মামলায় গ্রেপ্তার দেখানো হয়। ওই সময় থেকে তিনি কারাগারে আছেন।
