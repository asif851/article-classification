
সৌদি আরবের আল বাহা প্রদেশে এক মর্মান্তিক সড়ক দুর্ঘটনায় তিন বাংলাদেশি নিহত হয়েছেন। গত শনিবার আল বাহা প্রদেশের বেনজুরায় এ দুর্ঘটনা ঘটে।
রিয়াদে বাংলাদেশ দূতাবাসের পক্ষ থেকে বাংলাদেশি কমিউনিটিতে যোগাযোগ করে এ তথ্যের বিষয়ে নিশ্চিত হওয়া গেছে। প্রথম আলোকে এ তথ্য নিশ্চিত করেছেন পররাষ্ট্র মন্ত্রণালয়ের কন্ট্রোলার অনুবিভাগের মহাপরিচালক তারিকুল ইসলাম। দূতাবাসের পক্ষ থেকে নিহতদের লাশ দেশে ফিরিয়ে আনার প্রক্রিয়া চলছে।
এদিকে সৌদি গণমাধ্যমের তথ্য অনুযায়ী, আল বাহা প্রদেশে ওই দুর্ঘটনায় বাংলাদেশিসহ ৯ জন নিহত হয়েছেন। আহত হয়েছেন ছয়জন।
নিহত তিন বাংলাদেশি হলেন, মালাম মিয়া, আলম শাহ মিয়া ও সাইফ উল ইসলাম আবু বশির। নিহতদের মধ্যে দুজন ভারতীয় নাগরিকও আছেন। নিহতেরা সবাই বালজুরাশি হাসপাতালে রোগীদের মাঝে খাদ্য সরবরাহের কাজ করতেন। তাঁরা সবাই সাপ্তাহিক ছুটি কাটাতে বেড়াতে যাচ্ছিলেন।
দুর্ঘটনার পর সৌদি রেড ক্রিসেন্ট কর্তৃপক্ষ, সৌদি স্বাস্থ্য মন্ত্রণালয় ও সিভিল ডিফেন্সের জরুরি দল ঘটনাস্থলে পৌঁছায়। আহতদের বালজুরাশির প্রিন্স মিশারি হাসপাতালে ভর্তি করা হয়েছে। এ ছাড়া একজন বাংলাদেশি ও একজন ভারতীয় নাগরিককে আল বাহার কিং ফাহাদ হাসপাতালে ভর্তি করা হয়েছে।
 
