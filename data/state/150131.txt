
মোমবাতি প্রজ্বালন ও শপথ গ্রহণের মধ্য দিয়ে রাজশাহী বিশ্ববিদ্যালয় কেন্দ্রীয় ছাত্র সংসদ (রাকসু) নির্বাচনের দাবিতে দীর্ঘমেয়াদি আন্দোলন কর্মসূচি শুরু করেছেন শিক্ষার্থীরা। আজ বুধবার সন্ধ্যা ছয়টায় বিশ্ববিদ্যালয়ের কেন্দ্রীয় শহীদ মিনার চত্বরে এ কর্মসূচি পালন করা হয়।
প্রত্যক্ষদর্শী সূত্রে জানা গেছে, ‘রাকসু নির্বাচনের দাবিতে শিক্ষার্থীদের আন্দোলন মঞ্চের ব্যানারে আজ বুধবার বিকেল সাড়ে পাঁচটার দিকে শহীদ মিনার চত্বরে জড়ো হন শতাধিক শিক্ষার্থী। তাঁরা প্রথমে শহীদ মিনার চত্বরে মোমবাতি প্রজ্বালন করেন। এরপর তাঁরা রাকসু নির্বাচনের দাবিতে আন্দোলনে অংশ নেওয়ার জন্য শপথ গ্রহণ করেন। সমবেত কণ্ঠে শিক্ষার্থীরা উচ্চারণ করেন, শিক্ষার্থীদের দাবি আদায়ের জন্য আমরা মাঠে নেমেছি। যেকোনো পরিস্থিতি মেনে নিয়ে সর্বোচ্চ ত্যাগ স্বীকার করতে আমরা প্রস্তুত আছি। দাবি পূরণ না হওয়া পর্যন্ত আন্দোলন চালিয়ে যাব।’ কর্মসূচিতে বক্তব্য দেন ইসলামের ইতিহাস ও সংস্কৃতি বিভাগের দ্বিতীয় বর্ষের শিক্ষার্থী মাহমুদ সাকী, আন্তর্জাতিক সম্পর্ক বিভাগের চতুর্থ বর্ষের শিক্ষার্থী ফরহাদ হোসেন, ফাইন্যান্স বিভাগের প্রথম বর্ষের শিক্ষার্থী রশিদ রফিক প্রমুখ। শপথগ্রহণ শেষে জানানো হয়, রাকসু নির্বাচনের দাবিতে ১৫ ডিসেম্বর থেকে গণস্বাক্ষর সংগ্রহ কর্মসূচি পালন করা হবে। গণস্বাক্ষর সংগ্রহ শেষে শিক্ষার্থীদের দাবির কথা জানিয়ে বিশ্ববিদ্যালয় প্রশাসনকে স্মারকলিপি দেওয়া হবে। প্রশাসনের পদক্ষেপের ওপর ভিত্তি করে পরবর্তী কর্মসূচি ঘোষণা করা হবে। রাকসু সচলের দাবি নিয়ে ২৪ ডিসেম্বর মুক্ত আলোচনায় বসতে যাচ্ছে বিশ্ববিদ্যালয়ের ছাত্রসংগঠনগুলো। বিশ্ববিদ্যালয় শাখা ছাত্র ফেডারেশনের উদ্যোগে এতে বিশ্ববিদ্যালয়ে সক্রিয় অন্য ছাত্রসংগঠনসহ রাকসুর সাবেক নেতারাও উপস্থিত থাকার কথা রয়েছে। শিক্ষার্থীরা বলছেন, রাকসু নির্বাচন না হওয়ায় দীর্ঘ ২৮ বছর ধরে সাধারণ শিক্ষার্থীদের দাবি আদায়ের পথও বন্ধ হয়ে রয়েছে। সংগঠনটির কার্যক্রম বন্ধ থাকলেও প্রতিবছর শিক্ষার্থীদের কাছ থেকে চাঁদা আদায় করে চলেছে বিশ্ববিদ্যালয় প্রশাসন। সাম্প্রতিক সময়ে দেশে কোনো রাজনৈতিক অস্থিরতা না থাকায় এটিই রাকসু নির্বাচনের উপযুক্ত সময়। নির্বাচন না হওয়া পর্যন্ত লাগাতার কর্মসূচি পালন করতে যাচ্ছেন তাঁরা।
