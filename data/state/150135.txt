
কক্সবাজার জেলার সেন্ট মার্টিন দ্বীপে পরিবেশগত ছাড়পত্র ছাড়া স্থাপনা ভাঙার বিষয়ে আদালতের নির্দেশনা অনুসরণ না হওয়ায় চার সচিবসহ ১১ জনের প্রতি আদালত অবমাননার রুল দিয়েছেন হাইকোর্ট।
আজ মঙ্গলবার বিচারপতি মো. আশফাকুল ইসলাম ও বিচারপতি আশীষ রঞ্জন দাসের সমন্বয়ে গঠিত হাইকোর্ট বেঞ্চ এক আবেদনের শুনানি নিয়ে এ রুল দেন। তাঁদের বিরুদ্ধে কেন আদালত অবমাননার কার্যক্রম শুরু করা হবে না, তা জানতে চাওয়া হয়েছে রুলে।
গত রোববার আবেদনটি করে বাংলাদেশ পরিবেশ আইনবিদ সমিতি (বেলা)। আজ আদালতে ওই আবেদনের পক্ষে শুনানি করেন আইনজীবী মিনহাজুল হক চৌধুরী ও সাইদ আহমেদ কবির।
যে ১১ জনের বিরুদ্ধে রুল দেওয়া হয়েছে, তাঁরা হলেন পরিবেশ ও বন সচিব, বেসামরিক বিমান পরিবহন ও পর্যটন সচিব, মৎস্য ও প্রাণিসম্পদ সচিব, নৌ পরিবহন সচিব, পর্যটন করপোরেশনের চেয়ারম্যান, পরিবেশ অধিদপ্তরের মহাপরিচালক, কক্সবাজারের জেলা প্রশাসক ও পুলিশ সুপার, কক্সবাজার জেলা পরিষদের প্রধান নির্বাহী কর্মকর্তা, চট্টগ্রাম পরিবেশ অধিদপ্তরের পরিচালক ও সেন্ট মার্টিন ইউনিয়ন পরিষদের চেয়ারম্যান।
বেলার করা এক রিট আবেদনের পরিপ্রেক্ষিতে ২০১১ সালের ২৪ অক্টোবর হাইকোর্ট কয়েক দফা নির্দেশনাসহ রায় দেন। রায়ের অনুলিপি পাওয়ার ৬০ দিনের মধ্যে পরিবেশগত ছাড়পত্র ছাড়া স্থাপনা ভাঙতে নির্দেশ দেওয়া হয়। পাশাপাশি পরিবেশগত ছাড়পত্র ছাড়া সেন্ট মার্টিনে স্থাপনা না গড়তে ও বিরল প্রজাতির কচ্ছপ, শামুক ও সামুদ্রিক প্রাণী সুরক্ষার জন্য বলা হয়।
এই নির্দেশনার পরও সেন্ট মার্টিনে পরিবেশ ছাড়পত্র ছাড়া ১০৪টি স্থাপনা রয়েছে উল্লেখ করে আদালত অবমাননার অভিযোগে বেলা আবেদনটি করে, যা আজ শুনানির জন্য ওঠে।
