
ময়লার ঝুড়ির মধ্যে পাওয়া গেছে প্রায় তিন কেজি সোনা। শুল্ক গোয়েন্দা বিভাগ বলছে, এগুলোর দাম আনুমানিক দেড় কোটি টাকা।
আজ সোমবার ভোরে রাজধানীর হজরত শাহজালাল আন্তর্জাতিক বিমানবন্দরে শৌচাগারের ভেতরে রাখা ময়লার ঝুড়ি থেকে সোনা জব্দ করা হয়। ঝুড়িতে ১০টি সোনার বার ছিল। শুল্ক গোয়েন্দা বিভাগের ধারণা, তাদের দেখে কোনো যাত্রী সেখানে সোনা ফেলে সটকে পড়েছেন।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খানের ভাষ্য, পাঁচটি প্যাকেটে ১০টি সোনার বার কালো টেপে মুড়ে ময়লার ঝুড়ির ভেতর ফেলে রাখা ছিল। এগুলো খুলে ৫০০ গ্রাম ওজনের পাঁচটি, ১০০ গ্রাম ওজনের পাঁচটিসহ মোট ১০টি সোনার বার পাওয়া যায়। এর মধ্যে এক কেজি ওজনের দুটি বার চার টুকরা করা অবস্থায় ছিল।
মইনুল খান জানান, গোপন খবরের ভিত্তিতে ভোর পাঁচটা থেকে তাঁরা বিমানবন্দরের বিভিন্ন জায়গায় অবস্থান নেন। বিভিন্ন পয়েন্টে তল্লাশি করার একপর্যায়ে সকাল ছয়টার দিকে ঝুড়িতে সোনা মেলে। ভোরের ওই সময়ে বিজি কুয়ালালামপুর, দোহা থেকে কাতার ফ্লাইট ও কুয়েত থেকে কুয়েত ফ্লাইট প্রায় একসঙ্গে অবতরণ করে। ভিডিও ফুটেজ দেখে যাত্রী ও সম্ভাব্য সহযোগী হিসেবে বিমানবন্দরের কর্মীদের শনাক্ত করার চেষ্টা চলছে। আনুষ্ঠানিকতা শেষে আটক করা সোনা বাংলাদেশ ব্যাংকে জমা দেওয়া হবে বলে জানান তিনি।

