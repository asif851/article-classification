
জাতীয় পার্টির (জাপা) নেতা সংসদ সদস্য মাহজাবীন মোরশেদ ও তাঁর স্বামী ব্যবসায়ী মোরশেদ মুরাদ ইব্রাহীমের বিরুদ্ধে বেসিক ব্যাংক থেকে ২৯৬ কোটি টাকা আত্মসাৎ করার অভিযোগে মামলা করেছে দুর্নীতি দমন কমিশন (দুদক)।আজ বুধবার দুপুরে চট্টগ্রাম নগরের ডবলমুরিং থানায় পৃথক দুটি মামলা করেন দুদক কেন্দ্রীয় কার্যালয়ের সহকারী পরিচালক মোহাম্মদ সিরাজুল হক। দুই মামলায় আরও তিনজনকে আসামি করা হয়। এঁদের মধ্যে দুজন বেসিক ব্যাংকের কর্মকর্তা।মোরশেদ মুরাদ ইব্রাহীম (জাপা এরশাদ) কেন্দ্রীয় কমিটির ভাইস চেয়ারম্যান। চট্টগ্রাম চেম্বার অব কমার্স অ্যান্ড ইন্ডাস্ট্রিজের সাবেক সভাপতি তিনি। তাঁর স্ত্রী মাহজাবীন মোরশেদ জাতীয় সংসদের সংরক্ষিত আসনের (মহিলা আসন-৪৫) সদস্য।দুদকের সহকারী পরিচালক মোহাম্মদ সিরাজুল হক প্রথম আলোকে বলেন, বেসিক ব্যাংকের চট্টগ্রামের আগ্রাবাদ শাখা থেকে ঋণ নিয়ে পরিশোধ না করে ১৪১ কোটি ৫ লাখ ৪৫ হাজার ১০৫ টাকা আত্মসাতের অভিযোগে মাহজাবীন মোরশেদ, তাঁর প্রতিষ্ঠান আইজি নেভিগেশন লিমিটেডের পরিচালক সৈয়দ মোজাফফর হোসেন, বেসিক ব্যাংকের প্রধান কার্যালয়ের সাবেক ব্যবস্থাপনা পরিচালক কাজী ফখরুল ইসলামকে মামলায় আসামি করা হয়েছে। অভিযোগে বলা হয়, আসামিরা পরস্পর যোগসাজশে ক্ষমতার অপব্যবহার করে পর্যাপ্ত সহায়ক জামানত না দিয়ে এবং শাখা কার্যালয়ের নেতিবাচক মতামত সত্ত্বেও ঋণ মঞ্জুর ও উত্তোলন করেন। ২০১০ সালের ১৩ ডিসেম্বর থেকে গত বছরের ৯ নভেম্বর সময় পর্যন্ত এই দুর্নীতির ঘটনা ঘটেছে। মাহজাবীন মোরশেদ আইজি নেভিগেশন নামের একটি প্রতিষ্ঠানের ব্যবস্থাপনা পরিচালক হিসেবে ওই ঋণ আবেদন করেছিলেন।
দুদক কর্মকর্তা সিরাজুল হকের করা আরেক মামলায় মোরশেদ মুরাদ ইব্রাহীম এবং বেসিক ব্যাংকের সাবেক ব্যবস্থাপনা পরিচালক এ কে এম সাজেদুর রহমানকে আসামি করা হয়। আসামিরা পরস্পর যোগসাজশে মোরশেদ মুরাদের মালিকানাধীন ক্রিস্টাল স্টিল অ্যান্ড শিপ ব্রেকিং লিমিটেডের নামে ১৩৪ কোটি ৯৩ লাখ ৬৬ হাজার ১৮৫ টাকা আত্মসাৎ করেন বলে মামলায় অভিযোগ করা হয়। ২০০৯ সালের ২২ ডিসেম্বর থেকে গত বছরের ২০ আগস্ট সময় পর্যন্ত এ ঘটনা ঘটেছে।
মামলার বিষয়ে জানতে আজ বিকেলে মোরশেদ মুরাদ ইব্রাহীমের মুঠোফোনে ফোন দেওয়া হলে সংযোগ বন্ধ পাওয়ায় তাঁর সঙ্গে কথা বলা সম্ভব হয়নি। সংসদ সদস্য মাহজাবীন মোরশেদের মুঠোফোনের সংযোগও বন্ধ পাওয়া যায়।
