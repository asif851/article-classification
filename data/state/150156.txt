
ঢাকা রিপোর্টার্স ইউনিটির (ডিআরইউ) কার্যনির্বাহী কমিটির নির্বাচন আজ বৃহস্পতিবার অনুষ্ঠিত হয়েছে। এতে সভাপতি নির্বাচিত হয়েছেন বৈশাখী নিউজের প্রধান বার্তা সম্পাদক সাইফুল ইসলাম ও সাধারণ সম্পাদক হয়েছেন বাংলাদেশ সংবাদ সংস্থার জ্যেষ্ঠ প্রতিবেদক শুক্কুর আলী।
সাইফুল ইসলাম পেয়েছেন ৬০৭ ভোট। তাঁর নিকটতম প্রতিদ্বন্দ্বী এটিএন বাংলার বিশেষ প্রতিনিধি আবু দারদা জুবায়ের পেয়েছেন ৩৪৩ ভোট। সাধারণ সম্পাদক পদে শুক্কুর আলী ৫০২ ভোট পেয়ে জয়ী হয়েছেন। তাঁর নিকটতম প্রতিদ্বন্দ্বী বাসসের জ্যেষ্ঠ প্রতিবেদক মোরসালিন নোমানী পেয়েছেন ২৭৯ ভোট।
এ ছাড়া অন্যান্য পদে নির্বাচিতরা হলেন যুগ্ম সাধারণ সম্পাদক পদে নয়া দিগন্তের জ্যেষ্ঠ প্রতিবেদক মো. মঈনুদ্দিন খান, সাংগঠনিক সম্পাদক পদে বিডিনিউজ টোয়েন্টিফোর ডটকমের জ্যেষ্ঠ প্রতিবেদক নূরুল ইসলাম হাসিব, দপ্তর সম্পাদক পদে মো. জেহাদ হোসেন চৌধুরী, গবেষণা ও প্রশিক্ষণবিষয়ক সম্পাদক পদে মো. মোহসিন হোসেন, আপ্যায়ন সম্পাদক পদে কামালউদ্দিন সুমন, কল্যাণ সম্পাদক পদে কাওসার আজম ও ক্রীড়া সম্পাদক পদে আরাফাত দারিয়া।
কার্যনির্বাহী সদস্য নির্বাচিত হয়েছেন আবদুল্লাহ আল কাফি, মাহমুদা ডলি, জান্নাতুল ফেরদৌস পান্না, মো. জাফর ইকবাল, আবদুল হাই তুহিন, কামাল মোশাররফ ও এসএমএ কালাম।
সহসভাপতি পদে গ্যালমান শফি, অর্থ সম্পাদক পদে মানিক মুনতাসীর, নারীবিষয়ক সম্পাদিকা পদে ঝর্ণা মণি, প্রচার ও প্রকাশনা সম্পাদক পদে আমিনুল ইসলাম ভূইয়া এবং সাংস্কৃতিক সম্পাদক পদে মিজান চৌধুরী বিনা প্রতিদ্বন্দ্বিতায় নির্বাচিত হন।
