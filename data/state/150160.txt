
জনগণের সমস্যা ও সুবিধা-অসুবিধার কথা সরকারকে জানাতে দলের নেতাদের নির্দেশ দিয়েছেন আওয়ামী লীগের সভাপতি ও প্রধানমন্ত্রী শেখ হাসিনা। তিনি বলেছেন, আওয়ামী লীগ কেবল একটি রাজনৈতিক দল নয়, একটি প্রতিষ্ঠান। দলের একটা দায়িত্ব হচ্ছে জনগণের সমস্যা চিহ্নিত করে সরকারকে জানানো। সরকার আর্থসামাজিক উন্নয়ন করবে। আর দল সরকারকে সহযোগিতা করবে।গতকাল শুক্রবার রাতে গণভবনে আওয়ামী লীগের নবনির্বাচিত সভাপতিমণ্ডলীর প্রথম বৈঠকের সূচনা বক্তব্যে শেখ হাসিনা এসব কথা বলেন। পরে তিনি নেতাদের নিয়ে রুদ্ধদ্বার বৈঠক করেন।সূচনা বক্তব্যে জাতীয় সম্মেলনের কথা উল্লেখ করে শেখ হাসিনা বলেন, ‘এটি অত্যন্ত সফল সম্মেলন হয়েছে।  দেশি-বিদেশি অতিথিরা এসেছেন, তাঁরা প্রত্যেকেই আমাদের উন্নয়ন ও আর্থসামাজিক অবস্থার প্রশংসা করেছেন।’২০২১ সালের মধ্যে মধ্যম আয় এবং ২০৪১ সালের মধ্যে উন্নত ও সমৃদ্ধ দেশ গড়ে তোলা হবে বলে জানিয়ে প্রধানমন্ত্রী বলেন, ‘জাতির পিতা আমাদের স্বাধীনতা এনে দিয়েছেন। এখন আমাদের অর্থনৈতিক মুক্তি অর্জন করতে হবে। এই লক্ষ্য নিয়ে আমরা কাজ করে চলেছি।’
বৈঠক শেষে ওবায়দুল কাদের সাংবাদিকদের জানান, আজ শনিবার কেন্দ্রীয় পূর্ণাঙ্গ কমিটি প্রকাশ করা হবে। তবে সভাপতিমণ্ডলীর তিনজন, সম্পাদকমণ্ডলীর দুই থেকে তিনজন এবং উপদেষ্টামণ্ডলীর চারজনের নাম পরে জানানো হবে। ৬ নভেম্বর কেন্দ্রীয় কমিটি টুঙ্গিপাড়া যাবে এবং ৮ নভেম্বর কার্যনির্বাহী কমিটির প্রথম বৈঠক হবে বলে জানান আওয়ামী লীগের সাধারণ সম্পাদক।
বৈঠক সূত্র জানায়, প্রধানমন্ত্রী মন্ত্রিসভায় রদবদলের আভাস দিয়েছেন। এ বিষয়ে জানতে চাইলে ওবায়দুল কাদের বলেন, এটা প্রধানমন্ত্রীর এখতিয়ার।
সভাপতিমণ্ডলীর সদস্যদের মধ্যে বৈঠকে উপস্থিত ছিলেন সৈয়দা সাজেদা চৌধুরী, মতিয়া চৌধুরী, শেখ ফজলুল করিম সেলিম, ওবায়দুল কাদের, মোহাম্মদ নাসিম, কাজী জাফর উল্যাহ, সাহারা খাতুন, মোশাররফ হোসেন, আব্দুর রাজ্জাক, মুহাম্মদ ফারুক খান প্রমুখ।
সম্মেলন নিয়ে কৃতজ্ঞতা: এদিকে আওয়ামী লীগের দপ্তর সম্পাদক আবদুস সোবহানের (গোলাপ) পাঠানো এক সংবাদ বিজ্ঞপ্তিতে বলা হয়, জাতীয় সম্মেলন সফল করার জন্য সংশ্লিষ্ট সবার প্রতি ধন্যবাদ ও কৃতজ্ঞতা প্রকাশ করেছেন দলের সভাপতি শেখ হাসিনা। তিনি সম্মেলন সফলভাবে অনুষ্ঠিত হওয়ায় সব কাউন্সিলর, প্রতিনিধি, অতিথি, নেতা-কর্মী এবং বিভিন্ন দেশ থেকে আগত রাজনৈতিক দলের নেতাদের প্রতি আন্তরিক অভিনন্দন ও কৃতজ্ঞতা জানিয়েছেন।
