
টাঙ্গাইলের মির্জাপুরে দুই স্কুলছাত্রের গলা কাটা লাশ উদ্ধারের ঘটনায় বাহাদুর (২২) নামে আরও এক যুবক আদালতে স্বীকারোক্তিমূলক জবানবন্দি দিয়েছেন। তাঁর বাড়ি ঢাকার ধামরাই উপজেলার চর চৌহাট গ্রামে। 
আজ বৃহস্পতিবার সন্ধ্যায় টাঙ্গাইলের বিচারিক হাকিম আদালতে তিনি স্বীকারোক্তিমূলক জবানবন্দি দেন। আদালতের জ্যেষ্ঠ বিচারক হাকিম সানজিদা সরোয়ার জবানবন্দি গ্রহণ করেন। টাঙ্গাইল জেলা গোয়েন্দা পুলিশের ভারপ্রাপ্ত কর্মকর্তা (ওসি) গোলাম মাহফিজুর রহমানের বলেন, গত শুক্রবার রাতে বাহাদুরকে গ্রেপ্তার করার পর আজ আদালতে হাজির করা হয়। অপহরণের পর নিহত দুই স্কুলছাত্র ইমরান ও শাকিল চিনে ফেলায় তাঁদের হত্যা করা হয় বলে আদালতে স্বীকার করেছেন বাহাদুর। তাঁকে আজ আদালতের মাধ্যমে টাঙ্গাইল জেল হাজতে পাঠানো হয়েছে।তবে গত মঙ্গলবার মামলার তদন্তকারী কর্মকর্তা মির্জাপুর থানার উপপরিদর্শক (এসআই) শফিকুল আলম জানিয়েছিলেন, গত সোমবার রাতে বাহাদুরকে জিজ্ঞাসাবাদের জন্য আটক করা হয়। গত শুক্রবার বিকেলে মির্জাপুর উপজেলার মোড়ভাঙ্গা গ্রামের একটি লেবু খেত থেকে চতুর্থ শ্রেণির ছাত্র শাকিল ও ইমরানের গলা কাটা লাশ উদ্ধার করে পুলিশ। তাদের দুজনের বাড়ি ঢাকার ধামরাইয়ের চর চৌহাট গ্রামে। এর আগে গত সোমবার একই আদালতে নিহত ইমরানের চাচাতো ভাই মিল্টন স্বীকারোক্তিমূলক জবানবন্দি দেন।
