
পঞ্জিকার হিসেবে আজ পয়লা আষাঢ়। মানে বর্ষার প্রথম দিন। আবহাওয়ার হিসেবে অবশ্য জুনের দুই তারিখ থেকে শুরু হয় বর্ষা। তবে বাস্তবের বর্ষার শুরু নির্ভর করে, কবে মৌসুমি বায়ু দেশে প্রবেশ করবে তার ওপরে।এ বছর মৌসুমি বায়ু একটু পরেই দেশে এসে পৌঁছেছে। গত ১০ জুন বিপুল জলীয় বাষ্পবাহী মৌসুমি বায়ু টেকনাফ দিয়ে দেশে প্রবেশ করেছে। গতকাল তা দেশের প্রায় ৭০ শতাংশ এলাকায় ছড়িয়ে পড়েছে।মৌসুমি বায়ুর এই বিস্তারই দেশের বিভিন্ন স্থানে বৃষ্টি নামিয়েছে। তবে মৌসুমি বায়ুই যে সব বৃষ্টি এনেছে তা নয়। এবার বর্ষা আসার আগেই মে মাসে দেশে স্বাভাবিকের চেয়ে ২৬ মিলিমিটার বেশি বৃষ্টি হয়েছে। বিশেষ করে ঘূর্ণিঝড় রোয়ানুর কারণে বিভিন্ন এলাকায় অত্যধিক বৃষ্টি হয়েছে, সিলেট অঞ্চলে এর কারণে বন্যাও হয়েছে।তবে আবহাওয়াবিদরা বলছেন, এ বছরের বর্ষাটা স্বাভাবিকই হবে। জুন মাসে যে স্বাভাবিক বৃষ্টি হয় এবার তার চেয়ে একটু বেশি বৃষ্টিপাত হওয়ার ইঙ্গিত ইতিমধ্যেই পাওয়া গেছে। মাসের মোট বৃষ্টিপাতের ৬০ থেকে ৬৫ শতাংশ প্রথম ১৪ দিনেই হয়ে গেছে। মাসের আরও যে কটা দিন রয়ে গেছে তাতে বৃষ্টিপাত বাড়বে ছাড়া কমবে না।আবহাওয়া অধিদপ্তরের আবহাওয়াবিদ মো. রাশেদুজ্জামান বলেন, ‘আমরা আবহাওয়ার দীর্ঘমেয়াদি যে পূর্বাভাস দেখতে পাচ্ছি তাতে এ মাসে স্বাভাবিক বৃষ্টিপাতই হবে। ফলে মাসের বেশির ভাগ সময় জুড়ে আমরা বৃষ্টি পাব আশা করছি।’চলতি মাসের জন্য আবহাওয়া অধিদপ্তর যে পূর্বাভাস দিয়েছে তাতে স্বাভাবিক বৃষ্টিপাতের সঙ্গে বঙ্গোপসাগরে এক থেকে দুইটি নিম্নচাপেরও আভাস দিয়েছে। সেই সঙ্গে এই মাসেই দেশের প্রায় সব এলাকার ওপরে মৌসুমি বায়ু ছড়িয়ে পড়ে বৃষ্টিপাত হতে পারে।আবহাওয়া অধিদপ্তরের হিসেব অনুযায়ী গতকাল পর্যন্ত খুলনা, রাজশাহী ও রংপুর বিভাগে এখনো মৌসুমি বায়ু ছড়িয়ে পড়েনি। ফলে ওই এলাকায় এখনো তেমন বৃষ্টি শুরু হয়নি। গতকাল দেশের সবচেয়ে বেশি বৃষ্টি হয়েছে দক্ষিণ-পশ্চিমাঞ্চলের জেলা যশোরে ৫১ মিলিমিটার। রাজধানীতে মাত্র তিন মিলিমিটার বৃষ্টি হয়েছে।
