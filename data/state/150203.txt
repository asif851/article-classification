
মাতৃভাষায় শিক্ষা নিতে না পারলে তা সম্পূর্ণ হয় না বলে মন্তব্য করেছেন ভাষা সৈনিক আহমদ রফিক। আজ মঙ্গলবার দুপুরে জগন্নাথ বিশ্ববিদ্যালয়ের কেন্দ্রীয় মিলনায়তনে ‘রবীন্দ্রনাথ ও ভাষা আন্দোলন’ শীর্ষক এক আলোচনা সভায় এ মন্তব্য করেন তিনি।
১৯২৬ সালের ৯ ফেব্রুয়ারি ‘তৎকালীন জগন্নাথ ইন্টারমিডিয়েট কলেজে কবিগুরু রবীন্দ্রনাথ ঠাকুরের আগমন দিবস স্মরণে’ এ সভার আয়োজন করে বিশ্ববিদ্যালয়ের বাংলা বিভাগ।আহমদ রফিক বলেন, রবীন্দ্রনাথ ঠাকুর ইংরেজ শাসন আমল থেকেই শিক্ষার ক্ষেত্রে বাংলার ভাষার প্রাধান্য দিয়েছেন। বাংলা ভাষার উৎকর্ষ সাধনের জন্য রবীন্দ্রনাথ অনেক চেষ্টা করেছেন। রাজনীতি ও ভাষা আন্দোলনের সঙ্গে রবীন্দ্রনাথ অনেক প্রাসঙ্গিক।জগন্নাথ বিশ্ববিদ্যালয়ের উপাচার্য অধ্যাপক মীজানুর রহমান বলেন, দেশের সর্বস্তরে বাংলা ভাষার প্রচলন চালু করতে হবে। এ ছাড়া বাংলা ভাষার শুদ্ধ ব্যবহারের জন্য ভাষা প্রজন্ম গড়ে তুলতে হবে। এ ক্ষেত্রে অগ্রণী ভূমিকা পালন করবে বাংলা ভাষার শিক্ষার্থীরা।বিশ্ববিদ্যালয়ের বাংলা বিভাগের চেয়ারপারসন হোসনে আরা বেগমের সভাপতিত্বে এবং শিক্ষক সাবিনা ইয়াসমিন ও মো. শরীফুল ইসলামের সঞ্চালনায় আলোচনা সভায় শিক্ষক আরজুমন্দ আরা বানু প্রমুখ বক্তব্য দেন। অনুষ্ঠানে বিশ্ববিদ্যালয়ের বিভিন্ন বিভাগের শিক্ষক-শিক্ষার্থী ও কর্মকর্তা-কর্মচারীরা উপস্থিত ছিলেন।
