
হান্নান শাহর মৃত্যুর জন্য সরকারের নির্যাতন-নিপীড়নকে দায়ী করে বিএনপির মহাসচিব মির্জা ফখরুল ইসলাম আলমগীর অভিযোগ করেছেন, সরকারের নিপীড়ন-নির্যাতন একে একে গণতন্ত্রের সংগ্রামী মানুষদের নিঃশেষ করে দিচ্ছে।আজ মঙ্গলবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে প্রয়াত আ স ম হান্নান শাহর স্মরণে ঢাকা মহানগর বিএনপি আয়োজিত এক শোকসভায় মির্জা ফখরুল ইসলাম এ অভিযোগ করেন। সভায় তিনি সভাপতিত্ব করেন।মির্জা ফখরুল বলেন, হান্নান শাহ একা নন, আজকে যাঁরা গণতন্ত্রের কথা বলছেন, তাঁদের ওপরও অত্যাচার-নির্যাতন চলে আসছে। হান্নান শাহকে গণতন্ত্রের অকৃত্রিম সৈনিক অভিহিত করে তিনি বলেন, ‘এখন এমন এক সময় তাঁর শোকসভা করতে হচ্ছে, যখন দেশ কঠিন সময় পার করছে। সত্য কথা বলা প্রায় বন্ধ। দেশের হয়ে কথা বলার মানুষ যখন কমে যাচ্ছে, তখন হান্নান শাহও এত তাড়াতাড়ি এই সময় চলে যাবেন কল্পনাও করিনি।’বিএনপির মহাসচিব বলেন, ‘হান্নান শাহকে ফিরে পাব না, কিন্তু তাঁর দেখানো পথ-আদর্শকে ধারণ করে চলতে হবে। তিনি যে কাজগুলো শেষ করতে পারেননি, আমাদের শেষ করতে হবে।’
সভায় আরও বক্তব্য দেন দলের স্থায়ী কমিটির সদস্য খন্দকার মোশাররফ হোসেন, গয়েশ্বর চন্দ্র রায়, আবদুল মঈন খান, নজরুল ইসলাম খান, ভাইস চেয়ারম্যান শামসুজ্জামান দুদু, এ জেড এম জাহিদ হোসেন, যুগ্ম মহাসচিব খায়রুল কবির প্রমুখ।
