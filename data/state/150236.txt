
বিএনপির সিনিয়র যুগ্ম মহাসচিব রুহুল কবির রিজভী বলেছেন, ভবিষ্যতে সমাবেশ করার জন্য বিএনপি কারও অনুমতির অপেক্ষা করবে না। সমাবেশের জন্য সোহরাওয়ার্দী উদ্যান কেড়ে নেওয়া হবে।
আজ বুধবার জাতীয় প্রেসক্লাবের সামনে এক মানববন্ধনে রিজভী এ কথা বলেন। বিএনপির বরিশাল মহানগরের নেতা-কর্মীরা ‘গণতন্ত্র হত্যা দিবস’ উপলক্ষে কর্মসূচি পালনকালে মহিলা দলের নেতা-কর্মীদের ওপর হামলার প্রতিবাদে মহিলা দল ওই মানববন্ধনের আয়োজন করে। রিজভী বলেন, সোহরাওয়ার্দী উদ্যানে সমাবেশ করার জন্য বিএনপি পুলিশের কাছে বারবার আবেদন করেছে। কিন্তু অনুমতি দেওয়া হয়নি। বিএনপিকে সমাবেশের অনুমতি দেওয়া না হলেও এরশাদকে সমাবেশের অনুমতি দেওয়া হয়েছে। তাই ভবিষ্যতে বিএনপি সমাবেশ করার জন্য পুলিশের অনুমতির অপেক্ষা করবে না। ৫ জানুয়ারি ‘গণতন্ত্র হত্যা দিবস’ উপলক্ষে ৭ জানুয়ারি সোহরাওয়ার্দী উদ্যানে সমাবেশ করার ঘোষণা দিয়েছিল বিএনপি। কিন্তু পুলিশের অনুমতি না পেয়ে শেষ পর্যন্ত সমাবেশ করতে পারেনি দলটি। এর আগে গত ৭ নভেম্বর ‘বিপ্লব ও সংহতি দিবস’ উপলক্ষেও সমাবেশের ঘোষণা দিয়ে অনুমতি না পেয়ে তা করতে পারেনি বিএনপি।
