
রংপুর থেকে দিবাকালীন আন্তনগর ট্রেন চালুর দাবিতে আবারও আন্দোলন কর্মসূচির ডাক দেওয়া হয়েছে। গতকাল মঙ্গলবার দুপুরে রংপুর বিভাগ উন্নয়ন আন্দোলন পরিষদের মতবিনিময় সভা থেকে এই কর্মসূচির ঘোষণা করা হয়।রংপুর প্রেসক্লাব ভবনে এ মতবিনিময় সভায় রাজনৈতিক দলসহ বিভিন্ন শ্রেণি-পেশা ও সামাজিক সংগঠনের নেতারা উপস্থিত ছিলেন।কর্মসূচির মধ্যে রয়েছে দিবাকালীন আন্তনগর ট্রেন চালুর দাবিতে চলতি মাসের শেষ সপ্তাহ থেকে আগামী ডিসেম্বর মাস পর্যন্ত তিন মাসব্যাপী নগরের বিভিন্ন পাড়া-মহল্লায় গণসংযোগ, প্রচারপত্র বিতরণ ও মতবিনিময় সভা। সেই সঙ্গে রেলস্টেশন ঘেরাও ও অবরোধ কর্মসূচিও পালন করার সিদ্ধান্ত নেওয়া হয়েছে।মতবিনিময় সভায় আয়োজক সংগঠনের আহ্বায়ক ওয়াদুদ আলীর সভাপতিত্বে অন্যদের মধ্যে আলোচনা করেন রংপুর জেলা রিপোর্টার্স ইউনিটির প্রতিষ্ঠাতা রবিউল ইসলাম, জাসদ (ইনু) সমর্থিত রংপুর মহানগর ছাত্রলীগের সভাপতি ওসমান গণি, বাংলার চোখ সামাজিক সংগঠনের কামরুস সুফী, জাসদ (আম্বিয়া) রংপুর মহানগর কমিটির সভাপতি আবদুল মুহিত, কমিউনিটি পুলিশিংয়ের সদস্য ফিরোজ হোসেন, বেগম রোকেয়া বিশ্ববিদ্যালয়ের শিক্ষার্থী ইমরান খান, রংপুর ফটো জার্নালিস্ট অ্যাসোসিয়েশনের প্রচার সম্পাদক আফজাল হোসেন প্রমুখ।রংপুর বিভাগীয় শহর হওয়ার পর এই জেলা থেকে শুধু ‘রংপুর এক্সপ্রেস’ নামের একটি আন্তনগর নৈশ ট্রেন চালু আছে।রংপুর বিভাগ উন্নয়ন আন্দোলন পরিষদের আহ্বায়ক ওয়াদুদ আলী বলেন, ‘এর আগে এই একই দাবি নিয়ে চলতি বছরের জানুয়ারি মাসে রংপুর রেলস্টেশন ঘেরাও, অবরোধ ও মানববন্ধন কর্মসূচি পালন করা হয়। এ অঞ্চলের মানুষের প্রাণের দাবি হলো একটি দিবাকালীন আন্তনগর ট্রেন চালু। তাই আবার নতুন করে আন্দোলন কর্মসূচি ঘোষণা করা হলো।’এর আগে একই দাবিতে আরও অনেক সংগঠন মানববন্ধনসহ সভা-সমাবেশ করেছে। এসব সংগঠনের মধ্যে রংপুর মেট্রোপলিটন চেম্বার অব কমার্স অ্যান্ড ইন্ডাস্ট্রিও রয়েছে। এই সংগঠনের সভাপতি রেজাউল ইসলাম গতকাল মঙ্গলবার বলেন, ‘বিভাগীয় শহর হলেও যোগাযোগের ক্ষেত্রে অনেক অবহেলিত আমরা। তাই দিবাকালীন আন্তনগর ট্রেন চালুর যৌক্তিক দাবি এই অঞ্চলের মানুষের। এ দাবি জানিয়ে ব্যবসায়ীরা বিভিন্ন সময় মানববন্ধন করেছেন। নতুন করে আবারও কর্মসূচি শুরু করা হবে।’
