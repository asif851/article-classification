
ময়মনসিংহের নান্দাইল উপজেলার দিলালপুর সরকারি প্রাথমিক বিদ্যালয়ে পঞ্চম শ্রেণির সমাপনী পরীক্ষার চূড়ান্ত মডেল টেস্ট পরীক্ষা দিতে আসা এক ছাত্রী (১২) যৌন হয়রানির শিকার হয়েছে। ওই প্রাথমিক বিদ্যালয়সংলগ্ন দিলালপুর উচ্চবিদ্যালয়ের দশম শ্রেণির নয় ছাত্র পরীক্ষা দিয়ে বাড়ি ফেরার পথে শিশুটিকে যৌন হয়রানি করে।
স্থানীয় সূত্র জানায়, গতকাল সোমবার মেয়েটি যে বিদ্যালয়ে পড়ে, সেটির শিক্ষক, পাড়ার লোকজন, পরিবারের সদস্যরা মেয়েটিকে নিয়ে দিলালপুর উচ্চবিদ্যালয়ে গিয়ে প্রধান শিক্ষক রুহুল আমীনের কাছে দোষী ছাত্রদের বিচার দাবি করেন।
স্থানীয় ব্যক্তিদের সঙ্গে কথা বলে জানা যায়, গত শনিবার পরীক্ষা শেষে মেয়েটি বাড়ি ফেরার পথে ওই নয় ছাত্র মেয়েটিকে রাস্তায় আটকে যৌন হয়রানি করে। পরে মেয়েটি দুই সহপাঠীকে নিয়ে নিজের বিদ্যালয়ে গিয়ে এক শিক্ষককে ঘটনাটি জানায়।
দিলালপুর উচ্চবিদ্যালয়ের প্রধান শিক্ষক বলেন, বিদ্যালয় পরিচালনা কমিটির সভাপতিকে বিষয়টি জানানো হয়েছে। সভাপতি নুরুল ইসলাম বলেন, তিনি আগামী বৃহস্পতিবার সালিস ডেকেছেন।
বিদ্যালয়-সংশ্লিষ্ট একটি সূত্র জানায়, অভিযুক্ত নয় ছাত্র এলাকায় বখাটে হিসেবে পরিচিত। এর আগেও তারা এ ধরনের ঘটনা ঘটিয়েছে। এদের মধ্যে চার-পাঁচজনকে বিদ্যালয় থেকে একাধিকবার বহিষ্কারও করা হয়। কিন্তু অভিভাবক ও এলাকাবাসীর চাপে আবার তাদের নিতে হয়েছে।
এদিকে অভিযুক্ত নয়জনের মধ্যে এলাকায় গিয়ে গতকাল শুধু আরিফুল ও রাকিবুল নামের দুজনকে পাওয়া যায়। তারা দুজনই অভিযোগ অস্বীকার করে জানায়, তারা শুধু ঘটনাটি দেখেছে। তবে বাকি সাতজন এলাকা ছেড়ে পালিয়েছে বলে জানা গেছে।
