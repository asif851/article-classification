
উচ্চ আদালতের বিচারপতি নিয়োগের জন্য আইন প্রণয়নের তাগিদ দিয়েছে আইন, বিচার ও সংসদবিষয়ক মন্ত্রণালয় সম্পর্কিত সংসদীয় স্থায়ী কমিটি। সংবিধানে বিচারপতি নিয়োগের জন্য আইন করার নির্দেশনা থাকলেও দীর্ঘদিন ধরে তা হচ্ছে না। আইন করার ক্ষেত্রে দেরি হওয়ায় কিছুটা অসন্তোষও প্রকাশ করে কমিটি। 
আজ মঙ্গলবার সংসদ ভবনে সংসদীয় কমিটির বৈঠক অনুষ্ঠিত হয়। বৈঠক শেষে কমিটির সভাপতি আবদুল মতিন খসরু প্রথম আলোকে বলেন, উচ্চ আদালতে যোগ্য ও দক্ষ বিচারক নিয়োগের জন্য আইন করা প্রয়োজন। সংবিধানের ৯৫ অনুচ্ছেদে এ-সংক্রান্ত নির্দেশনা দেওয়া আছে। আইন মন্ত্রণালয় দীর্ঘদিন ধরে বলছে, তারা আইন করার কাজ করছে। কিন্তু এখনো আইন হয়নি। সংসদীয় কমিটি দ্রুত এই আইন প্রণয়নের তাগিদ দিয়েছে।সংসদ সচিবালয়ের সংবাদ বিজ্ঞপ্তিতে বলা হয়, সংসদীয় কমিটির বৈঠকে জেলা জজ আদালতে অধস্তন কর্মচারী নিয়োগে জেলাভিত্তিক নিয়োগ, সহকারী জজদের জন্য কম্পিউটার অপারেটর পদ সৃষ্টি, বার কাউন্সিলের কাঠামোগত উন্নয়ন, বিচারকদের নিয়মিত প্রশিক্ষণ প্রদানের সুপারিশ করা হয়।এ ছাড়া বিচার বিভাগের সার্বিক কার্যক্রম ডিজিটালাইজেশন, মামলা দ্রুত নিষ্পত্তিসহ মামলার জট কমানো ও মিথ্যা মামলা বন্ধ করার জন্য প্রয়োজনীয় ব্যবস্থা নেওয়ার সুপারিশ করে সংসদীয় কমিটি।আবদুল মতিন খসরুর সভাপতিত্বে কমিটির সদস্য তাজুল ইসলাম চৌধুরী, সাহারা খাতুন ও শামসুল হক বৈঠকে অংশ নেন।
 
