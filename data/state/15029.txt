
জামালপুরে সাত দিনব্যাপী আঞ্চলিক এসএমই পণ্যমেলা আগামী শুক্রবার থেকে শুরু হবে। জামালপুরের এসএমই ফাউন্ডেশন এর আয়োজন করছে। গতকাল বুধবার জেলা প্রশাসক মো. শাহাবুদ্দিন খান সংবাদ সম্মেলন করে এ তথ্য জানান। জামালপুর সার্কিট হাউসে এ সংবাদ সম্মেলন হয়। এতে জেলা প্রশাসক বলেন, জামালপুর অঞ্চলের ক্ষুদ্র ও মাঝারি শিল্প উদ্যোক্তাদের উৎপাদিত পণ্যের প্রচার, প্রসার, বিক্রয় ও বাজার সম্প্রসারণের লক্ষ্যে এ মেলার আয়োজন করা হয়েছে। এতে পাটজাত, চামড়াজাত, পোশাক, ডিজাইন ও ফ্যাশনওয়্যার, হ্যান্ডিক্র্যাফটস, কৃষি প্রক্রিয়াজাত, গৃহস্থালি, লাইট ইঞ্জিনিয়ারিং পণ্য এবং অন্যান্য খাতের স্বদেশি পণ্য সামগ্রীর ৫০টি স্টল থাকবে। 
