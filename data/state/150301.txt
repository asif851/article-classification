
কিশোরগঞ্জের নিকলীতে গতকাল শনিবার অনুষ্ঠিত হয়েছে গ্রামবাংলার ঐতিহ্যবাহী নৌকাবাইচ। নিকলী নতুন বাজার ব্যবস্থাপনা কমিটির উদ্যোগে গতকাল বিকেলে সোয়াইজনী নদীতে এ নৌকাবাইচ হয়। এবার দেশের বিভিন্ন জেলা থেকে প্রায় ১১টি দল এ প্রতিযোগিতায় অংশ নেয়।নৌকাবাইচ উপলক্ষে উৎসবমুখর পরিবেশ তৈরি হয় হাওরজুড়ে। শুধু নিকলী নয়, জেলার হাওর-অধ্যুষিত বিভিন্ন উপজেলা, পাশের নেত্রকোনা, হবিগঞ্জ, সুনামগঞ্জের অনেকে ছুটে আসেন নৌকাবাইচ দেখতে।সকাল থেকে বিভিন্ন অঞ্চল থেকে ছোট-বড় নৌকা নিয়ে উৎসাহী দর্শকেরা হাজির হতে থাকেন। দুপুরের আগেই নৌকায় হাজার হাজার দর্শক অবস্থান নেন। বাইচ চলাকালে বাদ্যযন্ত্রের তালে তালে পুরো এলাকা মুখরিত হয়ে ওঠে। মাঝিমাল্লাদের পরনে ছিল বাহারি পোশাক।আয়োজকেরা জানিয়েছেন, গ্রামবাংলার এই ঐতিহ্যকে ধরে রাখতে তাঁরা প্রতিবছর এ অনুষ্ঠানের আয়োজন করেন। অনুষ্ঠানে প্রধান অতিথি ছিলেন নিকলী উপজেলা নির্বাহী কর্মকর্তা মো. হাবিবুর রহমান। অন্যান্যের মধ্যে উপস্থিত ছিলেন বাংলাদেশ পর্যটন করপোরেশনের ব্যবস্থাপক (পরিকল্পনা) খালেদ বিন মজিদ, পর্যটন নির্বাহী কর্মকর্তা মো. মুখলেছুর রহমান খান, উপজেলা আওয়ামী লীগের সভাপতি ইসহাক ভূঁইয়া, সাধারণ সম্পাদক কারার সাইফুল ইসলাম, বিএনপির সাধারণ সম্পাদক বদরুল মোমেন, থানার ভারপ্রাপ্ত কর্মকর্তা মাহবুব আলম প্রমুখ।প্রতিযোগিতা শেষে প্রধান অতিথি বিজয়ী চারটি দলকে একটি করে রঙিন টেলিভিশন পুরস্কার দেন। পুরস্কার পাওয়া দলগুলো হলো নিকলীর মোহরকোনা গ্রামের ফজলু মিয়ার দল, সদর ইউনিয়ন পরিষদের চেয়ারম্যান কারার বুরহানউদ্দিনের দল, গোবিন্দপুর গ্রামের লিটন মিয়ার দল ও আলিয়াপাড়া গ্রামের নুরুল ইসলামের দল।
 
