
বিএনপির সাবেক প্রতিমন্ত্রী মীর মোহাম্মদ নাছিরউদ্দিনকে গ্রেপ্তার করেছে চট্টগ্রাম মহানগর পুলিশ। আজ বৃহস্পতিবার রাত নয়টার দিকে চট্টগ্রাম শাহ আমানত বিমানবন্দর থেকে তাঁকে গ্রেপ্তার করা হয়। দুটো মামলায় তাঁকে গ্রেপ্তার দেখানো হয়েছে।
গতকাল বুধবার চট্টগ্রামের কাজীর দেউরি এলাকায় অগ্নিদগ্ধ হয়ে দুজন মারা যাওয়ার ঘটনায় চকবাজার থানায় করা একটি এবং নাসিমন ভবনে মারামারির ঘটনায় কোতোয়ালি থানায় করা মামলায় তাঁকে গ্রেপ্তার করা হয়েছে।
বিএনপি চেয়ারপারসনের এই উপদেষ্টা আজ রাতে ঢাকা যাওয়ার জন্য চট্টগ্রাম শাহ আমানত বিমানবন্দরে যান। সেখানে তাঁকে গ্রেপ্তার করা হয়।
বিমানবন্দরের অভিবাসন পুলিশের অতিরিক্ত উপকমিশনার মোহাম্মদ মিজানুর রহমান প্রথম আলো ডটকমকে বলেন, চট্টগ্রাম থেকে ঢাকা যাওয়ার জন্য বিমানবন্দরে এলে মীর নাছিরকে গ্রেপ্তার করা হয়।
