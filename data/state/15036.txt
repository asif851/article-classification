
ভবিষ্যতে বিভিন্ন নির্বাচনে মনোনয়নপত্র অনলাইনে পূরণ ও জমা দেওয়ার ব্যবস্থা করছে নির্বাচন কমিশন (ইসি)। অতি দ্রুত এটি কার্যকর করার কথা ভাবছে কমিশন। এটি হলে মনোনয়নপত্র জমা দিতে আর কেউ বাধা দিতে পারবে না। 
প্রধান নির্বাচন কমিশনার (সিইসি) কাজী রকিবউদ্দিন আহমদ আজ বৃহস্পতিবার দুপুরে আইনশৃঙ্খলা রক্ষাকারী বিভিন্ন সংস্থার প্রতিনিধিদের সঙ্গে বৈঠক শেষে সাংবাদিকদের কাছে এ কথা বলেন। ইউনিয়ন পরিষদ (ইউপি) নির্বাচন উপলক্ষে আইনশৃঙ্খলা রক্ষাকারী বিভিন্ন সংস্থার বাহিনীর প্রতিনিধিদের সঙ্গে এই বৈঠক হয়। সিইসি বলেন, সম্প্রতি মনোনয়নপত্র জমা দিতে বাধার অভিযোগের পরিপ্রেক্ষিতে কমিশন অনলাইনে তা পূরণ ও জমা দেওয়ার ব্যবস্থা নিচ্ছে। এখন এর সম্ভাব্যতা যাচাই-বাছাই করা হচ্ছে। সবকিছু ঠিক থাকলে অতি দ্রুত এটি কার্যকর করা হবে। বিএনপির বিভিন্ন অভিযোগের বিষয়ে কমিশন কী করছে, এ প্রশ্নের জবাবে সিইসি বলেন, অভিযোগ সুস্পষ্ট না হলে ব্যবস্থা নেওয়া যায় না। মুষ্টিমেয় কিছু সন্ত্রাসী বিভিন্ন স্থানে মনোনয়নপত্র বাধা দেওয়া ও আইনশৃঙ্খলা পরিস্থিতি নষ্ট করছে। এদের বিরুদ্ধে ব্যবস্থা নেওয়া হবে। তিনি বলেন, এই সন্ত্রাসীরা কোনো দলের না। টাকার বিনিময়ে কাজ করে। এক প্রশ্নের জবাবে কাজী রকিবউদ্দিন আহমদ বলেন, ইউপি নির্বাচনে আগের রাতে ব্যালট পেপারে সিল, কেন্দ্র দখল, ব্যালট ছিনতাই, জালভোটের মতো কোনো ঘটনা যেন না ঘটে, এ ব্যাপারে কঠোর অবস্থান নিতে নির্বাচন কমিশন আইনশৃঙ্খলা রক্ষাকারী বাহিনীকে নির্দেশ দিয়েছে। বৈঠকে নির্বাচন কমিশন, পুলিশ, র‍্যাব, বিজিবি, কোস্টগার্ড, আনসারের প্রতিনিধি, স্বরাষ্ট্র মন্ত্রণালয়ের ঊর্ধ্বতন কর্মকর্তা এবং কমিশন সচিবালয়ের কর্মকর্তারা উপস্থিত ছিলেন।
