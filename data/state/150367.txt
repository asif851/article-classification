
 
জিয়া অরফানেজ ট্রাস্ট দুর্নীতির মামলায় খালেদা জিয়ার পক্ষে তৃতীয় দিনের যুক্তিতর্ক শুনানি আজ বৃহস্পতিবার শেষ হয়েছে। ২৬, ২৭ ও ২৮ ডিসেম্বরও তাঁর পক্ষে তাঁর আইনজীবীরা যুক্তিতর্ক উপস্থাপন করবেন।
আইনজীবী আবদুর রেজ্জাক খান খালেদা জিয়ার পক্ষে যুক্তিতর্ক উপস্থাপন করেন। তিনি আদালতে বলেছেন, খালেদা জিয়ার রাজনৈতিক জীবন বাধাগ্রস্ত করার জন্য এই মামলা দেওয়া হয়েছে। এই মামলা ইতিহাস সৃষ্টিকারী একটি মামলা। দণ্ডবিধি অনুযায়ী বিচার চাই। এই মামলার সঙ্গে খালেদা জিয়ার মানসম্মান জড়িত। তাঁর পরিবারের মানসম্মান জড়িত। সম্পূর্ণ মিথ্যা মামলা।’
বিকেল চারটায় আজকের শুনানি শেষ হয়। এর আগে বেলা ১টা ২০ মিনিট থেকে ঘণ্টা খানেক মধ্যাহ্নবিরতি ছিল। জিয়া চ্যারিটেবল ট্রাস্ট মামলায় খালেদা জিয়ার পক্ষে আত্মপক্ষ সমর্থনে আজ লিখিত বক্তব্য দেওয়া হয়েছে।
আজ বৃহস্পতিবার বেলা ১১টার দিকে আদালত প্রাঙ্গণে হাজির হন বিএনপি চেয়ারপারসন। গতকাল বুধবারও এই মামলায় যুক্তিতর্ক শুনানির দিন ধার্য ছিল। এর আগে গত মঙ্গলবার দুর্নীতি দমন কমিশন (দুদক) যুক্তিতর্কের শুনানি শেষ করে। যুক্তিতর্কের শুনানি শেষে দুদক খালেদা জিয়াসহ অন্য আসামিদের সর্বোচ্চ সাজা চেয়েছে। দুদকের পক্ষে আইনজীবী মোশাররফ হোসেন কাজল যুক্তিতর্ক উপস্থাপন করেন। তিনি আদালতকে বলেন, রাষ্ট্রপক্ষ আসামিদের বিরুদ্ধে আনা অভিযোগ সন্দেহাতীতভাবে প্রমাণ করতে সক্ষম হয়েছে।
২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে এর মধ্যে গ্রেপ্তারি পরোয়ানা জারি করেছেন আদালত। ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
