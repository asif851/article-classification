
সমন জারির পরও আদালতে হাজির না হওয়ায় বিএনপির চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারি করা হয়েছে। গতকাল মঙ্গলবার বিকেলে নড়াইলের জ্যেষ্ঠ বিচারিক হাকিমের আদালতে সদর আমলি আদালতের বিচারক জাহিদুল আজাদ এ পরোয়ানা জারি করেন।মামলার বিবরণে জানা যায়, ২০১৫ সালের ২১ ডিসেম্বর সন্ধ্যায় ঢাকায় মুক্তিযোদ্ধাদের একটি সমাবেশে খালেদা জিয়া প্রধান অতিথির বক্তব্যে স্বাধীনতাযুদ্ধে শহীদের সংখ্যা ৩০ লাখ নিয়ে বিতর্ক আছে বলে মন্তব্য করেন। সমাবেশে বঙ্গবন্ধু শেখ মুজিবুর রহমানকে ইঙ্গিত করে খালেদা জিয়া বলেন, তিনি স্বাধীনতা চাননি। পাকিস্তানের প্রধানমন্ত্রী হতে চেয়েছিলেন। স্বাধীন বাংলাদেশ চাননি।খালেদা জিয়ার এই বক্তব্য বিভিন্ন গণমাধ্যমে প্রচারিত হয়। মামলার বাদী নড়াইলের নড়াগাতি থানার চাপাইল গ্রামের জনৈক রায়হান ফারুকী ২০১৫ সালের ২৪ ডিসেম্বর সদর আমলি আদালতে মামলাটি দায়ের করেন। বিচারক মামলাটি আমলে নিয়ে ২০১৬ সালের ২ ফেব্রুয়ারির মধ্যে বিচারিক তদন্তের নির্দেশ দেন।বাদীপক্ষের আইনজীবী আবদুস সালাম খান প্রথম আলোকে বলেন, গ্রেপ্তারি পরোয়ানা জারির পর খালেদা জিয়াকে ৩১ অক্টোবরের মধ্যে গ্রেপ্তার করে আদালতে হাজির করতে পুলিশকে নির্দেশ দেন বিচারক।
