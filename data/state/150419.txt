
বিএনপির নেতা ও সাবেক সাংসদ ইলিয়াস আলীকে রাজনৈতিক কারণে গুম করা হয়েছে বলে দাবি করেছেন তাঁর স্ত্রী তাহসিনা রুশদী। আজ বৃহস্পতিবার বেলা তিনটার দিকে বনানীতে নিজ বাসায় সাংবাদিকদের কাছে তিনি এ দাবি করেন।
তাহসিনা রুশদী বলেন, ‘আমার স্বামীকে রাজনৈতিক কারণে গুম করা হয়েছে। প্রধানমন্ত্রী শেখ হাসিনা আমাকে প্রতিশ্রুতি দিলেও কোনো তত্পরতা আমি দেখিনি। গত দেড় বছরে আইনশৃঙ্খলা রক্ষাকারী বাহিনীর কেউ আমার সঙ্গে কথা বলেনি, দেখাও করেনি।’
ইলিয়াস আলীর স্ত্রী বলেন, ‘শুনেছি একটা তদন্ত চলছে। কিন্তু সেটা কীভাবে হচ্ছে, কী হচ্ছে, কিছুই জানি না। প্রশাসন ও পুলিশের পক্ষ থেকেও আমাকে কিছু জানানো হয়নি।’
এর আগে বেলা দুইটার দিকে তাহসিনা রুশদী ও তাঁর দুই সন্তানের সঙ্গে দেখা করে কথা বলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। এ সময় তাঁদের কাছে বিএনপির চেয়ারপারসন খালেদা জিয়ার সমবেদনা পৌঁছে দেন তিনি।
২০১২ সালের ১৭ এপ্রিল রাতে বনানীর রাস্তা থেকে ইলিয়াস আলী ও তাঁর গাড়িচালক আনসার আলীকে অজ্ঞাত ব্যক্তিরা ধরে নিয়ে যায়। পরিত্যক্ত অবস্থায় গাড়িটি উদ্ধার করে পুলিশ। এরপর থেকেই তাঁরা নিখোঁজ।
