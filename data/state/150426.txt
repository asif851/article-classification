
ইউনিভার্সিটি অব ওয়াশিংটনের ইমেরিটাস অধ্যাপক ও লেখক ফ্রান্সিস ডি কে চিং। আমেরিকান ইন্টারন্যাশনাল ইউনিভার্সিটি-বাংলাদেশের (এআইইউবি) স্থাপত্য বিভাগের ১০ বছর পূর্তি উপলক্ষে ঢাকায় এসেছেন তিনি। অনুষ্ঠান শুরু হয়েছে ৪ জানুয়ারি, চলবে ৭ জানুয়ারি পর্যন্ত। গতকাল অনুষ্ঠানের দ্বিতীয় দিনে দেশের বিভিন্ন বিশ্ববিদ্যালয়ের স্থাপত্য-পড়ুয়া শিক্ষার্থীদের সামনে বক্তব্য রেখেছেন তিনি। রাজধানীর আগারগাঁওয়ে ইনস্টিটিউট অব আর্কিটেকচারস বাংলাদেশের মিলনায়তনে আয়োজিত এই অনুষ্ঠানের প্রধান অতিথি ছিলেন বিজ্ঞান ও প্রযুক্তিবিষয়ক মন্ত্রী ইয়াফেস ওসমান।এর আগে উৎসবের অংশ হিসেবে দেশের বিভিন্ন বিশ্ববিদ্যালয়ের স্থাপত্য বিভাগের শিক্ষার্থীদের করা নকশা নিয়ে প্রদর্শনী ও প্রতিযোগিতার আয়োজন করা হয়েছিল। প্রতিযোগিতায় বিজয়ীদের হাতে গতকাল সন্ধ্যায় পুরস্কার তুলে দেওয়া হয়। প্রথম, দ্বিতীয়, তৃতীয়—তিনটি পুরস্কারই জয় করে নিয়েছেন বাংলাদেশ প্রকৌশল বিশ্ববিদ্যালয়ের (বুয়েট) শিক্ষার্থীরা। পুরস্কার প্রদানের আগে এক সেমিনারে ফ্রান্সিস ডি কে চিং বলেন, ‘স্থপতিদের বিভিন্ন স্থাপনার নকশাগুলোকে সাধারণ মানুষের চোখে দেখতে হবে।’ সেমিনার ও পুরস্কার বিতরণ শেষে এআইইউবির শিক্ষার্থীদের পরিবেশনায় ছিল সাংস্কৃতিক অনুষ্ঠানের আয়োজন।এআইইউবি ছাড়াও বাংলাদেশ প্রকৌশল বিশ্ববিদ্যালয়, চট্টগ্রাম প্রকৌশল বিশ্ববিদ্যালয়, রাজশাহী প্রকৌশল বিশ্ববিদ্যালয়, ব্র্যাকসহ কয়েকটি বিশ্ববিদ্যালয়ের স্থাপত্য বিভাগের শিক্ষার্থীরা অনুষ্ঠানে অংশ নেন।বিশেষ অতিথি ছিলেন এআইইউবির উপাচার্য ড. কারমেন জেড ল্যামাগনা। অনুষ্ঠানের সহযোগী ছিল ইনস্টিটিউট অব আর্কিটেকচারস বাংলাদেশ ও প্রথম আলো।
