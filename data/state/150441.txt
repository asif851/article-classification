
‘গুম হওয়ার’ দেড় বছর পর টাঙ্গাইলের মির্জাপুর উপজেলা এলাকা থেকে সুভাষ পাল নামের এক ব্যবসায়ীকে গ্রেপ্তার করেছে পুলিশ। গতকাল রোববার দুপুরে টাঙ্গাইলের ঘারিন্দা বাইপাস এলাকা থেকে তাঁকে গ্রেপ্তার করা হয় বলে পুলিশ জানায়।
পুলিশ জানায়, সুভাষের বাড়ি ফতেপুর ইউনিয়নের ফতেপুর গ্রামে। ছয় বছর আগে ফতেপুর গ্রামে বাবার সঙ্গে সুভাষ পাল টিনের ব্যবসা শুরু করেন। ওই ব্যবসার বিপরীতে তিনি স্থানীয় লোকজনের কাছ থেকে ধার ও মহাজনের কাছ থেকে ঋণ নেন। ২০১৪ সালের শেষের দিকে তিনি নিখোঁজ হন। ঋণদাতাদের অভিযোগ, পাওনা টাকা না দিতেই ভারতে পাড়ি জমিয়েছেন সুভাষ। এ অভিযোগে সিরাজুল ইসলাম নামের এক ব্যক্তি সুভাষের বিরুদ্ধে টাঙ্গাইলের আদালতে মামলা করেন। এরপর পাওনাদারেরা সুভাষের বাবাকে টাকা দেওয়ার জন্য চাপ দিতে থাকেন। একপর্যায়ে ২০১৫ সালের এক জানুয়ারি সুভাষের বাবা বিশ্বনাথ কয়েকজন পাওনাদারের বিরুদ্ধে আদালতে মামলা করেন। মামলায় তিনি সুভাষকে গুম করে ফেলার অভিযোগ করেন।পুলিশ জানায়, পাল্টাপাল্টি মামলার তদন্ত চলছে। এর মধ্যে গোপন সংবাদের ভিত্তিতে জানা যায়, সুভাষ টাঙ্গাইলের ঘারিন্দা বাইপাস এলাকায় অবস্থান করছেন। গতকাল সেখানে অভিযান চালিয়ে তাঁকে গ্রেপ্তার করা হয়।জানতে চাইলে মির্জাপুর থানার ভারপ্রাপ্ত কর্মকর্তা (ওসি) মোহাম্মদ মাইন উদ্দিন বলেন, সিরাজুল ইসলামের করা মামলার পরোয়ানাভুক্ত আসামি হচ্ছেন সুভাষ। আগামীকাল মঙ্গলবার তাঁকে আদালতে পাঠানো হবে।
