
দিন দিন কমে যাচ্ছে পাখিদের অভয়াশ্রম। বিলুপ্ত হয়ে যাচ্ছে অনেক পাখি। পাখিদের অভয়াশ্রম সৃষ্টি, সংরক্ষণ ও প্রজনন বৃদ্ধি করতে কুষ্টিয়ায় কৃত্রিম বাসা বেঁধে দেওয়া হচ্ছে গাছের ডালে। আজ বৃহস্পতিবার বেলা সাড়ে ১১টার দিকে জেলা কালেক্টরেট চত্বরের কয়েকটি গাছের মগডালে বাঁশের তৈরি প্রায় এক হাত লম্বা কৃত্রিম বাসা বেঁধে দেওয়া হয়।
এ সময় সেখানে কুষ্টিয়ার জেলা প্রশাসক সৈয়দ বেলাল হোসেন, জেলা জাসদ সভাপতি গোলাম মহসিন, পরিবেশকর্মী গৌতম কুমার রায় ও পাখিদের বন্ধু হিসেবে পরিচিত সাহাবুদ্দিন মিলন উপস্থিত ছিলেন।
শহরের থানাপাড়ার সাহাবুদ্দিন মিলন দীর্ঘদিন ধরে পরিবেশের জন্য কাজ করছেন। তিনি বলেন, পাখিদের অভয়াশ্রম সৃষ্টি করতে এর আগে মাটির কলসি বেঁধে দেওয়া হয়েছিল। কিন্তু সেগুলো বৃষ্টি ও ঝড়ে ভেঙে যাচ্ছে। তাই বাঁশের তৈরি কৃত্রিম বাসা বিভিন্ন এলাকার গাছে বেঁধে দেওয়া হচ্ছে।
জেলা প্রশাসক সৈয়দ বেলাল হোসেন বলেন, পরিবেশ রক্ষায় পাখিদের প্রতি এমন ভালোবাসার উদ্যোগ পরিবেশের জন্য ভালো দিক। যারা এ উদ্যোগ নিয়েছে, জেলা প্রশাসন থেকে তাদের প্রয়োজনীয় সব ধরনের সহযোগিতা দেওয়া হবে।
