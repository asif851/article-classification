
বগুড়া শহর যুবদলের সভাপতি ও পৌরসভার ১৫ নম্বর ওয়ার্ডের কাউন্সিলর মাসুদ রানাকে আটক করা হয়েছে। আজ বৃহস্পতিবার দুপুর সাড়ে ১২টার দিকে শহরের মালতীনগর এলাকা থেকে গোয়েন্দা পুলিশের (ডিবি) একটি দল তাঁকে আটক করে।
বগুড়ার পুলিশ সুপার (এসপি) মো. মোজাম্মেল হক প্রথম আলো ডটকমকে জানান, আটক মাসুদ রানার বিরুদ্ধে জামায়াত নেতা দেলাওয়ার হোসাইন সাঈদীকে চাঁদে দেখার গুজব তুলে গত ৩ মার্চের সহিংসতার সময় থানা-পুলিশের ওপর হামলা, পুলিশের গাড়িতে অগ্নিসংযোগ ও হত্যা মামলাসহ দেড় ডজন মামলা রয়েছে। সর্বশেষ গত মঙ্গলবার শহরের বনানী এলাকায় মিছিল থেকে পুলিশের ওপর ককটেল হামলা ও সহিংস ঘটনার পর নগরের ফুলদীঘি এলাকায় সাদা পোশাকে দাঁড়িয়ে থাকা পুলিশ সদস্য রমজান আলীর (৫০) শ্বাসনালি কেটে হত্যার চেষ্টা করা হয়। তাঁর পেটেও ছুরিকাঘাত করা হয়। হামলাকারী হিসেবে ওই যুবদল নেতাকে আটক করা হয়েছে।
পুলিশ জানায়, মাসুদের বাড়িতে তল্লাশি চালিয়ে ৪০টি ককটেল, ককটেল তৈরির সরঞ্জাম, দুটি রামদা ও দুটি চাকু উদ্ধার করা হয়েছে।
পুলিশ কনস্টেবল রমজান আলী মাত্র এক মাস আগে বগুড়া সদর থানা থেকে জয়পুরহাট সদর থানায় বদলি হয়ে যান। হামলাকারীরা তাঁকে বগুড়ার পুলিশ মনে করে হত্যাচেষ্টা চালায় বলে পুলিশ দাবি করেছে। তাঁকে আশঙ্কাজনক অবস্থায় প্রথমে শহীদ জিয়াউর রহমান মেডিকেল কলেজ হাসপাতালে এবং পরে সম্মিলিত সামরিক হাসপাতালে (সিএমএইচ) ভর্তি করা হয়। অবস্থার অবনতি ঘটলে গতকাল বুধবার দুপুরে এয়ার অ্যাম্বুলেন্সে করে তাঁকে ঢাকার স্কয়ার হাসপাতালে স্থানান্তর করা হয়।
 
 
