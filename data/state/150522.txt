
বিএনপির নেতৃত্বাধীন ২০-দলীয় জোটের অবরোধের মধ্যে উচ্চমাধ্যমিক সার্টিফিকেট (এইচএসসি), সমমানের আলিম, এইচএসসি (বিএম) ও ডিআইবিএস পরীক্ষা আজ বুধবার শুরু হয়েছে। আটটি সাধারণ শিক্ষা বোর্ড, মাদ্রাসা ও কারিগরি শিক্ষা বোর্ডের অধীনে এবার পৌনে ১১ লাখ পরীক্ষার্থী এসব পরীক্ষায় অংশ নিচ্ছে। অবরোধ ও হরতাল থাকলেও ঘোষিত সময়সূচি অনুযায়ী এইচএসসি ও সমমানের পরীক্ষা নেওয়ার সিদ্ধান্ত নিয়েছে শিক্ষা মন্ত্রণালয়। সময়সূচি অনুযায়ী আজ শুরু হয়ে লিখিত পরীক্ষা শেষ হবে ১১ জুন। তবে ঢাকা উত্তর ও দক্ষিণ এবং চট্টগ্রাম সিটি করপোরেশনের নির্বাচনের কারণে ২৬ থেকে ২৯ এপ্রিলের পরীক্ষা পরিবর্তন করে সুবিধাজনক সময়ে দেওয়া হবে। আজ হরতাল নেই। তবে অবরোধ আছে। হরতাল না দিয়ে আজ সারা দেশে বিক্ষোভ কর্মসূচি দিয়েছে বিরোধী জোট। কাল বৃহস্পতিবার ঢাকা ও চট্টগ্রাম সিটি করপোরেশনের বাইরে সকাল ছয়টা থেকে ২৪ ঘণ্টার হরতাল ডেকেছে ২০-দলীয় জোট। কাল পরীক্ষা নেই। আজকের পর ৬ এপ্রিল সোমবার পরবর্তী পরীক্ষা হবে।

