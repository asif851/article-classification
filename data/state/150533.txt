
কুষ্টিয়ার দৌলতপুর উপজেলার রিফায়েতপুর ইউনিয়নের সংগ্রামপুর গ্রামে সাইফুল ইসলাম (৩০) নামের এক যুবককে ধারালো অস্ত্র দিয়ে কুপিয়ে হত্যা করা হয়েছে৷ গতকাল বুধবার বিকেল সাড়ে চারটার দিকে এ ঘটনা ঘটে৷এর আগে গত মঙ্গলবার সন্ধ্যায় যশোরের কেশবপুর উপজেলার কাস্তা গ্রামে চাচাতো ভাইদের হামলায় আবদুল মান্নান (৫৫) নামের এক কৃষকের মৃত্যু হয়েছে৷কুষ্টিয়ায় নিহত সাইফুল দৌলতপুরের সংগ্রামপুর গ্রামের মুক্তার হোসেনের ছেলে৷দৌলতপুর থানার পুলিশ ও এলাকাবাসী জানান, কয়েক দিন আগে পাশের লালনগর গ্রামে এক ব্যক্তির নছিমন চুরি হয়৷ অভিযোগ ওঠে সাইফুল ও তাঁর সহযোগী নওশের আলী ওই নছিমন চুরি করেছেন৷ বিষয়টি জানাজানি হলে সাইফুল ও নওশের একে অপরের বিরুদ্ধে তথ্য ফাঁসের অভিযোগ আনেন৷ এ নিয়ে গতকাল বিকেলে সংগ্রামপুর গ্রামে উভয়ের মধ্যে কথা-কাটাকাটি হয়৷ একপর্যায়ে নওশের ক্ষিপ্ত হয়ে সাইফুলকে ধারালো হাঁসুয়া দিয়ে এলোপাতাড়ি কোপাতে থাকেন৷ ঘটনাস্থলেই সাইফুলের মৃত্যু হয়৷ এ সময় আকরাম হোসেন ও শহিদুল ইসলাম নামের দুই যুবক বাধা দিতে গেলে তাঁদেরও কুপিয়ে আহত করেন নওশের৷ স্থানীয় লোকজন তাঁদের উদ্ধার করে কুষ্টিয়া জেনারেল হাসপাতালে ভর্তি করেন৷হাসপাতাল সূত্রে জানা গেছে, আকরামের পেটে ও শহিদুলের শরীরের বিভিন্ন জায়গায় ধারালো অস্ত্রের আঘাত আছে৷ তাঁদের অবস্থা গুরুতর৷ আকরামকে রাজশাহী মেডিকেল কলেজ হাসপাতালে স্থানন্তর করা হচ্ছে৷দৌলতপুর থানার ভারপ্রাপ্ত কর্মকর্তা (ওসি) এনামুল হক বলেন, প্রাথমিকভাবে ধারণা করা হচ্ছে, নছিমন চুরিসংক্রান্ত বিষয় নিয়ে এ হত্যাকাণ্ড হয়েছে৷ পুলিশ তাৎক্ষণিকভাবে নওশেরের বাবা নিয়াত আলী (৬০) ও আমীর হামজা (৪৭) নামের দুজনকে আটক করেছে৷কেশবপুর থানার পুলিশ ও এলাকাবাসী জানান, একটি বিরোধপূর্ণ পুকুর নিয়ে মঙ্গলবার সন্ধ্যা সাড়ে সাতটার দিকে মান্নানের সঙ্গে তাঁর চাচাতো ভাই আবুল কালাম ও মজিবর রহমানের ঝগড়া হয়৷ এ সময় চাচাতো ভাইদের বেধড়ক কিলঘুষি ও পিটুনিতে ঘটনাস্থলেই তাঁর মৃত্যু হয়৷কেশবপুর থানার ভারপ্রাপ্ত কর্মকর্তা (ওসি) আবদুল জলিল জানান, নিহত মান্নানের স্ত্রী আজিমুন্নেছা আবুল কালাম, মজিবরসহ কয়েকজনের বিরুদ্ধে থানায় হত্যা মামলা করেছেন৷ আসামিদের গ্রেপ্তারের চেষ্টা চলছে৷
