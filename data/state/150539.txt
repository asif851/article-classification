
ঢাকার অদূরে আশুলিয়ার একটি পোশাক তৈরির কারখানায় ‘ভূত–আতঙ্কে’ অর্ধশতাধিক শ্রমিক অসুস্থ হয়ে পড়েছেন বলে অভিযোগ পাওয়া গেছে। অসুস্থ শ্রমিকদের হাসপাতালে চিকিৎসা দেওয়া হয়।
আজ শনিবার দুপুরে আশুলিয়ার নরসিংহপুর এলাকার ডেকো ডিজাইন লিমিটেড নামের একটি পোশাক কারখানায় এই ঘটনা ঘটে।
কারখানার শ্রমিকদের সঙ্গে কথা বলে জানা গেছে, দুপুরের খাবারের পর কাজ শুরুর আগে একজন শ্রমিক শৌচাগারে গিয়ে অসুস্থ হয়ে পড়েন। এরপর আরও কয়েকজনের ক্ষেত্রে একই ঘটনা ঘটে। শৌচাগারে অসুস্থ শ্রমিকেরা দাবি করেন, সেখানে গিয়ে ‘ভূতের মতো কিছু একটা’ দেখে অসুস্থ হয়ে পড়েন। অন্য শ্রমিকদের মধ্যে এই খবর ছড়িয়ে পড়লে কারখানার ছয়তলা ভবনের বিভিন্ন তলার শ্রমিকদের মধ্যে ভূত–আতঙ্ক ছড়িয়ে পড়ে। এ সময় একের পর এক শ্রমিকেরা অসুস্থ হতে থাকেন। তাঁদের চিকিৎসার জন্য দ্রুত স্থানীয় নারী ও শিশু স্বাস্থ্যকেন্দ্রে নিয়ে যাওয়া হয়।
নারী ও শিশু স্বাস্থ্যকেন্দ্রে চিকিৎসাধীন শ্রমিক সাথি দাস, মুক্তি খাতুন ও রূপাসহ আরও কয়েকজন বলেন, শৌচাগারে ‘ভূতের মতো কিছু একটা’ দেখে তাঁদের কয়েকজন সহকর্মী অসুস্থ হয়ে পড়েন। এই খবর শোনার পর পরই তাঁদের মধ্যে ভূত–আতঙ্ক ছড়িয়ে পড়ে। মুহূর্তের মধ্যে তাঁরা হাত-পা ও পেটে ব্যথাসহ বমি বমি ভাব অনুভব করতে থাকেন। একপর্যায়ে অনেকে অচেতন হয়ে পড়েন।
নারী ও শিশু স্বাস্থ্যকেন্দ্রের উপব্যবস্থাপক (জনসংযোগ) হারুন-অর-রশীদ বলেন, হাসপাতালে ৪৯ জন শ্রমিককে চিকিৎসা দেওয়া হয়। তাঁদের মধ্যে ৪০ জন সন্ধ্যার মধ্যে চিকিৎসা নিয়ে বাসায় চলে যান। অসুস্থ শ্রমিকদের প্রায় সবাই হাত-পা, পেটে ব্যথাসহ বমি বমি ভাব অনুভব করেন। অনেকে শরীর ঝিমঝিম করার কথাও বলেন। তবে শ্রমিকদের অসুস্থ হওয়ার কারণ জানতে চাইলে হারুন-অর-রশীদ সে বিষয়ে নিশ্চিত করে কিছু বলতে পারেননি।
শিল্প পুলিশ আশুলিয়া জোনের পরিচালক (পুলিশ সুপার) মোস্তাফিজুর রহমান বলেন, কয়েকজন শ্রমিকের অসুস্থ হওয়ার খবর শোনার পরপরই শ্রমিকদের মধ্যে ভূত–আতঙ্ক ছড়িয়ে পড়ে। এ সময় অর্ধশত শ্রমিক অসুস্থ হয়ে পড়েন।
ঘটনার পর কর্মকর্তাদের সঙ্গে কথা বলার জন্য ওই কারখানায় যাওয়ার চেষ্টা করলেও নিরাপত্তাকর্মীদের বাধায় ভেতরে ঢোকা সম্ভব হয়নি। পরে কারখানার এক কর্মকর্তার মুঠোফোনে ফোন করা হয়। এই প্রতিবেদক সাংবাদিক পরিচয় দিয়ে কথা বলতে চাইলে ওই কর্মকর্তা আর কথা বলেননি।
