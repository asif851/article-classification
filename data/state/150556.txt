
এবারে অমর একুশে গ্রন্থমেলায় লেখক ও প্রকাশকদের বিশেষ নিরাপত্তার প্রয়োজন হলে, সেই নিরাপত্তা দেওয়া হবে। এ ছাড়া ইভটিজিং প্রতিরোধে পুলিশি টহল ব্যবস্থা থাকবে বলে জানিয়েছেন ঢাকা মহানগর পুলিশ কমিশনার (ডিএমপি) মো. আছাদুজ্জামান মিয়া।
আজ বৃহস্পতিবার ডিএমপি সদর দপ্তরে অমর একুশে গ্রন্থমেলার নিরাপত্তা ব্যবস্থা নিয়ে আয়োজিত সমন্বয় সভায় এ কথা বলেন তিনি।
সভায় ঢাকা বিশ্ববিদ্যালয়ের প্রক্টর, বাংলা একাডেমি কর্তৃপক্ষ, লেখক ও প্রকাশক সংস্থার প্রতিনিধি, সরকারি বিভিন্ন সেবাদানকারী প্রতিষ্ঠানের প্রতিনিধিরাসহ ডিএমপি’র ঊর্ধ্বতন কর্মকর্তারা উপস্থিত ছিলেন। খবর ডিএমপি নিউজ।
ডিএমপি কমিশনার বলেন, যদি কোনো লেখক ও প্রকাশকের বিশেষ নিরাপত্তার প্রয়োজন হয় তাহলে বইমেলায় স্থাপিত পুলিশের নিয়ন্ত্রণ কক্ষে যোগাযোগ করলে তাঁদের নিরাপত্তা প্রদান করা হবে। যেকোনো নতুন বই মেলায় এলে বাংলা একাডেমি তা যাচাই বাছাই করে দেখবে। যাতে কোনো গ্রন্থ ধর্মীয়, সামাজিক ও জাতীয় মূল্যবোধে আঘাত না করতে পারে।
ইভটিজিং প্রতিরোধে বিশেষ ব্যবস্থা নেওয়া হবে উল্লেখ করে আছাদুজ্জামান মিয়া বলেন, বইমেলায় ইভটিজিং ও অনাকাঙ্ক্ষিত ঘটনা প্রতিরোধে থাকবে পুলিশের টহল ব্যবস্থা। কোনো প্রকার অপ্রীতিকর ঘটনা যাতে না ঘটে সে জন্য মেলায় প্রবেশ ও বের হাওয়ার জন্য থাকবে আলাদা গেট।
আছাদুজ্জামান মিয়া আরও বলেন, সিসিটিভি ক্যামেরা দিয়ে মেলার ভেতরে ও চারপাশে সর্বক্ষণিক পর্যবেক্ষণ করা হবে। প্রত্যেক দর্শনার্থীকে আর্চওয়ে ও মেটাল ডিটেক্টরের মাধ্যমে তল্লাশির মধ্য দিয়ে মেলায় প্রবেশ করতে হবে। নিশ্ছিদ্র নিরাপত্তা প্রদানে থাকবে ওয়াচ টাওয়ার, ফায়ার টেন্ডার ও প্রাথমিক চিকিৎসার ব্যবস্থা। বইমেলার আশপাশ হকার মুক্ত করা হবে। বাংলা একাডেমির স্টিকার ছাড়া কোনো গাড়ি মেলা প্রাঙ্গণে প্রবেশ করতে পারবে না।
