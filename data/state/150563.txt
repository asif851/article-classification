
প্রধানমন্ত্রী শেখ হাসিনা রাজনৈতিক সহিংসতার সময় সড়ক ও মহাসড়কের ওপর গাছ কেটে ফেলা এবং প্রকৃতির বিরুদ্ধে যেকোনো ধরনের বৈরী কর্মকাণ্ড বন্ধ করতে সবার সহযোগিতা প্রত্যাশা করেছেন।
তিনি বলেন, ‘পরিবেশ রক্ষায় আপনারা সব জায়গায় গাছ লাগান। আমরা একটি সবুজ প্রকৃতি গড়ে তুলতে চাই, যা আমাদের খাদ্যনিরাপত্তা, পুষ্টি, সুস্বাস্থ্য ও সুখী জীবনের জন্য খুবই গুরুত্বপূর্ণ।’
প্রধানমন্ত্রী গতকাল বুধবার বঙ্গবন্ধু আন্তর্জাতিক সম্মেলন কেন্দ্রে বিশ্ব পরিবেশ দিবস, তিন মাসব্যাপী জাতীয় বৃক্তরোপণ কার্যক্রম এবং মাসব্যাপী বৃক্ষমেলা ২০১৩ উদ্বোধনকালে এ কথা বলেন। তিনি বন্য প্রাণী সংরক্ষণে জাতীয় পরিবেশ পদক ও বঙ্গবন্ধু পদক এবং বৃক্ষরোপণের জন্য প্রধানমন্ত্রীর বিশেষ পদক বিতরণ করেন।
এ বছর তিনজনকে জাতীয় পরিবেশ পদক এবং অপর তিনজনকে বঙ্গবন্ধু পদক দেওয়া হয়। পরিবেশবিষয়ক শিক্ষা ও প্রচারের জন্য জাতীয় পরিবেশ পদক পেয়েছেন পাখি ও প্রাণীবিশেষজ্ঞ শরীফ খান, পরিবেশ সংরক্ষণ ও দূষণ নিয়ন্ত্রণে অবদান রাখার জন্য চাঁপাইনবাবগঞ্জের কৃষক মো. ইউসুফ মোল্লা এবং দেশে জ্বালানিসাশ্রয়ী চুলা তৈরি করার জন্য বাংলাদেশ বিজ্ঞান ও শিল্প গবেষণা পরিষদ। এ ছাড়া বঙ্গবন্ধু পদকপ্রাপ্তরা হলেন ঢাকা বিশ্ববিদ্যালয় প্রাণীবিজ্ঞান বিভাগের অধ্যাপক সোহরাবউদ্দিন সরকার এবং দিনাজপুরের আবুল হাশেম তালুকদার। অপর পদকপ্রাপ্ত প্রকৃতি ও জীবন ফাউন্ডেশন। ফাউন্ডেশনের পক্ষে পুরস্কার গ্রহণ করেন এর প্রধান মুকিত মজমুদার বাবু।
বৃক্ষরোপণের জন্য ৩০ ব্যক্তি ও সংস্থাকে প্রধানমন্ত্রীর বিশেষ পদক দেওয়া হয়। প্রধানমন্ত্রী বিশ্ব পরিবেশ দিবস ২০১২ স্মারক ডাকটিকিট উন্মোচন করেন। জলাধার সংরক্ষণে প্রচেষ্টা চালানোর জন্য সবার প্রতি আহ্বান জানিয়ে শেখ হাসিনা বলেন, পুকুর অথবা লেক ছাড়া সরকার আবাসন অথবা শিল্প প্রকল্পের অনুমোদন দেবে না।
প্রধানমন্ত্রী রাজধানীতে এবং দেশের অন্যান্য অঞ্চলে সাম্প্রতিক সহিংস রাজনৈতিক কর্মকাণ্ডের সময় বিশেষ করে রোড ডিভাইডারের গাছ নির্বিচারে কেটে ফেলার জন্য বিএনপি-জামায়াত ও হেফাজতে ইসলামের নিন্দা জানান।
বন ও পরিবেশ মন্ত্রণালয় আয়োজিত এ অনুষ্ঠানে সভাপতিত্ব করেন বন ও পরিবেশমন্ত্রী হাছান মাহমুদ। মন্ত্রণালয়ের সচিব এম শফিকুর রহমান পাটোয়ারী এবং পরিবেশ অধিদপ্তরের মহাপরিচালক গোলাম রব্বানি অনুষ্ঠানে বক্তব্য দেন।
প্রধানমন্ত্রী ধরিত্রীর প্রকৃতি রক্ষায় বর্ষা মৌসুমে প্রত্যেক নাগরিককে অন্তত তিনটি চারা—একটি ফলের, একটি ওষধি ও একটি কাঠগাছ লাগানোর আহ্বান জানান। উল্লেখ্য, এ বছর জাতীয় বৃক্ষরোপণ কার্যক্রমের প্রতিপাদ্য হচ্ছে, ‘গাছ লাগিয়ে ভরব দেশ, তৈরি করব সুখের পরিবেশ’।
জাতীয় ওই অনুষ্ঠান ছাড়াও রাজধানীসহ দেশের বিভিন্ন এলাকায় বিশ্ব পরিবেশ দিবস উপলক্ষে পৃথক পৃথক কর্মসূচি পালিত হয়েছে।
