
মাগুরায় পুলিশের সঙ্গে কথিত বন্দুকযুদ্ধে কামাল হোসেন (৩৮) নামের এক ব্যক্তি নিহত হয়েছেন। আজ শনিবার ভোরে সদর উপজেলার মাগুরা-যশোর সড়কের মঘিরঢাল এলাকায় এ ঘটনা ঘটে। পুলিশের দাবি, কামাল একজন ডাকাত​ ছিলেন।
কামালের বাড়ি মঘিরঢালের কাছে শ্যাওলাডাঙ্গা গ্রামে। বাবার নাম আফসার হোসেন।
মাগুরা সদর থানার ভারপ্রাপ্ত কর্মকর্তা (ওসি) আজমল হুদার ভাষ্য, দিবাগত রাত তিনটার দিকে কামাল ও তাঁর সহযোগীরা সড়কে গাছের গুঁড়ি ফেলে ডাকাতির চেষ্টা করছিলেন। টহল পুলিশ সেখানে গেলে ডাকাতেরা গুলি ছোড়ে। পুলিশও পাল্টা গুলি ছোড়ে। গোলাগুলি থেমে গেলে পুলিশ ঘটনাস্থল থেকে কামালের লাশ উদ্ধার করে। স্থানীয় লোকজন তাঁকে শনাক্ত করেন।
ওসি জানান, ঘটনাস্থল থেকে দেশীয় একটি শটগান, দুটি গুলি, একটি রামদা, গাছ কাটার একটি করাত ও এক জোড়া স্যান্ডেল উদ্ধার করা হয়েছে। কামালের বিরুদ্ধে ডাকাতির অভিযোগে মামলা আছে। লাশ সদর হাসপাতালের মর্গে রাখা হয়েছে।
