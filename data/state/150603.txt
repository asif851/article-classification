
শিশু শাহাদাত হোসেন সৌরভকে গুলি করে হত্যাচেষ্টার মামলায় গাইবান্ধা-১ (সুন্দরগঞ্জ) আসনের সাংসদ মনজুরুল ইসলাম লিটনের চতুর্থ দফা জামিন আবেদনের শুনানি হবে ৮ নভেম্বর। গাইবান্ধার অতিরিক্ত মুখ্য বিচারিক হাকিম ময়নুল হাসান ইউসুফ আজ বৃহস্পতিবার এ তারিখ নির্ধারণ করেন।
এর আগে মনজুরুলের পক্ষে তাঁর আইনজীবী সিরাজুল ইসলাম জামিনের ওই আবেদন করেন। সাংসদ বর্তমানে গাইবান্ধা জেলা কারাগারে আছেন।
আইনজীবী সিরাজুল ইসলাম প্রথম আলোকে বিষয়টি নিশ্চিত করেছেন।
একই মামলায় তৃতীয় দফায় মনজুরুলের জামিনের আবেদন গতকাল বুধবার নামঞ্জুর করেন আদালত। তবে বাড়ি ভাঙচুর ও লুটপাটের ঘটনায় দায়ের করা মামলায় তাঁর জামিন মঞ্জুর করেছেন আদালত।
ঢাকা মহানগর গোয়েন্দা পুলিশ (ডিবি) রাজধানীর উত্তরার একটি বাসা থেকে ১৪ অক্টোবর মনজুরুলকে গ্রেপ্তার করে। পরদিন তাঁকে গাইবান্ধার ডিবি কার্যালয়ে নিয়ে আসা হয়। ওই দিন দুপুরে তাঁকে গাইবান্ধার মুখ্য বিচারিক হাকিম আদালতে হাজির করার পর আদালত জামিনের আবেদন নামঞ্জুর করে তাঁকে কারাগারে পাঠানোর নির্দেশ দেন। দ্বিতীয় দফায় ২৫ অক্টোবর একই আদালত দুটি মামলায় তাঁর জামিন আবেদন নামঞ্জুর করেন।
গত ২ অক্টোবর সাংসদ মনজুরুলের ছোড়া গুলিতে সুন্দরগঞ্জ উপজেলার গোপালচরণ গ্রামের শিশু শাহাদাত হোসেন সৌরভ গুলিবিদ্ধ হয় বলে অভিযোগ ওঠে। পরদিন সাংসদকে একমাত্র আসামি করে সুন্দরগঞ্জ থানায় একটি মামলা করেন সৌরভের বাবা সাজু মিয়া।
এ ছাড়া সাংসদ ও তাঁর লোকজন উপজেলার শাহাবাজ গ্রামের হাফিজার মণ্ডল নামে এক লোকের বাড়িতে হামলা করে ভাঙচুর ও লুটপাট চালান বলে অভিযোগ ওঠে। ৭ অক্টোবর সাংসদসহ ১০ জনকে আসামি করে মামলা দায়ের করেন হাফিজার মণ্ডল।
আরও পড়ুন: 
সাংসদের জামিন আবেদন তৃতীয় দফায় নাকচ
