
বন্দরনগর চট্টগ্রামে আজ মঙ্গলবার দলের প্রতিষ্ঠাবার্ষিকীর কর্মসূচিতে পুলিশ বাধা দিয়েছে বলে অভিযোগ করেছে চট্টগ্রাম মহানগর বিএনপি। এতে নেতা-কর্মীরা বিপ্লব উদ্যানে গিয়ে দলের প্রতিষ্ঠাতা জিয়াউর রহমানের সৌধে শ্রদ্ধা জানাতে পারেননি বলেও জানান নেতারা।
দলের নগর কমিটির সাধারণ সম্পাদক শাহাদাত হোসেনের ভাষ্য, ‘সকালে ষোলোশহরের বিপ্লব উদ্যানে জিয়াউর রহমানের সৌধে দলের নেতা-কর্মীরা ফুল দিয়ে শ্রদ্ধা জানাতে গেলে পুলিশ তাঁদের বাধা দেয়। এতে নেতা-কর্মীরা ভেতরে ঢুকতে পারেননি। এ ছাড়া দলের কার্যালয় নাসিমন ভবনের সামনেও পুলিশ তাঁদের জড়ো হতে দেয়নি।’
শাহাদাত হোসেন আরও বলেন, তাঁরা দলের প্রতিষ্ঠাবার্ষিকীতে নাসিমন ভবনের সামনে জমায়েত ও বিপ্লব উদ্যানে সমাবেশের জন্য পুলিশের কাছে অনুমতি চেয়েছিলেন। কিন্তু পুলিশ অনুমতি দেয়নি। পরে ফুল দিয়ে শ্রদ্ধা জানাতে গেলেও পুলিশ বাধা দেয়।
পুলিশের বাধার পর নেতা কর্মীরা রাঙ্গুনিয়ায় জিয়াউর রহমানের প্রথম কবরে শ্রদ্ধা জানাতে গাড়িবহর নিয়ে যান।
অতিরিক্ত পুলিশ কমিশনার এ কে এম শহীদুর রহমান প্রথম আলোকে বলেন, বিএনপিকে দলীয় কার্যালয় নাসিমন ভবনের ভেতরে কর্মসূচি পালনের অনুমতি দেওয়া হয়েছে। কিন্তু রাস্তার বাইরে দাঁড়িয়ে বিক্ষোভ বা কোথাও সমাবেশে অনুমতি দেওয়া হয়নি।
