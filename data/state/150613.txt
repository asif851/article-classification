
ময়মনসিংহে দুর্বৃত্তদের ছুরিকাঘাতে এক স্কুলছাত্র নিহত হয়েছে। জেলা শহরের নতুন বাজার এলাকায় আজ শুক্রবার এ ঘটনা ঘটে।
ওই ছাত্রের নাম ইসতিয়াক আহমেদ তন্ময় (১৬)। সে সিটি কলেজিয়েট স্কুলের দশম শ্রেণির ছাত্র ছিল। ইসতিয়াক জেলা শহরের নওমহল এলাকার ফরিদ উদ্দিনের ছেলে।
পুলিশ সূত্রে জানা গেছে, আজ সন্ধ্যা সাতটার দিকে শহরের নতুন বাজার এলাকার একটি কলেজের মাঠে বসে কয়েক জন বন্ধুর সঙ্গে ইসতিয়াক আড্ডা দিচ্ছিল। এ সময় বন্ধুদের মধ্যে একজন ইসতিয়াকের বুকে ছুরিকাঘাত করে পালিয়ে যায়। ময়মনসিংহ মেডিকেল কলেজ হাসপাতালে নেওয়ার পর চিকিৎসক তাকে মৃত ঘোষণা করেন।
ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) কামরুল ইসলাম বলেন, পূর্ব বিরোধের জের ধরে হত্যাকাণ্ডটি ঘটেছে। পুলিশ জড়িতদের গ্রেপ্তারের চেষ্টা করছে।
