
অবৈধ মাদক রাখার অপরাধে একজনকে যাবজ্জীবন সশ্রম কারাদণ্ড এবং ১০ হাজার টাকা জরিমানা অনাদায়ে আরও ছয় মাসের সশ্রম কারাদণ্ড দেওয়া হয়েছে। দিনাজপুরের অতিরিক্ত জেলা ও দায়রা জজ-২ আদালতের বিচারক মাহমুদুল করিম গতকাল বৃহস্পতিবার এ রায় দেন। মামলা সূত্রে জানা যায়, ২০০৯ সালে দিনাজপুর মাদকদ্রব্য নিয়ন্ত্রণ অধিদপ্তর ও পুলিশ দিনাজপুরের বিরল উপজেলার বিশ্বনাথপুর গ্রামের সিদ্দিকুর রহমানের (৪০) বাড়িতে অভিযান চালিয়ে ১০০ বোতল ভারতীয় ফেনসিডিল উদ্ধার করে। এ সময় সিদ্দিকুর ও তাঁর স্ত্রী রেজিয়া খাতুনকে আটক করা হয়। এ ঘটনায় দায়ের করা মামলায় আসামি সিদ্দিকুরকে দোষী সাব্যস্ত করে এ রায় দেন আদালত। সিদ্দিকুরের স্ত্রীকে বেকসুর খালাস দেওয়া হয়। দিনাজপুর অফিস|
