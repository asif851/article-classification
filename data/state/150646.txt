
সিরাজগঞ্জের বেলকুচি উপজেলায় গত সোমবার রাতে এক বাবা ও তাঁর দুই ছেলেকে মুঠোফোনে ডেকে নেয় দুর্বৃত্তরা। গতকাল মঙ্গলবার সকালে এক ছেলের লাশ পাওয়া গেলেও নিখোঁজ রয়েছেন তাঁর বাবা ও ছোট ভাই।নিহত সাইদুল ইসলাম (৩০) বেলকুচির চর রান্ধুনীবাড়ি গ্রামের আবুল হোসেনের (৫৫) বড় ছেলে। আবুল হোসেন ও তাঁর ছেলে বাবু (২৫) নিখোঁজ রয়েছেন।বেলকুচি থানার পুলিশ ও স্থানীয় সূত্রে জানা যায়, গত সোমবার রাত ১১টার দিকে কে বা কারা আবুল হোসেনের মুঠোফোনে কল দিয়ে তিনজনকে ডেকে নিয়ে যায়। এর পর থেকে তাঁদের কোনো খোঁজ পাওয়া যায়নি। গতকাল সকালে গ্রামের একটি ডোবায় সাইদুলের লাশ ভাসতে দেখে পুলিশে খবর দেন স্থানীয় ব্যক্তিরা। খবর পেয়ে পুলিশ লাশ উদ্ধার করে সিরাজগঞ্জ জেনারেল হাসপাতাল মর্গে পাঠায়। সাইদুলের লাশ পাওয়া গেলেও তাঁর বাবা ও ছোট ভাইয়ের সন্ধান পাওয়া যায়নি।বেলকুচি থানার ভারপ্রাপ্ত কর্মকর্তা (ওসি) আনিছুর রহমান জানান, সাইদুল ইসলাম আন্তজেলা ডাকাত দলের সক্রিয় সদস্য। তাঁর বিরুদ্ধে রান্ধুনীবাড়িতে পুলিশ ক্যাম্পে হামলা করে অস্ত্র লুটসহ একাধিক মামলা রয়েছে। প্রাথমিকভাবে ধারণা করা হচ্ছে, ডাকাত দলের কোনো দ্বন্দ্বের জের ধরেই তাঁকে শ্বাসরোধে হত্যা করা হয়েছে।ওসি আরও জানান, নিখোঁজ দুজনের সন্ধান চালানো হচ্ছে। এ ঘটনায় আবুল হোসেনের স্ত্রী মর্জিনা খাতুন মামলা করেছেন।
