
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, সরকার যে অন্তর্বর্তী সরকারের কথা বলছে এটি কোনোভাবেই অন্তর্বর্তী সরকার নয়। এটি হচ্ছে মন্ত্রিসভার পুনর্গঠন। কোনোভাবেই সর্বদলীয় সরকার নয়। কারণ, জাতীয় সংসদে আটটি দলের প্রতিনিধিত্ব আছে। এ সরকারের সংসদে প্রতিনিধিত্বকারী চারটি দল অংশ নিয়েছে। তাই এটি মহাজোটের সরকার। এই সরকারকে তিনি একদলীয় সরকারের নামান্তর বলে মন্তব্য করেন।আজ সোমবার রাতে বিএনপির চেয়ারপারসনের গুলশান কার্যালয়ে এক সংবাদ সম্মেলনে মির্জা ফখরুল ইসলাম এসব কথা বলেন।মির্জা ফখরুল ইসলাম বলেন, জাতি আশা করেছিল, সরকার বিরোধী দলের সঙ্গে আলোচনা করে সংকট সমাধান করবে। কিন্তু জনমতের তোয়াক্কা না করে মন্ত্রিসভার পুনর্গঠন করেছে। তিনি বলেন, এই সরকারের অধীনেই কখনই সুষ্ঠু নির্বাচন হবে না। বিএনপিও নির্বাচনে যাবে না। দেশ ও আন্তর্জাতিক সম্প্রদায়ের কাছে এই নির্বাচন গ্রহণযোগ্য হবে না। এই সরকারের অধীনে একতরফা পাতানো নির্বাচন হবে বলে তিনি মন্তব্য করে।বিএনপির ভারপ্রাপ্ত মহাসচিব জানান, বিএনপি এবং ১৮ দলের শান্তিপূর্ণ আন্দোলন অব্যাহত থাকবে। বর্তমান অবস্থা দেশকে গভীর সংকটের দিকে নিপতিত করবে এবং গণতান্ত্রিক ব্যবস্থা অন্ধকারের দিকে চলে যাবে বলেও তিনি আশঙ্কা প্রকাশ করেন।শুক্রবার ১৮ দলের বিক্ষোভ কর্মসূচিমন্ত্রিসভা পুনর্গঠনের প্রতিবাদ, দলীয় নেতা-কর্মীদের মুক্তি এবং নির্দলীয় সরকারের অধীনে নির্বাচনের দাবিতে আগামী শুক্রবার সারা দেশে জেলা, উপজেলা ও মহানগরে বিক্ষোভ-সমাবেশের ঘোষণা করেছে ১৮ দল। মির্জা ফখরুল ইসলাম এ কর্মসূচি ঘোষণা করেন।মির্জা ফখরুল জানান, আগামীকাল সন্ধ্যা সাড়ে ছয়টায় ১৮ দলের ২০ সদস্যের একটি প্রতিনিধিদল বঙ্গভবনে রাষ্ট্রপতির সঙ্গে বিরাজমান সংকট নিয়ে আলোচনা করতে যাবে।
