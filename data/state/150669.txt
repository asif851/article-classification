
গুলশানের হলি আর্টিজান রেস্তোরাঁয় জঙ্গি হামলা মামলায় জেএমবির সক্রিয় সদস্য মিজানুর রহমান ওরফে বড় মিজান ঢাকার একটি আদালতে ১৬৪ ধারার স্বীকারোক্তিমূলক জবানবন্দি দিয়েছেন। আজ রোববার ঢাকার মহানগর হাকিম নূর নবী এই আসামির জবানবন্দি রেকর্ড করে তাঁকে কারাগারে পাঠানোর আদেশ দেন।
এর আগে তিন দিন রিমান্ডে নিয়ে জিজ্ঞাসাবাদ শেষে আসামি মিজানকে আদালতে হাজির করে ১৬৪ ধারার স্বীকারোক্তি রেকর্ড করার আবেদন করেন তদন্ত কর্মকর্তা গোয়েন্দা পুলিশের (ডিবি) কাউন্টার টেররিজমের পরিদর্শক হুমায়ুন কবির। জানতে চাইলে তিনি প্রথম আলোকে বলেন, জেএমবির বড় মিজান আদালতে স্বীকারোক্তিমূলক জবানবন্দি দিয়েছেন। আদালত সূত্র বলছে, হলি আর্টিজানে হামলায় ব্যবহৃত অস্ত্র আসামি মিজান সরবরাহ করেছেন বলে তিনি স্বীকারোক্তিমূলক জবানবন্দিতে উল্লেখ করেছেন।
গত ২৮ ফেব্রুয়ারি রাজধানীর বনানী এলাকা থেকে মিজানকে গ্রেপ্তার করা হয়।
ঢাকা মহানগর পুলিশের (ডিএমপি) অনলাইন সংস্করণে জানানো হয়েছে, বড় মিজান নব্য জেএমবির চাঁপাইনবাবগঞ্জের সীমান্তবর্তী শিবগঞ্জের প্রধান দায়িত্বশীল ব্যক্তি। আগে তিনি জুনুদ আত তাওহিদ নামের একটি জঙ্গি সংগঠনের প্রধান সামরিক কমান্ডার ছিলেন। পরে তামিম চৌধুরীর মাধ্যমে নব্য জেএমবিতে যুক্ত হন। বড় মিজানের নেতৃত্বেই নব্য জেএমবি চাঁপাইনবাবগঞ্জের সীমান্তকেন্দ্রিক অস্ত্র ও গ্রেনেড তৈরির উপকরণ, ডেটোনেটর ও বিস্ফোরক জেল চোরাচালানের একটি চক্র গড়ে তোলে। এই চক্রই জেএমবির প্রায় সব অস্ত্র, ডেটোনেটর ও বিস্ফোরক জেল সরবরাহ করছিল। গুলশানে হলি আর্টিজানে হামলায় ব্যবহৃত গ্রেনেড ও পিস্তলগুলো বড় মিজানের সিন্ডিকেটের মাধ্যমে ঢাকায় নিয়ে আসা হয় এবং বসুন্ধরা আবাসিক এলাকায় তানভীর কাদেরীর বাসায় তামিম চৌধুরীর কাছে পৌঁছানো হয়।
গত বছরের ২ নভেম্বর রাজধানীর গাবতলী থেকে নব্য জেএমবির অস্ত্র ও বিস্ফোরক সরবরাহকারী সন্দেহে চাঁপাইনবাবগঞ্জের চারজনকে গ্রেপ্তার করে পুলিশ। তাঁরা জেএমবির চাঁপাইনবাবগঞ্জ জেলার সামরিক শাখার দায়িত্বে নিয়োজিত বলে তখন পুলিশ বলেছিল। তাঁদের কাছ থেকে গ্রেনেড তৈরির উপকরণ, ৭৮৭টি ডেটোনেটর ও একটি নাইন এমএম পিস্তল উদ্ধার করা হয়। তাঁদের রিমান্ডে নিয়ে জিজ্ঞাসাবাদ করে কাউন্টার টেররিজম ইউনিট। ওই সময় করা মামলাটিতে বড় মিজানকেও গ্রেপ্তার দেখানো হয়েছে।
পুলিশের সূত্র বলেছে, বড় মিজান পেশায় মৎস্যচাষি। শিবগঞ্জ থানার বাসিন্দা এই ব্যক্তি ভারত থেকে অস্ত্র ও বিস্ফোরক চোরাচালানের মাধ্যমে এনে সরবরাহ করতেন। ভারতের বিভিন্ন খনি এলাকায় বিস্ফোরণের কাজে ব্যবহৃত বিস্ফোরক জেল ও ডেটোনেটর সংগ্রহ করে সেগুলো দিয়েই বোমা বানাত জঙ্গিরা। মূলত, ২০১১ সালের দিকে জুনুদ আত তাওহিদের সঙ্গে যুক্ত হন বড় মিজান। তাঁর ভাই আবু তাহেরও নব্য জেএমবির সঙ্গে যুক্ত। তিনিও বর্তমানে কারাগারে রয়েছেন।
