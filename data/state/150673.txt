
রাজধানীর মতিঝিলের দিলকুশায় একটি বাণিজ্যিক ভবনে আগুন থেকে সৃষ্ট ধোঁয়া প্রায় ১৪ ঘণ্টা পর নিয়ন্ত্রণে এনেছেন ফায়ার সার্ভিসের কর্মীরা। গত শনিবার বিকেল চারটার দিকে আগুন লাগে। আর গতকাল সকাল পৌনে ছয়টার দিকে ধোঁয়া নিয়ন্ত্রণে আনা হয়।ফায়ার সার্ভিস জানায়, এ ঘটনায় ফায়ার সার্ভিসের উপপরিচালক নূরুল হকের নেতৃত্বে পাঁচ সদস্যের একটি তদন্ত কমিটি গঠন করা হয়েছে। কমিটি ঘটনার কারণ ও ক্ষয়ক্ষতির পরিমাণ তদন্ত করবে।প্রত্যক্ষদর্শীরা জানান, শনিবার বিকেল চারটার দিকে দিলকুশায় মিয়া আমান উল্লাহ ভবনের দোতলায় একটি প্রতিষ্ঠানে আগুন লাগে। ফায়ার সার্ভিসের কর্মীরা চেষ্টা চালিয়ে আগুন নিয়ন্ত্রণে আনলেও ধোঁয়া বন্ধ করা যাচ্ছিল না। ধোঁয়ায় পুরো এলাকা ছেয়ে যায়। ভবনের ভেতরে ধোঁয়ায় অসুস্থ হয়ে পড়েন ফায়ার সার্ভিসের একজন কর্মকর্তা। ফলে এ ধোঁয়ার কারণে পরিস্থিতি পুরোপুরি নিয়ন্ত্রণে আনা কঠিন হয়ে পড়ে। শেষমেশ পানি ছিটানোসহ বিভিন্ন কৌশল অবলম্বন করে গতকাল সকাল পাঁচটা ৪০ মিনিটে তা পুরোপুরি নিয়ন্ত্রণে আনে ফায়ার সার্ভিস। ফায়ার সার্ভিসের পরিচালক (অপারেশন অ্যান্ড মেইনটেন্যান্স) মেজর শাকিল নেওয়াজ খান প্রথম আলোকে বলেন, ওই প্রতিষ্ঠানটির ভেতরের দেয়াল ও ছাদ পারটেক্স বোর্ড দিয়ে সাজানো হয়েছে। দেওয়া হয়েছে স্টিলও। ফলে আগুন লাগার সঙ্গে সঙ্গে সেখানে সৃষ্টি হয় তীব্র ধোঁয়া। এ কারণে আগুন থেকে সৃষ্ট ধোঁয়া পুরোপুরি নিয়ন্ত্রণে আনতে সময় লেগেছে।
