
ঢাকা-টাঙ্গাইল মহাসড়কের গাজীপুরের কালিয়াকৈর উপজেলার তেলিরচালা এলাকায় গতকাল বৃহস্পতিবার সকালে যাত্রীবাহী লেগুনা ও বাসের মুখোমুখি সংঘর্ষ হয়েছে। এতে দুজন নিহত ও কমপক্ষে ১০ জন আহত হয়েছেন।নিহত একজনের পরিচয় পাওয়া গেছে। তিনি হচ্ছেন তেলিরচালা এলাকার বাসিন্দা এসহাকের খাবারের হোটেলের কর্মচারী শহিদ মিয়া (৩০)।প্রত্যক্ষদর্শী ও পুলিশ সূত্রে জানা গেছে, ঢাকা থেকে আজমেরী পরিবহনের যাত্রীবাহী একটি বাস কালিয়াকৈরের দিকে যাচ্ছিল। বাসটি উপজেলার তেলিরচালা এলাকায় একটি লেগুনার সঙ্গে সেটির মুখোমুখি সংঘর্ষ হয়। এ সময় বাসটি লেগুনাকে রক্ষা করতে গিয়ে নিয়ন্ত্রণ হারিয়ে চালক রাস্তার পাশের দোকানের ওপর উঠিয়ে দেন। এতে ঘটনাস্থলেই হোটেলের কর্মচারী শহিদ মিয়া মারা যান। এ ছাড়া লেগুনার এক যাত্রীকে গুরুতর অবস্থায় উদ্ধার করে হাসপাতালে নেওয়ার পথে তাঁর মৃত্যু হয়।
