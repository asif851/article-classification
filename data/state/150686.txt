
জাতীয় দলের সাবেক গোলরক্ষক আমিনুল হকের নেতৃত্বে ১৩ জন খেলোয়াড় ও চারজন ক্রীড়া সংগঠক গতকাল বুধবার রাতে খালেদা জিয়ার হাতে ফুলের তোড়া দিয়ে বিএনপিতে যোগ দেন।
বিএনপির চেয়ারপারসনের গুলশান কার্যালয়ে আয়োজিত এই যোগদান অনুষ্ঠানে খালেদা জিয়া ৫ জানুয়ারির নির্বাচন বর্জন সঠিক বলে আবারও দাবি করেন। তিনি বলেন, ‘আমরা ট্রেন মিস করিনি, বরং তারাই (আওয়ামী লীগ) রং ট্রেনে উঠেছিল। তারা ভুল পথে গিয়ে জনবিচ্ছিন্ন হয়ে পড়েছে।’
এর আগে আওয়ামী লীগের নেতারা বলেছিলেন, বিএনপি ৫ জানুয়ারির নির্বাচনে না গিয়ে নির্বাচনের ‘ট্রেন মিস’ করেছে। এ প্রসঙ্গে খালেদা জিয়া এ মন্তব্য করেন। তিনি আওয়ামী লীগকে উদ্দেশ করে গতকাল আরও বলেন, ‘এমন অবস্থায় যাবেন না, যাতে ক্রেন দিয়ে আপনাদের তুলতে হয়।’
বিএনপির চেয়ারপারসন দাবি করেন, গত তিন মাসে শুধু বিএনপিরই ৩০৪ জনকে হত্যা এবং ৫৬ জনকে গুম করা হয়েছে। সারা দেশে বিএনপির নেতা-কর্মীদের নামে মামলা দেওয়া হচ্ছে বলে অভিযোগ করে তিনি বলেন, অজ্ঞাতদের নামে মামলা দিয়ে ‘গ্রেপ্তার-বাণিজ্য’ চলছে।
খালেদা জিয়া অভিযোগ করেন, বিচারব্যবস্থা, পুলিশ প্রশাসন, জনপ্রশাসন—সবখানে সরকার দলীয়করণ করে অযোগ্যদের উঁচু পদে বসিয়েছে। যোগ্যদের ওএসডি করে রাখা হয়েছে। তিনি বিডিআর বিদ্রোহ প্রসঙ্গে বলেন, এ সরকারের অধীনে পিলখানা হত্যাকাণ্ডের সুবিচার হবে না এবং ষড়যন্ত্র প্রকাশিত হবে না। একদিন এসব প্রকাশিত হবে।
বর্তমান সরকারকে অবৈধ দাবি করে খালেদা জিয়া বলেন, ‘সরকার এখন গায়ের জোরে যা করছে, তা বৈধ নয়। একদিন এসবের হিসাব দিতে হবে।’
অনুষ্ঠানে অন্যান্যের মধ্যে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, সাবেক ক্রীড়া প্রতিমন্ত্রী ফজলুর রহমান প্রমুখ বক্তব্য দেন।
