
Rizwana Hasan Press Briefing by www.Prothom-Alo.com
পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসান তাঁর পরিবারকে নিরাপত্তা দেওয়ারও দাবি করেছেন। তিনি বলেছেন, তাঁর স্বামী আবু বকর সিদ্দিক নিরাপদে ফিরলেও তাঁরা নিরাপদ বোধ করছেন না।আজ শুক্রবার বিকেলে রাজধানীর সেন্ট্রাল রোডে নিজ বাসায় এক সংবাদ সম্মেলনে তিনি গণমাধ্যমকর্মীদের সঙ্গে কথা বলেন। সেখানে তিনি এই আশঙ্কা ব্যক্ত করেন।রিজওয়ানা বলেন, ‘গণমাধ্যমকর্মীরা দুই দিন ধরে আমার পাশে ছিলেন। সারা দেশের মানুষ আমার স্বামীর অপহরণের ঘটনাটিকে নিজস্ব নিরাপত্তার বিষয় হিসেবে দেখেছেন। আসলে আমি জানি না কীভাবে আপনাদের এই ঋণ শোধ করব। এখানে কৃতজ্ঞতা জানালে কম হয়ে যায়।’রিজওয়ানা আইনশৃঙ্খলা বাহিনীর সদস্যদের ধন্যবাদ জানান। প্রধানমন্ত্রীকে ধন্যবাদ জানিয়ে রিজওয়ানা বলেন, ‘রাষ্ট্রীয় সমর্থন ছাড়া এত দ্রুত উদ্ধার করা সম্ভব ছিল না। সব অপহরণই ঘৃণ্য। সব অপহরণের ঘটনাকেই সমান গুরুত্ব দেওয়া হয় না। তবে এই ঘটনাকে গুরুত্ব দেওয়ায় আপনাদের সামনে হাসিমুখে বসতে পেরেছি।’সংবাদ সম্মেলনে রিজওয়ানা বিএনপির চেয়ারপারসন খালেদা জিয়া, জাতীয় পার্টি চেয়ারম্যান এইচ এম এরশাদ, বিরোধীদলীয় নেতা রওশন এরশাদসহ সবাইকে তাঁদের উদ্বেগ প্রকাশের জন্য ধন্যবাদ জানান।এ সময় বেলার প্রধান নির্বাহী তাঁর পরিবারকে নিরাপত্তা দেওয়ারও দাবি করেন। তিনি বলেন, ‘আমার স্বামী ফিরে এসেছেন, কিন্তু তার পরেও আমরা নিরাপদ বোধ করছি না।’রিজওয়ানা আরও বলেন, ‘এ ধরনের ঘটনা যেন আর না ঘটে। কোনো সভ্য গণতান্ত্রিক দেশে অপহরণের মতো ঘটনা ঘটতে পারে না। এটাই যেন এ দেশে এ ধরনের শেষ ঘটনা হয়।’অপহরণের ঘটনার রহস্য শিগগিরই আইনশৃঙ্খলা বাহিনী উদঘাটনে সক্ষম হবে বলেও আশা প্রকাশ করেন রিজওয়ানা হাসান।
সংবাদ সম্মেলনে রিজওয়ানা হাসানের স্বামী আবু বকর সিদ্দিক তাঁর অপহরণের সময় থেকে উদ্ধার হওয়া পর্যন্ত বিভিন্ন ঘটনার কথা তুলে ধরেন।গত বুধবার দুপুরে নারায়ণগঞ্জ থেকে ঢাকা ফেরার পথে অপহূত হন আবু বকর সিদ্দিক।আদালতে জবানবন্দি দিলেন রিজওয়ানার স্বামী 
