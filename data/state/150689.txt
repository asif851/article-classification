
বেসরকারি শিক্ষাপ্রতিষ্ঠানের শিক্ষার্থীদের মাসিক বর্ধিত বেতন ও অন্যান্য ফি আদায় বন্ধের নির্দেশ দিয়েছে শিক্ষা মন্ত্রণালয়। আজ রোববার বিকেলে শিক্ষা মন্ত্রণালয় এ বিষয়ে একটি আদেশ জারি করেছে।
আদেশে বলা হয়, লক্ষ্য করা যাচ্ছে বিভিন্ন বেসরকারি শিক্ষাপ্রতিষ্ঠানে শিক্ষার্থীদের কাছ থেকে মাসিক বেতন ও অন্যান্য ফি সরকারি নির্দেশনার ব্যতিরেকে বর্ধিত হারে আদায় করা হচ্ছে। এর ফলে শিক্ষার্থী ও অভিভাবকদের মধ্যে বিরূপ প্রতিক্রিয়ার সৃষ্টি হয়েছে। এ প্রেক্ষাপটে সংশ্লিষ্ট সব প্রতিষ্ঠানকে বর্ধিত বেতন ও অন্যান্য ফি আদায় বন্ধের নির্দেশ দেওয়া হয়েছে।
জাতীয় বেতনকাঠামোর অজুহাত তুলে বেশ কিছুদিন ধরে ঢাকা ও চট্টগ্রামের নামকরা বিদ্যালয়গুলো মাসিক বেতন বেশি আদায় করছে। এ নিয়ে অভিভাবকেরা আন্দোলন করে আসছেন। ইতিমধ্যে রাজধানীর উইলস লিটল ফ্লাওয়ার, ভিকারুননিসা, মতিঝিল আইডিয়ালসহ বেশ কিছু বিদ্যালয়ের অভিভাবকেরা প্রতিবাদ কর্মসূচি পালন করেছেন। চট্টগ্রামে অভিভাবকেরা সংহতি সমাবেশ করে বর্ধিত বেতন বাতিলের দাবি জানিয়েছেন। অভিভাবকদের পক্ষ থেকে শিক্ষামন্ত্রী ও জেলা প্রশাসক, মাধ্যমিক ও উচ্চশিক্ষা অধিদপ্তরের চেয়ারম্যান এবং জেলা প্রশাসককে স্মারকলিপি দেওয়া হয়েছে।
