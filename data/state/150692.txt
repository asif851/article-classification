
১৪ ডিসেম্বর শহীদ বুদ্ধিজীবী দিবস। এ উপলক্ষে মিরপুরের শহীদ বুদ্ধিজীবী স্মৃতিসৌধে রাষ্ট্রপতি আবদুল হামিদ, প্রধানমন্ত্রী শেখ হাসিনা এবং বিভিন্ন সংগঠনের নেতারা শ্রদ্ধা জানাতে আসবেন।
এ জন্য আগামীকাল সকাল ছয়টা থেকে সকাল সাড়ে নয়টা পর্যন্ত মিরপুর মাজার রোড ক্রসিং থেকে মিরপুর ১ নম্বর ক্রসিং পর্যন্ত সড়কে সব ধরনের যান চলাচল বন্ধ থাকবে। এই রুটের বাস, ট্রাক, হিউম্যান হলার, থ্রিহুইলার, রিকশা, রিকশা-ভ্যানকে বিকল্প সড়ক ব্যবহার করতে বলা হয়েছে।
আজ বুধবার দুপুরে ঢাকা মহানগর পুলিশ কমিশনার আছাদুজ্জামান মিয়া স্বাক্ষরিত এক সংবাদ বিজ্ঞপ্তিতে এ অনুরোধ জানানো হয়।
বিজ্ঞপ্তিতে জানানো হয়, যেসব যানবাহন আশুলিয়ার দিক থেকে বেড়িবাঁধ দিয়ে মিরপুরের দিকে আসবে, সেগুলোকে নবাবেরবাগ ক্রসিং থেকে বামে মোড় নিয়ে শাহ আলী থানা রোড ব্যবহার করতে হবে।
যেসব যানবাহন মাজার রোড ক্রসিং দিয়ে শাহ আলী মাজার–সংলগ্ন এলাকা অতিক্রম করবে, সেগুলো টেকনিক্যাল মোড় হয়ে দারুস সালাম রোড ব্যবহার করবে। যেসব যানবাহন মিরপুর-১০ নম্বর থেকে গাবতলীর দিকে যাবে, সেগুলো মিরপুর-১ নম্বর দারুসসালাম রোড হয়ে টেকনিক্যাল মোড় হয়ে যাবে।
 
