
ফরিদপুরের ভাঙ্গায় একটি বিদ্যালয়ের শহীদ মিনার ভেঙে ফেলেছে দুর্বৃত্তরা। গত রোববার দিবাগত রাতের কোনো এক সময় উপজেলার কালামৃধা ইউনিয়নের কালামৃধা গোবিন্দ উচ্চবিদ্যালয়ে এ ঘটনা ঘটে। এ ঘটনায় এলাকাবাসীর মধ্যে ক্ষোভের সৃষ্টি হয়েছে। তাঁরা ঘটনার নিন্দা জানিয়ে অবিলম্বে দোষী ব্যক্তিদের গ্রেপ্তারের দাবি জানিয়েছেন। ভাঙ্গা থানার পুলিশ গতকাল সোমবার সকালে ঘটনাস্থল পরিদর্শন করেছে।বিদ্যালয়ের ভারপ্রাপ্ত প্রধান শিক্ষক মো. নওশের উজ্জামান বলেন, ‘বিদ্যালয়ে প্রায় ২০ বছর আগে শহীদ মিনারটি নির্মাণ করা হয়। গত রোববার রাতের কোনো এক সময়ে দুর্বৃত্তরা শহীদ মিনারের তিনটি স্তম্ভের মধ্যে দুটি ভেঙে ফেলে। গতকাল সকালে বিদ্যালয় ক্যাম্পাসে গিয়ে আমরা শহীদ মিনারটি ভাঙা অবস্থায় দেখতে পাই। এ বিষয়ে ভাঙ্গা থানায় একটি সাধারণ ডায়েরি (জিডি) করা হয়েছে।’ বিদ্যালয়ের ব্যবস্থাপনা কমিটির সভাপতি এ কে এম শফিকুর রহমান বলেন, ৩, ৪ ও ৫ ফেব্রুয়ারি বিদ্যালয়ের বার্ষিক ক্রীড়া প্রতিযোগিতা হয়। বিদ্যালয়ের নৈশপ্রহরী গত তিন দিন অনেক পরিশ্রম করায় রোববার রাতে ঘুমিয়ে পড়েছিলেন। এই সুযোগে দুর্বৃত্তরা শহীদ মিনারটি ভেঙে ফেলে। তিনি বলেন, মঙ্গলবার (আজ) এ ব্যাপারে বিদ্যালয় ব্যবস্থাপনা কমিটির সভা আহ্বান করা হয়েছে। ওই সভায় বিদ্যালয় ক্যাম্পাসে নতুন একটি শহীদ মিনার নির্মাণের সিদ্ধান্ত নেওয়া হবে।কালামৃধা ইউনিয়ন আওয়ামী লীগের সাধারণ সম্পাদক সাহাদাত হোসেন বলেন, ভাষার মাসে শহীদ মিনার ভেঙে ফেলাটা অশুভ আলামত। এ কাজে জড়িত ব্যক্তিরা দেশ ও জাতির শত্রু। এদের চিহ্নিত করে কঠোর শাস্তি দিতে হবে।কালামৃধা ইউনিয়ন পরিষদের চেয়ারম্যান লিটন মাতব্বর বলেন, এ ঘটনায় জড়িত ব্যক্তিদের অবিলম্বে গ্রেপ্তার করে শাস্তি দিতে হবে। ঘটনার সত্যতা নিশ্চিত করে ভাঙ্গা থানার ভারপ্রাপ্ত কর্মকর্তা (ওসি) সৈয়দ আবদুল্লাহ বলেন, ‘খবর পেয়ে আমরা ঘটনাস্থল পরিদর্শন করেছি। তদন্তকাজ চলছে। এ ঘটনার সঙ্গে জড়িত ব্যক্তিদের শনাক্ত করে তাদের আইনের আওতায় আনা হবে।’
