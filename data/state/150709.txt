
পাহাড়ধসের ঘটনা নিয়ে বিএনপির চেয়ারপারসন খালেদা জিয়া নোংরা রাজনীতি শুরু করেছেন বলে মন্তব্য আওয়ামী লীগদলীয় সাংসদ মাহবুব উল আলম হানিফের। আজ রোববার জাতীয় সংসদে পয়েন্ট অব অর্ডারে বক্তব্য দিতে গিয়ে তিনি এই মন্তব্য করেন।
হানিফ বলেন, রমজানে ইফতারের আগে মানুষ আল্লাহর কাছে কল্যাণ ও শান্তির জন্য দোয়া কামনা করেন। আর খালেদা জিয়া ইফতার সামনে রেখে সরকারের বিরুদ্ধে বিষোদ্‌গার করছেন। মিথ্যাচার করছেন, কুৎসিত কথাবার্তা বলে নোংরা রাজনীতি শুরু করেছেন।
হানিফ বলেন, ‘পাহাড়ধসের ঘটনার পরপরই সরকার ও আওয়ামী লীগের পক্ষ থেকে সব ধরনের পদক্ষেপ নেওয়া হয়েছে। সরকার ও আওয়ামী লীগের পদক্ষেপে সেখানকার জনগণের মধ্যে আস্থা ফিরে এসেছে। অথচ বেগম খালেদা জিয়া বলেছেন, ভূমিধসের সময় আমাদের প্রধানমন্ত্রী নাকি প্লেজার ট্রিপে সুইডেন গিয়েছিলেন। তিনবারের প্রধানমন্ত্রীর দাবিদার খালেদা জিয়া কীভাবে একটি সরকারি সফরকে প্লেজার ট্রিপ হিসেবে অভিহিত করেন? এ ধরনের মন্তব্য মূর্খতার শামিল বলে জনগণ মনে করে।’
প্রধানমন্ত্রীর সুইডেন সফর প্রসঙ্গে মাহবুব উল আলম হানিফ বলেন, বাংলাদেশের স্বাধীনতার পরে ইউরোপীয় দেশগুলোর মধ্যে প্রথম সুইডেন স্বীকৃতি দিয়েছিল। তিনি আরও বলেন, খালেদা জিয়া এসব জানেন না। তাঁর জানার কথাও নয়।
আওয়ামী লীগের এই নেতা বলেন, তাঁর (খালেদা জিয়া) বাংলাদেশের স্বাধীনতার সম্পর্কে জানার কথাও নয়। তাঁর দেশপ্রেম ও মুক্তিযুদ্ধের চেতনা নেই বলেই আজকে এ ধরনের মত প্রকাশ করছেন।
