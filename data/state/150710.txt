
কমনওয়েলথ পার্লামেন্টারি অ্যাসোসিয়েশনের (সিপিএ) ২৬তম বার্ষিক সেমিনার ঢাকায় অনুষ্ঠিত হবে। ১৭ থেকে ২১ মে বঙ্গবন্ধু আন্তর্জাতিক সম্মেলন কেন্দ্রে এই সেমিনার হবে।জাতীয় সংসদ সচিবালয় থেকে গতকাল বৃহস্পতিবার এ তথ্য জানানো হয়। সংসদীয় গণতন্ত্র শক্তিশালীকরণ—এই বক্তব্য সামনে রেখে এই সেমিনার হবে। এতে কমনওয়েলথভুক্ত বিভিন্ন দেশের ৪৫ জন সাংসদ ও প্রতিনিধি অংশ নেবেন। সিপিএর চেয়ারপারসন ও জাতীয় সংসদের স্পিকার শিরীন শারমিন চৌধুরীসহ আমন্ত্রিত দেশি-বিদেশি সাংসদেরা ১৩টি অধিবেশনে বিভিন্ন বিষয়ে বক্তব্য দেবেন। আলোচ্য বিষয়বস্তুর মধ্যে রয়েছে কমনওয়েলথ ও সিপিএর ভূমিকা; বাংলাদেশের সংসদীয় ও রাজনৈতিক চিত্র; সাংসদ ও রাজনৈতিক দল; সংসদ, জেন্ডার ও মানবাধিকার এবং সংসদ, সাংসদ ও গণমাধ্যম।
