
তারেক রহমানের স্ত্রী জোবাইদা রহমানকে চাকরি থেকে বরখাস্ত করা হয়েছে। গতকাল সোমবার সংসদে প্রশ্নোত্তর পর্বে এ তথ্য জানিয়েছেন স্বাস্থ্যমন্ত্রী মোহাম্মদ নাসিম।এ বিষয়ে তালুকদার মো. ইউনুসের সম্পূরক প্রশ্নের জবাবে নাসিম বলেন, ‘আইন সবার জন্য সমান। ইতিমধ্যে ব্যবস্থা নিয়েছি। তাঁকে বরখাস্ত করা হয়েছে।’ এই বক্তব্যের সময় সরকারদলীয় সাংসদেরা টেবিল চাপড়ে স্বাস্থ্যমন্ত্রীকে উৎসাহ দেন। তার আগে বিকেল সোয়া পাঁচটার দিকে স্পিকার শিরীন শারমিন চৌধুরীর সভাপতিত্বে দশম সংসদের তৃতীয় অধিবেশনের প্রথম কার্যদিবসের বৈঠক বসে।সেলিনা জাহানের এক প্রশ্নের জবাবে নৌপরিবহনমন্ত্রী শাজাহান খান এ সময় বলেন, পিনাক-৬ লঞ্চের উদ্ধারকাজের ব্যর্থতা প্রশাসনিক বা প্রযুক্তিগত নয়, বরং প্রাকৃতিক। লঞ্চটি ডুবে যাওয়ার সঙ্গে সঙ্গেই উদ্ধারকাজ শুরু করা হয়। একটানা উদ্ধারকাজের ষষ্ঠ দিনে সর্বাধুনিক প্রযুক্তি ব্যবহার করে একটি ধাতব বস্তু শনাক্ত করা হয়। কিন্তু পদ্মা নদীতে ঘণ্টায় ছয় নটিক্যাল মাইল বা ১৫ কিলোমিটারের অধিক গতির স্রোত, পানির নিচে ঘূর্ণি এবং গভীরতার কারণে ডুবুরিদের জীবনের ঝুঁকি ছিল। এ জন্য তাঁরা চিহ্নিত স্থানে পৌঁছাতে পারেননি। এর ফলে শনাক্ত করা ধাতব বস্তুটিও উদ্ধার করা সম্ভব হয়নি। শনাক্ত করা ধাতব বস্তুটি পিনাক-৬ লঞ্চ ছিল কি না, তা নিশ্চিত হওয়া যায়নি। এরপর অষ্টম দিনে এসে উদ্ধারকাজ সমাপ্ত ঘোষণা করা হয়।এম এ হান্নানের প্রশ্নের জবাবে মন্ত্রী বলেন, সরকারের পক্ষ থেকে পিনাক-৬ ডুবে যাওয়ার ১৫টি কারণ নির্ধারণ করা হয়েছে। এর মধ্যে অন্যতম হলো দুর্যোগপূর্ণ আবহাওয়া, চালকদের ভুল সিদ্ধান্ত, যাত্রীদের অজ্ঞতা ও অসচেতনতা, মুনাফালোভী মালিকদের অতিরিক্ত যাত্রী বহন এবং দুর্যোগপূর্ণ আবহাওয়ায় যাত্রীদের মধ্যে আতঙ্কের কারণে এদিক-সেদিক ছোটাছুটির ফলে লঞ্চটি ভারসাম্য হারিয়ে ডুবে যায়।ইসরাফিল আলমের প্রশ্নের জবাবে নৌমন্ত্রী বলেন, স্বাধীনতার পর নৌপথে এ পর্যন্ত ৫৫৮টি দুর্ঘটনা ঘটেছে। এতে চার হাজার ৫০০ লোক মারা যায়।দিদারুল আলমের প্রশ্নের জবাবে স্বাস্থ্যমন্ত্রী বলেন, দিন দিন কিডনি রোগে আক্রান্তের¯সংখ্যা ভয়াবহভাবে বৃদ্ধি পাচ্ছে। বর্তমানে দেশে প্রতিবছর ৭০ থেকে ৮০ হাজার রোগীর কিডনি বিকল হয়ে যায়। নীতিমালা অনুযায়ী রোগীর ঘনিষ্ঠ আত্মীয়স্বজন যেমন, বাবা-মা, ভাই-বোন, কিডনি গ্রহণ ও প্রদান করতে পারবেন।
