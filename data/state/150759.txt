
নির্বাচনকালীন সরকার নিয়ে আলোচনা অব্যাহত রাখার বিষয়ে আওয়ামী লীগ ও বিএনপি একমত হয়েছে বলে জানিয়েছে প্রধান বিরোধী দল বিএনপি। আজ মঙ্গলবার রাতে গণমাধ্যমে পাঠানো এক বিবৃতিতে দলটির পক্ষ থেকে এ কথা জানানো হয়।
বিএনপির সহ-দপ্তর সম্পাদক শামীমুর রহমানের সই করা বিবৃতিতে জানানো হয়, সফররত জাতিসংঘের মহাসচিবের বিশেষ দূত অস্কার ফার্নান্দেজ তারানকোর আমন্ত্রণে আজ দুপুরে জাতিসংঘের কো-অর্ডিনেটরের বাসভবনে আওয়ামী লীগ ও বিএনপির দুটি প্রতিনিধিদলের বৈঠক হয়। বিবৃতিতে বলা হয়, ‘বৈঠকে দুই পক্ষ সব দলের অংশগ্রহণের মাধ্যমে একটি অবাধ, সুষ্ঠু ও সবার কাছে গ্রহণযোগ্য নির্বাচনের জন্য নির্বাচনকালীন সরকার বিষয়ে আলোচনা অব্যাহত রাখার বিষয়ে একমত পোষণ করে।’
ভারপ্রাপ্ত মহাসচিব মির্জা ফখরুল ইসলাম আলমগীরের নেতৃত্বে বিএনপির পক্ষ থেকে দলের স্থায়ী কমিটির সদস্য খন্দকার মোশাররফ হোসেন, মঈন খান ও ভাইস চেয়ারম্যান শমসের মবিন চৌধুরী এবং আওয়ামী লীগের সাধারণ সম্পাদক সৈয়দ আশরাফুল ইসলামের নেতৃত্বে দলটির উপদেষ্টামণ্ডলীর সদস্য আমির হোসেন আমু, তোফায়েল আহমেদ ও গওহর রিজভী বৈঠকে উপস্থিত ছিলেন।
