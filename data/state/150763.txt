
বাংলাদেশ আবৃত্তি সমন্বয় পরিষদের উদ্যোগে ও বাংলাদেশ শিল্পকলা একাডেমীর সহযোগিতায় গতকাল বৃহস্পতিবার রাজশাহীতে তিন দিনব্যাপী আঞ্চলিক আবৃত্তি উৎসব ও কর্মশালা শুরু হয়েছে।নগরের মিয়াপাড়া এলাকায় অবস্থিত রাজশাহী সাধারণ গ্রন্থাগারে বিকেল চারটায় উৎসবের উদ্বোধন করেন ভাষাসৈনিক আবুল হোসেন।গতকাল বিকেলে এ উপলক্ষে নগরে একটি শোভাযাত্রা বের করা হয়। উদ্বোধনী অনুষ্ঠানে প্রধান অতিথি ছিলেন কবি জুলফিকার মতিন। অতিথি ছিলেন কবি রুহুল আমিন প্রামাণিক এবং আবৃত্তিশিল্পী মাসকুর এ সাত্তার। অনুষ্ঠানে সভাপতিত্ব করেন কবি আরিফুল হক। সঞ্চালনায় ছিলেন মনিরা রহমান।উৎসবে রাজশাহী আবৃত্তি পরিষদের পক্ষ থেকে ছিল ‘শিশু প্রযোজনা’। আবৃত্তি পরিবেশন করে রাজশাহী বিশ্ববিদ্যালয়ের আবৃত্তি সংগঠন স্বনন, নওগাঁ আবৃত্তি পরিষদ ও রাজশাহী আবৃত্তি পরিষদ। দলীয় পরিবেশনায় ছিল বগুড়ার বিহঙ্গ আবৃত্তি পরিষদ, সিরাজগঞ্জের বর্ণমালা ও উচ্চারণ, রংপুরের স্বনন, নীলফামারীর নীলকণ্ঠ আবৃত্তি পরিষদ ও দিনাজপুরের আবৃত্তি কানন। এ ছাড়া বিভিন্ন আবৃত্তিশিল্পী একক আবৃত্তি পরিবেশন করেন।
