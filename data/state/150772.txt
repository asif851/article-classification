
‘চোরাগোপ্তা হামলা’ না করে প্রকাশ্যে ছাত্রলীগের সঙ্গে ‘যুদ্ধে’ নামার ডাক দিয়েছে ঢাকা বিশ্ববিদ্যালয় শাখা ছাত্রলীগ।
ছাত্রলীগের ঢাকা বিশ্ববিদ্যালয় শাখার সাধারণ সম্পাদক ওমর শরীফ বলেছেন, ‘শিবির ক্যাডারদের যদি এতই সাহস থাকে, তবে ঢাকা বিশ্ববিদ্যালয় ক্যাম্পাসে এসে সম্মুখ সমরে অবতীর্ণ হোক।’
রাজশাহী বিশ্ববিদ্যালয়ে ছাত্রলীগের এক নেতা ও এক কর্মীর ওপর হামলার ঘটনায় ছাত্রশিবিরকে দায়ী করে এর প্রতিবাদে আজ মঙ্গলবার মধুর ক্যানটিন থেকে বিক্ষোভ মিছিল করে ঢাকা বিশ্ববিদ্যালয় ছাত্রলীগ। মিছিল শেষে তাঁরা অপরাজেয় বাংলার সামনে সমাবেশ করেন। সমাবেশ সঞ্চালনার সময় ওমর শরীফ শিবিরের নেতা-কর্মীদের সম্মুখযুদ্ধে আসার ডাক দেন।
সভাপতির বক্তব্যে ঢাকা বিশ্ববিদ্যালয় ছাত্রলীগের সভাপতি মেহেদী হাসান অভিযোগ করে বলেন, শিবিরের ক্যাডাররা পরিকল্পিতভাবে রাজশাহী বিশ্ববিদ্যালয়ে ছাত্রলীগের দুই কর্মীর ওপর হামলা করেছে। তিনি বলেন, ‘ছাত্রলীগের ওপর বারবার হামলা হচ্ছে, এখনো ছাত্রলীগ চুপ করে আছে, আবারো যদি এ ধরনের হামলা হয়, তাহলে আর ঘরে বসে থাকব না।’
এ সময় বিভিন্ন বিশ্ববিদ্যালয় ও হল শাখা ছাত্রলীগের নেতা-কর্মীরা উপস্থিত ছিলেন।
