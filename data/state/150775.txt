
রাজবাড়ীর বালিয়াকান্দিতে গত নভেম্বর মাসের শেষ দিকে দুই পক্ষের মধ্যে সংঘর্ষে গুরুতর আহত আবদুল গফুর মোল্লা (৬০) গত শনিবার সন্ধ্যায় মারা গেছেন। তিনি উপজেলার নবাবপুর ইউনিয়নের গাঙচর গ্রামের পদমদী গ্রামের বাসিন্দা। 
মৃত গফুর মোল্লার ছেলে রইচ মোল্লার অভিযোগ, গত ২৩ নভেম্বর প্রতিবেশী নাজির হোসেনের মেহগনিবাগানে পাতা কুড়ানো নিয়ে কথা-কাটাকাটি ও পরে উভয়পক্ষের মধ্যে সংঘর্ষ হয়। এতে ঘটনাস্থলে উভয় পক্ষের অন্তত আটজন গুরুতর আহত হন। তাঁদের মধ্যে আবদুল গফুর মোল্লার অবস্থার অবনতি হলে গত ১৩ ডিসেম্বর রাজবাড়ী সদর হাসপাতাল থেকে ফরিদপুর পরে ঢাকা মেডিকেল কলেজ হাসপাতালে নেওয়া হয়। কিছুটা সুস্থ হওয়ার পর বাড়ি ফিরে এলে আবার তিনি অসুস্থ হয়ে পড়েন। পরে রাজবাড়ী হাসপাতালে চিকিৎসা নিয়ে ২ জানুয়ারি বাড়ি ফেরেন। বাড়িতে থাকা অবস্থায় শনিবার সন্ধ্যা সাতটার দিকে তিনি মারা যান। পরিবারের অভিযোগ, আহত হওয়ার পর থেকে তাঁকে চিকিৎসা করানো হলেও তিনি পুরোপুরি সুস্থ হয়ে ওঠেননি। অবশেষে তিনি মারা যান। 
