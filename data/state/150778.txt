
রাজধানীর মিরপুরের চলন্তিকা মোড়ে ম্যানহোলে পড়ে যাওয়া যুবকের লাশ পাওয়া গেছে। প্রায় ২৪ ঘণ্টা পর আজ বুধবার বিকেলে তাঁর লাশ উদ্ধার করে ফায়ার সার্ভিসের ডুবুরি দল।
ফায়ার সার্ভিসের নিয়ন্ত্রণ কক্ষের কর্মকর্তা এনায়েত হোসেন প্রথম আলোকে বলেন, আজ বিকেল পৌনে চারটার দিকে ওই যুবকের লাশ উদ্ধার করা হয়। যুবককে উদ্ধারে গতকাল বিকেল থেকে পাঁচজন ডুবুরি কাজ করছিলেন। তবে ওই যুবকের নাম-পরিচয় জানা যায়নি।
ময়লা পরিষ্কার করার সময় গতকাল মঙ্গলবার বিকেলে ওই যুবক নিখোঁজ হন। এর পর থেকে রাত ১০টা পর্যন্ত চেষ্টা চালিয়ে ফায়ার সার্ভিস তাঁকে উদ্ধার করতে পারেনি। পরে রাতের জন্য উদ্ধার অভিযান স্থগিত করা হয়। আজ সকাল থেকে আবার উদ্ধারকাজ শুরু হয়।
ফায়ার সার্ভিস সূত্র জানায়, রূপনগর থানার অধীন চলন্তিকা মোড়ের নীল গীতা রোডে ময়লা পরিষ্কার করার সময় এক যুবক পাশের খোলা একটি ম্যানহোলে পড়ে যান। স্থানীয়রা তাঁকে চেনেন না।
পুলিশের মিরপুর বিভাগের উপকমিশনার মাসুদ আহাম্মদ প্রথম আলোকে বলেন, এলাকার একটি পোশাক কারখানার কর্মচারীরা এই যুবককে ম্যানহোলের পাশে জমে থাকা ময়লা পরিষ্কার করতে বলেছিল। একপর্যায়ে তিনি ম্যানহোলে পড়ে যান।
 
