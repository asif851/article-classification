
সিরাজগঞ্জের শাহজাদপুরে দৈনিক সমকাল পত্রিকার স্থানীয় প্রতিনিধি আবদুল হাকিম হত্যা মামলায় পৌর মেয়র হালিমুল হককে প্রধান আসামি করে অভিযোগপত্র দাখিল করা হয়েছে। আজ মঙ্গলবার বিকেলে শাহজাদপুর জুডিশিয়াল ম্যাজিস্ট্রেট আদালতে অভিযোগপত্র দাখিল করা হয়।
মামলার তদন্তকারী কর্মকর্তা শাহজাদপুর থানার পরিদর্শক (তদন্ত) মনিরুল ইসলাম এ অভিযোগপত্র দাখিল করেন। অভিযোগপত্রে প্রধান আসামি শাহজাদপুর পৌরসভার মেয়র হালিমুল হক ছাড়াও তাঁর ছোট ভাই হাবিবুল হক, আওয়ামী লীগের সাবেক নেতা কে এম নাসির উদ্দীনসহ মোট ৩৮ জনের নাম উল্লেখ করা হয়েছে।
তদন্তকারী কর্মকর্তা মনিরুল ইসলাম বিষয়টি নিশ্চিত করে বলেন, সাংবাদিক আবদুল হাকিমের স্ত্রী নুরুন্নাহার বেগম বাদী হয়ে মেয়র হালিমুল হকসহ ১৮ জনের নাম উল্লেখ করে ও অজ্ঞাতনামা ২৫ থেকে ৩০ জনের বিরুদ্ধে গত ৪ ফেব্রুয়ারি শাহজাদপুর থানায় মামলা করেন। তদন্তে বিভিন্ন মুঠোফোনে ধারণ করা ওই ঘটনার ভিডিও পর্যবেক্ষণ করে আরও ২০ জনকে শনাক্ত করা হয়। অভিযোগপত্রভুক্ত ১৩ জন আসামি কারাগারে আছেন।
গত ২ ফেব্রুয়ারি শাহজাদপুর পৌর শহরে আওয়ামী লীগের দুই পক্ষের মধ্যে সংঘর্ষ হয়। তখন পেশাগত দায়িত্ব পালন করার সময় গুলিতে আহত হন সাংবাদিক আবদুল হাকিম। ৩ ফেব্রুয়ারি তিনি মারা যান।  এদিকে আবদুল হাকিমের হত্যাকারীদের ফাঁসি, মামলা দ্রুত বিচার আদালতে স্থানান্তর, অবৈধ অস্ত্র উদ্ধার এবং অন্য আসামিদের দ্রুত গ্রেপ্তারের দাবিতে মঙ্গলবার সকাল সাড়ে ১০টায় শাহজাদপুর প্রেসক্লাব চত্বরে বিক্ষোভ মিছিল ও মানববন্ধন কর্মসূচি পালন করেন স্থানীয় সাংবাদিকেরা। শাহজাদপুরে কর্মরত সাংবাদিকদের পক্ষ থেকে এ কর্মসূচি পালন করা হয়।
