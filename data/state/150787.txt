
চাঁদপুরের শাহরাস্তি উপজেলায় রুমা আক্তার হত্যা মামলায় দুজনের মৃত্যুদণ্ডের আদেশ দিয়েছেন আদালত। আজ বৃহস্পতিবার দুপুরে চাঁদপুরের জেলা ও দায়রা জজ সালেহ উদ্দিন আহমদ আসামিদের উপস্থিতিতে এ রায় দেন।
মৃত্যুদণ্ডপ্রাপ্ত আসামিরা হলেন জান্নাতুল ফেরদৌস ও জহিরুল ইসলাম। জান্নাতুল ফেরদৌস সম্পর্কে রুমা আক্তারের চাচি হন। তিনি শাহরাস্তি উপজেলার পূর্ব উপলতা গ্রামের মৃত পুলিশ সদস্য হুমায়ুন কবিরের স্ত্রী। জহিরুল ইসলাম একই গ্রামের তাজুল ইসলামের ছেলে। হত্যার শিকার রুমা আক্তারের বাড়িও একই গ্রামে।
আদালতে করা মামলার আরজিতে জানা যায়, ২০১৬ সালের ২৪ মার্চ রাতে চাচি জান্নাতুল ফেরদৌস মায়াকে জহিরুল ইসলামের সঙ্গে আপত্তিকর অবস্থায় দেখে ফেলায় রুমা আক্তারকে শ্বাসরোধে হত্যা করা হয়। এ ঘটনায় রুমার বাবা আনা মিয়া জান্নাতুল ফেরদৌস মায়া ও জহিরুল ইসলামকে আসামি করে শাহরাস্তি থানায় হত্যা মামলা করেন। মামলার তদন্ত কর্মকর্তা শাহরাস্তি থানার তৎকালীন এসআই মো. আবদুল মান্নান ২০১৬ সালের ২৫ আগস্ট আদালতে অভিযোগপত্র দাখিল করেন।
দীর্ঘ দুই বছর ধরে চলা এ মামলায় আদালতে ১৬ জন সাক্ষীর মধ্যে ১৫ জনের সাক্ষ্য নেওয়া হয়। আসামিরা তাঁদের অপরাধ স্বীকার করেন।
 
 
