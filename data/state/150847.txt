
স্বরাষ্ট্র প্রতিমন্ত্রী আসাদুজ্জামান খান বলেছেন, ২০০১ সাল থেকে এ পর্যন্ত রাষ্ট্রপতির বিশেষ ক্ষমায় ফৌজদারি মামলায় সাজা পাওয়া ৩৩ ব্যক্তির সাজা মওকুফ বা কমানো হয়েছে। এদের মধ্যে মৃত্যুদণ্ডে দণ্ডিত ৩০ জন ব্যক্তি আছেন।
রাষ্ট্রপতি বিশেষ ক্ষমা পাওয়া এসব ব্যক্তির মধ্যে আলোচিত হলেন মহিউদ্দিন জিন্টু ও বর্তমানে লক্ষ্মীপুর পৌরসভার মেয়র আবু তাহেরের ছেলে এ এইচ এম বিপ্লব। তিনজনের কারাদণ্ডের সাজা মওকুফ অথবা কমানো হয়েছে। ৩৩ ব্যক্তির মধ্যে ২৯ ব্যক্তির সাজা মওকুফ বা কমানো হয়েছে গত সরকারের সময়ে।আজ বুধবার পীর ফজলুর রহমানের প্রশ্নের জবাবে স্বরাষ্ট্র প্রতিমন্ত্রী আসাদুজ্জামান খান এসব কথা বলেন।মৃত্যুদণ্ড মওকুফ করা ৩০ ব্যক্তি হলেন, মহিউদ্দিন জিন্টু (ঢাকা), আনিসুর রহমান (নাটোর), মো. সেন্টু (নাটোর), মো. ফয়সাল (নাটোর), এম এ ফিরোজ (নাটোর), ফারুক শাহ (নাটোর), ফজলুল হক শাহ (নাটোর), জাহিদুল (নাটোর), শাহ জাহান আলী (নাটোর), মো. বাদল (নাটোর), আবদুল জলিল (নাটোর), মো. সোহাগ (নাটোর), এস এম ফকর উদ্দিন (নাটোর), সাজ্জাদ হোসেন (নাটোর), জহুরুল মেম্বার (নাটোর), মো. ফরমাজুল (নাটোর), আবুল হোসেন (নাটোর), আতাউর রহমান (নাটোর), আসাদ (নাটোর), অহিদুল (নাটোর), চাঁন মিয়া (মাদারীপুর), মো. বাবলু (রাজশাহী), মিন্টু ঘোষ (ঢাকা), আবদুল খালেক (ঠাকুরগাঁও), তালেবউদ্দিন (সুনামগঞ্জ), এ এইচ এম বিপ্লব (লক্ষ্মীপুর), বেনজির আহমেদ (ঝিনাইদহ), ইসলাম উদ্দিন (কিশোরগঞ্জ), রাখাল চন্দ্র সাহা (কুমিল্লা) ও শিমন সিং (সিলেট)। কারাভোগের সাজা মওকুফ বা কমানো ব্যক্তিরা হলেন—সিরাজ মিয়া (ব্রাহ্মণবাড়িয়া), আবদুল মান্নান (টাঙ্গাইল) ও আবদুল জাব্বার (লক্ষ্মীপুর)।দিদারুল আলমের প্রশ্নের জবাবে স্বরাষ্ট্র প্রতিমন্ত্রী জানান, চট্টগ্রাম মেট্রোপলিটন পুলিশে (সিএমপি) জনবলের সংকট রয়েছে। সংকট নিরসনে সিএমপির কাঠামোতে ২ হাজার ২৩২টি নতুন পদ সৃষ্টির প্রস্তাব করা হয়েছে।
