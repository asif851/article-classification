
‘মা-বাবা আর দুই বইন ছাড়া আমাক কেউ পছন্দ করে না। স্কুলে কেউ আমার কাছে আসতে চায় না। ঠিকমতো খাইতে পারি না। চামুচ দিয়া ভাত খাই। অন্য বন্ধুদের মতো খেলতে পারি না। কোনো কাজ করতে পারি না।’
এক বুক হাহাকার নিয়ে খুব নিচু স্বরে কথাগুলো বলছিল আট বছর বয়সী শিশু রিপন। জন্মের চার মাসের মাথায় অজ্ঞাত ও জটিল এক রোগে আক্রান্ত হয় সে। গুটি গুটি শুকনো ঘায়ে ভরে গেছে তার হাত-পায়ের তালু। অজ্ঞাত রোগে বন্দী হয়ে পড়েছে তার শৈশব। ঠাকুরগাঁওয়ের পীরগঞ্জ উপজেলার দৌলতপুর ইউনিয়নের কেউটগাঁও গ্রামের মহেন্দ্র রামের একমাত্র ছেলে রিপন। কেউটগাঁও সরকারি প্রাথমিক বিদ্যালয়ে দ্বিতীয় শ্রেণিতে পড়ে।
গতকাল শুক্রবার দুপুরে মহেন্দ্র রামের বাড়িতে গিয়ে দেখা যায়, রিপনের হাত-পায়ের তালুর ঘাগুলো গোলাকার ও কোনাকৃতি। কোনো কোনোটি লম্বাকৃতি বিস্কুটের মতো দেখতে। নখগুলো বড় হয়ে সামনের দিকে কুঁকড়ে গেছে। তার মাথায় কালো শুকনো ঘা। ঠোঁটেও ছোট ছোট ঘা।
রিপনের মা গোলাপী রানী রায় জানান, ২০০৮ সালে জন্মের চার মাসের মাথায় রিপনের মাথা, হাত ও পায়ের তালুতে ঘামাচির মতো দেখা দেয়। তবে ঘামাচিতে কোনো রস দেখা যায়নি। চার-পাঁচ মাস পর ঘামাচিগুলো বড় আকার ধারণ করে। তিন-চার মাস পর সেগুলো কালো হয়ে যায়। ধীরে ধীরে হাত-পায়ের তালুগুলো জালের মতো ফাটতে থাকে। এরপর থেকেই আস্তে আস্তে ঘাগুলো বড় হতে থাকে। তিনি বলেন, ‘হাত-পায়ের গুটিগুলার ২-১টা মাঝে মাঝে খসে পড়ে। ওইগুলা পাথরের মতো শক্ত। নখ কাটলেই রক্ত বের হয়। তাই কাটি না।’
পীরগঞ্জ উপজেলা স্বাস্থ্য কমপ্লেক্সের অবসরপ্রাপ্ত স্বাস্থ্য ও পরিবার পরিকল্পনা কর্মকর্তা জ্যোতির্ময় রায় বলেন, ‘এটি ফাঙ্গাল ইনফেকশন হতে পারে। তবে আর্সেনিকোসিসের বিষয়টিও মাথায় রাখা দরকার। উন্নত চিকিৎসা পেলে শিশুটি সুস্থ হয়ে উঠতে পারে।’
