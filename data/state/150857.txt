
ফেসবুকে ঢাকায় নিযুক্ত মার্কিন রাষ্ট্রদূত মার্শা বার্নিকাটকে হত্যার হুমকিসহ ধর্মীয় উসকানিমূলক মন্তব্য করার অভিযোগে এক যুবককে গ্রেপ্তার করা হয়েছে। গতকাল রোববার তাঁকে নাটোর থেকে গ্রেপ্তার করেছে ঢাকা মহানগর পুলিশের কাউন্টার টেররিজম ইউনিট।
আজ সোমবার ওই যুবকের বিরুদ্ধে রমনা থানায় তথ্য ও যোগাযোগপ্রযুক্তি আইনের ৫৭ ধারা ও দণ্ডবিধির ৪৫৭ ধারায় মামলা করেছে পুলিশ। পরে তাঁকে আদালতে হাজির করে চার দিন রিমান্ড চাইলে দুই দিনের রিমান্ড মঞ্জুর করেন বিচারক।
গ্রেপ্তার ওই যুবকের নাম সুজন কুমার (২৫)। তাঁর বাড়ি নাটোরের লালপুর উপজেলায়।
মামলার এজাহারে বলা হয়েছে, একটি গণমাধ্যমের ফেসবুক পেজে প্রকাশিত সংবাদে মন্তব্য করতে গিয়ে হাসান রুহানি নামের ফেসবুক আইডি থেকে সুজন কুমার মার্কিন রাষ্ট্রদূত মার্শা বার্নিকাটকে হত্যার হুমকি দেন। এর বাইরে হাসান রুহানি নামের ওই আইডি থেকে অনেক আপত্তিকর ও উসকানিমূলক মন্তব্য করা হয়। সুজন পুলিশের কাছে স্বীকার করেছেন, ফেসবুকে হাসান রুহানি তাঁর নিজের অ্যাকাউন্ট। সুজন কুমারের মন্তব্য করা ২৫ পাতা স্ক্রিনশট জব্দ করা হয়েছে।
মামলার বাদী হলেন কাউন্টার টেররিজম বিভাগের সোশ্যাল মিডিয়া মনিটরিং টিমের সহকারী উপপরিদর্শক (এএসআই) ইয়াসিন মিয়া। তিনি প্রথম আলোকে বলেন, নিজের পরিচয় গোপন করে সুজন কুমার হাসান রুহানি নামে ফেসবুক আইডি খুলে ধর্মীয় উসকানিমূলক মন্তব্য করে আসছিলেন। গত নভেম্বরে ওই অ্যাকাউন্ট খোলেন সুজন।
