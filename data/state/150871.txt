
এখন থেকে বাংলাদেশ কৃষি বিশ্ববিদ্যালয়ের প্রতিটি লেভেলের সেমিস্টার পরীক্ষার ফলাফল অনলাইনে পাবেন শিক্ষার্থীরা। এর আগে পরীক্ষার ফলাফল প্রশাসন ভবনের নোটিশ বোর্ডে সাঁটিয়ে দেওয়া হতো। গতকাল বৃহস্পতিবার অনলাইনে স্নাতক পর্যায়ের পরীক্ষার ফলাফল প্রকাশ কার্যক্রমের উদ্বোধন করেন উপাচার্য মো. আলী আকবর। গতকাল সকালে প্রশাসন ভবনে উপাচার্যের কার্যালয়ে কৃষি প্রকৌশল ও কারিগরি অনুষদের লেভেল-১ ও সেমিস্টার-১-এর শিক্ষার্থীদের ফলাফল অনলাইনে প্রকাশ করে ওই কার্যক্রমের উদ্বোধন করা হয়। এ সময় সহ-উপাচার্য মো. জসিমউদ্দীন খান, ডিন কাউন্সিলের আহ্বায়ক অধ্যাপক সুভাষ চন্দ্র চক্রবর্তী, ছাত্রবিষয়ক উপদেষ্টা অধ্যাপক এস ডি চৌধুরী এবং তথ্য ও যোগাযোগ সেলের পরিচালক অধ্যাপক আলী আশরাফ প্রমুখ উপস্থিত ছিলেন। বিশ্ববিদ্যালয়ের ওয়েবসাইট থেকে শিক্ষার্থীরা তাঁদের পরিচয়পত্র (আইডি) নম্বর ও পাসওয়ার্ড দিয়ে অনলাইনে তাঁদের ফলাফল দেখতে পারবেন।উপাচার্য মো. আলী আকবর বলেন, ‘অনলাইনে ফলাফল প্রকাশের মধ্য দিয়ে ডিজিটাল বাংলাদেশ বিনির্মাণের স্বপ্ন বাস্তবায়নে আমরা আজ একধাপ এগিয়ে গেলাম। এতে ফলাফল প্রকাশে শ্রম, অর্থ ও সময় বেঁচে যাবে। আপাতত স্নাতক পর্যায়ে এ কার্যক্রম শুরু হলেও পরবর্তী সময়ে স্নাতকোত্তরের ফলাফলও অনলাইনে প্রকাশ করা হবে।
