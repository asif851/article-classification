
সংসদের বাইরে থাকা বিএনপির চেয়ারপারসন খালেদা জিয়াকে গ্রেপ্তারে সরকার আইনি প্রক্রিয়া অনুসরণ করবে। গতকাল বৃহস্পতিবার সংসদে প্রশ্নোত্তর পর্বে এ কথা বলেছেন স্বরাষ্ট্র প্রতিমন্ত্রী আসাদুজ্জামান খান।স্বতন্ত্র সাংসদ মজিবুর রহমান চৌধুরীর সম্পূরক প্রশ্নের জবাবে স্বরাষ্ট্র প্রতিমন্ত্রী এ কথা বলেন। কিন্তু প্রশ্নের জবাবের আগেই মজিবুর রহমান খালেদা জিয়াকে এখনো গ্রেপ্তার না করার প্রতিবাদে সংসদ থেকে ওয়াকআউট করেন। রেওয়াজ অনুযায়ী প্রশ্নোত্তর পর্বে কোনো সাংসদ ওয়াকআউট করেন না।মুজিবুর রহমান প্রশ্ন করতে গিয়ে বলেন, ‘আমি জানতে চাই দেশের এ অবস্থায় মানুষকে যারা পুড়িয়ে মারছে, যার হুকুমে মারছে, যাকে আমরা টিভিতে দেখেছি হুকুম দিয়েছে, অবরোধ করছে, সে নেতাকে কেন গ্রেপ্তার করা হচ্ছে না? এর প্রতিবাদে আমি ওয়াকআউট করলাম।’ এ কথা বলেই জবাবের অপেক্ষা না করে বিকেল সাড়ে পাঁচটার দিকে তিনি অধিবেশনকক্ষ ছেড়ে বেরিয়ে যান।এ অবস্থায় স্পিকার কিছুক্ষণ চুপ থেকে স্বরাষ্ট্র প্রতিমন্ত্রীকে জবাব দেওয়ার আহ্বান জানান।জবাবে আসাদুজ্জামান খান বলেন, ‘সংসদ সদস্য যে প্রশ্ন করেছেন, যথার্থই বলেছেন। আমাদের সিস্টেম (পদ্ধতি) অনুযায়ী, আইন অনুযায়ী ব্যবস্থা নেব।’প্রশ্নোত্তর পর্বের আগে বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
