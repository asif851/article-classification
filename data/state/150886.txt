
পার্বত্য চট্টগ্রামবিষয়ক প্রতিমন্ত্রী বীর বাহাদুর উশৈসিং বলেন, অস্ত্রের ঝনঝনানির মাধ্যমে নয়, শান্তিপূর্ণ ও সম্মিলিতভাবে সমস্যা চিহ্নিত করে তা সমাধানের মাধ্যমে পার্বত্যচুক্তি বাস্তবায়ন সম্ভব। চুক্তি হয়েছে বলে পার্বত্য চট্টগ্রাম কৃষি, অর্থনীতি, শিক্ষাসহ সবদিকে এগিয়ে যাচ্ছে। এ ধারা অব্যাহত রাখতে সম্মিলিত প্রচেষ্টার বিকল্প নেই।গতকাল শনিবার রাঙামাটি পৌরসভা চত্বরে বৃক্ষরোপণ অভিযান ও বৃক্ষমেলা ২০১৪ উদ্বোধনী অনুষ্ঠানে বীর বাহাদুর উশৈসিং এ কথা বলেন। রাঙামাটি জেলা প্রশাসন, কৃষি সম্প্রসারণ অধিদপ্তর ও বন বিভাগ যৌথভাবে এ মেলার আয়োজন করে।রাঙামাটির জেলা প্রশাসক মো. মোস্তফা কামালের সভাপতিত্বে উদ্বোধনী অনুষ্ঠানে বিশেষ অতিথি ছিলেন রাঙামাটি থেকে নির্বাচিত সাংসদ ঊষাতন তালুকদার, মহিলা সাংসদ ফিরোজা বেগম চিনু, রাঙামাটি পার্বত্য জেলা পরিষদ চেয়ারম্যান নিখিল কুমার চাকমা, রাঙামাটির পুলিশ সুপার আমেনা বেগম।প্রতিমন্ত্রী বলেন, ‘গাছ আমাদের পরম বন্ধু। জন্ম থেকে মৃত্যু পর্যন্ত গাছ আমাদের সবাইকে যত্ন দিয়ে যায়। কোনোদিন বলে না আমি এই দলের, ও ওই দলের। আমি পাহাড়ি, আমি বাঙালি। গাছ লাগালে পাহাড়ি বাঙালি, বিএনপি আওয়ামী লীগ সবারই লাভ।’
