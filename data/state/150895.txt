
১ এপ্রিল, রাত সাড়ে নয়টা! সিলেট নগরের মির্জাজাঙ্গাল এলাকা। ফুটপাত ধরে হাঁটতে গিয়ে হঠাৎ নর্দমায় পড়ে যান পঞ্চাশোর্ধ্ব এক ব্যক্তি। দ্রুত দুই পথচারী ও এক রিকশাচালক ছুটে এসে তাঁকে নর্দমা থেকে টেনে তোলেন। নর্দমায় পড়ে ওই ব্যক্তির বাঁ হাঁটু ও ডান হাত ছড়ে যায়।গত রোববার সকাল সাড়ে ১০টায় শাহীনুর মিয়া নামের এক ব্যবসায়ী একই স্থানে একইভাবে নর্দমায় পড়ে গিয়ে আহত হন। তিনি পাশের একটি ফার্মেসিতে প্রাথমিক চিকিৎসা নিয়েছেন।মির্জাজাঙ্গাল এলাকার বাসিন্দা মৃণাল দাশ জানান, দীর্ঘদিন ধরে এই নর্দমার বেশ কিছু ঢাকনা উন্মুক্ত রয়েছে। মানুষ এ রাস্তায় চলতে গিয়ে প্রায়ই দুর্ঘটনার শিকার হচ্ছে।কুমারপাড়ার বাসিন্দা ইসমত আরা বলেন, ঢাকনা না থাকায় পাড়া-মহল্লার শিশুরা খেলাধুলা করতে গিয়ে প্রায়ই অসাবধানবশত নর্দমায় পড়ে আহত হয়।যোগাযোগ করলে সিটি করপোরেশনের এক প্রকৌশলী জানান, নর্দমা পরিষ্কার করার জন্য সিটি করপোরেশন সম্প্রতি মির্জাজাঙ্গাল এলাকার ঢাকনা তুলে ফেলেছে। এর বাইরে বেশ কিছু ঢাকনা ভেঙে যাওয়ায় নর্দমার কিছু অংশ উন্মুক্ত হয়ে পড়েছে। দ্রুততম সময়ের মধ্যে নর্দমাগুলোতে ঢাকনা বসানোর কাজ শুরু হবে।সরেজমিনে দেখা গেছে, প্রায় প্রতিটি পাড়া-মহল্লার নর্দমা ঢাকনাবিহীন অবস্থায় রয়েছে। গুরুত্বপূর্ণ এলাকার মধ্যে পিরমহল্লা, বাগবাড়ি, সুবিদবাজার, কালীবাড়ি, মীরাবাজার, শিবগঞ্জ, রায়নগর, সেনপাড়া, শাহি ঈদগাহ, দরগামহল্লা, চালিবন্দর, সোবহানীঘাট, উপশহর, সাগরদিঘিরপাড়, কুয়ারপাড়, বিলপাড়, ভাতালিয়া ও মির্জাজাঙ্গাল এলাকার নর্দমার প্রায় ২৫ শতাংশ ঢাকনাবিহীন অবস্থায় আছে। কিছু স্থানে ঢাকনা ভেঙে ছোট-বড় গর্তেরও সৃষ্টি হয়েছে।শাহজালাল বিজ্ঞান ও প্রযুক্তি বিশ্ববিদ্যালয়ের বাংলা বিভাগের সহকারী অধ্যাপক সরকার সোহেল রানা বলেন, অধিকাংশ এলাকার নালা-নর্দমা ঢাকনাবিহীন থাকায় জনদুর্ভোগ বেড়েই চলেছে। পর্যাপ্ত সড়কবাতি না থাকায় রাতের অন্ধকারে কিংবা বৃষ্টিতে জলাবদ্ধতার সৃষ্টি হলে নর্দমা ও মূল রাস্তা ঠাহর করতে প্রচণ্ড সমস্যা হয়। এতে অনেকেই নর্দমায় পড়ে আহত হন। অথচ সেদিকে কর্তৃপক্ষের নজর নেই।সিটি করপোরেশনের প্রধান প্রকৌশলীর কার্যালয়ের দুই কর্মকর্তা জানান, নগরে ২৭ কিলোমিটার ছড়া ও ৯৬৮ কিলোমিটার নালা-নর্দমা রয়েছে। এর মধ্যে মাত্র ১৮০ কিলোমিটার নর্দমায় ঢাকনা রয়েছে।৭৮৮ কিলোমিটার নর্দমা ঢাকনাবিহীন থাকার বিষয়টি স্বীকার করে সিলেট সিটি করপোরেশনের প্রধান নির্বাহী কর্মকর্তা এনামুল হাবীব বলেন, গুরুত্বপূর্ণ এলাকার প্রায় সব নর্দমায় ঢাকনা লাগানো রয়েছে। এর বাইরে জনগুরুত্বপূর্ণ বিবেচনায় পর্যায়ক্রমে নর্দমার সব অংশে ঢাকনা বসানো হবে। যেসব ঢাকনা ভেঙে গেছে, সেগুলোও বর্ষা মৌসুম শুরু হওয়ার আগেই সংস্কারের উদ্যোগ নেওয়া হবে।
