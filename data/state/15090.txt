
রাজশাহী বিশ্ববিদ্যালয়ের মেয়েদের একটি হল থেকে এইচএসসি পরীক্ষার ১০০টি খাতা উদ্ধারের ঘটনায় একজন শিক্ষককে তাঁর দায়িত্ব থেকে সরিয়ে বিশেষ ভারপ্রাপ্ত কর্মকর্তা (ওএসডি) করা হয়েছে। আজ মঙ্গলবার রাষ্ট্রপতির পক্ষে সিনিয়র সচিব আবু কায়সার খানের স্বাক্ষর করা এক পত্রে এই নির্দেশনা দেওয়া হয়েছে।রাজশাহী শিক্ষা বোর্ডের পরীক্ষা নিয়ন্ত্রক তরুণ কুমার সরকার প্রথম আলোকে বিষয়টি নিশ্চিত করেছেন। তিনি বলেন, এ ঘটনায় জড়িত প্রধান অভিযুক্ত রাজশাহী নিউ গভ. ডিগ্রি কলেজের সহকারী অধ্যাপক মো. আবুল কালামকে বিশেষ ভারপ্রাপ্ত কর্মকর্তা করে মাধ্যমিক ও উচ্চ শিক্ষা অধিদপ্তর, ঢাকায় ন্যস্ত করা হয়েছে। ওই চিঠিতে বলা হয়েছে, ২৩ মের মধ্যে তিনি বর্তমান কর্মস্থল থেকে অবমুক্ত হবেন। অন্যথায় আজ অপরাহ্ণে তিনি তাৎক্ষণিকভাবে অবমুক্ত বলে বিবেচিত হবেন।এদিকে, খাতা উদ্ধারের ঘটনায় অধ্যক্ষ হবিবুর রহমানকে প্রধান করে তিন সদস্যের একটি তদন্ত কমিটি গঠন করা হয়েছে। ওই কমিটি আগামী সাত দিনের মধ্যে তাদের তদন্ত প্রতিবেদন দাখিল করবে।খাতাগুলো ইসলামের ইতিহাস ও সংস্কৃতি বিষয়ের দ্বিতীয় পত্রের। এ বিষয়ের পরীক্ষা অনুষ্ঠিত হয়েছে ২ মে। এর বিষয় কোড ছিল ২৬৮। পরীক্ষক কোড ৯৫০৪। পরে জানা গেছে, এই কোডধারী শিক্ষকের নাম মো. আবুল কালাম।
আরও পড়ুন: এইচএসসির খাতা দেখছেন শিক্ষার্থীরা, ১০০ খাতা উদ্ধার
 
