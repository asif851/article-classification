
ময়মনসিংহের ত্রিশাল উপজেলার বাদামিয়া গ্রামে গত বৃহস্পতিবার রুটি খেয়ে বিষক্রিয়ায় চারজনের মৃত্যুর ঘটনা খতিয়ে দেখতে কাজ শুরু করেছে তদন্ত কমিটি। যে আটা দিয়ে রুটি বানানো হয়েছিল, সেই আটা ও যে দোকান থেকে আটা কেনা হয়েছিল সেই দোকানের আটার নমুনা সংগ্রহ করে তা পরীক্ষার জন্য ঢাকায় পাঠানো হয়েছে। বিষক্রিয়ার কারণ জানতে গত বৃহস্পতিবার রাতে ত্রিশাল উপজেলা স্বাস্থ্য কমপ্লেক্সের স্বাস্থ্য ও পরিবার কল্যাণ কর্মকর্তা মসিহুর রহমানের তত্ত্বাবধানে শিশু বিভাগের চিকিৎসক মো. ওলিউল্লাহকে প্রধান করে পাঁচ সদস্যের তদন্ত কমিটি গঠিত হয়। কমিটিকে দুই কর্মদিবসের মধ্যে প্রতিবেদন দিতে বলা হয়েছে। মসিহুর রহমান জানান, গ্রামের মানুষের সঙ্গে কথা বলে ও আলামত সংগ্রহের মাধ্যমে তদন্তকাজ এগোচ্ছে। খাদ্যে খুবই সক্রিয় মাত্রার বিষ ছিল সেটা বোঝা গেছে। বিষক্রিয়ায় অসুস্থ একজনের বমি খেয়ে ওই গ্রামের একটি কুকুরের মৃত্যু হয়েছে। কয়েকটি মুরগিও মারা গেছে।বিষক্রিয়ায় অসুস্থ আম্বিয়া খাতুনের ভাতিজা মুজিবুর রহমান জানান, বাড়িতে কোথাও কোনো বিষ ছিল বলে পরিবারের কেউ বলেনি। পরিবারের পক্ষ থেকে কাউকে কোনো বিষয়ে সন্দেহও করতে পারছেন না তাঁরা। ত্রিশাল থানার ওসি মনিরুজ্জামান জানান, বিষক্রিয়ার বিষয়টি খতিয়ে দেখতে তদন্ত কমিটির পাশাপাশি পুলিশও কাজ করছে। তবে পরিবারের পক্ষ থেকে কোনো অভিযোগও করা হয়নি। বৃহস্পতিবার ঘরে তৈরি আটার রুটি খেয়ে অসুস্থ হয়ে চারজন মারা যান। অসুস্থ আরও চারজন ময়মনসিংহ মেডিকেল কলেজ হাসপাতালে চিকিৎসাধীন।
