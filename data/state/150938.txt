
র‌্যাপিড অ্যাকশন ব্যাটালিয়নকে (র‌্যাব) ‘সিরিয়াল কিলার’ বলে অভিহিত করেছেন বিএনপির যুগ্ম মহাসচিব রুহুল কবির রিজভী। তিনি বলেন, র‌্যাব এখন যেন মানুষের ঘুম কেড়ে নেওয়া মূর্তিমান বর্গি সেনা। দেশব্যাপী সিরিয়াল কিলারের নাম এখন র‌্যাব।আজ বুধবার সকালে রাজধানীর নয়াপল্টনে দলের কেন্দ্রীয় কার‌্যালয়ে এক সংবাদ ব্রিফিংয়ে রিজভী এসব কথা বলেন।র‌্যাবের বিলুপ্তি দাবি করে বিএনপির এই নেতা বলেন, রাষ্ট্রের নির্মম, নিষ্ঠুর, রক্ত নিংড়ানো পিষ্টন যন্ত্রের নাম র‌্যাব। র‌্যাব এখন রক্ষী বাহিনীর প্রেতাত্মা। সরকার কর্তৃক দেশব্যাপী খুন-খারাবি চালিয়ে যাওয়ার নিজস্ব মার্সেনারি বাহিনীতে পরিণত করা হয়েছে র‌্যাবকে। এ জন্য র‌্যাব একের পর এক মানবতাবিরোধী অপরাধ করার পরও আইনের হাত থেকে রেহাই পেয়ে যাচ্ছে।র‌্যাবের সংস্কার না চেয়ে বিলুপ্তি চাওয়া হচ্ছে কেন—এমন প্রশ্নের জবাবে রিজভী বলেন, র‌্যাবকে ঘাতক বাহিনীতে পরিণত করা হয়েছে। এর সুনাম পুরো নষ্ট হয়েছে। এখন মূর্তিমান আতঙ্ক হয়ে দাঁড়িয়েছে র‌্যাব। মানুষের মন থেকে কখনো এই আতঙ্ক, আশঙ্কা কাটবে না। এই ভীতি-আশঙ্কা কাটানোর জন্যই র‌্যাবকে বিলুপ্ত করতে হবে।
