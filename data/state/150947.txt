
চলমান রাজনৈতিক সংকট নিরসনে বিএনপিকে আলোচনায় ডাকতে ক্ষমতাসীন দল আওয়ামী লীগের প্রতি আহ্বান জানিয়েছে ব্রাসেলসভিত্তিক গবেষণা সংস্থা ইন্টারন্যাশনাল ক্রাইসিস গ্রুপ (আইসিজি)। একই সঙ্গে জামায়াতে ইসলামীর সঙ্গ ছাড়তে বিএনপির প্রতি আহ্বান জানিয়েছে সংস্থাটি।
‘বাংলাদেশের রাজনৈতিক সংকটের মানচিত্রায়ণ’ শিরোনামে আজ সোমবার প্রকাশিত এক প্রতিবেদনে এ আহ্বান জানায় আইসিজি।আইসিজির ওই প্রতিবেদনে বলা হয়, রাজনৈতিক সহিংসতার ফলে শেখ হাসিনা এবং খালেদা জিয়া উভয়েই ক্ষতিগ্রস্ত হবেন। প্রতিবেদনে বিএনপিকে আলোচনায় ডাকতে আওয়ামী লীগের প্রতি আহ্বান জানানো হয়। গণতান্ত্রিক ধারা ফিরিয়ে আনতে করণীয় নির্ধারণ এবং নির্বাচনী সংস্কার নিয়ে দুই দলের মধ্যে আলোচনা হতে পারে বলে প্রতিবেদনে প্রস্তাব দেওয়া হয়। এর পাশাপাশি ঢাকা সিটি করপোরেশনে নির্বাচন অনুষ্ঠানের তাগিদ দেওয়া হয় ওই প্রতিবেদনে।প্রতিবেদনে বলা হয়, মূলধারার রাজনীতিতে বিএনপি যদি কোণঠাসা হয়ে যায়, তবে সরকারবিরোধী রাজনীতিতে উগ্রবাদী শক্তির উত্থানের পথ প্রশস্ত হবে। সহিংস রাজনীতির পথ পরিহার করার জন্য বিএনপির প্রতি আহ্বান জানানো হয় প্রতিবেদনে। এর পাশাপাশি জামায়াতে ইসলামীর সঙ্গ ছাড়তে বিএনপির প্রতি আহ্বান জানানো হয়। প্রতিবেদনে বলা হয়, জামায়াতে ইসলামী দেশে ইসলামপন্থী দলগুলোর ক্ষমতা বাড়াচ্ছে। আর এর ফলে বিএনপির কোনো রাজনৈতিক সুবিধা হচ্ছে না।
