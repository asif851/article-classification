
শেরপুরে নাশকতামূলক কর্মকাণ্ডের পরিকল্পনার অভিযোগে ইসলামী ছাত্রশিবিরের তিন নেতাকে আটক করেছে জেলা গোয়েন্দা পুলিশ (ডিবি)। আজ শুক্রবার দুপুরে শেরপুর সদরের গাজীরখামার ইউনিয়নের বুড়িয়ারপাড় সরকারি প্রাথমিক বিদ্যালয়ের মাঠ থেকে তাঁদের আটক করা হয়।
আটক হওয়া তিনজন হলেন রাজশাহী বিশ্ববিদ্যালয় শাখা শিবিরের সাংগঠনিক সম্পাদক মো. রাশেদুল ইসলাম, শেরপুর জেলা শাখার সেক্রেটারি মো. মাহফুজুর রহমান, ঢাকা উত্তরখান থানা শাখার সভাপতি মো. কেরামত আলী। এঁদের মধ্যে রাশেদুল ও মাহফুজুরের বাড়ি শেরপুর সদর উপজেলার বাজিতখিলা গ্রামে এবং কেরামতের বাড়ি নালিতাবাড়ী উপজেলায়।
পুলিশ জানায়, আজ দুপুরে বুড়িয়ারপাড় সরকারি প্রাথমিক বিদ্যালয় মাঠে শিবিরের নেতা-কর্মীরা নাশকতামূলক কর্মকাণ্ডের পরিকল্পনার জন্য বৈঠক করছে, এমন খবর ছিল গোয়েন্দা পুলিশের কাছে। এরই ভিত্তিতে দুপুর সাড়ে ১২টার দিকে ওই বিদ্যালয়ে অভিযান চালিয়ে রাশেদুল ইসলাম, মাহফুজুর রহমান ও কেরামত আলীকে আটক করে ডিবি পুলিশ। বাকিরা পালিয়ে যায়।
শেরপুরের অতিরিক্ত পুলিশ সুপার মো. মুহিবুল ইসলাম খান জানান, শিবিরের আটক তিন নেতাকে পুলিশি হেফাজতে জিজ্ঞাসাবাদ করা হচ্ছে। প্রাথমিক তদন্তে তাঁদের বিরুদ্ধে নাশকতামূলক কর্মকাণ্ডের পরিকল্পনা করার অভিযোগের সত্যতা পাওয়া গেছে। শেরপুর সদর থানায় তাঁদের বিরুদ্ধে মামলা দায়েরের প্রস্তুতি চলছে।
