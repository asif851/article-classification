
মুন্সিগঞ্জের সিরাজদিখান উপজেলার নিমতলা এলাকায় যাত্রীবাহী বাস ও লেগুনার সংঘর্ষে এক দম্পতিসহ ছয়জন নিহত হয়েছেন। গতকাল বুধবার বিকেলে এ দুর্ঘটনা ঘটে। দুর্ঘটনায় ৪০ জন আহত হন। নিহত ব্যক্তিরা হলেন: লেগুনাচালক শ্রীনগর উপজেলার হাসাড়ার আরশাদ দেওয়ান (৩২), একই এলাকার লেগুনার যাত্রী রাসেল (৩০), তাঁর স্ত্রী সিমা (২৫) ও ভাগনি আলো (১০), কেরানীগঞ্জের লক্ষ্মীবিলাস এলাকার দুলালের মেয়ে মাধুরী (২৮) ও শ্যালিকা (৪০)। শ্যলিকার নাম জানা যায়নি।পুলিশ ও স্থানীয় সূত্রে জানা যায়, যাত্রীবাহী একটি বাস ঢাকা থেকে মুন্সিগঞ্জের লৌহজং উপজেলার শিমুলিয়ায় যাচ্ছিল। পথে ঢাকা-মাওয়া মহাসড়কের নিমতলা এলাকায় একটি লেগুনার সঙ্গে বাসটির সংঘর্ষ হয়। এতে ঘটনাস্থলেই লেগুনার চারজন আরোহী নিহত হন। পরে ঢাকা মেডিকেল কলেজ হাসপাতালে বাকি দুজন মারা যান। ঘটনার পর মহাসড়কে প্রায় আধা ঘণ্টা যান চলাচল বন্ধ ছিল। ক্ষুব্ধ লোকজন কয়েকটি বাস ভাঙচুর করে। এ ব্যাপারে হাসাড়া হাইওয়ে পুলিশ ফাঁড়ির সার্জেন্ট মো. হাসান জানান, সংঘর্ষে হতাহত লোকজনের সবাই লেগুনার আরোহী ছিলেন। বাসটি জব্দ করা হয়েছে।
