
ভেজাল প্যারাসিটামল সিরাপ তৈরির মামলায় ওষুধ প্রস্তুতকারী প্রতিষ্ঠান মেসার্স বিসিআই বাংলাদেশ লিমিটেডের ছয় কর্মকর্তাকে ১০ বছর করে কারাদণ্ড ও দুই লাখ টাকা করে জরিমানা, অনাদায়ে আরও ছয় মাসের কারাদণ্ড দিয়েছেন আদালত।ঢাকার ড্রাগ আদালতের বিচারক এম আতোয়ার রহমান আজ সোমবার এ রায় ঘোষণা করেন।দণ্ড পাওয়া আসামিরা হলেন—শাহজাহান সরকার, এমতাজুল হক, আয়েশা খাতুন, এ এস এম বদরুদ্দোজা চৌধুরী, শামসুল হক ও নুরুন নাহার। আসামিদের মধ্যে শাহজাহান সরকার আজ আদালতে হাজির ছিলেন। বাকি আসামিরা পলাতক রয়েছেন।রায়ের পর সংশ্লিষ্ট আদালতের সরকারি কৌঁসুলি মো. নাদিম মিয়া সাংবাদিকদের বলেন, মান নিয়ন্ত্রণ না করে প্যারাসিটামল সিরাপ উৎপাদন করে বিসিআই। এ ঘটনায় ‘ঔষধ মান নিয়ন্ত্রণ অধ্যাদেশ’-এর অধীনে দুই দশকেরও বেশি আগে মামলা হয়। অভিযোগ প্রমাণিত হওয়ায় ছয় আসামিকে কারাদণ্ড ও অর্থ দণ্ড দিয়েছেন আদালত।
