
কিশোরগঞ্জের শোলাকিয়ায় জঙ্গি হামলার ঘটনায় গ্রেপ্তার জাহিদুল হক ওরফে তানিমের ডিএনএ পরীক্ষার জন্য নমুনা হিসেবে রক্ত, চুল ও লালা সংগ্রহ করা হয়েছে।
আজ রোববার ঢাকার মালিবাগে পুলিশের অপরাধ তদন্ত বিভাগের (সিআইডি) ডিএনএ ল্যাবে এসব নমুনা সংগ্রহ করা হয় বলে জানিয়েছেন মামলার তদন্তকারী কর্মকর্তা ও কিশোরগঞ্জ মডেল থানার পরিদর্শক মোহাম্মদ মুর্শেদ জামান।
এর আগে ডিএনএ পরীক্ষার জন্য নমুনা সংগ্রহের উদ্দেশ্যে আজ সকালে কিশোরগঞ্জ জেলা কারাগার থেকে জাহিদুল হককে কড়া নিরাপত্তায় ঢাকার সিআইডি কার্যালয়ে পাঠানো হয়। তাঁকে আজই আবার ঢাকা থেকে কিশোরগঞ্জ কারাগারে ফেরত নিয়ে যাওয়া হবে।
৭ জুলাই ঈদের দিন কিশোরগঞ্জের শোলাকিয়া ঈদগাহ মাঠের কাছে পুলিশ সদস্যদের ওপর সশস্ত্র হামলা চালায় জঙ্গিরা। এ হামলায় পুলিশের দুই সদস্য, এক নারী ও সন্ত্রাসীসহ চারজন নিহত হন। ঘটনার পর দুই সন্ত্রাসীকে আটক করে পুলিশ। উদ্ধার করা হয় দুটি আগ্নেয়াস্ত্রসহ বেশ কিছু অস্ত্র।
এ ঘটনায় গ্রেপ্তার হওয়া সন্দেহভাজন জঙ্গি জাহিদুল ও শফিউল ইসলামকে ১০ জুলাই আসামি করে কিশোরগঞ্জ থানায় সন্ত্রাস দমন আইনে পুলিশ মামলা করে। একই দিন জাহিদুলকে ১০ দিনের রিমান্ডে নেয় পুলিশ। রিমান্ড শেষে ১৯ জুলাই তাঁকে আদালতে হাজির করা হয়। আদালত জাহিদুলকে সেদিনই কারাগারে পাঠানোর নির্দেশ দেন। মামলার প্রধান আসামি শফিউল ইসলাম বর্তমানে র‍্যাব হেফাজতে ময়মনসিংহ মেডিকেল কলেজ হাসপাতালে চিকিৎসাধীন রয়েছেন।
