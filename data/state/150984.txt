
ঈদ উপলক্ষে ঢাকা নদীবন্দর সদরঘাট টার্মিনাল থেকে বাড়ি যেতে শুরু করেছেন দক্ষিণাঞ্চলের বিভিন্ন নৌপথের যাত্রীরা। আজ বৃহস্পতিবার সকাল থেকে ঈদের ঘরমুখো যাত্রীদের নিয়ে লঞ্চগুলো গন্তব্যের উদ্দেশে ছেড়ে যাচ্ছে। এ সময় যাত্রীদের চোখে-মুখে বাড়ি ফেরার উচ্ছ্বাস দেখা গেছে।
যাত্রীরা জানান, ঝক্কি-ঝামেলা যতই হোক, প্রিয়জনের সঙ্গে ঈদ করতে পারার আনন্দই আলাদা। তাই বাড়িতে অপেক্ষমাণ স্বজনদের কাছে ছুটছেন তাঁরা।
সদরঘাট টার্মিনাল সূত্রে জানা গেছে, আজ সকাল ৭টা থেকে দুপুর ১২টা পর্যন্ত দক্ষিণাঞ্চলের বিভিন্ন গন্তব্যে ১৫টি লঞ্চ ছেড়ে গেছে। ছেড়ে যাওয়া লঞ্চগুলো যাত্রীতে পূর্ণ ছিল।
যাত্রীদের ভিড়ে সদরঘাটও এখন জমজমাট। লঞ্চ ছাড়ার নির্ধারিত সময়ের অনেক আগেই যাত্রীরা টার্মিনালে আসছেন।
ভোলা নৌপথের শাহরুখ ১ লঞ্চে বেলা সাড়ে ১১টায় গিয়ে দেখা যায়, ডেকে ফাঁকা জায়গা নেই।
সদরঘাটে আসা ইসমত আরা বেগম নামের এক যাত্রী বলেন, তাঁর গন্তব্যের লঞ্চ ছাড়বে সন্ধ্যা সাড়ে ৬টায়। কিন্তু ঝুঁকি এড়াতে তিনি সকালেই ঘাটে চলে এসেছেন।
নৌ-পুলিশের পরিদর্শক মিজানুর রহমান প্রথম আলোকে বলেন, যাত্রী হয়রানি ও বিশৃঙ্খলা রোধে টার্মিনাল ও নদীতে তাঁদের তৎপরতা অব্যাহত রয়েছে।  অভ্যন্তরীণ নৌচলাচল সংস্থার (যাত্রী পরিবহন) ভাইস চেয়ারম্যান লুৎফুর রহমান বলেন, যাত্রীরা নির্ঝঞ্ঝাটে যেতে পারছেন। আজ ভালোই যাত্রী আছেন। কাল শুক্রবার যাত্রীদের চাপ আরও বাড়তে পারে।
