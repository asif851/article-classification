
ঢাকায় আন্তর্জাতিক এক সম্মেলনে বক্তারা বলেছেন, সমস্যাসংকুল নগরায়ণ, সঠিক নীতি ও বিনিয়োগ এবং জাতীয় প্রচেষ্টার অভাবে ঢাকার সংকট বেড়েই চলছে।
আজ শনিবার রাজধানীর সোনারগাঁও হোটেলে আয়োজিত এক সম্মেলনে বক্তারা এ কথা বলেন। সম্মলেন বিশ্বব্যাংকের প্রধান নগরায়ণ বিশেষজ্ঞ বালাকৃষ্ণ মেনন বলেন, ‘ঢাকায় নগর পরিষেবার প্রতিটি ক্ষেত্রেই সংকট রয়েছে। নীতির অভাব, কখনো বা ভুল নীতির কারণে আবার কখনো উভয় কারণেই ঢাকার সমস্যা বাড়ছে।’
‘সিটিজ ফোরাম: বিল্ডিং নলেজ নেটওয়ার্ক অ্যান্ড পার্টনারশিপস ফর সাসটেইনেবল আরবন ডেভেলপমেন্ট ইন বাংলাদেশ’ শীর্ষক এই সম্মেলনের আয়োজন করে বিশ্বব্যাংক। এতে সহযোগিতা করে বাংলাদেশের মিউনিসিপ্যাল অ্যাসোসিয়েশন, বাংলাদেশ ইনস্টিটিউট অব প্ল্যানার্স, ইঞ্জিনিয়ার্স ইনস্টিটিউশন, ইনস্টিটিউশন অব আর্কিটেক্টস এবং সুইজারল্যান্ডের একটি সংস্থা।
দুই দিনব্যাপী এই সম্মেলনে দেশের বিভিন্ন শহর ও পৌরসভার ৩২২ জন মেয়রসহ ৫ শতাধিক লোক অংশ নেন।নগর বিশেষজ্ঞ বালাকৃষ্ণ বলেন, আজ থেকে ২০ বছর আগে ঠিক এ ধরনেরই এক সেমিনারে তিনি ঢাকায় এসেছিলেন। সেই সময় ঢাকা এবং অন্যান্য শহরের নগরায়ণ পরিস্থিতি নিয়ে উদ্বেগের কথা শুনেছিলেন। বালাকৃষ্ণ বলেন, ‘আজ ২০ বছর পরে এসে বলতে পারি অনেক সমস্যা আগের মতোই রয়ে গেছে। অনেকে বলছেন, সমস্যা আরও বেড়েছে। তাই নগরায়ণ এখানে প্রবল সমস্যা তৈরি করেছে।’বালাকৃষ্ণ বলেন, ‘গত পাঁচ বছরে ঢাকায় ২০ লাখ মানুষ এসেছে। বিশ্বের কোনো বড় শহরের জন্য এ সংখ্যা নজিরবিহীন।’ তিনি বলেন, উন্নত জীবনের আশায় মানুষ ঢাকায় আসে। কিন্তু এ নগরের জনসংখ্যা বৃদ্ধির সঙ্গে জীবন মানের উন্নয়ন হয়নি। তাই বিশ্বের বিভিন্ন শহরের তুলনায় ঢাকার অবস্থান অনেক নিচে।’ 
