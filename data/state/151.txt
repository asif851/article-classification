
হবিগঞ্জের শায়েস্তাগঞ্জে সুখিয়া রবিদাসকে (৩০) ধর্ষণ ও পিটিয়ে হত্যার ঘটনায় শাইলু মিয়াসহ দোষী ব্যক্তিদের শাস্তির দাবিতে মানববন্ধন, প্রতিবাদ সভা ও মিছিল হয়েছে। গতকাল রোববার টাঙ্গাইলের মির্জাপুর উপজেলা প্রেসক্লাবের সামনে মির্জাপুর রবিদাস উন্নয়ন পরিষদের উদ্যোগে এ কর্মসূচি পালিত হয়।
গতকাল সকালে মানববন্ধন কর্মসূচি শুরু হয়। পরে সেখানে প্রতিবাদ সভায় সভাপতিত্ব করেন মির্জাপুর রবিদাস উন্নয়ন পরিষদের সভাপতি গোপাল রবিদাস। বক্তব্য দেন উপজেলা জাতীয় পার্টির সভাপতি আবু আহমেদ, সাধারণ সম্পাদক আবুল কাশেম, মির্জাপুর বাজার বণিক সমিতির সভাপতি গোলাম ফারুক সিদ্দিকী, মির্জাপুর পৌরসভার ৩ নম্বর ওয়ার্ড কাউন্সিলর আলী আজম সিদ্দিকী, বাংলাদেশ হিন্দু বৌদ্ধ খ্রিস্টান ঐক্য পরিষদের উপজেলা শাখার যুগ্ম সম্পাদক শিবপদ ঘোষ, মির্জাপুর উপজেলা পূজা উদ্‌যাপন পরিষদের সভাপতি স্বপন কুমার মণ্ডল, সাধারণ সম্পাদক পীযূষ কান্তি সাহা প্রমুখ।
বক্তারা বলেন, শায়েস্তাগঞ্জের সুতাং বাজারের সেতুর পশ্চিম পাশে সুখিয়া রবিদাস ১২ বছরের একমাত্র ছোট ভাইকে নিয়ে বসবাস করে আসছিলেন। বিভিন্ন সময় সুখিয়াদের বাড়ির জায়গা দখলের জন্য এলাকার একটি প্রভাবশালী মহল তাঁদের নির্যাতন করে আসছিল। গত ১০ জুন শাইলু মিয়া সুখিয়ার বাড়িতে গিয়ে তাঁকে ধর্ষণ করেন। সুখিয়া ঘর থেকে দৌড়ে পালিয়ে যাওয়ার সময় শাইলু প্রকাশ্যে তাঁকে রাস্তায় পিটিয়ে হত্যা করেন। এ ঘটনায় শাইলুকে গ্রেপ্তার করা হয়েছে। কিন্তু অন্য আসামিরা ঘুরে বেড়াচ্ছেন। দ্রুত সবাইকে গ্রেপ্তার করে ফাঁসির দাবি জানান তাঁরা।
মুঠোফোনে যোগাযোগ করা হলে হবিগঞ্জের অতিরিক্ত পুলিশ সুপার আ স ম শামসুর রহমান ভূঁঞা বলেন, সুখিয়া রবিদাসকে হত্যার ঘটনায় শায়েস্তাগঞ্জ থানায় তাঁর ছোট বোন বাদী হয়ে ছয়জনকে আসামি করে মামলা করেন। পরে ঘটনার মূল হোতা শাইলু ও তাঁর বন্ধু শাহীনকে পুলিশ গ্রেপ্তার করে। তাঁরা বর্তমানে হবিগঞ্জের জেলহাজতে রয়েছেন। অন্য আসামিদের গ্রেপ্তারের চেষ্টা চলছে।
 
