
কিশোরগঞ্জের ভৈরব উপজেলার সরকারি জিল্লুর রহমান মহিলা কলেজের বিজ্ঞান বিভাগ থেকে এবার এইচএসসি পরীক্ষায় অংশ নেওয়া পরীক্ষার্থীদের কেউ পাস করেননি। মানবিক ও ব্যবসায় শিক্ষা বিভাগেও ফল ভালো হয়নি। তাই প্রতিষ্ঠানটির শিক্ষার মান নিয়ে প্রশ্ন উঠেছে।কলেজ থেকে জানা গেছে, প্রয়াত রাষ্ট্রপতি জিল্লুর রহমানের নামে শহরের প্রাণকেন্দ্র পৌর পরিষদ কার্যালয়-সংলগ্ন স্থানে ১৯৯৪ সালে কলেজটি প্রতিষ্ঠা করা হয়। শিক্ষা মন্ত্রণালয় চলতি বছর কলেজটিকে সরকারীকরণ করে। কলেজের তিনটি বিভাগ থেকে মোট ৪১৮ জন শিক্ষার্থী এবার এইচএসসি পরীক্ষায় অংশ নেন। পাস করেন ২০৯ জন। জিপিএ-৫ পান পাঁচজন। কিন্তু বিজ্ঞান বিভাগ থেকে অংশ নেওয়া ১২ জন পরীক্ষার্থীর কেউ পাস করেননি।অকৃতকার্য হওয়া এক শিক্ষার্থী অভিযোগ করে বলেন, ভর্তি হওয়ার সময় ভালো পাঠদান করানোর ব্যাপারে কলেজ কর্তৃপক্ষ প্রতিশ্রুতি দিলেও তা রক্ষা করা হয়নি।বিজ্ঞান বিভাগ থেকে শতভাগ অকৃতকার্য হওয়ার বিষয়ে জানতে চাইলে কলেজের পদার্থ বিজ্ঞানের শিক্ষক এমদাদুল হক চৌধুরী বলেন, ‘এমন তো হবার কথা নয়। বোর্ড কিংবা কম্পিউটার ভুল করল কি না, সেটা দেখা দরকার।’উপাধ্যক্ষ জিতেন্দ্র চন্দ্র দাশ বলেন, রমজান মাস উপলক্ষে এখন কলেজ বন্ধ। খোলার পর ফল বিপর্যয়ের কারণ অনুসন্ধান করা হবে।
