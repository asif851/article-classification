
নারায়ণগঞ্জে বাবুরাইল এলাকায় এক বাসায় একই পরিবারের পাঁচজনকে গলা কেটে হত্যা করেছে দুর্বৃত্তরা। এদের মধ্যে দুজন শিশুও রয়েছে। আজ শনিবার রাতে ওই বাসা থেকে পুলিশ তাদের লাশ উদ্ধারের প্রক্রিয়া চালাচ্ছিল। 
স্থানীয় সূত্র জানায়, নিহত পাঁচজন হলো তাসলিমা (৪০), তাঁর ছেলে শান্ত (১০), মেয়ে সুমাইয়া (৫), তাসলিমার জা লামিয়া (২৫) ও তাসলিমার ভাই মোরশেদুল (২০)। এলাকাবাসী জানান, নারায়ণগঞ্জ নগরের উত্তর প্রান্তে ২ নম্বর বাবুরাইল এলাকার পাঁচতলা একটি বাড়ির নিচতলায় এ পরিবারটি ভাড়া থাকত। শনিবার সারা দিন ওই বাসা থেকে কোনো সাড়া শব্দ পাওয়া যাচ্ছিল না। দরজাও আটকানো ছিল। সন্ধ্যার পর আশপাশের লোকজনের সন্দেহ হলে তাঁরা নারায়ণগঞ্জ সদর মডেল থানার পুলিশকে খবর দেন। পুলিশ গিয়ে দরজা খুলে ভেতরে পাঁচটি গলাকাটা লাশ দেখতে পায়।আজ রাত ১০টার দিকে ওই বাসার সামনে গিয়ে দেখা যায়, বাসাটি ঘিরে রেখেছে পুলিশ। পুলিশ ছাড়া ভেতরে কাউকে ঢুকতে দেওয়া হচ্ছিল না। খবর পেয়ে সেখানে আলামত সংগ্রহ করার জন্য পুলিশের অপরাধ তদন্ত বিভাগের (সিআইডি) কর্মকর্তারা এসেছেন। বাসার সামনে কয়েক শ উৎসুক মানুষের ভিড়। এলাকাবাসী সূত্রে জানা গেছে, তাসলিমার স্বামী শাহীন ঢাকায় গাড়ি চালান। সপ্তাহে এক দিন তিনি নারায়ণগঞ্জের বাসায় আসেন। নারায়ণগঞ্জ সদর মডেল থানার পরিদর্শক (তদন্ত‍) মো. শাহজালাল প্রথম আলোকে বলেন, গলা কেটে ওই পাঁচজনকে হত্যা করা হয়েছে। তবে কী কারণে কারা এ ঘটনা ঘটিয়েছে, তা এখনো নিশ্চিত না।
