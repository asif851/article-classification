
কিশোরগঞ্জের পাকুন্দিয়ায় উপজেলা দুর্নীতি প্রতিরোধ কমিটির উদ্যোগে গতকাল শনিবার আন্তস্কুল বিতর্ক প্রতিযোগিতা অনুষ্ঠিত হয়েছে। চরটেকী গার্লস স্কুল অ্যান্ড কলেজ মিলনায়তনে ‘দুর্নীতিবিরোধী মনোভাব সৃষ্টিতে পরিবারের ভূমিকাই মুখ্য’ বিষয়ের ওপর এ বিতর্ক হয়। বিষয়ের পক্ষে নারান্দী উচ্চবিদ্যালয় ও বিপক্ষে চরটেকী গার্লস স্কুল অ্যান্ড কলেজ যুক্তি উপস্থাপন করে। প্রতিযোগিতায় নারান্দী উচ্চবিদ্যালয় প্রথম স্থান অর্জন করে। এতে সভাপতিত্ব করেন উপজেলা দুর্নীতি প্রতিরোধ কমিটির সভাপতি সাংবাদিক এম এ রশীদ ভূঁইয়া। অনুষ্ঠান সঞ্চালনা করেন কমিটির সাধারণ সম্পাদক তরীকুল হাসান। 
