
এসএসসি পরীক্ষায় অংশ নিতে ইচ্ছুক শিক্ষার্থীদের নির্বাচনী পরীক্ষা চলছে। আরও তিনটি পরীক্ষা বাকি। এরপর উত্তরপত্র মূল্যায়ন। তারপর ফলাফল ঘোষণা করার কথা। কিন্তু এর মধ্যেই বিদ্যালয়ের প্রধান শিক্ষক জানিয়ে দিলেন, এই পরীক্ষায় পাসের হার ১৫। কুষ্টিয়া সদর উপজেলার স্বস্তিপুর মাধ্যমিক বিদ্যালয়ে এ ঘটনা ঘটেছে।বিদ্যালয় কর্তৃপক্ষ, অভিভাবক ও শিক্ষার্থী সূত্রে জানা গেছে, বিদ্যালয়ের ১৩০ জন শিক্ষার্থী নির্বাচনী পরীক্ষায় অংশ নিচ্ছে। গত বুধবার পরীক্ষার কক্ষে কর্তব্যরত শিক্ষকেরা বিদ্যালয়ের প্রধান শিক্ষক স্বাক্ষরিত একটি চিঠি ওই শিক্ষার্থীদের হাতে ধরিয়ে দেন। অভিভাবকদের উদ্দেশে চিঠিতে প্রধান শিক্ষক লিখেছেন, ‘সম্মানিত সুধী, অত্যন্ত হতাশার সঙ্গে আপনাকে জানাচ্ছি, শিক্ষার্থীদের নির্বাচনী পরীক্ষা গ্রহণ ও ফলাফল যাচাই করে বুঝতে পারছি, তাদের পড়ালেখায় আশানুরূপ অগ্রগতি নেই। নির্বাচনী পরীক্ষায় পাসের হার মাত্র ১৫। তাই ওই শিক্ষার্থীদের পড়ালেখার মানোন্নয়নে আগামী ৫ নভেম্বর বিদ্যালয়ে এক অভিভাবক সমাবেশ আহ্বান করা হয়েছে।’গতকাল বৃহস্পতিবার বিকেলে মুঠোফোনে জানতে চাইলে প্রধান শিক্ষক রুহুল আমিন বলেন, ‘আমি ফোনে কিছু বলব না, কাল তো (শুক্রবার) ছুটি। শনিবার স্কুলে আসেন, আপনাকে সব বুঝিয়ে দেব।’
