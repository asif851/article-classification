

ঢাকা বিশ্ববিদ্যালয় আর বাংলাদেশ টেলিভিশন ভবন ঘুরে বারী সিদ্দিকীর লাশ বহনকারী গাড়ি এখন নেত্রকোনার পথে। বাদ আসর নেত্রকোনা সরকারি কলেজের প্রাক্তন শিক্ষার্থী বরেণ্য এই সংগীতশিল্পীর তৃতীয় ও শেষ জানাজা এ কলেজের মাঠে অনুষ্ঠিত হবে। এরপর এখানকার কারলি গ্রামের ‘বাউল বাড়ি’তে চিরনিদ্রায় শায়িত হবেন বাঁশি ও কণ্ঠের মাদকতায় মুগ্ধতা ছড়ানো বারী সিদ্দিকী।
রাজধানীর স্কয়ার হাসপাতালের নিবিড় পর্যবেক্ষণ কেন্দ্রে (আইসিইউ) সপ্তাহখানেক ভর্তি থাকার পর বৃহস্পতিবার দিবাগত রাত দুইটা নাগাদ তিনি মারা যান। মৃত্যুকালে তাঁর বয়স হয়েছিল ৬৩ বছর। তিনি স্ত্রী, দুই ছেলে ও এক মেয়ে আর অসংখ্য গুণগ্রাহী রেখে গেছেন। তিনি বাংলাদেশ টেলিভিশনে সংগীত পরিচালক ও মুখ্য বাদ্যযন্ত্রশিল্পী হিসেবে কর্মরত ছিলেন।প্রয়াত এই শিল্পীর বড় ছেলে সাব্বির সিদ্দিকী জানান, স্কয়ার হাসপাতালে শেষনিশ্বাস ত্যাগ করার পর তাঁর বাবার মরদেহ কাফনের জন্য মোহাম্মদপুরের আঞ্জুমানে মফিদুল ইসলামে নিয়ে যাওয়া হয়। সেখান থেকে মরদেহ সকাল সাতটায় ধানমন্ডির বাসায় নিয়ে যাওয়া হবে।সকাল সাড়ে নয়টায় ঢাকা বিশ্ববিদ্যালয় কেন্দ্রীয় জামে মসজিদে বারী সিদ্দিকীর প্রথম জানাজা হয়। এখানে সংগীত জগতের হাতে গোনা কয়েকজন ব্যক্তি ছাড়া উল্লেখযোগ্য কাউকে দেখা যায়নি। এখান থেকে বারী সিদ্দিকীকে বহন করা লাশবাহী গাড়িটি ছুটে যায় তাঁর দীর্ঘদিনের কর্মস্থল বাংলাদেশ টেলিভিশনে। সেখানে সাড়ে ১০টায় শিল্পীর দ্বিতীয় জানাজা অনুষ্ঠিত হয়। এখানেও বিটিভির কয়েকজন কর্মকর্তা, কর্মচারী ও দু-একজন শিল্পী ছাড়া আর কাউকে দেখা যায়নি। দুটি জানাজায় অংশ নেওয়া শিল্পী ও কলাকুশলীদের মধ্যে ছিলেন ফকির আলমগীর, নকীব খান, শহীদুল্লাহ ফরায়েজী, রবি চৌধুরী, মানাম আহমেদ, নোলক বাবু, পল্লব স্যান্নাল, জালাল আহমেদ প্রমুখ। বারী সিদ্দিকীকে বহন করা লাশবাহী গাড়িটি এরপর নেত্রকোনার কারলি গ্রামের উদ্দেশে রওয়ানা হয়। 
