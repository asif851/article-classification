
ভ্রমণসংক্রান্ত বিভিন্ন সুবিধার তথ্য নিয়ে বিমান বাংলাদেশ এয়ারলাইনস চালু করেছে ‘বিমান হলিডেজ’ নামের নতুন ওয়েবসাইট। আজ সোমবার এ সাইটের আনুষ্ঠানিক উদ্বোধন করা হয়। 
বিমান হলিডেজ কর্মসূচিতে যাত্রীরা www.bimanholidays.com এই ওয়েবসাইটের মাধ্যমে বিমানের সব গন্তব্যে টিকিট সুবিধাসহ বিশ্বের বিভিন্ন দেশে হোটেল বুকিংয়ের সুবিধা পাবেন। এ ছাড়া থাকছে হলিডে প্যাকেজ, ভিসা প্রসেসিং, এয়ারপোর্ট লাউঞ্জ সার্ভিস, পিকআপ অ্যান্ড ড্রপসহ মিট অ্যান্ড অ্যাসিস্ট সার্ভিস।বিমান পরিচালনা পর্ষদের চেয়ারম্যান এয়ার মার্শাল (অব.) মোহাম্মদ ইনামুল বারী রাজধানী ঢাকার কুর্মিটোলায় বিমানের প্রধান কার্যালয়ে এ ওয়েবসাইটের উদ্বোধন করেন। তিনি বলেন, যাত্রীদের চাহিদার ভিন্নতা ও ব্যবসায়িক প্রয়োজনীয়তাকে গুরুত্ব দিতেই এ পদক্ষেপ। বিমান হলিডেজ এর মাধ্যমে ভ্রমণকারীরা হাতের নাগালে এবং সাশ্রয়ী মূল্যে সেবা পাবেন এবং বিমানের রাজস্ব আয় বৃদ্ধিতেও বিশেষ ভূমিকা রাখবেন।বিমান হলিডেজ হবে একটি ওয়ান স্টপ সার্ভিস অর্থাৎ একই জায়গা থেকে ভ্রমণসংক্রান্ত সব তথ্য ও সেবা পাওয়া যাবে। গ্রাহক ও করপোরেট সদস্যরা খুব সহজেই অনলাইনের মাধ্যমে প্রমোশনাল অফার এবং ডিসকাউন্ট ও কিস্তির সুবিধা পাবেন। এই অফারগুলো শুধু বিমানের গন্তব্যেই সীমাবদ্ধ থাকবে না, বিশ্বজুড়ে বিভিন্ন দেশে পাওয়া যাবে। পাশাপাশি হোটেল, যাতায়াত ও দর্শনীয় স্থানের প্যাকেজ সহায়তাও থাকবে। বিমান হলিডেজের সেবা পেতে সব ধরনের ক্রেডিট কার্ড ও মোবাইল ব্যাংকিংয়ের মাধ্যমে লেনদেন করা যাবে। এ ছাড়া বিভিন্ন ব্যাংকের কার্ডহোল্ডার এবং টেলিকম সংস্থা রবির গ্রাহকদের জন্য বিশেষ সুবিধা রয়েছে।
বিমান হলিডেজ সম্পর্কে বিস্তারিত জানতে ওয়েবসাইটের পাশাপাশি হটলাইন নম্বর-০১৮৭৯৪৪৫৫৬৬ অথবা ০১৯৮৮১৮৮১৮৮-এ যোগাযোগ করা যাবে।
 
