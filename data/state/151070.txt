
দ্বিতীয় দফায় ঘোষিত ১২টি ইউনিয়ন পরিষদের (ইউপি) নির্বাচনের তফসিল বাতিল করেছে নির্বাচন কমিশন (ইসি)। হাইকোর্টের নির্দেশ ও সীমানা-সংক্রান্ত জটিলতার কারণে এসব ইউপির নির্বাচন স্থগিত করা হয়েছে।
নির্বাচন স্থগিত হওয়া ইউপিগুলো হলো গোপালগঞ্জের কোটালিপাড়ার ঘাঘর, ঠাকুরগাঁওয়ের রানীশংকৈল উপজেলার বাচোর, হোসেনগাঁও ও নান্দুয়ার, চুয়াডাঙ্গা সদরের বেগমপুর, শংকরচন্দ্র ও তিতুদহ, নীলফামারী সদরের খোকশাবাড়ী ও টুপামারী, ভোলার চরফ্যাশন উপজেলার আমিনাবাদ ও নুরাবাদ এবং মাগুরা সদরের কুচিয়ামোড়া।
নির্বাচন কমিশন ১৮ ফেব্রুয়ারি দ্বিতীয় দফায় ৬৮৪টি ইউপিতে নির্বাচনের তফসিল ঘোষণা করে। ঘোষণা অনুযায়ী, এসব ইউপিতে নির্বাচন হবে ৩১ মার্চ।
