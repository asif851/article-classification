
কুষ্টিয়ার দৌলতপুর উপজেলার রামকৃষ্ণপুর ইউনিয়নের মোহাম্মদপুরে আগুনে পুড়ে গেছে ১১০টি বাড়ি। এ ছাড়া কালবৈশাখী ঝড়ের তোড়ে উড়ে গেছে শতাধিক বাড়ির চালা।গতকাল বৃহস্পতিবার রাত ১০টার দিকে এ ঘটনা ঘটে। ঘটনাস্থলে জেলা প্রশাসনের ঊর্ধ্বতন কর্মকর্তা অবস্থান করছেন।এলাকাবাসী জানায়, গতকাল রাত ১০টার দিকে কালবৈশাখী ঝড় শুরু হলে মোহাম্মদপুর গ্রামে টিন ও খড় দিয়ে তৈরি শতাধিক ঘরের চালা উড়ে যায়। এ সময় প্রচণ্ড বাতাসে একটি বাড়ির চুলার আগুন বসতঘরে ছড়িয়ে পড়ে। একপর্যায়ে তা আশপাশের বাড়িতে ছড়িয়ে পড়লে একে একে ১১০টি বাড়ির ঘরগুলো পুড়ে যায়। নদী পার হয়ে চরের ভেতর এ ঘটনা ঘটায়, সেখানে ফায়ার সার্ভিসের কোনো গাড়ি যেতে পারেনি।খবর পেয়ে আজ সকাল সাতটার দিকে দৌলতপুর উপজেলা নির্বাহী কর্মকর্তা (ইউএনও) মোকতার হোসেন ঘটনাস্থলে যান। ঘটনাস্থল থেকে তিনি প্রথম আলোকে জানান, উপজেলার প্রায় ১০ ভাগ গাছ গত রাতের ঝড়ে উপড়ে গেছে। ১১০টি বাড়ি পুড়ে গেছে। বাকি ঘরগুলোর বেশির ভাগেরই চালা নেই।ঘটনাস্থল থেকে কুষ্টিয়া অতিরিক্ত জেলা প্রশাসক (সার্বিক) মুজিব উল ফেরদৌস বলেন, তাত্ক্ষণিকভাবে ক্ষতিগ্রস্ত পরিবারের খাবারের জন্য তিন টন চাল বরাদ্দ দেওয়া হয়েছে। প্রত্যেক পরিবারকে নগদ এক হাজার টাকা দেওয়া হচ্ছে।
