
মৌলভীবাজারের শ্রীমঙ্গল উপজেলার সিন্দুরখান ইউনিয়নের সাইটোলা গ্রামে জবাই করা একটি মায়া হরিণের চামড়া উদ্ধার করা হয়েছে। গতকাল শনিবার সকাল ১০টার দিকে গ্রামের একটি ধানখেত থেকে চামড়াটি উদ্ধার করে বন্য প্রাণী ব্যবস্থাপনা ও প্রকৃতি সংরক্ষণ বিভাগ। বন্য প্রাণী ব্যবস্থাপনা বিভাগ সূত্রে জানা গেছে, সাইটোলা গ্রামে একটি হরিণ জবাই হচ্ছে, এমন সংবাদের ভিত্তিতে কর্মকর্তারা বর্ডার গার্ড ব্যাটালিয়নের (বিজিবি) সহযোগিতায় অভিযান চালান। খোঁজাখুঁজির পর গ্রামের একটি ধানখেত থেকে মায়া হরিণের চামড়াটি উদ্ধার করা হয়। শ্রীমঙ্গল বন্য প্রাণী ব্যবস্থাপনা ও প্রকৃতি সংরক্ষণ বিভাগের কর্মকর্তা সহকারী বন সংরক্ষক (এসিএফ) মো. তবিবুর রহমান বলেন, ‘জায়গাটি খুঁজে পেতে বেশ সময় লেগেছে। এই সুযোগে শিকারিরা মাংস সরিয়ে ফেলে।’ 
