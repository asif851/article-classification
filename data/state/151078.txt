
বাংলাদেশ গ্যাস ফিল্ডস কোম্পানি লিমিটেডের (বিজিএফসিএল) আওতাধীন ব্রাহ্মণবাড়িয়ার তিতাস গ্যাসক্ষেত্রের ২৪ নম্বর কূপের খননকাজ শুরু হয়েছে। আজ সোমবার দুপুর ১২টার দিকে সরাইল উপজেলা সদরের কুট্টাপাড়া এলাকায় এ খননকাজের উদ্বোধন করা হয়।
বিজিএফসিএলের ব্যবস্থাপনা পরিচালক কামরুজ্জামান, প্রকল্প পরিচালক আলী মোরতজা, মহাব্যবস্থাপক আহম্মদ হোসেন, পরিচালক (অপারেশন) শফিকুর রহমান, কোম্পানি সচিব মতিউর রহমান প্রমুখ এ সময় উপস্থিত ছিলেন।
মতিউর রহমান প্রথম আলোকে জানান, চীনের ঠিকাদারি প্রতিষ্ঠান সিনোপেক ইন্টারন্যাশনাল পেট্রোলিয়াম সার্ভিস করপোরেশন কূপটির খননকাজ করছে। আগামী চার থেকে পাঁচ মাসের মধ্যে খননকাজ শেষ হবে। ৩ হাজার ৭১০ মিটার গভীর এ কূপটির খননকাজ শেষ হলে দৈনিক ২০ থেকে ২৫ মিলিয়ন ঘনফুট গ্যাস জাতীয় গ্রিডে সরবরাহ করা সম্ভব হবে। ফলে বিজিএফসিএলের মোট গ্যাস উৎপাদনের পরিমাণ দাঁড়াবে দৈনিক ৮৯৫ মিলিয়ন ঘনফুট। কূপটি খননের জন্য প্রায় সাড়ে ৪০০ কোটি টাকা ব্যয় নির্ধারণ করা হয়েছে।
