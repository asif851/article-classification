
২২ মে শুক্রবার। ঘড়ির কাটায় তখন রাত আটটা। নিয়ন বাতির আলোয় ভিন্ন চেহারা পেয়েছে ব্যস্ত রাস্তা। ঠিক এ সময় রাস্তার পাশের ফুটপাতে গাড়ির ভেঁপুর শব্দের সঙ্গে পাল্লা দিয়ে গিটারে সুর তুলছে একদল তরুণ। খানিক বাদেই গিটারের সুরের সঙ্গে তাল মিলিয়ে বেজে উঠলো কিবোর্ড ও ড্রাম। ভেসে এলো গানের সুর। এভাবেই নগরীর দক্ষিণ খুলশী এলাকার এক নম্বর সড়কের বসেছিল সংগীতের আসর। ‘মিউজিক নাইট চিটাগাং’ শিরোনামে ফুটপাতের এই গানের আসর চলে রাত দশটা পর্যন্ত।আলী ইশরাক রোদ্দুরের সঞ্চালনায় এ সংগীত আয়োজনের শুরুতে স্বাগত বক্তব্য দেন মিউজিক নাইট চিটাগাংয়ের আহ্বায়ক তাহমিদ বিন এহতেশাম। তিনি বলেন, ‘জরাজীর্ণ ও হতাশাগ্রস্ত পরিবেশ থেকে বেরিয়ে এসে আনন্দময় সংগীত চর্চা ও জীবনবোধে নতুন প্রজন্মকে উদ্বুদ্ধ করতেই আমাদের এ আয়োজন।’ এ সময় বিভিন্ন সংগীতকে চার দেয়ালের বাইরে ছড়িয়ে দিয়ে জীবনকে সহজ এবং উপভোগ্য করে তোলার আহ্বান জানান তিনি। কথামালা পর্ব শেষে শুরু হয় ‘অলটারনেটিভ রক’ ঘরানার সংগীত পরিবেশনা পর্ব। এ পর্বে একে একে অংশ নেয় চট্টগ্রামের নামীদামি ব্যান্ডদল ও এর শিল্পীরা। শুরুতেই আন্ডারগ্রাউন্ড ব্যান্ডদল ‘বসু রেইজ’ তাঁদের পরিবেশনা নিয়ে আসে মঞ্চে। এরপর একে একে এই আয়োজনে সংগীত পরিবেশন করে ‘পেরিশড অ্যাম্পায়ার’, ‘দা ট্রি’ এবং ‘এশেজ’ ব্যান্ডদলের সদস্যরা।
