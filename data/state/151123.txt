
বগুড়ার শাজাহানপুর উপজেলায় বিএনপির নেতা আতাউর রহমানের বাড়িতে ডাকাতির ঘটনায় গোয়েন্দা পুলিশ গত বুধবার রাতে দুজনকে গ্রেপ্তার করেছে। নারায়ণগঞ্জের আড়াইহাজার এবং বগুড়ার ধুনট থেকে তাঁদের গ্রেপ্তার করা হয়।বগুড়া জেলা গোয়েন্দা পুলিশের উপপরিদর্শক ও মামলার তদন্ত কর্মকর্তা নুরুজ্জামান সরদার জানান, বুধবার রাতে নারায়ণগঞ্জের আড়াইহাজার উপজেলার ময়দাসাদী গ্রাম থেকে ডাকাত সন্দেহে শুকুর আলী (২৩) ও তাঁর স্বীকারোক্তির ভিত্তিতে বগুড়ার ধুনট উপজেলার বেরেরবাড়ী গ্রাম থেকে আনিছার রহমানকে (৫০) গ্রেপ্তার করা হয়। পরে তাঁদের স্বীকারোক্তি অনুযায়ী ডাকাতিতে ব্যবহূত ছোরা, টেঁটা ইত্যাদি উদ্ধার হলেও লুণ্ঠিত বন্দুকসহ অন্য মালামাল পাওয়া যায়নি। গতকাল বৃহস্পতিবার বগুড়া পুলিশ সুপারের কার্যালয়ে গ্রেপ্তার হওয়া ব্যক্তিদের সাংবাদিকদের সামনে হাজির করা হয়। ডিবি পুলিশের পরিদর্শক মিজানুর রহমান দাবি করেন, গ্রেপ্তারকৃতরা বিএনপি নেতার বাড়িতে ডাকাতির সঙ্গে জড়িত ছিলেন।ডিবি সূত্র জানায়, গত ৩০ জানুয়ারি শাজাহানপুরের নয়মাইল এলাকায় উপজেলা বিএনপির সহসভাপতি ও ব্যবসায়ী আতাউর রহমানের বাড়িতে ডাকাতি হয়। এ সময় ডাকাতদের হামলায় এক ব্যক্তি আহত হন।
