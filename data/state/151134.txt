
বাংলাদেশ ফুটবল ফেডারেশনের (বাফুফে) এক কর্মচারী, ঢাকা বিশ্ববিদ্যালয়ে ভর্তিচ্ছু এক ছাত্রসহ তিনজনকে অচেতন করে দুর্বৃত্তরা প্রায় আড়াই লাখ টাকা লুট করে নিয়েছে বলে অভিযোগ পাওয়া গেছে। আজ শনিবার ও গতকাল শুক্রবার এ ঘটনাগুলো ঘটেছে বলে অভিযোগ পাওয়া গেছে। তবে সংশ্লিষ্ট থানার পুলিশ জানিয়েছে, তারা এ ব্যাপারে কিছু জানে না। ঢাকা মেডিকেল কলেজ হাসপাতাল সূত্রে জানা যায়, সকালে বাফুফে কর্মচারী আবুল বাশার গুলশানে বাফুফের এক কর্মকর্তার বাসায় যান। তিনি ওই কর্মকর্তার কাছ থেকে দাপ্তরিক কাজের জন্য এক লাখ ৩০ হাজার টাকা নিয়ে মতিঝিলে বাফুফে কার্যালয়ের দিকে রওনা দেন। গুলশান থেকে তিনি একটি মিনিবাসে ওঠেন। কিন্তু দুপুর ১২টার দিকে অচেতন অবস্থায় তাঁকে মতিঝিলের নটর ডেম কলেজের সামনের সড়ক থেকে উদ্ধার করে ঢাকা মেডিকেলে নিয়ে আসা হয়। সঙ্গে থাকা টাকার কোনো হদিস মেলেনি। মতিঝিল থানার পরিদর্শক (তদন্ত) প্রলয় কুমার সাহা প্রথম আলোকে বলেন, ‘এ ধরনের কোনো সংবাদ পাইনি।’ সংশ্লিষ্ট সূত্রে জানা যায়, আজ সকালে গাবতলী থেকে বাসে উঠে বংশালের উদ্দেশে রওনা দেন জাহাঙ্গীর আলম (৪০) নামের এক জুতা ব্যবসায়ী। বংশাল থেকে জুতা তৈরির সরঞ্জাম কেনার জন্য সঙ্গে নেন এক লাখ তিন হাজার টাকা। কিন্তু রাজধানীর ফুলবাড়িয়া বাসস্ট্যান্ডে পৌঁছালে বাসচালক ও সহযোগীরা তাঁকে গাড়ির আসনে অচেতন অবস্থায় পান। পরে তাঁকে উদ্ধার করে ঢাকা মেডিকেল কলেজ হাসপাতালে নিয়ে যাওয়া হয়। তাঁর সঙ্গে থাকা টাকার খোঁজ পাওয়া যায়নি। শাহবাগ থানার কর্তব্যরত কর্মকর্তা উপপরিদর্শক (এসআই) এম এ আনসার প্রথম আলোকে বলেন, এ ব্যাপারে কেউ থানায় অভিযোগ করেনি। এর আগে গতকাল শুক্রবার দুপুরে অজ্ঞান পার্টির খপ্পরে পড়ে ঢাকা বিশ্ববিদ্যালয়ে ভর্তিচ্ছু এক ছাত্র চার হাজার টাকা ও মুঠোফোন হারিয়েছেন বলে অভিযোগ পাওয়া গেছে। আবদুল কাইয়ুম নামের ওই ছাত্র গতকাল ভর্তি পরীক্ষা দিয়ে বিশ্ববিদ্যালয় থেকে বের হন। তখন আব্বাস নামের এক যুবকের সঙ্গে তাঁর পরিচয় হয়। ওই যুবকের সঙ্গে তিনি হাঁটতে হাঁটতে রমনা পার্কে যান। তখন ওই যুবক তাঁকে কোমল পানীয় পান করান। এরপর আবদুল কাইয়ুম অচেতন হয়ে পড়েন। খবর পেয়ে স্বজনেরা তাঁকে উদ্ধার করে ঢাকা মেডিকেল কলেজ হাসপাতালে নিয়ে যান। রমনা থানার কর্তব্যরত কর্মকর্তা এসআই এ কে আজাদ প্রথম আলোকে বলেন, এ ধরনের কোনো অভিযোগ তাঁরা পাননি।
