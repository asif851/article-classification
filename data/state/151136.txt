
বিভিন্ন ক্ষেত্রে গুরুত্বপূর্ণ অবদানের স্বীকৃতিস্বরূপ এবার সাহিত্যিক হায়াৎ মামুদ, সাংবাদিক তোয়াব খান ও সংগীতশিল্পী শাহীন সামাদসহ ১৬ জন একুশে পদক পাচ্ছেন। ২০ ফেব্রুয়ারি ওসমানী স্মৃতি মিলনায়তনে প্রধানমন্ত্রী শেখ হাসিনা তাঁদের হাতে পদক তুলে দেবেন।
আজ বুধবার সংস্কৃতি বিষয়ক মন্ত্রণালয় নিজস্ব ওয়েবসাইটে ২০১৬ সালের একুশে পদকের জন্য মনোনীতদের নামের তালিকা প্রকাশ করেছে।
ভাষা আন্দোলনে অবদানের জন্য অবসরপ্রাপ্ত বিচারপতি কাজী এবাদুল হক, ডা. সাঈদ হায়দার ও সৈয়দ গোলাম কিবরিয়া (মরণোত্তর), ড. জসীম উদ্দিন আহমেদ একুশে পদক পাচ্ছেন।
শিল্পকলা বিভাগে পদক পাচ্ছেন পাঁচজন। তাঁদের মধ্যে টেলিভিশন ও চলচ্চিত্রে অভিনয়ের জন্য অভিনেত্রী জাহানারা আহমেদ, শাস্ত্রীয় সংগীতে পণ্ডিত অমরেশ রায় চৌধুরী, সংগীতে শিল্পী শাহীন সামাদ ও নৃত্যে আমানুল হক এবং চিত্রকলায় কাজী আনোয়ার হোসেনকে মরণোত্তর এ পুরস্কার দেওয়া হচ্ছে।
মুক্তিযুদ্ধে অবদানের জন্য এ বছর একুশে পদক পাচ্ছেন মুক্তিযুদ্ধ জাদুঘরের ট্রাস্টি মফিদুল হক। আর সাংবাদিকতায় পাচ্ছেন দৈনিক জনকণ্ঠের উপদেষ্টা সম্পাদক তোয়াব খান।
গবেষণায় পাচ্ছেন অধ্যাপক ডা. এ বি এম আব্দুল্লাহ এবং মংছেন চীং মংছিন।
আর ভাষা ও সাহিত্যে জ্যোতিপ্রকাশ দত্ত, অধ্যাপক হায়াৎ মামুদ ও হাবীবুল্লাহ সিরাজী এবার একুশে পদক পাচ্ছেন।
পদকপ্রাপ্তদের ১৮ ক্যারেটের সোনা ​দিয়ে তৈরি ৩৫ গ্রাম ওজনের একটি পদক, দুই লাখ টাকা, একটি সম্মাননাপত্র ও একটি রেপ্লিকা দেওয়া হবে।
