
ক্ষমতাসীন আওয়ামী লীগ সরকারের নানান উন্নয়নের প্রশংসা করে কৃষিমন্ত্রী মতিয়া চৌধুরী বলেছেন, বিএনপির চেয়ারপারসন খালেদা জিয়া সাতজনমেও হাতিরঝিল বানাতে পারতেন না। রাজধানীতে আজকে শুধু উড়ালসেতু না, উড়াল রাস্তা না, উড়াল ট্রেনও হবে। ঢাকা শহর ময়মনসিংহ পর্যন্ত চলে আসবে।
আজ সোমবার শেরপুরের নালিতাবাড়ীতে কাপাসিয়া শহীদ স্মৃতি উচ্চবিদ্যালয়ে শিক্ষার্থীদের মাঝে টাকা ও কম্বল বিতরণের এক অনুষ্ঠানে এসব কথা বলেন মতিয়া চৌধুরী।
কৃষিমন্ত্রী বলেন, এ সরকার যেভাবে উন্নয়ন করছে তাতে তিন বছর আগে যাঁরা রাজধানীতে গিয়েছিলেন, আজ সেই রাজধানীকে চিনতে পারবেন না। এখন যেভাবে উন্নয়নের ধারা তৃণমূল পর্যায়ে ছড়িয়ে যাচ্ছে, আগামী দিনে গ্রাম থেকেই মানুষ শহরের সব সুবিধা ভোগ করতে পারবেন। খালেদা জিয়া সাতজনমেও হাতিরঝিল বানাতে পারতেন না। উড়ালসেতু না, উড়াল রাস্তা না, রাজধানীতে উড়াল ট্রেনও হবে। এমন অনেক কিছুই হবে। ঢাকা শহর ময়মনসিংহ পর্যন্ত চলে আসবে। এখনই ঢাকা আর ময়মনসিংহের মধ্যে খুব একটা পার্থক্য করা যায় না।
মতিয়া চৌধুরী বলেন, এ দেশে শিক্ষার ব্যাপারেও আমরা থামব না। আগামীতে আমাদের শিক্ষার পরিকল্পনা অনুযায়ী প্রাথমিক বিদ্যালয় হবে অষ্টম শ্রেণি পর্যন্ত। আর সব হাইস্কুল হবে উচ্চমাধ্যমিক পর্যন্ত। তিনি কাপাসিয়া শহীদ স্মৃতি উচ্চবিদ্যালয়ের প্রতিষ্ঠার স্মৃতি মনে করে বলেন, ‘মাঝে মাঝে ভাবি রাজনীতি করে আমরা কী করতে পেরেছি। কত দূর এগোতে পেরেছি। যখন এই প্রতিষ্ঠানগুলোর উন্নয়ন দেখি, তখন মনে হয় রাজনীতি করে কিছু না কিছু করতে পেরেছি। মানুষকে সেবা দিতে পেরেছি, মানুষকে একটা সুখের মুখ দেখাতে পারছি।’
কৃষিমন্ত্রী বলেন, একবার আপনারা প্রধানমন্ত্রী শেখ হাসিনার কথা চিন্তা করেন। তিনি ১৯৭৫ সালের ১৫ আগস্ট সব হারিয়ে বেঁচে আছেন। তিনি শিশুদের মাঝে যখন নতুন বই তুলে দেন, তখন বই পেয়ে শিশুদের হাসিটুকুতেই সব হারানোর পর তিনি শান্তি খুঁজে পান।
কৃষিমন্ত্রী দিনব্যাপী উপজেলার সাতটি ইউনিয়নে নিজ তহবিল থেকে ১২৬টি শিক্ষাপ্রতিষ্ঠানে ১ হাজার ৩০৮ শিশুকে কম্বল ও উদ্দীপনা হিসাবে ২৬০ এসএসসি ও দাখিল পরীক্ষার্থীকে ১ লাখ ৩৯ হাজার টাকা প্রদান করেন।
এ সময় কৃষিমন্ত্রীর সঙ্গে জেলার পুলিশ সুপার (এসপি) রফিকুল হাসান, অতিরিক্ত জেলা ম্যাজিস্টেট আরিফুল ইসলাম, অতিরিক্ত পুলিশ সুপার সালাহ উদ্দিন সিকদার, উপজেলা পরিষদের চেয়ারম্যান মুখলেছুর রহমান, উপজেলা নির্বাহী কর্মকর্তা (ইউএনও) তরফদার সোহেল রহমান, উপজেলা আওয়ামী লীগের সভাপতি জিয়াউল হোসেন, পৌরসভার মেয়র আবু বক্কর সিদ্দিকসহ দলীয় নেতা-কর্মীরা উপস্থিত ছিলেন।
