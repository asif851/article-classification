

বাইরে থেকে আর দশটা সিএনজিচালিত অটোরিকশার মতোই। তবে ভেতরে ভিন্ন। বসার সঙ্গে সঙ্গে ছোট্ট দুটি ফ্যানের বাতাস গরমে ক্লান্ত যাত্রীর শরীরটা জুড়িয়ে দেয়। ধুলা-বালি মাড়িয়ে এলে কিংবা সর্দিতে আক্রান্ত হলেও চিন্তার কিছু নেই। ব্যবহারের জন্য আছে টিস্যু বক্স। চুলটা আঁচড়ে নিতে চান? আছে আয়না-চিরুনি। আছে চমকে দেওয়ার মতো আরও অনেক কিছু।
ব্যতিক্রমী এই অটোরিকশার চালক দুলাল চন্দ্র দাস। বাড়ি সাভারে। থাকেন গাবতলীতে। ঘরে আছেন বৃদ্ধ মা-বাবা, স্ত্রী আর তিন সন্তান। বড় মেয়ে অষ্টম শ্রেণিতে ও এক ছেলে ষষ্ঠ শ্রেণিতে পড়ে। আরেক ছেলে ছোট, স্কুলে যাওয়া শুরু করেনি।
কলাবাগানে কথা বলার সময় দুলাল বলেন, ১৯৯৬-৯৭ সাল থেকে অটোরিকশা চালান তিনি। বছর দেড়েক হলো নিজে অটোরিকশা কিনেছেন। নিজের ভাবনামতো সেটাকে সাজিয়েছেন। বসার সিটটা লাল রঙের, আরামদায়ক। সিটের দুধার ফোমে মোড়ানো, হেলান দেওয়া যায়। 
যাত্রী আর চালকের আসনের মাঝখানের বেড়াটাকেও কাজে লাগিয়েছেন দুলাল। হাঁটু বরাবর সরু ফোম দিয়ে মুড়িয়ে রাখা। যাত্রীর হাঁটুতে যেন ব্যথা না লাগে। ওপরের দিকের দুই কোনায় আছে সাউন্ড বক্স। বললেন, ‘আলতু-ফালতু গান শোনাই না যাত্রীদের। দেশাত্মবোধক গান, হালকা সুরের গান শোনাই।’
নেটের বেড়ায় রেখেছেন ছোট্ট দুটি ফ্যান, একটি ঘড়ি, আয়না-চিরুনি, টিস্যু বক্স আর ক্যালেন্ডার। এত কিছু আছে?—প্রশ্নটা শুনে দুলাল বললেন, ‘টিস্যু বক্সের নিচের বাক্সটা দেখেন।’ সেই ভান্ডারে আছে ছোট্ট প্যাড, কলম, পেনসিল; পুরোনো ম্যাগাজিন, টুথপিক, মুঠোফোনের চার্জার আর কাজল। কাজল কেন?—উত্তরে তিনি বলেন, ‘এক আপু দিয়ে গেছেন। আমার এখানে এত কিছু আছে দেখে খুশি হয়ে উনি ওনার কাজলটা দিয়েছেন। অন্য আপুদের কাজে লাগবে।’দুলাল বললেন, ‘ছাদে লোহার নেট আছে। তার নিচে আছে তাপনিরোধক সিলভার পেপার। এটা থাকায় গরম একটু কম লাগে। সিলিংয়ে লাইটও আছে।’
অটোরিকশাটি সাজাতে হাজার তিনেক টাকা খরচ হয়েছে। দুলাল বললেন, ‘মানুষ প্রশংসা করে। তাতে আমার ভালো লাগে। অনেকে মোবাইল নম্বর নিয়ে যায়। পরে ফোন করে যেতে বলে, আমার সিএনজিতে ঘুরে।’
খারাপ অভিজ্ঞতাও আছে। একটা ছাতা রেখেছিলেন। এক যাত্রী নিয়ে অফিসে ঢুকলেন, আর ফেরত পাঠালেন না। সঙ্গে টাকা নেই জানিয়ে এক যাত্রী তাঁর বিকাশ নম্বর নিয়ে গিয়েছিলেন, টাকাটা আজও পাঠাননি।
তবে দুই-একটা নেতিবাচক ঘটনায় মন খারাপ করতে নারাজ দুলাল। তাঁর উপলব্দি, ‘বেশির ভাগ মানুষই ভালো।’
 
