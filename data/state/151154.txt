
গাজীপুর সদর উপজেলার ডেগেরচালা এলাকায় আজ বুধবার ভোর চারটার দিকে মশার কয়েল থেকে একটি বাড়িতে অগ্নিকাণ্ডের ঘটনা ঘটেছে। এতে একই পরিবারের তিনজন দগ্ধ হয়েছেন।
অগ্নিদগ্ধরা হলেন ময়মনসিংহের নান্দাইল থানার রসুলপুর এলাকার জুয়েল হোসেন (২৫), তাঁর স্ত্রী মুন্নি বেগম ওরফে মনিরা (২১) ও তাঁদের সাত মাসের শিশু ফাহিম হোসেন। জুয়েল গাজীপুরের বোর্ডবাজার এলাকার ইস্টওয়েস্ট লিমিটেড নামের একটি পোশাক কারখানায় কাজ করেন।
জুয়েলের মামা ও একই বাড়ির ভাড়াটে মতিউর রহমান জানান, সাড়ে তিন বছর ধরে জুয়েল সপরিবারে ডেগেরচালা এলাকার সফিকুল ইসলামের বাড়িতে ভাড়া থাকেন। গতকাল রাতে তাঁরা বিছানার পাশে মশার কয়েল জ্বালিয়ে ঘুমিয়ে পড়েন। কিন্তু ভোর চারটার দিকে মশার কয়েলে কাপড় লেগে তাতে আগুন ধরে যায়। একপর্যায়ে আগুন বিছানায় ছড়িয়ে পড়লে তিনজনের গায়ে আগুন লেগে যায়। এ সময় তাঁদের চিত্কারে আশপাশের লোকজন এগিয়ে এসে ঘরের দরজা ভেঙে ভেতরে গিয়ে আগুন নেভায়। পরে তাঁদের উদ্ধার করে ঢাকা মেডিকেল কলেজ হাসপাতালের বার্ন ইউনিটে পাঠানো হয়েছে।
অগ্নিদগ্ধ জুয়েলের মামা চিকিত্সকের বরাত দিয়ে জানান, অগ্নিকাণ্ডে তাঁদের শারীরের ৪০ ভাগ পুড়ে গেছে।
