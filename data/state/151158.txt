
 
বিএনপির স্থায়ী কমিটির সদস্য এম কে আনোয়ার ও যুগ্ম মহাসচিব বরকত উল্লা কাশিমপুর কারাগার থেকে আজ রোববার রাত পৌনে নয়টার দিকে জামিনে মুক্তি পেয়েছেন।
গাজীপুরের কাশিমপুরে অবস্থিত ঢাকা কেন্দ্রীয় কারাগার পার্ট-২-এর তত্ত্বাবধায়ক মো. জাহাঙ্গীর কবির জানান, আজ রাত সাতটা ৫০ মিনিটের দিকে জামিনের কাগজপত্র কারাগারে পৌঁছেছে। পরে তা  যাচাই-বাছাই শেষে এম কে আনোয়ারকে রাত রাত পৌনে নয়টার  দিকে কারাগার থেকে মুক্তি দেওয়া হয়। গত ২৭ মে তাঁকে ঢাকা কেন্দ্রীয় কারাগার থেকে কাশিমপুরে স্থানান্তর করা হয়।  
কাশিমপুর কারাগারের জেলার মো. দিদারুল আলম জানান, আজ একই সময়ে বিএনপির যুগ্ম মহাসচিব বরকত উল্লাকেও মুক্তি দেওয়া হয়েছে। গত ১৬ মে তিনি ঢাকা কারাগার থেকে এই কারাগারে স্থানান্তরিত হন।
আজ সকালে ঢাকা মহানগর দায়রা জজ জহুরুল হক তাঁদের জামিনের আবেদন মঞ্জুর করেন।
সাম্প্রদায়িক উসকানি সৃষ্টি ও মানহানির একটি মামলায় বিএনপির স্থায়ী কমিটির সদস্য এম কে আনোয়ারকে গ্রেপ্তার করা হয়।  এদিকে, বোমাবাজি ও ভাঙচুরের একটি মামলায় গত ১৫ মে গ্রেপ্তার হন বিএনপির যুগ্ম মহাসচিব বরকত উল্লা।
