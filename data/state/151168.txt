
অস্বাস্থ্যকর পরিবেশে ইফতারি তৈরি, পচা-বাসি সবজি ও মসলা ব্যবহার এবং দীর্ঘদিন ব্যবহৃত কালো মবিলের মতো তেল দিয়ে পেঁয়াজি-জিলাপি তৈরির দায়ে আজিজ সুপার মার্কেট জুসি ফাস্ট ফুড ও কাঁটাবনের অষ্ট ব্যঞ্জন রেস্টুরেন্টকে ২০ হাজার টাকা করে জরিমানা করেছেন ভ্রাম্যমাণ আদালত।গতকাল মঙ্গলবার বেলা একটায় এই আদালত পরিচালনা করেন ঢাকা জেলা প্রশাসনের নির্বাহী ম্যাজিস্ট্রেট তৌহিদ এলাহী। এতে আর্মড পুলিশ ব্যাটালিয়ন-৫ (এপিবিএন) সহযোগিতা করে।তৌহিদ এলাহী প্রথম আলোকে বলেন, ওই দুটি রেস্টুরেন্টে ইফতারি তৈরিতে পচা-বাসি সবজি ও মসলা ব্যবহার করা হচ্ছিল। এ ছাড়া কালো মবিলের মতো তেলে পেঁয়াজি ও জিলাপি তৈরি করা হচ্ছিল। এ যৌথ অভিযান অব্যাহত থাকবে।এর আগে বেইলি রোড, আজিজ সুপার মার্কেট ও কাঁটাবনের আরও ২০টি রেস্তোরাঁয় অভিযান চালান আদালত। এ সময় প্রতিষ্ঠানগুলোর পরিচ্ছন্নতা ও প্রস্তুতকৃত খাদ্যসামগ্রীর মান দেখে সন্তোষ প্রকাশ করেন আদালত।
 
