
বিএনপির নেতা-কর্মীদের ওপর নির্যাতন বন্ধ হলে দলটি নির্বাচনে অংশ নেবে বলে নির্বাচন কমিশনকে জানিয়েছে বিএনপি সমর্থক বিশিষ্ট নাগরিকদের সংগঠন ‘শত নাগরিক’।আজ বুধবার বিকেলে ‘শত নাগরিক’-এর প্রতিনিধি দল প্রধান নির্বাচন কমিশনার (সিইসি) কাজী রকিব উদ্দীন আহমদের সঙ্গে দেখা করে এ বিষয়টি জানায়। একই সঙ্গে সিটি নির্বাচনের মনোনয়নপত্র জমা দেওয়ার সময়সীমা ২ / ৩ দিন পেছানোর দাবি জানিয়েছে সংগঠনটি।সিইসির সঙ্গে বৈঠক শেষে সুপ্রিম কোর্ট আইনজীবী সমিতির সভাপতি খন্দকার মাহবুব হোসেন সাংবাদিকদের বলেন, ‘বিএনপির নেতা-কর্মীদের ওপর নির্যাতন বন্ধ হলে তারা নির্বাচনে অংশ নেবে। সিইসি আমাদের আশ্বস্ত করেছেন, তবে এ বিষয়ে সরাসরি কোনো উত্তর দেননি।’ তিনি বলেন, সুষ্ঠু ও শান্তিপূর্ণ নির্বাচন হলে বিএনপির নির্বাচনে যাওয়া উচিত।খন্দকার মাহবুব বলেন, এ বিষয়ে খালেদা জিয়ার সঙ্গে তাঁর কথা হয়েছে। খালেদা জিয়া তাঁকে জানিয়েছেন, দলীয় ফোরামে আলোচনা করে তিনি সিদ্ধান্ত জানাবেন। তিনি বলেন, নির্বাচনে অংশ নেওয়ার বিষয়ে খালেদা জিয়াকে তাঁর ‘ইতিবাচক’ মনে হয়েছে।
ঢাকা বিশ্ববিদ্যালয়ের সাবেক উপাচার্য এমাজউদ্দিন আহমদ বলেন, ‘আমরা সিটি নির্বাচনের মনোনয়নপত্র জমা দেওয়ার তারিখ ২ / ৩ দিন পেছানোর দাবি জানিয়েছি।’ তিনি আরও বলেন, ‘পুলিশের দমন-পীড়নের কারণে বিএনপিসহ বিভিন্ন দলের অনেক নেতা-কর্মী পালিয়ে আছেন। তাঁরা ভয়ে প্রকাশ্যে আসছেন না। তাই আমরা পুলিশি হয়রানি বন্ধের আহ্বান জানিয়েছি নির্বাচন কমিশনকে। একই সঙ্গে যাঁরা আটক আছেন তাঁরা প্রার্থী হলে জামিনে ছেড়ে দেওয়ারও দাবি জানিয়েছি।’এ ছাড়া নির্বাচন পর্যবেক্ষণে বিদেশি পর্যবেক্ষকদের সুযোগ দেওয়ারও দাবি জানানো হয় ‘শত নাগরিক’-এর পক্ষ থেকে।বিকেল সাড়ে তিনটায় ‘শত নাগরিক’-এর প্রতিনিধিদল নির্বাচন কমিশনে যায়।ছয় সদস্যের প্রতিনিধি দলটির নেতৃত্ব দেন ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ। বাকি পাঁচজন হলেন শত নাগরিকের সদস্যসচিব আবদুল হাই শিকদার, গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী, সুপ্রিম কোর্ট আইনজীবী সমিতির সভাপতি খন্দকার মাহবুব হোসেন, ঢাকা বিশ্ববিদ্যালয়ের অধ্যাপক মাহবুবউল্লাহ ও আইনজীবী ফাহিমা নাসরিন।আরও পড়ুন:
ইসিতে গেছে বিএনপি সমর্থক ‘শত নাগরিক’
