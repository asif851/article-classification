
কুমিল্লা বিশ্ববিদ্যালয়ে শিক্ষক, কর্মকর্তা-কর্মচারী নিয়োগ ও পদোন্নতি স্থগিত করেছেন হাইকোর্ট। আগামী ছয় মাসের জন্য ওই স্থগিতাদেশ দেওয়া হয়।বিচারপতি নাঈমা হায়দার ও জাফর আহমেদের সমন্বয়ে গঠিত বেঞ্চ গত সোমবার ওই আদেশ দেন। বিশ্ববিদ্যালয়ের সহকারী পরীক্ষা নিয়ন্ত্রক মো. রেজাউল করিমের আবেদনের পরিপ্রেক্ষিতে আদালত ওই স্থগিতাদেশ দেন।এ পরিস্থিতিতে গতকাল মঙ্গলবার বিশ্ববিদ্যালয়ের সিন্ডিকেট বৈঠকে নিয়োগ-পদোন্নতি নিয়ে কোনো ধরনের সিদ্ধান্ত নেওয়া হয়নি। তবে সিন্ডিকেট হাইকোর্টের ওই আদেশের বিরুদ্ধে আপিল করার ব্যাপারে মতামত দিয়েছে। সিন্ডিকেটের একাধিক সদস্য প্রথম আলোকে বিষয়টি নিশ্চিত করেন।বিশ্ববিদ্যালয়ের রেজিস্ট্রার মো. মজিবুর রহমান মজুমদার বলেন, হাইকোর্ট নিয়োগ ও পদোন্নতির ওপর ছয় মাসের স্থগিতাদেশ দিয়েছেন। ওই আদেশের অনুলিপি গতকাল মঙ্গলবার হাতে পাওয়ার পর সিন্ডিকেটে নিয়োগ ও পদোন্নতি নিয়ে কোনো সিদ্ধান্ত নেয়নি।১৪ নভেম্বর থেকে গতকাল পর্যন্ত শিক্ষক, কর্মকর্তা, কর্মচারী নিয়োগ ও পদোন্নতি নিয়ে বোর্ড বসে। এতে ৪০ জনকে নিয়োগ ও পদোন্নতি দেওয়া হয়। গতকালই পদগুলো সিন্ডিকেটে অনুমোদন পাওয়ার কথা ছিল।
 
