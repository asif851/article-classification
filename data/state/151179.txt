
চট্টগ্রামে ছিনতাইকারীদের ছুরিকাঘাতে গোলাম মোস্তফা (৬০) নামের এক বৃদ্ধ নিহত হয়েছেন। আজ বৃহস্পতিবার ভোরে নগরের বাকলিয়া হাজি আমিনুর রহমান রোডে এ ঘটনা ঘটে।
নিহত গোলাম মোস্তফার বাড়ি ব্রাহ্মণবাড়িয়ার কসবায়। তিনি দীর্ঘদিন ধরে চট্টগ্রামে একটি বাসায় তত্ত্বাবধানকারীর কাজ করতেন।
বাকলিয়া থানার ভারপ্রাপ্ত কর্মকর্তা (ওসি) মোহাম্মদ মহসিন প্রথম আলো ডটকমকে জানান, ঢাকা থেকে ভোরে এক ব্যবসায়ী নগরের আসাদগঞ্জ এসেছিলেন। বাকলিয়া দিয়ে যাওয়ার পথে ওই ব্যবসায়ীর কাছ থেকে টাকা ও মোবাইল ফোনসেট ছিনিয়ে নিয়ে পালিয়ে যাচ্ছিল ছিনতাইকারীরা। বাকলিয়া হাজি আমিনুর রহমান রোড এলাকার একটি বাসার তত্ত্বাবধানকারী মোস্তফা ছিনতাইকারীদের ধরতে গেলে তারা তাঁর বুকে ও পেটে ছুরিকাঘাত করে। গুরুতর আহত অবস্থায় তাঁকে চট্টগ্রাম মেডিকেল কলেজ হাসপাতালে নেওয়া হলে কর্তব্যরত চিকিত্সক মৃত ঘোষণা করেন। এ ঘটনায় মামলা দায়েরের প্রস্তুতি চলছে।
ওসি জানান, বৃদ্ধকে ছুরিকাঘাত করে পালানোর সময় হাসান উদ্দিন ওরফে শওকত নামের এক ছিনতাইকারীকে ধরে পিটুনি দেয় স্থানীয় জনতা। গুরুতর আহত ওই ছিনতাইকারী চট্টগ্রাম মেডিকেল কলেজ হাসপাতালে চিকিত্সাধীন। 
