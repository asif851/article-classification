
ঢাকার গুলশানে জঙ্গি হামলার সময় বন্ধুদের জন্য আত্মোৎসর্গকারী ফারাজ আইয়াজ হোসেনকে মাদার তেরেসা পুরস্কার দেওয়া হচ্ছে। হারমনি ফাউন্ডেশন নামের একটি বেসরকারি প্রতিষ্ঠান ওই ঘটনায় সাহসী ভূমিকা রাখার স্বীকৃতিস্বরূপ ফারাজকে মাদার তেরেসা ইন্টারন্যাশনাল অ্যাওয়ার্ড ফর সোশ্যাল জাস্টিসে ভূষিত করেছে।ভারতের মুম্বাইভিত্তিক হারমনি ফাউন্ডেশনের প্রেসিডেন্ট আব্রাহাম মাথাই বলেন, গত ১ জুলাই ফারাজ সাহসিকতার সঙ্গে সন্ত্রাসীদের বিরুদ্ধে দাঁড়িয়েছিলেন। তিনি তাঁর বন্ধুদের সন্ত্রাসীদের শিকার হতে দিতে অস্বীকৃতি জানিয়ে তাঁদের পক্ষে দাঁড়িয়েছিলেন। এ কারণে তিনি ‘বীর’ হিসেবে স্বীকৃতি পেয়েছেন। তাঁকে মরণোত্তর পুরস্কার দেওয়ার সিদ্ধান্ত নিয়েছে ফাউন্ডেশন।ফারাজের অভিভাবকেরা সন্তানের পক্ষে পুরস্কার গ্রহণ করতে ২০ নভেম্বর মুম্বাই যাবেন। এবারই প্রথম কাউকে মরণোত্তর এ পুরস্কার দেওয়া হচ্ছে।আর্তমানবতার সেবায় নিবেদিতপ্রাণ মাদার তেরেসার আদর্শকে প্রচার করার লক্ষ্যেই মাদার তেরেসা ইন্টারন্যাশনাল অ্যাওয়ার্ড দেওয়া হচ্ছে ২০০৫ সাল থেকে। এবার দেওয়া হচ্ছে দ্বাদশ পুরস্কার। গত ৪ সেপ্টেম্বর মিশনারি মাদার তেরেসাকে সেইন্ট (সন্তু) ঘোষণা করেন পোপ ফ্রান্সিস।এর আগে মাদার তেরেসা পুরস্কার পাওয়া উল্লেখযোগ্য ব্যক্তি ও প্রতিষ্ঠান হলো ডক্টরস উইদাউট বর্ডার, দালাই লামা, মাহাথির মোহাম্মদ, ব্যারনেস ক্যারোলাইন কক্স, মালালা ইউসুফজাই প্রমুখ।এই পুরস্কারের সিদ্ধান্তকে সাধুবাদ জানিয়ে ফারাজের পরিবারের পক্ষ থেকে বলা হয়, ‘এই পুরস্কার গ্রহণ আমাদের জন্য বিশাল সম্মান ও সৌভাগ্যের ব্যাপার। গভীর শোকে মুহ্যমান হওয়া সত্ত্বেও ফারাজের জন্য আমাদের হৃদয় গর্বে ভরে উঠেছে। সে ন্যায়ের পক্ষে দাঁড়িয়েছিল। এর জন্য সর্বোচ্চ ত্যাগ স্বীকার করেছে সে। প্রতিদিন আমরা আশা করি, যেন তার আত্মত্যাগ বৃথা না যায়।’আব্রাহাম মাথাই বলেন, ২০ বছর বয়সী ফারাজ এ পুরস্কারের জন্য সবচেয়ে যোগ্য ছিলেন। বিশ্বে এ ধরনের বীরের প্রয়োজন রয়েছে। অপরের জন্য তাঁর এই ত্যাগ এবং বন্ধুর জন্য জীবন উৎসর্গ করা সর্বোচ্চ পর্যায়ের ভালোবাসার প্রমাণ।
