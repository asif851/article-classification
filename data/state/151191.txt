
নাশকতা ও বিস্ফোরকদ্রব্য আইনের একটি মামলায় অভিযোগপত্র দেওয়ার আগ পর্যন্ত নারায়ণগঞ্জ মহানগর বিএনপির জ্যেষ্ঠ সহসভাপতি সাখাওয়াত হোসেনসহ তিন আইনজীবীকে জামিন দিয়েছেন আদালত।
আজ বৃহস্পতিবার দুপুরে নারায়ণগঞ্জ জেলা ও দায়রা জজ আনিসুর রহমানের আদালতে তাঁরা জামিনের আবেদন করলে আদালত শুনানি শেষে তা মঞ্জুর করেন। অন্য দুই আইনজীবী হলেন আনোয়ার হোসেন ও মাইনুদ্দীন আহম্মেদ।
সরকারি কৌঁসুলি ওয়াজেদ আলী খোকন জানান, নাশকতা ও বিস্ফোরকদ্রব্য আইনের মামলায় অভিযোগপত্র দেওয়ার আগ পর্যন্ত আদালত সাখাওয়াত হোসেনসহ তিন আইনজীবীর জামিন মঞ্জুর করেছেন।
৫ ফেব্রুয়ারি বিএনপির চেয়ারপারসন খালেদা জিয়ার সিলেট সফরকালে ঢাকা-চট্টগ্রাম মহাসড়কের সিদ্ধিরগঞ্জের সাইনবোর্ড এলাকায় স্বাগত জানাতে গিয়ে পুলিশের হাতে গ্রেপ্তার হন বিএনপি নেতা সাখাওয়াত হোসেনসহ চারজন। পরে তাঁদের নারায়ণগঞ্জ সদর মডেল থানার নাশকতা ও বিস্ফোরকদ্রব্য আইনের মামলায় গ্রেপ্তার দেখিয়ে পুলিশ ১০ দিনের রিমান্ডের আবেদন জানায়। আদালত তাঁদের জেলগেটে জিজ্ঞাসাবাদের নির্দেশ দেন।
