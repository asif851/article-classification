
উচ্চবিত্ত ও দরিদ্র পরিবারের মা-বাবার উদাসীনতার জন্য কোনো কোনো শিশু অপকর্মে জড়িয়ে পড়ছে বলে মন্তব্য করেছেন মহিলা ও শিশুবিষয়ক প্রতিমন্ত্রী মেহের আফরোজ চুমকি। তিনি শিশুদের এ দুরবস্থার জন্য দায়ী অভিভাবকদেরও আইনের আওতায় আনার তাগিদ দিয়েছেন।গতকাল রোববার শিশুদের প্রতি নির্যাতন বন্ধে করণীয় বিষয়ে আয়োজিত একটি কর্মশালায় মেহের আফরোজ এ মন্তব্য করেন। মহিলা ও শিশুবিষয়ক মন্ত্রণালয় রাজধানীর শিশু একাডেমি মিলনায়তনে এ কর্মশালার আয়োজন করে। এতে অন্য মন্ত্রণালয়ের কর্মকর্তারাও উপস্থিত ছিলেন।মেহের আফরোজ আরও বলেন, ‘উচ্চবিত্ত পরিবারের শিশুরা কম্পিউটার-মোবাইল নিয়ে বসে থাকছে। প্রযুক্তি ব্যবহার করে কখনো কখনো শিশু বিপদে পড়ছে। দরিদ্র পরিবারে বাবা-মা কখনো কখনো সন্তান জন্ম দিয়েই দায়িত্ব শেষ করছেন। শিশুকে ঝুঁকিপূর্ণ কাজে পাঠাচ্ছেন। তারা নির্যাতিত হচ্ছে। কখনো কখনো শিশুরা অপরাধে জড়িয়ে পড়ছে।’ যেসব মা-বাবার অসচেতনতার কারণে শিশুদের নিরাপত্তা বিঘ্নিত হচ্ছে তাঁদের বিরুদ্ধে আইনি ব্যবস্থা নেওয়া উচিত বলে প্রতিমন্ত্রী মন্তব্য করেন। প্রতিমন্ত্রী বলেন, শিশু সুরক্ষায় ৫০টির মতো আইন আছে। আইনগুলো সম্পর্কে সবাই জানে না। তিনি শিশু নির্যাতন বন্ধে সবাইকে এগিয়ে আসার আহ্বান জানান। রাজনকে পিটিয়ে হত্যার প্রসঙ্গ টেনে তিনি বলেন, ‘সেখানে কি এমন একজন ছিলেন না যাঁর মধ্যে মানবতাবোধ ছিল? কেউ একটা ফোন করতে পারলেন না?’মেহের আফরোজ বলেন, ‘শিশু রাসেলকে গুলি করে খুলি উড়িয়ে দেওয়া হয়েছিল। শিশুদের নিরাপত্তা নিয়ে অনেকে টক শো তে কথা বলেন, কিন্তু এ প্রসঙ্গটি নিয়ে কিছু বলেন না।’মহিলা ও শিশুবিষয়ক সচিব নাসিমা বেগম বলেন, ‘শিশু রাজনের হত্যাকারীদের বিচার হবে। এই বিচারের মাধ্যমে আমরা উদাহরণ স্থাপন করতে চাই।’ আইন মন্ত্রণালয়ের অতিরিক্ত সচিব নাসরিন বেগম বলেন, আন্তর্জাতিক সনদের সঙ্গে শিশু সুরক্ষায় বাংলাদেশের প্রচলিত আইনের ফারাকগুলো কি তা খুঁজে বের করার উদ্যোগ নেওয়া হয়েছে। তবে শুধু খুঁজে বের করলেই হবে না, সমন্বয় করতে হবে। কর্মশালায় মূল বক্তব্য উপস্থাপন করেন মহিলা ও শিশুবিষয়ক মন্ত্রণালয়ের যুগ্ম সচিব আমিনুল ইসলাম। তিনি বলেন, শিশুকে বাল্যবিয়ে, যৌন হয়রানি, ঝুঁকিপূর্ণ শ্রম, পাচার ও শারীরিক নির্যাতন থেকে রক্ষা করতে সরকার কাজ করছে। বাংলাদেশ শিশু নির্যাতন বন্ধে দক্ষিণ এশীয় মোর্চা সাইভেকের সদস্য। অন্যান্য সদস্যরাষ্ট্রগুলোর তুলনায় বাংলাদেশ এগিয়ে আছে। তবে অর্থাভাবে বাংলাদেশ চাইলেও অনেক কিছু করতে পারছে না।
