
আগামী পবিত্র ঈদুল আজহায় দেশের সড়ক-মহাসড়কের কোথাও পশুর হাট না বসানোর জন্য প্রশাসনকে নির্দেশ দিয়েছেন যোগাযোগমন্ত্রী ওবায়দুল কাদের।
আজ সোমবার দুপুরে ঢাকা-চট্টগ্রাম মহাসড়কের নারায়ণগঞ্জের সাইনবোর্ড এলাকা থেকে কাঁচপুর পর্যন্ত এলাকায় সড়কের চার লেনের কাজ পরিদর্শন করার সময় এ নির্দেশ দেন তিনি। জনসচেতনতা সৃষ্টির জন্য লিফলেটও বিতরণ করেন যোগাযোগমন্ত্রী। এ সময় নারায়ণগঞ্জের জেলা প্রশাসক আনিছুর রহমান মিয়া, পুলিশ সুপার খন্দকার মহিদউদ্দিনসহ সড়ক ও জনপথ বিভাগের কর্মকর্তারা উপস্থিত ছিলেন।
ওবায়দুল কাদের বলেন, গত রোজার ঈদে সড়ক ও মহাসড়কে জনসাধারণের যাতায়াতের ক্ষেত্রে কোনো দুর্ভোগে পড়তে হয়নি। আগামী কোরবানির ঈদ এবং দুর্গাপূজায় যাতে সড়কপথে জনগণকে কোনো দুর্ভোগ ও যানজটে পড়তে না হয় সে জন্য এখন থেকে সমন্বিত কর্মসূচি নেওয়া হয়েছে।
যোগাযোগমন্ত্রী জানান, জাইকার অর্থায়নে দ্বিতীয় কাঁচপুর ব্রিজ, দ্বিতীয় মেঘনা ও দ্বিতীয় গোমতী সেতুর কাজ ২০১৫ সালের জানুয়ারি মাসে শুরু হবে। সৌদি আরবের অর্থায়নে শীতলক্ষ্যা সেতুর কাজও স্বল্প সময়ের মধ্যে শুরু হবে।
সাংবাদিকদের উদ্দেশে সমাজকল্যাণমন্ত্রী সৈয়দ মহসিন আলীর করা আপত্তিকর মন্তব্য সম্পর্কে এক প্রশ্নের জবাবে ওবায়দুল কাদের বলেন, ‘সমাজকল্যাণমন্ত্রী সাংবাদিকদের বিষয়ে যে মন্তব্য করেছেন এটা তাঁর একান্ত ব্যক্তিগত বিষয়। এ ব্যাপারে তিনি দুঃখ প্রকাশ করেছেন। মাননীয় প্রধানমন্ত্রী তাকে মন্ত্রী হিসেবে নিয়োগ দিয়েছেন। একমাত্র মাননীয় প্রধানমন্ত্রী তাঁকে এ বিষয়ে জিজ্ঞাসা করতে পারেন।’
