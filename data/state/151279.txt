
চট্টগ্রাম নগরে গতকাল রোববার ছিনতাইকারীর হ্যাঁচকা টানে ইজিবাইক থেকে পড়ে প্রাণ হারিয়েছেন গৃহবধূ আনজুম আরা (২৮)। এ সময় গুরুতর আহত হয়েছে তাঁর কোলে থাকা সাত মাসের শিশু ইসরাত জামান। তীব্র যন্ত্রণায় ছটফট করছে সে। কিন্তু কেউ-ই তার কান্না থামাতে পারছে না। জানা গেছে, আনজুমান আরা স্বামী মো. কামরুজ্জামানের সঙ্গে নগরের আগ্রাবাদ হাজিপাড়া এলাকায় থাকতেন। তাঁদের গ্রামের বাড়ি বরিশালের উজিরপুরে। তাঁর স্বামী ওয়েস্টার্ন মেরিনের ব্যবস্থাপক। ঘটনার সময় ইজিবাইকে তাঁর স্বামীও ছিলেন।
কামরুজ্জামান বলেন, ‘গতকাল সকাল পৌনে সাতটার দিকে আমার স্ত্রী আনজুমান দুই মেয়ে নুসরাত ও ইসরাতকে নিয়ে বাড়ি যাচ্ছিলেন। আমি বাসে তুলে দিতে তাঁদের নিয়ে স্টেশনে যাচ্ছিলাম। আমাদের বহনকারী ব্যাটারিচালিত ইজিবাইকটি বড়পোল রাজমুকুট কমিউনিটি সেন্টারের সামনে পৌঁছালে অটোরিকশায় থাকা ছিনতাইকারীরা আমার স্ত্রীর হাতে থাকা ব্যাগটি টান দেয়। এ সময় কোলের শিশু ইসরাতসহ তিনি পড়ে যান। ছিনতাইকারীরা ব্যাগটি নিয়ে পালিয়ে যায়। ব্যাগে দুটি মোবাইল ফোনসেট ও নগদ পাঁচ-সাত হাজার টাকা ছিল।’
কামরুজ্জামান বলেন, ঘটনার পর দ্রুত দুজনকে চট্টগ্রাম মেডিকেল কলেজ হাসপাতালে নেওয়া হয়। সেখানে কর্তব্যরত চিকিৎসক আনজুমান আরাকে মৃত ঘোষণা করেন। গুরুতর আহত ইসরাত জামানকে হাসপাতালে ভর্তি করা হয়েছে। তার মাথা ও চোখে আঘাত রয়েছে।
গতকাল হাসপাতালে গিয়ে দেখা যায়, কোলের শিশুটি ব্যথায় ছটফট করছে। কেউ তার কান্না থামাতে পারছে না। হাসপাতালের নিউরো সার্জারি বিভাগের সহকারী রেজিস্ট্রার রাখাল চন্দ্র বড়ুয়া বলেন, ‘শিশুটি মাথায় আঘাত পেয়েছে। তবে সিটি স্ক্যান প্রতিবেদন ভালো এসেছে। মায়ের লাশ দাফনের জন্য আমাদের কাছ থেকে অনুমতি নিয়ে বাচ্চাটিকে পরিবার নিয়ে গেছে। আমরা ব্যান্ডেজ করে দিয়েছি।’ হালিশহর থানার ভারপ্রাপ্ত কর্মকর্তা (ওসি) শাহজাহান কবির বলেন, ছিনতাইকারী ব্যাগ টান দিলে আনজুমান শিশুসহ রাস্তায় পড়ে যান। এ ঘটনায় মামলার প্রস্তুতি চলছে। জড়িত ব্যক্তিদের গ্রেপ্তারের চেষ্টা চলছে।
