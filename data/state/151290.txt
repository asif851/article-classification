
চলতি মার্চ থেকে রাজধানীতে ২০ বছরের পুরোনো কোনো বাস চলবে না বলে ঘোষণা দেয় ঢাকা দক্ষিণ সিটি করপোরেশন (ডিএসসিসি)। কিন্তু চালকদের অনেকেই এ তথ্য জানেন না। কেউ কেউ জানলেও তাঁরা মনে করেন, এই ঘোষণাতে তাঁদের কিছুই হবে না।
ডিএসসিসি সূত্র জানায়, ঢাকা দক্ষিণ সিটি করপোরেশনের মেয়র সাঈদ খোকন গত ১৫ ফেব্রুয়ারি এক সভায় ঘোষণা দেন, মার্চ থেকে রাজধানীতে ২০ বছরের পুরোনো কোনো বাস চলতে দেওয়া হবে না। এ বিষয়টি আমলে নিয়ে সিটি করপোরেশন কর্তৃপক্ষ সম্পত্তি কর্মকর্তা দেবাশীষ নাগকে প্রধান করে একটি কমিটিও গঠন করে।দেবাশীষ নাগ গত মঙ্গলবার প্রথম আলোকে ওই কমিটি গঠনের বিষয়টি নিশ্চিত করে বলেন, ‘আমরা কয়েক দফায় বসেছি। সেখানে আইনশৃঙ্খলা রক্ষাকারী বাহিনীসহ পরিবহন-সংশ্লিষ্ট বিভিন্ন পর্যায়ের কর্মকর্তারা ছিলেন। তাঁরা মেয়রের বিষয়টি অবগত আছেন। ৫ মার্চ থেকে ভ্রাম্যমাণ আদালতের মাধ্যমে পুরোনো বাসের বিরুদ্ধে আমাদের অভিযান শুরু হবে। মেয়র দেশের বাইরে থেকে এলে আবার বৈঠক করে সিদ্ধান্ত চূড়ান্ত করা হবে।’ডিএসসিসির সিদ্ধান্তের কথা বাস মালিক কর্তৃপক্ষকে আনুষ্ঠানিকভাবে জানানো হয়েছে কি না, এমন প্রশ্নে সিটি করপোরেশনের এক কর্মকর্তা জানান, তাঁদের সঙ্গে সিটি করপোরেশনের আনুষ্ঠানিক কোনো বৈঠক হয়নি। তাঁরা তাঁদের সিদ্ধান্ত অনুসারে পুরোনো বাসের বিরুদ্ধে ব্যবস্থা নেবে।জানতে চাইলে বাংলাদেশ সড়ক পরিবহন সমিতির (বিআরটিএ) মহাসচিব খন্দকার এনায়েত উল্যাহ প্রথম আলোকে বলেন, ‘আমরা মেয়রের সঙ্গে একমত। এ বিষয়ে আমাদের কোনো আপত্তি নেই। নিয়মের বাইরে কেউ কিছু করুক, তা আমরা চাই না।’গাবতলী থেকে সদরঘাট গন্তব্যে চলা ৭ নম্বর পরিবহনের চালকের সহকারী আবুল হোসেনের কাছে ডিএসসিসির সিদ্ধান্তের বিষয়ে জানতে চাইলে তিনি জানান, পুরোনো বাস বন্ধের বিষয়ে তিনি কোনো কিছু জানেন না। একই গন্তব্যের আরও কয়েকজন চালকও জানালেন, তাঁরাও এ বিষয়ে কিছু শোনেননি।মিরপুর ফার্মগেট গুলিস্তান গন্তব্যের ইটিসি পরিবহনের চালক মো. সাগর জানান, তিনি ডিএসসিসির অভিযানের কথা শুনেছেন। তবে তিনি মনে করেন, এতে কিছু হবে না। তাঁরা এর বিরুদ্ধে আন্দোলন করবেন।নাম প্রকাশে অনিচ্ছুক মিরপুর থেকে সদরঘাট গন্তব্যের বিহঙ্গ পরিবহনের এক চালক বলেন, ‘আগেও সরকার পুরোনো গাড়ি তুলে নেওয়ার চেষ্টা করেছে কিন্তু আমাদের কিছু করতে পারেনি। এবারও পারবে না।’বিআরটিএ সূত্র থেকে জানা গেছে, রাজধানীতে ছয় হাজারের বেশি পরিবহন বাস রয়েছে। এসব বাসের বড় অংশ ২০ বছরের পুরোনো। আগেও সরকার এসব বাস তুলে নেওয়ার উদ্যোগ নিয়েছিল। কিন্তু পরিবহনমালিকদের দাপটে সরকার সফল হয়নি।
 
