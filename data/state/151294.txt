
রাজধানীর উত্তরার দক্ষিণখান থানাধীন এলাকায় বিদ্যুৎস্পৃষ্ট হয়ে লুৎফর রহমান (৩২) নামের এক রাজমিস্ত্রি মারা গেছেন। আজ শুক্রবার সকালে বিদ্যুৎস্পৃষ্ট হওয়ার পর বিকেলে ঢাকা মেডিকেল কলেজ হাসপাতালে চিকিৎসাধীন অবস্থায় তিনি মারা যান।
লুৎফরের স্ত্রী সেলিনা বেগম বলেন, সকাল আটটার দিকে দক্ষিণখানের চার নম্বর সেক্টরের মুন্সি মার্কেট-সংলগ্ন একটি পুরোনো বাসায় লুৎফর কাজ করছিলেন। ওই বাসার ওপর বিদ্যুতের একটি তার ছিল। কাজ করার সময় অসাবধানতাবশত তিনি ওই তারের সংস্পর্শে আসেন এবং বিদ্যুৎস্পৃষ্ট হন। তাঁকে উদ্ধার করতে গিয়ে বাবুল নামের আরেক সহকর্মীও আহত হন। বেলা ১২টার দিকে তাঁদের ঢাকা মেডিকেল কলেজ হাসপাতালের বার্ন ইউনিটে আনা হয়। সেখানে চিকিৎসাধীন অবস্থায় বিকেল সোয়া পাঁচটার দিকে লুৎফর মারা যান।বার্ন ইউনিটের চিকিৎসক সুব্রত কর বলেন, উচ্চ বিদ্যুৎবাহী তারে স্পৃষ্ট হয়ে শরীরের খাদ্যনালীসহ প্রায় ৫০ শতাংশ পুড়ে যায়। এ কারণে তাঁর মৃত্যু হয়েছে। আর বাবুকে প্রাথমিক চিকিৎসা শেষে ছেড়ে দেওয়া হয়েছে। লুৎফরের লাশ বার্ন ইউনিটের মর্গে রাখা হয়েছে।
