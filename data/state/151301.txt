
দেশের চার জেলায় সড়ক দুর্ঘটনায় নয়জন নিহত হয়েছে। আহত হয়েছে বেশ কয়েকজন। গতকাল সোমবার দিবাগত রাত ও আজ মঙ্গলবার সকালে এসব দুর্ঘটনা ঘটে।আমাদের নিজস্ব প্রতিবেদক ও প্রতিনিধিদের পাঠানো খবর:
ধামরাই: ঢাকার ধামরাইয়ে প্রতীক সিরামিকসের শ্রমিক বহনকারী একটি বাস আজ ভোর পৌনে ছয়টায় খাদে পড়ে যায়। এতে ধামরাইয়ের কেলিয়া এলাকার জাহানারা বেগম (৩১) ও একই উপজেলার জয়পুরা গ্রামের অর্চনা রানী শীল (৩২) এবং সাতক্ষীরার শ্যামনগর উপজেলার ঈশ্বরীপুর গ্রামের রওশন আরা বেগম (৩১) মারা যান।ধামরাই থানার ভারপ্রাপ্ত কর্মকর্তা (ওসি) ফিরোজ তালুকদার জানান, বাসটি ধামরাইয়ের ইসলামপুর থেকে শ্রমিকদের নিয়ে ডাউটিয়ায় কারখানায় যাচ্ছিল। কারখানা থেকে এক কিলোমিটার দূরে থাকা অবস্থায় গাড়ির চালক নিয়ন্ত্রণ হারান। এতে বাসটি রাস্তার পাশে খাদে পড়ে ঘটনাস্থলে জাহানারা মারা যান। সাভারের এনাম মেডিকেল কলেজ হাসপাতালে নেওয়ার পর সেখানে রওশন আরা ও অর্চন রানী মারা যান।প্রতীক সিরামিকসের সহকারী ব্যবস্থাপক (হিসাব) মো. আবু হানিফা জানান, দুর্ঘটনায় ৫৮ জন আহত হন। এর মধ্যে ৪৭ জনকে এনাম মেডিকেল কলেজ হাসপাতাল ও গণস্বাস্থ্য কেন্দ্র হাসপাতালে ১১ জনকে ভর্তি করা হয়েছে।
মির্জাপুর: ঢাকা-টাঙ্গাইল মহাসড়কে মির্জাপুর বাইপাসের পোস্টকামুরী এলাকায় গতকাল সোমবার দিবাগত রাত আড়াইটার দিকে ট্রাকের সঙ্গে সংঘর্ষে পিকআপ ভ্যানের চালক ও তাঁর সহকারীসহ তিনজন নিহত হয়েছেন।খবরের সত্যতা নিশ্চিত করে বলেন মির্জাপুরের গোড়াই হাইওয়ে থানার (প্রস্তাবিত) ভারপ্রাপ্ত কর্মকর্তা (ওসি) যোবাইদুল আলম, মুরগিবোঝাই পিকআপ ভ্যানটি ঢাকায় যাওয়ার পথে পেছন থেকে একটি ট্রাকের পাশ কাটাতে গেলে এ দুর্ঘটনা ঘটে। তবে নিহত ব্যক্তিদের পরিচয় নিশ্চিত করতে পারেননি তিনি।
চট্টগ্রাম: চট্টগ্রামের বন্দর থানার ২ নম্বর গেট এলাকায় আজ ভোরে গাড়ির ধাক্কায় শিপন শরীফ (১১) নামের এক শিশু নিহত হয়েছে।বন্দর থানার উপপরিদর্শক (এসআই) আবু মুসা জানান, শিপন শরীফ বন্দর এলাকায় একটি ডেকোরেশনের দোকানে কাজ করত। একটি অনুষ্ঠানের সাজসজ্জার কাজ শেষে ফেরার পথে ২ নম্বর গেট এলাকায় একটি গাড়ি তাকে ধাক্কা দিয়ে চলে যায়। এতে ঘটনাস্থলে তার মৃত্যু হয়। সে বাগেরহাটের মোরেলগঞ্জ থানার নাছির শরীফের ছেলে।
গাইবান্ধা: গাইবান্ধার গোবিন্দগঞ্জ উপজেলার পান্থাপাড়া এলাকায় আজ সকালে বাস-ট্রাক মুখোমুখি সংঘর্ষে দুজন নিহত হয়েছেন। আহত হয়েছেন ১৭ জন।নিহত ব্যক্তিদের মধ্যে একজনের পরিচয় পাওয়া গেছে। তাঁর নাম আবু হানিফ (৩৫)।পুলিশ ও প্রত্যক্ষদর্শীরা জানায়, আজ সকাল ১০টার দিকে টাঙ্গাইল থেকে রংপুরগামী একটি ট্রাক পান্থাপাড়া এলাকায় পৌঁছালে বিপরীত দিক থেকে আসা টিআর পরিবহনের একটি বাসের সঙ্গে মুখোমুখি সংঘর্ষ হয়। এতে বাসটির সামনের অংশ দুমড়ে-মুচড়ে যায় এবং ট্রাকটি মহাসড়কের পাশে উল্টে যায়। এ সময় ট্রাকের নিচে চাপা পড়ে ট্রাকের যাত্রী আবু হানিফসহ দুজন ঘটনাস্থলে মারা যান। আহত ব্যক্তিদের মধ্যে ১০ জনকে আশঙ্কাজনক অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে ও অন্যদের গোবিন্দগঞ্জ উপজেলা স্বাস্থ্য কমপ্লেক্সে ভর্তি করা হয়েছে।দুর্ঘটনার খবরের সত্যতা নিশ্চিত করে গোবিন্দগঞ্জ থানার ভারপ্রাপ্ত কর্মকর্তা (ওসি) জাহিদুল ইসলাম বলেন, এ ঘটনায় থানায় একটি মামলা হয়েছে।
