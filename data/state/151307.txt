
চট্টগ্রামের আনোয়ারা থানা-পুলিশ গত এক বছরে ২২ কোটি ৫৪ লাখ টাকার ইয়াবা জব্দ করেছে। থানা থেকে পুলিশ সুপারের (এসপি) কাছে পাঠানো প্রতিবেদনে এ তথ্য জানা গেছে।
থানা থেকে পাওয়া তথ্যে জানা গেছে, ২০১৬ সালের ১ নভেম্বর থেকে এ বছরের ৭ নভেম্বর পর্যন্ত আনোয়ারা পুলিশ ২২ কোটি ৫৪ লাখ টাকা মূল্যের ৭ লাখ ৫১ হাজার ৪৩৮টি ইয়াবা জব্দ করেছে।
পুলিশ সূত্রে জানা গেছে, মিয়ানমার থেকে আনা ইয়াবা টেকনাফে খালাসের পর চট্টগ্রাম হয়ে দেশের বিভিন্ন স্থানে পৌঁছাতে কয়েকটি স্থানে তল্লাশির কবলে পড়তে হয় পাচারকারী ও ব্যবসায়ীদের। তাই পাচারকারীদের পছন্দ এখন আনোয়ারা উপকূল। বঙ্গোপসাগর উপকূল, শঙ্খ নদ ও কর্ণফুলী নদী থেকে ইয়াবা খালাস করে আনোয়ারার যেকোনো গ্রাম দিয়ে সহজে ও কম সময়ে চট্টগ্রাম শহরে পৌঁছানো যায়। তার মধ্যে মইজ্যারটেক ও শাহ আমানত সেতু এলাকার তল্লাশি পার করতে পারলেই ইয়াবার চালান চলে যায় চট্টগ্রাম শহরে। এ কারণে পাচারকারীদের নিরাপদ রুট হিসেবে পছন্দ আনোয়ারা উপকূল।
আনোয়ারা থানার সহকারী উপপরিদর্শক (এএসআই) রেজাউল করিম প্রথম আলোকে বলেন, গত এক বছরে আনোয়ারা থানা-পুলিশ রেকর্ড পরিমাণ ইয়াবা জব্দ করেছে।
জানতে চাইলে আনোয়ারা সার্কেলের সহকারী পুলিশ সুপার (এএসপি) মফিজ উদ্দিন বলেন, ‘আনোয়ারায় ইয়াবা বন্ধে আমরা এলাকায় এলাকায় গিয়ে সচেতনতামূলক সভা করেছি। গত এক বছরে পুলিশ ইয়াবা পাচার বন্ধে সাফল্য পেয়েছে।’
