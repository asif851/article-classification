
হবিগঞ্জের চান্দপুর চা-বাগানে বিশেষ অর্থনৈতিক অঞ্চলের জন্য ফসলি জমি অধিগ্রহণ পরিকল্পনার প্রতিবাদে কর্মবিরতি পালন করেছেন মৌলভীবাজারের রাজনগরের তিনটি চা-বাগানের শ্রমিকেরা। বাংলাদেশ চা-শ্রমিক ইউনিয়নের ডাকে রাজনগর উপজেলার ইটা, মাথিউড়া ও উদনা চা-বাগানে শ্রমিকেরা গতকাল সোমবার সকাল আটটা থেকে দশটা পর্যন্ত এ কর্মবিরতি পালন করেন।
চা-বাগান পঞ্চায়েত কমিটির সূত্রে জানা গেছে, চান্দপুর চা-বাগানের চা-শ্রমিকদের ফসলি জমি অধিগ্রহণে সরকারের উদ্যোগের প্রতিবাদের অংশ হিসেবে এই কর্মসূচির ডাক দেওয়া হয়। এতে সাড়া দিয়ে ইটা, মাথিউড়া ও উদনা চা-বাগানের শ্রমিকেরা দুই ঘণ্টা কাজ থেকে বিরত থাকেন। ইটা চা-বাগানে কর্মবিরতি পালনকালে বক্তব্য দেন চা-শ্রমিক ইউনিয়নের লংলা ভ্যালি কমিটির সভাপতি শহিদুল ইসলাম ও ইটা চা-বাগান পঞ্চায়েত কমিটির সভাপতি আমির আলী। মাথিউড়া চা-বাগানে বক্তব্য দেন চা-বাগান পঞ্চায়েত কমিটির সভাপতি সুপ্রিরম গৌড়, শ্রমিক নেত্রী শ্রীকুমারী রবিদাস প্রমুখ।
শহিদুল ইসলাম বলেন, ‘সরকার চা-শ্রমিকদের ধানি জমিকে অকৃষি জমি দেখিয়ে অধিগ্রহণ করছে। এতে চা-শ্রমিকদের অপূরণীয় ক্ষতি হবে। আমরা এই ধানি জমি কখনোই সরকারের হাতে তুলে দিতে পারি না।’
প্রতিবাদ সভা: চান্দপুর চা-বাগানের শ্রমিকদের ‘উচ্ছেদ’ পরিকল্পনার প্রতিবাদে সভা করেছে বাংলাদেশ ট্রেড ইউনিয়ন সংঘের মৌলভীবাজার জেলা শাখা। গত রোববার সন্ধ্যায় প্রতিবাদ সভায় মালনীছড়া রাবার শ্রমিক সংঘের সভাপতি ও বাংলাদেশ ট্রেড ইউনিয়ন সংঘের কেন্দ্রীয় কমিটির সদস্য জয় মাহাত্ম্য কুর্মীর নিঃশর্ত মুক্তি চাওয়া হয়।
 
