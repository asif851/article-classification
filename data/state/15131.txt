
রাজশাহী মেডিকেল কলেজের ছাত্রীর ঝুলন্ত লাশ উদ্ধার করেছে পুলিশ। আজ শনিবার বিকেল পাঁচটার দিকে রাজশাহী নগরের রাজপাড়া থানার বহরমপুর ব্যাংক কলোনি এলাকায় নিজ বাড়ি থেকে তাঁর লাশ উদ্ধার করা হয়।
মারা যাওয়া ছাত্রীর নাম জান্নাতুন ওয়াদিয়া। তাঁর বাবার নাম মতিউর রহমান। জান্নাতুন রাজশাহী মেডিকেল কলেজের এমবিবিএস তৃতীয় বর্ষের ছাত্রী ছিলেন।
পরিবারের সদস্যদের বরাত দিয়ে নগরের রাজপাড়া থানার ভারপ্রাপ্ত কর্মকর্তা (ওসি) হাফিজুর রহমান বলেন, আজ জান্নাতুন ওয়াদিয়ার তৃতীয় বর্ষের ফাইনাল পরীক্ষা ছিল। পরীক্ষা খারাপ হয়েছে বলে তিনি বাড়িতে জানান। এ সময় বাড়ির লোকজন তাঁকে বকাবকি করেন। এরপর তিনি নিজ ঘরে গিয়ে দরজা লাগিয়ে দেন। দীর্ঘ সময় তাঁর কোনো সাড়াশব্দ না পেয়ে পরিবারের লোকজন দরজা ভেঙে কক্ষে প্রবেশ করেন। এ সময় তাঁরা সিলিং ফ্যানের সঙ্গে গলায় ওড়না প্যাঁচানো অবস্থায় ওয়াদিয়ার লাশ ঝুলে থাকতে দেখেন।ওসি হাফিজুর রহমান বলেন, লাশের সুরতহাল করা হয়েছে। ময়নাতদন্তের বিষয়টি প্রক্রিয়াধীন।
