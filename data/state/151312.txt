
চট্টগ্রাম নগরের পাঁচলাইশে একটি কমিউনিটি সেন্টার থেকে আটক শিবিরের কর্মীদের গতকাল রোববার কারাগারে পাঠানো হয়েছে। নাশকতা পরিকল্পনার অভিযোগে তাঁদের আটক করা হয়েছিল। আটককৃতদের গত ৯ ডিসেম্বর ও ৬ ফেব্রুয়ারি পাঁচলাইশ এলাকায় পুলিশের সঙ্গে জামায়াতের কর্মীদের সংঘর্ষের ঘটনায় করা মামলায় গ্রেপ্তার দেখানো হয়। জানা গেছে, গত শনিবার নগরের কিং অব চিটাগং কমিউনিটি সেন্টার থেকে প্রথমে ২৫ ও পরে আরও অন্তত ১০ জনকে আটক করা হয়। পরে জিজ্ঞাসাবাদ শেষে ৩০ জনকে গ্রেপ্তার দেখানো হয়। শিবির পরিচালিত একটি কোচিং সেন্টারের এসএসসি উত্তীর্ণদের সংবর্ধনা অনুষ্ঠান থেকে তাঁদের আটক করা হয়। পাঁচলাইশ থানার উপপরিদর্শক ইয়াসমিন বেগম জানান, ৩০ জনকে গ্রেপ্তার দেখিয়ে আদালতের মাধ্যমে কারাগারে পাঠানো হয়।
