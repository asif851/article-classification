
যেসব গাড়ির রঙিন কাচ গাড়ি নির্মাণের সময় থেকেই সংযোজন করা হয়েছে, সেসব গাড়ির কাচ অপসারণ করা হবে না৷ যেসব গাড়ির জানালায় আলাদাভাবে রঙিন, কালো, মার্কারি, টিনটেড, অস্বচ্ছ ফিল্ম, পলিথিন ও প্লাস্টিকজাতীয় কৃত্রিম আবরণ রয়েছে, সেগুলোই অপসারণ করা হবে৷গত ৬ মে স্বরাষ্ট্র মন্ত্রণালয় থেকে এ-সংক্রান্ত আদেশ জারি করা হয়৷ ওই আদেশ ১০ মের পর থেকে কার্যকর করা হবে বলে উল্লেখ করা হয়৷সারা দেশে পুলিশ ১১ মে থেকে গাড়ির কৃত্রিম আবরণ অপসারণে অভিযান শুরু করে৷ অভিযোগ পাওয়া গেছে, অভিযানে নির্মাণের সময় সংযোজন করা রঙিন কাচের মালিকেরাও নানা হয়রানির শিকার হচ্ছেন৷ গাড়িতে স্থায়ী রঙিন কাচ, নাকি আলাদা আবরণ দিয়ে গ্লাস রঙিন করা হয়েছে, তা অনেক ক্ষেত্রে পুলিশ চিহ্নিত করতে পারছে না৷ সব গাড়ির কাচই খোঁচাখুঁচি করছে৷ এতে যাত্রীদের মধ্যে ক্ষোভের সৃষ্টি হয়েছে৷ প্রথম আলোর কার্যালয়ে ফোন করে অনেক ভুক্তভোগী তাঁদের ক্ষোভের কথা জানান৷গতকাল সেগুনবাগিচা এলাকার বাসিন্দা রমজান আলী প্রথম আলোকে বলেন, তাঁর গাড়িতে কারখানায় নির্মাণের সময় লাগানো স্থায়ী রঙিন কাচ আছে৷ কিন্তু এটি আলাদা আবরণ কি না, তা নিশ্চিত হতে পুলিশ ধারালো বস্তু দিয়ে খোঁচাখুঁচি করে দাগ ফেলে দিয়েছে৷জানতে চাইলে ঢাকা মহানগর পুলিশের গণসংযোগ বিভাগের উপকমিশনার মাসুদুর রহমান প্রথম আলোকে বলেন, স্বরাষ্ট্র মন্ত্রণালয়ের আদেশ মেনেই অভিযান চলছে৷ কেউ বাড়াবাড়ি করছে কি না, খতিয়ে দেখা হবে৷স্বরাষ্ট্র মন্ত্রণালয়ের আদেশে বলা হয়েছে, অপহরণসহ অপরাধ কর্মকাণ্ড পরিচালনার সময় অপরাধীরা কালো, রঙিন, মার্কারি ও অস্বচ্ছ কাচযুক্ত গাড়ি ব্যবহার করায় আইনশৃঙ্খলা রক্ষাকারী বাহিনীর পক্ষে গাড়ির আরোহী বা ভেতরে রাখা বস্তু শনাক্ত করা, অপরাধীদের গতিবিধির ওপর নজর রাখা ও প্রয়োজনীয় ব্যবস্থা নিতে সমস্যা হয়৷ এ জন্যই কৃত্রিম আবরণ অপসারণের এই আদেশ দেওয়া হয়েছে৷
