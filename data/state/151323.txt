
নারায়ণগঞ্জ আওয়ামী লীগের নেতা শামীম ওসমান বলেছেন, ‘২৪ অক্টোবরের পর বিএনপি-জামায়াত-হেফাজত, আইভী, রাব্বি (সাংস্কৃতিক ব্যক্তিত্ব রফিউর রাব্বি) কাউকেই মাঠে নামতে দেওয়া হবে না। নামলেই পেটানো হবে।’আজ মঙ্গলবার সন্ধ্যায় শহরের চাষাঢ়া জিয়া হলে জেলা আওয়ামী লীগের ব্যানারে আয়োজিত নিজের অনুগত ক্যাডার ও নেতা-কর্মীদের সভায় শামীম ওসমান এ কথা বলেন। সভায় নারায়ণগঞ্জের মেয়র, আওয়ামী লীগের চার সাংসদ ও মহানগর আওয়ামী লীগের সভাপতি—কেউই উপস্থিত ছিলেন না।শামীম ওসমান বলেন, ‘বর্তমান সরকার ২৪ জানুয়ারি পর্যন্ত ক্ষমতায় আছে। শেখ হাসিনার সরকার আবার ক্ষমতায় আসছে। এ ব্যাপারে আমি শতভাগ নিশ্চিত। শেখ হাসিনা আরেকবার প্রধানমন্ত্রী না হলে আমি হাতে চুড়ি ও কানে দুল পরে রাস্তায় রাস্তায় ঘুরব।’সন্ত্রাস নির্মূল ত্বকী মঞ্চের নেতাদের বিরুদ্ধে আক্রমণাত্মক বক্তব্য দেন শামীম ওসমান। সিটি করপোরেশনের মেয়র সেলিনা হায়াত্ আইভীর সমালোচনা করে তিনি বলেন, ‘আমি খালেদা জিয়ার বক্তব্য আমলে নিই। কিন্তু আইভীর বক্তব্য আমলে নিই না।’
নারায়ণগঞ্জের পরিবহন খাতে শামীম ওসমান ও তাঁর সহযোগীদের চাঁদাবাজি সম্পর্কে বিভিন্ন পরিবহন মালিকদের অভিযোগ প্রসঙ্গে আওয়ামী লীগের সাবেক এই সাংসদ বলেন, আইনশৃঙ্খলা রক্ষায় নিয়োজিত একটি বিশেষ বাহিনীর ছত্রছায়ায় বন্ধন, নসিব ও আনন্দ পরিবহনে বিএনপির লোকজনকে বসানো হয়েছে।
সিদ্ধিরগঞ্জ থানা আওয়ামী লীগের সভাপতি মুজিবুর রহমানের সভাপতিত্বে সভায় অন্যদের মধ্যে বক্তব্য দেন ফতুল্লা থানা আওয়ামী লীগের সভাপতি সাইফউল্লাহ বাদল, সাধারণ সম্পাদক শওকত আলী, ফতুল্লা থানা যুবলীগের সভাপতি মীর সোহেল, জেলা আওয়ামী লীগের আহ্বায়ক কমিটির সদস্য আনিসুর রহমান দীপু, মহানগর আওয়ামী লীগের সাধারণ সম্পাদক খোকন সাহা, সিদ্ধিরগঞ্জ থানা আওয়ামী লীগের সাধারণ সম্পাদক ইয়াসিন, বন্দর থানা আওয়ামী লীগের সভাপতি আবদুর রশিদ, সোনারগাঁও থানা আওয়ামী লীগের ভারপ্রাপ্ত সভাপতি সামসুল ইসলাম ভূঁইয়া, নগর স্বেচ্ছাসেবক লীগের সভাপতি নাজমুল আলম প্রমুখ।
