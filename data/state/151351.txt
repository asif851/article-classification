
রাজশাহী প্রকৌশল ও প্রযুক্তি বিশ্ববিদ্যালয়ের (রুয়েট) ২০১৭-২০১৮ শিক্ষাবর্ষে প্রথম বর্ষ স্নাতক কোর্সের ভর্তি পরীক্ষা আগামী ১০ নভেম্বর অনুষ্ঠিত হবে। আজ বুধবার বিশ্ববিদ্যালয়ের বিভিন্ন অনুষদের ডিন এবং বিভাগীয় প্রধানদের সমন্বয়ে অনুষ্ঠিত জরুরি সভায় এ সিদ্ধান্ত নেওয়া হয়।
বুধবার দুপুরে বিশ্ববিদ্যালয়ের পাঠানো সংবাদ বিজ্ঞপ্তিতে জানানো হয়, উপাচার্য অধ্যাপক মোহা. রফিকুল আলম বেগের সভাপতিত্বে অনুষ্ঠিত সভায় বলা হয়, আসন্ন প্রথম বর্ষ স্নাতক শ্রেণিতে ভর্তি পরীক্ষা পদ্ধতি গত বছরের মতোই বলবৎ থাকবে। ভর্তি পরীক্ষা-সংক্রান্ত যাবতীয় তথ্য শিগগিরই বিভিন্ন পত্রিকায় এবং বিশ্ববিদ্যালয়ের ওয়েবসাইটে (http://www.ruet.ac.bd/) প্রকাশ করা হবে।
সভায় ভারপ্রাপ্ত রেজিস্ট্রার অধ্যাপক মো. মোশাররাফ হোসেন, পুরকৌশল অনুষদের ডিন অধ্যাপক মোহা. আবদুস সোহবান, যন্ত্রকৌশল অনুষদের ডিন অধ্যাপক মো. শামীমুর রহমান, ইলেকট্রিক্যাল অ্যান্ড কম্পিউটার সায়েন্স ইঞ্জিনিয়ারিং অনুষদের ডিন অধ্যাপক এস এম আবদুর রাজ্জাক, অ্যাপ্লাইড সায়েন্স অ্যান্ড ইঞ্জিনিয়ারিং অনুষদের ডিন অধ্যাপক মো. মাজেদুর রহমানসহ বিভিন্ন বিভাগের প্রধানেরা উপস্থিত ছিলেন।
