
মৌলভীবাজারের বড়লেখা উপজেলার সহকারী কমিশনারের (ভূমি) কার্যালয়ে সম্প্রতি ক্লোজড সার্কিট (সিসি) ক্যামেরা স্থাপনসহ বিভিন্ন সতর্কতামূলক ব্যবস্থা নেওয়া হয়েছে। ভূমি কার্যালয়ের নিরাপত্তা ও দালালদের অপতৎপরতা ঠেকানোর জন্য সংশ্লিষ্ট কর্তৃপক্ষ এসব ব্যবস্থা নিয়েছে। ভূমি কার্যালয়ের কর্মকর্তাদের সূত্রে জানা গেছে, কার্যালয়টির বারান্দা দীর্ঘদিন ধরে খোলা থাকায় নিরাপত্তার ঘাটতি ছিল। এ কারণে সেখানে ফটকসহ চার পাশে গ্রিল স্থাপন করা হয়। এ ছাড়া বারান্দায় ও কর্মচারীদের কক্ষে দুটি সিসি ক্যামেরা স্থাপন করা হয়েছে। সহকারী কমিশনারের কক্ষ থেকে দুটি ক্যামেরা নিয়ন্ত্রণ করা হয়। কার্যালয়ের সহকারী কমিশনার (ভূমি) শারমিন সুলতানা গত বুধবার বলেন, ‘মূলত কার্যালয়ের নিরাপত্তা ও দালালদের অপতৎপরতা ঠেকানোর জন্য এসব ব্যবস্থা নেওয়া হয়েছে। সিটিজেন চার্টারটি (নাগরিক সেবা-সংক্রান্ত তথ্য-সংবলিত সাইনবোর্ড) আগে লোকজনের চোখে পড়ত না। এখন তা কার্যালয়ের সামনে লাগানো হয়েছে। এ ছাড়া এখানে সেবা নিতে আসা লোকজনের জন্য একটি হেল্প ডেস্ক স্থাপন করা হচ্ছে।’
