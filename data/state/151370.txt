
ভারতে ব্যান্ডউইট্থ রপ্তানির চুক্তির আওতায় বাংলাদেশ অপটিক্যাল ফাইবার সংযোগ স্থাপনের কাজ শেষ করেছে। বাংলাদেশ ও ভারতের মধ্যকার আখাউড়া-আগরতলা সীমান্তের জিরো পয়েন্টে গত সোমবার এ সংযোগ স্থাপনের কাজ শেষ হয়। তবে ভারতীয় অংশে অপটিক্যাল ফাইবার সংযোগ স্থাপনের কাজ এখনো শেষ হয়নি।বাংলাদেশ অংশে অপটিক্যাল ফাইবার সংযোগ স্থাপনের কাজটি করেছে সরকারি প্রতিষ্ঠান বাংলাদেশ টেলিকমিউনিকেশনস কোম্পানি লিমিটেড (বিটিসিএল)। গতকাল বৃহস্পতিবার সংস্থাটি এক সংবাদ বিজ্ঞপ্তিতে এ তথ্য জানিয়েছে।বাংলাদেশ থেকে ভারতের পূর্বাঞ্চলের সাত রাজ্যে (সেভেন সিস্টার হিসেবে পরিচিত) ব্যান্ডউইট্থ রপ্তানির জন্য গত জুনেভারতের প্রধানমন্ত্রী নরেন্দ্র মোদির বাংলাদেশ সফরের সময় বাংলাদেশ সাবমেরিন কেব্ল কোম্পানি লিমিটেড (বিএসসিসিএল) ও ভারত সঞ্চার নিগার লিমিটেডের (বিএসএনএল) মধ্যে চুক্তি হয়।চুক্তি অনুযায়ী, ভারতের বিএসএনএল বাংলাদেশ থেকে প্রাথমিকভাবে ১০ জিবিপিএস (গিগা বিট প্রতি সেকেন্ড) ব্যান্ডউইট্থ নেবে। বর্তমানে বাংলাদেশের বিএসসিসিএলের হাতে ২০০ জিবিপিএস ব্যান্ডউইট্থ রয়েছে। এর মধ্যে ব্যবহৃত হচ্ছে মাত্র ৪৩ জিবিপিএস। বাকি ১৫৭ জিবিপিএস থেকে ১০ জিবিপিএস ভারতের সাত অঙ্গরাজ্যে রপ্তানি করা হবে।বাংলাদেশ ও ভারতের মধ্যকার চুক্তি অনুয়ায়ী, চলতি বছরের ৫ সেপ্টেম্বর ব্যান্ডউইট্থ রপ্তানি শুরু হওয়ার কথা ছিল। কিন্তু তা হয়নি। এখন বিএসসিসিএল আশা করছে, আগামী ডিসেম্বর থেকে এ রপ্তানি শুরু হতে পারে। রপ্তানি শুরুর পরে পরিস্থিতি মূল্যায়ন করে ব্যান্ডউইট্থ বাড়ানোর ব্যবস্থা করা হতে পারে বলেও চুক্তিতে উল্লেখ আছে।
