
গুরুতর আহত চাঁপাইনবাবগঞ্জের ইউনিয়ন পরিষদ (ইউপি) সদস্য নূরজাহান বেগম সুস্থ হতে আরও তিন থেকে ছয় মাস সময় লাগতে পারে বলে জানিয়েছেন চিকিৎসকেরা। নূরজাহান বর্তমানে রাজধানীর জাতীয় অর্থোপেডিক হাসপাতাল ও পুনর্বাসন কেন্দ্রে (পঙ্গু হাসপাতাল) চিকিৎসাধীন।নূরজাহান চাঁপাইনবাবগঞ্জের শিবগঞ্জ উপজেলার মোবারকপুর ইউপি সদস্য। ২২ জানুয়ারি শিবগঞ্জ উপজেলার কলাবাড়ি এলাকায় বাস থেকে নামিয়ে নূরজাহানের ওপর হামলা চালানো হয়। বিএনপির কর্মীরা এ হামলা করেছে বলে আভিযোগ করেন নূরজাহান। কেটে দেওয়া হয় তাঁর হাত ও পায়ের রগ। গুরুতর আহত অবস্থায় তাঁকে প্রথমে স্থানীয় হাসপাতালে নেওয়া হয়, পরে সেখান থেকে পঙ্গু হাসপাতালে স্থানান্তরিত করা হয়। এ ঘটনায় ২৪ জানুয়ারি নূরজাহানের মা মারজিনা বেগম বাদী হয়ে ২৩ জনের নাম উল্লেখ ও অজ্ঞাত আরও ১০-১৫ জনকে আসামি করে শিবগঞ্জ থানায় একটি মামলা করেন।গতকাল দুপুর ১২টার দিকে পঙ্গু হাসপাতালে গিয়ে দেখা যায়, হাত-পায়ে ব্যান্ডেজ নিয়ে বেডে শুয়ে দর্শনার্থীদের সঙ্গে কথা বলছেন নূরজাহান। এ সময় হাসপাতালের চিকিৎসক জাহাঙ্গীর আলমসহ অন্য চিকিৎসকেরা নূরজাহানের শারীরিক অবস্থার খোঁজখবর নেন।জাহাঙ্গীর আলম বলেন, নূরজাহানের সুস্থ হতে আরও সময় লাগবে। অন্তত তিন থেকে ছয় মাস সময় লাগতে পারে।
