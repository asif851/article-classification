
ঈদ উপলক্ষে সদরঘাট থেকে দেশের দক্ষিণাঞ্চলের বিভিন্ন রুটে অগ্রিম টিকিট বিক্রির তারিখ ঘোষণা করা হয়েছে। ১৫ জুন থেকে অগ্রিম টিকিট বিক্রি শুরু হবে।
আজ রোববার বেলা ১১টার দিকে ঢাকা নদীবন্দর সদরঘাট টার্মিনাল মিলনায়তনে নৌ নিরাপত্তা ও ট্রাফিক বিভাগ আয়োজিত সমন্বয় সভায় এই সিদ্ধান্ত হয়।
সভায় সভাপতিত্ব করেন নৌ নিরাপত্তা ও ট্রাফিক বিভাগের পরিচালক আবু জাফর হাওলাদার। প্রধান অতিথি ছিলেন বিআইডব্লিউটিএর চেয়ারম্যান কমোডর এম. মোজাম্মেল হক।
সভায় জানানো হয়, ১৫ জুন সকাল থেকে অগ্রিম টিকিট বিক্রি শুরু হবে। সদরঘাট লঞ্চ টার্মিনালের কাউন্টার থেকে ভিআইপি এবং প্রথম ও দ্বিতীয় শ্রেণির কেবিনের অগ্রিম টিকিট সংগ্রহ করা যাবে।
লঞ্চের অগ্রিম টিকিটের ক্ষেত্রে সরকার নির্ধারিত ভাড়া নেওয়া হবে বলে সভা থেকে জানানো হয়েছে।
সভায় বলা হয়, ঈদ উপলক্ষে ২০ জুন থেকে নিয়মিত লঞ্চের বাইরে বিশেষ লঞ্চ চলাচল শুরু হবে।
ঢাকা নদীবন্দর সদরঘাট টার্মিনাল সূত্রে জানা যায়, নদীপথে যাত্রী নিয়ে প্রতিদিন দক্ষিণাঞ্চলের ৪১টি রুটে শতাধিক বেসরকারি লঞ্চ চলাচল করছে। এসব লঞ্চে প্রায় ১০ হাজার ভিআইপি, প্রথম ও দ্বিতীয় শ্রেণির কেবিন আছে।
নৌ নিরাপত্তা ও ট্রাফিক বিভাগ জানিয়েছে, ঈদ উপলক্ষে যাত্রীদের নির্বিঘ্নেœবাড়ি ফেরার জন্য বিআইডব্লিউটিএ কর্তৃপক্ষ সব ধরনের ব্যবস্থা গ্রহণ করছে।
