
নারায়ণগঞ্জ-৪ (ফতুল্লা-সিদ্ধিরগঞ্জ) আসনের আওয়ামী লীগের সাংসদ এ কে এম শামীম ওসমান বলেছেন, আওয়ামী লীগে কোনো বিভেদ নেই। প্রধানমন্ত্রী শেখ হাসিনা সেলিনা হায়াৎ আইভীকে নৌকা দিয়েছেন। আইভীই যোগ্য প্রার্থী। ‘নেত্রী’ নির্দেশ দিলে সংসদ সদস্য পদ ছেড়ে আইভীর পক্ষে মাঠে নামতে প্রস্তুত আছেন তিনি ।গতকাল শুক্রবার বিকেলে ঢাকা-নারায়ণগঞ্জ লিংক রোডের পাশে ফতুল্লার লামাপাড়ায় নাসিম ওসমান মেমোরিয়াল পার্কে আয়োজিত সংবাদ সম্মেলনে শামীম ওসমান এসব কথা বলেন। তিনি বলেন, ‘আগামী শনিবার আমি পার্লামেন্ট থেকে পদত্যাগ করে আমার ছোট বোন আইভীর সঙ্গে প্রতিটি ঘরে ঘরে যাব। আর এই সুযোগ যদি আমার নেত্রী না দেন, তাহলে সিটি করপোরেশনের বাইরে বসে নির্বাচনী কাজ করার অধিকার আমার আছে।’বিগত সিটি করপোরেশন নির্বাচনে আইভীর কাছে পরাজিত শামীম ওসমান বলেন, ‘আইভীর প্রতি আমার রাগ, দুঃখ, ক্ষোভ, অভিমান নেই। তবে শাস্তি আমি আইভীকে একটা দেব, সেই শাস্তি হবে ২২ ডিসেম্বর নির্বাচনে জয়ের পরে শেখ হাসিনার কাছে যখন যাব, ওকে (আইভী) বলব, তোমার ফাইন হয়েছে, আমাদের প্রচুর পরিমাণে আইসক্রিম খাওয়াও।’
