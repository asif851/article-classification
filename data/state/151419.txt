
বরিশালে গ্রহীতাদের নামে ঋণ তুলে আত্মসাতের দায়ে গ্রামীণ ব্যাংকের সাবেক দুই কর্মকর্তাকে ১০ বছর করে কারাদণ্ড দিয়েছেন আদালত। এ ছাড়া উভয়কে পাঁচ লাখ টাকা করে জরিমানা, অনাদায়ে আরও ছয় মাস করে কারাদণ্ড দেওয়া হয়েছে। অভিযোগ প্রমাণিত না হওয়ায় এক ব্যক্তিকে বেকসুর খালাস দেওয়া হয়েছে।
গতকাল মঙ্গলবার দুপুরে বরিশালের বিভাগীয় বিশেষ জজ আদালতের বিচারক দিলীপ কুমার ভৌমিক ওই রায় ঘোষণা করেন।
গ্রামীণ ব্যাংকের বরিশাল সদর উপজেলার রায়পাশা-কড়াপুর শাখার সাবেক ব্যবস্থাপক দেলোয়ার হাসান ও কর্মকর্তা মো. শাহ আলমের বিরুদ্ধে ওই রায় দেন আদালত।
রায় ঘোষণার সময় খালাস পাওয়া কর্মকর্তা মো. মনিরুল ইসলাম আদালতে উপস্থিত ছিলেন। তবে দণ্ডপ্রাপ্ত আসামি দেলোয়ার হোসেন ও শাহ আলম পলাতক রয়েছেন।
আদালত সংশ্লিষ্ট সূত্র জানায়, ২০১১ সালের ২৭ ফেব্রুয়ারি থেকে ৭ জুলাই পর্যন্ত দণ্ডপ্রাপ্ত আসামিরা ব্যাংকের পাঁচজন গ্রাহকের নামে ১ লাখ ৭৭ হাজার টাকা ঋণ উত্তোলন করেন। ওই টাকা আত্মসাৎ করার অভিযোগে ২০১৩ সালের ২৪ নভেম্বর দুর্নীতি দমন কমিশন বরিশালের সহকারী পরিচালক ওয়াজেদ আলী গাজী বাদী হয়ে বরিশাল কোতোয়ালি মডেল থানায় একটি মামলা করেন। ২০১৫ সালের ২৬ ফেব্রুয়ারি দুদকের উপসহকারী পরিচালক নাজিমউদ্দিন তিনজনকে অভিযুক্ত করে অভিযোগপত্র জমা দেন। বিচারক ১২ জনের সাক্ষ্য গ্রহণ শেষে গতকাল ওই রায় ঘোষণা করেন।
 
