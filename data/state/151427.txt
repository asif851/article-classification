
বিএনপির নেতৃত্বাধীন ২০-দলীয় জোট আগামীকাল সোমবার থেকে আবারও হরতাল ডেকেছে। এবার ঢাকা ও চট্টগ্রাম মহানগর ছাড়া সারা দেশে সোমবার সকাল ছয়টা থেকে বুধবার সকাল ছয়টা পর্যন্ত টানা ৪৮ ঘণ্টার হরতাল ডাকা হয়েছে।
আজ রোববার এক বিবৃতিতে জোটের পক্ষে বিএনপির যুগ্ম মহাসচিব বরকত উল্লাহ এই কর্মসূচি ঘোষণা করেন।
সর্বশেষ গত সপ্তাহের বুধবার সকালে টানা ৭২ ঘণ্টার হরতাল শেষ হয়। এর মধ্যে স্বাধীনতা দিবস ও সিটি করপোরেশন নির্বাচনকে সামনে রেখে এই কর্মসূচি থেকে বিরত ছিল বিএনপি।
জোটের সূত্র জানায়, সিটি করপোরেশন নির্বাচনকে সামনে রেখে ঢাকা ও চট্টগ্রাম মহানগর হরতালের আওতামুক্ত রাখা হয়েছে। তবে সারা দেশে লাগাতার অবরোধ অব্যাহত থাকছে।
বিবৃতিতে জানানো হয়, বিএনপির যুগ্ম মহাসচিব সালাহ উদ্দিন আহমেদসহ বিরোধী দলের ‘গুম করা’ নেতা-কর্মীদের অবিলম্বে তাঁদের পরিবারের কাছে ফিরিয়ে দেওয়া, অন্যায়ভাবে মিথ্যা মামলায় গ্রেপ্তার করা বিএনপি ও ২০-দলীয় জোটের নেতাদের মুক্তি এবং নির্দলীয় ও নিরপেক্ষ সরকার ব্যবস্থার অধীনে জাতীয় সংসদ নির্বাচনের দাবিতে এই কর্মসূচি ঘোষণা করা হয়েছে।
