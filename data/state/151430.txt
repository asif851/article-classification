
রাজবাড়ীর গোয়ালন্দ উপজেলায় ডিবি পুলিশ পরিচয়ে প্রতারণা করতে গিয়ে আটক হয়েছেন দুই ব্যক্তি। আজ শনিবার সকাল ১০টার দিকে গোয়েন্দা পুলিশের (ডিবি) একটি দল রাজবাড়ী শহরের নতুন বাজার এলাকা থেকে তাঁদের আটক করে।
আটক দুজন হলেন গোয়ালন্দ পৌরসভার ৭নং ওয়ার্ডের কাজীপাড়া মহল্লার রনি ব্যাপারী (৩৮) ও ৯নং ওয়ার্ডের ইবাদ আলী মিস্ত্রির পাড়া মহল্লার সোহরাপ মোল্লা (৩৮)।
রাজবাড়ী গোয়েন্দা পুলিশের ভারপ্রাপ্ত কর্মকর্তা (ওসি) তায়াবীর রহমান সাংবাদিকদের জানান, আজ সকালে রাজবাড়ী শহরের নতুন বাজার বাসস্ট্যান্ড এলাকায় যাত্রীবাহী বাসে ডিবি পুলিশ পরিচয় দিয়ে রনি ব্যাপারী ও সোহরাপ মোল্লা যাত্রীদের ব্যাগ তল্লাশি করতে থাকে। এ সময় তাঁদের আচরণে স্থানীয়দের সন্দেহ হলে রাজবাড়ীর গোয়েন্দা পুলিশে খবর দেয়। খবর পেয়ে ডিবি পুলিশের একটি দল সেখানে অভিযান চালিয়ে তাঁদের আটক করে। এ সময় তাঁদের কাছ থেকে দুটি ভুয়া পরিচয়পত্র উদ্ধার করা হয়।
ওসি আরও জানান, তারা দীর্ঘদিন ধরে ডিবি পুলিশ পরিচয় দিয়ে বিভিন্ন স্থানে প্রতারণা করে আসছিলেন। এ ছাড়া তাঁদের বিরুদ্ধে গোয়ালন্দ ঘাট থানায় মাদকের একাধিক মামলাও রয়েছে।
 
