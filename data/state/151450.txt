
উল্টো পথে চলে গতকাল রোববার ধরা পড়ে মামলা হয়েছিল পল্লী উন্নয়ন ও সমবায় মন্ত্রণালয়ের সচিব মাফরুহা সুলতানার গাড়িচালকের বিরুদ্ধে। আজ আবারও উল্টো পথে গাড়ি চালিয়ে ধরা পড়েছেন সেই চালক। পার্থক্য শুধু এই, গতকাল তিনি ধরা পড়েছিলেন হেয়ার রোডে আর আজ ধরা পড়েছেন বাংলা মোটরে। দুই দিনই সচিব গাড়িতে ছিলেন। 
মাহফুজা সুলতানার গাড়ির চালক বাবুল মোল্লা গতকাল মামলা দেওয়ার সময় এক সার্জেন্টকে বলেছিলেন, নতুন কোনো আইন হয়েছে নাকি?

আজ আবার তাঁকে উল্টো পথে আসার কারণ জানতে চাওয়া হলেও তিনি কিছু বলেননি। এ ছাড়া আজ সোমবার বিকেল সাড়ে চারটা থেকে বাংলামোটরে অভিযান শুরু হয়। এখানে ঢাকা মহানগর পুলিশের অতিরিক্ত কমিশনার (ট্রাফিক) মোসলেহ উদ্দিন আহমেদ, যুগ্ম কমিশনার ট্রাফিক দক্ষিণ মফিজউদ্দিন আহমেদ, উপকমিশনার দক্ষিণ রিফাত আহমেদ শামীমসহ ঊর্ধ্বতন কর্মকর্তারা উপস্থিত ছিলেন। সাড়ে চারটা থেকে সাড়ে ছয়টা পর্যন্ত দুই ঘণ্টার অভিযানে সমবায় সচিবের গাড়ি ছাড়াও পুলিশের এসপি পদমর্যাদার গাড়িসহ বেশ কিছু মোটরসাইকেল জরিমানার শিকার হয়েছে। পুলিশ জানিয়েছে, অভিযান চলবে।
আরও পড়ুন :
উল্টো পথে গাড়ি চলছেই
‘আপনারা আসেন, স্যারদের মুখটা জাতি দেখুক’
উল্টো পথে গাড়ি, রাস্তায় নেমে আটকালেন দুদক চেয়ারম্যান
