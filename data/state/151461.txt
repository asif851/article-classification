
দেশে আজ শনিবার রাত ৯টা পর্যন্ত ৯ হাজার ৩৫৬ মেগাওয়াট বিদ্যুৎ উৎপাদন হয়েছে। এটাই এ পর্যন্ত দেশের সর্বোচ্চ বিদ্যুৎ উৎপাদনের রেকর্ড। এর আগে সর্বোচ্চ বিদ্যুৎ উৎপাদনের রেকর্ড ছিল ৯ হাজার ২০০ মেগাওয়াট।
বিদ্যুৎ উন্নয়ন বোর্ডের (পিডিবি) পরিচালক (জনসংযোগ) সাইফুল হাসান চৌধুরী মুঠোফোনের খুদে বার্তার মাধ্যমে প্রথম আলোকে এ তথ্যের সত্যতা নিশ্চিত করেছেন।
সম্প্রতি বিদ্যুতের চাহিদা ও সরবরাহের মধ্যে প্রায় তিন হাজার মেগাওয়াট ঘাটতি দেখা দেয়। এতে দেশ তিন হাজার মেগাওয়াট লোডশেডিংয়ের কবলে পড়ে। গ্রামাঞ্চল ও মফস্বল শহরে লোডশেডিং হচ্ছে প্রায় ১০ ঘণ্টা করে। ঢাকা, চট্টগ্রাম, সিলেট, খুলনা, রাজশাহীর মতো বড় বড় শহর-নগরেও লোডশেডিং হচ্ছে দফায় দফায়। সঙ্গে কোথাও কোথাও রয়েছে লো-ভোল্টেজের সমস্যা। একদিকে টানা কয়েক দিন বৃষ্টিহীন জ্যৈষ্ঠের দাবদাহ সারা দেশে বিদ্যুতের চাহিদা বাড়িয়েছে, অন্যদিকে বেশ কয়েকটি বড় বিদ্যুৎকেন্দ্রে উৎপাদন বন্ধ রয়েছে। এর মধ্যে কয়েকটি কেন্দ্র বন্ধ রাখা হয়েছে মেরামত-রক্ষণাবেক্ষণের জন্য, যাতে আসন্ন রমজানের বাড়তি চাহিদা পূরণে সমস্যা না হয়। আর দু-একটি কেন্দ্র হঠাৎ বন্ধ হয়ে যায় কারিগরি কারণে।
পিডিবি সূত্র জানায়, মেরামত-রক্ষণাবেক্ষণের জন্য বন্ধ রাখা অন্য কেন্দ্রগুলোর মধ্যে মেঘনাঘাট ৪৫০ মেগাওয়াট ক্ষমতার কেন্দ্রটি ২৭ মে নাগাদ চালু হতে পারে। আশুগঞ্জ ৩৬০ মেগাওয়াট ক্ষমতার কেন্দ্র চালু হতে ২৯ মে গড়িয়ে যেতে পারে। এ ছাড়া ভেড়ামারা ২১৪ ও বড়পুকুরিয়া ২১০ মেগাওয়াট কেন্দ্র চালু হতেও কয়েক দিন সময় লাগতে পারে।
আরও পড়ুন...৩০০০ মেগাওয়াট লোডশেডিংয়ের কবলে দেশ
