
ঢাকার সাভারের ব্যাংকটাউন এলাকায় গতকাল বৃহস্পতিবার রাতে আলাউদ্দিন (৪৫) নামের এক আওয়ামী লীগ নেতাকে গুলি করে মোটরসাইকেল ছিনতাই করেছে সন্ত্রাসীরা। গুরুতর আহত অবস্থায় তাঁকে সাভারের একটি হাসপাতালে ভর্তি করা হয়েছে।আলাউদ্দিন কেরানীগঞ্জের হযরতপুর ইউনিয়ন আওয়ামী লীগের সাধারণ সম্পাদক। তিনি সাভারের ব্যাংকটাউন এলাকায় থাকতেন। বুধবার রাতেও আশুলিয়ার বিশমাইল এলাকা থেকে একটি মোটরসাইকেল ছিনতাই হয়।সাভার মডেল থানার পুলিশ ও পারিবারিক সূত্রে জানা গেছে, হযরতপুর থেকে সাভারে ফেরার পথে গতকাল সন্ধ্যা সাতটার দিকে আলাউদ্দিন ঢাকা-আরিচা মহাসড়কের ব্যাংকটাউন এলাকায় কর্ণপাড়া সেতুর কাছে পৌঁছালে সন্ত্রাসীরা একটি প্রাইভেট কার ও মোটরসাইকেল নিয়ে তাঁর গতিরোধ করে। এরপর সন্ত্রাসীরা তাঁকে চাপাতি দিয়ে আঘাত করতে চাইলে তিনি মোটরসাইকেল থেকে লাফিয়ে দৌড়ে পালানোর চেষ্টা করেন। এ সময় সন্ত্রাসীরা তাঁকে লক্ষ্য করে গুলি ছুড়লে দুই পায়ে গুলি লাগে। এর পরই সন্ত্রাসীরা মোটরসাইকেল নিয়ে পালিয়ে যায়। পরে স্থানীয়দের সহায়তায় তাঁকে সাভারের এনাম মেডিকেল কলেজ হাসপাতালে নিয়ে ভর্তি করা হয়।আলাউদ্দিনের ছোট ভাই নাসির উদ্দিন বলেন, দলীয় কোন্দলেন জের ধরে তাঁর ভাইকে হত্যার উদ্দেশ্যে কেউ গুলি করে থাকতে পারে।ঘটনার সত্যতা নিশ্চিত করে সাভার থানার ভারপ্রাপ্ত কর্মকর্তা (ওসি) মোস্তফা কামাল বলেন, পূর্বশত্রুতার জের ধরে কেউ তাঁকে গুলি করেছে বলে ধারণা করা হচ্ছে।
