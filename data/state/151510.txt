
ব্রাহ্মণবাড়িয়ার কসবা উপজেলার ৫০ শয্যার স্বাস্থ্য কমপ্লেক্সের ফাটল দেখা দেওয়া সম্প্রসারিত ভবনটি গতকাল শুক্রবার আনুষ্ঠানিকভাবে উদ্বোধন করা হয়েছে।গতকাল দুপুরে ব্রাহ্মণবাড়িয়া-৪ (কসবা-আখাউড়া) আসনের সাংসদ ও পার্বত্য চট্টগ্রামবিষয়ক মন্ত্রণালয়-সম্পর্কিত সংসদীয় স্থায়ী কমিটির সভাপতি মোহামঞ্চদ শাহ আলম ভবনটির উদ্বোধন করেন।সিভিল সার্জন মো. আবু ছাইদের সভাপতিত্বে অনুষ্ঠানে পুলিশ সুপার মো. মনিরুজ্জামান, উপজেলা পরিষদের চেয়ারম্যান রুহুল আমিন ভূঁইয়া, উপজেলা নির্বাহী কর্মকর্তা জালাল সাইফুর রহমান প্রমুখ উপস্থিত ছিলেন।হাসপাতাল সূত্র জানায়, ৫০ শয্যা হাসপাতালের প্রশাসনিক অনুমোদন হয়েছে। কিন্তু লোকবলের অনুমোদন হয়নি। ফলে ৩১ শয্যার লোকবল দিয়েই সেবা কার্যক্রম চালাতে হবে। ৩১ শয্যার কসবা উপজেলা স্বাস্থ্য কমপ্লেক্সকে ৫০ শয্যায় উন্নীত করতে ২০০৯ সালে ভবন নির্মাণের জন্য দরপত্র আহ্বান করা হয়।
