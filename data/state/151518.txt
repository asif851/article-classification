
সীমানাপ্রাচীরের নির্মাণকাজ অব্যাহত রেখে চট্টগ্রাম বিশ্ববিদ্যালয় কর্তৃপক্ষ হাইকোর্টের আদেশ অমান্য করছে বলে স্থানীয় বাসিন্দারা অভিযোগ করেছেন। গতকাল শনিবার দুপুরে চট্টগ্রাম প্রেসক্লাবে জোবরা-ফতেপুর জনস্বার্থ রক্ষা কমিটির উদ্যোগে অনুষ্ঠিত সংবাদ সম্মেলনে এ অভিযোগ করা হয়। সংবাদ সম্মেলনে লিখিত বক্তব্য পড়েন সংগঠনটির সভাপতি মো. শাহ আলম।লিখিত বক্তব্যে বলা হয়, ২০১৬ সালের জানুয়ারি মাসে এলাকাবাসীর করা আবেদনের পরিপ্রেক্ষিতে সম্প্রতি হাইকোর্ট বসতভিটার ওপর দিয়ে নির্মাণকাজ না করার নির্দেশ দিয়েছেন। কিন্তু বিশ্ববিদ্যালয় কর্তৃপক্ষ হাইকোর্টের রায় অমান্য করে সীমানাপ্রাচীর নির্মাণ করে যাচ্ছে। স্থানীয় এলাকাবাসী বিশ্ববিদ্যালয় প্রশাসনের কাছে দাবি জানিয়েছিল, উভয় পক্ষের সার্ভেয়ার দিয়ে যৌথ পরিমাপের মাধ্যমে দীর্ঘদিনের পথ ও রাস্তা বন্ধ না করে বিশ্ববিদ্যালয়ের লিজ চুক্তি ও গেজেট নোটিফিকেশন যাচাই করে সীমানাপ্রাচীর নির্মাণ করা হোক। কিন্তু জনগণের নিবেদন ও হাইকোর্টের নির্দেশনাকে অবজ্ঞা করার পাশাপাশি মানবাধিকার লঙ্ঘন করা হচ্ছে।সংবাদ সম্মেলনে উপস্থিত ছিলেন জোবরা-ফতেপুর জনস্বার্থ রক্ষা কমিটির সাধারণ সম্পাদক আমির হোসেনসহ মো. সরওয়ার হোসেন, মো. হারুন, মো. আবদুল হক, মো. জাফর প্রমুখ।সংবাদ সম্মেলনে করা অভিযোগের বিষয়ে চট্টগ্রাম বিশ্ববিদ্যালয়ের রেজিস্ট্রার (ভারপ্রাপ্ত) মো. কামরুল হুদা প্রথম আলোকে বলেন, ‘হাইকোর্টের রায় অমান্য করার প্রশ্নই আসে না। বরং হাইকোর্টের রায়ের প্রতি সম্মান রেখে রিট আবেদনকারীদের ৩০ আগস্ট আলোচনার জন্য ডাকা হয়েছে। এ আলোচনা নিরপেক্ষ হওয়ার জন্য জেলা প্রশাসনের পক্ষ থেকেও প্রতিনিধি উপস্থিত থাকবেন।’
