
চট্টগ্রাম সিটি করপোরেশন নির্বাচনে মেয়র পদে বর্তমান মেয়র এম মনজুর আলমকে সমর্থন দিয়েছে চট্টগ্রাম মহানগর, উত্তর ও দক্ষিণ জেলা বিএনপি। আজ বৃহস্পতিবার সকালে চট্টগ্রাম মহানগর বিএনপির সভাপতি আমীর খসরু মাহমুদ চৌধুরী নগরের মেহেদিবাগের বাসায় সাংবাদিকদের সঙ্গে আলাপকালে এ সমর্থনের কথা জানান।এ সময় বিএনপির কেন্দ্রীয় ভাইস চেয়ারম্যান আবদুল্লাহ আল নোমান, দক্ষিণ জেলা বিএনপির সভাপতি জাফরুল ইসলাম চৌধুরী, উত্তর জেলার সাবেক সভাপতি এস এম ফজলুল হক এবং বর্তমান সদস্যসচিব কাজী হাসান, মহানগরের সহসভাপতি শামসুল আলম ও আবু সুফিয়ান, কেন্দ্রীয় বিএনপির সদস্য মাহবুবুর রহমান প্রমুখ উপস্থিত ছিলেন। মেয়র পদপ্রার্থী মনজুর এ সময় উপস্থিত ছিলেন।পরে আবদুল্লাহ আল নোমান ও আমীর খসরু মাহমুদ চৌধুরী প্রথম আলোকে জানান, চট্টগ্রাম উত্তর, দক্ষিণ ও মহানগর বিএনপি সম্মিলিতভাবে মনজুরের পক্ষে কাজ করবে। গতবার তাঁকে যেভাবে জেতানো হয়েছিল, এবারও সেভাবে তাঁর জয় নিশ্চিত করা হবে। কেন্দ্র থেকে সমর্থনের ব্যাপারে তাঁরা বলেন, কেন্দ্র যখন দেবে তখন দেখা যাবে, কিন্তু চট্টগ্রামের তিনটি জেলা বর্তমানে তাঁর জন্য কাজ করবে।
