
চাকমা, মারমা, ম্রো, চাক, তঞ্চঙ্গ্যা, সাঁওতাল—ছয়টি ক্ষুদ্র জাতিসত্তার ভাষার বর্ণ নিয়ে চট্টগ্রামে মিছিল ও সমাবেশ করেছে পাহাড়ি ছাত্র পরিষদ (পিসিপি)। গতকাল শুক্রবার বেলা সাড়ে ১১টায় চট্টগ্রাম কেন্দ্রীয় শহীদ মিনারের সামনে আন্তর্জাতিক মাতৃভাষা দিবস উপলক্ষে এ সমাবেশের আয়োজন করা হয়।
সমাবেশে বক্তারা বলেন, পাঁচটি ক্ষুদ্র জাতিসত্তার মাতৃভাষায় প্রাক্-প্রাথমিক শিক্ষা চালু করা হয়েছে। এখনো সব জায়গায় ঠিকমতো বই পৌঁছায়নি। পর্যাপ্ত পরিমাণ বইও ছাপা হয়নি। শিক্ষকদের প্রস্তুতিমূলক প্রশিক্ষণও দেওয়া হয়নি। সরকার দায়সারাভাবে এ কাজটা করেছে বলে বক্তারা অভিযোগ করেন। সব জাতিসত্তার মানুষদের জন্য মাতৃভাষায় প্রাথমিক শিক্ষা চালু এবং দেশের সব ভাষা সংরক্ষণ ও বিকাশে প্রয়োজনীয় পদক্ষেপ নিতে সরকারের কাছে দাবি জানান তাঁরা।
সমাবেশে বক্তব্য দেন চট্টগ্রাম বিশ্ববিদ্যালয়ের শিক্ষা ও গবেষণা ইনস্টিটিউটের সহযোগী অধ্যাপক মো. আমির উদ্দিন, পিসিপির কেন্দ্রীয় সাধারণ সম্পাদক অনিল চাকমা, সহসভাপতি বিপুল চাকমা, সাংগঠনিক সম্পাদক সুনয়ন চাকমা, ছাত্র ফেডারেশনের (গণসংহতি আন্দোলন) নগর সভাপতি শওকত আলী, হিল উইমেন্স ফেডারেশনের সদস্য মন্টি চাকমা, ছাত্র ফেডারেশনের (গণতান্ত্রিক বিপ্লবী জোট) চট্টগ্রাম নগর কমিটির তথ্য ও প্রচার সম্পাদক কাজী আরমান প্রমুখ।
সমাবেশের আগে নগরের চেরাগি পাহাড় মোড় থেকে ছয়টি ভাষার বর্ণ নিয়ে মিছিল বের করা হয়। নগরের গুরুত্বপূর্ণ সড়ক ঘুরে শহীদ মিনারের সামনে এসে শেষ হয় মিছিল।
 
