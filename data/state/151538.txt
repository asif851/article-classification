
নারায়ণগঞ্জে পরিবেশ দূষণের অভিযোগে তিনটি কারখানাকে ৫০ লাখ ৩২ টাকা জরিমানা করেছে পরিবেশ অধিদপ্তর। আজ বৃহস্পতিবার পরিবেশ অধিদপ্তরের পরিচালক (মনিটরিং অ্যান্ড এনফোর্সমেন্ট) এ কে এম মিজানুর রহমান ওই তিন কারখানার মালিকের প্রতিনিধিকে তলব করে শুনানি শেষে এ জরিমানা করেন।
পরিবেশ অধিদপ্তর থেকে পাঠানো প্রেস বিজ্ঞপ্তিতে জানানো হয়, পরিবেশের জন্য মারাত্মক ক্ষতিকর দূষিত তরল বর্জ্য অপরিশোধিত অবস্থায় সরাসরি পরিবেশে নির্গমন করে পরিবেশ ও প্রতিবেশের ক্ষতিসাধনের অভিযোগে নারায়ণগঞ্জের থ্রি-স্টার ডাইং (থ্রি-স্টার ফেব্রিকস (প্রাইভেট) লি.)-কে ৪৭ লাখ ৪৩ হাজার টাকা, আল বারাকা ওয়াশিং (আল ফজল ওয়াশিং)-কে ২ লাখ ৫৬ হাজার এবং অনি ডাইং অ্যান্ড ইউসুফ আলী টেক্সটাইল-কে ৩৩ হাজার টাকা জরিমানা করা হয়। এর আগে, নিয়মিত মনিটরিং কার্যক্রমের অংশ হিসেবে এনফোর্সমেন্ট উইং জেলার বিভিন্ন স্থানে বিভিন্ন কারখানায় পরিদর্শন করেন। পরে, অনিয়ম ও দূষণের দায়ে এ তিনটি কারখানাকে জরিমানা করা হয়। কারখানাগুলোকে ক্ষতিপূরণ আরোপের পাশাপাশি অতি দ্রুত ইটিপি নির্মাণের নির্দেশ দেন।
