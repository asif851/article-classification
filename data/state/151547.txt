
স্বাস্থ্যমন্ত্রী মোহাম্মদ নাসিম বলেছেন, ‘২০–দলীয় জোটের ডাকা হরতাল-অবরোধের মধ্যে যান চলাচল স্বাভাবিক আছে। দেশের সাধারণ মানুষ এই হরতাল-অবরোধ প্রত্যাখ্যান করেছে। কিন্তু জোটনেত্রী বেগম জিয়া তা মানতে চাইছেন না। গত ৫০ দিনে সারা দেশে শতাধিক লাশ পড়েছে। তিনি আর কত লাশ চান?’আজ মঙ্গলবার বিকেলে রাজশাহী কাঁটাখালী জুটমিল হাইস্কুল মাঠে অনুষ্ঠিত জনসভায় মোহাম্মদ নাসিম এসব কথা বলেন। ‘বিএনপি-জামায়াত জঙ্গি জোটের হরতাল–অবরোধের নামে পুড়িয়ে মানুষ হত্যা, নৈরাজ্য ও সন্ত্রাসের প্রতিবাদে’ কেন্দ্রীয় কর্মসূচির অংশ হিসেবে রাজশাহী ১৪ দলের উদ্যোগে এ জনসভার আয়োজন করা হয়।বিএনপির উদ্দেশে নাসিম বলেন, ‘আমি স্পষ্ট করে বলে দিতে চাই, ২০১৯ সালের আগে দেশে কোনো নির্বাচন অনুষ্ঠিত হবে না। ১৯ সালের নির্বাচনের প্রস্তুতি নিন। খেলা হবে সেই নির্বাচনের মাঠে। প্রধানমন্ত্রী শেখ হাসিনার নেতৃত্বে সেই নির্বাচন হবে নিরপেক্ষ। সেই নির্বাচনে দেশের সাধারণ মানুষ বিএনপিকে প্রত্যাখ্যান করে আওয়ামী লীগ নেতৃত্বাধীন ১৪-দলীয় জোটকে বিপুল ভোটে বিজয়ী করবে।’ তিনি আরও বলেন, ‘৫ জানুয়ারির নির্বাচন না হলে দেশে মার্শাল ল জারি হতো। এখানে এভাবে জনসভা করা যেত না। ৫ জানুয়ারির নির্বাচনের মাধ্যমে দেশে গণতন্ত্রের ধারা অক্ষুণ্ন রয়েছে।’স্বাস্থ্যমন্ত্রী বলেন, ‘আন্দোলন আমরাও করেছি। বঙ্গবন্ধুর নেতৃত্বে আন্দোলন করে মার খেয়েছি, জেল খেটেছি। বঙ্গবন্ধু কন্যা শেখ হাসিনার নেতৃত্বেও আমরা অসংখ্য আন্দোলন করেছি। কিন্তু আমরা কখনো পুড়িয়ে মানুষ হত্যা করিনি, পুলিশ হত্যা করিনি। যানবাহনে আগুন দিয়ে দেশে নৈরাজ্যকর পরিস্থিতি তৈরি করিনি।’
খালেদা জিয়ার উদ্দেশে মন্ত্রী বলেন, ‘আপনি (খালেদা জিয়া) স্বেচ্ছায় ৫০ দিন ধরে অবরুদ্ধ হয়ে আপনার কার্যালয়ে অবস্থান করে নাটক করছেন। আপনি বাইরে বেরিয়ে দেখুন, আপনার অবৈধ হরতাল-অবরোধ এ দেশের জনগণ মানে না। সারা দেশের প্রতিটি জায়গায় বাসসহ সমস্ত যানবাহন চলছে, দোকানপাট খোলা রয়েছে।’
জনসভায় বেসামরিক বিমান ও পর্যটনমন্ত্রী রাশেদ খান মেনন বলেন, দেশ এগিয়ে যাচ্ছে। জননেত্রী শেখ হাসিনার নেতৃত্বে উন্নয়নের এই ধারাবাহিকতায় আগামী ৬ এপ্রিল থেকে রাজশাহীতে বাংলাদেশ বিমানের চলাচল শুরু হবে। এ সময় তিনি নাশকতাকারীদের শনাক্ত করে পুলিশের হাতে তুলে দেওয়ার জন্য সাধারণ মানুষকে আহ্বান জানান।
সাবেক শিল্পমন্ত্রী দিলীপ বড়ুয়া বলেন, ‘দেশ যখন এগিয়ে যাচ্ছে, তখন বিএনপি-জামায়াত সহিংসতার মাধ্যমে দেশের উন্নয়নে বাধা দিচ্ছে। আমরা তাদের সকল সহিংসতা দমন করে দেশকে সামনে এগিয়ে নিতে চাই।’
মহানগর আওয়ামী লীগের সভাপতি এইচ এম খায়রুজ্জামান লিটনের সভাপতিত্বে জনসভায় অন্যান্যের মধ্যে বক্তব্য দেন পররাষ্ট্র প্রতিমন্ত্রী শাহরিয়ার আলম, তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ, রাজশাহী-১ আসনের সাংসদ ওমর ফারুক চৌধুরী, সংরক্ষিত মহিলা আসনের সাংসদ বেগম আখতার জাহান প্রমুখ।
