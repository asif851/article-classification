
মাদারীপুরের রাজৈর উপজেলার টেকেরহাট বন্দরে মিল্ক ভিটা রোড এলাকায় গতকাল শনিবার রাতে অজ্ঞাতনামা দুর্বৃত্তদের গুলিতে মাদ্রাসাশিক্ষকসহ দুই ব্যক্তি নিহত হয়েছেন। মৃত্যু নিশ্চিত করতে গুলি করার পর ধারালো অস্ত্র দিয়ে দুজনকেই কোপানো হয়৷নিহত দুই ব্যক্তি হলেন টেকেরহাট মাদ্রাসার শিক্ষক আবুল বাশার (৪৫) ও অজ্ঞাতপরিচয় ভ্যানচালক৷স্থানীয় সূত্র ও পুলিশ জানায়, গতকাল রাত সাড়ে আটটার দিকে আবুল বাশার একটি ভ্যানযোগে টেকেরহাট বন্দর থেকে অদূরে নিজের বাসায় ফিরছিলেন। পথে মিল্ক ভিটা রোড এলাকায় অজ্ঞাতনামা দুর্বৃত্তরা তঁাদের লক্ষ্য করে কয়েকটি গুলি ছোড়ে৷ মৃত্যু নিশ্চিত করতে দুজনকেই ধারালো অস্ত্র দিয়ে কোপানো হয়। গুলির শব্দ ও তাঁদের আর্তচিৎকারে আশপাশের লোকজন ঘটনাস্থলে পৌঁছানোর আগেই দুর্বৃত্তরা পালিয়ে যায়৷ লোকজন ভ্যানচালককে মৃত অবস্থায় দেখতে পান। তাঁরা আবুল বাশারকে গুরুতর অবস্থায় রাজৈর উপজেলা স্বাস্থ্য কমপ্লেক্সে নিয়ে গেলে চিকিৎসক তাঁকে মৃত ঘোষণা করেন।মাদারীপুরের সহকারী পুলিশ সুপার (এএসপি) আবু বকর সিদ্দিক জানান, ঘটনাস্থল থেকে একটি রিভলবার ও চাপাতি উদ্ধার করা হয়েছে। পুলিশ লাশ উদ্ধার করে মাদারীপুর সদর হাসপাতালের মর্গে পাঠিয়েছে৷ দুর্বৃত্তদের ধরতে অভিযান শুরু করেছে পুলিশ৷
