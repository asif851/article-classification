
স্বাস্থ্যমন্ত্রী মোহাম্মদ নাসিম বলেছেন, টিআইবি একটি প্রতিবেদন দিয়েছে। আমি লাইন বাই লাইন পড়েছি। কোথাও লেখা নেই কে কাকে ঘুষ দিয়েছে। বলতে হবে, কোথায়, কাকে, কত টাকা ঘুষ দিতে হয়েছে। না হলে বুঝব প্রতিবেদনটি ভিত্তিহীন।গতকাল মঙ্গলবার বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) হৃদ্রোগের চিকিৎসা নিয়ে আয়োজিত একটি কর্মশালায় প্রধান অতিথির বক্তব্যে এ মন্তব্য করেন তিনি।মোহাম্মদ নাসিম দাবি করেন, ‘আমি দুর্নীতিকে প্রশ্রয় দিইনি। আশ্রয় দেওয়ার প্রশ্নই ওঠে না। আমি কাউকে ছাড়ব না। যার বিরুদ্ধেই দুর্নীতি প্রমাণিত হয়েছে, তাকেই আমি সরিয়ে দিয়েছি।’ তিনি বলেন, ‘সবাই স্বাস্থ্য মন্ত্রণালয়ের কাজের প্রশংসা করে, শুধু টিআইবি করে না।’গত বৃহস্পতিবার ট্রান্সপারেন্সি ইন্টারন্যাশনাল বাংলাদেশ (টিআইবি) ‘স্বাস্থ্য খাতে সুশাসনের চ্যালেঞ্জ ও উত্তরণের উপায়’ শীর্ষক গবেষণা প্রতিবেদন প্রকাশ করে। ওই প্রতিবেদনে দাবি করা হয়, স্বাস্থ্য খাতে নিয়োগ, বদলি ও পদোন্নতিতে ১০ হাজার থেকে ১০ লাখ টাকা পর্যন্ত ঘুষ দিতে হয়। স্বাস্থ্য অধিদপ্তর ও সিভিল সার্জন কার্যালয়ের কর্মকর্তা এবং সরকারদলীয় নেতারা এই ঘুষ নেন।
