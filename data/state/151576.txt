
গুপ্তহত্যার মাধ্যমে দেশে অস্থিতিশীল পরিস্থিতি সৃষ্টি করে অসাংবিধানিকভাবে ক্ষমতা দখলের চক্রান্ত চলছে বলে অভিযোগ করেছেন স্বাস্থ্যমন্ত্রী ও ১৪-দলীয় জোটের মুখপাত্র মোহাম্মদ নাসিম। তিনি বলেছেন, শেখ হাসিনার সরকারকে বিব্রত ও বিপর্যস্ত করার জন্যই ধারাবাহিকভাবে বিভিন্ন ঘটনা ঘটানো হচ্ছে।আজ শুক্রবার দুপুরে আওয়ামী লীগ সভানেত্রীর ধানমন্ডির রাজনৈতিক কার্যালয়ে ১৪-দলীয় জোটের বৈঠক পূর্ব সংবাদ সম্মেলনে মোহাম্মদ নাসিম এসব কথা বলেন। পরে ১৪ দলের বৈঠকে দেশব্যাপী হত্যা-খুনের প্রতিবাদে ৮ মে রাজধানীর কেন্দ্রীয় শহীদ মিনার ও ১৮ মে রাজশাহী মহানগর ১৪-দলীয় জোটের উদ্যোগে সমাবেশের সিদ্ধান্ত নেওয়া হয়।মোহাম্মদ নাসিম বলেন, দেশের পরিস্থিতি যখন স্থিতিশীল হচ্ছে। বাংলাদেশ যখন জাতীয়-আন্তর্জাতিকভাবে শেখ হাসিনার নেতৃত্বে এগিয়ে যাচ্ছে, তখন একটি মহল চক্রান্ত শুরু করেছে। ধারাবাহিকভাবে একই ধরনের কয়েকটি ঘটনা ঘটেছে। যার উদ্দেশ্য একটাই—শেখ হাসিনার নেতৃত্বে সরকারকে বিব্রত ও বিপর্যস্ত করা। এই সরকারকে জাতীয় ও আন্তর্জাতিকভাবে চাপে ফেলা।নাসিম বলেন, যারা নৈরাজ্য করতে ব্যর্থ হয়েছে, তারাই গুপ্ত হত্যার মাধ্যমে একাত্তরের ঘাতকদের বিচার বন্ধ করতে চায়। জাতীয়-আন্তর্জাতিকভাবে চাপ সৃষ্টি করেও এ বিচার বন্ধ করা যায়নি। এই বিচার হচ্ছে, হবে। অতীতে যেমন ১৪ দল সকল চক্রান্ত মোকাবিলা করেছে। আজকেও বিএনপি-জামায়াত জোটের যেকোনো চক্রান্ত জনগণকে সঙ্গে নিয়েই মোকাবিলা করবে। তিনি বলেন, আইনশৃঙ্খলা রক্ষাকারী বাহিনীকে আরও কঠোর হতে হবে। আমাদের নির্বাচিত সরকারকে সহযোগিতা করতে হবে। জনগণকে সঙ্গে নিয়েই এ ধরনের ঘটনা মোকাবিলা করতে হবে।
সংবাদ সম্মেলনের পর বৈঠকে বসে ১৪-দলীয় জোট। সেখানে জ্বালানি তেলের দাম কমায় বাসের ভাড়া কমানোর ব্যাপারে কথা বলেন গণতন্ত্রী পার্টির সাধারণ সম্পাদক শাহাদত হোসেন। তিনি বলেন, তেলের দাম কমায় বাসের ভাড়া কমাতে হবে। এ জন্য সরকারকে উদ্যোগ নিতে হবে। তাঁর বক্তব্যে অন্যরাও সমর্থন জানান।বৈঠকে জাতীয় সমাজতান্ত্রিক দলের (জাসদ একাংশ) সভাপতি শরীফ নূরুল আম্বিয়া ও সাধারণ সম্পাদক নাজমুল হক প্রধান এবং জাসদ (ইনু) সাধারণ সম্পাদক শিরীন আখতার ও কেন্দ্রীয় নেতা নাদের চৌধুরী উপস্থিত ছিলেন। জাসদের ভাগাভাগি বিষয়ে কথা উঠলে তা জোটের প্রধান প্রধানমন্ত্রী শেখ হাসিনার সঙ্গে বৈঠকে আলোচনা করার কথা বলেন মোহাম্মদ নাসিম।১৪ দলের বৈঠকে আওয়ামী লীগের যুগ্ম সাধারণ সম্পাদক মাহবুব-উল আলম হানিফ, জাহাঙ্গীর কবির নানক, সাম্যবাদী দলের সাধারণ সম্পাদক দিলীপ বড়ুয়া, বাসদ আহ্বায়ক রেজাউর রশিদ খান প্রমুখ উপস্থিত ছিলেন।
