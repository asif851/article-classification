
জনদুর্ভোগের সৃষ্টির কোনো কর্মসূচি দিচ্ছে না বিএনপি। জনগণকে সম্পৃক্ত করে সরকারের বিরুদ্ধে আন্দোলন করবে দলটি।আজ বৃহস্পতিবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে সাংবাদিকদের প্রশ্নের জবাবে এ কথা বলেন দলের যুগ্ম মহাসচিব সালাহউদ্দিন আহমেদ।সাংবাদিকদের প্রশ্নের জবাবে সালাহউদ্দিন আহমেদ বলেন, ‘জনদুর্ভোগের সৃষ্টি হয়, এমন কোনো কর্মসূচি দিচ্ছে না বিএনপি। জনগণকে সম্পৃক্ত করে, এই অবৈধ সরকারের বিরুদ্ধে দুর্বার গণ-আন্দোলন গড়ে তোলা হবে।’উপজেলা নির্বাচনে বিজয়ী বিএনপি-সমর্থিত প্রার্থীদের বিরুদ্ধে মিথ্যা মামলা দিয়ে হয়রানির অভিযোগ করেছেন বিএনপির এই যুগ্ম মহাসচিব। তিনি অভিযোগ করেন, ‘উপজেলা নির্বাচনে বিজয়ী বিএনপি-সমর্থিত প্রার্থীরা যাতে শপথ গ্রহণ অনুষ্ঠানে অংশ নিতে না পারেন, সে জন্য তাঁদের বিরুদ্ধে মিথ্যা মামলা দিয়ে হয়রানি করা হচ্ছে।’সালাহউদ্দিন আহমেদ দাবি করেন, উপজেলা নির্বাচনে সরকার-সমর্থিত প্রার্থীদের বিজয়ী করতে আইনশৃঙ্খলা রক্ষাকারী বাহিনীকে নিষ্ক্রিয় রেখে নির্বাচন কমিশন নির্লজ্জের মতো কাজ করেছে।
বিএনপির যুগ্ম মহাসচিব অভিযোগ করেন, পুলিশের মামলার পাশাপাশি সরকার-দলীয় সন্ত্রাসীরা বিভিন্ন জায়গায় বিএনপি-সমর্থিত প্রার্থী ও কর্মীদের ওপর হামলা চালাচ্ছেন। এ জন্য তাঁরা পালিয়ে বেড়াচ্ছেন।
