
বিএনপি-জামায়াত জোটের অবরোধ ও নৈরাজ্যের প্রতিবাদে গতকাল রোববার নোয়াখালী শহরে বিক্ষোভ মিছিল ও সমাবেশ করেছে জেলা আওয়ামী লীগ।বিকেল সাড়ে চারটার দিকে জেলা আওয়ামী লীগের সাধারণ সম্পাদক ও নোয়াখালী-৪ আসনের সাংসদ একরামুল করিম চৌধুরীর নেতৃত্বে বিক্ষোভ মিছিল বের হয়। মিছিলটি শহরের প্রধান সড়ক ঘুরে আবার কার্যালয়ের সামনে এসে শেষ হয়। সেখানে প্রতিবাদ সমাবেশ করেন নেতা-কর্মীরা।সমাবেশে সভাপতিত্ব করেন শহর আওয়ামী লীগের সভাপতি আবদুল ওয়াদুদ ওরফে পিন্টু। এতে প্রধান অতিথি হিসেবে ছিলেন সাংসদ একরামুল করিম চৌধুরী। এ সময় অন্যান্যের মধ্যে জেলা আওয়ামী লীগের নেতা আবদুল মমিন, সামছুদ্দিন জেহান, সহিদুল্লাহ খান প্রমুখ উপস্থিত ছিলেন।সাংসদ একরামুল করিম বলেন, বিএনপি-জামায়াত জোট দেশে যে নৈরাজ্য সৃষ্টি করেছে, তা প্রতিহত করতে আওয়ামী লীগ ও সহযোগী সংগঠনের নেতা-কর্মীদের ঐক্যবদ্ধভাবে কাজ করতে হবে।
