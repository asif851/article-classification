
মুক্তামণির হাতে দ্বিতীয় দফায় অস্ত্রোপচার হয়েছে। আজ মঙ্গলবার সকালে ঢাকা মেডিকেল কলেজে তার অস্ত্রোপচার হয়। তবে মুক্তামণির গায়ে জ্বর থাকায় আজ আংশিক অস্ত্রোপচার করা হয়েছে বলে জানিয়েছেন চিকিৎসকেরা।
পরে বার্ন ও প্লাস্টিক সার্জারি ইউনিটের প্রধান সমন্বয়ক সামন্ত লাল সেন প্রথম আলোকে বলেন, অস্ত্রোপচার কক্ষে নেওয়ার পর মুক্তামণির গায়ে জ্বর দেখা যায়। তাই আজ আংশিক অপারেশন হয়েছে। ঈদের পর আবার অপারেশনের তারিখ ফেলা হবে।
অপারেশনের পর মুক্তামণি ভালো আছে। তার জ্ঞান ফিরেছে। সে এখন নিবিড় পরিচর্যা কেন্দ্রে (আইসিইউ) আছে। খুব দ্রুত তাকে কেবিনে নেওয়া হবে বলেও জানান সামন্ত লাল সেন।
মুক্তামণি ঢাকা মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটে ভর্তি। রক্তনালির টিউমারে আক্রান্ত মুক্তামণির হাতে প্রথম দফায় অস্ত্রোপচার হয় ১২ আগস্ট। ওই সময় মুক্তামণির ডান হাত থেকে প্রায় তিন কেজি ওজনের টিউমার অপসারণ করেন চিকিৎসকেরা। আরও কয়েকটি অস্ত্রোপচারের প্রয়োজন হবে বলে জানান তাঁরা।
সাতক্ষীরায় জন্মের দেড় বছর বয়স থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে তার ডান হাত ফুলে অনেকটা কোলবালিশের মতো হয়ে যায়। সে বিছানাবন্দী হয়ে পড়ে। মুক্তামণির রোগ নিয়ে গণমাধ্যমে খবর প্রকাশিত হলে সামাজিক যোগাযোগমাধ্যমে তুমুল আলোচনা শুরু হয়। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন।
