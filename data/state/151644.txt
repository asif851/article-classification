
ব্রাহ্মণবাড়িয়ার কসবা উপজেলার মেহারী ইউনিয়নের শিমরাইল গ্রামে গতকাল শুক্রবার দিনব্যাপী দুই শতাধিক রোগীকে বিনা মূল্যে চিকিৎসাসেবা দেওয়া হয়। শিমরাইল যুব কল্যাণ সংঘের আয়োজিত এ অনুষ্ঠানে শিমরাইল বাজারের চারজন চিকিৎসক অংশ নেন। অনুষ্ঠানের উদ্বোধন করেন কসবা উপজেলা পরিষদের ভাইস চেয়ারম্যান ইকলিল আজম। সংঘের সভাপতি স ম অলিউল্লাহর সভাপতিত্বে অনুষ্ঠানে প্রধান অতিথি ছিলেন উপজেলা সমাজসেবা কর্মকর্তা মোস্তাফা মাহমুদ সারোয়ার। আরও উপস্থিত ছিলেন মেহারী ইউনিয়ন চেয়ারম্যান মো. মোস্তফা কামাল, মুক্তিযোদ্ধা আলী আরশাদ প্রমুখ।  কসবা (ব্রাহ্মণবাড়িয়া) প্রতিনিধি।
