
ইয়াবা নিয়ে স্বরাষ্ট্রমন্ত্রীর বিবৃতি দাবি করা হয়েছে। বিরোধী দলের সদস্য কাজী ফিরোজ রশীদ আজ রোববার পয়েন্ট অব অর্ডারে দাঁড়িয়ে স্বরাষ্ট্রমন্ত্রী আসাদুজ্জামান খান কামালের বিবৃতি দাবি করেন।
কাজী ফিরোজ বলেন, বাংলাদেশ বর্ডার গার্ডের (বিজিবি) বাজেটের দ্বিগুণ মূল্যের ইয়াবা প্রতিবছর দেশে আসে। বিজিবি, পুলিশ নানাভাবে চেষ্টা করছে। তারপরও ইয়াবা আসা থামছে না। ইয়াবার আগ্রাসনে মানবিক ও সামাজিক বিপর্যয় দেখা দিচ্ছে। সমাজের রন্ধ্রে রন্ধ্রে মারাত্মক ব্যাধির মতো ঢুকে গেছে। সম্প্রতি রাজধানীতে উচ্চ স্বরে গান বাজাতে নিষেধ করার জেরে এক ব্যক্তির মৃত্যুর কথা তুলে ধরে কাজী ফিরোজ বলেন, ওই যুবকেরা নেশায় আসক্ত। নেশার কারণে এ ধরনের ঘটনা ঘটছে।
দেশে ইয়াবার ব্যবহার নিয়ে গত ১৯ জানুয়ারি প্রথম আলোতে বিস্তারিত প্রতিবেদন প্রকাশিত হয়। এতে বলা হয়, প্রতিবছর বাংলাদেশে প্রায় ৪০ কোটি ইয়াবা আসছে। এর বাজারমূল্য ছয় হাজার কোটি টাকা। এই অর্থ পুলিশের বার্ষিক বাজের অর্ধেক আর বিজিবির বাজেটের দ্বিগুণ।
স্পিকার শিরীন শারমিন চৌধুরীর সভাপতিত্বে বৈঠক শুরুর পর প্রশ্নোত্তর পর্ব অনুষ্ঠিত হয়।
