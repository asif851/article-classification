
আগাম জাতের আমন ধান কাটার আর মাত্র কয়েক দিন বাকি। এমন সময় দিনাজপুরের পার্বতীপুর উপজেলায় ধানখেতে ব্যাপক ছত্রাকের সংক্রমণ দেখা দিয়েছে। এতে ধানের শিষ প্রথমে হলুদ রূপ ধারণ করে পরে কালো পাউডারে পরিণত হয়ে বাতাসে মিলিয়ে যাচ্ছে। আক্রান্ত খেতগুলোর ৩০ থেকে ৪০ শতাংশ ফলন বিনষ্ট হওয়ার আশঙ্কা করছেন কৃষকেরা। কৃষি বিভাগ ছত্রাকনাশক ব্যাভিস্টিন পাউডার ছিটানোর পরামর্শ দিয়েছে।উপজেলা কৃষি বিভাগ সূত্র জানায়, এ বছর এখানে ২৭ হাজার ২৩০ হেক্টর জমিতে রোপা আমন লাগানো হয়েছে। এর মধ্যে ১৩ হাজার ২৮০ হেক্টর জমিতে গুটি স্বর্ণা, আট হাজার ১৫০ হেক্টর জমিতে সুগন্ধি জিরাশাইল (ব্রি-৩৪), ৯৫০ হেক্টর জমিতে স্বর্ণা, ৮৮০ হেক্টর জমিতে পায়জাম ও ৭৮০ হেক্টর জমিতে ব্রি-৪৯ ধান লাগানো হয়েছে।কৃষকেরা জানান, আমন ধান সাধারণত অগ্রহায়ণের শেষে উঠলেও আগাম জাতের এ আমন কার্তিকের মধ্যেই ওঠার কথা। ধান পাকার সময় এসে গেছে। এ সময় আগাম জাতের পায়জাম ও ব্রি-৪৯ ধানে ব্যাপকভাবে এবং গুটি স্বর্ণা ধানে আংশিকভাবে ছত্রাকের আক্রমণ দেখা দিয়েছে। ফলে পাকা ও আধা পাকা ধানের শিষগুলো হলুদ হয়ে খইয়ের মতো হয়ে যাচ্ছে। পরে আক্রান্ত শিষ ক্রমেই কালো হয়ে পাউডারের মতো মিহি গুঁড়া হয়ে বাতাসে উড়ে যাচ্ছে।খোঁজ নিয়ে জানা গেছে, উপজেলার মন্মথপুর ইউনিয়ন দাড়ামপা পাড়ার জহুরুল মাস্টারের পাঁচ, ফারুকের চার, রামপুর ইউনিয়নের ভোটগাছ গ্রামের নজির হোসেনের পাঁচ, পলাশবাড়ী ইউনিয়নের কয়ালপাড়া গ্রামের ওবাইদুলের পাঁচ ও তছলিমের আড়াই বিঘা জমির ধান এ ছত্রাকে আক্রান্ত হয়েছে।চণ্ডীপুর ইউনিয়নের উপসহকারী কৃষি কর্মকর্তা শাহাব উদ্দীন জানান, অন্যান্য ইউনিয়নে পায়জাম ও ব্রি-৪৯ ধানখেতে ব্যাপক আকারে ছত্রাকের আক্রমণ দেখা দিলেও এখানে গুটি স্বর্ণা জাতের ধানের খেতে ছত্রাকের আক্রমণ বেশি হয়েছে। আক্রান্ত ধানখেতে ব্যাভিস্টিন পাউডার ছিটানোর পরামর্শ দেওয়া হচ্ছে কৃষকদের। কিন্তু ধান ঘরে তুলতে আর মাত্র আট থেকে ১০ দিনের মতো সময় বাকি ছিল। এ সময় কীটনাশক ছিটানোও কৃষকদের জন্য বাড়তি চাপ হয়ে যাচ্ছে।উপজেলা কৃষি কর্মকর্তা আবু ফাত্তাহ মো. রওশন কবীর বলেন, স্থানীয়ভাবে ‘লক্ষ্মীর গু’ নামে পরিচিত একটি ছত্রাকের আক্রমণে এ পরিস্থিতির সৃষ্টি হয়েছে। অকালবৃষ্টি ও বন্যার কারণে অনুকূল পরিবেশ পেয়ে ছত্রাকটি দ্রুত ছড়িয়ে পড়ছে।
 
