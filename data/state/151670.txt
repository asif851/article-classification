
গাজীপুরের শ্রীপুর পৌর এলাকার বহেরারচালা গ্রামে গত রোববার এক কলেজছাত্রীকে (১৬) কুপিয়ে জখম করার ঘটনায় ছাত্রলীগের এক নেতাসহ পাঁচ-ছয়জনের বিরুদ্ধে মামলা করা হয়েছে। ওই কলেজছাত্রীর বাবা গতকাল সোমবার নারী ও শিশু নির্যাতন দমন আইনে শ্রীপুর মডেল থানায় মামলাটি করেন।
মামলায় শ্রীপুর পৌর ছাত্রলীগের ৯ নম্বর শাখার সাধারণ সম্পাদক ওমর ফারুক (২৩), ওমরের বাবা হাফিজুল ইসলাম মুন্সি (৪৫) ও ওমরের সহযোগী বহেরারচালা গ্রামের নূরুল হককে (২৫) আসামি করা হয়েছে। অজ্ঞাতনামা আসামি করা হয়েছে আরও দু-তিনজনকে।
কলেজছাত্রীর ওপর হামলার প্রতিবাদে ও দোষীদের গ্রেপ্তারের দাবিতে গতকাল বিকেল চারটার দিকে শ্রীপুরের মাওনা এলাকায় পিয়ার আলী ডিগ্রি কলেজের শিক্ষক-শিক্ষার্থীরা মানববন্ধন করেন। এতে কলেজের অভিভাবক ও জনপ্রতিনিধিরাও অংশ নেন।
