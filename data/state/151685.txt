
তত্ত্বাবধায়ক সরকারকে দুর্বল আখ্যা দিয়ে আওয়ামী লীগের নেতৃত্বাধীন ১৪ দলের পক্ষ থেকে বলা হয়েছে, বর্তমান সরকারই নির্বাচনের সময় অন্তর্বর্তীকালীন সরকারের দায়িত্ব পালন করবে। ওই সময় প্রধানমন্ত্রী শুধু তাঁর দাপ্তরিক দায়িত্ব পালন করবেন।আজ শনিবার বিকেলে ধানমন্ডিতে আওয়ামী লীগের সভানেত্রীর রাজনৈতিক কার্যালয়ে ১৪ দলের বৈঠক শেষে এক সংবাদ সম্মেলনে এসব কথা বলেন দলের সভাপতিমণ্ডলীর সদস্য মোহাম্মদ নাসিম।সংবাদ সম্মেলনে জানানো হয়, একটি স্বাধীন ও শক্তিশালী নির্বাচন কমিশনের অধীনে সংবিধান অনুযায়ী আগামী জাতীয় সংসদ নির্বাচন অবাধ, সুষ্ঠু ও নিরপেক্ষ হবে বলে মনে করে ১৪ দল।বিরোধীদলীয় নেতাকে আসন্ন বাজেট অধিবেশনে যোগ দেওয়ার আহ্বান জানিয়ে নাসিম বলেন, ‘আর নৈরাজ্য না করে শান্তির পথে ফিরে আসুন। দেখলেন তো চক্রান্ত করলে কী হয়! আপনার ৪৮ ঘণ্টার আলটিমেটাম হাওয়ায় মিলিয়ে গেল। সুতরাং, আর দেরি না করে আলোচনায় আসুন। আলোচনার পথ সব সময় খোলা।’নাসিম বলেন, ৫ মে হেফাজত অনেক চক্রান্ত করেছিল। আর ওই চক্রান্তে মদদ ছিল বিএনপি-জামায়াতের।জামায়াতের নেতা কামারুজ্জামানের ফাঁসির রায়কে স্বাগত জানিয়ে ১৪ দলের পক্ষ থেকে নাসিম বলেন, ‘এ রায়ের মাধ্যমে ৩০ লাখ শহীদ ও তাঁদের স্বজনদের মনে শান্তি ও স্বস্তি এসেছে। এই ঐতিহাসিক রায়ের মাধ্যমে জনগণের প্রত্যাশা পূরণ হয়েছে। এই রায়ের মাধ্যমে আন্তর্জাতিক অপরাধ ট্রাইব্যুনালের প্রতি মানুষের শ্রদ্ধা আরও বেড়ে গেল।’সাভারে ধসে পড়া রানা প্লাজার ধ্বংসস্তূপ থেকে রেশমা নামের এক নারীকে গতকাল শুক্রবার জীবিত উদ্ধার করায় সেনাবাহিনী, ফায়ার সার্ভিস, রেড ক্রিসেন্ট সোসাইটিসহ সব স্বেচ্ছাসেবী সংগঠনকে ধন্যবাদ জানায় ১৪ দল।
‘সাভারে লাশ গুম করা হয়েছে’ বলে বিরোধীদলীয় নেতা খালেদা জিয়ার অভিযোগ প্রসঙ্গে নাসিম বলেন, ‘জীবিত রেশমাকে উদ্ধার করে এর জবাব দেওয়া হয়েছে। তিনি হয়তো গতকাল এ ঘটনায় লজ্জা পেয়েছেন। যেখানে মানুষকে উদ্ধার করতে কায়কোবাদের মতো বীর সেনানী নিহত হয়েছেন, সেখানে কীভাবে লাশ গুমের অভিযোগ করা হয়!’
৪ দিনের কর্মসূচি: জামায়াত-বিএনপির চক্রান্ত ও মানবতাবিরোধী অপরাধের বিচার এগিয়ে নিতে চার দিনের কর্মসূচি ঘোষণা করেছে ১৪ দল। কর্মসূচির মধ্যে রয়েছে ১৩ ও ১৪ মে ধানমন্ডিতে আওয়ামী লীগের সভানেত্রীর রাজনৈতিক কার্যালয়ে বিভিন্ন সংগঠনের সঙ্গে ১৪ দলের মতবিনিময় সভা এবং ২০ ও ২১ মে মোহাম্মদপুর, কামরাঙ্গীচর ও লালবাগে ১৪ দলের সমাবেশ।
এর আগে আওয়ামী লীগের উপদেষ্টা পরিষদের সদস্য তোফায়েল আহমেদের সভাপতিত্বে চলমান রাজনৈতিক পরিস্থিতি নিয়ে ১৪ দলের বৈঠক হয়। এতে উপস্থিত ছিলেন ওয়ার্কার্স পার্টির সাধারণ সম্পাদক আনিসুর রহমান মল্লিক, কমিউনিস্ট কেন্দ্রের আহ্বায়ক ওয়াজেদুল ইসলাম প্রমুখ।
 
