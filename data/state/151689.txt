
খাদ্যশস্যের ন্যায্যমূল্য দিতে সরকার প্রতিবছর গম কেনার ঘোষণা দিলেও চাষিরা এতে খুব একটা লাভবান হচ্ছেন না। কারণ, চাষির গোলা শূন্য হওয়ার পর শুরু হয় গম কেনার সরকারের কার্যক্রম। এতে চাষি নন, ফড়িয়া-ব্যবসায়ীরাই লাভবান হচ্ছেন। তাই চাষিবান্ধব ক্রয়সূচি প্রণয়ন ও সরকারি গুদামে চাষির কাছ থেকে সরাসরি খাদ্যশস্য কেনার দাবি জানিয়েছেন ঠাকুরগাঁওয়ের কৃষকনেতা ও গমচাষিরা।জেলা খাদ্য নিয়ন্ত্রকের কার্যালয় সূত্রে জানা গেছে, ২০১৫ সালের ৩ মার্চ খাদ্য মন্ত্রণালয়ের খাদ্য পরিকল্পনা ও পরিধারণ কমিটির সভায় অভ্যন্তরীণ গম সংগ্রহের লক্ষ্যমাত্রা নির্ধারণ করা হয়। সভায় ১ এপ্রিল থেকে প্রতি কেজি গমের দাম ২৮ টাকায় কৃষকদের কাছ থেকে সরকারি খাদ্যগুদামে সরাসরি গম কেনার সিদ্ধান্ত হয়। সিদ্ধান্ত অনুযায়ী ঠাকুরগাঁওয়ে ২১ হাজার ১১৭ মেট্রিক টন গম কেনার লক্ষ্যমাত্রা দেওয়া হয়। গম কেনা শুরু হয় ৫ মে। তত দিনে অনেক কম দামে গম বিক্রি করে দিতে বাধ্য হন চাষিরা। এতে চাষির কাছ থেকে কম দামে গম কিনে সরকারি গুদামে বিক্রি করে লাভবান হচ্ছেন ফড়িয়া-ব্যবসায়ীরা। রানীশংকৈলের ভবানন্দপুর গ্রামের গমচাষি রাজেন্দ রায় বলেন, গত বছর সরকারিভাবে গম কেনার কার্যক্রমে প্রকৃত কৃষক লাভবান হননি। কারণ, যখন সংগ্রহ অভিযান শুরু হয়, তখন তাঁদের হাতে কোনো গম ছিল না। পরে আবার মন্ত্রী-এমপিদের চাহিদায় গম কেনা হয়েছে। এ উদ্যোগে দলের নেতা-কর্মীরা লাভবান হলেও কৃষকেরা সুফল পাননি।চলতি বছর সরকার প্রতি কেজি ২৮ টাকা দরে ঠাকুরগাঁও থেকে ৩০ হাজার ২১০ মেট্রিক টন গম সংগ্রহের সিদ্ধান্ত নিয়েছে সরকার। ৫ এপ্রিল খাদ্য পরিকল্পনা ও পরিধারণ কমিটির সভায় ১০ এপ্রিল থেকে আগামী ৩১ মে পর্যন্ত গম সংগ্রহের সিদ্ধান্ত হয়। তবে গতকাল বুধবার পর্যন্ত গম কেনা শুরু হয়নি।গত শনিবার দুপুরে সদর উপজেলার খোঁচাবাড়ি হাটে কথা হয়, বেগুনবাড়ি ইউনিয়ন কৃষক লীগের সাধারণ সম্পাদক নজরুল ইসলামের সঙ্গে। তিনি গম বিক্রি করতে এসেছিলেন। তিনি বলেন, এলাকার কৃষকেরা অধিকাংশই ধারদেনা ও ঋণ করে জমিতে ফসল ফলান। ফসল ওঠার সঙ্গে সঙ্গে তাঁরা ফসল বিক্রি করে ঋণের টাকা পরিশোধ করতে বাধ্য হন। এ কারণে কৃষক গোলায় গম রেখে পরে তা সরকারি গুদামে বিক্রি করতে পারেন না। রানীশংকৈলের রাতোর গ্রামের কৃষক আবদুর রশীদ বলেন, ইচ্ছা করেই খাদ্য বিভাগ গম কাটার পর থেকে গম কেনে না। কারণ, এ সময় গম কেনা হলে বাজারে গমের দাম বেড়ে যাবে, লাভবান হবেন কৃষক।জেলা কৃষক লীগের সভাপতি সরকার আলাউদ্দিন বলেন, খাদ্যশস্য কেনার চলমান এ প্রক্রিয়ায় প্রান্তিক ও ক্ষুদ্র চাষিরা নন, ব্যবসায়ী-ফড়িয়ারা লাভবান হন। ক্রয়সূচিতে পরিবর্তন এনে সংগ্রহ অভিযানকে কৃষকবান্ধব করতে হবে। জেলা খাদ্যশস্য ক্রয় কমিটির সদস্যসচিব ও জেলা খাদ্য নিয়ন্ত্রক চৌধুরী মোছাব্বের হোসেন খান বলেন, ‘মন্ত্রণালয়ে গম কেনার সিদ্ধান্ত হয়েছে। রোববার একটি চিঠি পেয়েছি। দু-এক দিনের মধ্যে সভা করে সিদ্ধান্ত নেওয়া হবে।’
