
নরসিংদীর রায়পুরা উপজেলায় একটি গাছের ডালে গলায় ফাঁস দেওয়া তরুণ ও কিশোরীর ঝুলন্ত লাশ উদ্ধার করেছে পুলিশ। গাছের ডালে একটি ওড়নার দুই প্রান্তে ঝুলছিল দুজনের লাশ। আজ শুক্রবার সকালে উপজেলার হাইরমারা ইউনিয়নের সাউদপাড়া এলাকা থেকে তাঁদের লাশ উদ্ধার করা হয়।
ঝুলন্ত তরুণের নাম শুকলাল বর্মণ (১৮), কিশোরী মণিকা রানী বর্মণ (১৪)। সম্পর্কে তাঁরা চাচাতো ভাইবোন। শুকলাল নরসুন্দর ছিলেন। মণিকা স্থানীয় মণিপুরা উচ্চবিদ্যালয়ের নবম শ্রেণীর শিক্ষার্থী। তাদের মধ্যে প্রেম ছিল বলে স্থানীয় লোকজনের দাবি।
নিহত ব্যক্তির পরিবার সূত্রে জানা যায়, গতকাল বৃহস্পতিবার রাত আটটা থেকে তাঁরা নিখোঁজ ছিলেন। অনেক খোঁজ করেও সন্ধান মেলেনি। আজ সকাল ছয়টার দিকে তাঁদের বাড়ির পাশের একটি গাছে দুজনের লাশ ঝুলে থাকতে দেখে প্রতিবেশীরা পরিবারের লোকজনকে খবর দেয়। সকাল সাড়ে ১০টার দিকে পুলিশ ঘটনাস্থল থেকে লাশ উদ্ধার করে নরসিংদী সদর হাসপাতাল মর্গে পাঠায়।
সরেজমিনে দেখা গেছে, গাছের ডালে একই ওড়নার দুই প্রান্ত দিয়ে ফাঁস লাগানো অবস্থায় দুজন লাশ ঝুলছে। শত শত মানুষ সাউদপাড়ার ওই বাড়িতে জড়ো হয়েছেন। মণিকার মা গীতা রানী বর্মণ মাটিতে গড়াগড়ি দিয়ে মেয়ের জন্য আহাজারি করছেন।মণিকার বড় বোন অনিতা রানী বর্মণ প্রথম আলোকে বলেন, ‘ওদের সম্পর্কের কথা আমরা জানতাম না। জানলে হয়তো এ ঘটনা ঘটত না।’রায়পুরা থানার উপপরিদর্শক (এসআই) সাইদুর রহমান বলেন, প্রাথমিক তদন্তে আত্মহত্যা বলে ধারণা করা হচ্ছে। ময়নাতদন্তের জন্য লাশ নরসিংদী সদর হাসপাতাল মর্গে পাঠানো হয়েছে।
