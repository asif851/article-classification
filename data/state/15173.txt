
কবিগুরু রবীন্দ্রনাথ ঠাকুরের স্মৃতিবিজড়িত শান্তিনিকেতনে গতকাল শনিবার থেকে দুই দিনব্যাপী দুই বাংলার কবিতা উৎসব শুরু হয়েছে। এ উৎসবে বাংলাদেশের কবিরাও যোগ দিয়েছেন।
গতকাল বাংলাদেশের প্রখ্যাত কবি সৈয়দ শামসুল হক ও বিশ্বভারতী বিশ্ববিদ্যালয়ের উপাচার্য সুশান্ত দত্তগুপ্ত যৌথভাবে এ উৎসবের উদ্বোধন করেন। বাংলাদেশ থেকে আসা কবিদের মধ্যে রয়েছেন হাবিবুল্লাহ সিরাজী, তারিক সুজাত, সৈয়দ আল ফারুক, মুহম্মদ সামাদ প্রমুখ। কলকাতা ছাড়াও এ উৎসবে ভারতের অন্য রাজ্যের কবিরাও যোগ দিয়েছেন।
উদ্বোধনী অনুষ্ঠানে সৈয়দ শামসুল হক বলেন, বাংলা ভাষায় নিজের জায়গা ধরে রাখতে এ ধরনের কবিতা উৎসবের গুরুত্ব অপরিসীম।
বিশ্বভারতী বিশ্ববিদ্যালয়ের উপাচার্য সুশান্ত দত্তগুপ্ত বলেন, বাংলাদেশই বিশ্বে বাংলা ভাষাকে বাঁচিয়ে রেখেছে। এই উৎসব বাংলা ভাষার বন্ধনকে আরও দৃঢ় করবে।
উৎসবে দুই বাংলা ও ভারতের বিভিন্ন রাজ্যের কবিরা আবৃত্তি করেন।
