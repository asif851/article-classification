
রাজধানীর মোহাম্মদপুরে কাভার্ড ভ্যানের চাপায় মোহাম্মদ অন্তর (১২) নামের এক রেস্তোরাঁকর্মী নিহত হয়েছে। আজ সকাল সাড়ে নয়টার দিকে মোহাম্মদপুরের জাপান গার্ডেন সিটির কাছে এ দুর্ঘটনা ঘটে।ঢাকা মেডিকেল কলেজ (ডিএমসি) পুলিশ ফাঁড়ির উপপরিদর্শক (এসআই) বাচ্চু মিয়া প্রথম আলোকে বলেন, জাপান গার্ডেন সিটির পাশের রাস্তা পার হচ্ছিল অন্তর। এ সময় কাভার্ড ভ্যানটি তাকে চাপা দেয়। তাজমহল রোডের একটি রেস্তোরাঁয় কাজ করত অন্তর। সেখানেই থাকত।পুলিশ জানায়, দুর্ঘটনায় আহত অন্তরকে তার রেস্তোরাঁর সহকর্মী আলমগীর হোসেন ঢাকা মেডিকেল কলেজ হাসপাতালে নিয়ে আসেন। সেখানে জরুরি বিভাগের চিকিৎসক শিশুটিকে মৃত ঘোষণা করেন।এসআই বাচ্চু মিয়া বলেন, অন্তরকে চাপা দেওয়া কাভার্ড ভ্যানটি পুলিশের হেফাজতে আছে। এর চালককেও আটক করেছে পুলিশ। এ ঘটনায় মামলার প্রস্তুতি চলছে।
অন্তরের বাবার নাম সোহেল খান। বাড়ি টাঙ্গাইলের মির্জাপুর উপজেলার নতুন কহেলা গ্রামে।
