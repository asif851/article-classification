
বিএনপির নেতা হাবিব-উন-নবী সোহেল ও যুবদল নেতা মোয়াজ্জেম হোসেন আলালসহ ৫৮ জনের বিরুদ্ধে অভিযোগ গঠন করা হয়েছে। দ্রুত বিচার আইনে পল্টন থানায় করা মামলায় অভিযোগটি গঠন করা হয়।
আজ বুধবার ঢাকার মহানগর হাকিম তারেক মইনুল ইসলাম ভূঁইয়া অভিযোগ গঠন করেন। একই সঙ্গে আদালত আগামী ১৮ সেপ্টেম্বর সাক্ষ্য গ্রহণের জন্য তারিখ ধার্য করেন।
হাবিব-উন-নবী সোহেল ঢাকা মহানগর বিএনপির সদস্য সচিব এবং মোয়াজ্জেম হোসেন আলাল যুবদলের সভাপতি।
২০১৩ সালের ১৮ ডিসেম্বর পল্টন এলাকায় আইনশৃঙ্খলার বিঘ্ন ঘটিয়ে গাড়ি ভাঙচুর ও ত্রাস সৃষ্টির অভিযোগে পল্টন থানায় মামলা হয়। পুলিশের গোয়েন্দা শাখা (ডিবি) তদন্ত শেষে ৫৮ জনের বিরুদ্ধে দ্রুত বিচার আইনের ৪ ও ৫ ধারায় অভিযোগপত্র দেন।
আজ আদালতে সোহেল ও আলালসহ অন্যরা উপস্থিত ছিলেন। তাঁরা নিজেদের নির্দোষ দাবি করে ন্যায়বিচার চান। তাঁরা সবাই জামিনে আছেন।
