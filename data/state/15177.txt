
জাতীয় পার্টির (জাপা) নবনিযুক্ত কো-চেয়ারম্যান জি এম কাদের ও মহাসচিব এ বি এম রুহুল আমিন হাওলাদারকে দলের মুখপাত্রের দায়িত্ব দিয়েছেন দলটির চেয়ারম্যান এইচ এম এরশাদ।আজ সোমবার দলের এক বিজ্ঞপ্তিতে এ তথ্য জানানো হয়। এরশাদের রাজনৈতিক সচিব সুনীল শুভরায়ের সই করা ওই বিজ্ঞপ্তিতে বলা হয়, এখন থেকে জি এম কাদের অথবা এ বি এম রুহুল আমিন হাওলাদার গণমাধ্যমে পার্টি সম্পর্কে বক্তব্য দেবেন। বিচ্ছিন্নভাবে কারও মন্তব্য, বক্তব্য বা বিবৃতি জাতীয় পার্টির বক্তব্য বলে বিবেচিত হবে না।গত ১৭ জানুয়ারি রংপুরে এক সংবাদ সম্মেলনে জাপা চেয়ারম্যান এরশাদ তাঁর ছোট ভাই জি এম কাদেরকে দলের কো-চেয়ারম্যান ঘোষণা করেন। এর প্রতিক্রিয়ায় রওশনপন্থী অংশের নেতারা এরশাদের এই সিদ্ধান্ত অবৈধ দাবি করে রওশনকে ভারপ্রাপ্ত চেয়ারম্যান ঘোষণা করেছিলেন। গত ১৯ জানুয়ারি ঢাকায় ফিরে এরশাদ দলের মহাসচিব জিয়াউদ্দিন আহমেদ বাবলুকে অব্যাহতি দিয়ে রুহুল আমিন হাওলাদারকে মহাসচিব নিযুক্ত করেন। রওশনপন্থীদের অনুপস্থিতিতে গতকাল রোববার দলটির সভাপতিমণ্ডলীর সভায় ওই দুটি সিদ্ধান্ত অনুমোদন দেওয়া হয়। এর একদিন পর আজ তাঁদের দুজনকে মুখপাত্রের দায়িত্বও দেওয়া হলো।
