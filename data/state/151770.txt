
প্লট বরাদ্দে অনিয়মের মামলায় রাজধানী উন্নয়ন কর্তৃপক্ষের (রাজউক) সাবেক চেয়ারম্যান ইকবাল উদ্দিন চৌধুরী ও পারটেক্স গ্রুপের পরিচালক শওকত আজিজকে গ্রেপ্তার করা হয়েছে। দুর্নীতি দমন কমিশনের (দুদক) একটি দল রাজধানী থেকে আজ বৃহস্পতিবার ভোরে তাঁদের গ্রেপ্তার করে।
ইকবাল উদ্দিন চৌধুরী সাবেক সচিব। আর শওকত আজিজ বাংলাদেশ ক্রিকেট বোর্ডের (বিসিবি) পরিচালক।
দুদক সূত্র জানায়, আজ ভোরে পরীবাগের বাসা থেকে ইকবাল উদ্দিন চৌধুরীকে এবং গুলশানের বাসা থেকে শওকত আজিজকে গ্রেপ্তার করা হয়।
প্লট বরাদ্দে অনিয়মের অভিযোগে মতিঝিল থানায় দায়ের করা মামলায় ইকবাল ও শওকতকে গ্রেপ্তার করা হয়েছে। ওই মামলায় ইকবাল উদ্দিন চৌধুরীসহ রাজউকের তৎকালীন বোর্ডের ছয়জন এবং দুই ভাই শওকত আজিজ ও রুবেল আজিজকে আসামি করা হয়।
মামলায় বলা হয়, ক্ষমতার অপব্যবহার করে ও অবৈধ প্রভাব খাটিয়ে রাজউকের তৎকালীন চেয়ারম্যান ইকবাল উদ্দিন চৌধুরী দুই ভাই শওকত আজিজ ও রুবেল আজিজের নামে ২০ কাঠা জমি বরাদ্দ করেন। যদিও তাঁরা জমির জন্য আবেদন করেননি।
