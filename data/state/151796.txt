
মসিউর রহমান (রাঙ্গা) ও তাজুল ইসলাম চৌধুরীকে জাতীয় পার্টির (জাপা) সভাপতিমণ্ডলীর সদস্যপদ থেকে অব্যাহতি দেওয়া হয়েছে। জাপার চেয়ারম্যান এইচ এম এরশাদ দলের গঠনতন্ত্রের ৩৯ ধারার ক্ষমতাবলে এই অব্যাহতি দেন।এ বিষয়ে আজ বুধবার তিনটার দিকে জাপার চেয়ারম্যানের গণমাধ্যম ও রাজনৈতিক সচিব সুনীল শুভ রায়ের সই করা একটি বিজ্ঞপ্তি গণমাধ্যমে পাঠানো হয়। অব্যাহতির আদেশ অবিলম্বে কার্যকর হবে বলে বিজ্ঞপ্তিতে উল্লেখ করা হয়।জাপা দলীয় সাংসদ মসিউর রহমান স্থানীয় সরকার প্রতিমন্ত্রী ও তাজুল ইসলাম সংসদে বিরোধীদলীয় চিফ হুইপ।দলীয় সূত্রগুলো জানায়, জাপার চেয়ারম্যান এইচ এম এরশাদ সম্পর্কে গত মঙ্গলবার বিভিন্ন সংবাদমাধ্যমে অশালীন ও বিরূপ মন্তব্য করায় মসিউর রহমান ও তাজুল ইসলামের বিরুদ্ধে এ শাস্তিমূলক ব্যবস্থা নেওয়া হয়।
মসিউর রহমান এরশাদের একক কোনো সিদ্ধান্ত না মানার ঘোষণা দেন। আর তাজুল ইসলাম জাপার তিন মন্ত্রীর পদত্যাগের আগে এরশাদকে প্রধানমন্ত্রীর বিশেষ দূতের পদ থেকে পদত্যাগ করার পরামর্শ দেন। মসিউর ও তাজুল রওশন এরশাদের নেতৃত্বে ৫ জানুয়ারির সংসদ নির্বাচনে অংশ নেন।এরশাদের ঘনিষ্ঠ জাপার একজন দায়িত্বশীল নেতা জানান, মসিউর রহমান ও তাজুল ইসলাম দীর্ঘদিন থেকে দলীয় নানা বিষয়ে এরশাদকে কটাক্ষ করে কথা বলে আসছেন। এসব বক্তব্য এরশাদ এড়িয়ে চলেছেন। কিন্তু মঙ্গলবার কয়েকটি বেসরকারি টেলিভিশনে প্রচারিত এ দুই নেতার বক্তব্যে এরশাদ খুব অপমান বোধ করেন।সংশ্লিষ্ট সূত্র জানায়, মঙ্গলবার এরশাদ ঢাকার বাইরে ছিলেন। তাই মসিউর ও তাজুলের বক্তব্য শুনতে পাননি। পরে দুজনের বক্তব্য সংগ্রহ করে শোনেন। এরপর আজ বেলা সাড়ে ১১টায় এরশাদ বনানীর কার্যালয়ে আসেন। দলের মহাসচিব জিয়াউদ্দিন আহম্মেদও আসেন কিছু পর। সেখানে এ দুজনকে দলের নীতিনির্ধারণী সংস্থা সভাপতিমণ্ডলীর সদস্যপদ থেকে অব্যাহতি দেওয়ার সিদ্ধান্ত নেওয়া হয়।
