
প্রতিরক্ষা গোয়েন্দা মহাপরিদপ্তরে (ডিজিএফআই) সব সামরিক ও বেসামরিক কর্মকর্তা-কর্মচারীরা এখন থেকে তাঁদের মূল বেতনের ৩০ শতাংশ হারে বিশেষ ভাতা পাবেন। মে মাস থেকে এই বর্ধিত ভাতা কার্যকর হবে।আজ বুধবার ডিজিএফআই কার্যালয়ে ভাষণ দিতে গিয়ে প্রধানমন্ত্রী শেখ হাসিনা এ ঘোষণা দেন। প্রধানমন্ত্রী ডিজিএফআইয়ের নতুন লোগো উন্মোচন করেন।ডিজিএফআইয়ের কর্মকর্তারা জানান, এই প্রথম কোনো প্রধানমন্ত্রী ডিজিএফআই কার্যালয় পরিদর্শনে এলেন। সকাল সাড়ে ১০টায় প্রধানমন্ত্রী আসেন। তিনি সাড়ে তিন ঘণ্টা অবস্থান করেন। এ সময় তিনি সর্বস্তরের কর্মকর্তাদের দরবারে ভাষণ দেন ও তাঁদের কথাবার্তা শোনেন। এরপর তিনি ডিজিএফআই মিলনায়তনে কর্মকর্তাদের সঙ্গে বৈঠক করেন। সেখানে তিনি কর্মকর্তাদের বিভিন্ন প্রশ্নেরও জবাব দেন। মধ্যাহ্নভোজের পর বেলা দুইটার দিকে প্রধানমন্ত্রী ডিজিএফআই কার্যালয় ত্যাগ করেন।দরবারের উপস্থিত কর্মকর্তারা জানান, প্রধানমন্ত্রী তাঁর ভাষণে বলেন, বিএনপির নেতৃত্বাধীন চারদলীয় জোট সরকার তাদের ক্ষমতা কুক্ষিগত করতে ডিজিএফআইকে ব্যবহার করেছিল। এরপর ২০০৯ সালে আওয়ামী লীগ সরকার গঠন করার পর সেই হারানো গৌরব ফিরিয়ে দেয়। শুধু তা-ই নয়, এর আগে সংবিধান লঙ্ঘন করে ক্ষমতায় আসতে বিভিন্ন সরকার বারবার এ সংস্থাটিকে ব্যবহার করেছে। এই বিশেষ বাহিনীর ওপর নির্ভর করে এর যথেচ্ছ অপব্যবহারই তারা করেছে।ডিজিএফআইয়ের মহাপরিচালক মেজর জেনারেল আকবর হোসেন সংগঠনটির পক্ষ থেকে একটি পালতোলা নৌকার ছবি প্রধানমন্ত্রীকে উপহার দেন। প্রধানমন্ত্রীও এ সময় মহাপরিচালকের হাতে একটি ক্রেস্ট তুলে দেন।
