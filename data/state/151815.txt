
ফরিদপুরের মধুখালীতে বেনাপোলগামী বাসে গত ১৯ মে সংঘটিত ডাকাতির ঘটনায় হওয়া মামলায় আটক চালক মো. আয়নাল ও সহকারী মো. শাকিল ১০ সপ্তাহের অন্তর্বর্তীকালীন জামিন পেয়েছেন। তাঁদের মুক্তির দাবিতে টানা ছয় দিন দক্ষিণাঞ্চলে পরিবহন ধর্মঘট থাকায় সীমাহীন দুর্ভোগ পোহাতে হয় হাজার হাজার যাত্রীকে।
আজ মঙ্গলবার ফরিদপুরের চার নম্বর আমলী আদালতের বিচারক গোলাম সরোয়ার ফরিদপুর জেলা বাস মালিক গ্রুপের আহ্বায়ক সাজ্জাদ হোসেন বরকত ও যুগ্ম আহ্বায়ক খন্দকার রাশেদের জিম্মায় ১০ হাজার টাকার মুচলেকায় এই দুজনের জামিন মঞ্জুর করেন।
সোহাগ পরিবহনের বাসে ডাকাতির ঘটনায় ওই বাসের যাত্রী গাজীপুরের কালিয়াকৈর পৌরসভার আট নম্বর ওয়ার্ড কাউন্সিলর সরোয়ার হোসেন বাদী হয়ে ১৯মে মধুখালী থানায় একটি মামলা করেন। এ মামলায় চালক ও তাঁর সহকারী বাসের সুপারভাইজার শহিদুল ইসলামসহ অজ্ঞাতনামা আরও সাতজনকে আসামি করা হয়। ওই দিনই বাসের চালক ও সহকারীকে গ্রেপ্তার করা হয়। তবে সুপারভাইজার পলাতক আছেন।
মামলার তদন্তকারী কর্মকর্তা মধুখালী থানার উপপরিদর্শক (এসআই) রউফ আজ আদালতে আসামিদের রিমান্ড চেয়ে আগে করা আবেদন স্থগিত চান। আসামিপক্ষের আইনজীবী নারায়ণ চন্দ্র দাস আসামিদের জামিনের আবেদন জানান।
শুনানি শেষে আদালত জেলা বাস মালিক গ্রুপের দুই নেতার জিম্মায় বাসচালক ও সহকারীর অন্তর্বর্তীকালীন জামিনের আদেশ দেন।
১৯ মে ঢাকা-খুলনা মহাসড়কের মধুখালীতে বেনাপোলগামী সোহাগ স্ক্যানার পরিবহনের একটি বাসে সাতজনের একটি ডাকাত দল যাত্রীদের কাছ থেকে নগদ ৭ হাজার ২০০ মার্কিন ডলার, ২২ হাজার ভারতীয় রুপি, ১৬ ভরি স্বর্ণালংকার, প্রায় চার লাখ টাকা এবং ২৫টি মোবাইল ফোন লুট করে। এ ঘটনায় মধুখালী থানায় দায়ের করা মামলায় পুলিশ ওই বাসের চালক ও সহকারীকে আটক করে। এর প্রতিবাদে পশ্চিমাঞ্চলের বাস শ্রমিক ফেডারেশন আটক দুজনের মুক্তির দাবিতে অনির্দিষ্টকালের পরিবহন ধর্মঘটের ডাক দেয়। এতে করে দক্ষিণাঞ্চলের সঙ্গে গোটা দেশের সড়ক পথে যোগাযোগ বন্ধ হয়ে পড়লে দুর্ভোগে পড়েন যাত্রীরা। ছয় দিন পর গতকাল তা প্রত্যাহার করা হয়।
