
বেসরকারি টেলিভিশন চ্যানেল এটিএন বাংলার প্রধান উপদেষ্টা সাইফুল বারী আর নেই (ইন্না লিল্লাহি ওয়া ইন্না ইলাইহি রাজিউন)। আজ বুধবার ভোরে রাজধানীর ল্যাবএইড হাসপাতালে চিকিত্সাধীন অবস্থায় তিনি মারা যান। তাঁর বয়স হয়েছিল ৭৭ বছর। এটিএন বাংলা সূত্রে জানা গেছে, আজ বাদ জোহর প্রথমবার রমনা থানার মসজিদে, বেলা আড়াইটায় দ্বিতীয়বার বাংলাদেশ টেলিভিশনে এবং বেলা তিনটায় কারওয়ান বাজারে এটিএন বাংলার কার্যালয়ে তাঁর জানাজা অনুষ্ঠিত হবে।১৯৫৭ সালে অ্যাসোসিয়েট প্রেসে (এপি) যোগ দেওয়ার মধ্য দিয়ে সাইফুল বারীর কর্মজীবন শুরু হয়। ১৯৬৩ থেকে ১৯৬৯ সাল পর্যন্ত রেডিও পাকিস্তানে কাজ করেন তিনি। পর্যায়ক্রমে বাংলাদেশ বেতার, জাতীয় সম্প্রচার কর্তৃপক্ষ, পররাষ্ট্র মন্ত্রণালয়, বাংলাদেশ টেলিভিশন, রাষ্ট্রপতির প্রেস সচিব, সংস্থাপন মন্ত্রণালয়সহ বিভিন্ন গুরুত্বপূর্ণ পদে দায়িত্ব পালন করেছেন।দেশি-বিদেশি বহু সংবাদমাধ্যমে কাজ করার পর ২০০১ সালে এটিএন বাংলার প্রধান উপদেষ্টা হিসেবে যোগ দেন সাইফুল বারী। মৃত্যুর আগ পর্যন্ত এটিএন বাংলায় কর্মরত ছিলেন তিনি।
সাইফুল বারী ১৯৩৬ সালে বগুড়ায় জন্মগ্রহণ করেন। তাঁর বাবা মরহুম আবদুল বারী ছিলেন বগুড়া পৌরসভার চেয়ারম্যান। সাইফুল বারী দীর্ঘদিন ধরে ক্যানসারে ভুগছিলেন। 
সাইফুল বারীর মৃত্যুতে প্রধানমন্ত্রী শেখ হাসিনা, তথ্যমন্ত্রী হাসানুল হক ইনু, তথ্যসচিব মর্তুজা আহমেদ, এটিএন বাংলার চেয়ারম্যান মাহফুজুর রহমান ও বিটিভির মহাপরিচালক ম. হামিদ গভীর শোক প্রকাশ করেছেন।
