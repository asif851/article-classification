
নির্বাচন সামনে রেখে ওরা ষড়যন্ত্র করছে, করবে। কিন্তু বঙ্গবন্ধুর বাংলার মাটিতে ষড়যন্ত্র করে কোনো লাভ হবে না। নির্বাচন হবে সংবিধান অনুযায়ী। নির্বাচনকালীন সরকারপ্রধান থাকবেন শেখ হাসিনা। নির্বাচন পরিচালনা করবে নির্বাচন কমিশন। এর বাইরে যাওয়ার কোনো সুযোগ নেই।
আওয়ামী লীগের প্রেসিডিয়াম সদস্য, স্বাস্থ্যমন্ত্রী মোহাম্মদ নাসিম এসব কথা বলেছেন। আজ বুধবার সিরাজগঞ্জের কাজীপুর উপজেলায় সমাবেশে প্রধান অতিথির বক্তব্য দেন তিনি।
বিকেলে উপজেলার চালিতাডাঙ্গা আমিনা মনসুর ১০ শয্যার মা ও শিশুকল্যাণ কেন্দ্রের উদ্বোধন উপলক্ষে শিশুকল্যাণ কেন্দ্রসংলগ্ন মাঠে সমাবেশের আয়োজন করা হয়। এর আগে মন্ত্রী শুভগাছা ইউনিয়ন স্বাস্থ্য ও পরিবারকল্যাণ কেন্দ্র, এলজিইডি বাস্তবায়িত চালিতাডাঙ্গা ইউনিয়ন পরিষদের নবনির্মিত ভবনের উদ্বোধন করেন।
মোহাম্মদ নাসিম বলেন, সামনে নির্বাচন, নির্বাচন নামক খেলা হবে মাঠে। খেলেই জিততে চাই। যাঁরা ফাউল করবেন, নির্বাচন কমিশন তাঁদের লাল কার্ড দেখিয়ে মাঠ থেকে বের করে দেবে। বঙ্গবন্ধুকন্যা (প্রধানমন্ত্রী শেখ হাসিনা) একাদশ জাতীয় সংসদ নির্বাচনে বিজয়ী হয়ে হ্যাটট্রিক করবেন।
মন্ত্রী স্বাস্থ্য খাতসহ দেশের বিভিন্নমুখী উন্নয়নচিত্র তুলে ধরে বলেন, বঙ্গবন্ধুকন্যা শেখ হাসিনা ক্ষমতায় এসে অন্ধকার বাংলাদেশকে আলোকিত করেছেন। জীবনের ঝুঁকি নিয়ে জঙ্গি দমন করেছেন। অদম্য সাহস নিয়ে নিজস্ব অর্থায়নে পদ্মা সেতুর নির্মাণকাজ শুরু করেছেন। সেই স্বপ্নের সেতু এখন সূর্যের আলোর মতো দৃশ্যমান হয়েছে। চলমান উন্নয়ন, দেশের শান্তি ও স্থিতিশীলতা অব্যাহত রাখতে আবার আওয়ামী লীগকে নৌকা মার্কায় ভোট দিয়ে জয়যুক্ত করতে হবে। তা না হলে সব উন্নয়ন বন্ধ হয়ে যাবে।
জেলা পরিবার পরিকল্পনা উপপরিচালক তরিকুল ইসলামের সভাপতিত্বে সমাবেশে বক্তব্য দেন সাবেক সাংসদ তানভীর শাকিল, পরিবার পরিকল্পনা অধিদপ্তরের মহাপরিচালক কাজী মোস্তফা সারোয়ার, জেলা প্রশাসক কামরুন নাহার সিদ্দীকা, পুলিশ সুপার মিরাজ উদ্দিন আহম্মেদ, সিভিল সার্জন কাজী শামীম হোসেন প্রমুখ।
 
