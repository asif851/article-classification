
আওয়ামী লীগের সভাপতিমণ্ডলীর সদস্য শেখ ফজলুল করিম সেলিম এবং বিএনপির মুখপাত্র আসাদুজ্জামান রিপন ‘অভিন্ন ভাষায়’ জাসদের বিরুদ্ধে কথা বলছেন বলে অভিযোগ করেছে জাতীয় সমাজতান্ত্রিক দল (জাসদ)। এই ‘অভিন্ন ভাষার’ যোগসূত্র কী সে বিষয়েও প্রশ্ন তুলেছে দলটি।আজ সোমবার এক বিবৃতিতে জাসদের কার্যকরী সভাপতি মঈনউদ্দিন খান বাদল ও সাধারণ সম্পাদক শরীফ নুরুল আম্বিয়ার স্বাক্ষরিত এক বিবৃতিতে এ প্রশ্ন তোলা হয়েছে।জাসদই বঙ্গবন্ধুকে হত্যার ক্ষেত্র তৈরি করেছিল বলে গতকাল রোববার এক অনুষ্ঠানে অভিযোগ করেন শেখ ফজলুল করিম সেলিম। শেখ সেলিম বলেছিলেন, ‘স্বাধীনতাবিরোধীরা কখনো বঙ্গবন্ধুর ওপর আঘাত হানতে পারত না, যদি এই গণবাহিনী, জাসদ বঙ্গবন্ধুর বিরোধিতা করে বিভিন্ন জায়গায় ডাকাতি করে, মানুষ হত্যা করে, এমপি মেরে পরিবেশ সৃষ্টি না করত। সুতরাং বঙ্গবন্ধু হত্যার মূল রহস্য বের করতে হবে, কারা কারা জড়িত ছিল।’এদিকে তথ্যমন্ত্রী হাসানুল হক ইনুকে বঙ্গবন্ধু হত্যার সময়ে তাঁর ভূমিকা ‘স্পষ্ট করতে’ বলেছে বিএনপি। অন্যথায় সরকারের মন্ত্রিসভা থেকে তাঁর পদত্যাগ করা উচিত বলেও মন্তব্য করেছে দলটি। আজ সোমবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে বিএনপির মুখপাত্র আসাদুজ্জামান রিপন এ কথা বলেন।
বিবৃতিতে মঈনউদ্দিন খান বাদল ও শরীফ নুরুল আম্বিয়া বলেন, ‘আওয়ামী লীগের সভাপতিমণ্ডলীর সদস্য শেখ ফজলুল করিম সেলিম আর বিএনপির মুখপাত্র আসাদুজ্জামান রিপন যখন একই ভাষায়, একই সময়ে জাসদের বিরুদ্ধে কথা বলেন, তখন স্বাভাবিক ভাবেই প্রশ্ন আসে এ অভিন্ন ভাষার যোগসূত্র কী?’জাসদের বিবৃতিতে বলা হয়, বঙ্গবন্ধু হত্যা মামলার দীর্ঘ তদন্ত, তদন্ত শেষে আদালতে দেওয়া অভিযোগপত্র, সাক্ষীদের জেরা, আদালতের রায় ও পর্যবেক্ষণের কোথাও বঙ্গবন্ধু হত্যার সঙ্গে জাসদের সংশ্লিষ্টতার সামান্যতম বিষয় আসেনি। তারপরও শেখ সেলিম যে বক্তব্য দিয়েছেন, তা শুধু সত্যের অপলাপই নয়, উদ্দেশ্যপ্রণোদিত। যখন প্রধানমন্ত্রী শেখ হাসিনার নেতৃত্বে দেশে জনগণ ও ১৪ দলের নেতা-কর্মীরা বঙ্গবন্ধুর খুনী গোষ্ঠীর ও খুনের সুফলভোগী গোষ্ঠীর বিরুদ্ধে ঐক্যবদ্ধ সংগ্রাম করছে, তখন শেখ সেলিমের এ বক্তব্য ঐক্যের মধ্যে বিভ্রান্তি সৃষ্টি এবং শত্রুপক্ষের হাতকে শক্তিশালী করবে।
