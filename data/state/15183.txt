
স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম বিএনপির উদ্দেশে বলেছেন, ‘আগামী জাতীয় সংসদ নির্বাচনও শেখ হাসিনার অধীনে হবে। ওই নির্বাচনও আপনারা বয়কট করতে পারেন। তবে করলে আপনাদের অস্তিত্ব থাকবে না।’
আজ সোমবার বঙ্গবন্ধুর স্বদেশ প্রত্যাবর্তন দিবস উপলক্ষে রাজধানীর সোহরাওয়ার্দী উদ্যানে আওয়ামী লীগের সমাবেশে সৈয়দ আশরাফ এ কথা বলেন। তিনি বলেন, ‘গত পরশুদিন একটি পত্রিকায় দেখলাম একজন বুদ্ধিজীবী লিখেছেন, শেখ হাসিনাকে রেখে বিএনপি নির্বাচনে যেতে পারে। কেন যে এসব বুদ্ধিজীবীরা খালেদা জিয়াকে নির্বাচনে আসতে বলেননি। তাঁরা মনে করেছিলেন, আওয়ামী লীগ ফুঁ দিলে উড়ে যাবে। কিন্তু আওয়ামী লীগ তো ফুঁ দিলে উড়ে যাওয়ার দল নয়।’
সৈয়দ আশরাফ আরও বলেন, ‘কিছু সংবাদপত্রে লেখা হচ্ছে এখন নির্বাচন দিলে শেখ হাসিনার অধীনেই তাঁরা আসবেন।’ তিনি প্রশ্ন তুলে বলেন, ‘তাহলে কেন আগে তাঁরা নির্বাচনে আসলেন না? নির্বাচন কী বনভোজন? দাওয়াত দিয়ে নিয়ে আসতে হবে।’
বিএনপির উদ্দেশে আওয়ামী লীগের নেতা আশরাফ আরও বলেন, ‘আপনারা যে নির্বাচনে আসলেন না এই ভুলটা স্বীকার করেন।’ তিনি দলীয় নেতা-কর্মীদের উদ্দেশে বলেন, ‘বিএনপি অশুভ দল। এদের ব্যাপারে সতর্ক থাকুন। দলকে শক্তিশালী করুন।’
