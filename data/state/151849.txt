
শিক্ষামন্ত্রী নুরুল ইসলাম নাহিদ বলেছেন, নতুন প্রজন্মকে  আধুনিক তথ্যপ্রযুক্তি জ্ঞানসমৃদ্ধ শিক্ষায় প্রশিক্ষিত করতে সরকার কাজ করছে।  গতকাল শুক্রবার ঢাকা রিপোর্টার্স ইউনিটির (ডিআরইউ) ‘ডিআরইউ-সাগর রুনি মিলনায়তনে’ সংগঠনের সদস্য সন্তানদের মধ্যে ২০১২ সালে প্রাইমারি স্কুল সার্টিফিকেট (পিএসসি) ও জুনিয়র স্কুল সার্টিফিকেট (জেএসসি) পরীক্ষায় জিপিএ-৫ পাওয়া শিক্ষার্থীদের সংবর্ধনা ও বৃত্তি প্রদান অনুষ্ঠানে প্রধান অতিথির বক্তব্যে তিনি এসব কথা বলেন। অনুষ্ঠানে বক্তৃতা করেন এভারেস্ট বিজয়ী মুসা ইব্রাহীম, ঢাকা স্টক এক্সচেঞ্জের সভাপতি রকিবুর রহমান, সমকাল-এর নির্বাহী সম্পাদক মুস্তাফিজ শফি প্রমুখ। ডিআরইউর সভাপতি শাহেদ চৌধুরীর সভাপতিত্বে অনুষ্ঠানে স্বাগত বক্তব্য দেন সংগঠনের সাধারণ সম্পাদক ইলিয়াস খান। অনুষ্ঠান সঞ্চালনা করেন যুগ্ম সম্পাদক ইলিয়াস হোসেন ও সংগঠনের সদস্য শাহনাজ শারমিনের সঞ্চালনায় পিএসসির কৃতী শিক্ষার্থী সদ্য প্রয়াত মো. সাকিফ জুহায়েরের বাবা ইত্তেফাক-এর সাংবাদিক সাকির আহমেদ তাঁর ছেলের সনদ ও ক্রেস্ট শিক্ষামন্ত্রীর কাছ থেকে গ্রহণ করেন। এ সময় তিনি কান্নায় ভেঙে পড়েন। অনুষ্ঠানে ২২ জন কৃতী শিক্ষার্থীকে সংবর্ধনা দেওয়া হয়। এতে সহযোগিতা করে ঢাকা স্টক এক্সচেঞ্জ (ডিএসই)।
