
একটি হত্যা মামলার এজাহারভুক্ত আসামি বাগেরহাটের মোল্লাহাট উপজেলার পল্লী বিদ্যুতের সহকারী মহাব্যবস্থাপক (এজিএম) রাসেল শরিফকে (৩০) গ্রেপ্তার করেছে পুলিশ। গতকাল শনিবার বেলা দুইটার দিকে মোল্লাহাট পল্লী বিদ্যুৎ কার্যালয়ের সামনে থেকে তাঁকে গ্রেপ্তার করে গোপালগঞ্জ সদর থানার পুলিশ। রাসেল শরিফ নড়াইলের নড়াগতি থানার কহরডাঙ্গা গ্রামের সিদ্দিক শরিফের ছেলে। তিনি বাগেরহাটের মোল্লাহাট উপজেলার পল্লী বিদ্যুতের এজিএম হিসেবে কর্মরত রয়েছেন। গত ১৫ জানুয়ারি বাড়ি থেকে বের হয়ে নিখোঁজ হন গোপালগঞ্জ সদরের গোবরা ইউনিয়নের সোনাপুর গ্রামের মৃত নান্নু সিকদারের ছেলে অভি সিকদার (২২)। অভি গোপালগঞ্জের পৌর মেয়র রাজু সিকদারের ভাতিজা। গত ৩১ জানুয়ারি নড়াইলের নড়াগাতি থানার জলডাঙ্গা গ্রামের একটি ডোবা থেকে অভির লাশ উদ্ধার করা হয়। গত ১ ফেব্রুয়ারি অভির ভাই তরিকুল সিকদার বাদী হয়ে সাতজনের নাম উল্লেখ করে এবং অজ্ঞাত আরও ১০-১২ জনকে আসামি করে গোপালগঞ্জ সদর থানায় একটি হত্যা মামলা দায়ের করেন। এ মামলার আসামি রাসেল শরিফ।
