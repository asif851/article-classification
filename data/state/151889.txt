
ইউনিয়ন থেকে উপজেলায় রূপান্তরিত হওয়ার ৩০ বছর পেরিয়ে গেলেও দিনাজপুরের বিরামপুর উপজেলার সাতটি ইউনিয়নে আজ পর্যন্ত উপস্বাস্থ্যকেন্দ্র নির্মাণ করা হয়নি।এ কারণে ইউনিয়নের বাসিন্দারা বিশেষজ্ঞ চিকিৎসকদের পরামর্শ, সেবা ও বিনা মূল্যে ওষুধ পাওয়া থেকে বঞ্চিত হচ্ছে। পাশাপাশি তারা হাতুড়ে চিকিৎসকদের শরণাপন্ন হয়ে অপচিকিৎসার শিকার হচ্ছে।উপজেলা পরিষদ কার্যালয় থেকে জানা গেছে, ১৯৭৯ সালে ১১ ফেব্রুয়ারি বিরামপুরকে থানা ঘোষণা করা হয়। ১৯৮১ সালের ৭ জুন তা বাস্তবায়ন করা হয়। পাশের ফুলবাড়ী থানার বিনাইল, জোতবানী ও পলিপ্রয়াগপুর; নবাবগঞ্জ থানার খানপুর ও দিওড় এবং হাকিমপুর থানার কাটলা ও বিরামপুর—এই সাতটি ইউনিয়ন নিয়ে বিরামপুর থানার যাত্রা শুরু হয়। ১৯৮৩ সালের ১৪ সেপ্টেম্বর বিরামপুর থানাকে উপজেলায় রূপান্তর করা হয়। পরবর্তী সময়ে বিরামপুর পৌরসভা হলে মুকুন্দপুর ইউনিয়নের জন্ম হয়।দিনাজপুর জেলা সিভিল সার্জনের কার্যালয় থেকে জানা গেছে, ব্রিটিশ ও পাকিস্তান আমলে প্রত্যন্ত এলাকায় উপস্বাস্থ্যকেন্দ্র নির্মাণ করা হয়। বিরামপুর থানা যে কয়টি ইউনিয়ন নিয়ে গঠিত হয়েছে, সেগুলোতে কোনো উপস্বাস্থ্যকেন্দ্র ছিল না। শুধু বিরামপুরে একটি উপস্বাস্থ্যকেন্দ্র ছিল। সেটি পরবর্তীকালে উপজেলা স্বাস্থ্য কমপ্লেক্সে পরিণত করা হয়। প্রতিটি উপস্বাস্থ্যকেন্দ্রে একজন মেডিকেল অফিসার, একজন ফার্মাসিস্ট, একজন সাব-কমিউনিটি মেডিকেল অফিসার ও একজন এমএলএসএস নিযুক্ত থাকেন। সেই সঙ্গে পরিবার পরিকল্পনা বিভাগের একজন পরিবারকল্যাণ পরিদর্শিকা সেখানে গিয়ে পরিবার পরিকল্পনা বিষয়ে পরমর্শ ও ওষুধ দেন। বিরামপুরে ইউনিয়ন উপস্বাস্থ্যকেন্দ্রের ওই পদগুলোতে লোকবল থাকলেও অবকাঠামো নির্মাণ না করায় ইউনিয়নবাসী সেবা থেকে বঞ্চিত হচ্ছে।৭ নম্বর পলিপ্রয়াগপুর ইউনিয়ন পরিষদের (ইউপি) চেয়ারম্যান মোস্তাফিজুর রহমান বলেন, সরকারি বিশেষজ্ঞ চিকিৎসকদের সেবা ও পরামর্শ না পেয়ে তাঁর এলাকার দরিদ্র মানুষ স্থানীয় হাতুড়ে চিকিৎসকদের কাছে যেতে বাধ্য হচ্ছে। অনেকেই অপচিকিৎসার শিকার হয়ে জটিল রোগে আক্রান্ত হয়ে সর্বস্বান্ত হচ্ছে।সিভিল সার্জন মোশায়ের-উল ইসলাম বলেন, নতুন যোগদান করা চিকিৎসকদের কমিউনিটি ক্লিনিকগুলোতে গিয়ে চিকিৎসাসেবার নির্দেশ দেওয়া হয়েছে। বিরামপুর স্বাস্থ্য কমপ্লেক্সের একটি সূত্র জানায়, উপজেলার প্রতিটি ইউনিয়নে পদায়ন দিয়েই নতুন চিকিৎসকদের নিয়োগ দেওয়া হয়েছে। কিন্তু উপস্বাস্থ্যকেন্দ্রের অবকাঠামো না থাকার অজুহাতে চিকিৎসকেরা গ্রামে গিয়ে চিকিৎসাসেবা দিচ্ছেন না।বিরামপুর উপজেলা স্বাস্থ্য কর্মকর্তা পরিতোষ দাশ গুপ্ত বলেন, নতুন যোগদান করা চিকিৎসকদের কমিউনিটি ক্লিনিকগুলোতে গিয়ে চিকিৎসাসেবা দেওয়ার জন্য রুটিন করা হয়েছে। অচিরেই চিকিৎসকেরা কমিউনিটি ক্লিনিকগুলোতে গিয়ে চিকিৎসাসেবা দেবেন।দিনাজপুর-৬ (বিরামপুর-নবাবগঞ্জ-হাকিমপুর-ঘোড়াঘাট) আসনের সাংসদ শিবলী সাদিক বলেন, দ্রুত বিরামপুরের প্রতিটি ইউনিয়নে উপস্বাস্থ্যকেন্দ্র নির্মাণের জন্য তিনি সংশ্লিষ্ট মন্ত্রণালয়ে যোগাযোগ করছেন। উপস্বাস্থ্যকেন্দ্র নির্মিত না হওয়া পর্যন্ত গ্রামের একটি মানুষও যেন বিশেষজ্ঞ চিকিৎসকদের সেবা ও পরামর্শ থেকে বঞ্চিত না হয়, সে বিষয়ে সংশ্লিষ্ট সবার সঙ্গে আলোচনা করে ব্যবস্থা নেওয়া হবে বলে জানান তিনি।
