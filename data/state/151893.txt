
বিএনপির চেয়ারপারসন খালেদা জিয়ার গুলশান কার্যালয়ে পুলিশি তল্লাশির তীব্র নিন্দা জানিয়েছেন বিএনপির মহাসচিব মির্জা ফখরুল ইসলাম আলমগীর।
আজ শনিবার ঠাকুরগাঁওয়ে নিজ বাসভবনে সংবাদকর্মীদের সঙ্গে আলাপকালে মির্জা ফখরুল এ নিন্দা জানান। জেলা বিএনপির সম্মেলন আয়োজন উপলক্ষে দলের এক বর্ধিত সভায় প্রধান অতিথি হিসেবে যোগ দিতে গতকাল শুক্রবার ঠাকুরগাঁওয়ে আসেন তিনি।
মির্জা ফখরুল বলেন, খালেদা জিয়ার গুলশান কার্যালয়ে পুলিশি তল্লাশি থেকে এটাই প্রমাণিত হয়, এই সরকার উদ্দেশ্যপ্রণোদিতভাবে বাংলাদেশের গণতান্ত্রিক চর্চাকে ব্যাহত করতে চাইছে। সর্ববৃহৎ রাজনৈতিক দলের চেয়ারপারসন, যিনি তিন-তিনবার প্রধানমন্ত্রী ছিলেন, তাঁর কার্যালয়ে পুলিশের ‘হামলা’ অত্যন্ত ন্যক্কারজনক।ফখরুল বলেন, ‘আমরা এ ঘটনার তীব্র নিন্দা জানাচ্ছি। এ ঘটনা এটাই প্রমাণ করেছে, গণতন্ত্রের লেশমাত্র এ দেশে অবশিষ্ট নেই। বাংলাদেশ এখন সম্পূর্ণ গণতন্ত্রবিহীন একটি রাষ্ট্রে পরিণত হয়েছে। আইনশৃঙ্খলা বাহিনীর সাহায্যে এই সরকার দেশ চালাচ্ছে।’
এ সময় জেলা বিএনপির আহ্বায়ক তৈমুর রহমান, আহ্বায়ক কমিটির সদস্য ও ঠাকুরগাঁও পৌর মেয়র মির্জা ফয়সল আমিন, সদর থানা বিএনপির সাধারণ সম্পাদক আবদুল হামিদ প্রমুখ উপস্থিত ছিলেন।
