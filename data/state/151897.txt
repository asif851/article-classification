

২০১৭-১৮ অর্থবছরের প্রস্তাবিত বাজেটে নিয়ে সমস্যা থাকলে তা জাতীয় সংসদে আলোচনা করে সমাধানের ইঙ্গিত দিয়েছেন প্রধানমন্ত্রী শেখ হাসিনা। তিনি বলেছেন, বাজেট পেশ করা হয়েছে, সংসদে আলোচনা হবে। হয়তো কারও কিছু সমস্যা থাকতে পারে, নিশ্চয় তা দেখা হবে।
আজ রোববার জাতীয় প্রেসক্লাব প্রাঙ্গণে বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) একাংশের উদ্যোগে আয়োজিত ইফতার ও দোয়া মাহফিল অনুষ্ঠানে প্রধান অতিথির বক্তৃতায় প্রধানমন্ত্রী এই ইঙ্গিত দেন।
চার লাখ ২৬৬ কোটি টাকার বাজেট দেওয়ার কথা উল্লেখ করে প্রধানমন্ত্রী বলেন, এত বড় বাজেট আর কখনো কেউ দেয়নি।
গত বৃহস্পতিবার জাতীয় সংসদে ২০১৭-১৮ অর্থবছরের বাজেট প্রস্তাব করেছেন অর্থমন্ত্রী আবুল মাল আবদুল মুহিত। এই বাজেটের কিছু বিষয় নিয়ে বিভিন্ন মহলে প্রতিক্রিয়ার সৃষ্টি হয়েছে।

বিএনপি চেয়ারপারসন বেগম খালেদা জিয়ার বক্তব্যেরও জবাব দেন আওয়ামী লীগ সভানেত্রী শেখ হাসিনা। তিনি বলেন, বিএনপি নেত্রী বলেছেন, আওয়ামী লীগের পায়ের নিচে নাকি মাটি নেই। তাঁকে একটা কথা বলতে চাই, মাটি ও মানুষ থেকে আওয়ামী লীগের জন্ম। বিএনপি মাটি থেকে জন্ম হয়নি, তাদের জন্ম ক্ষমতার উচ্চ শিখর থেকে। আর যাদের জন্ম ক্ষমতার উচ্চ শিখর থেকে, তাদের পায়ের নিচে মাটি থাকে না। সাংবাদিকতা নিয়ে কথা বলতে গিয়ে প্রধানমন্ত্রী বলেন, নীতিহীন বা হলুদ সাংবাদিকতা কারও কাছে গ্রহণযোগ্য নয়। এ সময় তাঁর আমলে পত্রিকা, টেলিভিশন ও রেডিও লাইসেন্স দেওয়াসহ গণমাধ্যমের সম্প্রসারণ ও গণমাধ্যমের জন্য নেওয়া বিভিন্ন পদক্ষেপের কথা তুলে ধরেন। গণমাধ্যম কর্মীদের জন্য নতুন ওয়েজবোর্ড চূড়ান্ত হওয়ার কথা জানিয়ে প্রধানমন্ত্রী বলেন, মালিকদের কারণে এটি আটকে আছে। এখন পর্যন্ত মালিকেরা প্রতিনিধি দেয়নি। মালিকেরা প্রতিনিধি দিলে কাজ শুরু করে দিতে পারে। প্রত্যেক মালিক যেন ওয়েজবোর্ড অনুযায়ী সাংবাদিকদের সুযোগ-সুবিধা দেন সেই আহ্বান জানান প্রধানমন্ত্রী।  বিএফইউজের একাংশের সভাপতি মনজুরুল আহসান বুলবুলের সভাপতিত্বে ও ডিইউজের সাধারণ সম্পাদক সোহেল হায়দার চৌধুরীর সঞ্চালনায় অনুষ্ঠানে আরও বক্তৃতা করেন, তথ্যমন্ত্রী হাসানুল হক ইনু, প্রধানমন্ত্রীর তথ্য উপদেষ্টা ইকবাল সোবহান চৌধুরী, বিএফইউজের একাংশের মহাসচিব ওমর ফারুক, ডিইউজের সভাপতি শাবান মাহমুদ।
