
বাংলাদেশে আজ পর্যন্ত অন্তত ২ লাখ ৯০ হাজার রোহিঙ্গা এসেছে। তাদের সহায়তার জন্য জরুরি ভিত্তিতে ৭ কোটি ৭০ লাখ ডলার দরকার। রোহিঙ্গা শরণার্থীদের সহায়তায় এ প্রয়োজনের কথা আজ শনিবার জানিয়েছে জাতিসংঘ। ঢাকার জাতিসংঘ কার্যালয় থেকে পাঠানো এক বিবৃতিতে বলা হয়, ‘সীমান্ত পেরিয়ে আসা মানুষের সংখ্যা দ্রুত বেড়ে যাওয়ায় এখানে থাকা আশ্রয়শিবিরের ওপর ব্যাপক চাপ সৃষ্টি হয়েছে। স্থানীয় মানুষ যারা তাদের সহযোগিতা করছে, তাদেরও এ চাপ সামলাতে হচ্ছে।’ বিবৃতিতে বলা হয়, ‘এসব মানুষের জন্য নতুন নতুন বসতি তৈরি হচ্ছে। আর এসবের সংখ্যা বাড়ছেও দ্রুত। তবে এসব জায়গায় যেসব মানুষের আশ্রয় মিলছে তাদের মৌলিক সুযোগ-সুবিধা একেবারে কম।’ বিবৃতিতে বলা হয়, চলতি বছরের শেষ পর্যন্ত রোহিঙ্গাদের সংখ্যা তিন লাখ ধরে জাতিসংঘসহ আন্তর্জাতিক সংস্থাগুলো তাদের সহায়তা নেওয়ার পরিকল্পনা করেছে।বাংলাদেশে জাতিসংঘের আবাসিক সমন্বয়কারী রবার্ট ওয়াটকিনস বিবৃতিতে বলেন, ‘যে হারে মানুষ আসছে তা দেখে মনে হচ্ছে না এ প্রবণতা কমবে। তাদের জরুরি প্রয়োজনে সাড়া দিতে হলে কক্সবাজারে কাজ করা সংস্থাগুলোর কাছে পর্যাপ্ত সম্পদ থাকা দরকার। চরম দুরবস্থায় পড়া এসব মানুষ প্রাণের ভয়ে ঘরবাড়িসহ সবকিছু ছেড়ে একেবারে নিঃস্ব অবস্থায় পালিয়ে বাংলাদেশে আসছে।’ তিনি বলেন, ‘এর আগের সংকটের সময় থেকে আন্তর্জাতিক সংস্থাগুলো সতর্ক থাকলেও এবারের পরিস্থিতি হতভম্ব করেছে।’ ওয়াটকিনস বলেন, ‘নতুন আসা লোকজনের জন্য অন্তত ৬০ হাজার ঘর দরকার। এ ছাড়া তাদের খাদ্য, সুপেয় পানি এবং স্বাস্থ্য পরিষেবা দরকার।’ আজকের বিবৃতিতে বলা হয়, এ পর্যন্ত জাতিসংঘের জরুরি ত্রাণ সহায়তা হিসেবে জাতিসংঘের জরুরি ত্রাণ তহবিল থেকে ৭০ লাখ ডলার বরাদ্দ দেওয়া হয়েছে।
 
