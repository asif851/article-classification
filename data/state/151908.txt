
সিরাজগঞ্জের রায়গঞ্জ উপজেলার বিভিন্ন হাটবাজারে পানের দাম বেড়েই চলেছে। ফলে পান খাওয়া ব্যক্তিরা পড়েছেন বিপাকে। বিড়াপ্রতি পানের দাম দুই সপ্তাহের ব্যবধানে তিন থেকে সাড়ে তিনগুণ বেড়েছে।
আজ শনিবার বিকেলে উপজেলার ধানগড়া বাজারে পান বিক্রেতা ও ক্রেতাদের সঙ্গে কথা বলে জানা যায়, প্রায় দুই সপ্তাহ ধরে পানের দাম ঊর্ধ্বমুখী।বড় আকারের এক বিড়া (৬৪টি) পান ২০০ থেকে ২৫০ টাকায় বিক্রি হচ্ছে। এ ছাড়া ছোট পানের প্রতি বিড়া ৭০ থেকে ৮০ টাকায় বিক্রি হচ্ছে। অথচ মাত্র কয়েক দিন আগেও বড় পানের প্রতি বিড়া ৭০ থেকে ৮০ আর ছোট পান ৪০ থেকে ৫০ টাকায় বিক্রি হয়েছে। পানের দাম বাড়ার কারণ হিসেবে বাজারের দুজন বিক্রেতা বলেন, বৃষ্টিতে পানের ক্ষতি হয়েছে বলে পাইকারি বিক্রেতারা তাঁদের জানিয়েছেন। তাই খুচরা বাজারে এর প্রভাব পড়েছে।
রায়গঞ্জ পৌরসভার ৮ নম্বর ওয়ার্ডের কাউন্সিলর শাহিনুল ইসলাম তালুকদার ধানগড়া বাজারে মায়ের জন্য পান কিনতে আসেন। ওই সময় বলেন, ‘বাড়িতে মা পান খান, দাম যতই বাড়ুক কিনতেই হবে।’
পানের দাম বাড়ায় হতাশা প্রকাশ করেন বেতুয়া গ্রামের শাহ আলী। তিনি বলেন, একসময় বাড়িতে মেহমান এলে পান দিয়ে আপ্যায়ন করা হতো। কিন্তু দাম বাড়ার কারণে সেটি এখন বাদ দিতে হচ্ছে।
খিলি পানের দোকানেও পড়েছে মূল্যবৃদ্ধির এ প্রভাব। আগে তিন টাকায় অর্ধেক আর পাঁচ টাকায় পুরো পান বিক্রি করা হলেও এখন তা বিক্রি হচ্ছে পাঁচ টাকা আর ১০ টাকায়। মাঝে মাঝে বন্ধুদের নিয়ে খিলি পান খেতেন স্থানীয় একটি বিদ্যালয়ের শিক্ষক সেলিম রেজা। তিনি বলেন, ‘দাম বাড়ায় শখের পান খাওয়া ছেড়ে দিয়েছি।’
পানের মূল্যবৃদ্ধির এ দৃশ্য শুধু সিরাজগঞ্জেই নয়, সারা দেশেই বেড়েছে পানের দাম। একই অবস্থা আন্তর্জাতিক বাজারেও। যুক্তরাষ্ট্রের বাজারে এক পাউন্ড পান বিক্রি হচ্ছে ২০ ডলার বা তার চেয়েও বেশি দামে, যা আগে ১০ ডলারেই পাওয়া যেতে।
