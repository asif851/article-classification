
ঢাকা কলেজ, ইডেন কলেজসহ ঢাকার সাতটি বড় কলেজ ঢাকা বিশ্ববিদ্যালয়ের অধিভুক্ত হয়েছে। আজ কলেজগুলোর অধ্যক্ষদের সঙ্গে ঢাকা বিশ্ববিদ্যালয়ের উপাচার্যের এক বৈঠকে এ সিদ্ধান্ত হয়।
বিশ্ববিদ্যালয়ের উপাচার্য দপ্তরসংলগ্ন লাউঞ্জে এ সভা হয়। সভা সূত্র জানায়, প্রধানমন্ত্রীর নির্দেশনা বাস্তবায়নের লক্ষ্যে ও শিক্ষা মন্ত্রণালয়ের সিদ্ধান্তের পরিপ্রেক্ষিতে আজ থেকে ঢাকা বিশ্ববিদ্যালয়ে অধিভুক্ত হয়েছে সাতটি সরকারি কলেজ। এখন থেকে এই কলেজগুলোর ছাত্রছাত্রীদের ভর্তিপ্রক্রিয়া ও পরীক্ষা ঢাকা বিশ্ববিদ্যালয় থেকে পরিচালিত হবে। ঢাকা বিশ্ববিদ্যালয়ের সিলেবাস অনুযায়ী শিক্ষা কার্যক্রম পরিচালনা করা হবে।ঢাকা বিশ্ববিদ্যালয়ের অধিভুক্ত নতুন কলেজগুলো হচ্ছে ঢাকা কলেজ, ইডেন মহিলা কলেজ, সরকারি শহীদ সোহরাওয়ার্দী কলেজ, কবি নজরুল কলেজ, বেগম বদরুন্নেসা সরকারি মহিলা কলেজ, মিরপুর সরকারি বাঙ্‌লা কলেজ ও সরকারি তিতুমীর কলেজ। এসব কলেজে স্নাতক ও স্নাতকোত্তর পর্যায়ে ১ লাখ ৬৭ হাজার ২৩৬ জন শিক্ষার্থী ও ১ হাজার ১৪৯ জন শিক্ষক রয়েছেন।সভায় উপাচার্য আ আ ম স আরেফিন সিদ্দিকের সভাপতিত্বে সহ-উপাচার্য (শিক্ষা) নাসরীন আহমাদ, ঢাকা কলেজের অধ্যক্ষ মোয়াজ্জাম হোসেন মোল্লাহ, ইডেন মহিলা কলেজের অধ্যক্ষ গায়ত্রী চ্যাটার্জি, সরকারি শহীদ সোহরাওয়ার্দী কলেজের অধ্যক্ষ শেখ আবদুল কুদ্দুস, কবি নজরুল সরকারি কলেজের অধ্যক্ষ (ভারপ্রাপ্ত) মুক্তি রাণী সাহা, বেগম বদরুন্নেসা সরকারি মহিলা কলেজের অধ্যক্ষ (ভারপ্রাপ্ত) দীপিকা দেওয়ান, মিরপুর সরকারি বাঙ্‌লা কলেজের অধ্যক্ষ মো. ইমাম হোসেন এবং সরকারি তিতুমীর কলেজের অধ্যক্ষ আবু হায়দার আহমেদ নাছের উপস্থিত ছিলেন।
