
লালমনিরহাট সদর উপজেলার এয়ারপোর্ট এলাকায় ছিনতাইকারীদের ধারালো অস্ত্রের আঘাতে আকরামুল হক (৩২) নামের এক ওষুধ ব্যবসায়ী খুন হয়েছেন। গতকাল মঙ্গলবার রাতে ছিনতাইয়ের ঘটনা ঘটে। আজ বুধবার ভোরে রংপুর মেডিকেল কলেজ হাসপাতালে চিকিৎসাধীন অবস্থায় মারা যান তিনি।
নিহত আকরামুল হকের বাড়ি লালমনিরহাট পৌরসভার নবীনগর (খুটামারা) গ্রামে।ঘটনায় জড়িত থাকার অভিযোগে চারজনকে আটক করেছে পুলিশ। তাঁরা হলেন পিয়ারুল ইসলাম, শাকিলুর রহমান, মোমিনুর রহমান ও ইছা মাহমুদ।পুলিশ ও এলাকাবাসী জানান, লালমনিরহাট শহরের নর্থবেঙ্গল মোড়ে আকরামুলের একটি ওষুধের দোকান রয়েছে। গতকাল রাত ১২টার দিকে তিনি মোটরসাইকেলে করে বাড়ি ফিরছিলেন। এয়ারপোর্ট সংলগ্ন এলাকায় পৌঁছালে কয়েকজন ছিনতাইকারী তাঁকে ধারালো অস্ত্র দিয়ে মাথায় ও শরীরে আঘাত করে। এতে তিনি মাটিতে পড়ে যান। ছিনতাইকারীরা তাঁর মোটরসাইকেল নিয়ে পালিয়ে যান। পরে তিনি পাশের এক বাড়িতে গিয়ে নিজের পরিচয় দিয়ে অজ্ঞান হয়ে পড়েন। স্থানীয় লোকজন তাঁকে রংপুর মেডিকেল কলেজ হাসপাতালে নিয়ে যান। চিকিৎসাধীন অবস্থায় আজ ভোর পাঁচটার দিকে তাঁর মৃত্যু হয়। লাশের ময়নাতদন্ত শেষে আজ বিকেলে শহরের কেন্দ্রীয় কবরস্থানে তাঁকে দাফন করা হয়।এ দিকে লালমনিরহাট সদর থানার টহল পুলিশ গতকাল রাত আড়াইটার দিকে সদর উপজেলার উচা ব্রিজ এলাকা থেকে ছিনতাই হওয়া মোটরসাইকেলসহ পিয়ারুল ও শাকিরুলকে আটক করে। তাঁদের স্বীকারোক্তি অনুযায়ী মোমিনুর রহমান ও ইছা মাহমুদ নামের আরও দুজনকে আটক করা হয়।
লালমনিরহাট সদর থানার ভারপ্রাপ্ত কর্মকর্তা (ওসি) মাহফুজুর রহমান ঘটনার সত্যতা নিশ্চিত করে বলেন, প্রাথমিক জিজ্ঞাসাবাদে আটক ব্যক্তিরা খুনের ঘটনায় জড়িত থাকার কথা স্বীকার করেছেন। এ ঘটনায় মামলার প্রস্তুতি চলছে।
