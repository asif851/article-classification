
রাজশাহী মহানগর জামায়াতের আমির ও কেন্দ্রীয় কর্মপরিষদের সদস্য আতাউর রহমানকে আটক করেছে পুলিশ। হরতালে নাশকতার পরিকল্পনার অভিযোগে গতকাল বুধবার দিবাগত রাত দুইটার দিকে পুলিশ তাঁকে আটক করে।নগরের মতিহার থানার ভারপ্রাপ্ত কর্মকর্তা (ওসি) আলমগীর হোসেনের ভাষ্য, হরতালে নাশকতার পরিকল্পনা ও নেতা-কর্মীদের নাশকতার নির্দেশনা দেওয়ার অভিযোগে পুলিশ আতাউর রহমানকে আটক করেছে। রাজপাড়া থানার তেরখাদিয়া এলাকায় নিজের বাসা থেকে তাঁকে আটক করা হয়।হরতালের সমর্থনে আজ বৃহস্পতিবার রাজশাহী নগরের তিনটি স্থানে পিকেটিংয়ের খবর পাওয়া গেছে।বোয়ালিয়া মডেল থানার ওসি খন্দকার নূর হোসেনের ভাষ্য, সকাল সাতটার দিকে নগরের হাদির মোড়ে জামায়াত-শিবিরের কর্মীরা রাস্তায় পেট্রল ঢেলে আগুন জ্বালিয়ে বিক্ষোভ করেন। এ সময় র‌্যাবের সদস্যরা সেখানে গেলে তাঁরা পালিয়ে যান। এ ছাড়া সকাল আটটার দিকে নগরের শালবাগান এলাকায় রাজশাহী-নওগাঁ সড়কে গাছ ফেলে ও আগুন জ্বেলে অবরোধ এবং বিক্ষোভ করেন জামায়াত-শিবিরের কর্মীরা। পরে পুলিশ ঘটনাস্থলে গিয়ে রাস্তা চলাচলের উপযোগী করে।
রাজপাড়া থানার ওসি মেহেদি হাসানের ভাষ্য, সকাল সাড়ে সাতটার দিকে জামায়াত-শিবিরের কর্মীরা সিটি বাইপাসের ডিঙ্গাডোবা টুলটুলিপাড়া এলাকায় রাস্তায় আগুন ধরিয়ে বিক্ষোভ করেন। খবর পেয়ে পুলিশ ঘটনাস্থলে গেলে জামায়াত-শিবিরকর্মীরা পুলিশের গাড়ি লক্ষ্য করে ইটপাটকেল ছোড়েন। এ সময় পুলিশ শটগানের কয়েকটি ফাঁকা গুলি ছুড়ে তাঁদের ছত্রভঙ্গ করে দেয়।
