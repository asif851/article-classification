
ব্রাহ্মণবাড়িয়ার সুহিলপুর এলাকায় কুমিল্লা-সিলেট মহাসড়কে আজ শনিবার দুপুরে একটি ট্রাক্টর ও সিএনজিচালিত দুটি অটোরিকশার মুখোমুখি সংঘর্ষ হয়েছে। এতে একটি অটোরিকশার চালকসহ চারজন নিহত হয়েছে। আহত হয়েছে চারজন।
নিহত অটোরিকশার চালকের নাম শাহ আলম (২৫)। অন্য তিনজনের পরিচয় এখনো জানা যায়নি। নিহত ব্যক্তিদের লাশ ও আহত ব্যক্তিদের ব্রাহ্মণবাড়িয়া সদর হাসপাতালে পাঠানো হয়েছে।
পুলিশ ও প্রত্যক্ষদর্শী সূত্রে জানা গেছে, ট্রাক্টরটি সরাইল থেকে ব্রাহ্মণবাড়িয়া সদরের দিকে যাচ্ছিল। সিএনজিচালিত অটোরিকশা দুটি ব্রাহ্মণবাড়িয়া সদর থেকে সরাইলের দিকে যাচ্ছিল। দুপুর সাড়ে ১২টার দিকে সুহিলপুর এলাকায় পৌঁছার পর ট্রাক্টরের চালক নিয়ন্ত্রণ হারালে এটি বিপরীত দিকে আসা অটোরিকশা দুটিকে পর পর সজোরে মুখোমুখি ধাক্কা দেয়। এতে ট্রাক্টর ও অটোরিকশা দুটি সড়কের পাশে খাদে পড়ে যায়। এ ঘটনায় একটি অটোরিকশার চালক শাহ আলম ও অজ্ঞাতনামা একজন যাত্রী ঘটনাস্থলে মারা যান। ব্রাহ্মণবাড়িয়া সদর হাসপাতালে নেওয়ার পর অন্য দুজন যাত্রীর মৃত্যু হয়।
প্রত্যক্ষদর্শী শাহ আলী মিয়া প্রথম আলো ডটকমকে জানান, ট্রাক্টর চালকের নাম বাবুল মিয়া। তিনি ব্রাহ্মণবাড়িয়া শহরের মেড্ডা এলাকার বাসিন্দা। ওই চালক প্রায়ই মদ্যপান করে বেপরোয়া গাড়ি চালান। আজও বাবুল মিয়া বেপরোয়া গাড়ি চালাচ্ছিলেন বলে শাহ আলী মিয়া অভিযোগ করেন। এ কারণে দুর্ঘটনাটি ঘটেছে বলে তিনি দাবি করেন।
ঘটনার সত্যতা নিশ্চিত করে ব্রাহ্মণবাড়িয়া পুলিশের পরিদর্শক (ট্রাফিক) মো. বায়োজিদ প্রথম আলো ডটকমকে জানান, ট্রাক্টরচালক বেপরোয়া গতিতে চালানোর কারণে এ দুর্ঘটনা ঘটেছে। তিনি পলাতক।
