
শাহজালাল আন্তর্জাতিক বিমানবন্দরে দুই যাত্রীর কাছ থেকে প্রায় ১০ কেজি সোনার বার উদ্ধার করা হয়েছে। উদ্ধার হওয়া সোনার দাম চার কোটি ৬৬ লাখ টাকা। গতকাল শনিবার দিবাগত রাতে এ ঘটনা ঘটে।ঢাকা কাস্টমস হাউস এবং শুল্ক গোয়েন্দা ও তদন্ত অধিদপ্তর পৃথকভাবে অভিযান চালিয়ে আমিরুল ইসলাম ও মোহাম্মদ ইকবাল নামের দুই ব্যক্তির কাছ থেকে সোনার বারগুলো উদ্ধার করে।আমিরুল মালয়েশিয়ান এয়ারলাইনসের একটি বিমানে করে গতকাল রাত একটার দিকে ঢাকায় আসেন। বিমানবন্দরের আনুষ্ঠানিকতা শেষ করে বেরিয়ে যাওয়ার সময় তাঁকে আটক করে ঢাকা কাস্টমস হাউসের সহকারী কমিশনার সম্প্রীতি প্রামাণিকের নেতৃত্বে একটি দল।সম্প্রীতি প্রামাণিক বলেন, আমিরুলের শপিং ব্যাগের ভেতরে কালো কাপড়ে মোড়ানো অবস্থায় সোনার বারগুলো পাওয়া যায়। এর ওজন চার কেজি ৪০০ গ্রাম। দাম এক কোটি ৭৫ লাখ টাকা। তাঁর বিরুদ্ধে বিমানবন্দর থানায় মামলা হয়েছে।অপর দিকে রাত আড়াইটার দিকে কাতার এয়ারওয়েজের একটি বিমানে করে দুবাই থেকে ঢাকা আসা ইকবালকে আটক করে শুল্ক গোয়েন্দা ও তদন্ত অধিদপ্তর।শুল্ক গোয়েন্দা ও তদন্ত অধিদপ্তরের উপপরিচালক মোস্তাফিজুর রহমান বলেন, চট্টগ্রামের অধিবাসী ইকবালের ব্যাগ তল্লাশি করে ৫০টি সোনার বার পাওয়া যায়। এর ওজন পাঁচ কেজি ৮৩১ গ্রাম। দাম দুই কোটি ৯১ লাখ টাকা। তাঁর বিরুদ্ধে আইনগত ব্যবস্থা নেওয়া হচ্ছে।
