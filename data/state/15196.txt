
পটুয়াখালীর বাউফল উপজেলা সদরের বাউফল-দাসপাড়া মডেল সরকারি প্রাথমিক বিদ্যালয়ের প্রধান শিক্ষক আফরোজা ইয়াসমিন দেশসেরা শিক্ষক নির্বাচিত হয়েছেন। ২০১৪ সালে তাঁর বিদ্যালয়টি জাতীয় প্রাথমিক শিক্ষা পদক প্রতিযোগিতায় দেশসেরা হয়েছিল।জাতীয় প্রাথমিক শিক্ষা সপ্তাহ ২০১৭ উপলক্ষে গতকাল রোববার সকালে ঢাকার ওসমানী স্মৃতি মিলনায়তনে আয়োজিত অনুষ্ঠানে ২০১৬ সালের দেশসেরা শিক্ষকের হাতে পুরস্কার তুলে দেন প্রধানমন্ত্রী শেখ হাসিনা। পুরস্কার হিসেবে শ্রেষ্ঠ শিক্ষক আফরোজা ইয়াসমিনকে পদক, সনদ ও ২৫ হাজার টাকার চেক দেওয়া হয়।উপজেলা শিক্ষা কর্মকর্তা মো. রিয়াজুল হক বলেন, বিদ্যালয়টির প্রধান শিক্ষক জেলা ও বিভাগীয় পর্যায়ে শ্রেষ্ঠ শিক্ষক নির্বাচিত হয়ে জাতীয় প্রাথমিক শিক্ষা পদক প্রতিযোগিতায় শ্রেষ্ঠ শিক্ষক হন।বিদ্যালয়টির জ্যেষ্ঠ সহকারী শিক্ষক মোসাম্মৎ কহিনুর বেগম বলেন, ১৯৯৮ সালের জুন মাসে প্রধান শিক্ষক হিসেবে যোগদান করেন আফরোজা ইয়াসমিন। শুরুতেই তিনি শিক্ষাকে যুগোপযোগী ও মানসম্পন্ন করার লক্ষ্যে এলাকার সুধীজনদের নিয়ে মতবিনিময় করেন। তখন পড়ালেখার উন্নত পরিবেশ তৈরিতে সবার সহযোগিতা চান তিনি। প্রধান শিক্ষকের পরিকল্পনায় শিক্ষকেরা প্রতিটি শিক্ষার্থীর বাড়ি পরিদর্শন করে কথা বলেন অভিভাবক ও শিক্ষার্থীর সঙ্গে। বিদ্যালয়ে নিয়মিত শুরু করেন অভিভাবক সমাবেশ। শিক্ষার্থীদের শতভাগ উপস্থিতি নিশ্চিত করতে এ জন্য পরীক্ষায় আলাদা ২০ নম্বর রাখা হয়। এভাবে শিক্ষার্থীদের উপস্থিতির হার বেড়ে গেল, ফলও ভালো হতে লাগল। গত ১০ বছরে ঝরে পড়া শিক্ষার্থীর সংখ্যা শূন্যের কোঠায় নেমে আসে। বিদ্যালয়টি ২০০৯ সাল থেকে উপজেলা ও জেলা পর্যায়ে নিয়মিত শ্রেষ্ঠ বিদ্যালয়ের স্বীকৃতি লাভ করতে থাকে।আফরোজা ইয়াসমিন বলেন, ‘নিজের দায়িত্ব ও কর্তব্যবোধ থেকে নিজের কাজটুকু সব সময় যত্ন দিয়ে করতে হয়। এর ব্যতিক্রম হলে কোনো দিনই কাঙ্ক্ষিত লক্ষ্যে পৌঁছানো সম্ভব না। আমি সে চেষ্টাই করে যাচ্ছি। আর এতে সাড়া দিয়েছেন শিক্ষক, শিক্ষার্থী, বিদ্যালয়ের ব্যবস্থাপনা কমিটির সদস্য ও এলাকার সুধীজনেরা। এ কারণেই দেশসেরা শিক্ষক হতে পেরেছি। আমি বিদ্যালয়সংশ্লিষ্ট সবার কাছে কৃতজ্ঞ।’
