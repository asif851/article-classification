
ময়মনসিংহ সদর উপজেলার বাগেরকান্দা এলাকায় যাত্রীবাহী বাস ও টেম্পোর মুখোমুখি সংঘর্ষে ছয় ব্যক্তি নিহত হয়েছেন। আহত হয়েছেন অন্তত তিনজন। আজ রোববার দুপুরে এ দুর্ঘটনা ঘটে। 
নিহত ব্যক্তিদের মধ্যে মো. নাসির (২৭) নামের একজনের পরিচয় পাওয়া গেছে। তাঁর বাড়ি ময়মনসিংহ সদর উপজেলার বাদেকল্পা পশ্চিমপাড়া গ্রামে। পুলিশ ও প্রত্যক্ষদর্শীদের ভাষ্য, আজ দুপুর ১২টার দিকে বাগেরকান্দা এলাকায় ময়মনসিংহ-মুক্তাগাছা সড়কে জামালপুর থেকে ঢাকাগামী যাত্রীবাহী একটি বাসের সঙ্গে ময়মনসিংহ থেকে মুক্তাগাছাগামী যাত্রীবাহী একটি টেম্পোর মুখোমুখি সংঘর্ষ হয়। এতে ঘটনাস্থলে নাসির নিহত হন। গুরুতর আহত অন্তত আটজনকে ময়মনসিংহ মেডিকেল কলেজ হাসপাতালে নেওয়া হয়। সেখানে পাঁচজনের মৃত্যু হয়। হতাহতরা সবাই টেম্পোর যাত্রী ছিলেন।ময়মনসিংহ মেডিকেল কলেজ হাসপাতাল সূত্র জানায়, হাসপাতালে মারা যাওয়া পাঁচজনের পরিচয় এখনো পাওয়া যায়নি।ময়মনসিংহ কোতোয়ালি মডেল থানার উপপরিদর্শক (এসআই) শাহেদ আল মামুন বলেন, ঘটনাস্থল পরিদর্শন করেছে পুলিশ। নিহত অন্যদের পরিচয় জানার চেষ্টা চলছে।
