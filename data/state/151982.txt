
৩০তম বিসিএসের মাধ্যমে কাস্টমস ক্যাডারে যোগ দেওয়া সরকারি কর্মকর্তা সুশান্ত পালের বিরুদ্ধে একটি মামলা হয়েছে। ঢাকা বিশ্ববিদ্যালয় নিয়ে সামাজিক যোগাযোগমাধ্যমে মিথ্যা, বানোয়াট ও কুরুচিপূর্ণ লেখা প্রকাশ করা হয়েছে অভিযোগ করে গতকাল বৃহস্পতিবার শাহবাগ থানায় তথ্য ও যোগাযোগপ্রযুক্তি আইনের ৫৭ ধারায় মামলাটি করা হয়।
ঢাকা বিশ্ববিদ্যালয়ের শিক্ষার্থীদের পক্ষে মোতাকাব্বির খান নামের একজন ছাত্র এই মামলাটি করেন। গতকাল দুপুরে তিনি প্রথম আলোকে বলেন, ‘ঢাকা বিশ্ববিদ্যালয়ের ইতিহাস আর বাংলাদেশের ইতিহাস অঙ্গাঙ্গিভাবে জড়িত। প্রজাতন্ত্রের একজন কর্মচারী হয়ে সুশান্ত পাল এই বিশ্ববিদ্যালয়কে ছোট করতে পরিকল্পিতভাবে মিথ্যা ও বানোয়াট লেখা লিখেছেন। এর মাধ্যমে এই বিশ্ববিদ্যালয় প্রশাসন ও হাজার হাজার শিক্ষার্থীকে হেয় করা হয়েছে। আমরা এর সুষ্ঠু বিচার চাই। ঢাকা বিশ্ববিদ্যালয়কে নিয়ে ভবিষ্যতে এ ধরনের মিথ্যা ও কুরুচিপূর্ণ প্রচারণা যেন কেউ চালাতে না পারে, সে কারণেই এ মামলা।’
প্রসঙ্গত, ঢাকা বিশ্ববিদ্যালয়ের হলে আদিম বর্বরতা চলে, হল প্রশাসন ও বিশ্ববিদ্যালয় প্রশাসন এসব ব্যাপারে উদাসীন—এমন সব কথা লিখে সুশান্ত পাল ফেসবুকে একটি পোস্ট দেন। এ নিয়ে ঢাকা বিশ্ববিদ্যালয়ের শিক্ষার্থীরা ক্ষুব্ধ প্রতিক্রিয়া ব্যক্ত করলে সুশান্ত পাল তাঁর ফেসবুক পেজে ক্ষমা চান।
তবে মামলায় অভিযোগ করা হয়, সুশান্ত পালের কুরুচিপূর্ণ, মিথ্যা, বানোয়াট ও নোংরা লেখায় ঢাকা বিশ্ববিদ্যালয় শিক্ষক, কর্মকর্তা, শিক্ষার্থী সবাই ক্ষুব্ধ হয়েছেন। ঢাকা বিশ্ববিদ্যালয়ের শিক্ষার্থীরা এ নিয়ে গত রোববার প্রতিবাদ ও মানববন্ধন করেন। মানববন্ধন শেষে শিক্ষার্থীরা ক্যাম্পাসে বিক্ষোভ মিছিল করে বিশ্ববিদ্যালয়ের প্রক্টরের কার্যালয়ে লিখিত অভিযোগ করেন। ‘ঢাকা বিশ্ববিদ্যালয় পরিবার’ নামে ফেসবুকের গ্রুপ, যেটি বিশ্ববিদ্যালয়ের বর্তমান ও প্রাক্তন শিক্ষার্থীদের যোগাযোগ প্ল্যাটফর্ম, সেখানেও এ নিয়ে ব্যাপক প্রতিক্রিয়া হয়। মামলায় দ্রুত সুশান্তকে গ্রেপ্তার করে আইনি ব্যবস্থা নেওয়ার দাবি জানানো হয়। মামলায় ঢাকা বিশ্ববিদ্যালয়ের ইতিহাস ও ভূমিকা নিয়ে গুণীজনদের ১৫ পৃষ্ঠার একটি লেখাও সংযুক্ত করা হয়।
শাহবাগ থানার ওসি আবু বকর সিদ্দিক বলেন, ‘মামলা হয়েছে। আমরা এখন আইনগত ব্যবস্থা নেব।’ 
