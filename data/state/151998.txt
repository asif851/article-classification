
বঙ্গবন্ধু শেখ মুজিবুর রহমানের জন্মদিনে শুভেচ্ছা হিসেবে বাংলাদেশে দুই হাজার ২০০ টন ডিজেল পাঠাবে ভারত। ভারতের পররাষ্ট্র মন্ত্রণালয়ের মুখপাত্র বিকাশ স্বরূপ আজ বৃহস্পতিবার এই কথা জানান। তিনি বলেন, এই ডিজেল বাংলাদেশে পাঠানো হচ্ছে শুভেচ্ছা হিসেবে।
বঙ্গবন্ধু শেখ মুজিবুর রহমানের জন্মদিন ১৭ মার্চ। ওই দিন ভারতের পেট্রো রসায়ন প্রতিমন্ত্রী ধর্মেন্দ্র প্রধান পশ্চিমবঙ্গের শিলিগুড়ি থেকে এই ডিজেলবাহী ট্রেনের ফ্ল্যাগ অফ করবেন। ৫০টি ওয়াগনে এই ডিজেল বাংলাদেশে যাবে।নুমালিগড় থেকে পার্বতীপুরে হাই স্পিড ডিজেল পাঠানোর জন্য একটি পাইপ লাইন পাতা হবে। মুখপাত্র বিকাশ স্বরূপ বলেন, সেই কাজ এগোচ্ছে। মোট ১৩৫ কিলোমিটার পাইপলাইন পাতা হবে, যার ১৩০ কিলোমিটার থাকবে বাংলাদেশে, পাঁচ কিলোমিটার ভারতে। আগামী ২০ বছর এই পাইপলাইন দিয়ে বাংলাদেশে হাই স্পিড ডিজেল পাঠানো হবে। তারই অংশ হিসেবে দুই হাজার ২০০ টন ডিজেল পাঠানো হবে বঙ্গবন্ধুর জন্মদিনের শুভেচ্ছা হিসেবে।এ ছাড়া ত্রিপুরার পালাটানা থেকে বাংলাদেশে ১০০ মেগাওয়াট বিদ্যুৎ শিগগিরই পাঠানো হবে। ত্রিপুরা সরকারের পক্ষে আগেই জানানো হয়েছে, ২৩ মার্চ এই বিদ্যুৎ সরবরাহ শুরু হবে। তবে বিকাশ স্বরূপ আজ দিনক্ষণ জানাননি। তিনি অবশ্য বলেছেন, ত্রিপুরার ইন্টারনেট সংযোগ উন্নত করতে বাংলাদেশের কক্সবাজার ইন্টারনেট পোর্ট থেকে ভারতকে ব্যান্ডউইথ লিজ দেওয়া হবে। আখাউড়া থেকে আগরতলায় তা যাবে। এর ফলে ত্রিপুরাসহ গোটা উত্তর-পূর্বাঞ্চলে ইন্টারনেট পরিষেবার উন্নতি ঘটবে। এখনো পর্যন্ত ঠিক আছে, ২৩ মার্চ পালাটানা থেকে যে বিদ্যুৎ সরবরাহ শুরু হবে, তা দুই দেশের প্রধানমন্ত্রী ভিডিও কনফারেন্সের মাধ্যমে উদ্বোধন করবেন।প্রধানমন্ত্রী নরেন্দ্র মোদির বাংলাদেশ সফরকালে গত বছর দুই বিলিয়ন ডলারের যে আর্থিক সাহায্যের কথা ঘোষণা হয়েছিল, গতকাল বুধবার ঢাকায় সেই চুক্তি সম্পাদিত হয়েছে। বিকাশ স্বরূপ এই চুক্তির বিভিন্ন দিক উল্লেখ করে বলেন, এর আগের এক বিলিয়ন ডলারের উপযুক্ত ব্যবহারের জন্যই দ্বিতীয় দফার এই আর্থিক সহায়তা।
