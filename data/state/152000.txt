
সাংসদ আবদুর রহমান বদিকে কারাদণ্ড দেওয়ার প্রতিবাদে ও তাঁর মুক্তির দাবিতে কক্সবাজারের টেকনাফে বিক্ষোভ মিছিল ও উখিয়ায় সড়ক অবরোধ করেন তাঁর সমর্থকেরা। এসব কর্মসূচিতে উপজেলা আওয়ামী লীগের সভাপতি, সাধারণ সম্পাদকসহ জ্যেষ্ঠ নেতাদের দেখা যায়নি। গতকাল বুধবার দুপুর ১২টায় টেকনাফে তাঁর অনুসারী নেতা-কর্মীরা বিক্ষোভ মিছিল বের করেন। প্রায় একই সময়ে কক্সবাজার-টেকনাফ সড়কের উখিয়া অংশের তিনটি এলাকায় অবরোধ করা হয়। আধা ঘণ্টা এ কর্মসূচি চলে। পরে পুলিশ এসে অবরোধকারীদের রাস্তা থেকে সরিয়ে দেয়।গতকাল দুপুর ১২টার দিকে কক্সবাজারের টেকনাফ পৌরসভার বাসস্টেশন এলাকায় ৩০-৪০ জন নেতা-কর্মী মিছিল বের করেন। মিছিলের স্লোগান ছিল ‘দুদকের মিথ্যা মামলা প্রত্যাহার কর, করতে করতে হবে’, ‘বদি ভাইয়ের মুক্তি চাই’। মিছিলে উপজেলা আওয়ামী লীগের সহসভাপতি জহির হোসেন, পৌরসভা আওয়ামী লীগের সাধারণ সম্পাদক মো. আলম বাহাদুরসহ বদির অনুসারী কর্মীদের দেখা গেছে। মিছিলটি উপজেলা আওয়ামী লীগের কার্যালয় থেকে বের হয়ে পৌরসভার বাসস্টেশন এলাকা ঘুরে আবার দলীয় কার্যালয়ে এসে শেষ হয়।টেকনাফ উপজেলা আওয়ামী লীগের সাধারণ সম্পাদক নুরুল বশর প্রথম আলোকে বলেন, ‘সাংসদ বদির বিরুদ্ধে দুদকের মামলায় বিজ্ঞ আদালতের রায় নিয়ে দলের পক্ষ থেকে কোনো মন্তব্য নেই।’ তা হলে যাঁরা মিছিল করছেন তাঁরা কারা—এ প্রশ্নে তিনি বলেন, ওই মিছিলে আওয়ামী লীগ, যুবলীগ ও ছাত্রলীগের কোনো নেতা-কর্মী ছিলেন না। যাঁরা মিছিলে অংশ নিয়েছেন, তাঁরা সাংসদের কাছ থেকে বিভিন্ন সময়ে সুযোগ-সুবিধা নিয়েছেন।অবশ্য পৌরসভা আওয়ামী লীগের সাধারণ সম্পাদক মো. আলম বাহাদুর দাবি করেন, মিছিলে তাঁদের সঙ্গে দলের সাধারণ নেতা–কর্মীরা ছিল। সাংসদের কাছ থেকে তাঁরা সুবিধা নেননি বলেও দাবি করেন তিনি।সম্পদের তথ্য গোপনের দায়ে কক্সবাজার-৪ (উখিয়া-টেকনাফ) আসনের আওয়ামী লীগের সাংসদ আবদুর রহমান বদিকে গতকাল সকালে ঢাকার বিশেষ জজ আদালত-৩-এর বিচারক আবু আহমদ জমাদার তিন বছরের কারাদণ্ড দেন। একই সঙ্গে তাঁকে ১০ লাখ টাকা অর্থদণ্ড, অনাদায়ে আরও তিন মাসের কারাদণ্ড দেওয়া হয়েছে।সাংসদ বদির সাজার বিষয়ে টেকনাফ উপজেলা আওয়ামী লীগের সভাপতি ও সাবেক সাংসদ মোহাম্মদ আলী প্রথম আলোকে বলেন, ‘সাজার বিরোধিতা করে আন্দোলন করা আদালত অবমাননার শামিল। উখিয়া-টেকনাফের জনগণের আশা ছিল বদির আরও বেশি শাস্তি হবে। তিন বছরের কারাদণ্ড ও ১০ লাখ টাকা জরিমানা যথেষ্ট না।’এদিকে গতকাল দুপুর ১২টায় কক্সবাজার-টেকনাফ সড়কের উখিয়া উপজেলার পালংখালী, বালুখালী ও ফলিয়াপাড়া এলাকায় টায়ারে আগুন ধরিয়ে সড়কে অবরোধ করেন সাংসদ বদির সমর্থকেরা। এ সময় আধা ঘণ্টা যানবাহন চলাচল বন্ধ ছিল।প্রত্যক্ষদর্শীরা বলেন, সাংসদের স্ত্রীর বড় ভাই হুমায়ুন কবির চৌধুরী ও উখিয়া উপজেলা যুবলীগের সাধারণ সম্পাদক মুজিবুল হকের নেতৃত্বে এ অবরোধ কর্মসূচি চলে। এতে স্থানীয় আওয়ামী লীগ, যুবলীগ ও ছাত্রলীগের কিছু নেতা-কর্মী অংশ নেন।
