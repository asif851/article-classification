
রাজবাড়ীর গোয়ালন্দ উপজেলার দৌলতদিয়া ঘাটে ফেরির টিকিট জালিয়াতি করে পণ্যবোঝাই ট্রাক নদী পারের অভিযোগে গত শুক্রবার এক ব্যক্তিকে আটক করেছে পুলিশ। আটক ব্যক্তির দেওয়া তথ্যের ভিত্তিতে গতকাল শনিবার আরও দুজনকে আটক করা হয়। আটক ব্যক্তিরা হলেন মানিকগঞ্জের শিবালয় থানার পূর্ব আড়পাড়া গ্রামের শরিফুল ইসলাম (২৭), রাজবাড়ী সদর উপজেলার লক্ষ্মীপুর এলাকার মাসুদ খান ওরফে টিক্কা (৩০) ও একই উপজেলার রামকান্তপুরের হিরা শেখ (২৫)। বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া ঘাট ও থানা-পুলিশ সূত্রে জানা গেছে, যশোরের বেনাপোল থেকে ছেড়ে আসা গাজীপুরগামী তার বোঝাই একটি ট্রাক শুক্রবার ভোরে গোয়ালন্দ উপজেলা পরিষদের সামনে স্কেল থেকে ওজন দিয়ে ফেরিঘাটে পৌঁছায়। ট্রাকটি পৌনে পাঁচটার দিকে দৌলতদিয়া ঘাট থেকে এনায়েতপুরী নামের ফেরিতে করে পাটুরিয়ায় পৌঁছায়। বিআইডব্লিউটিসি দৌলতদিয়া কার্যালয়ের ব্যবস্থাপক (বাণিজ্য) শফিকুল ইসলাম বলেন, ট্রাক বহনকারী ফেরিটি যাওয়ার পর দায়িত্বপ্রাপ্তরা কাউন্টারে থাকা টিকিটগুলো গাড়ির সংখ্যার সঙ্গে মেলানো শুরু করেন। এ সময় একটি পুরোনো টিকিটের গায়ে বহি-এফ (নং-৫২২৭) লেখা দেখে সন্দেহ হয়। কারণ এই সিরিয়ালের কোনো টিকিট কাউন্টার থেকে দেওয়া হয়নি। ট্রাকটি কোনো ভাড়া না দিয়েই ফেরিতে ওঠে। শফিকুল আরও বলেন, তাৎক্ষণিকভাবে বিষয়টি পাটুরিয়া ঘাট কর্তৃপক্ষকে জানালে ফেরি থেকে গাড়ি নামার সঙ্গে সঙ্গে ট্রাকসহ চালক কুতুবউদ্দিন ও দালাল শরিফুলকে আটক করা হয়। পরে ট্রাকসহ চালককে ছেড়ে দেওয়া হয়।
