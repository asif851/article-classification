
গুলশানের হলি আর্টিজান বেকারি ও রেস্তোরাঁয় জঙ্গি হামলার ঘটনায় অর্থের জোগানদাতাদের চিহ্নিত করা গেছে। ঢাকা মহানগর পুলিশের (ডিএমপি) কাউন্টার টেররিজম ইউনিটের প্রধান মনিরুল ইসলাম এমনটাই দাবি করেছেন।
আজ মঙ্গলবার দুপুরের দিকে ডিএমপির মিডিয়া সেন্টারে এক সংবাদ সম্মেলনে সাংবাদিকের প্রশ্নে মনিরুল ওই দাবি করেন।
সাংবাদিকের প্রশ্নের জবাবে মনিরুল বলেন, হলি আর্টিজানে জঙ্গি হামলার অর্থের জোগানদাতাদের চিহ্নিত করা গেছে। রোকনউদ্দিন খন্দকার নামে সিরিয়ায় পাড়ি জমানো এক চিকিৎসক জঙ্গি সংগঠনটিকে (নব্য জেএমবি) বিপুল অর্থ দান করে গেছেন। পুলিশি অভিযানে নিহত মেজর (অব.) জাহিদুল ইসলাম তাঁর অবসরসুবিধাসহ অন্যান্য অর্থ সংগঠনে দিয়েছেন। নিহত আরেক জঙ্গি তানভীর কাদেরী তাঁর ফ্ল্যাট বিক্রিসহ সঞ্চিত অর্থ সংগঠনকে দিয়েছেন। বিদেশে থাকা কোনো কোনো সদস্যের কাছ থেকেও অর্থ এসেছে। এ ছাড়া আরও অর্থদাতা থাকতে পারেন। তাঁদের চিহ্নিত করার চেষ্টা চলছে।
অর্থের কোনো জোগানদাতা ভারতে আছেন কি না—এমন প্রশ্নে মনিরুল বলেন, তদন্ত চলছে। তদন্তে যা পাওয়া গেছে, তা জানানো হয়েছে। ভবিষ্যতে আরও কোনো তথ্য পাওয়া গেলে তা জানানো হবে।
গত ১ জুলাই রাতে জঙ্গিরা হলি আর্টিজানে হামলা চালিয়ে ২০ জন দেশি-বিদেশি নাগরিককে হত্যা করে। তাৎক্ষণিক অভিযান চালাতে গিয়ে নিহত হন পুলিশের দুজন কর্মকর্তা। পরদিন সকালে সেনা কমান্ডোদের জিম্মি উদ্ধার অভিযানে পাঁচ জঙ্গি এবং ওই রেস্তোরাঁর এক কর্মচারী নিহত হন। রেস্তোরাঁর আটক আরেক কর্মী হাসপাতালে মারা যান।
