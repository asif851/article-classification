
মহান স্বাধীনতা দিবস উপলক্ষে কাল মঙ্গলবার ঢাকায় স্বাধীনতা র‍্যালি করবে বিএনপি।বেলা দুইটায় নয়াপল্টনে দলীয় কার্যালয়ের সামনে থেকে এই র‍্যালি শুরু হবে। শান্তিনগর মোড়ে গিয়ে র‍্যালি শেষ হবে। আজ সোমবার সকাল সাড়ে ১০টার দিকে বিএনপির জ্যেষ্ঠ যুগ্ম মহাসচিব রুহুল কবির রিজভী প্রথম আলোকে এ তথ্য জানিয়েছেন।র‍্যালির অনুমতি প্রসঙ্গে বিএনপির এই নেতার ভাষ্য, তাঁরা অনুমতি পেয়েছেন। মৌখিকভাবে র‍্যালির জন্য অনুমতি দেওয়া হয়েছে।বিএনপির চেয়ারপারসন খালেদা জিয়া কারাগারে থাকায় দলের শীর্ষ নেতারা আজ সকালে সাভারে জাতীয় স্মৃতিসৌধে শ্রদ্ধা নিবেদন করেছেন।
বিকেলে নয়াপল্টনে জাতীয়তাবাদী সামাজিক সাংস্কৃতিক সংস্থা জাসাসের আয়োজনে সাংস্কৃতিক অনুষ্ঠান হবে।
স্বাধীনতা দিবস উপলক্ষে ৩১ মার্চ রমনার ইঞ্জিনিয়ার্স ইনস্টিটিউটে আলোচনা সভা করবে বিএনপি।
