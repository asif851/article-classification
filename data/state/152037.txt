
স্পিকার, ডেপুটি স্পিকার ও সাংসদদের বেতন-ভাতা বাড়াতে গতকাল রোববার জাতীয় সংসদে পৃথক দুটি বিল উত্থাপিত হয়েছে। বিল দুটি আইনে পরিণত হলে তাঁদের বেতন-ভাতা প্রায় দ্বিগুণ হবে।বিল দুটি হলো স্পিকার অ্যান্ড ডেপুটি স্পিকার (রেমুনারেশন অ্যান্ড প্রিভেলেজ) (সংশোধন) বিল, ২০১৬ ও মেম্বারস অব পার্লামেন্ট (রেমুনারেশন অ্যান্ড অ্যালোয়েন্সেস) (সংশোধন) বিল, ২০১৬। বিল দুটি সংসদে উত্থাপন করেন আইনমন্ত্রী আনিসুল হক। উত্থাপনের পর বিলগুলো পরীক্ষা করে প্রতিবেদন দেওয়ার জন্য তা আইন মন্ত্রণালয়-সম্পর্কিত সংসদীয় কমিটিতে পাঠানো হয়।প্রস্তাবিত আইনে স্পিকারের বেতন ১ লাখ ১২ হাজার টাকা, ডেপুটি স্পিকারের ১ লাখ ৫ হাজার টাকা এবং সাংসদদের বেতন ৫৫ হাজার টাকা করা হয়েছে, যা বর্তমানের তুলনায় প্রায় দ্বিগুণ। এ ছাড়া উত্থাপিত বিলে তাঁদের অন্যান্য ভাতাও বাড়ানোর প্রস্তাব করা হয়েছে।বিলের উদ্দেশ্য ও কারণ সম্পর্কিত বিবৃতিতে আইনমন্ত্রী বলেন, জীবনযাত্রার ব্যয় বৃদ্ধি, মূল্যস্ফীতি ও অষ্টম জাতীয় বেতন স্কেল ঘোষণার কারণে স্পিকার, ডেপুটি স্পিকার ও সাংসদদের বেতন-ভাতা, পারিতোষিক ইত্যাদি সময়োপযোগী করা প্রয়োজন।প্রস্তাবিত আইনে স্পিকারের বেতন ৫৭ হাজার ২০০ টাকা থেকে বাড়িয়ে ১ লাখ ১২ হাজার টাকা, ব্যয় নিয়ামক ভাতা ৮ হাজার থেকে বাড়িয়ে ১৩ হাজার টাকা, বিমান ভ্রমণের সময় বিমা কভারেজ ১০ লাখ টাকা থেকে বাড়িয়ে ১৬ লাখ টাকা, দৈনিক ভাতা ১ হাজার থেকে বাড়িয়ে ৩ হাজার টাকা এবং স্বেচ্ছাধীন তহবিল ১০ লাখ থেকে বাড়িয়ে ১১ লাখ টাকা করা হয়েছে।ডেপুটি স্পিকারের বেতন ৫৩ হাজার ১০০ থেকে বাড়িয়ে ১ লাখ ৫ হাজার টাকা, ব্যয় নিয়ামক ভাতা ৬ হাজার থেকে বাড়িয়ে ১০ হাজার টাকা, বিমান ভ্রমণের সময় বিমা কভারেজ ৫ লাখ থেকে বাড়িয়ে ৮ লাখ টাকা, দৈনিক ভাতা ৭৫০ থেকে বাড়িয়ে ২ হাজার টাকা এবং স্বেচ্ছাধীন তহবিল ৮ লাখ থেকে বাড়িয়ে ১০ লাখ টাকা করার প্রস্তাব করা হয়েছে।সাংসদদের বেতন ২৭ হাজার ৫০০ টাকা থেকে বাড়িয়ে ৫৫ হাজার টাকা, ব্যয় নিয়ামক ভাতা ৩ হাজার থেকে বাড়িয়ে ৫ হাজার টাকা, দৈনিক ভাতা ৩০০ টাকা থেকে বাড়িয়ে ৭৫০ টাকা, স্বেচ্ছাধীন তহবিল ৩ লাখ থেকে বাড়িয়ে ৫ লাখ টাকা, নির্বাচনী এলাকার মাসিক খরচ ৭ হাজার ৫০০ থেকে বাড়িয়ে ১২ হাজার ৫০০ টাকা, পরিবহন খরচের মাসিক ভাতা ৪০ হাজার টাকা থেকে বাড়িয়ে ৭০ হাজার টাকা, বার্ষিক ভ্রমণ খরচ ৭৫ হাজার টাকা থেকে ১ লাখ ২০ হাজার টাকা, মাসিক লন্ড্রি ভাতা ১ হাজার থেকে বাড়িয়ে দেড় হাজার টাকা এবং মাসিক ক্রোকারিজ ভাতা ৪ হাজার থেকে বাড়িয়ে ৬ হাজার টাকা করা হয়েছে।সংসদে রাষ্ট্রপতির দেওয়া ভাষণ-সম্পর্কিত ধন্যবাদ প্রস্তাবের ওপর আলোচনা গতকাল শুরু হয়েছে। গতকাল প্রথম আলোচক হিসেবে বক্তব্য দেন আবু সাঈদ আল মাহমুদ।
