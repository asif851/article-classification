
গাড়ি ভাঙচুর ও টাকা ছিনতাইয়ের অভিযোগে করা মামলায় সাবেক শিক্ষা প্রতিমন্ত্রী আ ন ম এহছানুল হক মিলন ও তাঁর স্ত্রী নাজমুন নাহারের বিরুদ্ধে গতকাল বৃহস্পতিবার গ্রেপ্তারি পরোয়ানা জারি করেছেন আদালত।আদালত সূত্র জানায়, চাঁদপুরের মুখ্য বিচারিক হাকিম আদালতের বিচারক আতাউর রহমান গতকাল এই গ্রেপ্তারি পরোয়ানা জারি করেন।২০০৯ সালের ৬ মে চাঁদপুরের কচুয়া থানায় সাবেক প্রতিমন্ত্রী মিলন ও তাঁর স্ত্রীসহ ৩৮ জন বিএনপি, যুবদল ও ছাত্রদলের নেতা-কর্মীর বিরুদ্ধে মামলাটি করেন মো. কলিম উল্যা নামের এক ব্যক্তি। বাদীপক্ষের আইনজীবী হেলাল উদ্দিন জানান, আদালতের নির্দেশ সত্ত্বেও পর পর কয়েকটি তারিখে হাজিরা না দেওয়ায় গতকাল সাবেক প্রতিমন্ত্রী ও তাঁর স্ত্রীর বিরুদ্ধে গ্রেপ্তারি পরোয়ানা জারি হয়েছে।এহছানুল হকের আইনজীবী কামরুল ইসলাম বলেন, সাবেক প্রতিমন্ত্রী মিলন ওমরাহ হজ পালনের জন্য সৌদি আরব গেছেন। এ কারণে আদালতে উপস্থিত হতে পারেননি।এহছানুল হকের বিরুদ্ধে চাঁদপুরে ৩৬টি মামলা রয়েছে।
