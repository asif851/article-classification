
আজ ২৪ জানুয়ারি, ঐতিহাসিক গণ-অভ্যুত্থান দিবস। ১৯৬৯ সালের এই দিনে গণ-অভ্যুত্থানের কারণে তৎকালীন পাকিস্তানি স্বৈরাচারি আইয়ুব খান সরকার আগরতলা ষড়যন্ত্র মামলা প্রত্যাহার করে প্রধান আসামি বঙ্গবন্ধু শেখ মুজিবুর রহমানসহ সবআসামিকে মুক্তি দিতে বাধ্য হয়েছিল।দিবসটি উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন।১৯৬৬ সালে পাকিস্তানের শাসন, শোষণ ও বঞ্চনা থেকে বাঙালি জাতিকে মুক্ত করতে ঐতিহাসিক ছয় দফা ঘোষণা করেন বঙ্গবন্ধু। এতে স্বাধিকার আন্দোলনের গতি তীব্র হলে পাকিস্তানিরা একে নস্যাৎ করতে আগরতলা ষড়যন্ত্র মামলা করে। মামলার প্রধান আসামি বঙ্গবন্ধুসহ অন্য আসামিদের মুক্তির এবং পাকিস্তানি সামরিক শাসন উৎখাতের দাবিতে ১৯৬৯ সালের ২৪ জানুয়ারি কারফিউ ভঙ্গ করে সাধারণ মানুষ মিছিল বের করে। মিছিলে পুলিশের গুলিতে নিহত হন নবম শ্রেণির ছাত্র মতিউর রহমান।রাষ্ট্রপতি তাঁর বাণীতে বলেন, এই দিনের আন্দোলনের প্রত্যক্ষ ফলাফল ছিল আগরতলা ষড়যন্ত্র মামলা প্রত্যাহার ও আইয়ুব খানের ক্ষমতা হস্তান্তর। গণ-অভ্যুত্থানের পথ ধরে অনেক ত্যাগের বিনিময়ে বাংলাদেশ স্বাধীনতা ও গণতান্ত্রিক অধিকার পেয়েছে।প্রধানমন্ত্রী বাণীতে বলেন, অপশাসন ও শোষণের বিরুদ্ধে ঊনসত্তরের গণ-অভ্যুত্থান আজও এ দেশের মানুষকে অনুপ্রাণিত করে। দলমত-নির্বিশেষে সমৃদ্ধ বাংলাদেশ গড়তে সবাইকে একযোগে কাজ করার আহ্বান জানানতিনি।
