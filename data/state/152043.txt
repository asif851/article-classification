
মানবতাবিরোধী অপরাধের দায়ে মৃত্যুদণ্ডপ্রাপ্ত সালাউদ্দিন কাদের (সাকা) চৌধুরীর পক্ষে সাফাই সাক্ষী দিতে পাঁচজন পাকিস্তানি নাগরিক রাজি বলে আদালতে আবেদন করায় বিস্ময় প্রকাশ করেছে সেক্টর কমান্ডারস ফোরাম-মুক্তিযুদ্ধ ’৭১।গতকাল মঙ্গলবার সেক্টর কমান্ডারস ফোরামের বিজ্ঞপ্তিতে বলা হয়, পূর্ণ বিচারিক কাজ সমাপ্ত হওয়ার পর একজন যুদ্ধাপরাধীর পক্ষে এ ধরনের আরজি অভাবিত। যে পাকিস্তানের বিরুদ্ধে রক্তাক্ত যুদ্ধ করে বাংলাদেশের জন্ম হয়েছে, একজন দণ্ডপ্রাপ্ত যুদ্ধাপরাধীর পক্ষে সেই পাকিস্তানের নাগরিকদের সাফাই সাক্ষী দেওয়ার আবদার নিছকই একটি প্রহসন ও দণ্ড বাস্তবায়নের পথে বিঘ্ন সৃষ্টির পাঁয়তারা। এ ধরনের দাবি রাষ্ট্রের বিচারব্যবস্থার প্রতি অবজ্ঞার শামিল। কারণ সাকা চৌধুরী ইতিমধ্যে ট্রাইব্যুনাল ও আপিল বিভাগ কর্তৃক মুক্তিযুদ্ধে মানবতাবিরোধী অপরাধের অভিযোগে মৃত্যুদণ্ডে দণ্ডিত হয়েছেন।
