
কিশোরীদের পুষ্টি পরিস্থিতি বিশ্লেষণে দেখা গেছে, দেশের অর্ধেক কিশোরী খর্বাকৃতির। ৪৩ শতাংশ কিশোরী রক্তস্বল্পতায় ভুগছে। গ্রামের তিনজন কিশোরীর একজন কৃশকায়।
এই বিশ্লেষণ করেছে সরকারের পরিবার পরিকল্পনা অধিদপ্তর। এতে আর্থিক ও কারিগরি সহায়তা দিয়েছে জাতিসংঘের শিশু তহবিল—ইউনিসেফ, ঢাকার নেদারল্যান্ডস দূতাবাস ও আন্তর্জাতিক প্রতিষ্ঠান গেইন। আজ বুধবার দুপুরে পরিবার পরিকল্পনা অধিদপ্তরের সম্মেলনকক্ষে আয়োজিত সভায় এই বিশ্লেষণের তথ্য উপস্থাপন করা হয়। আলোচনায় অংশ নিয়ে পুষ্টি বিশেষজ্ঞরা বলেন, এসব তথ্য কিশোরী স্বাস্থ্য বিষয়ে নীতি ও কর্মসূচি তৈরিতে সহায়তা করবে।
সভায় কিশোরীদের পুষ্টি পরিস্থিতি উপস্থাপন করেন গেইনের পরামর্শক এস এম ইউনূস আলী। তিনি বলেন, কিশোরীদের (১০-১৯ বছর বয়সী) মধ্যে লৌ​হ, আয়োডিন ও ভিটামিন ‘এ’ অনুপুষ্টি কণার অভাব অনেক বেশি। পাশাপাশি পুষ্টিজ্ঞানও অনেক কম। গ্রাম ও শহরের উল্লেখযোগ্য কিশোরী জীবনে কোনো দিন মাছ বা মাংস খায়নি। ঢাকা শহরের ১০-১৬ বছর বয়সী স্কুলগামী কিশোরীদের ৬০ শতাংশ দৈনিক সুপারিশের পরিমাণের চেয়ে অনেক কম আমিষ, লৌহ ও ক্যালসিয়াম গ্রহণ করে। ৩ শতাংশ কিশোরী গলগণ্ড রোগে ভুগছে। গলগণ্ড কিশোরদের চেয়ে কিশোরীদের মধ্যে প্রায় দ্বিগুণ।
