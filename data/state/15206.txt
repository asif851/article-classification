
ঝিনাইদহের শৈলকুপা উপজেলার লাঙ্গলবাঁধ বাজারে গতকাল বুধবার ভোরে আগুনে নয়টি দোকান ও ১৫টি অটোরিকশা পুড়ে গেছে। গত মঙ্গলবার ব্রাহ্মণবাড়িয়ার নাসিরনগর উপজেলার চাপরতলা ইউনিয়নের কালিউতা গ্রামে রাতে অগ্নিকাণ্ডে ১৩টি ঘর পুড়ে গেছে।শৈলকুপা ফায়ার সার্ভিসের স্টেশন কর্মকর্তা মোস্তাফিজুর রহমান বলেন, গতকাল ভোরে লাঙ্গলবাঁধ বাজারের তরিকুল ইসলাম ও চিত্তরঞ্জনের মালিকানাধীন দুটি মার্কেটে আগুন লাগে। এতে লিয়াকত আলী মোল্লা, আবুল কালাম, আবু হুসাইনসহ আটজনের দোকানের মালামাল সম্পূর্ণ পুড়ে যায়। এর মধ্যে পাটের গোডাউন, মুদি দোকান, স্টেশনারিসহ বিভিন্ন ধরনের দোকান ছিল। এ ছাড়া আগুন লাগায় কয়েকটি ঘরে থাকা ১৫টি অটোরিকশা পুড়ে গেছে। মোস্তাফিজুর রহমান আরও বলেন, প্রাথমিকভাবে ধারণা করা হচ্ছে, বৈদ্যুতিক শর্টসার্কিট থেকে আগুনের সূত্রপাত হয়। এতে ক্ষয়ক্ষতির পরিমাণ ২৫ লাখের মতো। তবে ক্ষতিগ্রস্ত ব্যবসায়ীদের দাবি, তাঁদের প্রায় ৩০ লাখ টাকার সম্পদ পুড়ে গেছে।ব্রাহ্মণবাড়িয়ার নাসিরনগর উপজেলার কালিউতা গ্রামের স্থানীয় সূত্র জানায়, মঙ্গলবার রাত সাতটার দিকে কালিউতা গ্রামের বাচ্চু মিয়ার রান্নাঘর থেকে আগুনের সূত্রপাত্র হয়। এরপর একে একে আশপাশের ঘরে আগুন ছড়িয়ে পড়ে। এলাকাবাসী প্রায় দুই ঘণ্টা চেষ্টা চালিয়ে আগুন নিয়ন্ত্রণে আনেন। গতকাল সকালে উপজেলা নির্বাহী কর্মকর্তা (ইউএনও) চৌধুরী মোয়াজ্জম আহমদ ও চাপরতলা ইউনিয়ন পরিষদের (ইউপি) চেয়ারম্যান ফয়েজ উদ্দিন ভুঁইয়া ঘটনাস্থল পরিদর্শন করেন।এতে প্রায় ১০ লাখ টাকার ক্ষয়ক্ষতি হয়েছে বলে দাবি করেন ব্যবসায়ীরা। এ সময় অন্তত তিনজন আহত হন। তাঁদের প্রাথমিক চিকিৎসা দেওয়া হয়েছে।
