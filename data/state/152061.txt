
বিএনপির মহাসচিব মির্জা ফখরুল ইসলাম আলমগীর বলেছেন, মিয়ানমার রোহিঙ্গাদের এ দেশে ঠেলে দিয়ে বাংলাদেশের স্বাধীনতার ওপর হস্তক্ষেপ করছে। তাই রোহিঙ্গা সমস্যা সমাধানে মিয়ানমারকে চাপ দিতে প্রধানমন্ত্রীকে চীন ও ভারত সফর করার পরামর্শ দিয়েছেন তিনি।
জাতীয়তাবাদী মহিলা দলের ৩৯তম প্রতিষ্ঠাবার্ষিকী উপলক্ষে আজ রোববার ইঞ্জিনিয়ার্স ইনস্টিটিউশনে অনুষ্ঠিত আলোচনা সভায় মির্জা ফখরুল এসব কথা বলেন।
গতকাল শনিবার স্বাস্থ্যমন্ত্রী নাসিম ১৪ দলের বৈঠক শেষে বিএনপির উদ্দেশে বলেন, সমালোচনা না করে পরিস্থিতি মোকাবিলায় সরকারকে সহযোগিতা করুন। স্বাস্থ্যমন্ত্রীর এ আহ্বানের এক দিন পর ফখরুল এ কথা বললেন।
আলোচনা সভায় ফখরুল বলেন, ‘একটি আগ্রাসী শক্তি আজকে আমাদের দেশের সার্বভৌমত্বের ওপর আঘাত করেছে। মিয়ানমার তার নাগরিকদের বিতাড়িত করে বাংলাদেশে ঠেলে দিয়ে আমাদের স্বাধীনতার ওপর হস্তক্ষেপ করছে। এই সংকট সমাধানে দ্রুততার সঙ্গে কূটনৈতিক সব প্রক্রিয়া গ্রহণ করতে হবে। মিয়ানমার সরকারকে অবশ্যই বাধ্য করতে হবে, তারা যেন রোহিঙ্গাদের উচ্ছেদ প্রক্রিয়া বন্ধ করে। তারা যেন তাদের নাগরিকত্ব দেয় এবং এখানে থেকে ফিরিয়ে নিয়ে যায়।’
রোহিঙ্গা সমস্যা সমাধানে মিয়ানমারকে চাপ দিতে প্রধানমন্ত্রী শেখ হাসিনাকে চীন-ভারতসহ বিভিন্ন দেশ সফরেরও পরামর্শ দিয়ে তিনি বলেন, দরকার হলে প্রধানমন্ত্রীকে বিভিন্ন দেশে যেতে হবে। ভারত ও চীন মিয়ানমার সরকারকে সমর্থন দিচ্ছে। তাদের কাছে যেতে হবে, তাদের বোঝাতে হবে যে এটা কী ভয়াবহ পরিণতির দিকে নিয়ে যাচ্ছে।
বিএনপির মহাসচিব বলেন, কূটনৈতিক উদ্যোগ নেওয়া গেলে সমস্যার সমাধান আসবে। তিনি দাবি করেন, জিয়াউর রহমান অত্যন্ত দ্রুততার সঙ্গে সেই সময় কূটনৈতিক কৌশলে চাপ সৃষ্টি করে মিয়ানমার সরকারকে রোহিঙ্গাদের ফিরিয়ে নিয়ে যেতে বাধ্য করেছিলেন। তাঁর অভিযোগ, সরকার কিছুই করছে না। তারা উল্টো ভয় পাচ্ছে যে রোহিঙ্গাদের সঙ্গে নাকি জঙ্গিরা চলে আসছে, অস্ত্র আসছে।
মহিলা দলের সভাপতি আফরোজা আব্বাস আলোচনা সভায় সভাপতিত্বে করেন। সভা পরিচালনা করেন সংগঠনের সাধারণ সম্পাদক সুলতানা আহমেদ।
