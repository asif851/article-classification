
বাগেরহাটে বালুবোঝাই ট্রলি ও পানবাহী টেম্পোর সংঘর্ষে একজন নিহত ও তিনজন আহত হয়েছে। আজ রোববার সকাল সাড়ে আটটার দিকে শহরতলির দড়াটানা ব্রিজ এলাকায় বাগেরহাট-পিরোজপুর সড়কে এ দুর্ঘটনা ঘটে।
খবর পেয়ে স্থানীয় লোকজনের সহায়তায় ফায়ার সার্ভিসের সদস্যরা আহত ব্যক্তিদের উদ্ধার করে বাগেরহাট সদর হাসপাতালে ভর্তি করেন।
নিহত ব্যক্তির পরিচয় পাওয়া যায়নি। আহত ব্যক্তিরা হলেন বাগেরহাটের কচুয়া উপজেলার মসনি গ্রামের সোহরাব ডাকুয়া (৪৫), কচুয়া সদরের ডাবলু সিকদার (২৫) ও বাগেরহাট সদর উপজেলার এছাহাক খান (৬০)।
বাগেরহাট মডেল থানার ভারপ্রাপ্ত কর্মকর্তা (ওসি) মো. মিজানুর রহমান খান বলেন, বালুবোঝাই একটি ট্রলি ও পানবাহী একটি টেম্পো ব্রিজ থেকে নামার সময় সংঘর্ষ হলে পাশের খাদে পড়ে যায়। এতে চারজন গুরুতর আহত হয়। তাদের উদ্ধার করে সদর হাসপাতালে নিয়ে গেলে কর্তব্যরত চিকিৎসক একজনকে মৃত ঘোষণা করেন।
