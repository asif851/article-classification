
চট্টগ্রাম নগরের বাকলিয়ার বলির হাট এলাকায় বসতবাড়িতে আগুনের ঘটনায় স্বামী-স্ত্রীর মৃত্যু হয়েছে। ধোঁয়ায় দম বন্ধ হয়ে তাঁদের মৃত্যু হতে পারে বলে ধারণা করা হচ্ছে।
আজ রোববার ভোররাতে এই আগুন লাগে। আগুনের ঘটনায় মারা যাওয়া দুজন হলেন মোহাম্মদ সৈয়দ হোসেন (৩৫) ও তাঁর স্ত্রী নাহিদা সুলতানা (২৬)।
চট্টগ্রাম মেডিকেল কলেজ হাসপাতালের পুলিশ ফাঁড়ির উপপরিদর্শক (এসআই) জহিরুল ইসলাম প্রথম আলোকে বলেন, প্রথমে একটি কাঁচা বসতবাড়িতে আগুন লাগে। পরে তা আরও কয়েকটি বসতবাড়িতে ছড়িয়ে পড়ে। আগুনের ঘটনায় স্বামী-স্ত্রী গুরুতর অসুস্থ হয়ে পড়েন। তাঁদের ভোর সাড়ে পাঁচটার দিকে চট্টগ্রাম মেডিকেল কলেজ হাসপাতালে আনা হয়। পরীক্ষা শেষে তাঁদের মৃত ঘোষণা করেন কর্তব্যরত চিকিৎসক। দুজনের মরদেহ কলেজের মর্গে রাখা হয়েছে। আগুন থেকে সৃষ্ট ধোঁয়ায় দম বন্ধ হয়ে তাঁদের মৃত্যু হতে পারে বলে ধারণা চিকিৎসকদের।
ফায়ার সার্ভিসের জ্যেষ্ঠ স্টেশন কর্মকর্তা অতীশ চাকমা প্রথম আলোকে বলেন, চুলা থেকে আগুনের সূত্রপাত হতে পারে। খবর পেয়ে ফায়ার সার্ভিসের সদস্যরা ঘটনাস্থলে গিয়ে আগুন নেভান। আগুনে কয়েকটি বসতঘর পুড়ে গেছে।
