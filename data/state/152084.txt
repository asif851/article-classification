
চলন্ত বাসে রূপা খাতুনকে গণধর্ষণের পর হত্যার ঘটনায় গ্রেপ্তার হওয়া ব্যক্তিদের দৃষ্টান্তমূলক শাস্তি ও রূপার পরিবারকে ক্ষতিপূরণ দেওয়ার দাবিতে মানববন্ধন করেছেন তাঁর এলাকার মানুষ। আজ রোববার দুপুরে সিরাজগঞ্জ জেলার তাড়াশ বাজারের চত্বরে এক মানববন্ধন কর্মসূচি ও প্রতিবাদ সমাবেশ অনুষ্ঠিত হয়েছে। 
রূপা তাড়াশ উপজেলার আসানবাড়ি গ্রামের মৃত জেলহক প্রামাণিকের মেয়ে।ঢাকায় অবস্থান করা তাড়াশ সমিতি ঘণ্টাব্যাপী ওই কর্মসূচির আয়োজন করে। এ সময় বক্তব্য দেন তাড়াশ উপজেলার চেয়ারম্যান ও উপজেলা আওয়ামী লীগের সভাপতি মো. আব্দুল হক, উপজেলা বিএনপির সাধারণ সম্পাদক সরদার মো. আফসার আলী, ঢাকাস্থ তাড়াশ সমিতির সাধারণ সম্পাদক আজিম হায়দার, মুক্তিযোদ্ধা সাইদুর রহমান প্রমুখ। বক্তারা দ্রুত বিচার আইনে রূপা হত্যার বিচার দাবি করেন। সেই সঙ্গে দরিদ্র রূপার পরিবারকে ক্ষতিপূরণ ও ছোঁয়া পরিবহনের মালিককে গ্রেপ্তারের দাবিও জানান।  গত ২৫ আগস্ট বিকেলে বগুড়া থেকে ময়মনসিংহ যাওয়ার উদ্দেশ্যে ‘ছোয়া’ নামের (ঢাকা মেট্রো ব-১৪-৩৯৬৩) একটি বাসে ওঠেন রূপা। গন্তব্যে পৌঁছানোর আগেই ওই বাসের ভেতর চলন্ত অবস্থায় বাসের তিন শ্রমিক তাঁকে ধর্ষণের পর ঘাড় মটকে হত্যা করে টাঙ্গাইল জেলার মধুপর থানা এলাকার রাস্তার পাশে ফেলে যান। পরিচয় না মেলায় গত ২৬ আগস্ট ময়নাতদন্ত শেষে বেওয়ারিশ হিসেবে টাঙ্গাইল কেন্দ্রীয় কবরস্থানে লাশ দাফন করে মধুপুর থানা-পুলিশ। এরপর গত সোমবার ছবি দেখে রূপার বড় ভাই লাশ শনাক্ত করেন। ওই রাতেই মধুপর থানা-পুলিশ বাসের পাঁচ শ্রমিককে গ্রেপ্তার করে। তাঁরা সবাই আদালতে স্বীকারোক্তিমূলক জবানবন্দি দিয়েছেন। আজকের মানববন্ধন কর্মসূচিতে সংগঠনের সদস্য, বিভিন্ন রাজনৈতিক দলের নেতৃবৃন্দ, মুক্তিযোদ্ধা এবং এলাকার নানা শ্রেণি-পেশার মানুষ অংশ নেন।
