
৫ জানুয়ারির নির্বাচনে জাতীয় পার্টির চেয়ারম্যান এইচ এম এরশাদের অংশ নেওয়ার ক্ষেত্রে ভারত সরকারের একটা ভূমিকা ছিল বলে অনেকে মনে করেন। ভারতের পররাষ্ট্রসচিব সুজাতা সিং নির্বাচনের আগে বিএনপিকেও প্রভাবিত করার চেষ্টা করেছিলেন, কিন্তু পারেননি।ভারতের ইন্ডিয়ান এক্সপ্রেস পত্রিকাকে দেওয়া এক সাক্ষাৎকারে বিএনপির চেয়ারপারসন ও সাবেক প্রধানমন্ত্রী খালেদা জিয়া এসব কথা বলেছেন। গত রোববার এ সাক্ষাৎকার নিয়েছেন পত্রিকাটির সাংবাদিক শুভজিৎ রায়। দুই দেশের অমীমাংসিত বিষয়গুলোতে বাংলাদেশের মানুষের স্বার্থরক্ষার ক্ষেত্রে বাংলাদেশ সরকারই ব্যর্থ হয়েছে বলে মনে করেন খালেদা জিয়া। বিএনপির চেয়ারপারসন বলেন, সংখ্যালঘুরা বিএনপির আমলে ভালো ছিল। আওয়ামী লীগের সময়ে পরিস্থিতি অনেক খারাপ হয়েছে। অবশ্য বিজেপির অবৈধ অভিবাসী ইস্যুর বিষয়ে তিনি বলেন, ‘আমি মনে করি না, অনেক বাংলাদেশি ভারতে যাচ্ছেন। কারণ, তাঁরা এখানে ভালো আছেন।’এই সাক্ষাৎকারে বিএনপির নেত্রী ভারতের নতুন নরেন্দ্র মোদি সরকারের কাছে নিজের প্রত্যাশা, কংগ্রেসের নেতৃত্বাধীন সাবেক সংযুক্ত প্রগতিশীল মোর্চা (ইউপিএ) সরকার নিয়ে তাঁর মনোভাব এবং বাংলাদেশের রাজনীতি নিয়ে খোলামেলা কথা বলেন। গতকাল মঙ্গলবার সাক্ষাৎকারটি প্রকাশ করেছে ইন্ডিয়ান এক্সপ্রেস।প্রশ্ন: সুষমা স্বরাজের সঙ্গে আপনার বৈঠকটি কেমন ছিল?খালেদা জিয়া: বৈঠক ছিল খুবই বন্ধুত্বপূর্ণ। তিনি চমৎকার মানুষ। আমরা দ্বিপক্ষীয় বিষয়ে আলোচনা করেছি। সীমান্তে হত্যার বিষয়ে তিনি বলেছেন, এ ঘটনা শূন্যে নামিয়ে আনার চেষ্টা করা হবে। তিস্তার পানি ও সীমান্ত চুক্তি বাস্তবায়নের আশ্বাস দিয়েছেন তিনি। দুই দেশের জনগণের মধ্যে সম্পর্ক স্থাপন নিয়ে কথা বলেছেন। শুষ্ক মৌসুমে পানিপ্রবাহ বন্ধ হয়ে যায়, লোকজন ক্ষুব্ধ হয়ে ওঠেন। ভারত আমাদের পানি দিচ্ছে না... কটা বড় প্রতিবেশী, তার সে রকম আচরণ করা উচিত। আমাদের এত দীর্ঘ সীমান্ত, সেখানে সমস্যা থাকতেই পারে, কিন্তু (সীমান্তে) মানুষ হত্যার ঘটনা লোকজনকে উত্তেজিত ও বিক্ষুব্ধ করে তুলছে।... অমীমাংসিত দ্বিপক্ষীয় ইস্যুগুলো নিয়ে আমাদের উদ্বেগ এবং দুই দেশের জনগণের মধ্যে যোগাযোগ, সম্পর্ক বৃদ্ধির বিষয়ে আমার প্রস্তাবে তিনি ইতিবাচক সাড়া দিয়েছেন।প্রশ্ন: বাংলাদেশের ব্যাপারে নরেন্দ্র মোদি সরকারের দৃষ্টিভঙ্গি কেমন বলে আপনি মনে করছেন?খালেদা জিয়া: তারা এখনো পুরোদমে গুছিয়ে উঠতে পারেনি। আমি নরেন্দ্র মোদির কাছে দুটি চিঠি পাঠিয়েছি, একটি নির্বাচনে জেতার পর, অপরটি শপথ গ্রহণের পর। দক্ষিণ এশিয়ার আঞ্চলিক সম্পর্ক জোরদারে এই নতুন সরকার একটা স্বপ্নময় পথ খুঁজছে বলা যায়। তিনি শপথ গ্রহণ অনুষ্ঠানে সার্ক নেতাদের আমন্ত্রণ জানিয়েছেন। এটা ছিল সাধুবাদ জানানোর মতো উদ্যোগ এবং তাঁর দূরদৃষ্টির পরিচয়। এটি সার্কের জন্যও ছিল একটি স্বীকৃতি—আমার প্রয়াত স্বামী রাষ্ট্রপতি জিয়াউর রহমান তিন দশকেরও বেশি আগে যা প্রতিষ্ঠা করেন। এখন, মোদি এ সংস্থার প্রতি আগ্রহ দেখিয়েছেন...। আমি মনে করি, এটা এই অঞ্চলের জন্য ভালো। আমরা চাই আমাদের দেশ উন্নতি করুক, সেই সঙ্গে ভারতও উন্নতি করুক।প্রশ্ন: একজন নেতা হিসেবে মোদিকে আপনি কেমন মনে করেন?খালেদা জিয়া: মোদিকে বিচার করার ভার ভারতের জনগণের। সুশাসন ও অর্থনীতির ওপর তাঁর দৃষ্টি নিবদ্ধ করাকে ভারতের মানুষ স্বাগত জানাবে।প্রশ্ন: তিনি কি আপনাকে ভারত সফরের আমন্ত্রণ জানিয়েছেন?খালেদা জিয়া: হ্যাঁ, আমি যখন তাঁকে অভিনন্দন জানিয়েছিলাম, সে সময় তিনি আমাকে আমন্ত্রণ জানান।প্রশ্ন: আপনার কি ভারত সফরের পরিকল্পনা আছে?খালেদা জিয়া: এখন এই দেশের কী অবস্থা, তা আপনি জানেন। আমি দারুণ ব্যস্ত। দেশে কোনো গণতন্ত্র নেই। ৯৫ ভাগ মানুষ আমাদের সঙ্গে আছে এবং তারা অবাধ, সুষ্ঠু, নিরপেক্ষ ও অংশগ্রহণমূলক নির্বাচন চায়।প্রশ্ন: ভারতের পূর্ববর্তী সরকার নির্বাচনে আপনাকে সমর্থন না দেওয়ায় আপনি কি হতাশ?খালেদা জিয়া: তাদের পররাষ্ট্রসচিব (সুজাতা সিং) এখানে এসেছিলেন এবং তিনি প্রকাশ্যে বলেছেন, নির্বাচনে এইচ এম এরশাদের অংশগ্রহণ করা উচিত, তা না হলে নির্বাচন হবে না এবং মৌলবাদীরা ক্ষমতায় আসবে। তিনি আমাদেরও প্রভাবিত করার চেষ্টা করেছেন, কিন্তু পারেননি। কেন নির্বাচনে যেতে পারব না, তা আমরা তাঁকে বলেছিলাম। আমরা একটা রাজনৈতিক দল, আন্ডারগ্রাউন্ডের দল নই। নির্বাচন সুষ্ঠু না হলে তাতে অংশগ্রহণের কোনো যুক্তি নেই। এরশাদও প্রকাশ্যে বললেন, তিনি নির্বাচনে যাবেন না। কিন্তু পরে দেখা গেল, কোনো না কোনো পন্থায় হোক... আমি জানি না, কংগ্রেস নেতৃত্বাধীন সরকার কোনো ভূমিকা রেখেছিল কি না; অনেকেরই বিশ্বাস যে (এটা হয়েছিল), বিশেষ করে যখন পররাষ্ট্রসচিব এ রকম কথা বললেন...। এরশাদ পরে বললেন, পররাষ্ট্রসচিব তাঁকে চাপ দিয়েছিলেন এবং একমাত্র তারাই (ভারত) এ নির্বাচনকে স্বীকৃতি দিয়েছে। কমনওয়েলথ ও জাতিসংঘ বলেছে, তারা কোনো একদলীয় নির্বাচন সমর্থন করে না... সেখানে কোনো নির্বাচন পর্যবেক্ষকও ছিলেন না, তাই তারা এটা গ্রহণ করেনি। এ দেশের জনগণও এটা গ্রহণ করেনি। আর তাই, এটা একটা অবৈধ সরকার। আন্তর্জাতিক সম্প্রদায় তাদের শিগগিরই নির্বাচন দিতে বলছে।আওয়ামী লীগ আমাদের বলছে, তোমরা প্রথমে আমাদের বৈধ সরকার বলে স্বীকৃতি দাও, এরপর আমরা সংলাপে আসব। সুতরাং, তাদের অবৈধ হওয়ার বিষয়টি প্রকাশ হয়ে গেছে...। আমি সুষমাকে বলেছি, কোনো দেশ এমন নির্বাচন দেখেনি, যেখানে পার্লামেন্টের ৩০০ জন প্রার্থীর মধ্যে ১৫৪ জন (সরকারি হিসেবে ১৫৩ জন) বিনা প্রতিদ্বন্দ্বিতায় নির্বাচিত হয়েছেন। ২, ৪, ৫ জন হতে পারেন... তাই বলে ১৫৪ জন? মন্ত্রিসভার সব সদস্য নির্বাচিত হয়েছেন বিনা প্রতিদ্বন্দ্বিতায়। শেখ হাসিনারও কোনো প্রতিদ্বন্দ্বী ছিলেন না, কিন্তু ডামি প্রার্থী দাঁড় করিয়ে তারা দেখিয়েছে, নির্বাচনে প্রতিদ্বন্দ্বিতা হয়েছে।প্রশ্ন: বিজেপির নেতৃত্বাধীন ভারতের নতুন সরকার ও কংগ্রেসের নেতৃত্বাধীন সরকারের মধ্যে আপনি কী পার্থক্য দেখেন?খালেদা জিয়া: সুনির্দিষ্ট মূল্যায়ন করার জন্য এটা খুব তাড়াতাড়ি হয়ে যায়। আবারও বলতে হয়, বিচারের ভারটা ভা
