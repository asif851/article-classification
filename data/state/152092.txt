
বাংলাদেশ কৃষি বিশ্ববিদ্যালয়ের পশুপালন অনুষদে শিক্ষার্থীদের ব্যবহারিক কোর্সে সংযুক্ত হলো একটি ফিড মিল। গতকাল রোববার বিশ্ববিদ্যালয়ের শাহজালাল পশুপুষ্টি খামার গবেষণাগারে এর উদ্বোধন করেন উপাচার্য মো. আলী আকবর। পশুপালন অনুষদের পশুপুষ্টি বিভাগের বিভাগীয় প্রধান অধ্যাপক জহিরুল হক খন্দকারের সভাপতিত্বে অনুষ্ঠানে বিশেষ অতিথি ছিলেন অনুষদের ডিন অধ্যাপক জসিমউদ্দিন খান ও ছাত্রবিষয়ক উপদেষ্টা অধ্যাপক এস ডি চৌধুরী। বক্তারা বলেন, দেশে ২০০টিরও বেশি ফিড মিল রয়েছে, যেখানে পোলট্রি, মৎস্য ও পশুখাদ্য তৈরি হয়। মিলগুলোতে বিশ্ববিদ্যালয়ের গ্র্যাজুয়েটদের চাকরির সুযোগ থাকায় পশুপুষ্টি বিভাগে অনেক আগেই ‘ফিড ইন্ডাস্ট্রি’ নামে কোর্স খোলা হয়। 
