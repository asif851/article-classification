
জাতীয় সংসদ ভবন ও সংলগ্ন এলাকা নিয়ে বিশ্ববিখ্যাত স্থপতি লুই আই কানের মূল নকশা আদালতে দাখিল করার নির্দেশ দিয়েছেন সুপ্রিম কোর্টের আপিল বিভাগ। আগামী তিন মাসের মধ্যে সংসদ ভবনের ‘মাস্টার প্ল্যান’ সংসদ সচিবালয়ের সচিবকে আদালতে জমা দিতে বলা হয়েছে।
এ-সংক্রান্ত হাইকোর্টের দেওয়া একটি রায়ের বিরুদ্ধে রাষ্ট্রপক্ষের করা আপিলের শুনানিতে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের তিন সদস্যের বেঞ্চ গতকাল বুধবার এ আদেশ দেন। আদালতে রাষ্ট্রপক্ষে শুনানি ‍করেন অতিরিক্ত অ্যাটর্নি জেনারেল মুরাদ রেজা।
আদেশের পর মুরাদ রেজা সাংবাদিকদের বলেন, আদালত জাতীয় সংসদ ভবন এলাকা নিয়ে লুই আই কানের মাস্টার প্ল্যানটি তিন মাসের মধ্যে দাখিল করার নির্দেশ দিয়েছেন।
২০০২ সালে সংসদ ভবন এলাকায় স্পিকার ও ডেপুটি স্পিকারের বাসভবন নির্মাণের প্রক্রিয়া শুরু হলে ২০০৩ সালে এর বৈধতা চ্যালেঞ্জ করে হাইকোর্টে রিট আবেদন করে বাংলাদেশ পরিবেশ আন্দোলন (বাপা) ও ইনস্টিটিউট অব আর্কিটেক্টস।
আবেদনে বলা হয়, লুই আই কানের মূল নকশা লঙ্ঘন করে সংসদ ভবন এলাকায় এসব আবাসিক ভবন নির্মাণ করা হচ্ছে। ২০০৪ সালের ২১ জুন হাইকোর্ট ওই রিট আবেদনের ওপর রায়ে বলেন, সংসদ ভবন এলাকায় স্পিকার ও ডেপুটি স্পিকারের বাসভবন নির্মাণ কার্যক্রম অবৈধ। একই সঙ্গে রায়ে সংসদ ভবন এলাকাকে জাতীয় ঐতিহ্য ঘোষণার নির্দেশ দেন।
হাইকোর্টের ওই রায় স্থগিত চেয়ে রাষ্ট্রপক্ষ আপিল বিভাগে আবেদন করে। আপিল বিভাগ হাইকোর্টের রায় স্থগিত করেন। পরে রাষ্ট্রপক্ষ আপিলের অনুমতি চেয়ে আবেদন (লিভ টু আপিল) করলে তা মঞ্জুর করেন আপিল বিভাগ। গতকাল রাষ্ট্রপক্ষের করা আপিলের ওপর শুনানি শুরু হয়। অবশ্য হাইকোর্টের রায় স্থগিত থাকা অবস্থায় স্পিকার ও ডেপুটি স্পিকারের বাসভবন নির্মাণ শেষ হয়ে যায়।
