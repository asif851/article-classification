
রাজধানীর মিরপুরের পল্লবীতে ইলিয়াস মোল্লা বস্তিতে আগুনে দগ্ধ জামিলা বেগম (৬০) মারা গেছেন। আজ বুধবার চিকিৎসাধীন অবস্থায় ঢাকা মেডিকেল কলেজ হাসপাতালের বার্ন ইউনিটে তিনি মারা যান।
গত রোববার দিবাগত রাত তিনটায় ইলিয়াস মোল্লা বস্তিতে আগুন লাগে। সোমবার সকালে আগুন নিয়ন্ত্রণে আসে। আগুনে প্রায় পাঁচ হাজার ঘর পুড়ে যায়। সোমবার জামিলাকে অগ্নিদগ্ধ অবস্থায় ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। হাসপাতালের পুলিশ ফাঁড়ির উপপরিদর্শক (এসআই) বাচ্চু মিয়া জানান, বিকেলে জামিলা বেগমের মৃত্যু হয়। তাঁর শরীরের ৬৮ শতাংশ পুড়ে গিয়েছিল।
এর আগে বার্ন ইউনিটের আবাসিক চিকিৎসক পার্থ শংকর পাল বলেছিলেন, জামিলার শ্বাসনালি পুড়ে গিয়েছিল।
জামিলার মেয়ে মরজিনা বেগম প্রথম আলোকে বলেন, তাঁদের বাড়ি বগুড়ার শেরপুরে। জামিলা তাঁর নাতি পোশাকশ্রমিক মজনুর সঙ্গে ওই বস্তিতে থাকতেন। ঘটনার সময়ে মজনু নানিকে নিয়ে বের হতে গেলে জামিলা পড়ে যান এবং তাঁর গায়ে আগুন ধরে যায়।
