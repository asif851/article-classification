
কুয়াশায় ঢাকা পড়ে আছে পুরো দেশ। কোথাও হালকা, কোথাওবা ঘন কুয়াশা। এর সঙ্গে শীতের তীব্রতাও বাড়ছে। কুয়াশার কারণে উড়োজাহাজ চলাচল মারাত্মক বিঘ্নিত হচ্ছে। হজরত শাহজালাল আন্তর্জাতিক বিমানবন্দরে আজ মঙ্গলবার সকালে বিভিন্ন গন্তব্য থেকে আসা ২০টি উড়োজাহাজ নির্ধারিত সময়ে অবতরণ করতে পারেনি।
বিমানবন্দর আর্মড পুলিশ ব্যাটালিয়নের সহকারী পুলিশ সুপার তারিক আহমেদ আল সাদিক প্রথম আলোকে বলেন, সকাল ৭টা ৪০ মিনিটে স্পাইস জেটের একটি উড়োজাহাজের অবতরণের সময় ছিল। কিন্তু কুয়াশার কারণে এটি তখন অবতরণ করতে পারেনি। এরপর থেকে আরও ১৯টি ফ্লাইট নির্ধারিত সময়ে অবতরণ করতে পারেনি। সকাল ১০টা ২৭ মিনিটে এমিরেটস এয়ারলাইনসের একটি উড়োজাহাজ প্রথম অবতরণ করে। এখন পরিস্থিতি স্বাভাবিক রয়েছে। তবে নির্ধারিত সময়ে ফ্লাইটগুলো বিমানবন্দর ছেড়ে যায়।  নিম্নচাপের প্রভাব কেটে যাওয়ার পর থেকে দেশে শীতের মাত্রা বৃদ্ধি পাচ্ছে। কুয়াশার কারণে সূর্যও প্রায় ঢাকা পড়ে আছে। এই অবস্থা আরও কয়েক দিন থাকতে পারে বলে জানান আবহাওয়া অধিদপ্তরের পরিচালক সামছুদ্দীন আহমেদ। তিনি প্রথম আলোকে বলেন, দেশের উত্তর থেকে মধ্যাঞ্চলে কুয়াশা পড়ছে। এ ছাড়া নদী অববাহিকায় ঘন কুয়াশা পড়ছে। এই অবস্থা আরও তিন-চার দিন থাকতে পারে। এর সঙ্গে সূর্যের আলো প্রায় ঢাকা থাকতে পারে। এই কদিন বেলা তিনটা থেকে বিকেল চারটার দিকে সূর্যের কিছুটা দেখা মিলবে।
আজ সকালে আবহাওয়া অধিদপ্তরের পূর্বাভাসে বলা হয়েছে, সারা দেশের আবহাওয়া আংশিক মেঘলা ও শুষ্ক থাকতে পারে। মধ্যরাত থেকে সকাল পর্যন্ত মাঝারি থেকে ঘন কুয়াশা পড়তে পারে। রাতের তাপমাত্রা সামান্য বৃদ্ধি পেতে পারে। তবে দিনের বেলা তাপমাত্রা সামান্য কমতে পারে।
আজ সকালে দেশের সর্বনিম্ন তাপমাত্রা ছিল পঞ্চগড়ের তেঁতুলিয়ায় ১২ দশমিক ৫ ডিগ্রি সেলসিয়াস। রাজধানী ঢাকায় ছিল ১৭ দশমিক ২ ডিগ্রি সেলসিয়াস।
