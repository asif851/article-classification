
সুনামগঞ্জের ছাতক টেকনিক্যাল স্কুল অ্যান্ড কলেজ শাখা ছাত্রলীগের যুগ্ম সাধারণ সম্পাদক মাসুদুল ইসলাম তালুকদার হত্যা মামলার আসামি বিএনপির ১১ নেতাকে কারাগারে পাঠিয়েছেন আদালত। সুনামগঞ্জে অতিরিক্ত মুখ্য বিচারিক হাকিম মোহাম্মদ রেজাউল করিম জামিন নামঞ্জুর করে তাঁদের কারাগারে পাঠানোর আদেশ দেন।গতকাল বৃহস্পতিবার জেলা বিএনপির সাধারণ সম্পাদক, সাবেক সাংসদ কলিমউদ্দিন আহমদসহ এজহারভুক্ত ১৩ জন আসামি আদালতে হাজির হয়ে জামিনের আবেদন করেন।আদালত কলিমউদ্দিন আহমদ ও ছাতক পৌর বিএনপির সহসভাপতি শামসুর রহমানের জামিন মঞ্জুর করেন। অন্য আসামিদের জামিন নামঞ্জুর করে কারাগারে পাঠানোর আদেশ দেন।কারাগারে পাঠানো আসামিদের মধ্যে রয়েছেন ছাতক পৌর বিএনপির সাধারণ সম্পাদক শামসুর রহমান, সাংগঠনিক সম্পাদক হিজবুল বারী, পৌর যুবদলের সভাপতি ও পৌর কাউন্সিলর জসিম উদ্দিন, পৌর ছাত্রদলের সাধারণ সম্পাদক আবদুল মুনেম, পৌর যুবদলের সাধারণ সম্পাদক খাইর উদ্দিন, পৌর ছাত্রদলের সহসাংগঠনিক সম্পাদক আবদুল বাকী, ছাতক টেকনিক্যাল স্কুল অ্যান্ড কলেজ ছাত্রদলের সাংগঠনিক সম্পাদক রাহেল আহমদ, ছাত্রদলের নেতা খোকন আহমদ, আবদুল জিলানী, কানন আহমদ ও বাবলা দাশ।
