
বিএনপির যুগ্ম মহাসচিব রুহুল কবির রিজভী ইংরেজি দৈনিক দ্য ডেইলি স্টার-এর নাম না উল্লেখ করে বলেছেন, ‘প্রধানমন্ত্রীর তনয় ফেসবুকে স্ট্যাটাস দিয়েছেন যে একটি ইংরেজি পত্রিকার সম্পাদক রাষ্ট্রদ্রোহী। আমি জানি না, তিনি কিসের জন্য দিয়েছেন।’ এ প্রসঙ্গ উল্লেখ করে তিনি বলেন, বিএনপি সম্মানিত মানুষকে সম্মান দিতে জানে।আজ শনিবার বিকেলে জাতীয় প্রেসক্লাবে ‘১৯-দফা বাস্তবায়ন পরিষদ’ আয়োজিত এক আলোচনা সভায় রিজভী এসব কথা বলেন।ডেইলি স্টার-এর নাম না নিয়ে রুহুল কবির রিজভী বলেন, ‘বাংলাদেশের জনপ্রিয় একটি ইংরেজি পত্রিকায় ১৯৯৭-৯৮ সালের দিকে জিয়াউর রহমানের মৃত্যুবার্ষিকীতে ‘ট্রিবিউট টু জিয়া’ শিরোনামে একটি সম্পাদকীয় ছাপা হয়েছিল। পরে দেখি জিয়াউর রহমানের মৃত্যুবার্ষিকীতে শেখ মুজিবুর রহমানের হত্যার সঙ্গে তাঁকে জড়িত করে প্রতিবেদন ছাপানো হয়। কেন করেন আমরা জানি না।’
রিজভী বলেন, ‘যারা সভ্যতা জানে না, ভব্যতা জানে না। যাদের মধ্যে ন্যূনতম কোনো সাংস্কৃতিক বৈশিষ্ট্য নেই, তারা কিন্তু কখনো কাউকে ছাড় দেয় না। এক-এগারোর পরে একই রকমভাবে খালেদা জিয়া এবং আজকের প্রধানমন্ত্রী শেখ হাসিনাকে ঠেলে দেওয়া হয়েছিল মাইনাস-টু তত্ত্বে। দেশনেত্রী মুক্ত হয়েছেন। বিএনপি রাজনৈতিক কর্মকাণ্ড শুরু করেছে। যারা এর সঙ্গে জড়িত ছিল, বিএনপি জানার পরও কিন্তু তাদের বিরুদ্ধে বিষোদগার করেনি, অপপ্রচার করেনি। কুৎসা রটায়নি।’ তিনি বলেন, ‘যেসব গণমাধ্যম এসব কর্মকাণ্ডের সঙ্গে জড়িত ছিল, বিএনপির চেয়ারপারসন কখনোই তাদের বিরুদ্ধে অশ্রাব্য-কুশ্রাব্য কোনো কথা বলেননি। বরং এক ধরনের ক্ষমার দৃষ্টিতে দেখে সবাইকে আপন করে নিয়ে বারবার তিনি জাতীয় সংহতি এবং ঐক্যের কথা বলেছেন। অনেকেই কিন্তু ছাড়েননি।’রিজভী আরও বলেন, ‘প্রধানমন্ত্রীর তনয় ফেসবুকে স্ট্যাটাস দিয়েছেন যে একটি ইংরেজি পত্রিকার সম্পাদক রাষ্ট্রদ্রোহী। আমি জানি না, তিনি কিসের জন্য দিয়েছেন। আমরা কিন্তু কখনো এ ধরনের কথা বলিনি। আমরা সম্মানিত মানুষকে সম্মান দিতে জানি। মানুষের ভুল-ত্রুটি থাকতে পারে। সেটা ক্ষমাও করতে জানি। বড় রাজনৈতিক দল এবং বৃহৎ মানুষ, যারা রাষ্ট্রনায়ক ছিলেন, দেশ পরিচালনা করেছেন, তাঁদের হৃদয় বিস্তৃত থাকতে পারে। অনেক কিছু আমরা ভুলে যাই, আমরা সেটিকে মনে করি না।’সংগঠনের সভাপতি মো. খলিলুর রহমানের সভাপতিত্বে আলোচনা সভায় আরও বক্তব্য দেন বিএনপির সহপ্রচার সম্পাদক এমরান সালেহ, জাসাসের সাধারণ সম্পাদক মনির খান, সংগঠনের সাধারণ সম্পাদক খালেদুজ্জামান জুয়েল প্রমুখ।
