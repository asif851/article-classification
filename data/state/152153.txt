
অবৈধ সম্পদ অর্জন ও সম্পদের তথ্য গোপনের মামলায় মো. সাইফুর রহমান নামের চট্টগ্রাম সিটি করপোরেশনের এক ভারপ্রাপ্ত নির্বাহী প্রকৌশলীকে গ্রেপ্তার করেছে দুর্নীতি দমন কমিশন (দুদক)।
আজ রোববার সকাল সাড়ে ১০টার দিকে কোতোয়ালি থানা এলাকা থেকে সাইফুর রহমানকে গ্রেপ্তার করেন দুদক চট্টগ্রামের সহকারী পরিচালক জাফর আহমেদ।
জাফর আহমেদ প্রথম আলোকে বলেন, ৩৩ লাখ ৯৩ হাজার ৫৯১ টাকা জ্ঞাত আয়বহির্ভূত সম্পদ অর্জন ও ১ লাখ ৪০ হাজার ৪৫২ টাকার সম্পদের তথ্য গোপনের দায়ে সাইফুর রহমানের বিরুদ্ধে গত ১৭ জুলাই নগরের খুলশী থানায় মামলা হয়। দুদক কেন্দ্রীয় কার্যালয়ে উপপরিচালক হামিদুল হাসান বাদী হয়ে ওই মামলা করেছিলেন। ওই মামলায় সাইফুর রহমানকে গ্রেপ্তার করা হয়েছে। গ্রেপ্তারের পর তাঁকে আদালতে পাঠানো হয়েছে।
