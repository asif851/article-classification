
ভোটার উপস্থিতি কম৷ জাল ভোট, ভোটারদের কেন্দ্রে আসতে বাধা, কয়েকটি কেন্দ্র থেকে স্বতন্ত্র প্রার্থী এস এম আকরামের এজেন্টদের বের করে দেওয়া, বেশির ভাগ কেন্দ্রে শামীম ওসমানের সমর্থকদের দিনভর মহড়া, কমপক্ষে ৩০টি ভোটকেন্দ্রে দুপুরের পর ভোটের হার অস্বাভাবিক বৃদ্ধি—এসবই ছিল নারায়ণগঞ্জ-৫ (শহর-বন্দর) আসনের উপনির্বাচনে৷ তবে কোনো সহিংসতা হয়নি৷গতকাল বৃহস্পতিবার অনুষ্ঠিত এই উপনির্বাচনে বেসরকারি ফলাফলে বিজয়ী হয়েছেন জাতীয় পার্টির প্রার্থী সেলিম ওসমান (লাঙ্গল)৷ মোট ১৪১টি কেন্দ্রের মধ্যে ১৪০ কেন্দ্রে তিনি পেয়েছেন ৮২ হাজার ৮৫৬ ভোট৷ তাঁর নিকটতম প্রতিদ্বন্দ্বী এস এম আকরাম (আনারস) পেয়েছেন ৬৬ হাজার ১১৪ ভোট৷ কারচুপি ও অনিয়মের অভিযোগে বন্দরের মালিবাগ সরকারি প্রাথমিক বিদ্যালয় কেন্দ্রের (ভোটার সংখ্যা প্রায় তিন হাজার) ফল ঘোষণা স্থগিত করা হয়৷ রাত পৌনে নয়টার দিকে রিটার্নিং কর্মকর্তা মিহির সারোয়ার মোর্শেদ বেসরকারি ফলাফল ঘোষণা করেন৷সেলিম ওসমানের সমর্থকদের বন্দরের মদনপুর ইউনিয়নের কেওঢালা সরকারি প্রাথমিক বিদ্যালয় কেন্দ্র দখল করে জাল ভোট দেওয়ার চেষ্টায় বাধা দেওয়ায় সহকারী পুলিশ সুপার (এএসপি) বশির আহমেদকে হুমকি দেন সাংসদ শামীম ওসমান৷ বশির আহমেদই এ অভিযোগ করেন৷ শামীম ওসমান নারায়ণগঞ্জ-৪ আসনে আওয়ামী লীগের সাংসদ ও সেলিম ওসমানের ছোট ভাই৷ এ নিয়ে নির্বাচনী এলাকায় দিনভর উত্তেজনা বিরাজ করে।প্রধান নির্বাচন কমিশনার (সিইসি) কাজী রকিবউদ্দীন আহমদ বিকেলে নির্বাচন কমিশনে সাংবাদিকদের বলেন, নির্বাচন অবাধ ও সুষ্ঠু হয়েছে।সকাল আটটা থেকে বিকেল চারটা পর্যন্ত ভোট গ্রহণ করা হয়৷ এরপর ভোট গণনা শুরু হয়৷ নির্বাচনে আরও দুজন প্রার্থী ছিলেন। তাঁরা হলেন কৃষক শ্রমিক জনতা লীগের শফিকুল ইসলাম দেলোয়ার (গামছা) ও মামুন সিরাজুল মজিদ (চিংড়ি)।সকাল থেকে বিভিন্ন কেন্দ্র ঘুরে ভোটার উপস্থিতি কম দেখা গেছে৷ সকাল ১০টা পর্যন্ত কেন্দ্রগুলোতে ৫ থেকে ৮ ভাগ ভোট পড়েছে। কোনো কোনো কেন্দ্রে এর কম ভোটও পড়ে। তবে দুপুর ১২টার দিকে কেন্দ্রগুলোতে ১২ থেকে ১৪ ভাগ ভোট পড়ে। বেলা একটার পর শহর এলাকার কেন্দ্রগুলোতে ভোট পড়ার হার বেড়ে যায়। এ সময় জাল ভোট দেওয়ার অভিযোগে র্যাব দুজনকে আটক করে। শহর এলাকার বেশির ভাগ কেন্দ্রের সামনে লাঙ্গলের ব্যাজ পরা লোকদের দাঁড়িয়ে থাকতে দেখা যায়। ভোট শেষ হওয়ার দেড় ঘণ্টার মধ্যে সেলিম ওসমানের সমর্থকেরা ‘লাঙ্গল, লাঙ্গল’ স্লোগান দিয়ে শহরে মিছিল বের করেন।ভোট গ্রহণ শেষ হওয়ার পর রিটার্নিং কর্মকর্তা প্রথম আলোকে বলেছিলেন, ভোটার কম এসেছেন। ৩০ থেকে ৩৫ শতাংশ হতে পারে। ভোট যা পড়েছে, সেটাই দেখানো হবে। বাড়িয়ে দেখানো হবে না। কমিশন এই নিশ্চয়তা দিচ্ছে।ফলাফল ঘোষণার পর দেখা গেছে, প্রায় ৪৫ শতাংশ ভোট পড়েছে।সেলিম ওসমানের সমর্থকদের বিরুদ্ধে বিভিন্ন কেন্দ্রে ভোটারদের আসতে বাধা দেওয়াসহ বিভিন্ন অনিয়মের অভিযোগ পাওয়া গেছে৷ বিবি মরিয়ম বালিকা উচ্চবিদ্যালয়, সরকারি মহিলা কলেজ ও বার একাডেমি কেন্দ্রের আটজন ভোটার অভিযোগ করেন, তাঁরা ভোট দিতে গেলে সেলিম ওসমানের সমর্থকেরা বলেছেন, ভোট দিতে হবে না।সকালে কুমুদিনী ট্রাস্ট কেন্দ্রে গিয়ে আনারস প্রতীকের কোনো এজেন্ট পাওয়া যায়নি। বার একাডেমি ও সরকারি মহিলা কলেজ কেন্দ্রে কয়েকজন এজেন্টকে আনারসের ব্যাজ পরে এজেন্ট হিসেবে বসে থাকতে দেখা যায়। তবে আলাপের একপর্যায়ে তাঁরা স্বীকার করেন, তাঁরা আনারসের এজেন্ট নন। আনারসের এজেন্টদের বের করে দিয়ে তাঁদের বসিয়ে দেওয়া হয়েছে। মহিলা কলেজ, বার একাডেমি, বিবি মরিয়ম উচ্চবিদ্যালয়, গণবিদ্যানিকেতন, নারায়ণগঞ্জ ক্লাবসহ শহরের বেশির ভাগ কেন্দ্রে কেবল সাংসদ শামীম ওসমানের লোকজনকে দেখা গেছে। শহরজুড়ে সারা দিনই তাঁর সমর্থকেরা মহড়া দিয়েছেন।এখানকার ভোটার নন—এমন অনেকেই বিভিন্ন কেন্দ্রে ভোট দিয়েছেন। গণবিদ্যানিকেতন কেন্দ্রে সালাম নামের এমন এক ব্যক্তি বলেছেন, তিনি এই কেন্দ্রের ভোটার নন, তবে তাঁকে এখানে ভোট দিতে বলা হয়েছে৷শীতলক্ষ্যা এলাকায় তিনটি কেন্দ্র থেকে আনারস প্রতীকের এজেন্টদের বের করে দেন স্থানীয় ১৮ নম্বর ওয়ার্ড কাউন্সিলর কামরুল হাসান। অবশ্য পরে পুলিশ এসে ওই এজেন্টদের আবার কেন্দ্রের ভেতর নিয়ে যায়।দিনভর ভোটের চিত্রে সন্তোষ প্রকাশ
