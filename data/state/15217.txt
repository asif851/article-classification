
মালিবাগে একটি প্রতিষ্ঠানে অভিযান চালিয়ে প্রায় এক লাখ টাকার অনুমোদনহীন মশার কয়েল জব্দ করেছেন ভ্রাম্যমাণ আদালত। এ সময় প্রতিষ্ঠানটির মালিককে ৫০ হাজার টাকা জরিমানা করা হয়।গত বৃহস্পতিবার বেলা ১১টায় ঢাকা জেলা প্রশাসন, আর্মড পুলিশ ব্যাটালিয়ন (৫ এপিবিএন) ও বাংলাদেশ স্ট্যান্ডার্ড অ্যান্ড টেস্টিং ইনস্টিটিউটের (বিএসটিআই) উদ্যোগে এ অভিযান চালানো হয়।জেলা প্রশাসনের নির্বাহী ম্যাজিস্ট্রেট তৌহিদ এলাহী প্রথম আলোকে বলেন, দীর্ঘদিন ধরে মালিবাগের ফ্রেন্ডস ট্রেড ইন্টারন্যাশনাল নামের ওই প্রতিষ্ঠানটি বিএসটিআইয়ের অনুমোদনহীন ক্ষতিকারক মশার কয়েল আমদানি ও বাজারজাত করে আসছিল। অভিযান পরিচালনায় বিষয়টি প্রমাণিত হওয়ায় প্রতিষ্ঠানের মালিক সুয়েল পারভেজকে ৫০ হাজার টাকা জরিমানা, অনাদায়ে এক মাসের বিনাশ্রম কারাদণ্ড দেওয়া হয়। এ সময় প্রায় এক লাখ টাকার অনুমোদনহীন মশার কয়েল জব্দ করে জনসমক্ষে ধ্বংস করা হয়।
