
কুষ্টিয়ায় এক কিশোরকে হত্যার দায়ে ছয়জনকে যাবজ্জীবন সশ্রম কারাদণ্ড দিয়েছেন আদালত। আজ রোববার সকালে কুষ্টিয়ার অতিরিক্ত জেলা ও দায়রা জজ প্রথম আদালতের বিচারক রেজা মো. আলমগীর হাসান এ রায় দেন।
সাজাপ্রাপ্ত ব্যক্তিরা হলেন মুনসুর আলী, খোকন, আইয়ুব আলী, সাহেব আলী, আজিজুল ইসলাম ও অসিত কুমার পাল। তাঁদের সবার বাড়ি খোকসা উপজেলার আমলাবাড়ী গ্রামে। রায় ঘোষণার সময় তাঁরা আদালতে উপস্থিত ছিলেন।
আদালত ও মামলার এজাহার সূত্রে জানা গেছে, ২০১১ সালের ২৩ অক্টোবর সন্ধ্যায় আমলাবাড়ি গ্রামের ১৬ বছর বয়সী কিশোর ফারুক হোসেনকে এই ছয় আসামি পূর্ব বিরোধের জের ধরে আমলাবাড়ি বাজারের দোকান থেকে ডেকে নিয়ে হত্যা করেন। পরদিন ২৪ অক্টোবর সকালে গ্রামের মাঠে ধান খেতের মধ্যে ফারুকের লাশ পড়ে থাকতে দেখেন স্থানীয় বাসিন্দারা। এ ঘটনায় নিহত ফারুকের চাচাতো ভাই লিটন হোসেন বাদী হয়ে খোকসা থানায় একটি হত্যা মামলা করেন। আসামিদের বিরুদ্ধে আনা অভিযোগ প্রমাণিত হওয়ায় আদালত ছয়জনকে যাবজ্জীবন সশ্রম কারাদণ্ড এবং এক হাজার টাকা করে জরিমানা করেন। অনাদায়ে আরও এক বছরের সশ্রম কারাদণ্ডের রায় দেন।
রাষ্ট্রপক্ষে মামলাটি পরিচালনা করেন সরকারি কৌঁসুলি অনুপ কুমার নন্দী। তিনি বলেন, রায়ে ন্যায়বিচার প্রতিষ্ঠা হয়েছে।
আসামিপক্ষের আইনজীবী সিরাজ-উল ইসলাম জানান, রায়ের বিরুদ্ধে আপিল করা হবে।
