
শরিক দল জামায়াতে ইসলামীর আমির মতিউর রহমান নিজামীর মৃত্যুদণ্ডের রায় নিয়েও কোনো প্রতিক্রিয়া জানায়নি বিএনপি। দলটি বরাবরই মানবতাবিরোধী অপরাধে জামায়াত নেতাদের বিরুদ্ধে দেওয়া রায় নিয়ে চুপ রয়েছে।
আন্তর্জাতিক অপরাধ ট্রাইব্যুনালে নিজামীর বিরুদ্ধে রায় ঘোষণার সময় ট্রাইব্যুনালের অদূরে জাতীয় প্রেসক্লাবে একটি আলোচনা সভায় ছিলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। সে অনুষ্ঠানে রাজনৈতিক দল হিসেবে বিএনপি এ রায়কে কীভাবে মূল্যায়ন করছে—তা জানতে চেয়ে মির্জা ফখরুলকে সাংবাদিকদের পক্ষ থেকে একটি চিরকুট দেওয়া হয়। তবে নিজের বক্তব্যে মির্জা ফখরুল এ বিষয়ে কোনো কথা বলেননি।অনুষ্ঠান শেষে সাংবাদিকেরা রায়ের প্রতিক্রিয়া জানার জন্য অপেক্ষা করছিলেন। তবে তিনি সাংবাদিকদের এড়িয়ে যান।
মুক্তিযুদ্ধে মানবতাবিরোধী অপরাধে জড়িত থাকায় এখন পর্যন্ত জামায়াতের আট নেতাকে দণ্ড দিয়েছেন আদালত। এর বাইরে একই ধরনের অপরাধে বিএনপির স্থায়ী কমিটির সদস্য সালাউদ্দীন কাদের চৌধুরী এবং সাবেক মন্ত্রী আবদুল আলিমও দণ্ড পেয়েছেন। সালাউদ্দীন কাদের চৌধুরীকে মৃত্যুদণ্ড দেওয়ার পর কেবল প্রতিক্রিয়া জানিয়েছিল বিএনপি। ওই সময় দলটি বলেছিল, সালাউদ্দিন কাদের সুবিচার পাননি। এ রায়ের প্রতিক্রিয়ায় সারা দেশে বিক্ষোভও পালন করে দলটি।
তবে জামায়াতের নেতাদের বিরুদ্ধে দেওয়া রায় নিয়ে বিএনপি এখন পর্যন্ত প্রতিক্রিয়া জানায়নি। বিএনপির নেতৃত্বাধীন ২০-দলীয় জোটে বিএনপির পর সবচেয়ে বড় শরিক দল জামায়াতে ইসলামী। দলটির বর্তমান আমির এবং বিএনপির নেতৃত্বাধীন জোট সরকারের মন্ত্রী মতিউর রহমান নিজামীকে মানবতাবিরোধী অপরাধের দায়ে আজ মৃত্যুদণ্ড দিয়েছেন আন্তর্জাতিক অপরাধ ট্রাইব্যুনাল-১।
