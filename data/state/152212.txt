
সিলেট ওসমানী মেডিকেল কলেজ হাসপাতালে শিক্ষানবিশ নার্সদের বিক্ষোভ দমাতে গতকাল মঙ্গলবার সকালে সিলেট নার্সিং কলেজ অনির্দিষ্টকালের জন্য বন্ধ ঘোষণা এবং সন্ধ্যা ছয়টার মধ্যে আবাসিক শিক্ষার্থীদের হল ছাড়ার নির্দেশ দেওয়া হয়৷ তবে রাত আটটায় এ প্রতিবেদন লেখার সময় পর্যন্ত শিক্ষার্থীরা হল ছাড়েননি৷এদিকে নার্সদের ওপর চিকিৎসকদের হামলার প্রতিবাদে গতকাল সিলেট, বরিশাল, ময়মনসিংহ ও চট্টগ্রাম নার্সিং কলেজের শিক্ষার্থীরা বিক্ষোভ করেছেন৷ তাঁরা নার্সদের ওপর হামলাকারীদের দৃষ্টান্তমূলক শাস্তি দাবি করেন৷প্রত্যক্ষদর্শীরা জানান, সিলেট নার্সিং কলেজের শিক্ষার্থীরা গতকাল সকালে কলেজে গিয়ে দেখতে পান কলেজে অনির্দিষ্টকালের বন্ধের নোটিশ টাঙিয়ে দেওয়া হয়েছে৷ এই নোটিশ দেখে তাঁরা বিক্ষুব্ধ হয়ে ওঠেন৷ পরে তাঁরা কলেজের প্রধান ফটকের সামনে অবস্থান নিয়ে বিক্ষোভ শুরু করেন৷ পুলিশও সেখানে অবস্থান নেয়। পরে রাত আটটার দিকে শিক্ষার্থীরা কলেজের আবাসিক হলে ফিরে যান৷ তাঁরা জানান, কলেজ বন্ধ ঘোষণার নোটিশ প্রত্যাহারসহ ইন্টার্ন চিকিৎসকদের হামলার বিচার না পেলে তাঁরা নোটিশ উপেক্ষা করে হলে অবস্থান করবেন৷ রাত আটটায় এ প্রিতবেদন লেখা পর্যন্ত তাঁরা হলেই অবস্থান করিছলেন৷কলেজের অধ্যক্ষ শিল্পী চক্রবর্তী বলেন, ‘অনিবার্য কারণবশত’ কলেজ বন্ধের সিদ্ধান্ত নেওয়া হয়েছে৷ রাত পৌনে আটটায় যোগাযোগ করলে সিলেট কোতোয়ালি থানার ভারপ্রাপ্ত কর্মকর্তা (ওসি) আতাউর রহমান প্রথম আলোকে জানান, সন্ধ্যার পরও শিক্ষার্থীরা অবস্থান ত্যাগ না করায় একজন উপপরিদর্শকের নেতৃত্বে নারী ও পুরুষ পুলিশ সদস্যের একটি দল কলেজ ফটকে মোতায়েন রাখা হয়েছে৷ ওসি বলেন, কোনো সহিংসতা না হলে পুলিশ তাঁদেরকে পর্যবেক্ষণের মধ্যেই রাখবে৷ এর আগে ওসি জানিয়েছিলেন, সন্ধ্যা ছয়টার মধ্যে শিক্ষার্থীরা চলে না গেলে নিরাপত্তার স্বার্থে পুলিশ তাঁদের সরিয়ে দেবে৷গত রোববার রাতে ওসমানী মেডিকেল কলেজে কর্তব্যরত শিক্ষানবিশ কয়েকজন নার্স শিক্ষানবিশ চিকিৎসকদের হাতে প্রহৃত হন৷ এ ঘটনার প্রতিবাদে নার্সিং শিক্ষার্থীরা বিক্ষোভ করে আসছেন৷গতকাল বিকেলে সিলেট জেলা প্রেসক্লাবে সংবাদ সম্মেলন করেন শিক্ষানবিশ চিকিৎসকেরা৷ সেখানে তাঁরা লিখিত বক্তব্যে রোববারের ঘটনার জন্য নার্সিং শিক্ষার্থীদের দায়ী করেন৷বাংলাদেশ স্টুডেন্ট নার্সেস অ্যাসোসিয়েশনের কেন্দ্রীয় কর্মসূচির অংশ হিসেবে গতকাল সিলেট, বরিশাল, ময়মনসিংহ ও চট্টগ্রাম নার্সিং কলেজের শিক্ষার্থীরা বিক্ষোভ প্রদর্শন করেন৷ বিক্ষোভে তাঁরা কর্মস্থলে নিরাপদ পরিবেশ নিশ্চিত করার দাবি জানান৷প্রতিবেদন তৈরিতে তথ্য সরবরাহ করেছেন আমাদের সিলেট ও চট্টগ্রামের নিজস্ব প্রতিবেদক, বরিশাল ও ময়মনসিংহ অফিস৷
