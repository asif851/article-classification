
ফরিদপুরের আলফাডাঙ্গা উপজেলার বানা, পাঁচুড়িয়া ও টগরবন্ধ ইউনিয়নের চেয়ারম্যান, সদস্য ও সংরক্ষিত মহিলা সদস্য প্রার্থীদের মনোনয়নপত্র বাছাই গত শনি ও গতকাল রোববার শেষ হয়েছে। বাতিল হওয়া দুই চেয়ারম্যান প্রার্থী হলেন বানা ইউপির মো. আকবর হোসেন ও পাঁচুড়িয়ার মো. আবদুল হালিম শেখ। তাঁরা দুজনই ইসলামী শাসনতন্ত্র আন্দোলন বাংলাদেশ-এর প্রার্থী ছিলেন। এ ছাড়া বানা ইউনিয়নের ৫ নম্বর ওয়ার্ডের সদস্য মো. আয়ুব হোসেন ও সংরক্ষিত মহিলা প্রার্থী মোছা. স্বপ্না বেগমের মনোনয়নপত্র বাতিল বলে ঘোষণা করা হয়েছে। ঘটনার সত্যতা নিশ্চিত করে রিটার্নিং কর্মকর্তা প্রকাশ কুমার বিশ্বাস বলেন, অসম্পূর্ণ থাকায় মনোনয়নপত্রগুলো বাতিল করা হয়েছে। ফরিদপুর অফিস
