
শিক্ষামন্ত্রী নুরুল ইসলাম নাহিদ বলেছেন, বেসরকারি শিক্ষাপ্রতিষ্ঠানের এমপিওভুক্তির বিষয়ে তিনি শিগগির সুসংবাদ নিয়ে আসতে পারবেন। তবে কৌশলগত কারণে তিনি এ বিষয়ে বিস্তারিত কিছু বলতে চান না। 
বৃহস্পতিবার জাতীয় সংসদে একটি সিদ্ধান্ত প্রস্তাবের জবাবে শিক্ষামন্ত্রী এই কথা বলেন। নুরুল ইসলাম নাহিদ বলেন, এমপিওভুক্তির বিষয়টি নির্ভর করে অর্থের ওপর। অর্থ মন্ত্রণালয় না চাইলে এটি করা যায় না। আর একবার এমপিওভুক্ত করা হলে টাকা সংস্থানের উৎস স্থায়ী করতে হয়। এমপিওভুক্ত করার জন্য শিক্ষা মন্ত্রণালয় সব চেষ্টা করে যাচ্ছে।
এমপিওভুক্তির দাবিতে শিক্ষকদের আন্দোলনের দিকে ইঙ্গিত করে শিক্ষামন্ত্রী বলেন, তিনি অর্থমন্ত্রীর সঙ্গে দেখা করেছেন। অর্থমন্ত্রী এমপিওভুক্তির বিষয়ে মত দিয়েছেন। প্রধানমন্ত্রী অনুশাসন দিয়েছেন। এমপিওভুক্তির বিষয়টি সক্রিয় বিবেচনায় রয়েছে। শিক্ষা মন্ত্রণালয় এ জন্য কার্যক্রম চালিয়ে যাচ্ছে।
