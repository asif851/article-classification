
ঠাকুরগাঁও সদর উপজেলার জগন্নাথপুর ইউনিয়নের বাহাদুরপাড়ায় পুকুরে খেলতে গিয়ে একই এলাকার চার শিশুর মৃত্যু হয়েছে। গতকাল বৃহস্পতিবার দুপুরে দুই ভাইসহ ওই চার শিশুর লাশ উদ্ধার করা হয়। এ ঘটনায় ওই এলাকায় শোকের ছায়া নেমে এসেছে।পুলিশ ও স্থানীয় সূত্রে জানা গেছে, গতকাল দুপুরে বাহাদুরপাড়ার এনামুল হকের দুই ছেলে রিফাত (৬) ও ফাহিম (৮) বিদ্যালয় থেকে বাড়ি ফেরে। কিছুক্ষণের মধ্যে তারা নজরুল ইসলামের মেয়ে নূপুর (৮) ও নূর ইসলামের ছেলে লতিফুরকে (৮) নিয়ে খেলতে বেরিয়ে যায়। খেলতে খেলতে তারা পুকুরের কাছে চলে যায়। এরপর ওদের আর খোঁজ পাওয়া যাচ্ছিল না। বেলা তিনটার দিকে স্থানীয় এক কিশোর ওই পুকুরে গোসল করতে গিয়ে একটি মৃতদেহ দেখতে পায়। এরপর তার চিৎকারে স্থানীয় লোকজন পুকুর থেকে একে একে চার শিশুর মৃতদেহ উদ্ধার করে।একই সঙ্গে দুই ছেলে রিফাত ও ফাহিমকে হারিয়ে মা ফাহিমা বেগম পাগলপ্রায়। কাঁদতে কাঁদতে মূর্ছা যাচ্ছিলেন। আর প্রলাপ বকছিলেন, ‘এলা কে মোর কাছত স্কুলের জামা চাহিবে। টিফিনের টাকার তানে বায়না ধরিবে। ওরা এক সাথে খেলা করত, স্কুলে যাইত। মারা গেইলও এক সাথে। মুই এই কষ্ট কেমন করি সহিবো।’ এদিকে লতিফুরের বাবা নূর ইসলাম ছেলেকে হারিয়ে বাড়ির উঠানে গড়াগড়ি দিচ্ছিলেন।এ বিষয়ে ঠাকুরগাঁও সদর থানার ভারপ্রাপ্ত কর্মকর্তা (ওসি) বলেন, একসঙ্গে চারটি শিশু মারা যাওয়ার ঘটনায় অপমৃত্যুর মামলা হয়েছে।
