
চুয়াডাঙ্গার চারটি পৌরসভায় গতকাল শনিবার পর্যন্ত মেয়র, সংরক্ষিত কাউন্সিলর ও সাধারণ কাউন্সিলর পদে মোট ৮০ জন মনোনয়নপত্র সংগ্রহ করেছেন।গত বৃহস্পতিবার থেকে গতকাল পর্যন্ত নিজ নিজ নির্বাচনী এলাকার রিটার্নিং কর্মকর্তার কার্যালয় থেকে এসব মনোনয়নপত্র সংগ্রহ করা হয়েছে।জেলা নির্বাচন কার্যালয় সূত্রে জানা গেছে, গতকাল বিকেল পর্যন্ত মেয়র পদে সাত, সংরক্ষিত কাউন্সিলর পদে ১২ ও সাধারণ কাউন্সিলর পদে ৬১ মনোনয়নপত্র সংগ্রহ করেছেন।মনোনয়নপত্র বিতরণ হয়েছে সবচেয়ে বেশি দর্শনায় ৩৫ এবং সবচেয়ে কম আলমডাঙ্গা পৌরসভায় মাত্র একটি।সংশ্লিষ্ট সূত্রে জানা গেছে, দর্শনা পৌরসভায় মেয়র পদে বর্তমান মেয়র পৌর বিএনপির সভাপতি মহিদুল ইসলাম ও জামায়াতের সহযোগী সদস্য আশকার আলী এবং সংরক্ষিত কাউন্সিলর পদে আটজন ও সাধারণ কাউন্সিলর পদে ২৭ জন মনোনয়নপত্র সংগ্রহ করেছেন।জীবননগর পৌরসভায় মেয়র পদে পৌর আওয়ামী লীগের সাধারণ সম্পাদক নাসির উদ্দিন, থানা আওয়ামী লীগের সদস্য রফিকুল ইসলাম ও উপজেলা যুবলীগের আহ্বায়ক আবদুস সালাম ঈশা এবং সংরক্ষিত কাউন্সিলর পদে একজন এবং সাধারণ কাউন্সিলর পদে ১৯ জন মনোনয়নপত্র তুলেছেন।চুয়াডাঙ্গা সদর পৌরসভায় মেয়র পদে বর্তমান মেয়র জেলা আওয়ামী লীগের কার্যনির্বাহী সদস্য রিয়াজুল ইসলাম জোয়ার্দ্দার ও জেলা যুবলীগের সদ্য বিলুপ্ত কমিটির আহ্বায়ক ওবাইদুর রহমান চৌধুরী ওরফে জিপু চৌধুরী এবং সংরক্ষিত কাউন্সিলর পদে তিনজন ও সাধারণ কাউন্সিলর পদে ১৪ জন মনোনয়নপত্র তুলেছেন।আলমডাঙ্গা পৌরসভায় একমাত্র ৪ নম্বর ওয়ার্ড থেকে সাধারণ কাউন্সিলর পদে নির্বাচনে আগ্রহী ফারুক হোসেন নামে এক প্রার্থী মনোনয়নপত্র নিয়েছেন।জেলা নির্বাচন কার্যালয়ের হিসাবরক্ষণ কর্মকর্তা শহীদুল ইসলাম গতকাল বিকেলে বলেন, প্রার্থীরা সংশ্লিষ্ট রিটার্নিং কর্মকর্তার কার্যালয় থেকে গত তিন দিনে তিনটি পদে ৮০টি মনোনয়নপত্র সংগ্রহ করেছেন।
