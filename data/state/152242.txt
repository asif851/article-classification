
কক্সবাজারের টেকনাফ থেকে ১ লাখ ৩০ হাজার ইয়াবা বড়ি আটক করেছে বর্ডার গার্ড বাংলাদেশ (বিজিবি)। তবে এ ঘটনায় কাউকে আটক করা যায়নি। গতকাল শনিবার দিবাগত রাত সাড়ে তিনটার দিকে টেকনাফের নাফ নদীর বেড়িবাঁধসংলগ্ন এলাকা থেকে এই ইয়াবা বড়ি উদ্ধার করা হয়।
টেকনাফ ২ বিজিবির অধিনায়ক লেফটেন্যান্ট কর্নেল মো.আবু জার আল জাহিদ বলেন, মিয়ানমার থেকে ইয়াবা বড়ির চালান আসছে বলে গোপন তথ্য ছিল। এই তথ্যের ভিত্তিতে তাঁর নেতৃত্বে বিজিবির একটি বিশেষ দল নাফ নদীর বেড়িবাঁধসংলগ্ন এলাকায় অবস্থান নেয়। এ সময় সন্দেহভাজন দুই ব্যক্তিকে দেখা যায়। তাদের দাঁড়ানোর সংকেত দিলে তারা একটি বস্তা ফেলে পালিয়ে যায়। পরে বস্তার মধ্যে ১ লাখ ৩০ হাজার ইয়াবা বড়ি পাওয়া যায়।
আবু জার আল জাহিদ আরও বলেন, ইয়াবা বড়িগুলো ব্যাটালিয়ন সদরে রাখা হয়েছে। পরে ঊর্ধ্বতন কর্তৃপক্ষ ও সংশ্লিষ্ট ব্য​ক্তিদের উপস্থিতিতে তা ধ্বংস করা হবে। এসব ইয়াবা বড়ির আনুমানিক মূল্য ৩ কোটি ৯০ লাখ টাকা।
