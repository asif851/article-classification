
বাংলাদেশের স্বাধীনতাবিরোধী ও রাজাকারদের তালিকা প্রকাশ করা হবে বলে জানিয়েছেন মুক্তিযুদ্ধবিষয়ক মন্ত্রী আ ক ম মোজাম্মেল হক। তিনি বলেছেন, মুক্তিযোদ্ধাদের তালিকা যেভাবে নতুন করে করা হচ্ছে, তেমনি বাংলাদেশের স্বাধীনতাবিরোধী ও রাজাকারদেরও তালিকা প্রকাশ করা হবে।
আজ বৃহস্পতিবার বেলা ১১টায় রাজধানীর বঙ্গবন্ধু অ্যাভিনিউয়ে হরতালবিরোধী মিছিলের আগে মুক্তিযুদ্ধ প্রজন্ম লীগের সমাবেশে মোজাম্মেল হক এসব কথা বলেন।
ঢাকাসহ বাংলাদেশের কোথাও হরতাল পালিত হচ্ছে না দাবি করে আ ক ম মোজাম্মেল হক বলেন, কোথাও হরতাল পালিত হচ্ছে না। জামায়াত-বিএনপি যেন নাশকতা করতে না পারে, সে ব্যাপারে সবাইকে সজাগ থাকতে হবে। আলবদর বাহিনীর প্রধানকে যারা মন্ত্রী বানিয়েছে, জনতার আদালতে তাদের বিচার হবে।
একই জায়গায় ঢাকা মহানগর আওয়ামী লীগের সমাবেশে বক্তব্য দেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া। তিনি বলেন, নিজামী-মুজাহিদকে মন্ত্রী বানিয়ে মুক্তিযোদ্ধাদের গালে চপেটাঘাত করার দায়ে খালেদা জিয়ারও বিচার করা হবে। চুরি যে করে আর চুরির মাল যে রাখে, দুজনকেই চোর হিসেবে শাস্তি ভোগ করতে হয়।
মায়া দাবি করেন, নিজামীর ফাঁসির রায় হওয়ায় কাঁদতে কাঁদতে শাড়ির আঁচল ভিজিয়েছেন খালেদা জিয়া। জামায়াতের হরতালে নীরব সমর্থনও দিয়েছেন। এ জন্য একসময় বাংলাদেশের মানুষ খালেদা জিয়াকে চপেটাঘাত করবে।
ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে আরও বক্তব্য দেন খাদ্যমন্ত্রী কামরুল ইসলাম, আওয়ামী লীগের সাংগঠনিক সম্পাদক খালিদ মাহমুদ চৌধুরী প্রমুখ।
জামায়াতের ডাকা হরতালের বিরুদ্ধে বঙ্গবন্ধু অ্যাভিনিউ ও এর আশপাশের এলাকায় আওয়ামী লীগ ও এর অঙ্গ-সহযোগী সংগঠনগুলো জমায়েত হয়। সকাল থেকে রাজধানীর বিভিন্ন ওয়ার্ড থেকে দলটির কেন্দ্রীয় কার্যালয় বঙ্গবন্ধু অ্যাভিনিউয়ে হরতালবিরোধী মিছিল নিয়ে যাচ্ছেন নেতা-কর্মীরা।
ঢাকা মহানগর আওয়ামী লীগ, যুবলীগ, স্বেচ্ছাসেবক লীগ, সম্মিলিত আওয়ামী সমর্থক জোট ও মুক্তিযুদ্ধ প্রজন্ম লীগের ব্যানারে পৃথক সমাবেশ করা হয়।
