
জয়পুরহাটের আক্কেলপুরে মোটরসাইকেল চুরির মামলায় গ্রেপ্তার তিন তরুণকে কোমরে রশি বেঁধে শহরে ঘোরানো হয়েছে। গতকাল শুক্রবার সকাল ১০টায় পৌর শহরে কলেজ বাজার এলাকায় এ ঘটনা ঘটে। গ্রেপ্তারকৃতরা হলেন আক্কেলপুর পৌর শহরের শান্তনগর মহল্লার সবুজ হোসেন (২৩), বিহারপুর মহল্লার মোহন কুমার (২০) ও সুজন হোসেন (২৫)। থানার ভারপ্রাপ্ত কর্মকর্তা (ওসি) আশরাফুল বলেন, ওই তিনজনের দেওয়া তথ্যের ভিত্তিতে তাঁদের মোটরসাইকেল চুরির পরিকল্পনা ও ঘটনাস্থলে নিয়ে যাওয়া হয়েছিল। কোথায় কীভাবে পরিকল্পনা ও মোটরসাইকেল চুরি করেছিলেন, তা রেকি করে দেখিয়েছেন তাঁরা। প্রত্যক্ষদর্শী ও এলাকার কয়েকজন বাসিন্দা সূত্রে জানা গেছে, সকাল ১০টায় সামনে একটি মোটরসাইকেল ঠেলে নিয়ে যাওয়া হচ্ছিল। পেছনে কোমরে রশি বাঁধা ও শরীরে ‘মোটরসাইকেল চোর’ লেখা তিন তরুণ হাঁটছিলেন। তাঁদের পেছনে ছিল একদল পুলিশ। প্রথমে তাঁদের শহরের কলেজ বাজার উপজেলা স্বাস্থ্য কমপ্লেক্স চত্বরে আনা হয়। এরপর কাঁচাবাজারের সামনে নিয়ে যাওয়া হয়। এ সময় তিন তরুণ বলছিলেন ‘আমরা মোটরসাইকেল চুরি করেছি’। বিপুলসংখ্যক মানুষ তাঁদের দেখার জন্য ভিড় করে। এ ব্যাপারে ওসি আশরাফুল ইসলাম আরও বলেন, উপজেলার শ্রীকৃষ্ঠপুর সরকারি প্রাথমিক বিদ্যালয়ের শিক্ষক আবু বক্কর সিদ্দিক ৮ সেপ্টেম্বর রাতে শহরের কলেজ হাটের কাঁচামালপট্টির একটি বাড়ির সামনে তাঁর মোটরসাইকেলটি রেখে প্রাইভেট পড়াচ্ছিলেন। পরে এসে দেখেন মোটরসাইকেলটি নেই। এ ঘটনায় তিনি থানায় একটি মামলা করেন। গত বৃহস্পতিবার গভীর রাতে অভিযান চালিয়ে মোটরসাইকেল উদ্ধার ও তিনজনকে গ্রেপ্তার করা হয়। অন্যদের গ্রেপ্তারের চেষ্টা অব্যাহত রয়েছে।
