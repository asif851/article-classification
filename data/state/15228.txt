
ভোট গ্র্রহণে বাধা দিতে গত শুক্রবার দিবাগত রাতে ঠাকুরগাঁওয়ের পৌর এলাকার একটি ভোটকেন্দ্রে মল ঢেলে দিয়েছে নির্বাচনবিরোধীরা। সবুজ গোয়ালপাড়া সরকারি প্রাথমিক বিদ্যালয়ে অবস্থিত ওই কেন্দ্রের চত্বর, বারান্দা ও দরজা-জানালায় মল ঢেলে দেওয়া হয়েছে।বিদ্যালয়ের প্রধান শিক্ষক জহিরুল ইসলাম বলেন, ‘গতকাল শনিবার সকালে বিদ্যালয়ের বিভিন্ন জায়গায় মল দেখতে পেয়ে এলাকাবাসী খবর দেন। পরে গিয়ে দেখতে পাই, বিদ্যালয়ের পাঁচটি কক্ষের দরজা-জানালা, দেয়াল ও বারান্দায় মানুষের মলের স্তূপ পড়ে আছে। এ ছাড়া মাঠের এদিক-ওদিক ছড়িয়ে-ছিটিয়ে মল পড়ে আছে।’ঠাকুরগাঁওয়ের অতিরিক্ত জেলা প্রশাসক মকছেদ আলী জানান, মল পরিষ্কার করা হয়েছে। কেন্দ্রটিতে ভোট গ্রহণে এখন আর কোনো বাধা নেই।
