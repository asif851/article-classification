
প্রধানমন্ত্রী শেখ হাসিনার ছেলে সজীব ওয়াজেদ জয় বলেছেন, বিএনপি নির্বাচনে অংশ নিতে চায় বললেও প্রকাশ্যে তারা সহিংসতার পথ অবলম্বন করছে। আজ দুপুরে সামাজিক যোগাযোগের মাধ্যম ফেসবুকে তাঁর অফিশিয়াল পাতায় এক স্ট্যাটাসে তিনি এসব কথা বলেন।সজীব ওয়াজেদ বলেন, ‘বিএনপির সঙ্গে থেমে থেমে আলোচনা চলছে। তথাপিও, তাদের কাছ থেকে প্রত্যাশিত মিথ্যাচার অব্যাহত রয়েই গিয়েছে। ব্যক্তিগতভাবে তারা আমাদের ক্রমাগত বলেই চলেছে যে তারা নির্বাচনে অংশ নিতে চায়। অথচ প্রকাশ্যে তারা সহিংসতার পথ অবলম্বন করছে।’জয় আরও বলেন, ‘আমরা বারবার বিএনপিকে সংলাপে বসবার জন্য আমন্ত্রণ জানিয়ে যাচ্ছি। নির্বাচিত সর্বদলীয় অন্তর্বর্তীকালীন সরকার গঠনে তাদের একটি বড় ছাড় প্রস্তাব আমরা দিয়ে রেখেছি। বিএনপিকে সর্বদলীয় সরকারে তাদের পছন্দমতো যেকোনো মন্ত্রণালয় নেওয়ার জন্যও আমরা প্রস্তাব দিয়ে রেখেছি।’বিএনপির সঙ্গে থেমে থেমে আলোচনা চলছে উল্লেখ করে জয় বলেন, ‘মিথ্যাচারই হলো বিএনপির চরিত্র। তারা মিথ্যাচার করেই চলে, ক্ষমতায় থাকলে নির্বাচনে কারচুপি করে এবং তারা মানুষ হত্যা করে। আবারও প্রতিবাদের নাম করে তারা সাধারণ মানুষের ওপর বোমা হামলা, ককটেল হামলা ও অগ্নিসংযোগে লিপ্ত হয়েছে।’সজীব ওয়াজেদ আরও বলেন, ‘সারা দেশে তারা আমাদের নেতা-কর্মীদের লক্ষ্য করে হামলা চালাচ্ছে। আমাদের কর্মীদের হত্যা করা হয়েছে, তাদের রগ কেটে দেওয়া হচ্ছে এবং তাদের ওপর অন্য অনেক ধরনের নৃশংসতা চালানো হচ্ছে। এগুলো প্রতিবাদের ভাষা নয়। এগুলো হত্যাযজ্ঞ। এগুলো বন্ধ হওয়া দরকার। বিএনপি-জামায়াতের যেসব নেতা গত দুই সপ্তাহের এই হত্যার জন্য দায়ী তাদের সবাইকে গ্রেপ্তার করে আইনের আওতায় আনা জরুরি। আমাদের নির্বাচন এবং গণতন্ত্র- মিথ্যাবাদী, সন্ত্রাসী আর যুদ্ধাপরাধীদের কাছে জিম্মি হয়ে থাকতে পারে না।’
https://www.facebook.com/sajeeb.a.wazed
