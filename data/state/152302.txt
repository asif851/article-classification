
হজরত শাহজালাল আন্তর্জাতিক বিমানবন্দরে সাড়ে সাত কেজি সোনাসহ বাংলাদেশ বিমানের দুই যাত্রীকে আটক করেছে শুল্ক বিভাগ। আটক করা ব্যক্তিরা হলেন জেসমিন আক্তার (২০) ও জেরিন বেগম (১৮)।শুল্ক বিভাগের দাবি, উদ্ধার করা সোনার মূল্য প্রায় সাড়ে তিন কোটি টাকা।প্রথম আলোকে দেওয়া ঢাকা কাস্টম হাউসের যুগ্ম কমিশনার এসএম সোহেল রহমানের তথ্যমতে, আটক দুই যাত্রী বাংলাদেশ বিমানের অভ্যন্তরীণ রুটের যাত্রী। এঁরা আজ দুপুরে চট্টগ্রাম থেকে ঢাকায় আসেন। বিমানবন্দরের অভ্যন্তরীণ টার্মিনাল থেকে দুজনকে আটক করা হয়। এঁদের কাছ থেকে ৬৪টি সোনার বার পাওয়া যায়। কোমরে কাপড়ের বেল্টের ভেতর এসব বার লুকিয়ে রেখেছিলেন জেসমিন ও জেরিন। প্রতিটি বারের ওজন ১১৬ গ্রাম। যার মোট ওজন সাত কেজি ৪২৪ গ্রাম।এ ঘটনায় আইনি ব্যবস্থা নেওয়া হচ্ছে।এর আগে গতকাল রোববার রাতে দুবাই থেকে আসা আল আমিন ও বদিউজ্জামান নামে দুই যাত্রীর কাছ থেকে এক কেজি সোনা উদ্ধার করে শুল্ক গোয়েন্দা ও তদন্ত অধিদপ্তর।
