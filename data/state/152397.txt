
রাজধানী গুলশান, বনানী, বারিধারা ও নিকেতন এলাকায় কয়েক দিনের মধ্যে বিশেষ রঙের রিকশা ও শীতাতপনিয়ন্ত্রিত বাসসেবা চালু করা হচ্ছে। ঢাকা উত্তর সিটি করপোরেশনের মেয়র আনিসুল হক প্রথম আলোকে এ কথা জানান। বিশেষ এই রিকশা ও বাসসেবা চালুর সম্ভাব্য তারিখ ৯ আগস্ট বলে জানা গেছে।
মেয়র বলেন, এসব এলাকায় বাইরের রিকশা ঢুকত, তা বন্ধ করা হবে। এলাকার নিরাপত্তা নিশ্চিত করতে বিশেষ রঙের ৫০০ রিকশা চলবে। এই রিকশাচালকদের বিশেষ পোশাক থাকবে। এসব রিকশা নির্দিষ্ট এলাকার বাইরে বের হতে পারবে না।জানা গেছে, গুলশানে ২০০, বনানীতে ২০০, বারিধারায় ও নিকেতনে ৫০টি করে বিশেষ রঙের ওই রিকশা চলবে। রিকশাচালক ও মালিকদের বিস্তারিত পরিচয় নেওয়া হয়েছে। একটি রিকশার জন্য তিনজন করে চালক থাকবেন। প্রত্যেক চালক আট ঘণ্টা করে রিকশা চালাবেন।পুলিশ প্লাজা থেকে গুলশান ২ নম্বর গোলচত্বর এবং কাকলি মোড় থেকে নতুন বাজার—এই দুটি রুটে প্রতি ১০ মিনিট পরপর বাস ছাড়বে। এসব বাস হবে ছোট আকৃতির বিশেষ বাস। এসব রিকশা ও বাস ছাড়া ব্যক্তিগত গাড়িসহ নিজস্ব যানবাহন চলাচল করতে পারবে।গত ১ জুলাই গুলশানে হলি আর্টিজান বেকারিতে জঙ্গি হামলার পর এসব এলাকার নিরাপত্তা জোরদার করা হয়েছে। এরই অংশ হিসেবে গুলশানে কোনো গণপরিবহন ও রিকশা ঢুকতে দেওয়া হচ্ছে না। তাই গুলশানের ভেতরে যানবাহনের এ বিশেষ ব্যবস্থা চালু করার সিদ্ধান্ত নেওয়া হয়।
