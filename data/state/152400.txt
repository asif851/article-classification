
বিএনপির মহাসচিব মির্জা ফখরুল ইসলাম আলমগীর বলেছেন, নির্বাচন কমিশন গঠনে বিএনপির চেয়ারপারসনের দেওয়া প্রস্তাবের আলোকেই তাঁরা রাষ্ট্রপতির সঙ্গে আলোচনা করবেন।আজ শুক্রবার দুপুরে রাজধানীর শেরেবাংলা নগরে দলের প্রতিষ্ঠাতা জিয়াউর রহমানের সমাধিতে শ্রদ্ধা জানাতে গিয়ে সাংবাদিকদের এ কথা বলেন ফখরুল।নির্বাচন কমিশন গঠন ও শক্তিশালী করার লক্ষ্যে সম্প্রতি বিএনপির চেয়ারপারসন খালেদা জিয়া ১৩ দফা প্রস্তাব দিয়েছেন। রাষ্ট্রপতি নির্বাচন কমিশন গঠনের লক্ষ্যে রাজনৈতিক দলগুলোর সঙ্গে সংলাপ শুরু করছেন। ১৮ ডিসেম্বর তিনি আলোচনার জন্য বিএনপিকে বঙ্গভবনে আমন্ত্রণ জানিয়েছেন।এ বিষয়ে জানতে চাইলে বিএনপির মহাসচিব মির্জা ফখরুল সাংবাদিকদের বলেন, সুষ্ঠু ও নিরপেক্ষভাবে নির্বাচন পরিচালনা করতে সক্ষম একটি নির্বাচন কমিশন গঠনের কথা বিএনপি বারবার বলে আসছে। এ লক্ষ্যে বিএনপির চেয়ারপারসন একটি প্রস্তাবও দিয়েছেন। বিএনপি রাষ্ট্রপতির কাছে সেই প্রস্তাব পেশ করবে। সে প্রস্তাবের আলোকে আলোচনা করবে। আলোচনা শুরুর উদ্যোগ নেওয়ায় তিনি রাষ্ট্রপতিকে ধন্যবাদ জানান।
বিএনপি রাষ্ট্রপতির কাছে কোনো নাম প্রস্তাব করবে কি না, এমন প্রশ্নের জবাবে মির্জা ফখরুল সরাসরি কোনো উত্তর না দিয়ে বলেন, ‘আপনারা জানতে পারবেন।’
মির্জা ফখরুল অভিযোগ করেন, বর্তমান সরকার সম্পূর্ণ একনায়কতান্ত্রিকভাবে দেশ শাসন করছে। তাদের প্রধান লক্ষ্য বিরোধী দল ও ভিন্ন মত দমন করা। তিনি বলেন, মুক্তিযুদ্ধের স্বপ্ন ছিল স্বাধীন-সার্বভৌম, গণতান্ত্রিক দেশ গড়ে তোলা। কিন্তু ৪৫ বছর পর এখন সেই গণতন্ত্র অবরুদ্ধ।
এর আগে বিএনপির চেয়ারপারসন খালেদা জিয়া মহান বিজয় দিবস উপলক্ষে দলের জ্যেষ্ঠ নেতাদের সঙ্গে নিয়ে জিয়াউর রহমানের কবরে শ্রদ্ধা জানান। সকালে তিনি সাভারে জাতীয় স্মৃতিসৌধে ফুল দিয়ে শহীদদের প্রতি শ্রদ্ধা জানান।
