
বিএনপির স্থায়ী কমিটির সদস্য মাহবুবুর রহমান বলেছেন, গত ৪৩ বছরে বাংলাদেশে অসুস্থ রাজনৈতিক সংস্কৃতি তৈরি হয়েছে। পরিচর্যার অভাবে গণতন্ত্র শুকিয়ে গেছে। হিংসা, বিদ্বেষ, প্রতিপক্ষকে ধ্বংস করার মনোভাব বড় হয়ে গেছে। বাংলাদেশ এখন বাজিকরদের হাতে। আর বাজিকরেরা তাদের গডফাদারদের হাতে।
আজ শনিবার জাতীয় প্রেসক্লাবে এক গোলটেবিল আলোচনা সভায় মাহবুবুর রহমান এসব কথা বলেন। ‘সাউথ এশিয়া ইয়্যুথ ফর পিস অ্যান্ড প্রসপারিটি’ নামের একটি সংগঠন ‘বাংলাদেশে গণতন্ত্রের চ্যালেঞ্জ’ শীর্ষক ওই গোলটেবিল আলোচনার আয়োজন করে।
নাগরিক ঐক্যের আহ্বায়ক মাহমুদুর রহমান মান্না বলেন, স্বাধীনতার রূপকার বঙ্গবন্ধু। কিন্তু তিনি যে ছয় দফা দিয়েছিলেন, তা কেন লাহোরে গিয়ে দিতে হলো? আওয়ামী লীগের কেন্দ্রীয় কমিটিতে কেন দিলেন না? এমন অনেক প্রশ্ন করা যেতে পারে।
মান্না বলেন, গত ৫ জানুয়ারির নির্বাচন ছিল গণতন্ত্রের হত্যার। সরকারের এখন গণতন্ত্রে ফিরে যাওয়ার পথ নেই। আওয়ামী লীগ ভোটের সামনে দাঁড়াতে পারবে কি না, তা নিয়েও সন্দেহ আছে। তিনি বলেন, ক্রেস্ট থেকে সোনা নিয়ে গেলে মুক্তিযুদ্ধের চেতনা যায় না। এ ধরনের প্রশ্ন করলেই কেবল চেতনা যায়।
সুশীল ও নাগরিক সমাজের উদ্দেশে মান্না বলেন, বিএনপি হয়তো পারবে বা পারবে না। কিন্তু নাগরিক সমাজকে কথা বলতে হবে। গণতন্ত্রের পক্ষে দাঁড়াতে হবে।
মূল প্রবন্ধে রাষ্ট্রবিজ্ঞান সমিতির সভাপতি আতাউর রহমান বলেন, গত ৫ জানুয়ারির প্রধান বিরোধী দলবিহীন নির্বাচন, রাজনৈতিক সহিংসতা এবং রাষ্ট্রীয় নির্যাতন দেশের গণতন্ত্রের ভবিষ্যতকে অন্ধকারে নিক্ষেপ করেছে।
আতাউর রহমান বলেন, রাজনৈতিক দলগুলোর ভেতরেও গণতন্ত্রের চর্চা নেই। সেখানে শীর্ষ পর্যায় থেকে সিদ্ধান্ত চাপিয়ে দেওয়া হয়।
আতাউর রহমান বলেন, বাংলাদেশের ইতিহাস বলে, যেকোনো দল যথাযথ বৈধতা নিয়ে বা বৈধতা ছাড়া যেভাবেই হোক ক্ষমতায় আসার পর তাদের মনোভাবের পরিবর্তন হয় না। তারা প্রথমে বিরোধীদের মুখ বন্ধ করে দিয়ে বা তাদের জেলে দিয়ে তাদের সংকুচিত করে ফেলে। আর বাকিদের নানা প্রলোভন দেখিয়ে নিজেদের পক্ষে টেনে নেয়। আর স্থিতিশীলতা ও উন্নয়নের কথা বলে নিজেদের স্বৈরাচারী কাজগুলোর বৈধতা দেওয়ার চেষ্টা করে।
অনুষ্ঠানে অন্যদের মধ্যে সাবেক রাষ্ট্রদূত আশফাক চৌধুরী, নর্থ সাউথ বিশ্ববিদ্যালয়ের শিক্ষক দিলারা চৌধুরী, জাতীয় সমাজতান্ত্রিক দলের (জেএসডি) সভাপতি আ স ম আব্দুর রব প্রমুখ আলোচনায় অংশ নেন।
