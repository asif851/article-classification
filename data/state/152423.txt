
সুনামগঞ্জের ছাতক উপজেলার কালারুকা ইউনিয়নের মাধবপুর ও খারগাঁও গ্রামের বাসিন্দাদের মধ্যে সংঘর্ষে শতাধিক মানুষ আহত হয়েছেন। গতকাল মঙ্গলবার সকালে এ ঘটনা ঘটে।সংঘর্ষে আহত ব্যক্তিদের মধ্যে তারেক মিয়া, বুলবুল মিয়া, ইমরুল ইসলাম, মাসুক মিয়া, আবদুর রহিম, কবির মিয়া, লায়েক মিয়া, জুয়েল মিয়া, নাজমুল ইসলাম, আনজব আলী, ইসলাম উদ্দিন ও জাহির আলীকে সিলেট ওসমানী মেডিকেল কলেজ হাসপাতালে ভর্তি করা হয়েছে। ২২ জনকে ছাতক উপজেলা স্বাস্থ্য কমপ্লেক্সে ভর্তি করা হয়েছে।পুলিশ ও এলাকাবাসী সূত্রে জানা গেছে, গত সোমবার রাতে মুঠোফোনের সেটের একটি ব্যাটারির সমস্যা নিয়ে মাধবপুর গ্রামের রেদওয়ান আহমদের সঙ্গে খারগাঁওয়ের দিদার হোসেনের কথা-কাটাকাটি হয়। এর জের ধরে গতকাল সকাল ১০টায় দুই গ্রামের লোকজন লাঠিসোঁটা নিয়ে সংঘর্ষে জড়িয়ে পড়ে। সংঘর্ষের একপর্যায়ে দুই পক্ষ ছাতক-সিলেট সড়কে অবস্থান নিয়ে পাল্টাপাল্টি ধাওয়া দেয় ও ইটপাটকেল নিক্ষেপ করতে থাকে। এতে সড়কে যান চলাচল বন্ধ হয়ে যায়। খবর পেয়ে ছাতক থানার পুলিশ ঘটনাস্থলে গিয়ে লাঠিপেটা ও কাঁদানে গ্যাসের সেল নিক্ষেপ করে পরিস্থিতি নিয়ন্ত্রণে আনে।ছাতক থানার পরিদর্শক (তদন্ত) মো. আশরাফুল ইসলাম বলেন, ‘মোবাইল ফোনের একটি ব্যাটারি নিয়ে ঘটনার সূত্রপাত। এই তুচ্ছ বিষয় নিয়েই পরে দুই গ্রামের মানুষের মধ্যে সংঘর্ষ হয়েছে। এখন পরিস্থিতি শান্ত আছে। কোনো পক্ষই থানায় মামলা করেনি। স্থানীয়ভাবে বিষয়টি মীমাংসার চেষ্টা চলছে বলে শুনেছি।’
