

ঘন কুয়াশা, মহাসড়কে যানবাহনের চাপ ও দুর্ঘটনার কারণে ঢাকা-টাঙ্গাইল মহাসড়কে তীব্র যানজটের সৃষ্টি হয়েছে। গত তিনদিন ধরে এ জটে দুর্ভোগ পোহাচ্ছেন যাত্রীরা। 
আজ বৃহস্পতিবার বেলা ১১টায় এই প্রতিবেদন লেখা পর্যন্ত মহাসড়কে মির্জাপুর উপজেলার গোড়াই থেকে কুর্ণী পর্যন্ত প্রায় ১০ কিলোমিটার, শুভুল্যাতে থেকে কদিম ধল্যা পর্যন্ত প্রায় দেড় কিলোমিটার ও আছিমতলা থেকে জামুর্কী পর্যন্ত প্রায় তিন কিলোমিটার এলাকায় যানজটে যানবাহন আটকে রয়েছে।
মির্জাপুরের গোড়াই হাইওয়ে পুলিশ সূত্র জানায়, গতকাল বুধবার দিবাগত রাত পৌনে তিনটার দিকে মির্জাপুর উপজেলার পোষ্টকামুরী চড়পাড়া এলাকায় ঢাকাগামী একটি ট্রাক বিকল হয়। এতে মহাসড়কের এক পাশ দিয়ে যান চলতে থাকে। তবে রাতে ঘন কুয়াশা ও অতিরিক্ত যানবাহনের চাপে মহাসড়কে যানজটের সৃষ্টি হয়। এক পর্যায়ে তা উপজেলার গোড়াইয়ে মির্জাপুর ক্যাডেট কলেজ থেকে টাঙ্গাইলের এলেঙ্গা পর্যন্ত ৪০ কিলোমিটার এলাকা পর্যন্ত গিয়ে ঠেকে। আজ সকালে পুলিশ রেকার দিয়ে ট্রাকটি সরিয়ে নিলে যানবাহন চলাচল স্বাভাবিক হতে শুরু করে।
পুলিশ জানায়, এর আগে গত মঙ্গলবার রাত সাড়ে তিনটার দিকে মহেড়া পুলিশ ট্রেনিং সেন্টারের কাছে নির্মাণাধীন নাসির গ্লাস কারখানা এলাকায় বাস ও ট্রাকের সংঘর্ষ হয়। এতে হতাহতের কোনো ঘটনা না ঘটলেও রাস্তার ওপর যান দুটি আটকে পড়ায় যানবাহন চলাচল বন্ধ হয়ে যায়। এছাড়া টাঙ্গাইলের এলেঙ্গায় দুটি ট্রাকের সংঘর্ষে একটি ট্রাক রাস্তার পাশে খাদে পড়ে যায়। গতকাল বুধবার সকালে পাকুল্যাতেও দুই ট্রাকের সংঘর্ষ হয়। তাছাড়া বুধবার ভোর সাড়ে ছয়টার দিকে করটিয়া হাট বাইপাসে টাঙ্গাইলগামী ট্রাকের চাপায় এক পথচারী নিহত হন। এসব কারণে ওই মহাসড়কে স্বাভাবিক যানবাহন চলাচলে বিঘ্ন ঘটে যানজটের সৃষ্টি হয়। একপর্যায়ে যানজট গোড়াই মির্জাপুর ক্যাডেট কলেজ এলাকা থেকে বঙ্গবন্ধু সেতু পর্যন্ত প্রায় ৫৫ কিলোমিটার এলাকাজুড়ে বিস্তৃত হয়। পুলিশের তৎপরতায় দুর্ঘটনা কবলিত যানগুলো সরানো হলে যানবাহন চলতে শুরু করে। দুপুরের পর যান চলাচল অনেকটাই স্বাভাবিক হয়ে যায়।
পরিচয় না প্রকাশের শর্তে টাঙ্গাইল ট্রাফিক পুলিশের এক কর্মকর্তা জানান, মহাসড়কে হঠাৎ করে যানবাহনের সংখ্যা বেড়ে গেছে। এর মধ্যে ফিটনেসবিহীন যানবাহনও রয়েছে। কিন্তু এ নিয়ে হাইওয়ে পুলিশের কোন তৎপরতা নেই। এতে মহাসড়কে দুর্ঘটনা বেড়ে যানজটের সৃষ্টি হচ্ছে।
এ ব্যাপারে মির্জাপুরের গোড়াই হাইওয়ে থানার ভারপ্রাপ্ত কর্মকর্তা (ওসি) খলিলুর রহমান পাটোয়ারী প্রথম আলোকে বলেন, আরিচা ও দৌলতদিয়া ফেরীঘাট এলাকা দিয়ে চলাচলকারী অধিকাংশ যানবাহন ঘন কুয়াশার কারণে ফেরীতে সময়মত পার হতে পারে না। এসব যানবাহন বঙ্গবন্ধু সেতু পার হয়ে ঢাকা-টাঙ্গাইল মহাসড়ক দিয়ে চলছে। এতে এই মহাসড়কে যানবাহনের সংখ্যা বেড়েছে। তাছাড়া পবিত্র ইজতেমার কারণেও যানবাহন বেড়েছে। এ অবস্থায় সড়কে ফিটনেসবিহীন যানবাহন তল্লাশীর চেয়ে রাস্তা যানজট মুক্ত রাখতে পুলিশ তৎপর।
