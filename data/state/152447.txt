
দেশের উচ্চশিক্ষার গুণগত মান নিশ্চিত করতে অ্যাক্রিডিটেশন (স্বীকৃত) কাউন্সিল আইন ২০১৬-এর খসড়া নীতিগত অনুমোদন করেছে মন্ত্রিসভা। ওই কাউন্সিলের সনদ ছাড়া কোনো উচ্চশিক্ষা প্রতিষ্ঠান উচ্চশিক্ষার সনদ দিতে পারবে না।মন্ত্রিসভার নিয়মিত বৈঠকে গতকাল সোমবার আইনটির খসড়া অনুমোদন দেওয়া হয়। প্রধানমন্ত্রী শেখ হাসিনা বৈঠকে সভাপতিত্ব করেন।১১ সদস্যের এই কাউন্সিলের নেতৃত্ব দেবেন সরকার নিযুক্ত একজন চেয়ারম্যান। কোনো শিক্ষাপ্রতিষ্ঠান ভুল তথ্য দিলে বা কোনো তথ্য গোপন করলে তা অপরাধ বলে গণ্য হবে এবং অ্যাক্রিডিটেশন বাতিল হবে।বৈঠক শেষে সংবাদ ব্রিফিংয়ে মন্ত্রিপরিষদসচিব মোহাম্মদ শফিউল আলম বলেন, উচ্চশিক্ষার গুণগত মান নিশ্চিতকরণে এবং বিশ্বমানের উচ্চশিক্ষা দিতে এটা যুগান্তকারী আইন।কাউন্সিলের মূল দায়িত্ব হবে উচ্চশিক্ষা প্রতিষ্ঠানের শিক্ষার গুণগত মান নিশ্চিত করা, শিক্ষা কার্যক্রম যাচাই করে স্বীকৃতি দেওয়া। এ ছাড়া বিশ্ববিদ্যালয়গুলোর আবেদনের পরিপ্রেক্ষিতে প্রতিটি বিভাগ, কোর্স বা প্রোগ্রামের (ডিসিপ্লিন) জন্য পৃথক কমিটি গঠন করে এ সম্পর্কে যাচাই করবে কাউন্সিল। এরপর ওই শিক্ষাপ্রতিষ্ঠানকে ‘অ্যাক্রিডিটেশন ও কনফিডেন্স’ সনদ দেওয়া হবে। এই সনদের একটি নির্ধারিত মেয়াদ থাকবে। সনদ সবার জন্য উন্মুক্ত রাখতে তা শিক্ষাপ্রতিষ্ঠানগুলোকে অনলাইনে দিতে হবে। এই কাউন্সিল যৌক্তিক কারণে শিক্ষাপ্রতিষ্ঠান বা এর অধীন কোনো ডিগ্রি প্রোগ্রামের ‘অ্যাক্রিডিটেশন ও কনফিডেন্স’ সনদ বাতিল করতে পারবে। কাউন্সিল কাজের জন্য সরকারের কাছে জবাবদিহি করবে।একজন চেয়ারম্যান ও ১০ জন সদস্য নিয়ে এই কাউন্সিল গঠিত হবে। সদস্যদের মধ্যে অধ্যাপক পদমর্যাদার চারজন শিক্ষাবিদ পূর্ণকালীন সদস্য ও ছয়জন খণ্ডকালীন সদস্য থাকবেন। খণ্ডকালীন সদস্যদের মধ্যে থাকবেন ইউজিসির একজন সদস্য, শিক্ষা মন্ত্রণালয়ের প্রতিনিধি (অতিরিক্ত সচিবের নিচে নয়), অ্যাসোসিয়েশন অব ইউনিভার্সিটিজ অব বাংলাদেশের সভাপতি বা তাঁর মনোনীত ওই অ্যাসোসিয়েশনের নির্বাহী পরিষদের একজন সদস্য, কাউন্সিলের মনোনীত বিদেশি কোনো অ্যাক্রিডিটেশন সংস্থার একজন বিশেষজ্ঞ, পেশাজীবী সংস্থার একজন প্রতিনিধি এবং সরকার মনোনীত ফেডারেশন অব চেম্বারের একজন শিল্পোদ্যোক্তা।বৈঠকে বাংলাদেশ বেসামরিক বিমান চলাচল কর্তৃপক্ষ আইন ২০১৬-এর খসড়ায় চূড়ান্ত অনুমোদন দেওয়া হয়। বাংলাদেশ রেলওয়ে কনটেইনার পরিবহন সার্ভিসকে স্বতন্ত্র কোম্পানির মাধ্যমে পরিচালনার লক্ষ্যে কনটেইনার কোম্পানি অব বাংলাদেশ লিমিটেড গঠনের প্রস্তাব অনুমোদন করা হয়।বৈঠকের শুরুতে যুক্তরাষ্ট্রের প্রভাবশালী সাময়িকী ফরচুনের প্রকাশিত তালিকায় বিশ্বের ৫০ জন মহান নেতার মধ্যে ১০ম স্থান অধিকার করায় প্রধানমন্ত্রী শেখ হাসিনাকে অভিনন্দন জানায় মন্ত্রিসভা।
