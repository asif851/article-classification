
রাজধানীর যাত্রাবাড়ীতে মেয়েকে বিদায় জানাতে এসে অজ্ঞাত বাসের ধাক্কায় এক মায়ের মৃত্যু হয়েছে। আজ রোববার সকালে দুর্ঘটনার ঘণ্টা তিনেক পর ঢাকা মেডিকেল কলেজ হাসপাতালে চিকিৎসাধীন অবস্থায় ওই মায়ের মৃত্যু হয়।
নিহত মায়ের নাম সাজেদা বেগম (৪২)। তিনি যাত্রাবাড়ীর রায়েরবাগে থাকতেন। তাঁর স্বামী সোহরাব সরকার ট্রাকচালক। তাঁদের গ্রামের বাড়ি শরীয়তপুরের নড়িয়া উপজেলায়।
নিহত সাজেদা বেগমের ছেলে রাজীব (১৫) জানায়, তারা দুই ভাই, এক বোন। একমাত্র বোন ইতি বিয়ের পর শরীয়তপুরে বসবাস করছেন। কয়েক দিন আগে ইতি তাদের রায়েরবাগের বাসায় বেড়াতে আসেন। আজ সকাল ছয়টার দিকে ইতিকে বাসে তুলে দিতে মা সাজেদা রায়েরবাগ বাসস্ট্যান্ডে আসেন। মেয়ে চলে যাওয়ার পরপর ওই বাসস্ট্যান্ডেই অজ্ঞাত এক বাসের ধাক্কায় রাস্তায় পড়ে যান সাজেদা। দীর্ঘক্ষণ তিনি আহত অবস্থায় সড়কে পড়ে ছিলেন। পরে খবর পেয়ে পরিবারের লোকজন এসে রাস্তা থেকে সাজেদাকে উদ্ধার করে ঢাকা মেডিকেল কলেজ হাসপাতালে আসে। সেখানে চিকিৎসাধীন অবস্থায় সকাল নয়টার দিকে তিনি মারা যান।
ঘটনার সত্যতা নিশ্চিত করেছেন হাসপাতালের পুলিশ ফাঁড়ির উপপরিদর্শক (এসআই) বাচ্চু মিয়া। তিনি জানান, নিহত নারীর লাশ হাসপাতালের মর্গে রাখা হয়েছে।
