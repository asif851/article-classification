
‘শহীদ হামজা ব্রিগেড’ নামের চট্টগ্রামভিত্তিক জঙ্গি সংগঠনকে অর্থায়নের অভিযোগে গ্রেপ্তার আইনজীবী শাকিলা ফারজানার জামিন আবেদন নামঞ্জুর করেছেন আদালত। আজ বুধবার বিকেলে চট্টগ্রাম জেলা ও দায়রা জজ মো. নূরুল হুদা শুনানি শেষে এ আদেশ দেন।
চট্টগ্রাম জেলার সরকারি কৌঁসুলি আবুল হাশেম প্রথম আলোকে বলেন, গত ১৯ ফেব্রুয়ারি হাটহাজারী থানায় করা সন্ত্রাসবিরোধী আইনের মামলায় আইনজীবী শাকিলা ফারজানার জামিন আবেদন করা হয়। শুনানিকালে রাষ্ট্রপক্ষ থেকে জামিনের বিরোধিতা করা হয়। পরে আদালত জামিন আবেদন নামঞ্জুর করেন।
শাকিলার আইনজীবী আবদুস সাত্তার বলেন, শাকিলা অসুস্থ এবং জামিনে গিয়ে পলাতক হবেন না জানিয়ে জামিনের আবেদন করা হয়েছিল। আদালত তা নামঞ্জুর করায় উচ্চ আদালতে আবেদন করার প্রস্তুতি নেওয়া হচ্ছে।
গত ১৮ আগস্ট ঢাকা থেকে শাকিলাসহ তিন আইনজীবীকে জঙ্গি অর্থায়নের অভিযোগে গ্রেপ্তার করে র‍্যাব-৭। পরে তাঁদের বাঁশখালী ও হাটহাজারী থানার সন্ত্রাসবিরোধী আইনের মামলায় গ্রেপ্তার দেখানো হয়। তাঁরা চট্টগ্রাম কেন্দ্রীয় কারাগারে বন্দী আছেন।
