
দুটি টেস্ট ও তিনটি ওয়ানডে খেলতে ঢাকায় পৌঁছেছে ইংল্যান্ড ক্রিকেট দল। আজ রাত পৌনে নয়টার দিকে ইংলিশ ক্রিকেটারদের বহনকারী বিমান হজরত শাহজালাল আন্তর্জাতিক বিমানবন্দরে অবতরণ করে।
বিমানবন্দরের তথ্যকেন্দ্র থেকে জানানো হয়, ইতিহাদ এয়ারওয়েজের একটি বিমানে করে ঢাকায় আসেন ইংলিশ ক্রিকেটারেরা। বিমানবন্দর থেকে তাঁদের হোটেলে নেওয়া হয়।
ইংল্যান্ডের বিপক্ষে আগামী ৭ ও ৯ অক্টোবর সিরিজের প্রথম দুটি ওয়ানডে হবে মিরপুর শেরেবাংলা স্টেডিয়ামে। চট্টগ্রামের জহুর আহমেদ চৌধুরী স্টেডিয়ামে শেষ ওয়ানডে ১২ অক্টোবর। ওই ভেন্যুতেই ২০ অক্টোবর থেকে শুরু প্রথম টেস্ট। ঢাকায় দ্বিতীয় টেস্টটি শুরু হবে ২৮ অক্টোবর থেকে।
টেস্ট সিরিজের আগে ইংল্যান্ড দুই দিনের দুটি প্রস্তুতি ম্যাচ খেলবে চট্টগ্রামের এমএ আজিজ স্টেডিয়ামে। ওয়ানডের আগে খেলবে একটি প্রস্তুতি ম্যাচ। ফতুল্লায় বিসিবি একাদশের বিপক্ষে সে ম্যাচটি হবে ৪ অক্টোবর।
ইংল্যান্ড দলের বাংলাদেশ সফরে কালো ছায়া ফেলেছিল হলি আর্টিজানে জঙ্গি হামলার ঘটনা। পরে ইসিবির প্রধান নিরাপত্তা কর্মকর্তা ডিকাসনের নেতৃত্বে তিন সদস্যের প্রতিনিধিদল বাংলাদেশ সফরে এসে সংশ্লিষ্ট সবার সঙ্গে সিরিজের নিরাপত্তা নিয়ে আলোচনা করে। মিরপুর শেরেবাংলা স্টেডিয়াম, চট্টগ্রামের জহুর আহমেদ চৌধুরী স্টেডিয়াম এবং প্রস্তুতি ম্যাচের ভেন্যু ফতুল্লা স্টেডিয়াম পরিদর্শন করে দলটি। তাঁদের দেওয়া প্রতিবেদনের ভিত্তিতেই বাংলাদেশ সফরে দল পাঠানোর বিষয়টি নিশ্চিত করে ইসিবি।
