
ফরিদপুরের সালথা উপজেলার সোনাপুর ইউনিয়নের উত্তর গোপালিয়া গ্রামে ইকবাল মোল্লার দুটি বসতঘর অগ্নিকাণ্ডে ভস্মীভূত হয়েছে। রোববার সন্ধ্যায় এই অগ্নিকাণ্ড ঘটে। প্রত্যক্ষদর্শী কয়েকজন জানান, বাড়ির রান্নাঘর থেকে আগুনের সূত্রপাত হয়। আগুনে দগ্ধ হয়ে একটি গরু ও দুটি ছাগলের মৃত্যু হয়েছে। একপর্যায়ে স্থানীয়রা এসে আগুন নিয়ন্ত্রণে আনেন। ইকবাল মোল্লা বলেন, ‘আগুনে আমার দুটি বসতঘরের আসবাবসহ সবকিছু পুড়ে গেছে। এতে আমার প্রায় তিন লাখ টাকার ক্ষয়ক্ষতি হয়েছে।’ সোনাপুর ইউপি চেয়ারম্যান মো. আবু জাফর ঘটনায় সত্যতা নিশ্চিত করেছেন। 
