
দেশে আগাম নির্বাচনের কোনো কারণ নেই এবং সম্ভাবনাও নেই বলে মন্তব্য করেছেন বেসামরিক বিমান পরিবহন ও পর্যটনমন্ত্রী রাশেদ খান মেনন। আজ বৃহস্পতিবার মেহেরপুরের ভাটপাড়া ডিসি ইকোপার্ক উদ্বোধনকালে সাংবাদিকদের প্রশ্নের জবাবে তিনি এ কথা বলেন।
এক প্রশ্নের জবাবে ওয়ার্কার্স পার্টির সভাপতি রাশেদ খান মেনন বলেন, গুমের ঘটনার সূত্রপাত বিএনপি-জামায়াতের আমল থেকেই। বর্তমানে গুমের ঘটনা কমে এসেছে। তবে পত্রপত্রিকায় এসব ঘটনা বেশি আসছে। আন্তর্জাতিকভাবেও গুমের ঘটনা ঘটছে। খুন, গুম ও ধর্ষণের মতো ঘটনা কোনোক্রমেই সমর্থনযোগ্য নয় বলে মন্তব্য করেন তিনি।
মেহেরপুর জেলা ও গাংনী উপজেলা প্রশাসনের উদ্যোগে নির্মিত হচ্ছে ডিসি ইকোপার্ক। মন্ত্রী পার্কের নামফলক উদ্বোধন করেন। এরপর তিনি পার্কে আয়োজিত সুধী সমাবেশে প্রধান অতিথি হিসেবে যোগ দেন। অনুষ্ঠানে সভাপতিত্ব করেন জেলা প্রশাসক পরিমল সিংহ।
