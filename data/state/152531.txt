
মুক্তিযুদ্ধের সময় মানবতাবিরোধী অপরাধের দায়ে দণ্ডাদেশের রায়ের বিরুদ্ধে জামায়াতে ইসলামীর সহকারী সেক্রেটারি জেনারেল মোহাম্মদ কামারুজ্জামানের করা আপিল শুনানি ২ সেপ্টেম্বর পর্যন্ত মুলতবি করেছেন আপিল বিভাগ।আসামিপক্ষের সময় আবেদনের পরিপ্রেক্ষিতে আজ বুধবার আপিল বিভাগের জ্যেষ্ঠ বিচারপতি সুরেন্দ্র কুমার সিনহার নেতৃত্বাধীন চার বিচারপতির বেঞ্চ মুলতবির এ আদেশ দেন।গত ৫ জুন থেকে আপিলের ওপর শুনানি শুরু হয়। আজ ১১তম দিনে শুনানির শুরুতে কামারুজ্জামানের আইনজীবী মো. নজরুল ইসলাম সময়ের আবেদন জানান। পরে আদালত ২ সেপ্টেম্বর পর্যন্ত মুলতবি করেন।সুপ্রিম কোর্টে ২৫ জুলাই থেকে ৩০ আগস্ট পর্যন্ত অবকাশকালীন ছুটি থাকছে।
আদালতে আজ রাষ্ট্রপক্ষে অ্যাটর্নি জেনারেল মাহবুবে আলম উপস্থিত ছিলেন।
নজরুল ইসলাম প্রথম আলোকে বলেন, এই মামলার প্রধান কৌঁসুলি হিসেবে খন্দকার মাহবুব হোসেন রয়েছেন। তাঁর ব্যক্তিগত সমস্যা থাকার কারণে আজ ও কাল সময় চাওয়া হয়। আদালত সময় মঞ্জুর করেছেন। ২ সেপ্টেম্বর আপিলের পক্ষে যুক্তি উপস্থাপন করা হবে বলে জানান তিনি।
একাত্তরে মানবতাবিরোধী অপরাধের দায়ে গত বছরের ৯ মে কামারুজ্জামানকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-২। দণ্ডাদেশের রায়ের বিরুদ্ধে গত বছরের ৬ জুন খালাস চেয়ে আপিল করেন কামারুজ্জামান। ট্রাইব্যুনালের ওই রায়ের বিরুদ্ধে রাষ্ট্রপক্ষ আপিল করেনি।
