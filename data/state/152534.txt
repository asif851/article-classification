
বাংলাদেশ ছাত্রলীগের কেন্দ্রীয় কমিটি পূর্ণাঙ্গ করার জন্য পদপ্রত্যাশীদের কাছ থেকে জীবনবৃত্তান্ত আহ্বান করা হয়েছে। আজ রোববার সন্ধ্যায় ছাত্রলীগের এক সংবাদ বিজ্ঞপ্তিতে এ তথ্য জানানো হয়।
গত ১৮ সেপ্টেম্বর প্রথম আলো অনলাইনে প্রকাশিত সংবাদে এক প্রশ্নের জবাবে ছাত্রলীগের সভাপতি সাইফুর রহমান বলেছিলেন, ‘আশা করি, ঈদের ছুটির এক সপ্তাহের মধ্যে ছাত্রলীগের কেন্দ্রীয় পূর্ণাঙ্গ কমিটি ঘোষণা করা সম্ভব হবে।’ গতকালই ঢাকা বিশ্ববিদ্যালয়সহ বিভিন্ন শিক্ষাপ্রতিষ্ঠানে ঈদের ছুটি শেষ হয়েছে।সংবাদ বিজ্ঞপ্তিতে বলা হয়, কেন্দ্রীয় নির্বাহী সংসদের এক সিদ্ধান্ত অনুযায়ী কেন্দ্রীয় কমিটি পূর্ণাঙ্গ করার লক্ষ্যে আগ্রহী পদ প্রত্যাশীদের আগামী ৫ অক্টোবর থেকে ১০ অক্টোবরের মধ্যে দুই কপি পূর্ণাঙ্গ জীবনবৃত্তান্ত বাংলাদেশ ছাত্রলীগের কেন্দ্রীয় দপ্তর সেলে জমা দিতে হবে।বিজ্ঞপ্তিতে বলা হয়, প্রতিদিন সকাল ১০টা থেকে বিকেল পাঁচটা পর্যন্ত জীবনবৃত্তান্ত জমা নেওয়া হবে। জীবনবৃত্তান্তের সঙ্গে মাধ্যমিক ও উচ্চমাধ্যমিক পরীক্ষার সনদ, জাতীয় পরিচয়পত্রের অনুলিপি, অধ্যয়নরত শিক্ষাপ্রতিষ্ঠানের প্রত্যয়নপত্র ও পাসপোর্ট সাইজের দুই কপি ছবি সত্যায়িত করে জমা দিতে হবে।ছাত্রলীগের গঠনতন্ত্রে সহসভাপতি ৪১ জন, যুগ্ম সাধারণ সম্পাদক ১০ জন, সাংগঠনিক সম্পাদক ১০ জনসহ মোট ২৫১ সদস্যের কেন্দ্রীয় নির্বাহী কমিটি থাকার কথা বলা হয়েছে।
