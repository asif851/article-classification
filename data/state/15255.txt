
জুনিয়র দাখিল সার্টিফিকেট পরীক্ষা (জেডিসি) চলাকালে আজ বৃহস্পতিবার দুপুরে মাগুরার মহম্মদপুর উপজেলার বড়রিয়া এ ডব্লিউ ফাজিল মাদ্রাসা কেন্দ্র থেকে নকল করার দায়ে সাত শিক্ষার্থীকে বহিষ্কার করা হয়েছে। এ সময় নকলে সহযোগিতার দায়ে ওই পরীক্ষা কেন্দ্রে দায়িত্ব পালনকারী ১১ কক্ষ পরিদর্শককেও দায়িত্ব থেকে স্থায়ীভাবে বহিষ্কার করা হয়।
আজ দুপুরে ওই পরীক্ষা কেন্দ্র পরিদর্শনে গিয়ে অতিরিক্ত জেলা প্রশাসক (রাজস্ব) মো. আজাদ জামান ও মহম্মদপুর উপজেলা নির্বাহী কর্মকর্তা (ইউএনও) মুহাম্মদ সাদিকুর রহমান ওই শিক্ষার্থী ও শিক্ষকদের বহিষ্কার করেন।
পরীক্ষা কেন্দ্রের সচিব শরীফ মো. আক্তারুজ্জামান ঘটনার সত্যতা নিশ্চিত করে বলেন, আজ কৃষিশিক্ষা বিষয়ে পরীক্ষার সময় নকল করা ও নকলে সহায়তার দায়ে ওই শিক্ষক-শিক্ষার্থীদের বহিষ্কার করা হয়েছে।
