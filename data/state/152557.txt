
ইয়েমেন থেকে গতকাল শনিবার সন্ধ্যায় আরও ১০ বাংলাদেশি ঢাকায় ফিরেছেন। জিবুতি থেকে ফ্লাই দুবাই বিমানের এফজেড-৫৮৫ ফ্লাইটে সন্ধ্যা পৌনে সাতটার দিকে তাঁদের ঢাকায় ফিরিয়ে আনা হয়। এ নিয়ে গত দুই দিনে ইয়েমেন থেকে জিবুতি হয়ে ২১ জন বাংলাদেশিকে ঢাকায় ফিরিয়ে আনা হলো। এদিকে পররাষ্ট্রসচিব মো. শহীদুল হক গতকাল দুপুরে জানান, জিবুতিতে অবস্থানরত বাংলাদেশিদের ভারতের কেরালা হয়ে বিমানের বিশেষ ফ্লাইটে ঢাকায় ফিরিয়ে আনার চেষ্টা চলছে। পররাষ্ট্রসচিব তাঁর দপ্তরে অনুষ্ঠিত ব্রিফিংয়ে সাংবাদিকদের জানান, এ পর্যন্ত ভারতের সহায়তায় ইয়েমেন থেকে ৩৬০ জন বাংলাদেশিকে জিবুতিতে সরিয়ে নেওয়া হয়েছে। তাঁদের মধ্যে ৩৪০ জনকে ভারতীয় নৌবাহিনীর জাহাজে এবং বাকি ২০ জনকে এয়ার ইন্ডিয়ার ফ্লাইটে জিবুতি নেওয়া হয়েছে। জিবুতিতে অবস্থানরত বাংলাদেশিদের ভারতের একটি জাহাজে করে ভারতের কেরালা রাজ্যের কোচিন বন্দরে নিয়ে আসার পরিকল্পনা রয়েছে। এরপর একটি বিশেষ ফ্লাইটে করে তাঁদের ঢাকায় আনা হবে। পররাষ্ট্র মন্ত্রণালয়ের কর্মকর্তারা জানান, ইয়েমেনের এডেন বন্দর থেকে গতকাল ৫৬ জন বাংলাদেশিকে ভারতীয় নৌবাহিনীর জাহাজে জিবুতি নেওয়া হয়েছে। এর আগে আল হুদায়দাহ শহর থেকে গত শুক্রবার ২৭২ জন বাংলাদেশিকে জিবুতি নেওয়া হয়। পররাষ্ট্রসচিব এক প্রশ্নের উত্তরে বলেন, এখন পর্যন্ত ৫০০ বাংলাদেশি দেশে ফিরে আসতে নিজেদের নাম নিবন্ধন করেছেন। এ ছাড়া বাংলাদেশের আরও কত নাগরিক সে দেশে রয়েছেন, তা খুঁজে বের করার চেষ্টা করা হচ্ছে। ভারত ইতিমধ্যেই ইয়েমেনে দূতাবাস বন্ধ করে দিয়েছে। ভারতীয়দের প্রত্যাবাসনের কাজটি সম্পন্ন করেছে। এই মুহূর্তে অবশিষ্ট লোকজনকে ফিরিয়ে আনতে সরকারের পরিকল্পনা সম্পর্কে জানতে চাইলে শহীদুল হক বলেন, বেশ কয়েকটি সংস্থার সঙ্গে ইতিমধ্যেই যোগাযোগ করা হয়েছে। এ ছাড়া আন্তর্জাতিক অভিবাসন সংস্থার (আইওএম) একটি জাহাজ তৈরি থাকলেও সানায় পৌঁছাতে পারছে না। ইয়েমেনে হুতি বিদ্রোহীদের বিরুদ্ধে সৌদি আরবের নেতৃত্বে হামলা চলছে। বাংলাদেশ সৌদি আরবকে সমর্থন জানিয়েছে। মৃত্যুদণ্ড প্রসঙ্গে: জামায়াতের নেতা কামারুজ্জামানের মৃত্যুদণ্ডের রায় কার্যকর করা স্থগিত করতে জাতিসংঘসহ বিভিন্ন আন্তর্জাতিক সংস্থা যে আহ্বান জানিয়েছিল, সে প্রসঙ্গে শহীদুল হক বলেন, ‘এ ধরনের অনুরোধগুলোর ক্ষেত্রে সাধারণত একটি যথাযথ জবাব দেওয়া হয়ে থাকে। এ ক্ষেত্রেও একটি জবাব পাঠানো হয়েছে।’ শহীদুল হক জানান, পরিস্থিতির সঙ্গে সংগতি রেখে বাংলাদেশের অবস্থান ‘খুবই স্পষ্টভাবে’ তাদের কাছে পৌঁছে দেওয়া হয়েছে। কাতার গেছে তদন্ত দল: কাতারে বাংলাদেশ দূতাবাসে বিশৃঙ্খলা তদন্তের জন্য প্রধানমন্ত্রীর কার্যালয়ের এক মহাপরিচালকের নেতৃত্বে একটি প্রতিনিধিদল গতকাল কাতার গেছে। পররাষ্ট্রসচিব গতকাল তাঁর দপ্তরে অনুষ্ঠিত ব্রিফিংয়ে এ তথ্য জানান। তিনি জানান, প্রতিনিধিদল সেখানকার পরিস্থিতি দেখে সুপারিশ দেবে। এরপর প্রয়োজনীয় ব্যবস্থা নেওয়া হবে। শিক্ষানবিশ কূটনীতিক প্রসঙ্গে: এদিকে সম্প্রতি নেদারল্যান্ডস সফরের সময় চুরি করতে গিয়ে হাতেনাতে ধরা পড়া শিক্ষানবিশ এক কূটনীতিকের বিরুদ্ধে শাস্তিমূলক ব্যবস্থা নেওয়া হচ্ছে বলে জানান পররাষ্ট্রসচিব। প্রশিক্ষণ কর্মশালায় অংশগ্রহণের ফাঁকে স্থানীয় পুলিশের হাতে ধরা পড়া ওই শিক্ষানবিশ কূটনীতিককে বরখাস্তের প্রক্রিয়া শুরু হয়েছে বলে তিনি উল্লেখ করেন।
