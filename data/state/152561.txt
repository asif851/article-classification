
ঢাকা উত্তর সিটি করপোরেশনের (ডিএনসিসি) উপনির্বাচনে গণসংযোগ করছেন সরকারি দল আওয়ামী লীগের সম্ভাব্য মেয়র পদপ্রার্থী মো. আতিকুল ইসলাম। বিএনপির সম্ভাব্য মেয়র পদপ্রার্থী তাবিথ আউয়াল এখনো নির্বাচনী প্রচার শুরু করেননি। তিনি মাঠে নামার প্রস্তুতি নিচ্ছেন।
আওয়ামী লীগের সম্ভাব্য প্রার্থী মো. আতিকুল ইসলাম গতকাল বুধবার মিরপুর শাহ আলী (র.) মাজার প্রাঙ্গণে বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস উপলক্ষে এক আলোচনা সভায় প্রধান অতিথির বক্তব্য দেন। তিনি বলেন, ‘কষ্ট করে বর্তমান জায়গায় পৌঁছেছি। আমার চাওয়া-পাওয়ার কিছু নেই। প্রধানমন্ত্রী শেখ হাসিনা বলেছেন, কাজ করে যাও। প্রধানমন্ত্রী যে দায়িত্ব দেওয়ার কথা চিন্তা করেছেন, তার প্রতিফলন ঘটাতে চাই।’
আতিকুল ইসলাম বলেন, ‘২০২১ সালের মধ্যে দেশকে মধ্যম আয়ের দেশে উন্নীত করার যে ঘোষণা প্রধানমন্ত্রী দিয়েছেন, তা বাস্তবায়ন করতে হলে ঢাকাকে আধুনিক রূপ দিতে হবে। যানজট ঢাকার মূল সমস্যা। যদি আওয়ামী লীগ থেকে মনোনয়ন পাই, আপনারা ভোট দিয়ে মেয়র হিসেবে নির্বাচন করেন, তাহলে যানজট সমস্যা সমাধান করে অচল ঢাকাকে সচল করব।’
প্রয়াত মেয়র আনিসুল হককে স্মরণ করে আতিকুল ইসলাম বলেন, ‘আনিস ভাইয়ের অনেক স্বপ্ন ছিল ঢাকাকে সুন্দর করবেন। তিনি কাজ সমাপ্ত করতে পারেননি। আনিস ভাই যেখানে রেখে গেছেন, আমি সেখান থেকে কাজ শুরু করতে চাই।’
বাংলাদেশ তরীকত ফেডারেশন (বিটিএফ) এ সভার আয়োজন করে। বিটিএফের চেয়ারম্যান সৈয়দ নজিবুল বশর মাইজভান্ডারী দলের পক্ষ থেকে আতিকুল ইসলামকে সমর্থন জানান। সভায় সভাপতিত্ব করেন বিটিএফের ঢাকা মহানগরের সভাপতি সৈয়দ হাবিবুল বশর মাইজভান্ডারী।
মাঠে নামার প্রস্তুতি নিচ্ছেন তাবিথ আউয়াল
বিএনপির সম্ভাব্য মেয়র পদপ্রার্থী তাবিথ আউয়াল দলের আনুষ্ঠানিক প্রার্থী হওয়ার অপেক্ষায় আছেন। নাম ঘোষণা করার পর তিনি মাঠে নামবেন।
তবে গতকাল বুধবার বিকেলে তাবিথ আউয়াল তাঁর ব্যবসায়িক কার্যালয় বীর উত্তম সি আর দত্ত সড়কের এ্যাংকর টাওয়ার থেকে হেঁটে কারওয়ান বাজার হয়ে তেজগাঁওয়ে প্রধান নির্বাচনী কার্যালয়ে যান। পথে তিনি লোকজনের সঙ্গে কুশল বিনিময় করেন।
জানা গেছে, বিএনপি তাবিথ আউয়ালকে প্রার্থী করছে জেনে গতকাল বিভিন্ন সংবাদমাধ্যমের কর্মীরা তাঁর সঙ্গে দেখা করে প্রার্থিতার বিষয়ে কথা বলেন। এর বাইরে নির্বাচনী এলাকার বিভিন্ন থানার দলীয় নেতাদের সঙ্গেও তিনি শুভেচ্ছা বিনিময় করেন।
তাবিথ আউয়াল প্রথম আলোকে বলেন, তিনি দলের আনুষ্ঠানিক ঘোষণার অপেক্ষায় আছেন। এরপর মাঠে নামবেন। এখন ঘরোয়াভাবে প্রস্তুতি নিচ্ছেন।
নির্বাচনের সুষ্ঠু পরিবেশ নেই
এদিকে গতকাল নয়াপল্টনে এক সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী বলেন, ঢাকা উত্তর সিটি করপোরেশনের নির্বাচনের তফসিল ঘোষণা হলেও এখন পর্যন্ত সুষ্ঠু নির্বাচনের কোনো পরিবেশ নেই। নির্বাচনী এলাকায় বিরোধী দলগুলোর সভা-সমাবেশ দূরে থাক, মতবিনিময় সভা করার মতো পরিবেশও নেই। গণমাধ্যমে খবর বেরিয়েছে, হঠাৎ আইনি মারপ্যাঁচ দেখিয়ে নির্বাচন পিছিয়ে দেওয়া হয় কি না বা নির্বাচন আদৌ সুষ্ঠু হবে কি না—এমন প্রশ্নও ঘুরপাক খাচ্ছে জনমনে। তিনি সুষ্ঠু ও অবাধ নির্বাচন অনুষ্ঠানে নির্বাচনী মাঠ সমান করতে কমিশনের প্রতি আহ্বান জানান।
সাকি প্রার্থী হবেন
এদিকে গণসংহতি আন্দোলন ডিএনসিসি নির্বাচনে দলের প্রধান সমন্বয়কারী জোনায়েদ সাকিকে মেয়র পদে প্রার্থী করেছে। গতকাল দলের জরুরি সভায় এ সিদ্ধান্ত হয়। তিনি সবার সহযোগিতা চেয়েছেন।
