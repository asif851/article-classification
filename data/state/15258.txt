
আজ ৮ ডিসেম্বর মিরসরাই মুক্ত দিবস। ১৯৭১ সালের এই দিনে মিরসরাইয়ের মুক্তিকামী জনতা পাকিস্তানি হানাদার বাহিনী ও তাদের দোসরদের হটিয়ে মিরসরাইকে শত্রুমুক্ত করেছিলেন।মুক্তিযুদ্ধ চলাকালীন মিরসরাই থানার মুক্তিযোদ্ধা ডেপুটি কমান্ডার ছিলেন বর্তমান মিরসরাই সদর ইউনিয়ন পরিষদের (ইউপি) চেয়ারম্যান জাফর উদ্দীন আহমদ চৌধুরী। স্মৃতিচারণা করে তিনি বলেন, ডিসেম্বরের প্রথম দিকেই মিরসরাইয়ের প্রায় এলাকা শত্রুমুক্ত হয়। কিন্তু পাকবাহিনীর কিছু সদস্য ও তাদের দোসর রাজাকার, আল-বদর তখনো থানা সদরে অবস্থান করছিল। তাদের আস্তানা ছিল মিরসরাই উচ্চবিদ্যালয় (বর্তমান মিরসরাই পাইলট উচ্চবিদ্যালয়) ও মিরসরাই থানায়। সে কারণে মিরসরাই এলাকাকে শত্রুমুক্ত ঘোষণা করা যাচ্ছিল না।৮ ডিসেম্বর মুক্তিযোদ্ধারা খবর পেলেন, পাকিস্তানি সেনারা মিরসরাইয়ের অয়্যারলেস ভবনটি (বর্তমান টিঅ্যান্ডটি ভবন) ধ্বংস করে থানা সদরে অবস্থান নিয়েছে। মিরসরাইয়ের প্রত্যন্ত অঞ্চলে অবস্থান নেওয়া মুক্তিযোদ্ধারা সংগঠিত হয়ে হানাদারদের বিরুদ্ধে প্রতিরোধ গড়ে তোলেন। মুক্ত হয় মিরসরাই। চারদিক থেকে জয় বাংলা স্লোগান নিয়ে মিরসরাই উচ্চবিদ্যালয় মাঠে সমবেত হয় হাজারো মানুষ। মৌলভি শেখ আহমদের পবিত্র কোরআন তেলাওয়াতের পর জাতীয় সংগীতের মাধ্যমে ছাত্র-জনতা ও মুক্তিযোদ্ধারা বিদ্যালয়ের মাঠে বাংলাদেশের জাতীয় পতাকা উত্তোলন করেন। জয় বাংলা স্লোগানের মধ্য দিয়ে শত্রুমুক্ত হলো মিরসরাই।
