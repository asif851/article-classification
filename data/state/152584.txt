
চট্টগ্রাম শাহ আমানত বিমানবন্দর আন্তর্জাতিক বিমানবন্দর হিসেবে স্বীকৃতি পেয়েছে। গতকাল বৃহস্পতিবার আন্তর্জাতিক বেসামরিক বিমান চলাচল সংস্থার (আইকাও) পক্ষ থেকে এ স্বীকৃতি প্রদান করা হয়।চট্টগ্রাম বিমানবন্দরের ব্যবস্থাপক উইং কমান্ডার নূর-ই-আলমের হাতে গতকাল বৃহস্পতিবার দুপুরে ঢাকায় এই স্বীকৃতির সনদ তুলে দেন বাংলাদেশ বেসামরিক বিমান চলাচল সংস্থার চেয়ারম্যান এয়ার ভাইস মার্শাল মাহমুদ হোসেন। আইকাওয়ের পক্ষ থেকে তিনি এ সনদ তুলে দেন।বিমানবন্দর সূত্র জানায়, আনুষ্ঠানিকভাবে গতকাল এ সনদ দেওয়া হলেও গত ৩১ অক্টোবর থেকে স্বীকৃতি কার্যকর হয়েছে।সূত্র জানায়, ১৯৯৬ সালে আন্তর্জাতিক বিমানবন্দর হিসেবে উন্নীত করতে উদ্যোগ নেওয়া হয়। এরপর ১৯৯৮ থেকে ২০০০ সাল পর্যন্ত সংস্কার কার্যক্রমের মাধ্যমে নতুন রূপ দেওয়া হয়। এরপর ২০০১ সালের অক্টোবরে আন্তর্জাতিক বিমানবন্দর হিসেবে যাত্রা শুরু করে শাহ আমানত। কিন্তু আন্তর্জাতিক বিমানবন্দর হিসেবে দেশীয় স্বীকৃতি পেলেও সব শর্ত পূরণ না করায় এত দিন আন্তর্জাতিকভাবে স্বীকৃতি মেলেনি।বিমানবন্দর সূত্র জানায়, সম্প্রতি আইকাও স্থানীয় প্রতিনিধি হিসেবে বাংলাদেশ বেসামরিক বিমান চলাচল কর্তৃপক্ষের পাঁচ সদস্যের একটি প্রতিনিধিদল সরেজমিন শাহ আমানত বিমানবন্দর পর্যবেক্ষণ করে একটি মূল্যায়ন প্রতিবেদন জমা দেয়। এই প্রতিবেদনের ভিত্তিতে স্বীকৃতি দেওয়া হয়।
