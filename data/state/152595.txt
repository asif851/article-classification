
জাতীয় সংসদ নির্বাচন অনুষ্ঠানে ‘নির্বাচনকালীন মন্ত্রিসভা’য় ছয়জন নতুন মন্ত্রী ও দুজন প্রতিমন্ত্রী হিসেবে শপথ নিয়েছেন।ছয়জন মন্ত্রীর চারজনের বাড়িই বরিশাল অঞ্চলে। এ কারণে বরিশালের মানুষ দারুণ খুশি। এখানকার সুধীজনেরা আশা করছেন, নতুন মন্ত্রিসভার সদস্যরা সব দলকে নিয়ে একটি গ্রহণযোগ্য নির্বাচন করতে পারবেন।আজ সোমবার বিকেলে নির্বাচনকালীন মন্ত্রিসভার ছয়জন মন্ত্রী ও দুজন প্রতিমন্ত্রী শপথ নেন। এর মধ্যে আওয়ামী লীগের উপদেষ্টামণ্ডলীর সদস্য আমীর হোসেন আমুর বাড়ি বরিশাল বিভাগের ঝালকাঠিতে। তিনি ঝালকাঠি-২ আসনের সাংসদ। উপদেষ্টামণ্ডলীর অপর সদস্য তোফায়েল আহমেদের বাড়ি ভোলায়। তিনি ভোলা-২ আসনের সাংসদ।জাতীয় পার্টির মহাসচিব রুহুল আমিন হাওলাদারের বাড়ি বরিশালের বাকেরগঞ্জে। তিনি বরিশাল-৬ (বাকেরগঞ্জ) আসনের সাংসদ।বাংলাদেশের ওয়ার্কার্স পার্টির সভাপতি রাশেদ খান মেননের বাড়িও বরিশালের বাবুগঞ্জে। তিনি এখান থেকে একবার সাংসদ নির্বাচিত হলেও বর্তমানে ঢাকা থেকে নির্বাচিত সাংসদ।বরিশালের বজ্রমোহন কলেজের সাবেক অধ্যক্ষ এবং বরিশাল বিশ্ববিদ্যালয়ের সিন্ডিকেট সদস্য মোহাম্মদ হানিফও নির্বাচনকালীন মন্ত্রিসভার চারজনের বাড়ি বরিশাল অঞ্চলে হওয়ায় উচ্ছ্বাস প্রকাশ করেন। তিনি বলেন, ‘তোফায়েল, আমু ও মেনন তিনজনই আমার ছাত্র ছিল। আমি খুবই আশান্বিত যে বরিশাল অঞ্চলের চারজন কৃতী সন্তান নির্বাচনকালীন মন্ত্রিসভার মন্ত্রী হিসেবে শপথ নিয়েছে। আমি চাই তারা দেশবাসীকে একটি গ্রহণযোগ্য নির্বাচন উপহার দেবেন।’একই কারণে উচ্ছ্বসিত সুশাসনের জন্য নাগরিকের (সুজন) বরিশালের সভাপতি মুক্তিযোদ্ধা আক্কাস খোরশেদ। তিনি বলেন, ‘বরিশাল অঞ্চলের লোক হিসেবে আমরা আনন্দিত। আমরা মনে করি, নতুন মন্ত্রীরা সবাইকে নিয়ে জাতিকে একটি গ্রহণযোগ্য নির্বাচন দিতে পারবেন।’এই চারজন ছাড়াও জাতীয় পার্টির সভাপতিমণ্ডলীর সদস্য রওশন এরশাদ ও আনিসুল ইসলাম মাহমুদ মন্ত্রী হিসেবে শপথ নিয়েছেন। এ ছাড়া জাতীয় পার্টির সভাপতিমণ্ডলীর সদস্য মুজিবুল হক ও সালমা ইসলাম প্রতিমন্ত্রী হিসেবে শপথ নেন।
