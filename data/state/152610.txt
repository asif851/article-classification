
স্বাস্থ্যমন্ত্রী মোহাম্মদ নাসিম বলেছেন, নীতিমালা অনুযায়ী পরিচালনা না করলে ভবিষ্যতেও বেশ কয়েকটি বেসরকারি মেডিকেল কলেজে শিক্ষার্থী ভর্তি বন্ধ করে দেওয়া হবে।আজ রোববার ঢাকা মেডিকেল কলেজে কে-৭৪ ব্যাচের ওরিয়েন্টেশন উপলক্ষে আয়োজিত অনুষ্ঠানে প্রধান অতিথির বক্তব্যে এসব কথা বলেন স্বাস্থ্যমন্ত্রী।বর্তমান শিক্ষাবর্ষে চারটি বেসরকারি মেডিকেল কলেজে শিক্ষার্থী ভর্তি বন্ধ করা হয়েছে বলে জানান মোহাম্মদ নাসিম। স্বাস্থ্যমন্ত্রী বলেন, অনেক বেসরকারি মেডিকেল কলেজে পর্যাপ্তসংখ্যক শিক্ষক নেই। তাদের গবেষণাগার নেই। লাইব্রেরির অবস্থা খারাপ। এভাবে মেডিকেল শিক্ষা চলতে পারে না। দরকার হলে এসব বেসরকারি মেডিকেল কলেজ বন্ধ করে দেওয়া হবে।মোহাম্মদ নাসিম বলেন, সরকার কিছুতেই মেডিকেল শিক্ষার মানের ব্যাপারে সমঝোতা করবে না।
অনুষ্ঠানে সভাপতিত্ব করেন ঢাকা মেডিকেল কলেজের অধ্যক্ষ অধ্যাপক ইসমাইল হোসেন খান। বক্তব্য দেন স্বাস্থ্য অধিদপ্তরের মহাপরিচালক অধ্যাপক আবুল কালাম আজাদ, বিএমএর সভাপতি মোস্তফা জালাল মহিউদ্দিন, স্বাচিপের মহাসচিব এম ইকবাল আর্সলান প্রমুখ।
