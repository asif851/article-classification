
ব্রিটিশ প্রধানমন্ত্রীর বক্তব্য নিয়ে বাংলাদেশ সরকার মিথ্যাচার করেছে বলে দাবি করেছে বিএনপি। দলটি বলেছে, এর আগে জাতিসংঘের মহাসচিবের বক্তব্য নিয়েও মিথ্যাচার করা হয়েছে। বিদেশি রাষ্ট্র ও সংগঠনের বক্তব্য নিয়ে এ ধরনের মিথ্যাচার সরকারের মধ্যকার অস্থিরতার বহিঃপ্রকাশ।গতকাল শনিবার গুলশানে বিএনপির চেয়ারপারসনের রাজনৈতিক কার্যালয়ে এক সংবাদ সম্মেলনে দলের অবস্থান তুলে ধরে এসব কথা বলেন দলটির ভাইস চেয়ারম্যান শমসের মবিন চৌধুরী।প্রধানমন্ত্রী শেখ হাসিনা সম্প্রতি যুক্তরাজ্যে গার্ল সামিটে যোগ দেন। তিনি ব্রিটিশ প্রধানমন্ত্রী ক্যামেরনের সঙ্গে বৈঠক করেন। পরে দেশে ফিরে ওই বৈঠকের বিষয়ে ঢাকায় গণমাধ্যমের সামনে তুলে ধরেন পররাষ্ট্রমন্ত্রী এ এইচ মাহমুদ আলী।এ বিষয়ে শমসের মবিন চৌধুরী বলেন, বাংলাদেশ সরকারের পক্ষ থেকে বলা হয়েছে, ব্রিটিশ প্রধানমন্ত্রী বলেছেন ৫ জানুয়ারির নির্বাচন অতীত হয়ে গেছে। কিন্তু ওই বৈঠক সম্পর্কে ব্রিটিশ প্রধানমন্ত্রীর দপ্তর থেকে যে আনুষ্ঠানিক বক্তব্য প্রকাশ করা হয়েছে, তাতে এ ধরনের কোনো বক্তব্য নেই। বরং ৫ জানুয়ারির নির্বাচন নিয়ে ব্রিটিশ প্রধানমন্ত্রীর হতাশা প্রকাশের কথা রয়েছে। এর মধ্য দিয়ে প্রমাণিত হয়ে গেছে যে বাংলাদেশ সরকার মিথ্যা বলেছে।শমসের মবিন বলেন, বন্ধুপ্রতিম দেশের ক্ষেত্রে এভাবে মিথ্যাচার করলে কূটনৈতিক সম্পর্ক ক্ষতিগ্রস্ত হয়। এটি শিষ্টাচারবহির্ভূত। এ ধরনের মিথ্যাচারের ফলে আন্তর্জাতিক সম্পর্কে টানাপোড়েন সৃষ্টির সম্ভাবনা আছে।সংবাদ সম্মেলনে অন্যদের মধ্যে সাংবাদিক শফিক রেহমান, বিএনপির চেয়ারপারসনের উপদেষ্টা সাবিহ উদ্দিন, ইনাম আহমদ চৌধুরী, বিএনপির আন্তর্জাতিকবিষয়ক সম্পাদক আসাদুজ্জামান প্রমুখ উপস্থিত ছিলেন।‘তুমুল যুদ্ধের পদধ্বনি শোনা যাবে’: গতকাল নয়াপল্টনে বিএনপির কেন্দ্রীয় কার্যালয়ে আরেকটি সংবাদ সম্মেলন করেন বিএনপির যুগ্ম মহাসচিব রুহুল কবির রিজভী। তিনি বলেন, ৫ জানুয়ারির প্রহসনের নির্বাচন বাতিল করে সবার অংশগ্রহণমূলক নির্দলীয় সরকারের অধীনে গ্রহণযোগ্য নির্বাচনের জন্য আলোচনার আহ্বান বিএনপি জানিয়ে এসেছে এবং এখনো জানিয়ে যাচ্ছে।রিজভী সরকারকে হুঁশিয়ার করে বলেন, ‘শান্তি ও রাজনৈতিক স্থিতিশীলতার জন্য অবিলম্বে সব দলের অংশগ্রহণে সাধারণ নির্বাচন অনুষ্ঠানের আহ্বানকে দুর্বলতা ভেবে অগ্রাহ্য করলে তাতে তুমুল যুদ্ধেরই পদধ্বনি শোনা যাবে। কারণ, কবরের শান্তি যুদ্ধের চেয়ে আরও বেশি নিঃসঙ্গ, আরও বেশি ভয়ংকর।’
