
পুলিশের বিশেষ শাখার (এসবি) কর্মকর্তা মাহফুজুর রহমান ও তাঁর স্ত্রী স্বপ্না রহমানকে হত্যার দায়ে তাঁদের মেয়ে ঐশী রহমানের মৃত্যুদণ্ডের রায়ের নথি গতকাল বৃহস্পতিবার হাইকোর্টে পৌঁছেছে। সুপ্রিম কোর্টের হাইকোর্ট বিভাগের অতিরিক্ত রেজিস্ট্রার মো. সাব্বির ফয়েজ সাংবাদিকদের বলেন, ঐশীর ফাঁসির রায় ও মামলার নথিপত্র হাইকোর্টের ডেথ রেফারেন্স শাখায় জমা হয়েছে। সংশ্লিষ্ট শাখা এখন পেপারবুক তৈরি করবে। ঢাকার দ্রুত বিচার ট্রাইব্যুনাল-৩-এর বিচারক সাঈদ আহমেদ ১২ নভেম্বর এই মামলার রায়ে ঐশীর ফাঁসির আদেশ দেন। 
