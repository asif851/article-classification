
শাহজালাল আন্তর্জাতিক বিমানবন্দরে ইয়াবাসহ এক যাত্রীকে আটক করেছে শুল্ক কর্তৃপক্ষ। আটক করা যাত্রী হলেন মো. জিল্লুর রহমান। আজ মঙ্গলবার বেলা ১১টায় তিনি চট্টগ্রাম থেকে ঢাকায় আসেন। বিমানবন্দরে প্রায় সাড়ে আট হাজার ইয়াবাসহ তাঁকে আটক করা হয়।
ঘটনার সত্যতা নিশ্চিত করে ঢাকা কাস্টম হাউসের সহকারী কমিশনার আহসানুল কবির বলেন, ইউএস বাংলার ওমান থেকে আসা একটি ফ্লাইটে আজ বেলা ১১টার দিকে জিল্লুর রহমান ঢাকায় আসেন। তিনি অভ্যন্তরীণ যাত্রী হিসেবে চট্টগ্রাম থেকে ওই উড়োজাহাজে ওঠেন।
আহসানুল কবির জানান, জিল্লুর রহমানের কাছ থেকে ৮ হাজার ৭৫০টি ইয়াবা পাওয়া যায়, যার মূল্য প্রায় ৪৩ লাখ টাকা। জিল্লুরের বাড়ি চাঁদপুরে।
