
অনেক টানাপোড়েনের পর অবশেষে বিএনপির ঢাকা মহানগর কমিটি ভেঙে দেওয়া হচ্ছে। বর্তমান আহ্বায়ক সাদেক হোসেন খোকাকে সরিয়ে দলের স্থায়ী কমিটির সদস্য মির্জা আব্বাসকে আহ্বায়ক করে নতুন কমিটি করার প্রক্রিয়া চলছে। সরকারবিরোধী আন্দোলন শুরুর আগেই এই কমিটি ঘোষণা করা হতে পারে দলীয় সূত্রগুলো জানিয়েছে।বিএনপির দায়িত্বশীল একটি সূত্র জানায়, ঢাকা মহানগরের আহ্বায়ক কমিটিতে সদস্যসচিব হিসেবে দলীয় প্রধান খালেদা জিয়ার পছন্দ স্বেচ্ছাসেবক দলের সভাপতি হাবিব-উন-নবী খান সোহেল। তবে এই পদে মির্জা আব্বাসের পছন্দ ঢাকা সিটি করপোরেশনের সাবেক কমিশনার আবদুল কাইয়ুম। এ কারণে সদস্যসচিব কে হতে যাচ্ছেন, এখনো নিশ্চিত নয়। আপাতত ২১ সদস্যের একটি আহ্বায়ক কমিটি করার কথা আছে। এই কমিটি কাউন্সিলের মাধ্যমে ওয়ার্ড কমিটি ও থানা কমিটি করবে। এরপর মহানগর কমিটির কাউন্সিল হবে।ঢাকা মহানগর বিএনপির বর্তমান আহ্বায়ক সাদেক হোসেন আর সদস্যসচিব আবদুস সালাম। প্রায় ১৬ বছর ধরে সাদেক হোসেন বিএনপির মহানগর কমিটির মূল নেতৃত্বে আছেন খোকা।৫ জানুয়ারির নির্বাচন প্রতিহত করার আন্দোলনে সারা দেশে বিএনপির নেতা-কর্মীরা মাঠে নামলেও মূল কেন্দ্র রাজধানীতে দলের নেতা-কর্মীদের নামাতে পারেনি দলটি। এ জন্য ঢাকা মহানগর কমিটি দায়ী বলে মনে করেন বিএনপির শীর্ষস্থানীয় নেতারা। এমনকি ৫ জানুয়ারির পর দলীয় এক সভায় বিএনপির চেয়ারপারসন খালেদা জিয়া মহানগর কমিটিকে ব্যর্থ বলে মন্তব্য করেছেন।এ ছাড়া দলের বিভিন্ন পর্যায় থেকেও মহানগর কমিটি ব্যাপক সমালোচনার মুখে পড়ে। এরপর গত ফেব্রুয়ারিতে খালেদা জিয়া ঢাকা মহানগর কমিটি পুনর্গঠনের ঘোষণা দেন। এরপর সাদেক হোসেন কমিটি থেকে পদত্যাগের ঘোষণা দিলে এ পুনর্গঠন কাজ থমকে যায়।তবে বিএনপির উচ্চপর্যায়ের সূত্রগুলো জানায়, মহানগর কমিটি থেকে সরে যাওয়ার পর সাদেক হোসেনকে কেন্দ্রীয় কমিটিতে সক্রিয় করা হবে।এ ছাড়া ঢাকা মহানগর কমিটির পাশাপাশি জাতীয়তাবাদী যুবদল ও জাতীয়তাবাদী ছাত্রদলের কেন্দ্রীয় কমিটি পুনর্গঠনের কথাও ভাবা হচ্ছে। জাতীয়তাবাদী যুবদলের দায়িত্ব দেওয়া হতে পারে ছাত্রদলের সাবেক সভাপতি সুলতান সালাউদ্দিনকে। তবে ছাত্রদলের কমিটি নিয়ে বিএনপির চেয়ারপারসন কোনো সিদ্ধান্ত নেননি।
