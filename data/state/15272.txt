
পলাতক খুনিদের দেশে ফিরিয়ে এনে রায় কার্যকর করার অঙ্গীকারের মধ্য দিয়ে যথাযথ মর্যাদায় গতকাল মঙ্গলবার সারা দেশে জেলহত্যা দিবস পালিত হয়েছে।দেশবাসী মুক্তিযুদ্ধের অন্যতম বীর সেনানী ও জাতীয় চার নেতাকে যথাযথ শ্রদ্ধা প্রদর্শনের মাধ্যমে দেশের ইতিহাসের অন্যতম বর্বরোচিত এই কালো অধ্যায়টিকে স্মরণ করেছে।গতকাল সূর্যোদয়ের সঙ্গে সঙ্গে বঙ্গবন্ধু ভবন ও আওয়ামী লীগের কেন্দ্রীয় কার্যালয়সহ সারা দেশে দলের শাখা কার্যালয়ে জাতীয় ও দলীয় পতাকা অর্ধনমিতকরণ এবং কালো পতাকা উত্তোলন ও কালো ব্যাজ ধারণের মধ্য দিয়ে দলীয় কর্মসূচি শুরু হয়।প্রধানমন্ত্রী শেখ হাসিনা বঙ্গবন্ধু শেখ মুজিবুর রহমান ও জাতীয় চার নেতার প্রতি গভীর শ্রদ্ধা নিবেদন করেন। নেতাদের স্মরণে তিনি গতকাল সকালে ধানমন্ডি ৩২ নম্বরে বঙ্গবন্ধু শেখ মুজিবুর রহমান স্মৃতি জাদুঘরে বঙ্গবন্ধুর প্রতিকৃতিতে পুষ্পস্তবক অর্পণ করেন।এ সময় অস্থায়ী রাষ্ট্রপতি সৈয়দ নজরুল ইসলামের পুত্র জনপ্রশাসনমন্ত্রী ও আওয়ামী লীগের সাধারণ সম্পাদক  সৈয়দ আশরাফুল ইসলাম এবং কন্যা ডা. সৈয়দা জাকিয়া ইসলাম, ক্যাপ্টেন মনসুর আলীর ছেলে স্বাস্থ্য ও পরিবারকল্যাণমন্ত্রী মোহাম্মদ নাসিম, কৃষিমন্ত্রী বেগম মতিয়া চৌধুরী, সড়ক পরিবহন ও সেতুমন্ত্রী ওবায়দুল কাদের, রেলমন্ত্রী মুজিবুল হক, ত্রাণ ও দুর্যোগ ব্যবস্থাপনা মন্ত্রী মোফাজ্জল হোসেন চৌধুরী মায়া, পরিবেশ ও বনমন্ত্রী আনোয়ার হোসেন মঞ্জু ছাড়াও আওয়ামী লীগ ও অঙ্গসংগঠনগুলোর কেন্দ্রীয় নেতারা বঙ্গবন্ধু স্মৃতি জাদুঘরে উপস্থিত ছিলেন।
বঙ্গবন্ধুর হত্যাকারীরা ১৯৭৫ সালের ৩ নভেম্বর ভোররাতে ঢাকা কেন্দ্রীয় কারাগারে জোরপূর্বক প্রবেশ করে জাতীয় চার নেতা সৈয়দ নজরুল ইসলাম, তাজউদ্দীন আহমদ, ক্যাপ্টেন মনসুর আলী ও এ এইচ এম কামারুজ্জামানকে হত্যা করেছিল। সকাল ৭টা ৪৫ মিনিটে প্রধানমন্ত্রী বনানী কবরস্থানে ১৫ আগস্টের শহীদ ও জাতীয় তিন নেতার কবরে পুষ্পার্ঘ্য অর্পণ করেন। এখানে পবিত্র ফাতিহা পাঠ, মিলাদ মাহফিল ও মোনাজাত অনুষ্ঠিত হয়। জাতীয় চার নেতার মধ্যে এ এইচ এম কামারুজ্জামানকে রাজশাহীর কাদিরগঞ্জে তাঁর পারিবারিক কবরস্থানে দাফন করা হয়। দিবসটি উপলক্ষে সেখানেও অনুরূপ কর্মসূচি পালন করেন স্থানীয় আওয়ামী লীগ ও সহযোগী সংগঠনের নেতারা।সকাল সাড়ে নয়টায় আওয়ামী লীগ, শহীদ পরিবার ও স্বরাষ্ট্র মন্ত্রণালয়ের পক্ষ থেকে কেন্দ্রীয় কারাগারের ভেতরে স্থাপিত বঙ্গবন্ধু ও জাতীয় চার নেতার প্রতিকৃতিতে ফুল দিয়ে শ্রদ্ধা নিবেদন করা হয়।বিচার কার্যকর করা হবে: স্বাস্থ্যমন্ত্রী মোহাম্মদ নাসিম বলেছেন, বর্তমান সরকারের আমলেই জাতীয় চার নেতার সাজাপ্রাপ্ত পলাতক খুনিদের দেশে ফিরিয়ে এনে বিচারের রায় কার্যকর করা হবে। এ ব্যাপারে সরকার আন্তরিক। এর মাধ্যমে জনগণের আকাঙ্ক্ষা পূরণ করা হবে।গতকাল ঢাকা কেন্দ্রীয় কারাগারে বঙ্গবন্ধু শেখ মুজিবুর রহমান ও জাতীয় চার নেতার প্রতিকৃতিতে ফুল দিয়ে শ্রদ্ধা নিবেদন শেষে সাংবাদিকদের তিনি এ কথা বলেন।  
