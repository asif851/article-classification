
হবিগঞ্জের বাহুবল উপজেলায় সাজিদুর রহমান ওরফে টেনু মিয়া (৫০) নামের অবসরপ্রাপ্ত এক সেনাসদস্যকে কুপিয়ে হত্যা করেছে একদল দুর্বৃত্ত। নিহত ব্যক্তির পরিবার ও পুলিশের ধারণা, জমিসংক্রান্ত বিরোধের জেরে তাঁকে হত্যা করা হয়েছে।
আজ বৃহস্পতিবার সকালে উপজেলার আদিত্যপুর এলাকার ঢাকা-সিলেট মহাসড়কে এ ঘটনা ঘটে। নিহত সাজিদুর উপজেলার পুটিজুরী ইউনিয়নের আব্দাকামাল গ্রামের আফতাব মিয়ার ছেলে।
পুলিশ ও স্থানীয় সূত্রে জানা গেছে, আজ জেলা জজ আদালতে সাজিদুরের জমিসংক্রান্ত একটি মামলার নির্ধারিত তারিখ ছিল। এ কারণে তিনি সকাল সাতটার দিকে একটি সিএনজিচালিত অটোরিকশা নিয়ে আদালতে যাওয়ার জন্য বাড়ি থেকে বের হন। সকাল আটটার দিকে আদিত্যপুরে একটি মাইক্রোবাস এসে অটোরিকশাটির গতিরোধ করে। মাইক্রোবাস থেকে ১০-১২ জন দুর্বৃত্ত নেমে সাজিদুরকে ধারালো অস্ত্র দিয়ে এলোপাতাড়ি কুপিয়ে দ্রুত চলে যায়। স্থানীয় লোকজন সাজিদুরকে রক্তাক্ত অবস্থায় বাহুবল উপজেলা হাসপাতালে নিয়ে যান। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেন।
নিহত সাজিদুরের ভায়রা ভাই তোফায়েল আহমদ রাসেল প্রথম আলোকে বলেন, সাজিদুরের সঙ্গে তাঁর চাচাতো ভাইদের জমিসংক্রান্ত মামলা নিয়ে বিরোধ ছিল। এই বিরোধের জেরেই তাঁকে হত্যা করা হয়েছে। আজ আদালতে ওই মামলা শুনানির তারিখ ছিল। আদালতে যাওয়ার পথেই দুর্বৃত্তদের হামলার শিকার হয়ে মৃত্যু হয়েছে তাঁর।
বাহুবল মডেল থানার ভারপ্রাপ্ত কর্মকর্তা (ওসি) মো. মাজহারুল হক প্রথম আলোকে বলেন, ধারণা করা হচ্ছে, চাচাতো ভাইদের সঙ্গে জমিসংক্রান্ত বিরোধের জেরেই সাজিদুরকে হত্যা করা হতে পারে। হবিগঞ্জ আধুনিক জেলা সদর হাসপাতালে লাশের ময়নাতদন্ত সম্পন্ন হয়েছে। এখনো থানায় কোনো মামলা হয়নি।
