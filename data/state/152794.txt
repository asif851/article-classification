
রংপুরের বদরগঞ্জ উপজেলায় গত সোমবার মাসিক আইনশৃঙ্খলা কমিটির সভা চলার সময় নিচ থেকে একটি মোটরসাইকেল চুরি হয়েছে। ওই মোটরসাইকেলটি উপজেলার গোপীনাথপুর ইউনিয়ন আওয়ামী লীগের সহসভাপতি আফজাল হোসেনের।
আফজাল হোসেন অভিযোগ করে বলেন, সোমবার দুপুর সাড়ে ১২টার দিকে তিনি ব্যক্তিগত কাজে মোটরসাইকেলে করে উপজেলা নির্বাহী কর্মকর্তার (ইউএনও) কার্যালয়ে যান। এ সময় তিনি মোটরসাইকেলটি কার্যালয়ের সামনে রেখে দ্বিতল ভবনে গিয়ে জানতে পারেন ইউএনও সেখানে আইনশৃঙ্খলা কমিটির সভা করছেন। এরপর তিনি নিচে নেমেই দেখেন মোটরসাইকেলটি নেই।
ইউএনওর কার্যালয় ও পুলিশ সূত্রে জানা গেছে, ইউএনওর সভাকক্ষে সোমবার বেলা ১১টায় মাসিক আইনশৃঙ্খলা সভা শুরু হয়ে চলে বেলা একটা পর্যন্ত। ওই আইনশৃঙ্খলা সভায় সভাপতিত্ব করেন ইউএনও কাজী আবেদা গুলশান। সভায় উপস্থিত ছিলেন বদরগঞ্জ থানার ওসি আখতারুজ্জামান প্রধান, উপজেলার বিভিন্ন ইউপি চেয়ারম্যানসহ আইনশৃঙ্খলা কমিটির সদস্যরা।
উপজেলা আওয়ামী লীগের সাধারণ সম্পাদক ও বিষ্ণুপুর ইউপির চেয়ারম্যান টুটুল চৌধুরী বলেন, তিন মাস আগেও আইনশৃঙ্খলা কমিটির সভার সময় লোহানীপাড়া আওয়ামী লীগের সহসভাপতি ও পানারহাট উচ্চবিদ্যালয়ের প্রধান শিক্ষক মোস্তাক আহম্মেদের মোটরসাইকেল চুরি হয়। গত ছয় মাসে উপজেলা পরিষদ চত্বর ও পৌরবাজার থেকে প্রায় ২০টি মোটরসাইকেল চুরি হয়। এ ছাড়া তিন মাসে উপজেলার বিভিন্ন গ্রাম থেকে কৃষকের অন্তত ১০টি গরু চুরি হয়েছে। কিন্তু পুলিশ আজ পর্যন্ত চুরি যাওয়া মোটরসাইকেল ও গরু উদ্ধার করতে পারেনি।
 
