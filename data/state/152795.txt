
ফেনীর দাগনভূঞা উপজেলায় মাইক্রোবাস ও সিএনজিচালিত অটোরিকশার মুখোমুখি সংঘর্ষে একজন ব্যাংক কর্মকর্তাসহ দুজন নিহত হয়েছেন। গতকাল সোমবার রাতে উপজেলার বেকের বাজার এলাকায় এ দুর্ঘটনা ঘটে।নিহত ব্যক্তিরা হলেন রুহুল আমিন (৫০) ও মো. মনির আহম্মদ (৪৫)। রুহুল জনতা ব্যাংকের ফেনী শাখার কর্মকর্তা ছিলেন। তাঁর বাড়ি দাগনভূঞার দক্ষিণ মোমারিজপুর গ্রামে। একই গ্রামের মনির অটোরিকশার চালক ছিলেন।পুলিশ ও এলাকাবাসী জানায়, গতকাল রাত ১০টার দিকে বেকের বাজার এলাকায় ফেনী-নোয়াখালী মহাসড়কে একটি মাইক্রোবাস ও একটি সিএনজিচালিত অটোরিকশার মুখোমুখি সংঘর্ষ হয়। এতে অটোরিকশাটি দুমড়েমুচড়ে যায়। ঘটনাস্থলে অটোরিকশার চালক মনির মারা যান। অটোরিকশার যাত্রী রুহুল আমিন মারাত্মকভাবে আহত হন। গুরুতর আহত অবস্থায় তাঁকে ফেনী সদর হাসপাতালে নেওয়া হলে কর্তব্যরত চিকিত্সক মৃত ঘোষণা করেন।দুর্ঘটনার পর খবর পেয়ে ঘটনাস্থলে যায় পুলিশ। তারা অটোরিকশাটি উদ্ধার করে থানায় নিয়ে যায়। দুর্ঘটনার পর মাইক্রোবাসটি নিয়ে চালক পালিয়ে যান।দাগনভূঞা থানার পরিদর্শক (তদন্ত) মো. আজিম উদ্দিন বলেন, নিহত দুজনের লাশ উদ্ধার করা হয়েছে। ময়নাতদন্তের জন্য লাশ ফেনী সদর হাসপাতাল মর্গে পাঠিয়েছে পুলিশ। এ ঘটনায় দাগনভূঞা থানায় একটি মামলা হয়েছে।
