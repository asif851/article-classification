
জাতীয় অর্থনৈতিক পরিষদের নির্বাহী কমিটি (একনেক) দুই হাজার ৭২ কোটি ৫৩ লাখ টাকার পাঁচটি প্রকল্প অনুমোদন করেছে। আজ মঙ্গলবার একনেক চেয়ারপারসন ও প্রধানমন্ত্রী শেখ হাসিনার সভাপতিত্বে এনইসি সম্মেলনকক্ষে অনুষ্ঠিত সভায় প্রকল্পগুলোর অনুমোদন দেওয়া হয়।প্রকল্প বরাদ্দের মধ্যে সরকারি অর্থায়ন ৬১৯ কোটি ৩২ লাখ টাকা এবং প্রকল্প সাহায্য রয়েছে এক হাজার ৪৫৩ কোটি ২১ লাখ টাকা। অনুমোদিত পাঁচটি প্রকল্পের মধ্যে নতুন প্রকল্প চারটি, বাকি একটি সংশোধিত প্রকল্প।সভায় ‘ডিজিটাল বাংলাদেশের জন্য এনজিএনভিত্তিক টেলিকমিউনিকেশন নেটওয়ার্ক স্থাপন’ শীর্ষক প্রকল্পটির অনুমোদন দেওয়া হয়। এক হাজার ৮৬৩ কোটি ১৫ লাখ টাকার এ প্রকল্পে সরকারি অর্থায়ন ৪০৭ কোটি ৯৪ লাখ টাকা। বাকি এক হাজার ৪৫৩ কোটি ২১ লাখ টাকা চীন সরকার প্রকল্প সাহায্য হিসেবে দেবে। প্রকল্পটির বাস্তবায়নের মেয়াদকাল ধরা হয়েছে ২০১৪ সালের মার্চ থেকে ২০১৭ সালের জুন পর্যন্ত। সারা দেশে এই প্রকল্পটি বাস্তবায়িত হবে। একনেক সভায় জানানো হয়, এ প্রকল্পটি বাস্তবায়িত হলে দেশের গ্রাম অঞ্চল পর্যন্ত ইন্টারনেটের সংযোগ স্থাপিত হবে।সভায় আরও জানানো হয়, এই প্রকল্পের মাধ্যমে বিটিসিএলের বিদ্যমান নেটওয়ার্ক আধুনিকায়ন করে ভয়েস কলের পাশাপাশি ইন্টারনেট ও ভিডিও আদান-প্রদানের সেবা দেওয়া হবে। ফলে ১০ লাখ গ্রাহক নতুন করে ল্যান্ড টেলিফোনের সংযোগ না নিয়েও ইন্টারনেটের সুবিধার আওতাভুক্ত হবে। সাশ্রয়ী মূল্যে ভয়েসকল ও ইন্টারনেটের সেবা প্রদানের জন্য দেশে একটি সুষম ও প্রতিযোগিতামূলক বাজার সৃষ্টি হবে।এ ছাড়া আশুলিয়ায় আহছানিয়া মিশনের ক্যানসার হাসপাতালের জন্য আধুনিক যন্ত্রপাতি সংগ্রহ করতে ‘প্রভিশন ফর ইক্যুইপমেন্ট অ্যান্ড প্রফেশনাল ট্রেনিং ফর আহছানিয়া মিশন ক্যানসার অ্যান্ড জেনারেল হসপিটাল’ শীর্ষক ১০০ কোটি টাকার একটি প্রকল্প একনেকে অনুমোদিত হয়। এ প্রকল্পে সরকার ৬০ কোটি টাকা দেবে, বাকি ৪০ কোটি টাকা সংস্থার নিজস্ব তহবিল থেকে দেওয়া হবে। স্বাস্থ্য অধিদপ্তর ও ঢাকা আহছানিয়া মিশন যৌথভাবে এ প্রকল্পটি বাস্তবায়ন করবে।
সড়ক ও জনপদ অধিদপ্তরের ‘লাকসাম (দৌলতগঞ্জ)-নাঙ্গলকোট-কোদালিয়া-ঢালুয়া-চিত্তরা বাজার সড়ক উন্নয়ন’ প্রকল্পের জন্য ৪৯ কোটি ৬৮ লাখ টাকা অনুমোদন দেওয়া হয়।‘হাওর অঞ্চলে মত্স্য অবতরণ কেন্দ্র স্থাপন’ ও ‘হাওর অঞ্চলে মত্স্য চাষ ও ব্যবস্থাপনা (১ম সংশোধিত)’ শীর্ষক ৬৪ কোটি ৪৩ লাখ এবং ৩৭ কোটি ২৬ লাখ টাকার পৃথক দুটি প্রকল্পও আজ একনেকে অনুমোদন দেওয়া হয়। প্রকল্প দুটি সম্পূর্ণ সরকারি অর্থায়নে সম্পন্ন হবে।সভা শেষে পরিকল্পনামন্ত্রী আ হ ম মুস্তাফা কামাল ‘একনেকে’ অনুমোদিত পাঁচটি প্রকল্পের ব্যাপারে সাংবাদিকদের ব্রিফ করেন।
