
গোপালগঞ্জের কাশিয়ানী উপজেলায় কালাম ফকির (৩৫) নামের এক ব্যক্তিকে কুপিয়ে হত্যা করা হয়েছে। আজ শনিবার বেলা সাড়ে তিনটার দিকে পারুলিয়া ইউনিয়নের টিটা গ্রামে এ ঘটনা ঘটে। এ ঘটনায় জড়িত সন্দেহে ৬ জনকে আটক করেছে পুলিশ।
নিহত কালাম ফকির টিটা গ্রামের শাহাদাত ফকিরের ছেলে। পূর্ব শত্রুতার জের ধরে এ ঘটনা ঘটেছে বলে পুলিশের ধারণা।এলাকাবাসী, ঘটনার প্রত্যক্ষদর্শী ও পুলিশের সঙ্গে কথা বলে জানা গেছে, টিটা গ্রামের কালাম ফকির ও চান্দু মিয়ার পরিবারের সঙ্গে আগে থেকেই বিরোধ চলে আসছিল। আজ চান্দু মিয়া তাঁর জমি থেকে ধান কাটার জন্য এলাকার কয়েকজন লোক ভাড়া করেন। কিন্তু ‘বিনা টাকায় চান্দু মিয়া কাজ করাবে’ এ কথা প্রচার করে কালাম ফকির ওই লোকদের তাড়িয়ে দেন। এ ঘটনায় চান্দু মিয়ার লোকজন ক্ষিপ্ত হয়ে কালাম ফকিরের ওপর হামলা চালায়। তারা ধারালো অস্ত্র দিয়ে কালাম ফকিরকে কোপায়। এতে ঘটনাস্থলেই তাঁর মৃত্যু হয়।
ঘটনার সত্যতা নিশ্চিত করে কাশিয়ানী থানার উপপরিদর্শক (এসআই) ফয়সাল আহমেদ বলেন, এ ঘটনায় জড়িত সন্দেহে ছয়জনকে আটক করা হয়েছে। এ ব্যাপারে হত্যা মামলার প্রস্তুতি চলছে। কালাম ফকিরের লাশ ময়নাতদন্তের জন্য ২৫০ শয্যার গোপালগঞ্জ জেনারেল হাসপাতালের মর্গে পাঠানো হয়েছে।
