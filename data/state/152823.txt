
ঢাকা উত্তর সিটি করপোরেশনে আওয়ামী লীগ মেয়র পদে যাঁকেই মনোনয়ন দেবে, ১৪ দল তাঁকেই সমর্থন দেবে। ১৪ দল ঐক্যবদ্ধভাবে সেই প্রার্থীকে বিজয়ী করতে মাঠে কাজ করবে।
আজ সোমবার ধানমন্ডিতে আওয়ামী লীগের নির্বাচনী কার্যালয়ে ১৪ দলের বৈঠক শেষে সংবাদ সম্মেলনে এ কথা জানানো হয়। সংবাদ সম্মেলনে বক্তব্য দেন ১৪ দলের সমন্বয়ক ও আওয়ামী লীগে সভাপতিমণ্ডলীর সদস্য মোহাম্মদ নাসিম।
বিএনপির সংলাপের দাবির বিষয়ে প্রশ্ন করা হলে স্বাস্থ্যমন্ত্রী নাসিম বলেন, সংলাপের প্রশ্নই ওঠে না। কিসের সংলাপ তাদের সঙ্গে।
আবারও হরতাল, জ্বালাও-পোড়াও হলে কী করবেন, জানতে চাইলে নাসিম বলেন, এ ধরনের জনবিরোধী কর্মসূচি দমনের অভিজ্ঞতা সরকারের ও ১৪ দলের আছে। আগেও সেটা করা হয়েছে। তিনি আরও বলেন, তাঁরা সংবিধানের বাইরে যাবেন না। সংবিধান অনুযায়ী নির্বাচন হবে। এ নিয়ে চক্রান্ত হলে তা মোকাবিলার জন্য ১৪ দল প্রস্তুত আছে।
মন্ত্রী বলেন, জাতির উদ্দেশে দেওয়া প্রধানমন্ত্রীর ভাষণে সবকিছু স্পষ্ট করা হয়েছে। এই সরকারই নির্বাচনকালীন সরকার হবে। সংসদ ভাঙার যে দাবি বিএনপি করছে, তাও সংবিধানবিরোধী।
সংবাদ সম্মেলনে ১৪ দলের নেতাদের মধ্যে ছিলেন ওয়ার্কার্স পার্টির সভাপতি রাশেদ খান মেনন, সাম্যবাদী দলের সাধারণ সম্পাদক দিলীপ বড়ুয়া, জাসদের সাধারণ সম্পাদক শিরিন আখতার, গণতন্ত্রী পার্টির শাহাদাত হোসেন। আওয়ামী লীগের নেতাদের মধ্যে ছিলেন যুগ্ম সম্পাদক দীপু মনি, বাহাউদ্দিন নাসিম, দপ্তর সম্পাদক আবদুস সোবহান, ত্রাণবিষয়ক সম্পাদক সুজিত নন্দী, নির্বাহী কমিটির সদস্য রিয়াজুল কবির কাওসার।
