
প্রাথমিক বিদ্যালয়ে শিক্ষক নিয়োগের জন্য স্বতন্ত্র সরকারি কর্মকমিশন (পিএসসি) গঠন করার সুপারিশ করেছে সংসদীয় কমিটি। আজ বুধবার সংসদ ভবনে প্রাথমিক ও গণশিক্ষা মন্ত্রণালয় সম্পর্কিত সংসদীয় স্থায়ী কমিটির বৈঠকে এ সুপারিশ করা হয়।
পাশাপাশি কমিটি আগামী জানুয়ারির মধ্যে প্রাথমিক বিদ্যালয়ে শিক্ষক-শিক্ষার্থীর অনুপাত ১: ৪০ করতে প্রয়োজনীয় সংখ্যক শিক্ষক-শিক্ষিকার পদ সৃষ্টির সুপারিশ করেছে। সংসদ সচিবালয়ের এক সংবাদ বিজ্ঞপ্তিতে এ কথা জানানো হয়।
প্রসঙ্গত, জাতীয় শিক্ষানীতিতে প্রাথমিক স্তরে ২০১৮ সালের মধ্যে পর্যায়ক্রমে শিক্ষক-শিক্ষার্থীর অনুপাত ১:৩০ করার কথা বলা হয়েছে।
বৈঠকে প্রাথমিক বিদ্যালয়ের জন্য আমদানি করা ৫০ হাজার ল্যাপটপ মানসম্পন্ন কিনা, দরপত্রের শর্ত অনুযায়ী এসব সরবরাহ করা হয়েছে কিনা, ল্যাপটপ সংগ্রহে কোনো দুর্নীতি করা হয়েছে কি না, তা তদন্ত করে দুই মাসের মধ্যে প্রতিবেদন দেওয়ার সুপারিশ করা হয়। এ ছাড়া মাল্টিমিডিয়া প্রজেক্টর ও ল্যাপটপ চালানোর বিষয়ে সংশ্লিষ্ট বিদ্যালয়গুলোর শিক্ষকদের পর্যায়ক্রমে দীর্ঘমেয়াদি প্রশিক্ষণ দেওয়ার সুপারিশ করা হয়।
কমিটির সভাপতি মো. মোতাহার হোসেনের সভাপতিত্বে কমিটির সদস্য প্রাথমিক ও গণশিক্ষা মন্ত্রণালয়ের মন্ত্রী মোস্তাফিজুর রহমান, আ খ ম জাহাঙ্গীর হোসাইন, সামশুল হক চৌধুরী, মো. নজরুল ইসলাম, মো. আবুল কালাম, আলী আজম ও বেগম উম্মে রাজিয়া কাজল বৈঠকে অংশ নেন।
ডাকের লাভ-ক্ষতির হিসাব চেয়েছে কমিটিডাক বিভাগের উপজেলা, জেলা ও মহানগরগুলোতে ডাকঘরগুলোতে ২০১৬-২০১৭ অর্থবছরে লাভ-লোকসানের হিসাব চেয়েছে অনুমিত হিসাব সম্পর্কিত সংসদীয় স্থায়ী কমিটি। আগামী ডিসেম্বরের মধ্যে এই হিসাব দেওয়ার জন্য ডাক টেলিযোগাযোগ ও তথ্যপ্রযুক্তি মন্ত্রণালয়কে সুপারিশ করা হয়। এ ছাড়া যেসব ডাকঘর বেশি লাভ দিয়েছে, সেখানে আধুনিক ডাকঘর নির্মাণ করার জন্যও কমিটি সুপারিশ করে। সংসদ সচিবালয়ের এক সংবাদ বিজ্ঞপ্তিতে এ কথা জানানো হয়।
কমিটির সভাপতি নূর-ই-আলম চৌধুরীর সভাপতিত্বে বৈঠকে কমিটির সদস্য মো. আবদুর রাজ্জাক, আ খ ম জাহাঙ্গীর হোসাইন, এ বি তাজুল ইসলাম, শেখ ফজলে নূর তাপস, ইউসুফ আবদুল্লাহ হারুন, শাহানারা বেগম, এ টি এম আবদুল ওয়াহহাব ও ওয়াসিকা আয়শা খান বৈঠকে অংশ নেন।
