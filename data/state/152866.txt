
সন্ধ্যা সোয়া ছয়টা। সময়টির একটি বিশেষ গুরুত্ব আছে। গতকাল রোববার ঠিক এ সময়েই অনলাইনে সংরক্ষিত জন্মনিবন্ধনের সংখ্যা ১০ কোটিতে পৌঁছায়।সংশ্লিষ্ট কর্তৃপক্ষের হিসাবে, এ পর্যন্ত মোট ১৬ কোটি ৯৩ লাখ মানুষ (প্রবাসীসহ) জন্মনিবন্ধনের আওতায় এসেছে। এর মধ্যে অনলাইনে এবং অনলাইনের বাইরে যেসব জন্মনিবন্ধন হয়েছে, সেসব তথ্য অনলাইনে সংরক্ষণের সংখ্যাটিই ১০ কোটিতে পৌঁছাল। অনলাইনে জন্মনিবন্ধন কার্যক্রম শুরু হয় ২০১০ সালের অক্টোবর মাস থেকে।জন্ম ও মৃত্যুনিবন্ধন প্রকল্পের (তৃতীয় পর্যায়) প্রকল্প পরিচালক আ ক ম সাইফুল ইসলাম চৌধুরী প্রথম আলোকে বলেন, ১০ কোটি মানুষের জন্মনিবন্ধনের তথ্য অনলাইনে সংরক্ষণ করা একটি মাইলফলক কাজ। আশা করা হচ্ছে, চলতি বছরেই সবার জন্মনিবন্ধনের তথ্য অনলাইনে সংরক্ষণ করা সম্ভব হবে।জননিবন্ধনের সংখ্যা প্রসঙ্গে প্রকল্প পরিচালক বলেন, সর্বশেষ ২০১১ সালে আদমশুমারির পর দেশে জনসংখ্যা বেড়েছে। এ ছাড়া কিছু ক্ষেত্রে নিবন্ধনের পুনরাবৃত্তিও ঘটেছে। কিন্তু অনলাইনে সব তথ্য সংরক্ষিত হলে পুনরাবৃত্তি এড়ানো সম্ভব হবে। স্থানীয় সরকার বিভাগের অধীনে ২০০১ সালে জন্ম ও মৃত্যুনিবন্ধন প্রকল্প শুরু হয়। এতে কারিগরি ও আর্থিক সহায়তা দিচ্ছে জাতিসংঘ শিশু তহবিল (ইউনিসেফ)।
