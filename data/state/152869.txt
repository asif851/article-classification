
ম্যানহাটনে টাইমস স্কয়ারের পোর্ট অথরিটি বাস টার্মিনালে বোমা হামলার অভিযোগে আটক করা বাংলাদেশের নাগরিক আকায়েদ উল্লাহর পরিবারের খোঁজ পেয়েছে পুলিশ। আকায়েদ উল্লার স্ত্রী ছয় মাসের ছেলেকে নিয়ে ঢাকার হাজারীবাগ থানার জিগাতলা এলাকায় থাকেন।
ঢাকার পুলিশ সূত্র জানিয়েছে, আকায়েদ উল্লাহ তিন বছর আগে রাজধানীর হাজারীবাগের জিগাতলায় বিয়ে করেন। তাঁর শ্বশুর বসুন্ধরা সিটি শপিংমলের একটি দোকানে কাজ করেন। আর ছয় মাসের ছেলে সন্তানকে নিয়ে তাঁর স্ত্রী জিগাতলায় থাকেন। আকায়েদ উল্লাহর স্ত্রীর সঙ্গে কথা বলছেন পুলিশ কর্মকর্তারা।
গতকাল সোমবার স্থানীয় সময় সকাল সাড়ে সাতটার দিকে ম্যানহাটনে টাইম স্কয়ার সাবওয়ে স্টেশন থেকে বাস স্টেশনে যাতায়াতের ভূগর্ভস্থ পথে বোমা হামলা হয়। এ ঘটনায় জড়িত সন্দেহে আকায়েদ উল্লাহকে গ্রেপ্তার করা হয়েছে। বিস্ফোরণে তিনি গুরুতর এবং তিনজন পথচারী সামান্য আহত হয়েছেন।  পুলিশ জানিয়েছে, সাত বছর আগে আকায়েদ নিউইয়র্কে আসেন। ব্রুকলিনে থাকেন তিনি।
আকায়েদ উল্লাহর বাড়ি চট্টগ্রামে। সর্বশেষ গত ৮ সেপ্টেম্বর তিনি দেশে এসেছিলেন।
