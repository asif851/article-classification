
সুনামগঞ্জে অন্তঃসত্ত্বা স্ত্রীকে হত্যার দায়ে স্বামীকে যাবজ্জীবন কারাদণ্ড, ২৫ হাজার টাকা জরিমানা, অনাদায়ে আরও ছয় মাসের সশ্রম কারাদণ্ডের আদেশ দিয়েছেন আদালত। সুনামগঞ্জের অতিরিক্ত জেলা ও দায়রা জজ কাজী আবদুল হান্নান গতকাল বৃহস্পতিবার এই রায় দেন।দণ্ডপ্রাপ্ত ব্যক্তি নেত্রকোনার কেন্দুয়া উপজেলার সিঙ্গেরগাঁও গ্রামের আবদুল আজিজ ওরফে কাসিম। মামলার সংক্ষিপ্ত বিবরণে জানা যায়, আবদুল আজিজ তাঁর শ্বশুরবাড়ি সুনামগঞ্জের জগন্নাথপুর উপজেলার জগন্নাথপুর গ্রামে বসবাস করতেন। ২০০২ সালের ১৬ জুন বিকেলে পারিবারিক কলহের জের ধরে তাঁর অন্তঃসত্ত্বা স্ত্রী সবুতারা বেগমকে হত্যার উদ্দেশ্যে গলা টিপে ধরেন। এতে সবুতারা গুরুতর আহত হন। ওই অবস্থায় তাঁকে সিলেট ওসমানী মেডিকেল কলেজ হাসপাতালে নেওয়ার পথে তিনি মারা যান।
