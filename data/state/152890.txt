
দেশের সর্বোচ্চ বেসামরিক সম্মাননা স্বাধীনতা পদক চায় আওয়ামী লীগের ভ্রাতৃপ্রতিম সংগঠন বাংলাদেশ ছাত্রলীগ। আজ মঙ্গলবার বিকেলে ঢাকা বিশ্ববিদ্যালয়ের পল্লিকবি জসীমউদ্‌দীন হল মিলনায়তনে জাতীয় শোক দিবসের আলোচনা সভায় ছাত্রলীগের কেন্দ্রীয় সভাপতি সাইফুর রহমান সোহাগ এ দাবি তোলেন।
সাইফুর রহমান বলেন, ‘মহান মুক্তিযুদ্ধে অংশ নিয়ে ছাত্রলীগের প্রায় ১৭ হাজার নেতা-কর্মী জীবন দিয়েছেন। যে সংগঠনের হাত ধরে আমাদের স্বাধীন দেশের পতাকা এসেছে। যে সংগঠন বর্তমানে বিশ্বের সর্ববৃহৎ ছাত্রসংগঠন, সেই সংগঠনকে কেন রাষ্ট্রীয় সর্বোচ্চ সম্মান স্বাধীনতা পদক দেওয়া হয়নি?’সাইফুর রহমান বলেন, ‘১৯৪৮ সালের ৪ জানুয়ারি প্রতিষ্ঠার পর ৫২-এর ভাষা আন্দোলন থেকে শুরু করে ৫৪-এর যুক্তফ্রন্ট নির্বাচন, ৬২-এর শিক্ষা আন্দোলন, ৭০-এর নির্বাচন, একাত্তরের মহান মুক্তিযুদ্ধসহ আজ অবধি সব গণতান্ত্রিক আন্দোলনে ছাত্রলীগের নেতা-কর্মীরা সক্রিয় অংশগ্রহণ করেন। এসব আন্দোলন করতে গিয়ে ছাত্রলীগের অসংখ্য নেতা-কর্মী জীবন দিয়েছেন। সবচেয়ে বেশি নেতা-কর্মী জীবন দিয়েছেন একাত্তরের মহান মুক্তিযুদ্ধে।’সাইফুর আরও বলেন, ১৯৭৭ সালে স্বাধীনতা পুরস্কার চালু হওয়ার পর এখন পর্যন্ত অনেক ব্যক্তি, সংগঠন ও প্রতিষ্ঠান বিভিন্ন কারণে স্বাধীনতা পুরস্কার পেলেও ইতিহাস ও ঐতিহ্যের সংগঠন বাংলাদেশ ছাত্রলীগকে স্বাধীনতা পুরস্কার দেওয়া হয়নি। আমরা চাই, সংগঠন হিসেবে ছাত্রলীগকে স্বাধীনতা পুরস্কারে ভূষিত করা হোক।জসীমউদ্‌দীন হল শাখা ছাত্রলীগের সভাপতি মেহেদি হাসানের সভাপতিত্বে আলোচনা সভায় প্রধান অতিথি হিসেবে বক্তব্য দেন আওয়ামী লীগের যুগ্ম সাধারণ সম্পাদক দীপু মনি। আলোচনা সভায় আরও বক্তব্য দেন প্রধানমন্ত্রীর উপপ্রেস সচিব আশরাফুল আলম খোকন, ছাত্রলীগের সহসভাপতি কাজী এনায়েত, ঢাকা বিশ্ববিদ্যালয় ছাত্রলীগের সভাপতি আবিদ আল হাসান, সাধারণ সম্পাদক মোতাহার হোসেন প্রমুখ।
