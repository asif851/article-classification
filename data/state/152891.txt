
ফটিকছড়ি উপজেলার তিন শতাধিক শিক্ষাপ্রতিষ্ঠানে শহীদ মিনার নেই। এসব প্রতিষ্ঠানের শিক্ষার্থীদের ২১ ফেব্রুয়ারি ভাষাশহীদদের প্রতি শ্রদ্ধা জানাতে হয় আশপাশের কোনো শহীদ মিনারে। অনেকে অস্থায়ীভাবে শহীদ মিনার নির্মাণ করে তাতে শ্রদ্ধা জানান।শিক্ষা কার্যালয় সূত্র জানায়, উপজেলায় ২১৭টি সরকারি প্রাথমিক বিদ্যালয়, ৩৭টি মাদ্রাসা ও দুটি স্কুল অ্যান্ড কলেজের কোনোটিতেই শহীদ মিনার নেই। এ ছাড়া ৫৯টি মাধ্যমিক বিদ্যালয়ের মধ্যে মাত্র ১৭টিতে এবং পাঁচটি কলেজের মধ্যে ফটিকছড়ি, লায়লা কবির ও নারায়ণহাট আদর্শ ডিগ্রি কলেজে শহীদ মিনার আছে।সরেজমিনে ঘুরে দেখা গেছে, যেসব শিক্ষাপ্রতিষ্ঠানে শহীদ মিনার আছে তাতেও অযত্ন-অবহেলার ছাপ স্পষ্ট। প্রায় প্রতিটি শহীদ মিনার স্তম্ভ ধুলায় মলিন হয়ে গেছে। এর মধ্যে একেবারে করুণ অবস্থা নানুপুর উচ্চবিদ্যালয়ের শহীদ মিনারটি। এটিতে শহীদবেদিতে পর্যন্ত আগাছা জন্মেছে। আশপাশে ছড়িয়ে-িছটিয়ে আছে আবর্জনা।নানুপুর উচ্চবিদ্যালয়ের প্রধান শিক্ষক মো. শাহজাহান বলেন, ২১ ফেব্রুয়ারির আগে শহীদ মিনার ধুয়েমুছে পরিষ্কার করা হয়। কিন্তু সারা বছর নিয়মিত পরিষ্কার করা না হওয়ায় মাঝেমধ্যে কিছু আগাছা জন্মে। শহীদ মিনার থাকা প্রতিষ্ঠানের শিক্ষকেরা জানান, ২১ ফেব্রুয়ারি এলে শহীদ মিনার পরিষ্কার করা হয়। এরপর কেউ আর ওই পথে পা মাড়ান না। এ কারণে অযত্নে ব্যবহারের অনুপযোগী হয়ে পড়ে শহীদ মিনার।শিক্ষাপ্রতিষ্ঠানের শিক্ষক-শিক্ষার্থীদের সঙ্গে আলাপ করলে তাঁরা শহীদ মিনার নির্মাণের দাবি জানান। নাজিরহাট বালিকা উচ্চবিদ্যালয়ের প্রধান শিক্ষক দেবাশিষ দত্ত জানান, তাঁর প্রতিষ্ঠানে শহীদ মিনার নেই। পাশের হাটহাজারীর উপজেলার নাজিরহাট কলেজে গিয়ে শহীদদের শ্রদ্ধা জানানো হয়।আজিমনগর সরকারি প্রাথমিক বিদ্যালয়ের প্রধান শিক্ষক শাহিদা নাসরীন বলেন, শিক্ষক-শিক্ষার্থীদের কথা চিন্তা করে বিদ্যালয় প্রাঙ্গণে একটি শহীদ মিনার স্থাপন দরকার।উপজেলা প্রাথমিক শিক্ষা কর্মকর্তা নাসির উদ্দিন বলেন, সব শিক্ষাপ্রতিষ্ঠানে শহীদ মিনার থাকা উচিত। কারণ, কোমলমতি শিক্ষার্থীরা শহীদ মিনার দেখে মাতৃভাষা সম্পর্কে জানতে আগ্রহ প্রকাশ করবে। কিন্তু সুনির্দিষ্টভাবে বাজেট না থাকায় বিদ্যালয়গুলোতে শহীদ মিনার নির্মাণের উদ্যোগ নেওয়া সম্ভব হয় না।উপজেলা মাধ্যমিক শিক্ষা কর্মকর্তা বাবুল চন্দ্র জানান, শহীদ মিনার না থাকায় শিক্ষার্থীরা দিবসটি যথাযথভাবে পালন করতে পারে না। শিক্ষাপ্রতিষ্ঠানে শহীদ মিনার নির্মাণের জন্য সরকারিভাবে বরাদ্দ থাকা উচিত।উপজেলা পরিষদের চেয়ারম্যান তৌহিদুল আলম বলেন, আগামী বছরের মধ্যে অন্তত দুই–তৃতীয়াংশ শিক্ষাপ্রতিষ্ঠানে শহীদ মিনার নির্মাণের উদ্যোগ নেওয়া হবে।জানা গেছে, কিছু প্রতিষ্ঠান অস্থায়ী শহীদ মিনার নির্মাণ করে তাতে শ্রদ্ধা জানায়। গত বছর উপজেলার আজিমনগর আহমদিয়া-রহমানিয়া উচ্চবিদ্যালয়ে বাঁশ ও মাটি দিয়ে অস্থায়ী শহীদ মিনার নির্মাণ করে সেখানে শহীদদের প্রতি শ্রদ্ধা জানায় ওই প্রতিষ্ঠানের শিক্ষার্থীরা।
