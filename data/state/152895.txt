
চট্টগ্রামে পাহাড়তলী থানার উত্তর কাট্টলীতে আগুন লেগে তিনটি দোকান পুড়ে গেছে। এতে ক্ষতির পরিমাণ পাঁচ লাখ টাকা। গত বৃহস্পতিবার গভীর রাতে এ অগ্নিকাণ্ডের ঘটনা ঘটে। ফায়ার সার্ভিস জানিয়েছে, বৃহস্পতিবার রাত সাড়ে ১২টার দিকে বৈদ্যুতিক গোলযোগের কারণে পাহাড়তলী কাস্টমস একাডেমি স্কুলের সামনে সেনবাড়ি রোডে একটি জুতার আঠা বিক্রির দোকানে আগুন লাগে। সেখান থেকে আগুন আরও দুটি দোকানে ছড়িয়ে পড়ে। খবর পেয়ে আগ্রাবাদ ও বন্দর ফায়ার স্টেশনের পাঁচটি গাড়ি ঘটনাস্থলে যায়। এক ঘণ্টার চেষ্টায় তারা আগুন নেভায়।
