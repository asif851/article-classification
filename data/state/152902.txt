
গাজীপুরে স্কুলছাত্র মো. সেলিমকে (১৪) হত্যার অপরাধে একজনকে ফাঁসির আদেশ দিয়েছেন আদালত। গতকাল বুধবার দুপুরে গাজীপুরের অতিরিক্ত জেলা ও দায়রা জজ প্রথম আদালতের বিচারক ফজলে এলাহী ভূইয়া এ দণ্ডাদেশ দেন।দণ্ডপ্রাপ্ত ব্যক্তির নাম নূরুল ইসলাম (৪০)। রায় ঘোষণার সময় তিনি আদালতে উপস্থিত ছিলেন। নূরুল ইসলাম গাজীপুর সদর উপজেলার খুদে বরমী এলাকার বাসিন্দা।গাজীপুর আদালতের অতিরিক্ত সরকারি কৌঁসুলি আতাউর রহমান খান বলেন, সেলিম গাজীপুর সদর উপজেলার আমুনা গ্রামের হযরত আলীর ছেলে। সেলিমদের বাড়ির পাশের খুন্দিয়া গ্রামের হাসনারা বেগমের বাড়ি দেখাশোনার কাজ করতেন নূরুল ইসলাম। ২০০৭ সালের ৯ জানুয়ারি সেলিম বন্ধু রাকিবকে নিয়ে হাসনারা বেগমের গ্রামের বাড়িতে বরই খেতে যায়। এ সময় নূরুল ইসলাম ধাওয়া করে সেলিমকে ধরে ফেলেন। একপর্যায়ে নূরুল ইসলাম কাঠ কাটার বাঁটাল দিয়ে সেলিমের পেটে আঘাত করেন। এতে গুরুতর আহত সেলিমকে গাজীপুর সদর হাসপাতালে নেওয়ার পরপরই চিকিৎসক সেলিমকে মৃত ঘোষণা করেন।
