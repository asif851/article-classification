
রাজশাহীর চারঘাট উপজেলা চেয়ারম্যান ও উপজেলা বিএনপির সভাপতি আবু সাঈদ চাঁদ গতকাল মঙ্গলবার আদালতে আত্মসমর্পণ করেছেন। রেললাইনের ফিশপ্লেট খুলে ফেলা ও মোটরসাইকেল পোড়ানোর ঘটনায় দুটি মামলায় তাঁর বিরুদ্ধে গ্রেপ্তারি পরোয়ানা জারি হয়েছিল। গতকাল আদালতে আত্মসমর্পণ করলে তাঁকে ট্রেন পোড়ানো ও কলেজে আগুন দেওয়ার আরও দুটি মামলায় গ্রেপ্তার দেখানো হয়।বেলা সাড়ে ১১টার দিকে রাজশাহীর জ্যেষ্ঠ বিচারিক হাকিম আদালতে আবু সাঈদের আইনজীবীরা আগের দুটি মামলায় তাঁর পক্ষে জামিনের আবেদন করেন। কিন্তু বিচারক মোহাম্মদ সানাউল্লাহ ওই আবেদন নামঞ্জুর করে তাঁকে কারাগারে পাঠানোর নির্দেশ দেন।আদালত সূত্রে জানা গেছে, আবু সাঈদের বিরুদ্ধে দশম জাতীয় সংসদ নির্বাচনের আগে দায়ের করা রেললাইনের ফিশপ্লেট খুলে ফেলার অভিযোগে জিআরপি থানায় একটি এবং অবরোধের সময় চারঘাটের হলিদাগাছি রেলগেটে মোটরসাইকেল পুড়িয়ে দেওয়ার অভিযোগে চারঘাট থানায় অপর একটি মামলা হয়। এ দুটি মামলায় হাজিরা না দেওয়ার কারণে তাঁর বিরুদ্ধে গ্রেপ্তারি পরোয়ানা জারি করা হয়েছিল। আরও দুটি মামলায় তাঁকে গ্রেপ্তার দেখানো হয়েছে
