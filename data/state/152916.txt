
জঙ্গি সংশ্লিষ্টতার অভিযোগে গত বছর ২৭ বাংলাদেশিকে গ্রেপ্তারের তথ্য প্রকাশ করেছে সিঙ্গাপুর কর্তৃপক্ষ। আজ বুধবার দেশটির স্বরাষ্ট্র মন্ত্রণালয় এক বিবৃতিতে এ তথ্য প্রকাশ করে। খবর এএফপির।
বিবৃতিতে বলা হয়, গত বছরের ১৬ নভেম্বর থেকে ১ ডিসেম্বরের মধ্যে ওই ২৭ বাংলাদেশিকে গ্রেপ্তার করা হয়। এঁদের মধ্যে ইতিমধ্যে ২৬ জনকে বাংলাদেশে ফেরত পাঠানো হয়েছে। অন্যজন বর্তমানে সিঙ্গাপুরের কারাগারে রয়েছেন। জঙ্গিসংশ্লিষ্টতার অভিযোগে তাঁকে গ্রেপ্তার করা হবে, জানতে পেরে ওই ব্যক্তি সিঙ্গাপুর থেকে পালানোর চেষ্টা করেছিলেন। তাই তাঁকে সাজা দিয়ে কারাগারে রাখা হয়েছে। সাজার মেয়াদ শেষ হলে তাঁকেও বাংলাদেশে পাঠানো হবে। বিবৃতিতে বলা হয়, আটক বাংলাদেশিরা সিঙ্গাপুরে নির্মাণশ্রমিক হিসেবে কাজ করতেন। তাঁরা আন্তর্জাতিক জঙ্গি সংগঠন আল-কায়েদা ও ইরাক-সিরিয়ায় সক্রিয় জঙ্গি সংগঠন ইসলামিক স্টেটের (আইএস) মতাদর্শকে সমর্থন করে সপ্তাহে একবার বৈঠকে মিলিত হতেন। বৈঠকে তাঁরা সশস্ত্র জিহাদ নিয়ে আলোচনা করতেন। দেশে ফিরে কীভাবে সরকারের বিরুদ্ধে সশস্ত্র যুদ্ধ করা যায়, তা নিয়ে বৈঠকে আলোচনা করতেন তাঁরা। বৈঠক ছাড়াও বাংলাদেশে জঙ্গি তৎপরতার সঙ্গে সংশ্লিষ্ট লোকজনের কাছে অর্থ পাঠিয়েছেন তাঁরা। বিবৃতিতে আরও বলা হয়, অবশ্য আটক ব্যক্তিরা সিঙ্গাপুরে কোনো হামলার পরিকল্পনা করেননি। তবে সন্ত্রাসের সমর্থনে যেকোনো ধ্বংসাত্মক কাজের বিরুদ্ধে সিঙ্গাপুর সরকার খুব তৎপর। সিঙ্গাপুরে অন্য দেশের নাগরিকেরা হচ্ছেন অতিথি। সিঙ্গাপুরে থেকে নিজের দেশের কোনো রাজনৈতিক এজেন্ডা বাস্তবায়নে কাজ করা তাঁদের উচিত নয়।
আরও পড়তে ক্লিক করুন..সিঙ্গাপুর থেকে ২৫ বাংলাদেশিকে ফেরত, জিজ্ঞাসাবাদ চলছেসিঙ্গাপুর-ফেরত ১৪ বাংলাদেশি রিমান্ডে
