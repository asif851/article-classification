
নারায়ণগঞ্জ সিটি করপোরেশন নির্বাচন সারা দেশে একটি অনুকরণীয় দৃষ্টান্ত স্থাপন করবে বলে আশা প্রকাশ করেছেন প্রধান নির্বাচন কমিশনার (সিইসি) কাজী রকিবউদ্দীন আহমদ।
আজ বৃহস্পতিবার নারায়ণগঞ্জ ক্লাবের কমিউনিটি সেন্টারে এক মতবিনিময় সভায় প্রধান অতিথির বক্তব্যে সিইসি এই আশার কথা বলেন।
নির্বাচনে মেয়র ও কাউন্সিলর প্রার্থী, নির্বাচনসংশ্লিষ্ট কর্মকর্তা ও বিশিষ্ট নাগরিকদের সঙ্গে এই মতবিনিময় সভা হয়।
নির্বাচনসংশ্লিষ্ট বিষয়ে কোনো অভিযোগ থাকলে তা সুনির্দিষ্টভাবে করার জন্য প্রার্থীদের অনুরোধ জানান সিইসি কাজী রকিবউদ্দীন আহমদ। তিনি বলেন, সুনির্দিষ্ট অভিযোগ পেলে আইন অনুযায়ী দ্রুত ব্যবস্থা নেওয়া হবে।  রকিবউদ্দীন আহমদ বলেন, নির্বাচনে কালোটাকার দৌরাত্ম্য ঠেকাতে নির্বাহী হাকিমের নেতৃত্বাধীন মোবাইল টিমগুলোকে রাতের বেলাও সক্রিয় থাকতে বলা হয়েছে।  আইনশৃঙ্খলা রক্ষাকারী বাহিনীর উদ্দেশে সিইসি বলেন, ধর্মীয় ও সংখ্যালঘু সম্প্রদায়ের সদস্যদের যাতে কেউ ভয়ভীতি দেখাতে না পারে, এ ব্যাপারে সতর্ক থাকতে হবে।
সন্ত্রাসীদের বিরুদ্ধে কঠোর ব্যবস্থা নিতে আইনশৃঙ্খলা রক্ষাকারী বাহিনীর প্রতি নির্দেশ দিয়েছেন কাজী রকিবউদ্দীন আহমদ। তবে নিরীহ মানুষ যাতে হয়রানির শিকার না হন, সে ব্যাপারেও সতর্ক থাকতে বলা হয়েছে।
সিইসি বলেন, নারায়ণগঞ্জ সিটি করপোরেশন নির্বাচন অবাধ, সুষ্ঠু ও শান্তিপূর্ণ করতে প্রয়োজনীয় সব পদক্ষেপ নেওয়া হবে।
২২ ডিসেম্বর নারায়ণগঞ্জ সিটি করপোরেশন নির্বাচনে ভোট নেওয়া হবে।
