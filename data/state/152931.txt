
রাজধানীতে ট্রাফিক পুলিশের একটি ভবনের ছাদ থেকে গতকাল মঙ্গলবার মস্তকবিহীন লাশ উদ্ধারের ঘটনায় শওকত নামের পুলিশের এক কনস্টেবলকে গ্রেপ্তার করা হয়েছে। পুলিশের যুগ্ম কমিশনার (ডিবি) মনিরুল ইসলাম এ তথ্য জানিয়েছেন।
মনিরুল জানান, মস্তকবিহীন লাশের পরিচয় পাওয়া গেছে। তাঁর নাম নান্নু মুন্সি। তিনি কবিরাজ ছিলেন। তিনি গ্রেপ্তার হওয়া শওকতের চিকিত্সা করতেন।
এর আগে আজ সকালে লাশটিকে নিজের স্বজন বলে দাবি করেন জয়নাল আবেদীন নামের এক ব্যক্তি। তিনি জানান, নিহত ব্যক্তির নাম নান্নু মুন্সি। তাঁর বাড়ি যশোরের ঝিকরগাছা উপজেলায়।
জয়নাল আবেদীন নিজেকে নান্নুর স্ত্রীর বড় ভাই বলে দাবি করেন। আজ বুধবার সকাল ১০টার দিকে তিনি ঢাকা মেডিকেল কলেজের মর্গে গিয়ে লাশের গায়ে থাকা কাপড় দেখে লাশ শনাক্ত করেন। তিনি সেখানে থাকা সাংবাদিকদের জানান, নান্নু গত রোববার একজন কনস্টেবলের সঙ্গে দেখা করার কথা বলে ঢাকায় আসেন।
পল্টন থানার ভারপ্রাপ্ত কর্মকর্তা (ওসি) মোরশেদ আলম বলেন, লাশ কিছুটা শনাক্ত হয়েছে। তবে বিষয়টি খতিয়ে দেখা হচ্ছে।
এর আগে ১৯৯৯ সালের ২৫ মার্চ মিন্টো রোডে ঢাকা মহানগর গোয়েন্দা পুলিশের (ডিবি) কার্যালয়ের পানির ট্যাংক থেকে জালাল আহমেদ নামের এক সোর্সের অর্ধগলিত লাশ উদ্ধার করা হয়। ওই ঘটনায় করা মামলার বিচার এখনো শেষ হয়নি।
পুলিশ ও স্থানীয় সূত্র জানায়, গতকাল সকাল সাড়ে নয়টার দিকে পুলিশ লাইন হাসপাতালের ওপর থেকে কয়েকজন ট্রাফিক পুলিশ ভবনের ছাদে পানির ট্যাংক ঘেঁষে একজনকে চিত্ হয়ে পড়ে থাকতে দেখেন। খবর পেয়ে পুলিশ ওই ছাদে গিয়ে মস্তকহীন একটি লাশ দেখে। লাশের পেটে ও হাতে ছিল ধারালো অস্ত্রের আঘাতের চিহ্ন। পরনে ছিল নীল রঙের ট্রাউজার ও কালো গেঞ্জি।
পুলিশ কর্মকর্তারা জানান, লাশের পাশ থেকে একটি আংটি, ভবনের নিচ থেকে একটি কালো জ্যাকেট ও একটি সাদা শার্ট উদ্ধার করা হয়।
পল্টন থানার প্রধান ফটক দিয়ে ঢুকে ডান পাশের রাস্তা দিয়ে অথবা উত্তর পাশে পুলিশ স্টাফ কোয়ার্টার হয়ে ওই ভবনে যাওয়া যায়। ভবনটির মাঝখানে সিঁড়ি। সিঁড়ির এক পাশে ক্যানটিন। ভবনের দুই তলা থেকে প্রতি তলায় মোট ৮৮ জন ট্রাফিক পুলিশ সদস্যের থাকার ব্যবস্থা। সিঁড়ি দিয়ে পঞ্চম তলা পর্যন্ত ওঠা যায়। কিন্তু ছাদে ওঠার জন্য চার কোনা ছোট ফোকর রয়েছে। ফোকরের সঙ্গে সংযুক্ত লোহার মই বেয়ে ছাদে যেতে হয়।
কয়েকজন পুলিশ সদস্য জানান, ভবনে তেমন নিরাপত্তাব্যবস্থা নেই। যে কেউ অনায়াসে ভবনে ঢুকতে পারে। নামে ট্রাফিক ভবন হলেও ডিবি ও বিশেষ শাখার সদস্য, রাজারবাগ পুলিশ লাইনের খেলোয়াড় এবং রাজারবাগ পুলিশের গাড়ি মেরামতের অনেক কর্মী ভবনটিতে থাকেন।
