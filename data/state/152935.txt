
ময়মনসিংহের গফরগাঁও টেকনিক্যাল অ্যান্ড বিএম কলেজটি বন্ধ না করার দাবি জানিয়েছেন এটির শিক্ষক ও শিক্ষার্থীরা। প্রতিষ্ঠানটির ব্যবস্থাপনা কমিটির সভাপতি ও অধ্যক্ষের মধ্যে দ্বন্দ্বের কারণে এ আশঙ্কা তৈরি হয়েছে বলে জানিয়েছেন তাঁরা।কলেজ সূত্রে জানা যায়, কলেজটির ব্যবস্থাপনা কমিটির সভাপতি আমিনুল হক। তাঁর বাবার নাম আবদুল খালেক। তাঁদের দুজনের নামে গড়ে তোলা খালেক-আমিন ফাউন্ডেশন ২০০৪ সালে কলেজটি প্রতিষ্ঠা করে। প্রতিষ্ঠানটি থেকে কারিগরি শিক্ষা বোর্ডের অধীনে উচ্চমাধ্যমিক পর্যায়ে পাঠদান ও পরীক্ষা দেওয়ার অনুমতি রয়েছে। প্রতিষ্ঠার পর কলেজটি এমপিওভুক্ত করার চেষ্টা করা হলেও তা এখনো হয়নি। বর্তমানে কলেজটিতে ১৩০ জন শিক্ষার্থী রয়েছে।শিক্ষার্থী ও শিক্ষকেরা বলেন, কলেজটি এমপিওভুক্ত না হওয়ায় ব্যবস্থাপনা কমিটির সভাপতি ২০১৫ সালে কলেজটি বন্ধ করে দেওয়ার জন্য আইনি প্রক্রিয়া শুরু করেন। সে সময় শিক্ষক ও শিক্ষার্থীদের আন্দোলনের মুখে তিনি এ প্রক্রিয়া থেকে বিরত হন। সম্প্রতি তিনি আবারও কলেজটি বন্ধ করে দিতে কৌশলে অধ্যক্ষ ও শিক্ষকদের চাপ দিচ্ছেন। সম্প্রতি তিনি উপজেলা নির্বাহী কর্মকর্তার (ইউএনও) কাছে একটি লিখিত আবেদন করেছেন। কলেজটি বন্ধ না করার দাবিতে ৭ মে শিক্ষার্থীরা মানববন্ধন করেন।অধ্যক্ষ মুজাহিদুল ইসলাম বলেন, ‘কলেজটি থেকে সর্বশেষ উচ্চমাধ্যমিক পরীক্ষায় ৯৮ ভাগ শিক্ষার্থী উত্তীর্ণ হয়েছে। এ অবস্থায় কলেজটি বন্ধ হলে আমরা পরিবার নিয়ে বিপাকে পড়ব।’আমিনুল হক বলেন, ‘এখন আমি কলেজটি বন্ধ করতে চাইছি না। কলেজের অধ্যক্ষ মুজাহিদুল ইসলাম ব্যবস্থাপনা কমিটির অনুমতি ছাড়া নিজেকে অধ্যক্ষ দাবি করে কার্যক্রম পরিচালনা করছেন। আমি কলেজ থেকে সব অনিয়ম দূর করে সুষ্ঠুভাবে পরিচালনার দাবি জানিয়ে ইউএনওর কাছে আবেদন করেছি।’ইউএনও শামীম রহমান বলেন, আমিনুল হক কলেজের অধ্যক্ষ নিয়োগ অবৈধ দাবি করে কলেজটি বর্তমান জায়গা থেকে অন্যত্র সরিয়ে নেওয়ার জন্য আবেদন করেছেন।
 
