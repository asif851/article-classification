
চাঁদা না দেওয়ায় মুন্সিগঞ্জে মেঘনা নদীর চর কিশোরগঞ্জ এলাকায় বালুবাহী বাল্কহেডের শ্রমিকদের মারধরের প্রতিবাদে নৌযান শ্রমিক ও কর্মচারী ইউনিয়নের ডাকা অনির্দিষ্টকালের ধর্মঘট প্রথম দিন অতিবাহিত হয়েছে। এ উপলক্ষে গতকাল বুধবার প্রায় ১৫ হাজার বাল্কহেড চলাচল বন্ধ রাখা হয়।গত মঙ্গলবার রাতে ধর্মঘট আহ্বান করা হয়। চাঁদাবাজি এবং হামলা ও মারধর ঘটনার বিচারের দাবিতে গতকাল বেলা ১১টার দিকে শহরের লঞ্চঘাট এলাকায় বাল্কহেডের শ্রমিকেরা বিক্ষোভ করেন।মুক্তারপুর নৌ-পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মো. ইউনুছ বলেন, ‘মারধর ও চাঁদাবাজির ঘটনা মেঘনার গজারিয়া এলাকায় বেশি ঘটে। দূর থেকে গিয়ে এগুলো নিয়ন্ত্রণ করা কষ্টসাধ্য। তারপরও আমরা চাঁদাবাজি বন্ধ করতে সর্বাত্মক চেষ্টা করছি।’হামলার শিকার শ্রমিকেরা বলেন, মঙ্গলবার বিকেল চারটার দিকে বালু ব্যবসায়ী ও রিফাত ট্রেডার্সের মালিক ইমাম হোসেনের সন্ত্রাসী বাহিনীর সদস্য রুহুল আমিন, করিম, সুরুজ ও ইয়ামিন দলবলসহ চর কিশোরগঞ্জ এলাকায় নদীতে চলাচলরত বাল্কহেড থেকে চাঁদা দাবি করেন। চাঁদা না দেওয়ায় কাউসার অ্যান্ড নিলয় এন্টারপ্রাইজ নামের বাল্কহেডের চালক তৈয়ব হোসেন (৪০), শ্রমিক সাহাবুদ্দিন (৩০), সোহাগ (৩৫), শফিক (২৮) ও রহমানকে (২৫) ব্যাপক মারধর করা হয়। তাঁদের ঢাকা মেডিকেল কলেজ হাসপাতালসহ বিভিন্ন হাসপাতালে ভর্তি করা হয়েছে।বাংলাদেশ নৌযান শ্রমিক ও কর্মচারী ইউনিয়নের কেন্দ্রীয় যুগ্ম সাধারণ সম্পাদক ও মুন্সিগঞ্জ জেলা সভাপতি তাইজুল ইসলাম বলেন, নদীপথে রিফাত ট্রেডার্সের সন্ত্রাসীরা যেভাবে চাঁদাবাজি করে আসছে, তাতে শ্রমিকেরা নিরাপদে চলাচল করতে পারছেন না। প্রশাসনকে বলার পরও এর প্রতিকার পাওয়া যাচ্ছে না।এ বিষয়ে কথা বলার জন্য ইমাম হোসেনের মুঠোফোনে একাধিকবার যোগাযোগের চেষ্টা করে তা বন্ধ পাওয়া যায়।
