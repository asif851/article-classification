
খুলনার কয়রা উপজেলায় বজ্রপাতে দুই মাদ্রাসাছাত্রীর মৃত্যু হয়েছে। আজ বৃহস্পতিবার বেলা দুইটার দিকে উপজেলার উত্তর বেদকাশী এলাকায় এ ঘটনা ঘটে।
মৃত দুই ছাত্রী পাথরখালী গ্রামের দিদারুল ইসলামের মেয়ে রাবেয়া খাতুন (১৩) ও প্রতিবেশী আতিয়ার রহমান গাজীর মেয়ে রহিমা খাতুন (১৪)। দুজনই উত্তর বেদকাশী হাবিবিয়া দাখিল মাদ্রাসার নবম শ্রেণির ছাত্রী ছিল।
কয়রা থানার ভারপ্রাপ্ত কর্মকর্তা (ওসি) শেখ শমসের আলী জানান, বেলা দুইটার দিকে গুঁড়ি গুঁড়ি বৃষ্টির মধ্যে একটি ছাতা নিয়ে দুজন প্রাইভেট পড়তে বাড়ি থেকে বের হয়েছিল। কিছু দূর গেলেই বজ্রপাতে দুজনই ঘটনাস্থলে মারা যায়। লাশ সুরতহাল করে দাফনের ব্যবস্থা করা হবে বলে তিনি জানান।
