
হবিগঞ্জ পৌরসভায় আওয়ামী লীগের মেয়র প্রার্থী আতাউর রহমান তাঁর নির্বাচনী ইশতেহার ঘোষণা করেছেন। গতকাল শনিবার তিনি হবিগঞ্জ প্রেসক্লাবে সংবাদ সম্মেলন করে এ ঘোষণা দেন।সংবাদ সম্মেলনে আতাউর রহমান পৌরসভা উন্নয়নে তাঁর ইশতেহারের অন্তর্ভুক্ত ১৫টি প্রতিশ্রুতি তুলে ধরেন। এর মধ্যে তিনি পৌর কর বৃদ্ধি না করা, শহরের জলাবদ্ধতা দূর করা, পৌরসভাকে রাজনৈতিক ও দলীয় প্রভাবমুক্ত রাখা, সুপেয় ও বিশুদ্ধ পানি সরবরাহের উদ্যোগ নেওয়া, শহরকে সবুজের সমারোহে পরিণত করা ও শিশুদের চিত্তবিনোদনের জন্য শিশুপার্ক নির্মাণের কথা বলেন। এ ছাড়া তিনি শহরের পুরোনো খোয়াই নদ দখলমুক্ত এবং নারী ও শিশুদের উন্নয়নে কাজ করার প্রতিশ্রুতি দেন।আওয়ামী লীগের এ মেয়র প্রার্থী বলেন, এ পৌরসভায় গত ১০ বছর কোনো উন্নয়ন হয়নি। এ বিষয়ে বাংলাদেশ পৌরসভা উন্নয়ন তহবিল (বিএমডিএফ) এবং নগর পরিচালনা ও অবকাঠামো উন্নতিকরণ প্রকল্পসহ সব প্রকল্পে বর্তমান সরকারের পক্ষ থেকে সহযোগিতার হাত প্রসারিত থাকলেও পৌরসভার বরখাস্ত হওয়া মেয়র ও বিএনপির নেতা জি কে গউছের অসহযোগিতার কারণে তা বাস্তবায়ন করা যায়নি। রাজনৈতিক প্রতিহিংসায় বঞ্চিত হয়েছেন পৌরবাসী।জি কে গউছ কারাগারে থাকায় এ বিষয়ে তাঁর সঙ্গে কথা বলা সম্ভব হয়নি।ইশতেহার ঘোষণাকালে জেলা আওয়ামী লীগের যুগ্ম সম্পাদক লুৎফর রহমান, সাংগঠনিক সম্পাদক মুর্তজা আলী ও মশিউর রহমান শামীম, হবিগঞ্জ পৌর আওয়ামী লীগের সভাপতি নিলাদ্রী শেখর পুরকায়স্থ, সাধারণ সম্পাদক মোতাচ্ছিরুল ইসলাম, আওয়ামী লীগের স্থানীয় নেতা শরীফ উল্লাহ, শেখ শামছুল ইসলাম, আকবর হোসেন প্রমুখ উপস্থিত ছিলেন।
