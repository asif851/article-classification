
মৌলভীবাজার শহরের মনু সেতুর কাছে বধ্যভূমিতে নির্মাণাধীন ‘স্বাধীনতার স্মৃতিস্তম্ভ’-এর কাজ দেড় যুগ পরেও শেষ হয়নি। মুক্তিযোদ্ধা সংসদের জেলা পর্যায়ের নেতারা বলছেন, মুক্তিযুদ্ধবিষয়ক মন্ত্রণালয় অর্থ বরাদ্দ না দেওয়ায় এ কাজ আটকে আছে।জেলা মুক্তিযোদ্ধা সংসদ সূত্রে জানা গেছে, যুদ্ধ শুরু হওয়ার পর পাকিস্তানি বাহিনীর কাছে অবরুদ্ধ হয়ে যায় শহর। চারদিকে ছিল আতঙ্ক ও উদ্বেগ। এর মধ্যে এলাকাবাসী ১৯৭১ সালের ২৮ মার্চ মৌলভীবাজার শহরের মনু সেতু এলাকায় পাকিস্তানি সেনাদের প্রতিরোধ করতে এগিয়ে আসেন। পাকিস্তানি বাহিনীর আধুনিক অস্ত্রের মুখে তাঁদের টিকে থাকা সম্ভব হয়নি। সেদিন পাকিস্তানি বাহিনীর গুলিতে লুন্দুর মিয়া নামের ১২ বছরের এক শিশু মারা যায়। পরে সেনারা পাশের একটি ইটখোলার সাতজন নিরীহ শ্রমিককে হত্যা করে। মনু সেতু এলাকা হয়ে ওঠে পাকিস্তানি বাহিনীর নির্যাতনকেন্দ্র ও বধ্যভূমি।৫ ডিসেম্বর সরেজমিনে দেখা গেছে, অসম্পূর্ণ স্মৃতিস্তম্ভটির ওপরের দিকটি সবুজ কাপড় দিয়ে ঢেকে রাখা হয়েছে। স্তম্ভের ওপর ঢালাইয়ের রড বেরিয়ে আছে। আশপাশে কাঠের টুকরা ও বাঁশ ফেলে রাখা হয়েছে।মুক্তিযোদ্ধা সংসদের জেলা ইউনিট কমান্ডার জামাল উদ্দিন বলেন, বছর দু-এক আগে জেলা প্রশাসকের মাধ্যমে ৬৫ লাখ টাকার একটি প্রকল্প প্রস্তাব মুক্তিযুদ্ধবিষয়ক মন্ত্রণালয়ে পাঠানো হয়েছিল। এখন পর্যন্ত কোনো সাড়া পাওয়া যায়নি।
