
বঙ্গবন্ধু শেখ মুজিবুর রহমানকে নিয়ে কটূক্তি করায় যুক্তরাজ্যপ্রবাসী বিএনপির সিনিয়র ভাইস চেয়ারম্যান তারেক রহমানের বিরুদ্ধে গতকাল সোমবার আরও একটি মামলা হয়েছে। এ নিয়ে তাঁর বিরুদ্ধে গত দুই মাসে ঢাকার মুখ্য মহানগর হাকিম আদালতে চারটি মামলা হলো। 
গতকাল চতুর্থ মামলাটি করেন আওয়ামী লীগের কেন্দ্রীয় উপকমিটির সহসম্পাদক মনির খান। ঢাকা মহানগর হাকিম রেজাউল করিম মামলাটি গ্রহণ করেন। তিনি তারেক রহমানকে আগামী ১০ ডিসেম্বর আদালতে হাজির হতে সমন জারি করেন।
মামলায় বাদী নিজেকে আওয়ামী লীগের সমর্থক ও বঙ্গবন্ধুর আদর্শের সৈনিক বলে উল্লেখ করেন। তিনি অভিযোগ করেন, তারেক রহমান ৭ নভেম্বর বিএনপির যুক্তরাজ্য শাখা আয়োজিত এক আলোচনা সভায় বঙ্গবন্ধুকে কটাক্ষ করে যে বক্তব্য দিয়েছেন, তা হিংসাত্মক, উদ্দেশ্যপ্রণোদিত ও মানহানিকর। তারেক রহমান ওই সভায় জাতির জনক বঙ্গবন্ধু শেখ মুজিবুর রহমানকে ‘পাকবন্ধু’ বলে মন্তব্য করেছিলেন। এ ধরনের বক্তব্য মানহানিকর। এর মাধ্যমে ইতিহাস বিকৃতি করা হয়েছে। যা বিভিন্ন গণমাধ্যমে প্রচার ও প্রকাশিত হয়।
এদিকে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর গতকাল এক বিবৃতিতে তারেক রহমানের বিরুদ্ধে করা এই মামলাকে ‘ষড়যন্ত্রমূলক’ বলে আখ্যায়িত করেন। তিনি মামলা ও সমন প্রত্যাহারের দাবি জানান।
প্রসঙ্গত, বঙ্গবন্ধুকে ‘পাকবন্ধু’ বলায় এর আগে আওয়ামী লীগের সমর্থক একজন আইনজীবী আদালতে মামলা করেন। ওই মামলাটি তদন্ত করে প্রতিবেদন দাখিলের জন্য পুলিশকে নির্দেশ দেন আদালত। এ ছাড়া যুক্তরাজ্যে বিভিন্ন বক্তৃতায় রাষ্ট্রের বিরুদ্ধে অপপ্রচার ও ইতিহাস বিকৃতির অভিযোগে ঢাকার আদালতে আরও দুটি মামলা হয়।
