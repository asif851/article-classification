
রোহিঙ্গাদের ওপর মিয়ানমারের সেনাবাহিনীর নিপীড়নকে জাতিগত নিধন বলে আখ্যায়িত করে নিন্দা জানিয়েছেন ইউরোপীয় ইউনিয়নের মানবিক সহায়তা ও সংকট ব্যবস্থাপনা-বিষয়ক কমিশনার ক্রিস্টোষ স্টেলেনডিয়াস।
আজ মঙ্গলবার তাঁর নেতৃত্বে ইউরোপীয় ইউনিয়নের ১৫ সদস্যের একটি প্রতিনিধিদল কক্সবাজারের উখিয়ার কুতুপালং শরণার্থী শিবির পরিদর্শন করে। এ সময় তিনি শিবিরে এসিএফ পরিচালিত পুষ্টিকেন্দ্র, রোহিঙ্গা শিশু ও প্রসূতি নারীদের জন্য পুষ্টি কার্যক্রম পরিদর্শন করেন। পরে কুতুপালং রোহিঙ্গা শিবিরে শিশুদের পাঠদান পরিদর্শন শেষে বিকেলে সংবাদ সম্মেলন করেন।
সংবাদ সম্মেলনে ক্রিস্টোষ বলেন, নিজ দেশে ফেরার মৌলিক অধিকার আছে রোহিঙ্গাদের। তাই মিয়ানমারকে রোহিঙ্গাদের অবশ্যই ফিরিয়ে নিতে হবে। প্রত্যাবাসন শুরু করতে কাজ করবে ইউরোপীয় ইউনিয়ন। এ সময় রোহিঙ্গাদের প্রতি বাংলাদেশের মানুষ ও সরকারের মহানুভবতার প্রশংসা করে তিনি বলেন, রোহিঙ্গা শিশুদের শিক্ষা ও সুরক্ষায় অর্থ সহায়তা দেবে ইউরোপীয় ইউনিয়ন।
