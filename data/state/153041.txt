
রাজধানীর এলিফ্যান্ট রোডে বিক্ষোভ মিছিল বের করে পুলিশের ওপর আক্রমণ করেছেন জামায়াতে ইসলামীর নেতা-কর্মীরা।আজ সোমবার বেলা দুইটার সময় ইস্টার্ন মল্লিকা শপিং কমপ্লেক্সের সামনে এ ঘটনা ঘটে। মিছিল থেকে তিনজনকে আটক করা হয়েছে।মিছিলকারীদের হামলায় নিউমার্কেট থানার এক উপপরিদর্শকসহ (এসআই) পুলিশের দুই সদস্য আহত হয়েছেন।প্রত্যক্ষদর্শী ব্যক্তিরা জানান, ফাঁসির দণ্ডাদেশ পাওয়া দলীয় নেতা কাদের মোল্লার মুক্তির দাবিতে এলিফ্যান্ট রোডে ইস্টার্ন মল্লিকা শপিং কমপ্লেক্সের সামনে জামায়াতের প্রায় ১৫ জন নেতা-কর্মী মিছিল বের করেন। সেখানে কর্তব্যরত পুলিশ মিছিলকারীদের বাধা দেয়। এ সময় পুলিশের ওপর চড়াও হয়ে তাঁরা ইট-পাটকেল ছুড়তে থাকেন। মিছিলকারীরা নিউমার্কেট থানার এসআই আবদুল হালিম খান ও কনস্টেবল আবদুল কাদেরকে মারধর করেন।মিছিলকারীরা পুলিশের একটি পিকআপ ভ্যানেও হামলা চালান। পুলিশের ধাওয়ায় তাঁরা ছত্রভঙ্গ হয়ে যান। পরে সেখান থেকে তিনজনকে আটক করা হয়।রমনা বিভাগের পুলিশের অতিরিক্ত উপকমিশনার (এডিসি) আনোয়ার হোসেন প্রথম আলো ডটকমকে জানান, তিনজনকে আটক করে নিউমার্কেট থানায় নিয়ে আসা হয়েছে।এডিসি আরও জানান, আটক হওয়া তিনজনের মধ্যে তাসলিম নামে কাফরুল থানার জামায়াতের আমির রয়েছেন। তবে পুলিশের দুই সদস্যের অবস্থা গুরুতর নয়।
 
