

বেসরকারি মুঠোফোন অপারেটর সিটিসেলের বন্ধ তরঙ্গ ও নেটওয়ার্ক কার্যক্রম অবিলম্বে চালু করতে বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) নির্দেশ দিয়েছেন আপিল বিভাগ।
আর আগামী ১৯ নভেম্বরের মধ্যে সিটিসেলকে বিটিআরসির অনুকূলে ১০০ কোটি টাকা জমা করতে বলা হয়েছে। এতে তারা ব্যর্থ হলে তাদের তরঙ্গ ফের বন্ধ করা যাবে।
আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ এই আদেশ দেন।
সিটিসেলের বকেয়ার অঙ্ক নিয়ে বিরোধ নিষ্পত্তির জন্য অধ্যাপক জামিলুর রেজা চৌধুরীর নেতৃত্বে একটি বিশেষ কমিটি গঠন করে দিয়েছেন আপিল বিভাগ। ৩০ দিনের মধ্যে এই বিরোধ নিষ্পত্তি করতে বলা হয়েছে।
বকেয়া পরিশোধ করতে না পারায় গত ২০ অক্টোবর সিটিসেলের তরঙ্গ বরাদ্দ বাতিল ও কার্যক্রম বন্ধ করে দেয় বিটিআরসি।  বিটিআরসির সিদ্ধান্ত স্থগিত বা পুনরায় তরঙ্গ বরাদ্দের নির্দেশনা চেয়ে গত ২৪ অক্টোবর আবেদন করে সিটিসেল। বিষয়টি ৩১ অক্টোবর শুনানির জন্য আপিল বিভাগের নিয়মিত বেঞ্চে পাঠিয়ে দেন চেম্বার বিচারপতি। শুনানি নিয়ে আজ আদেশ দেন আপিল বিভাগ।
আদালতে সিটিসেলের পক্ষে ছিলেন আইনজীবী রোকন উদ্দিন মাহমুদ। সঙ্গে ছিলেন এ এম আমিনুদ্দিন ও মোস্তাফিজুর রহমান খান।
বিটিআরসির পক্ষে ছিলেন অ্যাটর্নি জেনারেল মাহবুবে আলম, শেখ ফজলে নূর তাপস ও খন্দকার রেজা-ই রাব্বি।
পরে সিটিসেলের আইনজীবী মোস্তাফিজুর রহমান খান প্রথম আলোকে বলেন, সিটিসেল যাতে আজই তাদের কার্যক্রম শুরু করতে পারে, সে জন্য বিটিআরসিকে নির্দেশ দেওয়া হয়েছে। বিটিআরসি ইতিমধ্যে যে তরঙ্গ বরাদ্দ বাতিল করেছে, তা প্রত্যাহার করা হয়েছে। ফলে সিটিসেল সচলে আইনগত কোনো বাধা নেই।
আরও পড়ুন: সিটিসেলের আবেদনের ওপর আদেশ বৃহস্পতিবার
বন্ধ হয়ে যাচ্ছে সিটিসেল
