
ইউনিয়ন পরিষদ (ইউপি) নির্বাচনকেন্দ্রিক সহিংসতায় গতকাল সোমবার আরও দুজন প্রাণ হারিয়েছেন। এর মধ্যে মাগুরায় আওয়ামী লীগের দুই পক্ষের সংঘর্ষে একজন ও গাজীপুরে পরাজিত প্রার্থীর সমর্থকদের পিটুনিতে এক ব্যবসায়ী নিহত হয়েছেন।এ ছাড়া আট জেলায় সংঘর্ষে আহত হয়েছে শতাধিক ব্যক্তি। গত রোববার রােত ও গতকাল এসব সংঘর্ষের সময় বাড়িঘরে ভাঙচুর, লুটপাট ও অগ্নিসংযোগ করা হয়।এ নিয়ে সারা দেশে নির্বাচনকেন্দ্রিক সহিংসতায় এ পর্যন্ত ৪৯ জন প্রাণ হারাল।ঢাকার বাইরে প্রথম আলোর নিজস্ব প্রতিবেদক, কার্যালয় ও প্রতিনিধিদের পাঠানো খবর:মাগুরা: জেলার শ্রীপুর উপজেলার গয়েশপুর ইউনিয়নের চর জোকা গ্রামে গতকাল সকালে নির্বাচনোত্তর সহিংসতায় বাবলু শেখকে (৩৫) কুপিয়ে হত্যা করা হয়েছে। এ ঘটনায় আহত হয়েছেন আরও পাঁচজন।পুলিশ বলেছে, ২৩ এপ্রিল অনুষ্ঠিত গয়েশপুর ইউপি নির্বাচনে উপজেলা যুবলীগের সাধারণ সম্পাদক হালিম মোল্লা আওয়ামী লীগের প্রার্থী হিসেবে বিজয়ী হন। দলের বিদ্রোহী প্রার্থী ছিলেন ইউসুফ আলী। পরাজিত ইউসুফ আলীর সমর্থকেরা শরিফুল ইসলামের নেতৃত্বে গতকাল সকালে হালিম মোল্লার সমর্থক বাবলু শেখের বাড়িতে হামলা চালিয়ে তাঁকে কুপিয়ে হত্যা করেন। বাবলু শেখ ও শরিফুল সম্পর্কে চাচাতো ভাই।হত্যাকাণ্ডের খবর ছড়িয়ে পড়লে হালিম মোল্লার সমর্থকেরা প্রতিপক্ষের ৪০টি বাড়ি ভাঙচুর ও লুটপাট করে। পুলিশ পরিস্থিতি নিয়ন্ত্রণে ১০৫টি ফাঁকা গুলি ছোড়ে।মাগুরার জ্যেষ্ঠ সহকারী পুলিশ সুপার (সার্কেল) সুদর্শন রায় বলেন, ঘটনাটি নির্বাচনকেন্দ্রিক হলেও নিহত বাবলুর সঙ্গে চাচাতো ভাই শরিফুলের বিরোধ ছিল।এদিকে রোববার শ্রীপুর সদর ইউনিয়নের ৪ নম্বর ওয়ার্ডে সদস্য পদে বিজয়ী রজব আলী মোল্লা ও পরাজিত নাজির আহমেদ মজুমদারের সমর্থকদের মধ্যে সংঘর্ষে আহত হয় ১৫ জন। এ ঘটনায় চোখে টেঁটাবিদ্ধ উপজেলা ছাত্রলীগের যুগ্ম সাধারণ সম্পাদক খলিলুর রহমানকে ঢাকা মেডিকেল কলেজ হাসপাতালে পাঠানো হয়েছে।গাজীপুর: জেলার শ্রীপুরে গতকাল বেলা ১১টার দিকে ব্যবসায়ী হজরত আলী সরদারকে (৫৫) পিটিয়ে হত্যা করা হয়েছে। গোসিংগা ইউপি নির্বাচনে পরাজিত ও আওয়ামী লীগের বিদ্রোহী প্রার্থী বরকত আলীর সমর্থকদের বিরুদ্ধে এ হত্যার অভিযোগ উঠেছে। হজরত আলী গোসিংগা বাজারে বাঁশের ব্যবসা করতেন।হজরত আলীর বড় ভাই আসাদ আলী সরদার বলেন, নির্বাচনে আওয়ামী লীগ মনোনীত ও বিজয়ী প্রার্থী শাহজাহান সরকারের সমর্থক ছিলেন হজরত আলী। গতকাল বরকত আলীর সমর্থকেরা হজরত আলীকে পিটিয়ে গুরুতর আহত করেন। অজ্ঞান অবস্থায় তাঁকে শ্রীপুর উপজেলা স্বাস্থ্য কমপ্লেক্সে নেওয়ার পর কর্তব্যরত চিকিৎসক তাঁকে মৃত ঘোষণা করেন।শ্রীপুর থানার পরিদর্শক (তদন্ত) মোহাম্মদ আলী জিন্নাহ বলেন, ময়নাতদন্তের জন্য লাশ গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে। প্রতিবেদন পাওয়া গেলে বিস্তারিত বলা যাবে।রাজশাহী: জেলার বাগমারার গণিপুর ও গোয়ালকান্দি ইউনিয়নে আওয়ামী লীগের বিদ্রোহী প্রার্থীর সমর্থকদের হামলায় দলের প্রার্থীদের ২৭ জন সমর্থক আহত হয়েছেন। দুটি নির্বাচনী ক্যাম্পে ভাঙচুর ও অগ্নিসংযোগ করা হয়েছে। পুলিশ অবসরপ্রাপ্ত সেনাসদস্যসহ নয়জনকে আটক করেছে।প্রত্যক্ষদর্শী ব্যক্তিরা বলেন, রোববার রাত নয়টার দিকে গণিপুরের হাসনিপুর বাজারে আওয়ামী লীগের কার্যালয়ে ও এর আশপাশের এলাকায় দলের প্রার্থী এস এম এনামুল হক এবং বিদ্রোহী প্রার্থী হারুন অর রশিদের লোকজনের মধ্যে সংঘর্ষে আহত হয় ১৫ জন। প্রায় একই সময়ে গোয়ালকান্দির চেউখালী মোড়ে আওয়ামী লীগের প্রার্থী আবদুস সালামের নির্বাচনী ক্যাম্পে দলের বিদ্রোহী প্রার্থী আলমগীর সরকারের লোকজন ভাঙচুর করে।ময়মনসিংহ: জেলার নান্দাইল উপজেলার মোয়াজ্জেমপুর ইউনিয়নে আওয়ামী লীগের মনোনীত ও পরাজিত প্রার্থী মুর্শেদ আলী ও তাঁর সমর্থকদের হামলায় রোববার রাতে আহত হয়েছেন নুরুল ইসলাম ও তাঁর ছেলে সুমন মিয়া। নুরুল ইসলাম নির্বাচনে জয়ী ও আওয়ামী লীগের বিদ্রোহী প্রার্থী এ বি সিদ্দিকের পক্ষে কাজ করেন।নুরুল ইসলাম বলেন, কানুরামপুর পশ্চিম বাসস্ট্যান্ডে মুর্শেদ আলী নির্বাচনে পরাজয়ের জন্য তাঁকে দায়ী করে মারধর করেন। তাঁকে বাঁচানোর জন্য ছেলে সুমন এলে তাঁকেও কোপানো হয়।শেরপুর: সদর উপজেলার লছমনপুর ইউনিয়নের কৃষ্ণপুর দক্ষিণপাড়া গ্রামে পরাজিত ইউপি সদস্য পদপ্রার্থী মোস্তফা ফকির ও বিজয়ী ইউপি সদস্য সেলিম মিয়ার সমর্থকদের মধ্যে গতকাল দুপুরে সংঘর্ষে ৩০ জন আহত হয়েছে। পুলিশ তিনজনকে আটক করেছে।খাগড়াছড়ি: পানছড়ির ৫ নম্বর উল্টাছড়ি ইউনিয়ন, ১ নম্বর লোগাং ইউনিয়নে রোববার রাতে দুই পক্ষের সংঘর্ষে আহত হয়েছে ছয়জন। গতকাল ভোররাতে উল্টাছড়ির মধ্যনগর ইউনিয়ন আওয়ামী লীগ ও সহযোগী সংগঠনের কার্যালয়ে আগুন দেওয়া হয়েছে। এর জের ধরে বেলা ১১টার দিকে মধ্যনগর ফুলপুর টিলা ও আশপাশের এলাকায় সহিংসতায় পাঁচজন আহত হয়।কুমিল্লা: ইউপি নির্বাচনকে কেন্দ্র করে রোববার রাতে জেলার চান্দিনা পল্লী বিদ্যুৎ সমিতি কার্যালয়ের সামনের সড়কের একটি বাড়িতে ককটেল বানাতে গিয়ে বিস্ফোরণে তিন যুবক আহত হয়েছেন। এ ঘটনায় চান্দিনা থানায় মামলা হয়েছে।রাজবাড়ী: রোববার রাতে বালিয়াকান্দির ইসলামপুর, জঙ্গল ও বহরপুর ইউনিয়নে নির্বাচন-পরবর্তী সহিংসতায় ১২ জন আহত ও আটটি বসতবাড়ি ভাঙচুর হয়েছে।
