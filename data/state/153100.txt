
ফরিদপুরের মধুখালীতে ভেজাল প্রসাধনসামগ্রী বিক্রির অপরাধে আবদুল্লাহ শেখকে (২৫) ছয় মাসের বিনাশ্রম কারাদণ্ড দিয়েছেন ভ্রাম্যমাণ আদালত। গত রোববার বিকেলে এ আদালত পরিচালনা করেন ইউএনও লুৎফুন্নাহার। আবদুল্লাহ শেখ মধুখালী উপজেলার কামারখালী ইউনিয়নের মছলন্দপুর গ্রামের বাসিন্দা। মধুখালী থানার এসআই সাইফুল আলম জানান, গোপন সংবাদের ভিত্তিতে রোববার বেলা তিনটার দিকে আবদুল্লাহর বাড়িতে অভিযান চালিয়ে ভেজাল ও নকল প্রসাধনসামগ্রী তৈরির সরঞ্জামসহ আবদুল্লাহকে আটক করা হয়। পরে তাঁকে ভ্রাম্যমাণ আদালতে সোপর্দ করা হয়। উদ্ধার করা সরঞ্জাম নষ্ট করে ফেলা হয়।
