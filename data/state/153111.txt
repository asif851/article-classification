
মেহেরপুরের গাংনী পৌরসভা নির্বাচনে মেয়র পদে সাতজন প্রার্থী মনোনয়নপত্র জমা দিয়েছেন। এর মধ্যে দলীয় প্রতীকে চারজন ও স্বতন্ত্র হিসেবে তিনজন মনোনয়নপত্র জমা দিয়েছেন। স্বতন্ত্র তিন প্রার্থীর মধ্যে দুজন স্বামী-স্ত্রী।তাঁরা হলেন জেলা যুবলীগের আহ্বায়ক কমিটির সদস্য আশরাফুল ইসলাম ও তাঁর স্ত্রী গাংনী উপজেলা যুব মহিলা লীগের সভানেত্রী সাহানা ইসলাম ওরফে সান্ত্বনা। আশরাফুল ইসলামের নাম তৃণমূল থেকে ভোটের মাধ্যমে নির্ধারিত হয়ে জেলা কমিটির সিদ্ধান্তে কেন্দ্রে পাঠানো হয়েছিল। কেন্দ্র তাঁকে মনোনয়ন দেয়নি। সেখানে বর্তমান মেয়র আহম্মেদ আলী দলীয় মনোনয়ন পান।আশরাফুল ইসলাম সাংবাদিকদের বলেন, ‘দলীয় মনোনয়ন না পেয়ে নাগরিক কমিটির ব্যানারে নির্বাচনে প্রতিদ্বন্দ্বিতা করছি।’গাংনী উপজেলা যুব মহিলা লীগের সভানেত্রী শাহানা ইসলাম বলেন, নারীদের পাশে থাকার জন্য তিনি নির্বাচন করছেন। আর জনগণ যাঁকে পছন্দ করবেন, তিনিই নির্বাচিত হবেন।
