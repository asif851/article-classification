
প্রথম শ্রেণিতে ভর্তি হয়ে নতুন বছরের শুরুর দিন গত বৃহস্পতিবার বই নিয়েছিল শিশুটি। মাঝখানে শুক্রবার সাপ্তাহিক বন্ধ। গতকাল শনিবার জীবনের প্রথম ক্লাস করার জন্য বিদ্যালয়ে যাচ্ছিল। কিন্তু ক্লাসে আর বসা হয়নি। বিদ্যালয় থেকে মাত্র পাঁচ গজ দূরে থাকতে বাসের চাপায় প্রাণ গেল ছোট্ট শিশুটির।ওই শিশুর নাম মো. মেহেরাব হোসেন (৬)। গতকাল সকাল সাড়ে নয়টার দিকে ঢাকা-খুলনা মহাসড়কে ফরিদপুরের নগরকান্দা উপজেলার ডাঙ্গি ইউনিয়নের শ্রীঙ্গাল নামক জায়গায় এ ঘটনা ঘটে। বিদ্যালয়ে আসার পথে রাস্তা পার হওয়ার সময় ফরিদপুর থেকে টেকেরহাটগামী দিশারী পরিবহনের একটি বাসের নিচে চাপা পড়ে ঘটনাস্থলেই তার মৃত্যু হয়।মেহেরাব হোসেন ডাঙ্গি ইউনিয়নের বাশাগাড়ি গ্রামের আসমত মুন্সীর ছেলে। আসমত মুন্সী সিঙ্গাপুরপ্রবাসী। দুই ছেলে মো. মেহেদী হাসান (১১) ও মেহেরাবকে নিয়ে বাশাগাড়িতে থাকেন আসমতের স্ত্রী রেহানা বেগম। বিদ্যালয়ের প্রধান শিক্ষক তাহেরা খান জানান, বৃহস্পতিবার শিশুটি নতুন বই নিয়ে বাড়ি যায়। গতকাল ক্লাস করার জন্য স্কুলে আসার পথে সে দুর্ঘটনার শিকার হয়।এলাকাবাসী জানান, দুর্ঘটনার পর বাসটি দ্রুত চলে যায়। এ ঘটনায় বিক্ষুব্ধ হয়ে ওঠে ওই বিদ্যালয়ের শিক্ষার্থীসহ এলাকাবাসী। তারা মহাসড়ক অবরোধ করে বিক্ষোভ করে এবং গতিরোধক নির্মাণের দাবি জানায়। এ সময় বিক্ষোভকারীরা কয়েকটি টেম্পো ভাঙচুর করে। পরে নগরকান্দার নির্বাহী কর্মকর্তা (ইউএনও) মো. আবদুল আজিজ, উপজেলা শিক্ষা কর্মকর্তা মো. রফিকুল ইসলামসহ পুলিশের কর্মকর্তারা ঘটনাস্থলে এসে গতিরোধক নির্মাণের আশ্বাস দিলে বেলা একটার দিকে বিক্ষোভকারীরা অবরোধ তুলে নেয়।নগরকান্দা থানার ভারপ্রাপ্ত কর্মকর্তা (ওসি) মো. আফসারউদ্দিন বলেন, বাসটি শনাক্ত করা গেছে। এ ঘটনায় আইনি পদক্ষেপ নেওয়া হবে।একই দিন গোপালগঞ্জে তেলবাহী লরির চাকায় পিষ্ট হয়ে মোটরসাইকেল আরোহী মাহাতাব সিকদার (৩৩) নিহত হন। দুপুর ১২টার দিকে গোপালগঞ্জ-কোটালীপাড়া আঞ্চলিক সড়কের গোপালগঞ্জ সদর উপজেলার গোলাবাড়িয়া সেতুর ওপর এ দুর্ঘটনা ঘটে। গোপালগঞ্জ সদর থানার পরিদর্শক (তদন্ত) সেলিম রেজা বলেন, এ ঘটনায় থানায় মামলার প্রস্ততি চলছে।
