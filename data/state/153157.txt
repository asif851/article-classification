
ভুয়া প্রশ্নপত্র বিক্রির অভিযোগে দুই যুবককে গ্রেপ্তার করেছে র‍্যাব-১৩-এর দিনাজপুরের একটি দল। আজ বুধবার দুপুর ও মঙ্গলবার রাতে তাঁদের গ্রেপ্তার করা হয়।
আটক যুবকেরা হলেন দিনাজপুরের বোচাগঞ্জ উপজেলার নেহালগাঁও গ্রামের সোহেল রানা (২৩) এবং ঠাকুরগাঁও পৌর শহরের ২ নম্বর ওয়ার্ডের সাগর ইসলাম (১৯)।
র‍্যাব দিনাজপুর ক্যাম্পের কোম্পানি কমান্ডার মেজর তালুকদার নাজমুছ সাকিব প্রথম আলোকে বলেন, আটক যুবকেরা বিভিন্ন সামাজিক যোগাযোগমাধ্যমে টাকার বিনিময়ে চলমান এইচএসসি পরীক্ষার ভুয়া প্রশ্নপত্র বিক্রি করছিল। অভিযোগ পেয়ে আজ বুধবার দুপুরে সোহেল রানাকে এবং গত মঙ্গলবার দিবাগত রাতে সাগর ইসলামকে নিজ বাড়ি থেকে আলামতসহ গ্রেপ্তার করা হয়।
তালুকদার নাজমুছ সাকিব বলেন, এ ঘটনায় র‍্যাব মামলা করে সোহেলকে বোচাগঞ্জ এবং সাগরকে ঠাকুরগাঁও থানায় সোপর্দ করে।
 
