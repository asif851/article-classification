
মাগুরার শালিখা উপজেলার শতখালি ইউনিয়ন জামায়াতের সাধারণ সম্পাদক আতিয়ার রহমানকে গতকাল মঙ্গলবার গ্রেপ্তার করেছে পুলিশ৷ একই দিন ঝালকাঠি শহরের বাসন্ডা এলাকার একটি বাড়ি থেকে ছাত্রশিবিরের পাঁচ কর্মীকে গ্রেপ্তার করা হয়েছে৷ পুলিশের ভাষ্যমতে, জামায়াত নেতা আতিয়ার রহমানকে (৪০) গতকাল বেলা সাড়ে ১১টার দিকে পুলিশ শতখালি গ্রাম থেকে গ্রেপ্তার করে৷শালিখা থানার ভারপ্রাপ্ত কর্মকর্তা (ওসি) বিপ্লব কুমার নাথ দাবি করেন, আতিয়ার রহমানের বিরুদ্ধে নাশকতা সৃষ্টি ও পুলিশের ওপর হামলা চালানোর অভিযোগে পাঁচটি মামলা রয়েছে৷ এসব মামলায় তাঁকে গ্রেপ্তার করা হয়েছে৷ ঝালকাঠি থানা সূত্রে জানা গেছে, গতকাল বেলা দুইটার দিকে একদল পুলিশ বাসন্ডা গ্রামের মাওলানা জাকির হোসেনের বাড়িতে অভিযান চালিয়ে শিবিরের পাঁচ কর্মীকে গ্রেপ্তার করে। এ সময় ওই বাড়ি থেকে সাতটি ইসলামি জিহাদি বইও জব্দ করা হয়৷ গ্রেপ্তার হওয়া পাঁচজন হলেন ইমরান হোসেন, এনামুল হক, হাবিবুর রহমান, নিজাম উদ্দীন ও তৌহিদ হোসেন৷ এঁদের মধ্যে প্রথম চারজন নেছারাবাদ কামিল মাদ্রাসার ইসলামিক স্টাডিজ ও আল-কোরআন বিভাগের স্নাতক (সম্মান) প্রথম বর্ষের ছাত্র৷ অপর জন শহরের ইসলামি সিনিয়র ফাজিল মাদ্রাসা থেকে এ বছর দাখিল পাস করেছে৷ঝালকাঠি সদর থানার ভারপ্রাপ্ত কর্মকর্তা শীলমণি চাকমা জানান, শিবিরের পাঁচ কর্মীকে গতকাল বিকেলে ৫৪ ধারায় গ্রেপ্তার দেখিয়ে আদালতে পাঠানো হয়। আদালত তাঁদের কারাগারে পাঠিয়েছেন৷গ্রেপ্তার হওয়া ইমরান হোসেন বলেন, ‘আমরা ওই বাড়িতে তৌহিদ হোসেনের কাছে শুদ্ধভাবে কোরআন শরিফ পড়ার তালিম নিচ্ছিলাম৷ হঠাৎ পুলিশ সেখান থেকে আমাদের ধরে থানায় নিয়ে আসে।’
