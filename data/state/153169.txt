
ফেনীর ফুলগাজীতে ইউনিয়ন পরিষদ (ইউপি) নির্বাচনে বিএনপির দলীয় নেতা-কর্মীদের মনোনয়নপত্র সংগ্রহে বাধা দেওয়ার অভিযোগ পাওয়া গেছে। চেয়ারম্যান পদের জন্য দুটি মনোনয়নপত্র বিতরণের অভিযোগে গত মঙ্গলবার সন্ধ্যায় উপজেলা নির্বাচন কার্যালয়ে হামলা-ভাঙচুর ও কর্মকর্তা-কর্মচারীকে লাঞ্ছিত করা হয়েছে।বিএনপির কেন্দ্রীয় নেত্রী ও সাবেক সাংসদ রেহানা আক্তার ওরফে রানু অভিযোগ করেন, ফুলগাজীতে সরকারি দল আওয়ামী লীগ ও এর সহযোগী সংগঠনের নেতা-কর্মীরা আসন্ন ইউপি নির্বাচনে বিএনপির নেতা-কর্মীদের মনোনয়নপত্র সংগ্রহে বাধা দিচ্ছেন। তাঁরা আওয়ামী লীগ-সমর্থিত প্রার্থী ছাড়া অন্য কাউকে মনোনয়নপত্র না দিতে নির্বাচন কর্মকর্তা-কর্মচারীকে চাপ সৃষ্টি করছেন। বিএনপি-সমর্থিত দুজন চেয়ারম্যান প্রার্থী (তাঁরা বর্তমানেও ইউপি চেয়ারম্যান) মনোনয়নপত্র সংগ্রহ করার পর তাঁদের বাড়িতে গিয়ে সেগুলো ফেরত চাইছেন। ফলে তাঁরা এখন ভয়ে বাড়িছাড়া।এলাকাবাসী ও প্রত্যক্ষদর্শীর ভাষ্যমতে, গতকাল বুধবারও আওয়ামী লীগ ও এর সহযোগী সংগঠনের নেতা-কর্মীরা উপজেলা নির্বাচন অফিসের বাইরে অবস্থান করেন। এতে এলাকায় ভীতিকর পরিবেশ সৃষ্টি হয়। ভয়ে জেলা ও উপজেলা নির্বাচন কর্মকর্তা-কর্মচারীরা মুখ খুলতে নারাজ।উপজেলা বিএনপির সভাপতি মো. শাহজাহান মজুমদারকে একাধিকবার মুঠোফোনে কথা বলার চেষ্টা করেও পাওয়া যায়নি।ফুলগাজী সদর ইউপি চেয়ারম্যান ও স্থানীয় বিএনপির নেতা আবুল হোসেনের একজন ঘনিষ্ঠ আত্মীয় নাম প্রকাশ না করার শর্তে বলেন, আওয়ামী লীগ ও সহযোগী সংগঠনের কয়েকজন নেতা-কর্মী চেয়ারম্যান আবুল হোসেনের বাড়িতে গিয়ে তাঁকে খোঁজাখুঁজি করেন এবং নির্বাচন কার্যালয় থেকে সংগৃহীত মনোনয়নপত্র ফেরত দাবি করেন। এ ছাড়া তাঁকে নির্বাচন না করতে নিষেধ করে আসেন। তিনি তখন বাড়িতে ছিলেন না।এ প্রসঙ্গে জানতে চাইলে চেয়ারম্যান আবুল হোসেন প্রথম আলোকে বলেন, যত বাধাই আসুক, তিনি অবশ্যই নির্বাচনে অংশগ্রহণ করবেন। উপজেলা নির্বাচন কর্মকর্তা মো. শেখ ফরিদকে মুঠোফোনে এ প্রসঙ্গে জানতে চাইলে তিনি কোনো কথা বলতে রাজি হননি। উপজেলা আওয়ামী লীগের সাধারণ সম্পাদক ও উপজেলা পরিষদের চেয়ারম্যান আবদুল আলিম দাবি করেন, বিএনপির অভিযোগ সত্য নয়। তিনি বলেন, পরাজয়ের ভয়ে তাঁরা আগেভাগে মিথ্যা প্রচারণা শুরু করেছেন।
