
জামায়াতে ইসলামীর নায়েবে আমির দেলাওয়ার হোসাইন সাঈদীর দণ্ডাদেশের বিরুদ্ধে আপিল শুনানিতে দুই বিচারপতিকে বিরত রাখতে করা আবেদন খারিজ করে দিয়েছেন আপিল বিভাগ।
আজ বৃহস্পতিবার প্রধান বিচারপতি মো. মোজাম্মেল হোসেনের নেতৃত্বাধীন তিন বিচারপতির বেঞ্চ এ আদেশ দেন। বেঞ্চের অপর সদস্যরা হলেন বিচারপতি ওয়াহহাব মিঞা ও বিচারপতি হাসান ফয়েজ সিদ্দিকী।
বিচারকাজ থেকে যে দুই বিচারপতিকে বিরত রাখতে আবেদন করা হয়েছে ওই দুজন হলেন বিচারপতি সুরেন্দ্র কুমার সিনহা ও বিচারপতি এ এইচ এম শামসুদ্দিন চৌধুরী।
প্রধান বিচারপতির নেতৃত্বাধীন পাঁচ বিচারপতির (ওয়াহহাব মিঞা ও বিচারপতি হাসান ফয়েজ সিদ্দিকী, সুরেন্দ্র কুমার সিনহা ও এ এইচ এম শামসুদ্দিন চৌধুরী) বেঞ্চে সাঈদীর দণ্ডাদেশের বিরুদ্ধে আপিলের ওপর শুনানি চলছে। এ অবস্থায় ন্যায় বিচার না পাওয়ার আশঙ্কায় গতকাল বুধবার দুই বিচারপতিকে বিচারকাজ থেকে বিরত রাখতে পৃথক আবেদন করেন সাঈদী।
আজ সকালে এই আবেদন উপস্থাপন করেন সাঈদীর আইনজীবী আবদুর রাজ্জাক। এরপর পাঁচ বিচারপতি এজলাস ত্যাগ করেন। এরপর যে দুজন বিচারপতিকে বিরত রাখার আবেদন করা হয়েছে তাঁদের ছাড়া অন্য তিন বিচারপতি এজলাসে আসেন এবং আবেদন খারিজ করে দেন।
পরে আবারও পাঁচ বিচারপতির বেঞ্চ তৃতীয় দিনের মতো শুনানি গ্রহণ শুরু করেন। শুনানিতে সাঈদীর পক্ষে আইনজীবী এস এম শাহজাহান ট্রাইব্যুনালের দেওয়া রায় উপস্থাপন করেন।
এ সময় রাষ্ট্রপক্ষে অ্যাটর্নি জেনারেল মাহবুবে আলম, অতিরিক্ত অ্যাটর্নি জেনারেল এম কে রহমান এবং সাঈদীর পক্ষে আবদুর রাজ্জাক ও তানভীর আহমেদ আল আমিন উপস্থিত ছিলেন। বেলা ১১টা পর্যন্ত বিচারকাজ চলার পর এক ঘণ্টা বিরতিতে যান আদালত। দুপুর ১২টার পর আবার বিচারকাজ শুরু হওয়ার কথা রয়েছে।
অতিরিক্ত অ্যাটর্নি জেনারেল এম কে রহমান প্রথম আলা ডটকমকে বলেন, দুই বিচারপতিকে বিচারকাজ থেকে বিরত রাখার জন্য দণ্ডিত সাঈদীর আবেদন খারিজ করে দিয়েছেন আপিল বিভাগ।
