
নির্দিষ্ট সময়ে সম্পদ বিবরণী জমা না দেওয়ায় বিএনপির সিনিয়র ভাইস প্রেসিডেন্ট তারেক রহমানের শাশুড়ি সৈয়দা ইকবাল মান্দ বানুর বিরুদ্ধে মামলা করেছে দুর্নীতি দমন কমিশন (দুদক)।
আজ বৃহস্পতিবার সন্ধ্যায় দুদকের উপপরিচালক আর কে মজুমদার বাদী হয়ে রমনা থানায় মামলাটি দায়ের করেন। মামলার বিষয়টি নিশ্চিত করে থানার উপপরিদর্শক (এসআই) আলম মিয়া জানান, মামলার নম্বর ৫২।
গতকাল বুধবার সৈয়দা ইকবাল মান্দ বানুর পক্ষে তাঁর আইনজীবী বিএনপির কেন্দ্রীয় কমিটির মানবাধিকারবিষয়ক সম্পাদক নাসির উদ্দিন, নির্বাহী সদস্য জাকির হোসেন ভুঁইয়া ও ফারহানা বেগম আবার সম্পদের নোটিশ পাঠানোর আবেদনের জন্য ৩০ দিন সময় চেয়েছিলেন। তবে দুদকের পক্ষ থেকে কমিশনার (তদন্ত) মো. শাহাব উদ্দিন বলেন, কমিশন মামলা অনুমোদন দেওয়ার পর মামলা থেকে পেছানোর কোনো সুযোগ নেই।
সম্প্রতি কমিশনের নিয়মিত বৈঠকে তারেক রহমানের শাশুড়ির বিরুদ্ধে মামলা করার অনুমোদন দেয় কমিশন। সম্পদ বিবরণীর নোটিশ জারির পর কমিশনে নির্দিষ্ট সময়ে সম্পদের হিসাব দাখিল না করার অপরাধে তার বিরুদ্ধে নন-সাবমিশন মামলার অনুমোদন দেওয়া হয়।
এজাহারে বলা হয়েছে, ২০১২ সালের ২৫ জানুয়ারি ইকবাল মান্দ বানু বরাবর সম্পদ বিবরণী দাখিলের একটি নোটিশ পাঠায় দুদক। তাঁর পক্ষে নোটিশটি গ্রহণ করেন বাড়ির তত্ত্বাবধায়ক জাকির হোসেন। পরে ওই নোটিশের বিরুদ্ধে সুপ্রিম কোর্টের হাইকোর্ট বিভাগে ইকবাল মান্দ বানুর পক্ষে একটি রিট পিটিশন দায়ের করা হয়। এর পরিপ্রেক্ষিতে আদালত দুদকের কার্যক্রম স্থগিত করেন। এরপর কমিশনের পক্ষে আপিল বিভাগের চেম্বার জজ বরাবর লিভ টু আপিল দায়ের করা হলে হাইকোর্টের স্থগিতাদেশটি স্থগিত করেন আপিল বিভাগ। সুতরাং, ইকবাল মান্দ বানুর বরাবরে পাঠানো নোটিশটি বহাল রয়েছে।
