
স্থানীয় সরকার, পল্লী উন্নয়ন ও সমবায় প্রতিমন্ত্রী জাহাঙ্গীর কবির নানক বিরোধীদলীয় নেত্রী খালেদা জিয়াকে আগামী ৩ জুন সংসদে যোগ দিয়ে সংলাপের আহ্বান জানিয়েছেন। ওই দিন জাতীয় সংসদের বাজেট অধিবেশন বসবে।ঢাকা বিশ্ববিদ্যালয়ের টিএসসি মিলনায়তনে আওয়ামী লীগের সভানেত্রী শেখ হাসিনার ৩২তম স্বদেশ প্রত্যাবর্তন দিবসের আলোচনা সভায় প্রধান অতিথির বক্তব্যে নানক এ কথা বলেন।বাংলাদেশ ছাত্রলীগ আয়োজিত এই আলোচনা সভায় বক্তব্য দেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, সাংসদ বেবী মওদুদ, বিটিভির মহাপরিচলাক ম হামিদ প্রমুখ।ছাত্রলীগের সভাপতি এইচ এম বদিউজ্জামান সোহাগের সভাপতিত্বে সভায় আওয়ামী লীগের যুগ্ম সাধারণ সম্পাদক জাহাঙ্গীর কবির নানক বলেন, ‘পল্টন কিংবা অন্য কোনো স্থানে নয়, সংলাপ চাইলে সেটি হতে হবে জাতীয় সংসদে। সেখানে যদি কোনো প্রস্তাব থাকে, তাহলে আলোচনা হতে পারে।’
গণতন্ত্রের বিরুদ্ধে ষড়যন্ত্র মোকাবিলায় ছাত্রসমাজকে সতর্ক থাকার পরামর্শ দিয়ে নানক বলেন, নির্বাচন নিয়ে সংবিধানের বাইরে যাওয়ার কোনো উপায় নেই। আগামী সংসদ নির্বাচন সংবিধানসম্মতভাবেই হবে।
