
নির্বাচন কমিশন সচিবালয় ভোটের পূর্ণাঙ্গ তথ্য প্রকাশ করেছে। জানা গেছে, চূড়ান্ত হিসাব অনুযায়ী সারা দেশের ১৩৯টি আসনে গড়ে ৪০ দশমিক ৫৬ শতাংশ ভোট পড়েছে।
কমিশনের তথ্যমতে, এসব আসনে মোট ভোটার চার কোটি ১৫ লাখ ২১ হাজার ৩৭১। তাঁদের মধ্যে ভোট দিয়েছেন এক কোটি ৬৫ লাখ ৩৫ হাজার ৯৪৪ জন।
দশম জাতীয় সংসদ নির্বাচনে ক্ষমতাসীন আওয়ামী লীগ নিরঙ্কুশ সংখ্যাগরিষ্ঠতা পেয়েছে। আটটি স্থগিত আসন বাদে ২৯২টি আসনের মধ্যে তারা পেয়েছে ২৩২টি আসন। এ ছাড়া জাতীয় পার্টি ৩৩, ওয়ার্কার্স পার্টি ছয়, জাতীয় সমাজতান্ত্রিক দল (জাসদ) পাঁচ ও জাতীয় পার্টি (জেপি), তরীকত ফেডারেশন ও বিএনএফ একটি করে আসন পেয়েছে। আর ১৩টি আসনে স্বতন্ত্র প্রার্থীরা বিজয়ী হয়েছেন।
নবম সংসদে আওয়ামী লীগ পেয়েছিল ২৩০টি আসন। জাতীয় পার্টি ২৭, জাসদ তিন, ওয়ার্কার্স পার্টি দুই ও স্বতন্ত্র প্রার্থীরা চারটি আসন পেয়েছিলেন। 
