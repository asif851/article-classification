
চট্টগ্রামের সীতাকুণ্ডে ট্রেনের ধাক্কায় মিজানুর রহমান (২২) নামের এক তরুণ নিহত হয়েছেন। আজ শুক্রবার বিকেলে উপজেলার বারআউলিয়া এলাকায় মুঠোফোন থেকে কানে হেডফোন লাগিয়ে গান শুনতে শুনতে রেললাইনের ওপর দিয়ে হেঁটে যাওয়ার সময় এ দুর্ঘটনা ঘটে।
নিহত মিজান উপজেলার ভাটিয়ারী ইউনিয়নের বিএমএ গেট এলাকার মুনশিবাড়ির আবদুল আজিজের ছেলে।
স্থানীয় ইউনিয়ন পরিষদের (ইউপি) সদস্য নেছার উদ্দিন প্রথম আলোকে বলেন, মিজান আজ তাঁর শ্বশুরবাড়ি বারআউলিয়া এলাকায় বেড়াতে আসেন। খাওয়াদাওয়া শেষে বিকেলে তিনি ডংব্যাং টেক্সটাইল এলাকায় রেললাইন ধরে হাঁটছিলেন। এ সময় তিনি কানে হেডফোন লাগিয়ে গান শুনছিলেন। ট্রেন হুইসেল (সংকেত) দিলেও তিনি তা শুনতে পাননি। পরে ট্রেনটির ধাক্কায় ঘটনাস্থলে তিনি নিহত হন।
রেল পুলিশের সীতাকুণ্ড ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মো. সাইফুল ইসলাম প্রথম আলোকে বলেন, এ ব্যাপারে সীতাকুণ্ড থানা থেকে তাঁকে জানানো হয়েছে। কিন্তু সংশ্লিষ্ট রেলস্টেশন থেকে কোনো মেমো পাঠানো হয়নি। তাই বিষয়টি চট্টগ্রাম রেলওয়ে থানায় তিনি অবহিত করেছেন।
