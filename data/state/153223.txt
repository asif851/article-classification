
মায়ের দেখাশোনা না করার অভিযোগে ৯০ বছরের মরিয়ম নেছার ছেলে মোখলেছ আমিনকে (৬০) গ্রেপ্তার করেছে পুলিশ। আজ মঙ্গলবার দুপুরে তাঁকে আদালতের মাধ্যমে কারাগারে পাঠানো হয়েছে।
ময়মনসিংহের ফুলবাড়িয়া উপজেলার তেজপাটুলি গ্রামের মরিয়ম নেছা। তাঁর তিন ছেলে ও দুই মেয়ে। কিন্তু সন্তানেরা তাঁর দেখভাল করেন না বলে অভিযোগ। কিছুদিন ধরে ভিক্ষা করে চলেছেন। এরপর আশ্রয় হয় এক ছেলের গোয়ালঘরে। কয়েক দিন আগে রাতের অন্ধকারে তাঁর একটি পায়ে শিয়ালে এসে কামড়ে দেয়। তবু ছেলেমেয়েরা তাঁর পাশে আসেননি। তাঁর চিকিৎসাও হয়নি। কাঁথা মুড়ি দিয়ে পড়ে ছিলেন। এ খবর সামাজিক যোগাযোগমাধ্যম ফেসবুকে ভাইরাল হয়। আর এখন তাঁর পাশে এসে দাঁড়িয়েছেন একাধিক সাংসদ ও উপজেলা নির্বাহী কর্মকর্তা (ইউএনও)।
মরিয়মের এমন করুণ কাহিনি নিয়ে গত রোববার দুপুরে সামাজিক যোগাযোগমাধ্যম ফেসবুকে ছবিসহ পোস্ট দেন ফুলবাড়িয়ার কয়েকজন সংবাদকর্মী। ওই দিনই ফেসবুকে ভাইরাল হয়।
গতকাল সকাল নয়টায় ইউএনও লীরা তরফদার যান মরিয়মকে দেখতে। তাঁর উদ্যোগে প্রথমে উপজেলা স্বাস্থ্য কমপ্লেক্সে নেওয়া হয়। সেখানে প্রাথমিক চিকিৎসা দিয়ে পরে তাঁকে ময়মনসিংহ মেডিকেল কলেজ হাসপাতালে ভর্তি করা হয়।  ফুলবাড়িয়া থানার ভারপ্রাপ্ত কর্মকর্তা (ওসি) শেখ কবিরুল ইসলাম বলেন, মরিয়মের ছেলেদের মধ্যে মোখলেছ বাড়িতে থাকতেন। মায়ের প্রতি তাঁর অবহেলার এই ন্যক্কারজনক খবর জানাজানির পর তিনি জনরোষে পড়েন। এ ছাড়া সন্তান হিসেবে মায়ের প্রতি অবহেলার কারণে ১৫১ ধারায় পুলিশ বাদী হয়ে তাঁর বিরুদ্ধে মামলা করে। তাঁকে গ্রেপ্তারের পর আদালতের মাধ্যমে কারাগারে পাঠানো হয়েছে।অারও পড়ুন : রক্ষা পেলেন অসহায় বৃদ্ধা
