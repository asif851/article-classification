
বিএনপির সিনিয়র ভাইস চেয়ারম্যান তারেক রহমানের বিরুদ্ধে বগুড়া, চট্টগ্রাম, সুনামগঞ্জ, মাগুরা ও কিশোরগঞ্জে মামলা হয়েছে। বঙ্গবন্ধু শেখ মুজিবুর রহমানকে নিয়ে কটূক্তি করায় আজ রোববার পৃথক ছয়টি মামলা করা হয়। আমাদের নিজস্ব প্রতিবেদক ও প্রতিনিধিদের পাঠানো খবর।
বগুড়া: বঙ্গবন্ধু শেখ মুজিবুর রহমানকে ‘রাজাকার’ মন্তব্য করায় বগুড়ার আদালতে তারেক রহমানের বিরুদ্ধে ১০০ কোটি টাকা ক্ষতিপূরণ চেয়ে মামলা করা হয়েছে। বগুড়ার জ্যেষ্ঠ বিচারিক হাকিম-২ আদালতে মামলাটি করেন জেলা ছাত্রলীগের সাধারণ সম্পাদক মাশরাফি হিরো। আদালতের বিচারক ফেরদৌস ওয়াহিদ মামলাটি গ্রহণ করেন। মামলাটি তদন্ত করে ১০ দিনের মধ্যে প্রতিবেদন দাখিলের জন্য বগুড়া সদর থানার ভারপ্রাপ্ত কর্মকর্তাকে (ওসি) নির্দেশ দেন।বগুড়া জেলা বিএনপির সাধারণ সম্পাদক জয়নাল আবেদীন প্রথম আলোকে বলেন, ‘রাজনৈতিক উদ্দেশ্যে তারেক রহমানের বিরুদ্ধে এ মামলা করা হয়েছে।’
চট্টগ্রাম: বঙ্গবন্ধু শেখ মুজিবুর রহমান ও বাংলাদেশের মুক্তিযুদ্ধ নিয়ে কটূক্তি করার অভিযোগে তারেক রহমানের বিরুদ্ধে চট্টগ্রামে রাষ্ট্রদ্রোহের অভিযোগে একটি নালিশি মামলা হয়েছে।আজ চট্টগ্রাম মুখ্য মহানগর হাকিম মশিউর রহমান চৌধুরীর আদালতে মামলাটি করেন জেলার বাঁশখালী উপজেলা ছাত্রলীগের সাবেক সাধারণ সম্পাদক শিহাবুল হক।পরে আদালত অভিযোগ আমলে নিয়ে নগরের কোতোয়ালি থানার ভারপ্রাপ্ত কর্মকর্তাকে (ওসি) ১০ দিনের মধ্যে প্রতিবেদন দিতে আদেশ দেন।
সুনামগঞ্জ: তারেক রহমানের বিরুদ্ধে আজ সুনামগঞ্জ রাষ্ট্রদ্রোহের অভিযোগে মামলা হয়েছে। সুনামগঞ্জ জেলা ছাত্রলীগের সভাপতি ফজলে রাব্বী সরণ বিচারিক হাকিম শ্যাম কান্ত সিংহার আদালতে এই মামলা করেন। আদালত অভিযোগ আমলে নিয়ে প্রয়োজনীয় কাগজপত্র (ফিরিস্তি) দাখিল সাপেক্ষে আসামির বিরুদ্ধে সমন জারির আদেশ দেন।পরে ছাত্রলীগের নেতা-কর্মীরা শহরে বিক্ষোভ করেন এবং শহরের ট্রাফিক পয়েন্ট এলাকায় তারেক রহমানের কুশপুত্তলিকা দাহ করে সেখানে সমাবেশ করেন।
মাগুরা: বঙ্গবন্ধু শেখ মুজিবুর রহমানকে ‘রাজাকার’ মন্তব্য করায় মাগুরায় তারেক রহমানের বিরুদ্ধে মামলা হয়েছে।মাগুরা জ্যেষ্ঠ বিচারিক হাকিম আদালতে আজ মামলাটি করেন মাগুরা জেলা ছাত্রলীগের সভাপতি শেখ রেজাউল ইসলাম। হাকিম ইয়াসমিন বেগম আসামির বিরুদ্ধে সমন জারি করেছেন। আগামী ২৪ জানুয়ারি মামলার পরবর্তী দিন নির্ধারণ করা হয়েছে। মামলায় রাষ্ট্রদ্রোহ ও মানহানির অভিযোগ আনা হয়।
কিশোরগঞ্জ: বঙ্গবন্ধু শেখ মুজিবুর রহমানকে নিয়ে কটূক্তি করায় তারেক রহমানের বিরুদ্ধে কিশোরগঞ্জে দুটি মামলা হয়েছে।আজ দুপুরে জেলা ছাত্রলীগের সভাপতি শফিকুল গণি বাদী হয়ে কিশোরগঞ্জ ১ নম্বর আমল গ্রহণকারী জুডিশিয়াল ম্যাজিস্ট্রেট আদালতে রাষ্ট্রদ্রোহ ও মানহানির ধারায় এ দুটি মামলা করেন। একই ঘটনার প্রতিবাদে বিক্ষোভ ও তারেক রহমানের কুশপুত্তলিকা দাহ করেছে জেলা ছাত্রলীগ।
এ ছাড়া বঙ্গবন্ধু শেখ মুজিবুর রহমানকে কটূক্তি করায় কেরানীগঞ্জে তারেক রহমানের কুশপুত্তলিকা দাহ করেছে ঢাকা জেলা ছাত্রলীগ।
