
নড়াইলের তুলারামপুর ইউনিয়নের তুলারামপুর-শেখহাটি সড়কটি প্রায় এক বছর ধরে যানবাহন চলাচলের অনুপযোগী। সড়কের বিভিন্ন স্থানে ফাটল ও গর্ত এবং ভেঙে যাওয়া একটি সেতু সংস্কার না করায় এ অবস্থার সৃষ্টি হয়েছে। এতে নড়াইল ও যশোরের তিনটি ইউনিয়নের মানুষ দুর্ভোগ পোহাচ্ছে।সরেজমিনে দেখা গেছে, ১৮ কিলোমিটার দীর্ঘ সড়কের তুলারামপুর বাসস্ট্যান্ড থেকে শেখহাটি বাজার পর্যন্ত বিভিন্ন স্থান উঁচু-নিচু। সড়কের কার্পেটিং উঠে বড় বড় গর্ত তৈরি হয়েছে। ২০০২ সালে এটি সংস্কার করা হয়েছিল। এ ছাড়া বাকলি খালের ওপর নির্মিত সেতুটির মাঝখান আট মাস আগে ভেঙে গিয়ে লোহার রড বেরিয়ে পড়েছে। পথচারীদের সতর্ক করতে এলাকাবাসী ভাঙা স্থানে একটি বাঁশের মাথায় লাল কাপড় টানিয়ে দিয়েছে। এ কারণে প্রায় এক বছর ধরে এ সড়কে ভারী যানবাহন চলাচল বন্ধ। এলাকার মানুষ ভাঙা স্থানে কাঠের পাটাতন দিয়ে ঝুঁকি নিয়ে চলাচল করছে।শেখহাটি ইউনিয়ন পরিষদের (ইউপি) চেয়ারম্যান মাসুম গাজী বলেন, ভাঙা সড়ক ও সেতুর কারণে নড়াইল ও যশোরের ২২ গ্রামের মানুষ দুর্ভোগ পোহাচ্ছে। সংস্কারের জন্য অনেকবার স্থানীয় সরকার প্রকৌশল বিভাগের (এলজিইডি) নড়াইল কার্যালয়ে আবেদন করা হয়েছে। কিন্তু কোনো কাজ হয়নি।শেখহাটি ইউনিয়নের হাতিয়ারা গ্রামের অমলকৃষ্ণ বিশ্বাস জানান, কম সময়ে জেলা শহরের সঙ্গে যোগাযোগের একমাত্র মাধ্যম এই রাস্তা। আগে তাঁর ইউনিয়নের শেখহাটি, তপনভাগ, হাতিয়ারা, গুয়োখোলা, মালিয়াট, বাকড়ি গ্রামের লোকজন এই রাস্তা দিয়ে ফসল ও শাকসবজি ট্রাকে করে নিয়ে যেত। বর্তমানে উৎপাদিত পণ্য বেশি ভাড়া দিয়ে ভ্যান, নসিমন-করিমনে করে বিকল্প পথ হিসেবে যশোরের বাঘারপাড়া উপজেলার ভাঙ্গুরা হয়ে নিয়ে যেতে হচ্ছে।সেতুসংলগ্ন এলাকার বাসিন্দা কবিতা বিশ্বাস জানান, প্রায়ই সেতুতে দুর্ঘটনা ঘটছে। ২১ মার্চ সন্ধ্যার পরপর একটা ছেলে সাইকেল চালিয়ে যাওয়ার সময় গর্তে পড়ে আহত হয়।নসিমন চালক নির্মল দাস বলেন, ‘পোলডা যহোন ভালো ছেলো, তহোন শিখাটিরতে জিলার বাজারে যাতি সুময় লাকতো ৩০-৪০ মিনিট। এহোন ভাঙরো হয়ে ঘুরে যাতি গিলি দেড় থেয়ে দুই ঘণ্টা লাগতিছে।’এলজিইডি নড়াইলের নির্বাহী প্রকৌশলী মোতালেব বিশ্বাস জানান, সড়ক পরিদর্শন করে প্রয়োজনীয় অর্থ বরাদ্দের জন্য সংশ্লিষ্ট মন্ত্রণালয়ে পাঠানো হবে।
