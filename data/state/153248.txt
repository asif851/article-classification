
অবৈধভাবে বাড়িতে গ্যাস-সংযোগ নিতে বাধা দেওয়ায় এক স্কুলশিক্ষককে পিটিয়ে জখম করেছে গ্যাস-সংযোগ নিতে আসা লোকজন। গাজীপুরের কালিয়াকৈরে উপজেলার তেলিরচালা এলাকায় গত বৃহস্পতিবার রাতে এ ঘটনা ঘটে। আহত শিক্ষকের নাম আবদুল করিম (৪০)। তিনি কালিয়াকৈর উপজেলার তেলিরচালা এলাকার বাসিন্দা ও হলি মডেল পাবলিক স্কুলের প্রধান শিক্ষক।এলাকাবাসী সূত্রে জানা গেছে, শিক্ষক আবদুল করিমের বাড়িতে বৈধ গ্যাসের-সংযোগ রয়েছে। তাঁর বাড়িতে যে পাইপ দিয়ে গ্যাস দেওয়া হয়েছে, সেই পাইপ থেকে গত বৃহস্পতিবার রাত সাড়ে আটটার দিকে তেলিরচালা এলাকার সালাউদ্দিন সুমনের নেতৃত্বে কয়েকজন যুবক অবৈধভাবে গ্যাস-সংযোগ নেওয়ার চেষ্টা করেন। এ সময় ওই শিক্ষক অবৈধভাবে গ্যাস-সংযোগ দিতে বাধা দেন। এ কাজে বাধা দেওয়ায় অবৈধ সংযোগ নিতে আসা লোকজন তাঁকে (আবদুল করিম) পিটিয়ে জখম করে চলে যান। পরে আশপাশের লোকজন এগিয়ে এসে তাঁকে উদ্ধার করেন। পরে তাঁকে কোনাবাড়ী এলাকায় একটি ক্লিনিকে চিকিৎসা দেওয়া হয়।স্কুলশিক্ষক আবদুল করিম অভিযোগ করেন, সালাউদ্দিন সুমন মোটা অঙ্কের টাকার বিনিময়ে তাঁর বৈধভাবে আনা গ্যাসলাইন থেকে অবৈধভাবে গ্যাসের সংযোগ দেওয়ার চেষ্টা করছিলেন। এতে বাধা দেওয়ায় সুমন তাঁর সহযোগীদের নিয়ে তাঁর ওপর হামলা চালান।সালাউদ্দিন সুমন ওই শিক্ষকের ওপর হামলা চালানোর অভিযোগ অস্বীকার করে জানান, এলাকার লোকজন ওই দিন রাতে অবৈধভাবে পাইপ থেকে গ্যাসের সংযোগ নেওয়ার চেষ্টা করেছিল। করিম এ কাজে বাধা দেন। পরে এলাকার লোকজন তাঁকে মারধর করে।মৌচাক পুলিশ ফাঁড়ির উপপরিদর্শক (এসআই) সৈয়দ আজহারুল ইসলাম জানান, এ ব্যাপারে কোনো অভিযোগ পাওয়া যায়নি। অভিযোগ পেলে আইনানুগ ব্যবস্থা নেওয়া হবে।
