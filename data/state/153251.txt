
ফেসবুক ও মুঠোফোনে মানুষের সঙ্গে বিভিন্নভাবে প্রতারণার অভিযোগে দিনাজপুর গোয়েন্দা পুলিশ (ডিবি) এক নারীসহ তিনজনকে গ্রেপ্তার করেছে। গতকাল সোমবার ভোরে ফুলবাড়ী থেকে তাঁদের গ্রেপ্তার করা হয়।
গ্রেপ্তার হওয়া ব্যক্তিরা হলেন ফুলবাড়ী পৌর শহরের পূর্ব গৌরীপাড়া গ্রামের আয়েজ উদ্দিনের মেয়ে শাপলা বেগম (৩৫), একই গ্রামের জামিল উদ্দিনের ছেলে ময়মানুল ইসলাম ওরফে মোহর (৩২) এবং হাকিমপুর উপজেলার মধ্য বাসুদেবপুর মহল্লার বাসিন্দা সোহেল আহম্মদ (৩৫)।
দিনাজপুর গোয়েন্দা পুলিশের উপপরিদর্শক (এসআই) বজলুর রশীদ জানান, গ্রেপ্তার হওয়া তিনজন দীর্ঘদিন ধরে ফেসবুকে মানবিক আবেদনসহ বিভিন্নভাবে মানুষের সঙ্গে প্রতারণা করে আসছিলেন। সম্প্রতি এ চক্রটি ঢাকায় ফ্ল্যাট কিনে দেওয়ার নাম করে ইতালিপ্রবাসী বরিশালের বানারীপাড়া উপজেলার আনিছুজ্জামান নামের এক ব্যক্তির কাছ থেকে ১৪ লাখ ৬ হাজার টাকা হাতিয়ে নেয়। এ ঘটনায় গত রোববার আনিছুজ্জামানের শ্বশুর জহিরুল আহসান ফুলবাড়ী থানায় মামলা করেন। মামলাটি দিনাজপুর গোয়েন্দা পুলিশের কাছে হস্তান্তর করা হয়।
মামলার তদন্তকারী কর্মকর্তা দিনাজপুর ডিবি পুলিশের এসআই ফরিদুল ইসলাম জানান, মাস তিনেক আগে ময়মানুল ইসলাম ফেসবুকে নারী সেজে তাঁর মায়ের চিকিৎসার জন্য সাহায্যের আবেদন করেন। এতে সাড়া দেন ইতালিপ্রবাসী আনিছুজ্জামান। এরপর থেকেই আনিসুজ্জামানের সঙ্গে ময়মানুলের সখ্য গড়ে ওঠে। একপর্যায়ে নারী পরিচয় দেওয়া ময়মানুল ফুলবাড়ীতে থাকা জমিজমা বিক্রি করে আনিছুজ্জামানের শ্বশুরের ঢাকার একটি ফ্ল্যাট ৫০ লাখ টাকায় কেনার চুক্তি করেন। কিন্তু জমির খাজনা-খারিজ বাকি থাকায় তা বিক্রি করতে সময় লাগছে বলে আনিছুজ্জামানকে জানান। ওই জমির খাজনা-খারিজ পরিশোধের জন্য আনিছুজ্জামান ইতালি থেকে ১৪ লাখ ৬ হাজার টাকা পাঠান। আর এ টাকা পাওয়ার পর থেকেই ময়মানুল টালবাহানা শুরু করেন। এ ঘটনায় জহিরুল আহসান মামলা করেন।
এসআই ফরিদুল ইসলাম বলেন, গ্রেপ্তার হওয়া ব্যক্তিরা বিভিন্ন কৌশলে মানুষের সঙ্গে প্রতারণার মাধ্যমে টাকা হাতিয়ে নেওয়ার কথা স্বীকার করেছেন। তাঁদের কাছ থেকে ১১০টি ইয়াবা বড়ি, ৩ লাখ টাকা, সোনার গয়না, ৫টি মুঠোফোন, মুঠোফোনের ১০টি সিমসহ প্রতারণার মাধ্যমে হাতিয়ে নেওয়া বিভিন্ন সামগ্রী জব্দ করা হয়েছে।
 
