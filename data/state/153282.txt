
ময়মনসিংহ-৩ (গৌরীপুর) আসনে শেষ মুহূর্তে নির্বাচনী প্রচারণা জমে উঠেছে। এই আসনে আওয়ামী লীগের প্রার্থীর সঙ্গে দলটির মনোনয়নবঞ্চিত এক নেতার স্ত্রী স্বতন্ত্র প্রার্থী হিসেবে লড়ছেন।সহকারী রিটার্নিং কর্মকর্তা এবং গৌরীপুর উপজেলা নির্বাচন কর্মকর্তার সঙ্গে কথা বলে জানা গেছে, এ আসন থেকে আওয়ামী লীগের প্রার্থী মজিবুর রহমান ফকির নৌকা প্রতীক নিয়ে এবং স্বতন্ত্র প্রার্থী নাজনীন আলম হরিণ প্রতীক নিয়ে নির্বাচন করছেন। ইতিমধ্যে তাঁরা নির্বাচনের সব প্রস্তুতি সম্পন্ন করেছেন। পুলিশের সহযোগিতায় ৮৭টি ভোটকেন্দ্রের ৬০টিকে ঝুঁকিপূর্ণ হিসেবে চিহ্নিত করে বাড়তি নিরাপত্তার প্রস্তুতি নেওয়া হয়েছে।গৌরীপুর উপজেলা আওয়ামী লীগের কয়েকজন নেতা ও ভোটারদের সঙ্গে কথা বলে জানা গেছে, নির্বাচনের আগে আওয়ামী লীগের প্রার্থী বর্তমান সাংসদ মজিবুর রহমান ফকিরের সঙ্গে দলের বড় একটি অংশের বিরোধ ছিল। এ আসন থেকে আওয়ামী লীগের ১৬ জন প্রার্থী মনোনয়ন চেয়েছিলেন। শেষ পর্যন্ত বর্তমান সাংসদ মজিবুর রহমান ফকির দলীয় মনোয়ন পান। এরপর উপজেলা আওয়ামী লীগের সাধারণ সম্পাদক বিধুভূষণ দাস ও সাংগঠনিক সম্পাদক আবুল কালাম আজাদসহ কয়েকজন নেতা মনোনয়ন পুনর্বিবেচনার জন্য আন্দোলন করেন। তাঁদের আন্দোলনেও এ আসনে প্রার্থী বদল হয়নি।নাম প্রকাশে অনিচ্ছুক আওয়ামী লীগের একটি নির্ভরযোগ্য সূত্র জানায়, আওয়ামী লীগের বিদ্রোহী ওই অংশ প্রকাশ্যে মজিবুর রহমান ফকিরের বিরোধিতা না করলেও গোপনে কয়েকজন স্বতন্ত্র প্রার্থী নাজনীন আলমের পক্ষে কাজ করছেন। নাজনীন আলমের স্বামী আওয়ামী সাংস্কৃতিক জোটের সহসভাপতি ফেরদৌস আলম দলের মনোনয়নপ্রত্যাশীদের মধ্যে অন্যতম ছিলেন।নির্বাচনী এলাকা ঘুরে দেখা গেছে, শেষ সময়ে দুই প্রার্থী প্রচারণা ও গণসংযোগে ব্যস্ত সময় কাটাচ্ছেন। গৌরীপুর পৌর শহর ও বিভিন্ন ইউনিয়নে দুই প্রার্থীর পক্ষেই চলছে ভোট চেয়ে মাইকিং ও গণসংযোগ।নাজনীন আলম গণসংযোগ চলাকালে তাঁর গাড়ি ও কর্মী-সমর্থকদের কয়েকটি মোটরসাইকেল ভাঙচুরের অভিযোগ করেছেন।ব্যবসায়ী আকরাম হাসান বলেন, দুই প্রার্থীই গণসংযোগ করায় ভোটারদের মধ্যে আগের চেয়ে বেশি নির্বাচনী ভাবনা কাজ করছে।
