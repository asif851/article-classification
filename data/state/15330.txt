
গুলশানের হলি আর্টিজান বেকারিতে হামলার ঘটনায় ফৌজদারি কার্যবিধির ৫৪ ধারায় গ্রেপ্তার কানাডার একটি বিশ্ববিদ্যালয়ের শিক্ষার্থী তাহমিদ হাসিব খান জামিনে মুক্তি পেয়েছেন। আজ রোববার রাত সোয়া ১০টার দিকে কেরানীগঞ্জে অবস্থিত কেন্দ্রীয় কারাগার থেকে মুক্তি পান।
কারাগারের জ্যেষ্ঠ জেল সুপার জাহাঙ্গীর আলম প্রথম আলোকে এ কথা জানান।
এর আগে তাহমিদ হাসিব খানকে জামিন দিয়েছেন আদালত। ঢাকার মহানগর হাকিম লস্কার সোহেল রানা আজ তাহমিদকে জামিনে মুক্তির আদেশ দেন।
আদালত সূত্র জানায়, হলি আর্টিজান বেকারিতে হামলার ঘটনায় তাহমিদ হাসিব খানের বিরুদ্ধে কোনো সাক্ষ্য প্রমাণ না পাওয়ায় কাউন্টার টেররিজম অ্যান্ড ট্রান্সন্যাশনাল ক্রাইম ইউনিটের পরিদর্শক হুমায়ুন কবির তাঁকে অভিযোগ থেকে অব্যাহতি দিয়ে আদালতে প্রতিবেদন দাখিল করেন। আগামী ৫ অক্টোবর ওই প্রতিবেদনের বিষয়ে শুনানির জন্য দিন ধার্য করেছেন আদালত।
আদালতে তাহমিদের পক্ষে জামিনের আবেদন করেন আইনজীবী হামিদুর রহমান।
গত ১ জুলাই গুলশানে হলি আর্টিজান রেস্তোরাঁয় জঙ্গি হামলার ঘটনা ঘটে। গুলশানে হামলার ঘটনায় ফৌজদারি কার্যবিধির ৫৪ ধারায় নর্থ সাউথ বিশ্ববিদ্যালয়ের সাবেক শিক্ষক হাসনাত করিম ও তাহমিদ হাসিব খানকে গ্রেপ্তার করা হয়েছে বলে ৩ আগস্ট পুলিশের পক্ষ থেকে জানানো হয়। এ মামলায় দুজনকে আট দিনের রিমান্ডে নেয় পুলিশ। রিমান্ড শেষে পুলিশ হাসনাতকে হামলার ঘটনায় হওয়া মূল মামলায় গ্রেপ্তার দেখায়। আর তাহমিদকে ৫৪ ধারার মামলায় পুনরায় রিমান্ডে নেয়। রিমান্ড শেষে ২০ আগস্ট তাঁকে কারাগারে পাঠান আদালত।
আরও পড়ুন:গুলশান হামলা : জামিন পেলেন তাহমিদতাহমিদের জামিন আবেদন নাকচ
হাসনাত করিম ও তাহমিদ আট দিনের রিমান্ডে
