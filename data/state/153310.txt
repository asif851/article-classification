
চট্টগ্রামের পটিয়ার বড়উঠান ইউনিয়নে নির্বাচনী সহিংসতার ঘটনায় মামলা করা হয়েছে। সহিংসতায় নিহত রিকশাচালক মোহাম্মদ হোসেনের স্ত্রী সাজু বেগম গতকাল সোমবার রাতে এ মামলা করেন। মামলায় আওয়ামী লীগের বিদ্রোহী প্রার্থী আবদুল মান্নান খানসহ ১১ জনের নাম উল্লেখ করা হয়। অজ্ঞাতপরিচয় আসামি করা হয়েছে ৬০ জনকে।গত শনিবার দুপুর সাড়ে ১২টার দিকে চট্টগ্রামের পটিয়া উপজেলার বড়উঠান ইউনিয়নের ৬ নম্বর ওয়ার্ডের ফকিরনির হাট এলাকায় আওয়ামী লীগের চেয়ারম্যান পদপ্রার্থী দিদারুল আলম ও বিদ্রোহী প্রার্থী আবদুল মান্নান খানের সমর্থকদের মধ্যে সংঘর্ষ হয়। ইউনিয়নের শাহ মিরপুর সরকারি প্রাথমিক বিদ্যালয় কেন্দ্রের বাইরে এ সংঘর্ষের ঘটনা ঘটে। এতে ধারালো অস্ত্রের আঘাতে গুরুতর আহত হয়ে মারা যান ওই ওয়ার্ডের সদস্য পদপ্রার্থী মো. ইয়াছিন (৩৫) ও রিকশাচালক মোহাম্মদ হোসেন (৬০)।কর্ণফুলী থানার ভারপ্রাপ্ত কর্মকর্তা (ওসি) রফিকুল ইসলাম বলেন, মামলায় আওয়ামী লীগের বিদ্রোহী প্রার্থী আবদুল মান্নান খানকে প্রধান আসামি করা হয়েছে। তবে আবদুল মান্নান খান প্রথম আলোর কাছে দাবি করেন, নিহত ইয়াছিন তাঁর সমর্থক ছিলেন। ষড়যন্ত্রমূলকভাবে মামলায় তাঁকে আসামি করা হয়েছে।তবে আওয়ামী লীগের চেয়ারম্যান পদপ্রার্থী (নির্বাচিত চেয়ারম্যান) দিদারুল আলম বলেন, নিহত দুজনই তাঁর সমর্থক ছিলেন। মান্নান খানের নেতৃত্বে দুর্বৃত্তরা তাঁদের কুপিয়ে হত্যা করে বলে তিনি অভিযোগ করেন।
