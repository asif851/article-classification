
ফলে ফরমালিন পাওয়ায় রাজধানীর হাতিরপুল এলাকার কয়েকটি দোকানের মালিককে জরিমানা করা হয়েছে। গতকাল সোমবার বাণিজ্য মন্ত্রণালয়ের অধীন জাতীয় ভোক্তা অধিকার সংরক্ষণ অধিদপ্তর অভিযান চালিয়ে এ জরিমানা করে।
অধিদপ্তরের ঢাকা বিভাগীয় কার্যালয়ের পরিচালক রিনা বেগমের নেতৃত্বে ঢাকার হাতিরপুল এলাকার বিভিন্ন ফল ও মাছের দোকানে ফরমালিন পরীক্ষা করা হয়। এ সময় ফলে ফরমালিন পাওয়ায় ‘ঢাকা ফ্রুটস’ নামক দোকানকে ৪০ হাজার টাকা জরিমানা ও দোকানের ২০০ কেজি আম ও মেয়াদোত্তীর্ণ ২০ লিটার আমের জুস ধ্বংস করা হয়। এ ছাড়া এ অভিযানে নুরুন নবীর মুদি দোকানকে তিন হাজার, বিল্লালের ফলের দোকানকে ১০ হাজার ও ভাই ভাই স্টোরকে ছয় হাজার টাকাসহ সর্বমোট ৫৯ হাজার টাকা জরিমানা করা হয়। বিজ্ঞপ্তি।
