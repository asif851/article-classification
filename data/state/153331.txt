
ঢাকার কেরানীগঞ্জে একটি সোনার দোকানে হামলা চালিয়ে সশস্ত্র ডাকাতেরা প্রায় ৮০ ভরি সোনা লুট করে নিয়ে গেছে বলে অভিযোগ পাওয়া গেছে। আজ সোমবার রাত সাড়ে আটটার দিকে কেরানীগঞ্জের জিঞ্জিরা বাস রোড এলাকায় চান প্লাজার গোবিন্দ জুয়েলার্সে এ ডাকাতির ঘটনা ঘটেছে। দোকানের ক্লোজড সার্কিট (সিসি) ক্যামেরার যন্ত্রাংশও খুলে নিয়ে গেছে ডাকাতেরা।
ওই দোকানের মালিক গোবিন্দ চন্দ্র সাহা প্রথম আলোকে বলেন, রাত সাড়ে আটটার দিকে ১৪–১৫ জনের ডাকাত দল দোকানের কাছে এসে ২০–২৫টি হাতবোমা ফাটিয়ে এলাকায় আতঙ্ক সৃষ্টি করে। এ সময় অাট–নয়জনের একটি দল দোকানের ভেতরে প্রবেশ করে তাঁকেসহ কর্মচারীদের অস্ত্রের মুখে জিম্মি করে ফেলে। পরে দোকানের শোকেস ও ভল্ট থেকে প্রায় ৮০ ভরি স্বর্ণালংকার লুট করে নেয় ডাকাতেরা।
গোবিন্দ চন্দ্র সাহা আরও বলেন, ডাকাতির সময় দোকানের কর্মচারী নারায়ণ সাহা (৩৫) বাধা দেওয়ার চেষ্টা করলে ডাকাতেরা তাঁর মাথায় অস্ত্রের হাতল দিয়ে আঘাত করে মাটিতে ফেলে দেয়। লুটের পর দোকানের সিসি ক্যামেরার যন্ত্রাংশও খুলে নিয়ে যায় তারা। যাওয়ার সময় ডাকাত দল আরও কয়েকটি হাতবোমা ফাটিয়ে যায়।
এ বিষয়ে কেরানীগঞ্জ মডেল থানার ভারপ্রাপ্ত কর্মকর্তা (ওসি) ফেরদৌস হাসান বলেন, ‘বিষয়টি জানার পরই পুলিশ ঘটনাস্থল পরিদর্শন করেছে। কী পরিমাণ সোনা লুট হয়েছে, সে ব্যাপারে খোঁজ নেওয়া হচ্ছে। অপরাধীদের বিষয়ে খোঁজ নেওয়া হচ্ছে।’
