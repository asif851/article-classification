
বিশ্বের সাতটি শহরে নতুন করে সাতটি বাংলাদেশ মিশন স্থাপনের প্রস্তাব অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে এ প্রস্তাব অনুমোদন করা হয়। পরে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে সভার সিদ্ধান্ত জানান।
যে সাতটি শহরে মিশন চালু হবে, সেগুলো হলো আফগানিস্তানের কাবুল, সুদানের খার্তুম, দক্ষিণ আফ্রিকার প্রিটাউন, কানাডার টরোন্টো, ভারতের চেন্নাই, রোমানিয়ার বুখারেস্ট ও অস্ট্রেলিয়ার সিডনি।
মন্ত্রিপরিষদ সচিব জানান, বিশ্বের বিভিন্ন দেশে ইতিমধ্যে চালু হওয়া ১৭টি শহরে বাংলাদেশ মিশন স্থাপনের বিষয়ে ভূতাপেক্ষ অনুমোদন দেওয়া হয়েছে। পাশাপাশি আজকের বৈঠকে নজরুল ইনস্টিটিউট আইন ২০০০-এর খসড়া চূড়ান্ত অনুমোদন দেওয়া হয়।
