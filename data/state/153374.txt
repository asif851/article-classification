
২০০১ সালে বাংলাদেশ কমিউনিস্ট পার্টির (সিপিবি) সমাবেশে বোমা হামলার ঘটনায় বিস্ফোরক দ্রব্য নিয়ন্ত্রণ আইনে করা মামলায় হরকাতুল জিহাদের নেতা (হুজি) মুফতি হান্নানসহ ১৩ জঙ্গির বিরুদ্ধে অভিযোগ গঠন করা হয়েছে। এর মধ্য দিয়ে ১৪ বছর আগে করা এ মামলার বিচারকাজ শুরু হলো।আজ বৃহস্পতিবার ঢাকার তৃতীয় মহানগর দায়রা জজ ইমরুল কায়েস অভিযোগ গঠন করে আগামী ২৩ অক্টোবর সাক্ষ্য গ্রহণের তারিখ ধার্য করেন। গত বছরের ২৭ নভেম্বর তদন্ত শেষে পুলিশের অপরাধ তদন্ত বিভাগ (সিআইডি) মুফতি হান্নানসহ ১৩ জন আসামির বিরুদ্ধে হত্যা ও বিস্ফোরক আইনে দুটি পৃথক অভিযোগপত্র দাখিল করে।
অভিযোগপত্রে বোমা হামলার মূল পরিকল্পনাকারী হিসেবে মুফতি হান্নান, মাওলানা সাব্বির আহমেদ ও জাহাঙ্গীর আলমকে উল্লেখ করা হয়েছে। বোমা হামলায় অংশ নেন রফিকুল ইসলাম ও মশিউর রহমান।
অভিযোগপত্রভুক্ত আসামিদের মধ্যে মুফতি আবদুল হান্নান, মুফতি মাঈনুদ্দিন শেখ, মাওলানা সাব্বির আহমেদ, শওকত ওসমান, মশিউর রহমান ও আরিফ হাসান সুমন কারাগারে আটক আছেন।
পলাতক আসামিরা হলেন: আবদুল হাই, শফিকুর রহমান, নুর ইসলাম, জাহাঙ্গীর আলম, মুহিবুল্লাহ মুত্তাকিন, আনিসুল ইসলাম ওরফে মুরসালিন ও রফিকুল ইসলাম ওরফে মিরাজ। ভারতের তিহার কারাগারে আটক আছেন দুই বাংলাদেশি সহোদর জঙ্গি মুরসালিন ও মুত্তাকিন। এই দুজন ২১ আগস্ট  গ্রেনেড হামলারও আসামি।
২০০১ সালের ২০ জানুয়ারি পল্টনে সিপিবির জনসভায় এ বোমা হামলায় সিপিবির পাঁচ নেতা-কর্মী নিহত হন। তাঁরা হলেন সিপিবি নেতা হিমাংশু মণ্ডল, আবদুল মজিদ, আবুল হাসেম, মুক্তার হোসেন ও বিপ্রদাস। আহত হন আরও অর্ধশতাধিক।
এ ঘটনায় সিপিবির তত্কালীন সভাপতি মঞ্জুরুল আহসান খান বাদী হয়ে মতিঝিল থানায় মামলা করেন। আর গত বছরের ২৭ নভেম্বর তদন্ত শেষে ১৩ জনের বিরুদ্ধে সিআইডির পরিদর্শক মৃণাল কান্তি সাহা হত্যা ও বিস্ফোরক আইনে পৃথক দুটি অভিযোগপত্র দেন।
