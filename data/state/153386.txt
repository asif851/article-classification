
চুয়াডাঙ্গায় শ্যালো ইঞ্জিনচালিত ভটভটির সঙ্গে মোটরসাইকেলের মুখোমুখি সংঘর্ষে রাশিদুল ইসলাম (২৮) নামের এক যুবক নিহত হয়েছেন। আজ সোমবার সকাল ৮টার দিকে সদর উপজেলার নয়মাইল এলাকায় চুয়াডাঙ্গা-ঝিনাইদহ মহাসড়কে এ দুর্ঘটনা ঘটে।
নিহত রাশিদুল ওই মোটরসাইকেল চালাচ্ছিলেন। তিনি আলমডাঙ্গা উপজেলার খাদিমপুর ইউনিয়নের পাঁচকমলাপুর গ্রামের আবদুর রাজ্জাকের ছেলে। ঢাকার একটি বেসরকারি প্রতিষ্ঠানের কর্মকর্তা ছিলেন রাশিদুল।
নিহত যুবেকর স্বজন ও প্রত্যক্ষদর্শী সূত্রে জানা গেছে, সকালে রাশিদুল মোটরসাইকেলে করে গ্রামের বাড়ি থেকে ঢাকায় কর্মস্থলে যাচ্ছিলেন। এ সময় নয়মাইল এলাকায় একটি ভটভটির সঙ্গে তাঁর মোটরসাইকেলের মুখোমুখি সংঘর্ষ হয়। এতে তিনি গুরুতর আহত হন। তাঁকে চুয়াডাঙ্গা সদর হাসপাতালে নেওয়া হয়। সকাল সোয়া ৯টার দিকে চিকিৎসাধীন অবস্থায় তাঁর মৃত্যু হয়।
চুয়াডাঙ্গা সদর হাসপাতালের জরুরি বিভাগের চিকিৎসক সোনিয়া আহমেদ সড়ক দুর্ঘটনায় রাশিদুলের মৃত্যুর তথ্যের সত্যতা নিশ্চিত করেছেন।
চুয়াডাঙ্গা সদর থানার ভারপ্রাপ্ত কর্মকর্তা (ওসি) তোজাম্মেল হক বলেন, লাশ সদর হাসপাতাল মর্গে রাখা আছে। ভটভটির চালক পলাতক।
