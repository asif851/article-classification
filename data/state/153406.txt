
নরসিংদীর পৌর মেয়র লোকমান হোসেন হত্যা মামলার কতিপয় আসামির হুমকিতে তাঁর স্ত্রী ও সন্তানেরা নিরাপত্তাহীনতায় ভুগছেন। আজ শুক্রবার সকালে রাজধানীর সেগুনবাগিচায় বাংলাদেশ ক্রাইম রিপোর্টার্স অ্যাসোসিয়েশন কার্যালয়ে আয়োজিত সংবাদ সম্মেলনে লোকমানের প্রথম স্ত্রী তাজমহল বেগম আসামিদের বিরুদ্ধে এই অভিযোগ করেন।
লিখিত বক্তব্যে তাজমহল বেগম বলেন, আসামিদের হুমকি ধমকিতে তিনি নরসিংদীতে স্বামীর কবর জিয়ারত করতে যেতেও ভয় পান। তিনি বলেন, ২০১১ সালের এই দিনে (১ নভেম্বর) দুর্বৃত্তরা নরসিংদীর জেলা আওয়ামী লীগের কার্যালয়ে মেয়র লোকমানকে গুলি করে হত্যা করে। কিন্তু দুই বছরেও তিনি স্বামী হত্যার বিচার পাননি। দেশবাসীর কাছে তিনি তাঁর স্বামীর আত্মার শান্তির জন্য দোয়া চান এবং দ্রুত খুনিদের দৃষ্টান্তমূলক শাস্তি দাবি করেন।তাজমহল বেগম বলেন, আসামিদের হুমকি ধমকিতে তিনি নরসিংদীতে স্বামীর কবর জিয়ারত করতে যেতেও ভয় পান। সেখানে গেলে সশস্ত্র সন্ত্রাসীরা মোটরসাইকেলের মহড়া দিয়ে আতঙ্ক ছড়ায়। তাঁর অভিযোগ, আসামিরা মামলা তুলে নিতে হুমকি দিচ্ছে। কয়েকজন জামিনে বেরিয়ে এসেছে। এ ব্যাপারে নরসিংদীর সদর থানায় জিডি করলেও পুলিশ কোনো ব্যবস্থা নেয়নি।সংবাদ সম্মেলনে লোকমানের ছেলে শাহাম হোসেন (১৫) জানায়, একজন মন্ত্রীর ভাই হত্যা মামলার এজাহারভুক্ত আসামি, তাই থানা পুলিশের কাছ থেকে তারা কোনো সহযোগিতা পাচ্ছে না।নরসিংদী প্রতিনিধি জানান, দ্বিতীয় মৃত্যুবার্ষিকী উপলক্ষে আজ নরসিংদী পৌর করবস্থানের পাশে কাঙালি ভোজের আয়োজন করা হয়। কবরস্থানে নিহত মেয়রের জন্য স্মৃতিসৌধ নির্মাণ করা হয়েছে। এজাহারভুক্ত আসামি কর্মসংস্থানমন্ত্রী রাজিউদ্দিন আহমেদ রাজুর ভাই সালাউদ্দিন ওরফে বাচ্চুসহ ১১ জনকে বাদ দিয়ে গত বছরের জুনে নরসিংদীর জেলা গোয়েন্দা শাখা লোকমান হত্যা মামলায় ১৪ জনের বিরুদ্ধে অভিযোগপত্র দেয়। এ ঘটনায় নরসিংদীর বর্তমান পৌর মেয়র ও লোকমানের ভাই মো. কামরুজ্জামান ওরফে কামরুল আদালতে নারাজি আবেদন করলে তা খারিজ হয়। এরপর তিনি হত্যার ন্যায়বিচার পাওয়া নিয়ে সংশয় প্রকাশ করে হাইকোর্টে রিট করেন। হাইকোর্টের আদেশে নরসিংদীর মুখ্য বিচারিক হাকিম আদালতে বিচারাধীন লোকমান হত্যা মামলার বিচার কার্যক্রম স্থগিত রয়েছে।
