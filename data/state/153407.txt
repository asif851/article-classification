
ফোরজি/এলটিই সেলুলার মোবাইল ফোন সার্ভিসের লাইসেন্সের জন্য প্রস্তাব আহ্বান করে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) দেওয়া বিজ্ঞপ্তি নিয়ে হাইকোর্টের দেওয়া আদেশে স্থগিতাদেশ চলমান থাকবে জানিয়েছেন সর্বোচ্চ আদালত। ওই বিজ্ঞপ্তির কার্যক্রম স্থগিত করে হাইকোর্টের দেওয়া আদেশের বিরুদ্ধে রাষ্ট্রপক্ষের করা আবেদন নিষ্পত্তি করে আজ রোববার আদেশ দেন আপিল বিভাগ।
দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের আপিল বিভাগ এ আদেশ দেন। ওই বিজ্ঞপ্তি অনুসারে আজ প্রস্তাব জমা দেওয়ার শেষ দিন।
বিটিআরসির আইনজীবী খন্দকার রেজা-ই রাকিব বলেছেন, আপিল বিভাগের আজকের আদেশের ফলে ওই বিজ্ঞপ্তির আলোকে পরবর্তী কার্যক্রম পরিচালনায় আইনগত কোনো বাধা নেই।
আদালতে বিটিআরসির পক্ষে শুনানি করেন অ্যাটর্নি জেনারেল মাহবুবে আলম। রিট আবেদনকারীর পক্ষে শুনানি করেন আইনজীবী রোকনউদ্দীন মাহমুদ। সঙ্গে ছিলেন আইনজীবী রমজান আলী শিকদার।
গত বছরের ৪ ডিসেম্বর ফোরজি/এলটিই সেলুলার মোবাইল ফোন সার্ভিসের লাইসেন্সের জন্য প্রস্তাব আহ্বান করে বিজ্ঞপ্তি দেয় বিটিআরসি, যার বৈধতা চ্যালেঞ্জ করে বাংলা লায়ন কমিউনিকেশনস লিমিটেড ১০ জানুয়ারি রিটটি করে। এই রিটের প্রাথমিক শুনানি নিয়ে পরদিন হাইকোর্ট রুল দিয়ে ওই বিজ্ঞপ্তির কার্যকারিতা স্থগিত করেন। সেদিন বিকেলে হাইকোর্টের ওই আদেশ স্থগিত চেয়ে আবেদন করে বিটিআরসি। শুনানি নিয়ে ১১ জানুয়ারি চেম্বার বিচারপতি হাইকোর্টের আদেশ স্থগিত করে বিটিআরসির করা আবেদনটি ১৪ জানুয়ারি আপিল বিভাগের নিয়মিত বেঞ্চে শুনানির জন্য পাঠান। এর ধারাবাহিকতায় আজ শুনানি হয়। পরে আদালত এই আদেশ দেন।
