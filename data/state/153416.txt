
আওয়ামী লীগের ২০-তম জাতীয় সম্মেলনে দেশের অন্যতম বড় রাজনৈতিক দল বিএনপির কোনো প্রতিনিধি অংশ নেননি।
আজ শনিবার সকালে রাজধানীর ঐতিহাসিক সোহরাওয়ার্দী উদ্যানে এই সম্মেলনের উদ্বোধন করেন আওয়ামী লীগের সভাপতি ও প্রধানমন্ত্রী শেখ হাসিনা।
গত বুধবার বিএনপির চেয়ারপারসন খালেদা জিয়া ও মহাসচিব মির্জা ফখরুল ইসলাম আলমগীরকে আমন্ত্রণ জানানো হয়। মির্জা ফখরুল বলেছিলেন, তাঁরা যাবেন কি না, এ ব্যাপারে দলীয় ফোরামে সিদ্ধান্ত নেওয়া হবে। গতকাল শুক্রবার দলের যুগ্ম মহাসচিব সৈয়দ মোয়াজ্জেম হোসেন আলাল বলেছিলেন, তাঁরা কাউন্সিলে যাবেন।
কিন্তু শেষ পর্যন্ত বিএনপির কেউ আওয়ামী লীগের সম্মেলনে যাননি। গত মার্চে বিএনপির সর্বশেষ কাউন্সিলে আওয়ামী লীগ সভাপতি শেখ হাসিনা ও সাধারণ সম্পাদক সৈয়দ আশরাফুল ইসলামকে আমন্ত্রণ জানানো হয়। সেই কাউন্সিলে আওয়ামী লীগের কোনো প্রতিনিধি পাঠানো হয়নি। ২০০৯ সালে আওয়ামী লীগের ও বিএনপির কাউন্সিলে দুই দলই প্রতিনিধি পাঠিয়েছিল।
আওয়ামী লীগের ২০তম সম্মেলনের উদ্বোধনী অনুষ্ঠানে দেশের অন্য দলগুলোর মধ্যে জাতীয় পার্টি (জাপা), বাংলাদেশের কমিউনিস্ট পার্টি (সিপিবি), বিকল্প ধারা বাংলাদেশ, বাংলাদেশের ওয়ার্কার্স পার্টি, জাতীয় সমাজতান্ত্রিক দল (জাসদ), জাতীয় সমাজতান্ত্রিক দল (জেএসডি), বাংলাদেশের সাম্যবাদী দল, জাতীয় পার্টি (জেপি), ন্যাশনাল আওয়ামী পার্টি (ন্যাপ), তরিকত ফেডারেশন, গণতন্ত্রী পার্টি ও কমিউনিস্ট কেন্দ্রের প্রতিনিধিরা অংশ নেন।
আরও পড়ুন: 
সম্মেলনে এখনো যায়নি বিএনপি
