
মানুষ পোড়ানো তত্ত্ব রাজনৈতিক কৌশল হিসেবে গ্রহণ না করতে বিরোধী দলের প্রতি আহ্বান জানিয়েছেন তথ্যমন্ত্রী হাসানুল হক ইনু। তিনি খালেদা জিয়ার উদ্দেশে বলেন, ‘আর সংঘর্ষ নয়, আপনার দিলে একটু রহম আনুন। পোড়া রোগীদের হাসপাতালে আসার সুযোগ করে দিন। আসুন সংঘর্ষের রাজনীতি ছেড়ে আলোচনার মাধ্যমে সংকট নিরসন করি।’ আজ মঙ্গলবার বিকেলে ঢাকা মেডিকেলের বার্ন ইউনিটের সম্মেলনকক্ষে সংবাদ সম্মেলনে ইনু এসব কথা বলেন।তথ্যমন্ত্রী বলেন, ‘বিগত হরতালগুলোতে ৪৪ জন মানুষ অগ্নিদগ্ধ হয়েছে, এর মধ্যে ১৮ জন মারা গেছে। আগুনে পুড়িয়ে মারার রাজনীতি এটা কোনো আন্দোলন নয়, এটা খালেদা জিয়ার মানুষ পোড়ানোর তত্ত্ব। মুক্তিযুদ্ধের সময় আমরা দেখেছিলাম রাজাকার-আলবদররা অনুরূপ ব্যবস্থা গ্রহণ করেছিল। তারা তখন নির্যাতন, হত্যা, খুন, ধর্ষণের তত্ত্ব নিয়েছিল।’
সংবাদ সম্মেলনে স্বাস্থ্যমন্ত্রী আ ফ ম রুহুল হক বলেন, ‘প্রধানমন্ত্রীর নির্দেশে আমরা রোগীদের দেখতে এসেছি। যাঁরা হরতালে অগ্নিদগ্ধ হয়েছেন, তাঁদের চিকিত্সার দায়ভার সরকার নিয়েছে। হরতালের অধিকার বিরোধী দলের রয়েছে, তবে আগুনে মানুষ পোড়ানোর অধিকার নেই।’
স্বাস্থ্য উপদেষ্টা সৈয়দ মোদাচ্ছের আলী, জাসদের স্থায়ী কমিটির সদস্য শিরীন আক্তার প্রমুখ এ সময় উপস্থিত ছিলেন।
