
তিস্তা চুক্তি কিছু সময়ের অপেক্ষা বলে মন্তব্য করেছেন আওয়ামী লীগের সাধারণ সম্পাদক ‍ওবায়দুল কাদের। তিনি বলেন, যিনি (শেখ হাসিনা) গঙ্গা চুক্তি করেছেন, একটু অপেক্ষা করুন, ধৈর্য ধরুন, তিস্তাসহ অন্যান্য অভিন্ন নদীর পানি বণ্টনের বিষয়টি এবার আরও এক ধাপ অগ্রগতি হয়েছে, চুক্তি সম্পাদন এখন কিছু সময়ের অপেক্ষা।
আজ রোববার বিকেলে বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে ১৭ এপ্রিল মুজিবনগর সরকার দিবস উপলক্ষে স্বেচ্ছাসেবক লীগ আয়োজিত এক আলোচনা সভায় প্রধান অতিথির বক্তব্যে আওয়ামী লীগ সাধারণ সম্পাদক এসব কথা বলেন।সরকারের সড়ক পরিবহন ও সেতুমন্ত্রী ওবায়দুল কাদের আরও বলেন, ‘ভারতের জনগণের নেতা নরেন্দ্র মোদি আমাদের দেশের জনগণের কথা ভেবে অনতিবিলম্বে তিস্তাসহ অভিন্ন নদীর পানি বণ্টনের যথাযথ উদ্যোগ নেবেন। এটা যত দ্রুত সম্ভব হবে, ততই মঙ্গল হবে। বাংলাদেশের জনগণের আবেগ, অনুভূতিকে বন্ধু ভারত সরকার মূল্য দেবে, সেটা আমরা আশা করি। এ চুক্তি বাস্তবায়নের মাধ্যমে বাংলাদেশের সঙ্গে ভারতের সম্পর্কের মাত্রা আরও নতুন উচ্চতায় উন্নীত হবে।’আওয়ামী লীগ ভারতের কাছে দেশ বিক্রি করে দিয়েছে—বিএনপি চেয়ারপারসন খালেদা জিয়ার এমন বক্তব্যের জবাবে আওয়ামী লীগ সাধারণ সম্পাদক বলেন, ‘প্রধানমন্ত্রীর ঐতিহাসিক ভারতে সফরে যে ২২টি সমঝোতা স্মারক ও চুক্তি হয়েছে, তা কোনো গোপন বিষয় নয়, সবই প্রকাশ্য। এ চুক্তির লাইন বাই লাইন পড়ে দেখুন, আর এখানে কোথায় দেশ বিক্রি হয়েছে? কোথায় দেশের সার্বভৌমত্ব ক্ষুণ্ন হয়েছে? এর প্রমাণ দেখিয়ে জবাব দিতে হবে, আর যদি তথ্য-উপাত্ত দিয়ে প্রমাণ করতে না পারেন, তাহলে জাতির কাছে ক্ষমা চাইতে হবে।’ওবায়দুল কাদের আরও বলেন, ‘আমরা বাংলাদেশের জনগণের স্বার্থে যেকোনো চুক্তি করে যাব। তাতে কে কী মনে করল, তাতে আমাদের কিছু যায়-আসে না।’স্বেচ্ছাসেবক লীগের সভাপতি মোল্লা মো. আবু কাওছারের সভাপতিত্বে আরও বক্তব্য দেন আওয়ামী লীগের যুগ্ম সাধারণ সম্পাদক আবদুর রহমান, সাংগঠনিক সম্পাদক আ ফ ম বাহাউদ্দিন নাছিম, স্বেচ্ছাসেবক লীগের সাধারণ সম্পাদক পঙ্কজ দেবনাথ প্রমুখ।
