
ব্রাহ্মণবাড়িয়ার নাসিরনগর উপজেলার একটি নদী থেকে তিন শিশুর লাশ উদ্ধার করা হয়েছে। আজ বুধবার দুপুরের দিকে উপজেলার চাতলপাড় ইউনিয়নের রতনপুর পূর্বপাড়া গ্রামের নদী থেকে তাদের লাশ উদ্ধার করা হয়। সম্পর্কে তারা ভাইবোন। নদীতে গোসল করতে গিয়ে তারা নিখোঁজ হয়েছিল বলে স্থানীয় লোকজনের ভাষ্য।
মারা যাওয়া তিন শিশু হলো সুলতানা আক্তার (৮), রাজা মিয়া (৬) ও বাদশা মিয়া (৪)। তাদের বাবার নাম শওকত আলী। বাড়ি সরাইল উপজেলার তেলিকান্দি গ্রামে।
স্থানীয় সূত্র জানায়, তিন শিশুর বাবা শওকত সিলেটে থাকেন। শিশুদের মা লেবাননে আছেন। শিশুরা মাসখানেক ধরে রতনপুর পূর্বপাড়া গ্রামে তাদের ফুপুর বাড়ি ছিল।
স্থানীয় লোকজনের ভাষ্য, গতকাল বেলা তিনটার দিকে ওই তিন শিশু নদীতে গোসল করতে গিয়ে নিখোঁজ হয়। আজ দুপুর সাড়ে ১২টার দিকে নদীতে প্রথমে এক শিশুর লাশ পাওয়া যায়। পরে অন্য দুজনের লাশও উদ্ধার করা হয়।
চাতলপাড় ইউনিয়ন পরিষদের (ইউপি) চেয়ারম্যান শেখ আবদুল আহাদ বলেন, শিশু তিনটি গতকাল নদীতে গোসল করতে গিয়ে নিখোঁজ হয়। অনেক খোঁজাখুঁজির পরও তাদের পাওয়া যায়নি। আজ তাদের লাশ উদ্ধার হয়।
ব্রাহ্মণবাড়িয়ার জ্যেষ্ঠ সহকারী পুলিশ সুপার (সদর সার্কেল) শাহরিয়ার আল মামুন বলেন, স্থানীয় লোকজনের মাধ্যমে ঘটনাটি সম্পর্কে পুলিশ জেনেছে।
