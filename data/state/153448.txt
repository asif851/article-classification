
কবি, প্রাবন্ধিক ও রাজনৈতিক ভাষ্যকার ফরহাদ মজহারের দেওয়া জবানবন্দির সঙ্গে তদন্তে পাওয়া তথ্যের গরমিল ও বৈসাদৃশ্য রয়েছে বলে পুলিশ জানিয়েছে। পুলিশ আরও বলছে, মিথ্যা তথ্য দিয়ে থাকলে ফরহাদ মজহারের বিরুদ্ধে কীভাবে আইনগত ব্যবস্থা নেওয়া যায়, সেটি ভেবে দেখা হচ্ছে।
আজ মঙ্গলবার দুপুরের দিকে ফরহাদ মজহারকে গোয়েন্দা পুলিশের (ডিবি) কার্যালয়ে নেওয়া হয়। সেখানে তাঁকে জিজ্ঞাসাবাদ করা হয়। সেখানেই সাংবাদিকদের এসব কথা জানান পুলিশের গোয়েন্দা বিভাগের (ডিবি) যুগ্ম কমিশনার আব্দুল বাতেন।
ডিবি কর্মকর্তা আব্দুল বাতেন আরও বলেন, ফরহাদ মজহার আদালতে ও পুলিশের কাছে যে স্বীকারোক্তিমূলক জবানবন্দি দিয়েছেন, তার সঙ্গে পুলিশি তদন্তে পাওয়া তথ্যের যথেষ্ট বৈসাদৃশ্য বা গরমিল রয়েছে। এসব নিয়েই ফরহাদ মজহারকে জিজ্ঞাসাবাদ করা হচ্ছে।
আব্দুল বাতেন আরও বলেন, তদন্তে দেখা গেছে, ফরহাদ মজহার অপহৃত হননি। তিনি যদি মিথ্যা তথ্য দিয়ে থাকেন, তাহলে তাঁর বিরুদ্ধে কীভাবে আইনগত ব্যবস্থা নেওয়া যায়, তা ভেবে দেখা হচ্ছে।   ৩ জুলাই ভোরে কে বা কারা ফরহাদ মজহারকে রাজধানীর শ্যামলীর হক গার্ডেনের বাসার সামনে থেকে তুলে নিয়ে গেছে বলে অভিযোগ করে পরিবার। ওই দিন রাত সাড়ে ১১টার দিকে যশোরের অভয়নগরে খুলনা থেকে ঢাকাগামী হানিফ পরিবহনের একটি বাস থেকে উদ্ধার করা হয় ফরহাদ মজহারকে।
ফরহাদ মজহার কোথায় ছিলেন, কীভাবে উদ্ধার হলেন, এ নিয়ে এখন পর্যন্ত ধূম্রজাল চলছে। সর্বশেষ চট্টগ্রামের রাঙ্গুনিয়া থেকে এক নারীকে ঢাকায় এনে জবানবন্দি নেওয়ার ব্যবস্থা করে পুলিশ। জবানবন্দিতে ওই নারী বলেছেন, তাঁর জন্য ‘টাকা সংগ্রহ’ করতে ওই দিন ফরহাদ মজহার বাসা থেকে বেরিয়েছিলেন।
তবে এ ঘটনায় ক্ষুব্ধ প্রতিক্রিয়া জানিয়েছেন ফরহাদ মজহারের স্ত্রী ফরিদা আখতার। তাঁর অভিযোগ, অপহরণের ঘটনাটিকে ধামাচাপা দেওয়ার জন্য এটা করা হতে পারে।
আরও পড়ুন:এক নারীকে এনে জবানবন্দি দেওয়ার ব্যবস্থা করল পুলিশফরহাদ মজহার ডিবি কার্যালয়ে

