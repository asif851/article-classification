
ব্রাহ্মণবাড়িয়ার বাঞ্ছারামপুর উপজেলায় আওয়ামী লীগের এক চেয়ারম্যান প্রার্থীর বিরুদ্ধে অপর এক স্বতন্ত্র চেয়ারম্যান প্রার্থীকে প্রাণনাশের হুমকি দেওয়ার অভিযোগ পাওয়া গেছে। গতকাল মঙ্গলবার স্বতন্ত্র প্রার্থী মো. এরসাদ আলী রিটার্নিং কর্মকর্তার কাছে এ বিষয়ে লিখিত অভিযোগ দেন।ছলিমাবাদ ইউনিয়ন নির্বাচনের রিটার্নিং কর্মকর্তার কার্যালয় সূত্রে জানা গেছে, ছলিমাবাদ ইউনিয়নের চেয়ারম্যান পদে ইউনিয়ন আওয়ামী লীগের সহসভাপতি আবদুল মতিনকে দলীয় মনোনয়ন দেওয়া হয়। তিনিসহ চারজন মনোনয়নপত্র গত সোমবার জমা দেন। অন্য প্রার্থীরা হলেন বিএনপির বিল্লাল হোসেন, স্বতন্ত্র হিসেবে উপজেলা আওয়ামী লীগের সদস্য মদন মিয়া চিশতী ও আরেক সদস্য মো. এরসাদ আলী।স্বতন্ত্র চেয়ারম্যান প্রার্থী ও উপজেলা আওয়ামী লীগের সদস্য এরসাদ আলী অভিযোগ করেন, ‘আবদুল মতিন গত সোমবার মনোনয়নপত্র জমা দেওয়ার সময় আমার কাছ থেকে মনোনয়নপত্র ছিনতাইয়ের চেষ্টা চালান। মনোনয়নপত্র জমা দেওয়ার পর তা প্রত্যাহার করতে আমাকে ও আমার ছেলেকে হত্যার হুমকিও দিয়েছেন তিনি।’ছলিমাবাদ ইউনিয়ন পরিষদের চেয়ারম্যান মো. রুস্তম আলম বলেন, ‘গত সোমবার উপজেলা পরিষদের ভেতরে কিছু ছেলে এরসাদ আলীর মনোনয়নপত্র ছিনিয়ে নেওয়ার চেষ্টা করেন। বিষয়টি আমার সামনে হওয়ায় আমি তা প্রাথমিকভাবে মিটমাট করে দিয়েছিলাম।’আওয়ামী লীগের মনোনীত চেয়ারম্যান প্রার্থী আবদুল মতিন বলেন, ‘আমি এরসাদ আলীকে হত্যার হুমকি দিইনি। আমি ভালো করে এরসাদ আলীকে চিনিও না। মনোনয়নপত্র জমা দেওয়ার দিন এরসাদ আলীর সঙ্গে আমার দেখাও হয়নি।’রিটার্নিং কর্মকর্তা (ছলিমাবাদ ইউনিয়নের দায়িত্বপ্রাপ্ত) মো. আবু তৌহিদ বলেন, ‘এরসাদ আলীকে প্রাণনাশের হুমকি দেওয়ার একটি অভিযোগ পেয়েছি। অভিযোগ তদন্ত করতে থানায় পাঠিয়ে দেওয়া হবে।’বাঞ্ছারামপুর থানার ওসি অংশু কুমার দেব বলেন, ‘এ বিষয়ে কোনো অভিযোগ পাইনি।’
