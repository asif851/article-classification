
শিশু জিহাদের পাইপে পড়ার ঘটনায় অন্য চার শিশুকে পুলিশ থানায় আটকে জেরা করার ঘটনায় তীব্র উদ্বেগ ও উৎকণ্ঠা প্রকাশ করেছে বাংলাদেশ শিশু অধিকার ফোরাম (বিএসএএফ)। এ ছাড়া জিহাদের মৃত্যুতে গভীরভাবে উদ্বেগ প্রকাশ করেছে মানুষের জন্য ফাউন্ডেশন। তারা বলেছে, এতে শিশু অধিকার লঙ্ঘন হয়েছে।
বিএসএএফের পরিচালক এ এস মাহমুদ এবং মানুষের জন্য ফাউন্ডেশনের নির্বাহী পরিচালক শাহীন আনামের সই করা পৃথক দুটি বিজ্ঞপ্তিতে গতকাল সোমবার এ উদ্বেগ ও উৎকণ্ঠা জানানো হয়।
গতকাল প্রথম আলোয় প্রকাশিত প্রতিবেদন ‘চার শিশুকে থানায় জেরা’র কথা উল্লেখ করে বিজ্ঞপ্তিতে বলা হয়, চারজনকে সন্দেহবশত থানায় আটকে কয়েক ঘণ্টা জেরা করায় শিশুরা আতঙ্কিত হয়ে পড়ে। তাদের পরিবার জানিয়েছে, এখনো তাদের ভয় কাটছে না। এ ঘটনায় সরকারের ঊর্ধ্বতন কর্তৃপক্ষকে বিষয়টি গুরুত্বসহকারে নিয়ে প্রয়োজনীয় ব্যবস্থা গ্রহণের অনুরোধ জানায় সংগঠনটি।
মানুষের জন্য ফাউন্ডেশনের পক্ষ থেকে পাঠানো আরেক বিজ্ঞপ্তিতে জানানো হয়, জিহাদকে উদ্ধার চেষ্টায় নিয়োজিত ব্যক্তি এবং প্রতিষ্ঠানগুলোর দক্ষতা ও দায়িত্বশীলতা প্রশ্নবিদ্ধ। জিহাদের পরিবারের ওপর যে হয়রানি হয়েছে তা-ও অমানবিক। জিহাদের মৃত্যুর সুষ্ঠু তদন্ত ও দোষী ব্যক্তিদের দৃষ্টান্তমূলক শাস্তি দাবি করে প্রতিষ্ঠানটি। বিজ্ঞপ্তি।
