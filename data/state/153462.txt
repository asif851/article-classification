
সহস্রাব্দের উন্নয়ন লক্ষ্যমাত্রা অর্জনে বাংলাদেশ সফলতা দেখিয়েছে। এখন বাংলাদেশের সামনে রয়েছে টেকসই উন্নয়ন লক্ষ্যমাত্রায় (এসডিজি) পৌঁছানো। এসডিজির পরিসর অনেক বড়। পরিকল্পিত ও সমন্বিতভাবে কাজ করতে পারলে ২০৩০ সালের মধ্যে এই লক্ষ্য অর্জন করা সম্ভব।
গতকাল বৃহস্পতিবার চট্টগ্রাম প্রেসক্লাবে ‘জাতিসংঘের টেকসই উন্নয়ন লক্ষ্যমাত্রা’ শীর্ষক আলোচনা সভায় বক্তারা এসব কথা বলেন। জাতিসংঘ তথ্যকেন্দ্র (ইউএনআইসি) এ আলোচনার আয়োজন করে। সহযোগিতায় ছিল চট্টগ্রাম প্রেসক্লাব ও নিপ্পন একাডেমি।
সভায় বক্তারা বলেন, এসডিজিতে দারিদ্র্যবিলোপ, ক্ষুধামুক্তি, জলবায়ু পরিবর্তনের প্রভাব মোকাবিলা, নারীর ক্ষমতায়নসহ ১৭টি লক্ষ্য নির্ধারণ করা হয়েছে। সরকার, বেসরকারি-উন্নয়ন সংস্থার পাশাপাশি সাধারণ মানুষকেও এই কাজে সম্পৃক্ত করতে হবে। বাস্তবসম্মত পরিকল্পনা করে সমন্বিতভাবে কাজ করতে হবে।
আলোচনা সভায় বক্তা হিসেবে ছিলেন জাতিসংঘ তথ্যকেন্দ্রের কর্মকর্তা মো. মনিরুজ্জামান, নিপ্পন একাডেমির চেয়ারম্যান ও অনারারি কনসাল জেনারেল অব জাপান মুহম্মদ নুরুল ইসলাম ও চট্টগ্রাম প্রেসক্লাবের জ্যেষ্ঠ সহসভাপতি কাজী আবুল মনসুর।
