
ফেনীতে আগামী ১৬, ১৭ ও ১৮ ফেব্রুয়ারি তাবলিগ জামাতের আয়োজনে ও আহলে সুরার তত্ত্বাবধানে অনুষ্ঠিত হতে যাচ্ছে আঞ্চলিক ইজতেমা। শহরের অদূরে ঢাকা-চট্টগ্রাম মহাসড়ক ও ফেনী-কুমিল্লা পুরোনো সড়কের পাশে দেবীপুরের মাঠে এ ইজতেমা অনুষ্ঠিত হবে।
ইজতেমা সফল করতে গতকাল মঙ্গলবার সকালে জেলা প্রশাসকের কার্যালয়ের সম্মেলনকক্ষে সমন্বয় সভা অনুষ্ঠিত হয়। জেলা প্রশাসক মো. আমিন উল আহসানের সভাপতিত্বে অনুষ্ঠিত সভায় ফেনী সদর উপজেলা পরিষদের চেয়ারম্যান আবদুর রহমান, অতিরিক্ত জেলা প্রশাসক (রাজস্ব) কুলপ্রদীপ চাকমা, অতিরিক্ত পুলিশ সুপার (সদর সার্কেল) উক্য সিং, ইসলামিক ফাউন্ডেশনের উপপরিচালক সরকার সরওয়ার আলম, বিদ্যুৎ, জনস্বাস্থ্য, স্বাস্থ্য, র‌্যাব, ফায়ার সার্ভিসসহ বিভিন্ন বিভাগের কর্মকর্তা, ব্যবসায়ী ও তাবলিগ জামাতের নেতারা উপস্থিত ছিলেন।
 ইসলামিক ফাউন্ডেশনের উপপরিচালক সরকার সরওয়ার আলম মাহফিলের প্রস্তুতির অগ্রগতি সভায় তুলে ধরেন। তিনি জানান, গত ২১ ডিসেম্বর থেকে প্যান্ডেল, পয়োনিষ্কাশন, পানি সরবরাহসহ বিভিন্ন কাজের ব্যাপক প্রস্তুতি শুরু হয়েছে। প্রতিদিন গড়ে ৫০০ স্বেচ্ছাসেবী নিরলসভাবে কাজ করছেন।
ইজতেমার মূল প্যান্ডেল সাড়ে ৬ লাখ বর্গফুটের, ৫০ হাজার লোকের থাকার ব্যবস্থা, দেড় লাখ লোক বসে এবং প্যান্ডেলের আশপাশে দুই লাখ লোক বয়ান শুনতে পারবেন।
খাবার পানির জন্য স্থানীয় তিনটি গভীর নলকূপ, অজু-গোসলসহ অন্যান্য কাজের জন্য ২০টি অগভীর নলকূপ স্থাপন করা হবে। স্যানিটেশনসহ সব ব্যবস্থা হচ্ছে। নিরাপত্তার জন্য পুলিশ নিয়ন্ত্রণকক্ষ এবং প্রাথমিক চিকিৎসার জন্য ২৪ ঘণ্টা চিকিৎসক দল কাজ করবে।
এ ছাড়া গাড়ি রাখার (পার্কিং) ব্যবস্থাসহ ঢাকা-চট্টগ্রাম মহাসড়ক ও ফেনী-কুমিল্লা পুরোনো সড়ক থেকে ইজতেমার স্থান পর্যন্ত যাতায়াতের সড়কও প্রশস্ত করা হচ্ছে। শহর থেকে মুসল্লিদের যাতায়াতের সুবিধার জন্য ১৬, ১৭ ও ১৮ ফেব্রুয়ারি টাউন সার্ভিসের বাসগুলো স্টারলাইন পাম্প পর্যন্ত যাওয়া-আসার অনুরোধ জানানো হয়েছে।
গতকাল মঙ্গলবার দুপুরে সরেজমিন ইজতেমার স্থান পরিদর্শন করে দেখা গেল, ব্যাপক প্রস্তুতি চলছে। স্বেচ্ছাসেবকেরা নিরলসভাবে কাজ করছেন।
 
