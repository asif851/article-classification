
রাজশাহী বিশ্ববিদ্যালয়ের এক শিক্ষকের বিরুদ্ধে এক ছাত্রীকে যৌন হয়রানির বিষয়ে পাল্টাপাল্টি অভিযোগের ঘটনায় তদন্ত কমিটি গঠন করেছে বিশ্ববিদ্যালয় প্রশাসন। গতকাল শনিবার সকালে বিশ্ববিদ্যালয়ের উপাচার্য মুহম্মদ মিজানউদ্দিন এ তথ্য নিশ্চিত করেছেন।বিশ্ববিদ্যালয় প্রশাসন সূত্রে জানা গেছে, বিশ্ববিদ্যালয়ের ছাত্র উপদেষ্টা অধ্যাপক ছাদেকুল আরেফিন মাতিনকে প্রধান করে এ কমিটি গঠন করা হয়েছে।উপাচার্য বলেন, সিন্ডিকেট সভায় কমিটির বিষয়টি উত্থাপন করে সিন্ডিকেট থেকে অনুমোদন নেওয়া হবে। এ বিষয়ে অধ্যাপক ছাদেকুল আরেফিন মাতিন বলেন, ‘তদন্ত কমিটিতে দায়িত্ব দেওয়ার জন্য আমার সম্মতি নেওয়া হয়েছে। তবে এখনো অফিসিয়ালি চিঠি পাইনি।’এদিকে এ তদন্ত কমিটির কোনো কার্যক্রম মেনে নেওয়া হবে না বলে জানিয়েছে বিশ্ববিদ্যালয় শাখা ছাত্রলীগ। গতকাল দুপুরে বিশ্ববিদ্যালয় ছাত্রলীগের সভাপতি মিজানুর রহমান স্বাক্ষরিত সংবাদ বিজ্ঞপ্তিতে এ কথা জানানো হয়।২০ ডিসেম্বর বিশ্ববিদ্যালয়ের ওই শিক্ষকের বিরুদ্ধে বিশ্ববিদ্যালয়ের হলের এক ছাত্রী ও ছাত্রলীগের কর্মী যৌন হয়রানির অভিযোগ করেন। তিনি ওই শিক্ষকের শাস্তির দাবিতে উপাচার্যের কাছে লিখিত অভিযোগ দেন। এরপর ওই শিক্ষকের শাস্তির দাবিতে ক্যাম্পাসে টানা চার দিন বিক্ষোভ, মানববন্ধন ও গণস্বাক্ষর কর্মসূচি পালন করে বিশ্ববিদ্যালয় শাখা ছাত্রলীগ। অন্যদিকে, ২২ ডিসেম্বর অভিযুক্ত শিক্ষকের পক্ষে তাঁর হলের কর্মকর্তা-কর্মচারী ও শিক্ষার্থীরা ওই অভিযোগকে ভিত্তিহীন উল্লেখ করে বিশ্ববিদ্যালয়ের উপাচার্য বরাবর পাল্টা অভিযোগ দেন।
