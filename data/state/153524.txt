
ঢাকা বিশ্ববিদ্যালয়ের মেকাট্রনিকস ইঞ্জিনিয়ারিং বিভাগের নাম পরিবর্তন করে রোবটিকস অ্যান্ড মেকাট্রনিকস ইঞ্জিনিয়ারিং করা হয়েছে। গত মঙ্গলবার বিশ্ববিদ্যালয়ের সিন্ডিকেট সভায় নতুন হওয়া মেকাট্রনিকস বিভাগে রোবটিকস কোর্স সংযুক্ত করে এই নতুন নামকরণ করা হয়।
বিভাগের চেয়ারম্যান অধ্যাপক হাফিজ মুহম্মদ হাসান বাবু প্রথম আলোকে বলেন, রোবটিকস কোর্সটি মেকাট্রনিকসের একটি ছোট অংশ ছিল। কিন্তু একে বৃহত্তর পরিবেশে বাংলাদেশে উপস্থাপন করতে নাম পরিবর্তন করা হয়েছে।
হাফিজ মুহম্মদ হাসান আরও বলেন, বর্তমানে শিল্পায়নের বেশির ভাগ যন্ত্রপাতি রোবটিক পদ্ধতিতে পরিচালিত হয়। বিশেষ করে পোশাকশিল্পগুলোতে দক্ষ জনশক্তির অভাবে রোবটিক যন্ত্রপাতি সঠিকভাবে ব্যবহার করা যাচ্ছে না। দেশ যেভাবে শিল্পায়নের দিকে এগিয়ে যাচ্ছে, তাতে নেতৃত্ব দিতে রোবটিকসের প্রসার প্রয়োজন। এ ছাড়া বিদ্যুৎ খাত, নবায়নযোগ্য সৌরশক্তি উৎপাদন ও প্রযুক্তিনির্ভর শিল্পায়নে রোবটিকসের প্রয়োজনীয়তা রয়েছে।
গত বছরের ৮ সেপ্টেম্বর অনুমোদন পেয়ে গত ১ ফেব্রুয়ারি থেকে মেকাট্রনিকস বিভাগের যাত্রা শুরু হয়েছে। স্নাতক (সম্মান) শ্রেণিতে চলতি শিক্ষাবর্ষে প্রথম বর্ষে ২০ জন শিক্ষার্থী বিভাগটিতে পড়ছেন।
