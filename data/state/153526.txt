
স্টেন্ট বা রিং ব্যবসায়ীরা ধর্মঘট তুলে নেওয়ায় সরকারি হাসপাতালগুলোয় হৃদ্‌রোগে আক্রান্ত রোগীদের রক্তনালিতে রিং লাগানো শুরু হয়েছে। আজ বৃহস্পতিবার সকাল থেকেই রোগীদের স্বাভাবিক চিকিৎসা চলছে বলে জানিয়েছেন চিকিৎসকেরা।
রিংয়ের সর্বোচ্চ ও সর্বনিম্ন দাম নির্ধারণকে কেন্দ্র করে ব্যবসায়ীরা গতকাল বুধবার ধর্মঘট আহ্বান করেন এবং সরকারি হাসপাতালে রিং সরবরাহ বন্ধ করে দেন। ওষুধ প্রশাসন অধিদপ্তরের সঙ্গে আলোচনার পর ধর্মঘট আহ্বানের কয়েক ঘণ্টা পরেই তা প্রত্যাহার করে নেওয়া হয়। তবে কয়েক ঘণ্টার ধর্মঘটে বেসরকারি হাসপাতালগুলোয় রিং সরবরাহে কোনো প্রভাব পড়েনি।
জাতীয় হৃদ্‌রোগ ইনস্টিটিউট ও হাসপাতাল ঘুরে দেখা গেছে, হৃদ্‌রোগে আক্রান্ত রোগীদের রক্তনালিতে রিং লাগানোর জন্য অস্ত্রোপচার চলছে। হাসপাতালের পরিচালক আফজালুর রহমান প্রথম আলোকে বলেন, গতকাল যেসব রোগীর রিং লাগানো সম্ভব হয়নি, আজ তাদের রিং লাগানো হবে। এ জন্য হাসপাতালে বাড়তি ব্যবস্থা নেওয়া হয়েছে। চিকিৎসকদের অতিরিক্ত সময় দায়িত্ব পালন করতে বলা হয়েছে।
বঙ্গবন্ধু শেখ মুজিব মেডিকেল বিশ্ববিদ্যালয় কর্তৃপক্ষ জানিয়েছে, ধর্মঘট প্রত্যাহার হওয়ায় স্টেন্ট বা রিংয়ের সরবরাহ স্বাভাবিক হয়েছে। গতকালের বাদ পড়া রোগীদের আজ রিং লাগানো হবে বলে জানিয়েছেন হাসপাতালের সংশ্লিষ্ট একজন চিকিৎসক।
এদিকে রিং ব্যবসায়ীরা জানিয়েছেন, রিংয়ের সর্বোচ্চ ও সর্বনিম্ন দাম নির্ধারণের ব্যাপারে ভুল বোঝাবুঝির কারণে তাঁরা গতকাল কয়েক ঘণ্টার জন্য রিং সরবরাহ বন্ধ রেখেছিলেন। ওষুধ প্রশাসন অধিদপ্তরের সঙ্গে আলোচনার পর ধর্মঘট প্রত্যাহার করেন। আজ সকাল থেকে সরকারি হাসপাতালগুলোয় আগের মতো রিং সরবরাহ করছেন। তবে বেসরকারি একাধিক হাসপাতালে যোগাযোগ করে জানা গেছে, রিং সরবরাহ পেতে গতকালও তাদের কোনো সমস্যা হয়নি।
