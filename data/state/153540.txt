
ধানচাষির ফলন ও আয় বাড়াতে ‘রাইস ক্রপ ম্যানেজার’ (আরসিএম) নামের একটি অ্যাপ্লিকেশন তৈরি করা হয়েছে। কম্পিউটার, ল্যাপটপ বা স্মার্টফোনে ইন্টারনেট-সংযোগ থাকলে অ্যাপ্লিকেশনটি (সংক্ষেপে অ্যাপ) ব্যবহার করে ধান চাষের জন্য প্রয়োজনীয় নির্দেশিকা পাওয়া যাবে।এ ছাড়া ধান চাষে নানা সমস্যার সমাধান মাত্র কয়েক সেকেন্ডে পাওয়া যাবে এই অ্যাপ ব্যবহার করে। বাংলাদেশ ধান গবেষণা ইনস্টিটিউট (বিআরআরআই) ও আন্তর্জাতিক ধান গবেষণা ইনস্টিটিউট (আইআরআরআই) যৌথ উদ্যোগে অ্যাপটি তৈরি করেছে।বিআরআরআইয়ের মহাপরিচালক জীবন কৃষ্ণ বিশ্বাস জানান, ইতিপূর্বে ইনস্টিটিউট থেকে প্রকাশিত আধুনিক ধানের চাষ বইটিতে উচ্চফলনশীল ধানের জাত পরিচিতিসহ উন্নত চাষাবাদ পদ্ধতির যে বিবরণ ও পরামর্শ দেওয়া হয়েছে, তা-ই ডিজিটাল পদ্ধতিতে সারা দেশে দ্রুত কৃষক পর্যায়ে ছড়িয়ে দিতে আরসিএম অ্যাপ্লিকেশনটি বানানো হয়েছে। অ্যাপটি ইতিপূর্বে অবমুক্ত করা ‘নিউট্রিয়েন্ট ম্যানেজার ফর রাইস’ বা এনএম রাইসের উন্নত সংস্করণ।বিআরআরআইয়ের বিজ্ঞানীরা জানান, আরসিএম অ্যাপ ব্যবহার করে জমির উর্বরতা শক্তির মাত্রা অনুযায়ী কখন ও কতটুকু সার দিতে হবে, প্রত্যাশিত ফলনের জন্য চারার বয়স কত হবে, বীজ বপন ও চারা রোপণের কৌশল ও পদ্ধতি কী হবে, আগাছা ও পোকামাকড় নিয়ন্ত্রণের জন্য কখন কী করতে হবে—ধান চাষের এসব জরুরি পরিচর্যার বিষয়ে কৃষকদের প্রয়োজনীয় সব তথ্য ও পরামর্শ জানা যাবে।বিজ্ঞানীরা জানান, অ্যাপটির কার্যকারিতার নানা দিক নিয়ে বিআরআরআই ও আইআরআরআই তিন বছর ধরে কাজ করছে। গ্রামীণ উন্নয়নকর্মী, কৃষি সম্প্রসারণ কর্মকর্তা ও কৃষকেরা বিনা মূল্যে এই সেবা পাবেন। আরসিএম ব্যবহারে হেক্টরপ্রতি ৭০০ থেকে এক হাজার কেজি ধান পাওয়া যাবে বলে লক্ষ্যমাত্রা নির্ধারণ করা হয়েছে; যার আর্থিক মূল্য আট-দশ হাজার টাকা।মহাপরিচালক জীবন কৃষ্ণ বিশ্বাস বলেন, আরসিএম ধানচাষিদের প্রয়োজনীয় পরামর্শ প্রদানের ক্ষেত্রে খুবই কার্যকর হবে। এর মাধ্যমে সার প্রয়োগ ছাড়াও ফসল ব্যবস্থাপনার অন্যান্য নির্দেশনা তাৎক্ষণিকভাবে কৃষক পর্যায়ে পৌঁছানো সম্ভব হবে। দেশের খাদ্যনিরাপত্তা নিশ্চিত করতে এটি বেশ সহায়ক ও ফলপ্রসূ ভূমিকা রাখবে।
যেভাবে সেবা পাওয়া যাবেwebapps.irri.org/bd/rcm এই ওয়েব ঠিকানায় গেলে ‘রাইচ ক্রপ ম্যানেজার বাংলাদেশ ভার্সন ১.০’ লেখা একটি পাতা আসবে। সেখানে বাংলা বা ইংরেজি, কোন ভাষায় সেবা পেতে চান লেখা আছে। যেকোনো একটিতে ক্লিক করে নিচের দিকে নেক্সট লেখা বাটনে চাপতে হবে। এরপর আসবে ‘আপনার জমিতে ধান চাষাবাদের জন্য একটি ব্যবস্থাপনা নির্দেশিকা গ্রহণ করুন’ লেখা। সেখানে ‘আই অ্যাগরি উইথ দ্য টার্মস অ্যান্ড কন্ডিশনস’ লেখায় ক্লিক করতে হবে। এরপর আসবে ‘নির্দিষ্ট মৌসুমে আপনি যে জমির জন্য ধান চাষে অনুমোদিত ব্যবস্থাপনা পেতে আগ্রহী, সেই মৌসুম ও জমি বিষয়ে নিচের প্রশ্নগুলোর উত্তর দিন।প্রথম প্রশ্নটি আপনার প্লটের অবস্থান মানে, জেলা, উপজেলা, ইউনিয়ন ও গ্রামের নাম। এরপর থাকবে যে জমির জন্য এই প্রযুক্তি ব্যবহার করছেন, সেই জমিটিকে আপনি কী নামে চেনেন। যেমন: বাইদ, নালা জমি ইত্যাদি। কোনো নাম জানা না থাকলে x বা y চিহ্ন ব্যবহার করতে পারেন। পরে জমির পরিমাণসহ ২০টি প্রশ্ন রয়েছে। এ ছাড়া কৃষক ও রাইস ক্রস ম্যানেজার চালনাকারী ব্যক্তির তথ্যাদি জানতে প্রশ্ন রয়েছে। সব পূরণ করা শেষ হলে ‘সাবমিট’ অপশনে ক্লিক করতে হবে। কয়েক সেকেন্ডের মধ্যেই ছবিসহ সমাধান চলে আসবে। তাতে থাকবে কীভাবে জমি পরিচর্যা ও সার দিতে হবে।
