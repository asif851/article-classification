
১৩টি শর্তে বিএনপি আগামীকাল শুক্রবার বেলা দুইটায় রাজধানীর সোহরাওয়ার্দী উদ্যানে সমাবেশ করার অনুমতি পেয়েছে। ঢাকা মহানগর পুলিশের পক্ষ থেকে কিছুক্ষণ আগে এ তথ্য জানানো হয়েছে। এসব শর্তের মধ্যে আছে বিকেল পাঁচটার মধ্যে সমাবেশ শেষ করা ও সমাবেশ শুরুর দুই ঘণ্টা আগে থেকে লোক সমাগম করা যাবে না। আরও বলা হয়েছে, কোনো ধরনের ব্যানার, ফেস্টুন বহনের আড়ালে লাঠি, রড, দা, কুড়াল, কাস্তে, বল্লম ও দেশীয় অস্ত্র ইত্যাদি ব্যবহার করা যাবে না।এর আগে আজ বৃহস্পতিবার দুপুর সাড়ে ১২টার দিকে বিএনপির একটি প্রতিনিধিদল ঢাকা মহানগর পুলিশের (ডিএমপি) কার্যালয়ে গিয়ে লিখিতভাবে নয়াপল্টনে সমাবেশের অনুমতি চায়।ডিএমপির কার্যালয় থেকে বের হয়ে বিএনপির যুগ্ম মহাসচিব বরকতউল্লা সে সময় সাংবাদিকদের বলেছিলেন, তাঁরা কাল বেলা দুইটায় নয়াপল্টনে সমাবেশ করার অনুমতি চেয়েছেন। ঢাকা মহানগর পুলিশ কমিশনার এ সময় কার্যালয়ে ছিলেন না। তাঁর কার্যালয় থেকে জানানো হয়েছে, দুই ঘণ্টা পর এ বিষয়ে সিদ্ধান্ত জানানো হবে।বেলা একটায় ঢাকা মহানগর গোয়েন্দা পুলিশের যুগ্ম কমিশনার ও ডিএমপি কমিশনারের মুখপাত্র মনিরুল ইসলাম এক অনির্ধারিত সংবাদ ব্রিফিংয়ে বলেছিলেন, ‘১৮ দলের পক্ষ থেকে বিএনপির চিফ হুইফ জয়নাল আবদিন ফারুকের নেতৃত্বে একটি প্রতিনিধিদল ডিএমপির কার্যালয়ে এসেছিল। তাঁরা আগামীকাল নয়াপল্টনে বিএনপির কেন্দ্রীয় কার্যালয়ের সামনের সড়কে সমাবেশের অনুমতি চেয়ে একটি আবেদন নিয়ে এসেছিলেন। আমরা তাঁদের সঙ্গে কথা বলেছি। আমরা নাগরিকদের নিরাপত্তা, জানমাল রক্ষা ও সার্বিক আইনশৃঙ্খলা পরিস্থিতি পর্যালোচনা করছি।’
বিকেল পাঁচটা ২০ মিনিটের দিকে ঢাকা মহানগর পুলিশ সোহরাওয়ার্দী উদ্যানে সমাবেশের অনুমতি দেয়। এর আগে বিএনপি ২৫ অক্টোবর সোহরাওয়ার্দী উদ্যান, ঢাকা মহানগর নাট্যমঞ্চ ও নয়াপল্টনে দলের কেন্দ্রীয় কার্যালয়ের সামনে সমাবেশ করার অনুমতি চেয়েছিল।ঢাকা মহানগর পুলিশের (ডিএমপি) উপকমিশনার আনোয়ার হোসেন বিএনপির যুগ্ম মহাসচিব রুহুল কবির রিজভী বরাবর চিঠি দিয়ে সমাবেশের অনুমতির বিষয়টি জানান।
 
শর্তগুলো বিস্তারিত পড়তে ক্লিক করুন: http://dmpnews.org/front/newsdetails/689প্রসঙ্গত, ২০ অক্টোবর থেকে ঢাকা মহানগর এলাকায় সভা-সমাবেশ নিষিদ্ধ করেছিল ডিএমপি।
