
সন্ত্রাসী হামলায় নিহত সাংবাদিক দম্পতি সাগর সরওয়ার-মেহেরুন রুনির স্মরণে একটি মিলনায়তনের নামকরণের সিদ্ধান্ত নিয়েছে ঢাকা রিপোর্টার্স ইউনিটি (ডিআরইউ)। গতকাল সোমবার সংগঠনের সভাপতি শাহেদ চৌধুরীর সভাপতিত্বে কার্যনির্বাহী কমিটির বৈঠকে এই সিদ্ধান্ত নেওয়া হয়েছে। এখন থেকে ডিআরইউর ভিআইপি মিলনায়তনটি ‘ডিআরইউ-সাগর রুনি’ মিলনায়তন হিসেবে পরিচিতি পাবে। ডিআরইউর সাধারণ সম্পাদক ইলিয়াস খানের পরিচালনায় কার্যনির্বাহী কমিটির সভায় সংগঠনের দুই সদস্য সাগর সরওয়ার ও মেহেরুন রুনির প্রকৃত হত্যাকারীদের দ্রুত গ্রেপ্তার এবং বিচারের দাবি করা হরেছে। একই সঙ্গে সাগর-রুনিসহ স্বাধীনতা-পরবর্তী বাংলাদেশে সব সাংবাদিক হত্যাকারীদের বিচারের দাবিতে সক্রিয় আন্দোলনের দৃঢ় অঙ্গীকার ব্যক্ত করেছে ডিআরইউ। সভায় সাগর-রুনি হত্যাকারীদের গ্রেপ্তারের দাবিতে সাংবাদিক সমাবেশ আয়োজনের সিদ্ধান্ত নেওয়া হয়েছে। খুব শিগগির এই সমাবেশ অনুষ্ঠিত হবে। সভায় সংগঠনের সহসভাপতি এ বি এম জিয়াউল কবির, যুগ্ম সম্পাদক ইলিয়াস হোসেন, অর্থ সম্পাদক রেজাউল করীম প্রমুখ উপস্থিত ছিলেন।
