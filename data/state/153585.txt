
রংপুরের পীরগাছায় পুলিশ কনস্টেবল মোজাহার আলী হত্যা মামলার অন্যতম আসামি জামায়াতের সদস্য বেলাল হোসেনকে (৪০) গ্রেপ্তার করেছে পুলিশ।
পীরগাছা থানার ভারপ্রাপ্ত কর্মকর্তা (ওসি) আমিরুল ইসলাম বলেন, গতকাল সোমবার দিবাগত রাতে উপজেলার চণ্ডীপুর গ্রাম থেকে বেলালকে গ্রেপ্তার করা হয়।
একই মামলার মূল আসামি জামায়াতের কর্মী ফারুক হোসেনকে (৩৮) গত মার্চ মাসে গ্রেপ্তার করে পুলিশ।
পুলিশ জানায়, ২০১৩ সালের ২৮ ফেব্রুয়ারি জামায়াত নেতা দেলাওয়ার হোসাইন সাঈদীর মৃত্যুদণ্ডের রায়কে কেন্দ্র করে সহিংস ঘটনায় জামায়াতের নেতা-কর্মীদের হামলায় নিহত হন পুলিশ কনস্টেবল মোজাহার আলী (৩৫)। তিনি পীরগাছা থানায় কর্মরত ছিলেন। ওই ঘটনায় পীরগাছা থানা-পুলিশ একটি হত্যা মামলা দায়ের করে।
