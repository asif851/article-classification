
দেশের পরবর্তী রাষ্ট্রপতি কে হচ্ছেন, তা আজই ঠিক হয়ে যেতে পারে। রাষ্ট্রপতি পদে প্রার্থী বাছাইয়ের লক্ষ্যে আজ বুধবার রাত সাড়ে আটটায় প্রধানমন্ত্রীর সরকারি বাসভবন গণভবনে সরকারি দল আওয়ামী লীগের সংসদীয় বোর্ডের বৈঠক বসছে। এতে সভাপতিত্ব করবেন আওয়ামী লীগ ও বোর্ডের সভাপতি প্রধানমন্ত্রী শেখ হাসিনা।
আগামী ১৮ ফেব্রুয়ারি ২১তম রাষ্ট্রপতি নির্বাচনের ভোট গ্রহণের দিন ধার্য করে তফসিল ঘোষণা করেছে নির্বাচন কমিশন। ঘোষিত তফসিল অনুযায়ী, আগ্রহী প্রার্থীরা ৫ ফেব্রুয়ারি মনোনয়নপত্র জমা দিতে পারবেন। ৭ ফেব্রুয়ারি যাচাই-বাছাইয়ের পর ১০ ফেব্রুয়ারি পর্যন্ত মনোনয়নপত্র প্রত্যাহার করা যাবে। ইতিমধ্যে সংসদ সচিবালয় ভোটারদের তালিকা নির্বাচন কমিশনে পাঠিয়েছে।
প্রার্থীর সংখ্যা একজনের বেশি না হলে রাষ্ট্রপতি পদে বিনা প্রতিদ্বন্দ্বিতায় নির্বাচিত ঘোষণা করা হয়। আর একাধিক প্রার্থী হলে সংসদের অধিবেশন কক্ষে বিধিমালা অনুযায়ী ভোট হবে। ১৯৯১ সালের পর রাষ্ট্রপতি পদে ভোট হয়নি। ভোট হোক আর না-ই হোক আওয়ামী লীগের প্রার্থীই পরবর্তী রাষ্ট্রপতি হবেন, এটাই স্বাভাবিক। কারণ বর্তমান সংসদে দুই-তৃতীয়াংশেরও বেশি সংখ্যাগরিষ্ঠতা রয়েছে আওয়ামী লীগের। সংসদের প্রধান বিরোধী দল জাতীয় পার্টি থেকে প্রার্থী দেওয়ার বিষয়ে কোনো আলোচনা নেই। ফলে আওয়ামী লীগের মনোনীত প্রার্থীই বিনা প্রতিদ্বন্দ্বিতায় রাষ্ট্রপতি হতে পারেন বলে দলের নেতারা মনে করছেন।
এদিকে আওয়ামী লীগের রাষ্ট্রপতি পদে প্রার্থী কে হচ্ছেন—এই নিয়ে দলটিতে ব্যাপক আলোচনা আছে। এই পদে এখন পর্যন্ত প্রথম পছন্দ বর্তমান রাষ্ট্রপতি মো. আবদুল হামিদ। কারণ তাঁর বিরুদ্ধে বদনাম নেই। 
