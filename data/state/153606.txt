
২২ বছর আগে দায়ের হয়ে নিষ্পত্তি না হওয়া একটি হত্যা মামলার নথি তলব করেছেন হাইকোর্ট। সেই সঙ্গে ওই মামলায় ১৬ বছর ধরে কারাগারে থাকা আসামি শিপনকে হাইকোর্টে হাজির করতে নির্দেশ দেওয়া হয়েছে।
আজ রোববার বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এ আদেশের পাশাপাশি স্বতঃপ্রণোদিত হয়ে রুল দেন। ওই আসামিকে কেন জামিন দেওয়া হবে না—রুলে তা জানতে চাওয়া হয়েছে। আর আসামি শিপনকে ৮ নভেম্বর সকাল সাড়ে ১০টায় আদালতে হাজির করতে কাশিমপুর কারাগার কর্তৃপক্ষকে নির্দেশ দেওয়া হয়েছে।
শিপনের হাজতবাস ও মামলার নিষ্পত্তি না হওয়া নিয়ে ২৬ অক্টোবর একটি বেসরকারি টেলিভিশন চ্যানেলে সংবাদ সম্প্রচারিত হয়। ওই প্রতিবেদনের অনুলিখন ও সিডি আদালতের নজরে আনেন সুপ্রিম কোর্টের এক আইনজীবী। এরপর শুনানি নিয়ে আদালত এ আদেশ দেন।
রাষ্ট্রপক্ষে শুনানিতে ছিলেন সহকারী অ্যাটর্নি জেনারেল মো. শহীদুল ইসলাম খান। পরে তিনি প্রথম আলোকে বলেন, মাহতাব নামের এক ব্যক্তিকে হত্যার অভিযোগে ১৯৯৪ সালের ২৫ অক্টোবর সূত্রাপুর থানায় মামলা হয়। পরের বছর ৬ আসামির বিরুদ্ধে অভিযোগপত্র দেয় পুলিশ। মামলার দুই নম্বর আসামি মো. শিপন ২০০০ সালের ৭ নভেম্বর থেকে কারাগারে আছেন। চলতি বছরের ২৬ এপ্রিল থেকে মামলাটি ঢাকার পরিবেশ আপিল ট্রাইব্যুনালে বিচারাধীন।  ২২ বছরেও মামলাটি নিষ্পত্তি হয়নি ও ১৬ বছর ধরে আসামি হাজতে রয়েছেন—এসব দিক বিবেচনায় নিয়ে আদালত এ আদেশ বলে জানান সহকারী অ্যাটর্নি জেনারেল শহীদুল ইসলাম খান।
