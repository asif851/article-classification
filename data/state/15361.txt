
নারায়ণগঞ্জ সিটি করপোরেশন নির্বাচনে ১ নম্বর ওয়ার্ডে কাউন্সিলর পদে প্রতিদ্বন্দ্বিতা করছেন বাবা-ছেলে! শুধু তা–ই নয়, ওই ওয়ার্ডেই কাউন্সিলর প্রার্থী হয়েছেন আপন দুই ভাই।
প্রার্থীরা হলেন বাবা হাজি মো. ইউনুছ মিয়া ও ছেলে ওমর ফারুক। ইউনুছ মিয়ার প্রতীক ‘লাটিম’, ওমর ফারুকের প্রতীক ‘ঝুড়ি’। তবে বাবা ইউনুছ মিয়ার কোনো পোস্টার এখনো নির্বাচনী মাঠে দেখা যায়নি। স্থানীয় লোকজন বলছেন, ইউনুছ মিয়া ছেলে ওমর ফারুকের ‘ডামি’ প্রার্থী। তাই তিনি প্রচারণা চালাচ্ছেন না। তিনি ছেলের পক্ষেই ভোট চাইছেন বলে জানা গেছে। তবে ওমর ফারুক নির্বাচনী মাঠ চষে বেড়াচ্ছেন। তাঁর পোস্টারে ছেয়ে গেছে পুরো এলাকা।
এদিকে, ওই ওয়ার্ডের বর্তমান কাউন্সিলর আবদুর রহিম এবারও প্রার্থী হয়েছেন। তাঁর প্রতীক ‘মিষ্টি কুমড়া’। এই ওয়ার্ডে তাঁর আপন ছোট ভাই সিরাজুল ইসলামও কাউন্সিলর প্রার্থী হয়েছেন। তাঁর প্রতীক ‘ঘুড়ি’। আবদুর রহিম ও সিরাজুল ইসলাম দুজনেই তাঁদের পোস্টার দিয়ে ১ নম্বর ওয়ার্ড এলাকা ছেয়ে ফেলেছেন। দুজনেই ভোটারদের কাছে ভোট চেয়ে দিন-রাত গণসংযোগ চালাচ্ছেন। আপন দুই ভাই কাউন্সিলর প্রার্থী হওয়ায় তাঁদের আত্মীয়স্বজনও দ্বিধাবিভক্ত হয়ে পড়েছেন।
