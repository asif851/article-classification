
নিজের দেওয়া বক্তব্যের বিষয়ে আজ রোববার হাইকোর্টে হাজির হয়ে নিঃশর্ত ক্ষমা চেয়ে অব্যাহতি পেয়েছেন চাঁপাইনবাবগঞ্জের পুলিশ সুপার (এসপি) টি এম মোজাহিদুল ইসলাম।মোজাহিদুল ইসলামকে আজ (৪ ডিসেম্বর) সশরীরে আদালতে হাজির হতে নির্দেশ দিয়েছিলেন বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ।‘চাঁপাইনবাবগঞ্জের এসপি: ডাকাত হাতেনাতে পেলে পিষে মেরে ফেলুন’ শিরোনামে একটি দৈনিকে প্রকাশিত প্রতিবেদন বিবেচনায় নিয়ে গত রোববার হাইকোর্ট স্বতঃপ্রণোদিত হয়ে রুলসহ ওই তলবের আদেশ দিয়েছিলেন।হাইকোর্টের নির্দেশে আজ আদালতে হাজির হয়ে নিজের দেওয়া বক্তব্যের বিষয়ে নিঃশর্ত ক্ষমা চেয়ে একটি আবেদন করেন চাঁপাইনবাবগঞ্জের এসপি।আবেদনের পরিপ্রেক্ষিতে চাঁপাইনবাবগঞ্জের এসপি মোজাহিদুল ইসলামের কাছে আদালত জানতে চান, তিনি যে ধরনের বক্তব্য দিয়েছেন, ভবিষ্যতে তার পুনরাবৃত্তি হবে কি না।
জবাবে মোজাহিদুল ইসলাম বলেন, ভবিষ্যতে এমনটা আর হবে না।
পরে মোজাহিদুল ইসলামকে অব্যাহতি দিয়ে বিষয়টি নিষ্পত্তি করে দেন আদালত।
আদালতে মোজাহিদুল ইসলামের পক্ষে ছিলেন আইনজীবী শফিক আহমেদ, এ বি এম আলতাফ হোসেন ও মাহবুব শফিক।
গণমাধ্যমে প্রকাশিত প্রতিবেদনের তথ্য অনুসারে, চাঁপাইনবাবগঞ্জ চক্ষু হাসপাতাল চত্বরে গত ২৫ নভেম্বর একটি অনুষ্ঠান হয়। সেখানে এসপি বলেন, ‘ডাকাত যদি হাতেনাতে পান, তো জলজ্যান্ত ওটাকে পিষে মেরে ফেলুন।’
আরও পড়ুন:নিঃশর্ত ক্ষমা চেয়েছেন চাঁপাইনবাবগঞ্জের এসপিচাঁপাইনবাবগঞ্জের পুলিশ সুপারকে হাইকোর্টে তলব
