
প্রতিবেশী রাষ্ট্র ভারত রোহিঙ্গা ইস্যুতে বাংলাদেশের পাশে থাকবে বলে আশা প্রকাশ করেছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘রোহিঙ্গা ইস্যুতে সারা দুনিয়া আজ উদ্বেগ প্রকাশ করছে। ভারতও উদ্বেগ প্রকাশ করেছে। ভারতের এই উদ্বেগ ও আমাদের পাশে থাকা, আমাদের জন্য এই মুহূর্তে খুবই প্রয়োজন।’
ওবায়দুল কাদের আজ রোববার রাজধানীর মানিক মিয়া অ্যাভিনিউয়ে বিআরটিএর ভ্রাম্যমাণ আদালতের কার্যক্রম পরিদর্শনে গিয়ে সাংবাদিকদের প্রশ্নের জবাবে এসব কথা বলেন।
আওয়ামী লীগের সাধারণ সম্পাদক বলেন, ‘৭১ সালে মহান মুক্তিযুদ্ধের সময় বাংলাদেশের পাশে ছিল ভারত। আমরা আশা করছি, এই মানবিক বিপর্যয় মোকাবিলার দুঃসময়েও ভারতকে পাশে পাব।’
ওবায়দুল কাদের বলেন, ‘রোহিঙ্গারা স্রোতের মতো বাংলাদেশে আসছে। ইতিমধ্যে তিন লাখ চলে এসেছে। জানি না এই স্রোতের ভার কত দিন বহন করতে পারব। এই বিষয়ে সরকারকে সবার সহযোগিতা করা উচিত।’
রোহিঙ্গা ইস্যুতে বিএনপির সমালোচনার জবাবে কাদের বলেন, সরকারকে যখন প্রো-অ্যাকটিভ বলে জাতিসংঘ প্রশংসা করেছে, তখন একটি দল এর সমালোচনা করছে। মিয়ানমার সরকারের নির্যাতনের ব্যাপারে তারা কোনো কথা বলছে না। তাদের টার্গেট আওয়ামী লীগ সরকার, মিয়ানমার সরকার নয়। তিনি আরও বলেন, সারা দেশ যখন এই রোহিঙ্গা ইস্যুতে উদ্বিগ্ন, তখন বিএনপি খুশি। কারণ, তারা নতুন ইস্যু পেয়েছে।
