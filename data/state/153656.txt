
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘পৌর নির্বাচনের ফল যাই হোক না কেন, আমরা সবাই যেন তা মেনে নিই। এ জন্য মানসিকভাবে প্রস্তুত থাকতে হবে।’ আজ বুধবার দুপুরে ধানমন্ডিতে আওয়ামী লীগ কার্যালয়ে নির্বাচনের প্রথম পর্যায়ের পরিস্থিতি মূল্যায়ন করতে গিয়ে সাংবাদিক সম্মেলনে তিনি এ কথা বলেন।মাহবুব উল আলম হানিফ বলেন, এখন পর্যন্ত বিচ্ছিন্ন কিছু ঘটনা বাদ দিলে পৌরসভা নির্বাচন উৎসবমুখর ও শান্তিপূর্ণভাবে হচ্ছে। বিএনপি নির্বাচনের আগে থেকেই ভোটগ্রহণ নিয়ে নানা রকম শঙ্কা ছড়িয়েছিল। ভোটের হার বৃদ্ধি আর বেলা বাড়ার সঙ্গে সঙ্গে তাঁদের সব শঙ্কা উড়ে গেছে। উল্টো পরাজয় নিশ্চিত জেনে তাঁদের উদ্বেগ বেড়েছে।আওয়ামী লীগের যুগ্ম সাধারণ সম্পাদক বলেন, ‘আমরা সবাইকে নির্বাচন শান্তিপূর্ণ করার আহ্বান জানিয়েছিলাম। ভোটাররা তাতে সাড়া দিয়েছেন। স্থানীয় সরকারব্যবস্থায় দলীয় নির্বাচন করে গণতন্ত্র শক্তিশালী করার যে লক্ষ্য ছিল, তা এখন পূর্ণতা পাওয়ার পথে।’ভোটকেন্দ্র দখল নিয়ে বিএনপির অভিযোগ নিয়ে জানতে চাইলে আওয়ামী লীগের এই নেতা বলেন, ‘বিচ্ছিন্ন কিছু ঘটনার কথা শুনেছি। এরপর নির্বাচন কমিশন ও আওয়ামী লীগ খোঁজ নিয়ে দেখেছে, এসব অভিযোগের কোনো ভিত্তি নেই।’
যশোরে সাংবাদিকদের ওপর ককটেল ছোড়া নিয়ে দৃষ্টি আকর্ষণ করা হলে হানিফ বলেন, বিএনপি আগে থেকেই নির্বাচনকে বিতর্কিত করার চেষ্টায় ছিল। নির্বাচনকে নতুন করে বিতর্কিত করতে বিএনপি পরিকল্পিতভাবে এটি করেছে।আওয়ামী লীগের এই নেতা আরও বলেন, সাতকানিয়ায় নির্বাচন কেন্দ্র থেকে অনেক দূরে সামাজিক দ্বন্দ্বের কারণে দুই কাউন্সিলর প্রার্থীর সমর্থকদের হামলায় একজনের প্রাণহানি ঘটেছে।মাহবুব উল আলম হানিফ অভিযোগ করেন, বিএনপি কুয়াকাটায় ব্যালট পেপার ছিনতাই করার পর সেখানকার একটি কেন্দ্রে ভোট বন্ধ হয়ে গেছে। কুষ্টিয়ার কুমারখালীতেও একই চেষ্টা করে সফল হয়নি। পরাজয় নিশ্চিত জেনে অনেক স্থানে ব্যালট পেপার ছিনিয়ে নিয়ে জয়লাভের চেষ্টা চালাচ্ছে বিএনপি।সংবাদ সম্মেলনে আওয়ামী লীগ নেতাদের মধ্যে উপস্থিত ছিলেন জাহাঙ্গীর কবির নানক, খালেদ মাহমুদ চৌধুরী, আবু সাইদ আল মাহমুদ স্বপন, আবদুস সোবহান গোলাপ, সুজিত রায় নন্দী প্রমুখ।
