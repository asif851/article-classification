
নাটোরের লালপুর উপজেলার শোব এলাকায় বড়াল নদ থেকে আবারও বালু তুলছেন যুবলীগের স্থানীয় নেতা আবদুর রাজ্জাক। দ্বিতীয় দফায় এরই মধ্যে তিনি প্রায় দুই লাখ ঘনফুট বালু তুলেছেন। এর আগে তিনি আরও দুই লাখ ঘনফুট বালু তুলেছিলেন। বিপুল পরিমাণ বালু তোলায় ঝুঁকিতে পড়েছে নদ-তীরবর্তী ২০টি বসতবাড়ি এবং একটি রেল ও একটি সড়কসেতু।১৫ ফেব্রুয়ারি সরেজমিনে দেখা যায়, শোব এলাকায় বড়াল নদের ওপর মালঞ্চি রেলসেতু-সংলগ্ন পূর্ব পাশে নদের ওপর একটি সড়কসেতু হচ্ছে। এই রেল ও সড়কসেতু দুটির উত্তরে বাগাতিপাড়া, দক্ষিণে লালপুর উপজেলা। দুই সেতুর লালপুর অংশে নদে ড্রামের তৈরি ভাসমান পন্টুন বানিয়ে খননযন্ত্র বসানো হয়েছে। বালু তুলে রেলসেতুর দক্ষিণ প্রান্তে জড়ো করে বিক্রি করা হচ্ছে। সেখানে দাঁড়ানো এক যুবক নিজেকে আবদুর রাজ্জাকের সহযোগী হিসেবে পরিচয় দেন। নিজের নাম বলেন ওয়াহেদ। তিনি বলেন, গত জানুয়ারির শেষ নাগাদ শুরু করে ২০-২২ দিনে তাঁরা প্রায় দুই লাখ ঘনফুট বালু তুলেছেন।ওই যুবকের সামনেই কথা হয় উত্তর তীরের বাসিন্দা হাসি বেগমের সঙ্গে। তিনি অভিযোগ করেন, ‘বারবার নিষিধ করবার পরও উমরা বালু তুলছেন। সরকারি দলের লোক। আমগো পাত্তাই দেয় না। পাড় ভাঙলি ছ্যালিপ্যালি লিয়া আমগের পথে বসতি হবি।’এ ব্যাপারে আবদুর রাজ্জাক বলেন, ‘যেখান থেকে বালু তোলা হচ্ছে, তা সেতু ও ঘরবাড়ি থেকে অনেক দূরে। এতে কারও কোনো ক্ষতিই হবে না।’ তবে প্রশাসনের অনুমতি না নিয়ে বালু তোলার কথা তিনি স্বীকার করেন।উত্তর তীরের বাসিন্দা পিপলুর রহমান বলেন, খননযন্ত্র দিয়ে নদের তলদেশ থেকে অত্যন্ত গভীর করে বালু ওঠানো হচ্ছে। এভাবে বালু তোলা চলতে থাকলে বর্ষায় নদের উত্তর তীরে ভাঙন দেখা দেবে। এতে বড়ালতীরের অন্তত ২০টি বাড়ি বিলীন হয়ে যাবে।এলাকাবাসী জানান, বড়াল নদের ওপর পাকা সেতুটির জন্য সংযোগ সড়ক নির্মাণে বালু সরবরাহের দায়িত্ব পান লালপুরের চংধুপইল ইউনিয়ন যুবলীগের সহসাধারণ সম্পাদক আবদুর রাজ্জাক। গত বছরের আগস্টে তিনি নদে খননযন্ত্র বসিয়ে বালু তুলতে শুরু করেন। সেই বালুতে প্রায় পাঁচ মাস আগেই সংযোগ সড়কটির নির্মাণকাজও শেষ হয়। কিন্তু বালু তোলা থামেনি। এবার বালু তুলে বিক্রি করছেন। এ নিয়ে গত সেপ্টেম্বরে প্রথম আলোয় ‘বালু উত্তোলনে ঝুঁকিতে মালঞ্চি রেলসেতু’ শিরোনামে খবর প্রকাশিত হয়। এরপর প্রশাসনের হস্তক্ষেপে বালু উত্তোলন বন্ধ হয়।প্রায় চার মাস বন্ধ থাকার পর আবদুর রাজ্জাক ও তাঁর কয়েকজন অংশীদার জানুয়ারির শেষ সপ্তাহ থেকে আবার বড়াল নদ থেকে বালু তোলা শুরু করেছেন। তবে যন্ত্রটি আগের জায়গা থেকে ৪০০ গজ পশ্চিমে সরানো হয়েছে।লালপুর উপজেলা নির্বাহী কর্মকর্তা (ইউএনও) আমিরুল ইসলাম বলেন, ‘একবার বালু তোলা বন্ধ করা হয়েছিল। শুনেছি, আবার ওঠানো হচ্ছে। শিগগিরই আমরা সেখানে ভ্রাম্যমাণ আদালত বসিয়ে দায়ী ব্যক্তিদের বিরুদ্ধে আইনানুগ ব্যবস্থা নেব।’
