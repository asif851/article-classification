
নির্বাচন সুষ্ঠু না হলে আত্মহত্যার হুমকি দিয়েছিলেন আওয়ামী লীগের বিদ্রোহী প্রার্থী। এ জন্য কবরও খুঁড়েছিলেন তিনি। এ ঘটনায় তাঁর বিরুদ্ধে ফৌজদারি মামলা করে পুলিশ। বর্তমানে ওই প্রার্থী কারাগারে রয়েছেন। ঘটনাটি বরিশালের মুলাদী উপজেলার কাজিরচর ইউনিয়নের। আওয়ামী লীগের ওই বিদ্রোহী প্রার্থীর নাম মো. ইউসুফ আলী। তিনি মুলাদী থানা আওয়ামী লীগের সহসভাপতির পদ থেকে সম্প্রতি বহিষ্কৃত হন। প্রত্যক্ষদর্শীরা বলেন, গত শুক্রবার নিজের বাড়িতে দুটি কবর খোঁড়েন ইউসুফ আলী। এরপর ঘোষণা করেন, নির্বাচন সুষ্ঠু না হলে তিনি ওই কবরে ঢুকে আত্মহত্যা করবেন। বিষয়টি জানাজানি হলে উপজেলা নির্বাহী কর্মকর্তা (ইউএনও) আবদুল্লাহ আল মাসউদ ও থানার ভারপ্রাপ্ত কর্মকর্তা (ওসি) মো. মতিয়ার রহমান ঘটনাস্থলে যান। এ সময় ইউসুফ আলীকে আটক করতে চাইলে তাঁর কয়েক শ সমর্থক রাস্তায় শুয়ে বাধা দেন। একপর্যায়ে ইউএনও তাঁদের বুঝিয়ে ইউসুফকে নিজের গাড়িতে করে নিয়ে যান।থানা আওয়ামী লীগের সহসভাপতি ও ইউনিয়নের বর্তমান চেয়ারম্যান মো. শাহজাহান তফাদার বলেন, ‘বিদ্রোহী প্রার্থী ইউসুফ আলীর জনসমর্থন রয়েছে। গত নির্বাচনে তিনি আমার কাছে মাত্র ৪৫০ ভোটে হারেন। কিন্তু এবার আমাদের কাউকে মনোনয়ন না দিয়ে স্বরাষ্ট্রমন্ত্রীর পিএসের ভাইকে মনোনয়ন দেওয়া হয়েছে। আমি দলের বিদ্রোহী প্রার্থী না হলেও ইউসুফ আলী হয়েছেন। তাঁর আশঙ্কা, নির্বাচন সুষ্ঠু হবে না। এ কারণে প্রকাশ্যে তিনি বলেছেন, নির্বাচন সুষ্ঠু না হলে তিনি আত্মহত্যা করবেন।’ ইউএনও আবদুল্লাহ আল মাসউদ বলেন, ‘নির্বাচনে কেউ প্রভাব বিস্তার করছে—এ রকম কোনো অভিযোগ আছে কি না, তা আমার জানা নেই। তবে কবর খুঁড়ে আত্মহত্যার হুমকি দেওয়ার ঘটনা স্বাভাবিক আচরণ নয়। তাই তাঁকে আমার গাড়িতে উপজেলা কার্যালয়ে আনা হয়। পরে থানা হেফাজতে পাঠানো হয়।’মুলাদী থানার ওসি মতিয়ার রহমান বলেন, আত্মহত্যার হুমকি ফৌজদারি অপরাধ। তাই ইউসুফ আলীর বিরুদ্ধে মামলা করে তাঁকে চালান দেওয়া হয়েছে।
