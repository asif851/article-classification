
অর্থমন্ত্রী আবুল মাল আবদুল মুহিত বলেছেন, বাংলাদেশ ব্যাংকের রিজার্ভ চুরির ঘটনায় তদন্ত প্রতিবেদন চূড়ান্ত হওয়ার পর তা প্রকাশ করা হবে।আজ বৃহস্পতিবার রাজধানীর গুলশানে এক অনুষ্ঠান শেষে সাংবাদিকের প্রশ্নের জবাবে অর্থমন্ত্রী এ কথা বলেন।গুলশানে বহুজাতিক কর, নিরীক্ষা ও পরামর্শক প্রতিষ্ঠান প্রাইস ওয়াটার হাউস কুপারস (পিডব্লিউসি) বাংলাদেশ শাখার আনুষ্ঠানিক উদ্বোধন করেন মুহিত।পরে পিডব্লিউসি বাংলাদেশের কার্যালয় ঘুরে দেখেন অর্থমন্ত্রী। সেখান থেকে বেরিয়ে যাওয়ার সময় উপস্থিত সাংবাদিকের প্রশ্নের জবাবে মুহিত বলেন, ‘রিপোর্টটি আমি পড়ি নাই। রিপোর্ট বের হবে আফটার দ্য ফাইনালাইজেশন অব রিপোর্ট।’
রিজার্ভ চুরির ঘটনায় গঠিত তদন্ত কমিটির অন্তর্বর্তীকালীন প্রতিবেদন সরকারের কাছে জমা পড়েছে। কমিটির প্রধান কেন্দ্রীয় ব্যাংকের সাবেক গভর্নর মোহাম্মদ ফরাসউদ্দিন গতকাল বুধবার সন্ধ্যায় সচিবালয়ে অর্থমন্ত্রীর কাছে এ প্রতিবেদন জমা দেন।
ফরাসউদ্দিন কমিটির কার্যপরিধিতে এক মাসের মধ্যে অন্তর্বর্তীকালীন এবং ৭৫ দিনের মধ্যে পূর্ণাঙ্গ প্রতিবেদন জমা দেওয়ার কথা বলা হয়।
গতকাল সাংবাদিকেরা মোহাম্মদ ফরাসউদ্দিনের কাছে জানতে চান, এটা পূর্ণাঙ্গ প্রতিবেদন কি না। জবাবে তিনি বলেন, এটা পূর্ণাঙ্গই। কারিগরি দিকটি শুধু বাকি।
মোহাম্মদ ফরাসউদ্দিন বলেন, সরকার বলেছে, বিষয়টি তারা আগে পরীক্ষা করবে, তারপর এ বিষয়ে গণমাধ্যমের সঙ্গে কথা বলবে।
গুলশানে পিডব্লিউসি বাংলাদেশ শাখার উদ্বোধনী অনুষ্ঠানে ঢাকায় যুক্তরাজ্যের হাইকমিশনার অ্যালিসন ব্লেইক ও যুক্তরাষ্ট্রের ডেপুটি চিফ অব মিশন ডেভিড মিলে বিশেষ অতিথি হিসেবে উপস্থিত ছিলেন। আরও উপস্থিত ছিলেন পিডব্লিউসি বাংলাদেশের চেয়ারম্যান দীপক কাপুর, ম্যানেজিং পার্টনার মামুন রশিদ, পরিচালক অভিজিত মুখার্জি প্রমুখ।
আরও পড়ুন:রিজার্ভের অর্থ চুরি: তদন্ত প্রতিবেদন সরকারের কাছে
