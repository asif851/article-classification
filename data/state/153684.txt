
নির্বাচন কমিশন (ইসি) ঢাকার নির্বাচনকে আলাদা গুরুত্ব দিয়ে দেখবে বলে জানিয়েছেন প্রধান নির্বাচন কমিশনার (সিইসি) কে এম নূরুল হুদা। ঢাকা উত্তরের মেয়র উপনির্বাচন ও নতুন ওয়ার্ডের নির্বাচনের তফসিল ঘোষণা করে তিনি এ কথা বলেন। আজ মঙ্গলবার তিনি নির্বাচন ভবনে তফসিল ঘোষণা করেন।
তফসিল অনুযায়ী, মনোনয়নপত্র দাখিলের শেষ দিন ১৮ জানুয়ারি। মনোনয়নপত্র বাছাই ২১ ও ২২ জানুয়ারি। প্রার্থিতা প্রত্যাহারের শেষ দিন ২৯ জানুয়ারি। আর ভোট হবে ২৬ ফেব্রুয়ারি।
এই তফসিলে ঢাকা উত্তরের মেয়র পদে উপনির্বাচন হবে। এ ছাড়া ঢাকা উত্তর ও দক্ষিণে নতুন যুক্ত হওয়া ১৮টি করে ৩৬টি সাধারণ ওয়ার্ড এবং ছয়টি করে ১২টি সংরক্ষিত ওয়ার্ডের নির্বাচন হবে।
এক প্রশ্নের জবাবে সিইসি বলেন, সুষ্ঠু নির্বাচনের ব্যাপারে ইসি আপসহীন। এ ছাড়া নির্বাচন করার ক্ষেত্রে আইনি কোনো বাধা নেই। আরেক প্রশ্নের জবাবে তিনি বলেন, রাজধানীতে এ নির্বাচন করা ইসির জন্য চ্যালেঞ্জ। এ নির্বাচনকে আলাদা গুরুত্ব দিয়ে দেখবে ইসি। তিনি আশা করেন, সবাই নির্বাচনে অংশ নেবে এবং শেষ পর্যন্ত থাকবে।
এ সময় তিন নির্বাচন কমিশনার ও সংশ্লিষ্ট কর্মকর্তারা উপস্থিত ছিলেন।
