
সরকারি প্রাথমিক বিদ্যালয়ে প্রাক-প্রাথমিক শিক্ষার জন্য সৃষ্ট সহকারী শিক্ষক নিয়োগের লিখিত পরীক্ষা ১৬ অক্টোবর সকাল ১০টা থেকে ১১টা ২০ মিনিট পর্যন্ত অনুষ্ঠিত হবে। এ পরীক্ষা একযোগে অনুষ্ঠিত হবে দেশের ২২ জেলায়। 
জেলাগুলো হলো চাঁপাইনবাবগঞ্জ, নাটোর, কুষ্টিয়া, ঝিনাইদহ, সাতক্ষীরা, খুলনা, জামালপুর, নেত্রকোনা, নরসিংদী, ফরিদপুর, গোপালগঞ্জ, ব্রাহ্মণবাড়িয়া, চাঁদপুর, নোয়াখালী, পটুয়াখালী, সুনামগঞ্জ, সিলেট, হবিগঞ্জ, মৌলভীবাজার, ঠাকুরগাঁও, নীলফামারী ও লালমনিরহাট। মোট ৪৪৭টি কেন্দ্রে এই পরীক্ষা হবে। প্রার্থীর সংখ্যা ৩ লাখ ৪৩ হাজার ২৫৭ জন। প্রাথমিক ও গণশিক্ষা মন্ত্রণালয়ের এক সংবাদ বিজ্ঞপ্তিতে বলা হয়, ২ অক্টোবর থেকে প্রার্থীদের মোবাইলে খুদে বার্তা পাঠানো হবে এবং ৩ অক্টোবর থেকে প্রার্থীরা http://dpe.teletalk.com.bd ওয়েবসাইট থেকে স্ব-স্ব প্রবেশপত্র ডাউনলোড করে সংগ্রহ করতে পারবেন। ওএমআর শিট পূরণের নির্দেশনা এবং পরীক্ষা সংক্রান্ত অন্যান্য তথ্য www.dpe.gov.bd ওয়েবসাইটে পাওয়া যাবে। দেশের অন্যান্য জেলার পরীক্ষা পর্যায়ক্রমে পরবর্তীতে অনুষ্ঠিত হবে বলে সংবাদ বিজ্ঞপ্তিতে উল্লেখ করা হয়েছে।
