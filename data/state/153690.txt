
মুন্সিগঞ্জ সদর উপজেলায় গতকাল রোববার সন্ধ্যায় আওয়ামী লীগের দুই পক্ষের সংঘর্ষের খবর পাওয়া গেছে। এলাকায় আধিপত্য বিস্তার নিয়ে দুই পক্ষের পূর্ব বিরোধ থেকে এ ঘটনা ঘটে বলে পুলিশের একটি সূত্র জানিয়েছে।
সদর থানার পুলিশ ও স্থানীয় একাধিক সূত্র জানায়, উপজেলার চরকেওয়ার ইউনিয়নের ভিটিহোগলা এলাকার মতি গাজী ও মো. জিয়াউরের মধ্যে আধিপত্য বিস্তার নিয়ে বিরোধ চলছে। মতি গাজীর লোকজন একবার জিয়াউরকে মারধর করেছেন। এ নিয়ে থানায় মামলা হয়েছে। গতকাল সন্ধ্যায় মতি গাজী রিকশায় করে বাড়িতে যাচ্ছিলেন। শহরের আধুনিক ক্লিনিকের কাছে এলে জিয়াউর ও তাঁর লোকজন তাঁর ওপর চড়াও হন। এ সময় দুই পক্ষের মধ্যে মারামারি হয়। মতি গাজীর জামাও ছিঁড়ে ফেলা হয়। এ সময় একজনকে পিস্তল উঁচিয়ে গুলি করতে দেখা যায়। গুলির শব্দে আশপাশের মানুষের মধ্যে আতঙ্ক ছড়িয়ে পড়ে। খবর পেয়ে পুলিশ ছুটে এলে সবাই পালিয়ে যান।
স্থানীয় লোকজন জানান, মতি গাজী ও জিয়াউর—দুজনই চরকেওয়ার ইউনিয়ন আওয়ামী লীগের রাজনীতির সঙ্গে যুক্ত। বর্তমানে আওয়ামী লীগের বিবদমান দুই পক্ষে রয়েছে দুজন।
উপজেলা আওয়ামী লীগের সভাপতি ও চরকেওয়ার ইউনিয়ন পরিষদের সাবেক চেয়ারম্যান আফসারউদ্দিন ভূঁইয়া মতি গাজী ও মতিউরকে দলীয় কর্মী দাবি করে বলেন, এ ঘটনায় জড়িত ব্যক্তিদের বিরুদ্ধে দলীয় ও আইনানুগ ব্যবস্থা নেওয়া হবে। 
সদর থানার ভারপ্রাপ্ত কর্মকর্তা (ওসি) মো. ইউনুচ ভূঁইয়া রাত সোয়া নয়টায় প্রথম আলোকে বলেন, ঘটনার সঙ্গে জড়িত ব্যক্তিদের শনাক্ত করে আইনানুগ ব্যবস্থা নেওয়া হবে। 
