
আটটি সাধারণ শিক্ষা বোর্ডের অধীন এবারের মাধ্যমিক স্কুল সার্টিফিকেট (এসএসসি) পরীক্ষার ফল তুলনামূলকভাবে খারাপ হয়েছে। তবে এর মধ্যেও বিজ্ঞান শাখার পরীক্ষার্থীরা সাফল্য ধরে রেখে তুলনামূলকভাবে ভালো করেছে। ফলের সর্বোচ্চ সূচক জিপিএ-৫ অন্যান্য শাখায় কমলেও বিজ্ঞানে বেড়েছে। তিন শাখা মিলে যত জিপিএ-৫ পেয়েছে, তার প্রায় ৯৪ শতাংশই বিজ্ঞানের। 
আজ বৃহস্পতিবার প্রকাশিত এসএসসি পরীক্ষার ফল পর্যালোচনায় এ চিত্র দেখা গেছে। এতে দেখা যায়, অন্য দুটি শাখায় পাসের হার ১০ শতাংশ পর্যন্ত কমে গেলেও বিজ্ঞানে কমেছে সামান্য। এই শাখায় পরীক্ষার্থীও বেড়েছে।এ বিষয়ে শিক্ষামন্ত্রী নুরুল ইসলাম নাহিদ এটিকে সাফল্য হিসেবে উল্লেখ করে আজ বলেছেন, তাঁরা প্রথম যখন দায়িত্ব নেন, তখন বিজ্ঞান শাখায় ছাত্রছাত্রী কমে যাচ্ছিল। এ নিয়ে তাঁরা উদ্বিগ্ন ছিলেন। এ জন্য ছেলেমেয়েরা যাতে এই শিক্ষায় আকৃষ্ট হয়, সে জন্য বিভিন্ন ধরনের পদক্ষেপ নেন। এখন দেখা যাচ্ছে, শিক্ষার্থী বেড়েছে, পাস বেড়েছে, জিপিএ-৫ বেশি হচ্ছে।আটটি সাধারণ শিক্ষা বোর্ডের এসএসসির ফল পর্যালোচনা করে দেখা গেছে, এবার এসএসসিতে গড় পাসের হার গতবারের চেয়ে ৭ দশমিক ৪৯ শতাংশ কমেছে। এবার গড় পাসের হার হয়েছে ৮১ দশমিক ২১ শতাংশ, যা গতবার ছিল ৮৮ দশমিক ৭০ শতাংশ। শাখাওয়ারি ফল বিশ্লেষণে দেখা যায়, এবার আট বোর্ডে তিন শাখা মিলে জিপিএ-৫ পেয়েছে ৯৭ হাজার ৯৬৪ জন শিক্ষার্থী। এর মধ্যে শুধু বিজ্ঞান শাখাতেই পেয়েছে ৯২ হাজার ৩৮ জন। মানবিক ও ব্যবসায় শিক্ষা শাখায় জিপিএ-৫ গতবারের চেয়ে কমেছে। মানবিকে এবার জিপিএ-৫ পেয়েছে ১ হাজার ১০৩ জন, যা গতবার ছিল ১ হাজার ২০১ জন। ব্যবসায় শিক্ষায় এবার জিপিএ-৫ পেয়েছে ৪ হাজার ৮২৩ জন, যা গত বছর ছিল ৬ হাজার ১৮৪। কিন্তু বিজ্ঞানে বেড়ে জিপিএ-৫ পেয়েছে ৯২ হাজার ৩৮ জন; যা গতবার ছিল ৮৯ হাজার ৩৮৪ জন। গত বছরের তুলনায় এবার বিজ্ঞান শাখায় ৪৪ হাজার ৬৮১ জন পরীক্ষার্থী বেড়েছে। পাসের হার তুলনায় দেখা গেছে, এবার মানবিক শাখায় পাসের হার গতবারের চেয়ে ৯ দশমিক ৯৮ শতাংশ কমেছে। এ শাখায় এবার পাসের হার ৭৩ দশমিক ৩৮ শতাংশ। ব্যবসায় শাখায় এবার পাসের হার ৮০ দশমিক ২১ শতাংশ; যা গতবার ছিল ৮৮ দশমিক ৯৮ শতাংশ। অন্যদিকে বিজ্ঞানে এবার পাসের হার ৯৩ দশমিক ৩৫ শতাংশ; যা গতবার ছিল ৯৫ দশমিক ৮৯ শতাংশ। অবশ্য বিজ্ঞানের শিক্ষার্থীরা সব সময়ই ভালো করে।এদিকে আটটি শিক্ষা বোর্ডের অধীনে পাসের হারে ছাত্রদের তুলনায় ছাত্রীরা এগিয়ে আছে। ছাত্রীদের পাসের হার ৮১ দশমিক ৬৯ শতাংশ এবং ছাত্রদের পাসের হার ৮০ দশমিক ৭১ শতাংশ। তবে জিপিএ-৫–এর দিক দিয়ে ছাত্ররা এগিয়ে। আট বোর্ডে ৪৯ হাজার ৩২৮ জন ছাত্র জিপিএ-৫ পেয়েছে। অন্যদিকে ছাত্রীরা পেয়েছে ৪৮ হাজার ৬৩৬ জন।
