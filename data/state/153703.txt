

‘আমার মনে হয়, এটা সর্বকালের সবচেয়ে বড় গণিত উৎসব। গত আন্তর্জাতিক গণিত উৎসবে আমরা ভারতকে হারিয়েছি। আমাদের ছেলেমেয়েরা প্রোগ্রামিংয়েও ভালো। আসলে যারা গণিতে ভালো, তারা অন্য সবকিছুতে ভালো।’
আজ শুক্রবার সকালে ঢাকা আঞ্চলিক গণিত উৎসবের উদ্বোধনী অনুষ্ঠানে দেওয়া বক্তব্যে এ কথা বলেন বাংলাদেশ গণিত অলিম্পিয়াড কমিটির সদস্য অধ্যাপক মোহাম্মদ কায়কোবাদ। ঢাকা রেসিডেনসিয়াল মডেল কলেজে জাতীয় সংগীত ও জাতীয় পতাকা উত্তোলনের মধ্য দিয়ে শুরু হয়েছে এই গণিত উৎসব।
উৎসবের উদ্বোধন করেন রেসিডেনসিয়াল মডেল কলেজের অধ্যক্ষ ব্রিগেডিয়ার জেনারেল মো. আবদুল হান্নান। বাংলাদেশ গণিত অলিম্পিয়াড কমিটি জানিয়েছে, ২০০৩ সাল থেকে শুরু হওয়া সব গণিত অলিম্পিয়াডের মধ্যে আজকের আয়োজনই সবচেয়ে বড়।
প্রথম আলোর সহযোগী সম্পাদক আব্দুল কাইয়ুম বলেন, ‘প্রথম আলো সব সময় ভালো কাজের সঙ্গে থাকে। আন্তর্জাতিক গণিত অলিম্পিয়াডে আমরা স্বর্ণপদক পাইনি। আশা করি, আমরা তা পাব।’
ডাচ্-বাংলা ব্যাংকের ব্যবস্থাপনা পরিচালক কে এস তাবরেজ বলেন, এই উৎসব দিনদিন বড় হচ্ছে। শিক্ষার্থীদের মধ্যে নতুন আশার সঞ্চার হচ্ছে। আমি মনে করি, এর মধ্য দিয়ে শিক্ষার্থীরা একদিন বিশ্বজয় করবে।
আয়োজকেরা জানান, উৎসবে চার ক্যাটাগরিতে মানিকগঞ্জ, গাজীপুর, মুন্সিগঞ্জ, নারায়ণগঞ্জ ও ঢাকার ১৬২টি শিক্ষাপ্রতিষ্ঠানের সাড়ে তিন হাজার শিক্ষার্থীর অংশ নিয়েছে।
চলতি বছর হংকংয়ে অনুষ্ঠেয় ৫৭ তম আইএমওর জন্য বাংলাদেশ গণিত দল নির্বাচনের লক্ষ্যে এ বছর ২৪টি জায়গায় আঞ্চলিক গণিত উৎসব হচ্ছে। এর মধ্যে ২২টি শেষ হয়েছে।
উদ্বোধনের পর সোয়া ঘণ্টার অলিম্পিয়াড হয়। শেষে বন্ধুতা পর্ব, সাংস্কৃতিক অনুষ্ঠান এবং প্রশ্নোত্তর পর্ব রয়েছে। দুপুর নাগাদ জাতীয় উৎসবের জন্য নির্বাচিতদের নাম ঘোষণার মাধ্যমে অনুষ্ঠানের সমাপ্তি হবে।
উৎসবে খুদে গণিতবিদদের উৎসাহ জোগাতে বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরীসহ উপস্থিত আছেন বিশিষ্ট গণিতবিদ অধ্যাপক লুত্ফুজ্জামান, অধ্যাপক খোদাদাদ খান, অধ্যাপক মুনিবুর রহমান চৌধুরী, অধ্যাপক আনোয়ার হোসেন, বিশিষ্ট বিজ্ঞানী রেজাউর রহমান, অধ্যাপক আবদুল হাকিম খান, ফারসীম মান্নান মোহাম্মদী, ডাচ্-বাংলা ব্যাংকের ব্যবস্থাপনা পরিচালক কে এস তাবরেজ, প্রথম আলোর সহযোগী সম্পাদক আব্দুল কাইয়ুম ও আনিসুল হক, গণিত দলের কোচ ড. মাহবুব মজুমদার এবং বাংলাদেশ গণিত অলিম্পিয়াডের সাধারণ সম্পাদক মুনির হাসান, অ্যাকাডেমিক কাউন্সিলর মাহমুদুল হাসান, সালেহ জিল্লুর রহমান প্রমুখ।
২৪টি আঞ্চলিক গণিত উৎসবের বিজয়ীরা আগামী ১২ ও ১৩ ফেব্রুয়ারি শুক্র ও শনিবার ঢাকার সেন্ট যোসেফ হায়ার সেকেন্ডারি স্কুলে অনুষ্ঠেয় জাতীয় গণিত উৎসব ২০১৬ ও চতুর্দশ বাংলাদেশ গণিত অলিম্পিয়াডে অংশ নেবে।
ডাচ্-বাংলা ব্যাংক লিমিটেডের পৃষ্ঠপোষকতায় ও প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি এই উৎসবের আয়োজন করেছে।
