
লালবাগ কেল্লার সীমানার ভেতরে থাকা স্থাপনা দুটি তিন মাসের মধ্যে অপসারণ করতে নির্দেশ দিয়ে স্থাপনার মালিকদের ৪০ লাখ টাকা দিতে বলেছেন সর্বোচ্চ আদালত। এ-সংক্রান্ত পুনর্বিবেচনার আবেদন নিষ্পত্তি করে আজ বুধবার প্রধান বিচারপতি সুরেন্দ্র কুমার সিনহার নেতৃত্বাধীন ছয় সদস্যের আপিল বিভাগ ওই আদেশ দেন।
আদালতে পুনর্বিবেচনা আবেদনের পক্ষে শুনানিতে ছিলেন আইনজীবী মনজিল মোরসেদ। নিজ সম্পত্তি দাবি করে স্থাপনা নির্মাণকারীর পক্ষে শুনানি করেন আইনজীবী রোকন উদ্দীন মাহমুদ।
পরে আইনজীবী মনজিল মোরসেদ প্রথম আলোকে বলেন, আদালতের নির্দেশ অনুসারে প্রতিবেদনটি দাখিল করা হয়। এতে দেখা যায়, স্থাপনাটি কেল্লার ভেতর ঢুকে গেছে এবং মালিকেরা নিজেদের নামে রেকর্ড করে নিয়েছেন। এ কারণে আদালত ওই দুটি স্থাপনা তিন মাসের মধ্যে অপসারণ ও মালিকদের ৪০ লাখ টাকা দিতে সরকারকে নির্দেশ দিয়েছেন।
আইনজীবী সূত্র বলছে, কেল্লার ভেতর নিজ সম্পত্তি দাবি করে স্থাপনা নির্মাণের কাজ শুরু করেন জনৈক আবুল হাসেম। এতে প্রশাসনের পক্ষ থেকে বাধা দেওয়া হলে এর বৈধতা চ্যালেঞ্জ করে তিনি হাইকোর্টে রিট করেন। এতে পক্ষভুক্ত হয় হিউম্যান রাইটস অ্যান্ড পিস ফর বাংলাদেশ। শুনানি শেষে ২০১০ সালের ১০ অক্টোবর হাইকোর্ট কেল্লার ভেতরে থাকা স্থাপনা উচ্ছেদের নির্দেশ দেন। এই রায়ের বিরুদ্ধে আপিল করেন হাসেম। ২০১৪ সালের ৮ জুন আপিল বিভাগ আপিল নিষ্পত্তি করে রায় দেন। ফলে ওই স্থাপনা অপসারণ করা যায়নি। হাইকোর্টের নির্দেশনার পরিপ্রেক্ষিতে পাঁচ সদস্যের জরিপ প্রতিবেদন যুক্ত করে আপিল বিভাগের রায় পুনর্বিবেচনা চেয়ে আবেদন করেন মনজিল মোরসেদ, যা গত ৬ এপ্রিল শুনানির জন্য ওঠে। শুনানিতে নিজ সম্পত্তি দাবি করে গড়া স্থাপনাটি লালবাগ কেল্লার সীমানার মধ্যে কি না, তা তদন্ত ও জরিপ করতে প্রত্নতত্ত্ব অধিদপ্তরের মহাপরিচালককে নির্দেশ দিয়েছেন সর্বোচ্চ আদালত।
