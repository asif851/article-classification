
কোনো রাজনৈতিক দল বা প্রার্থীকে প্রতীক হিসেবে দাঁড়িপাল্লা বরাদ্দ না দিতে প্রয়োজনীয় ব্যবস্থা গ্রহণের জন্য নির্বাচন কমিশনকে (ইসি) চিঠি দিয়েছে সুপ্রিম কোর্ট প্রশাসন।
আজ বুধবার বেলা সোয়া তিনটার দিকে সুপ্রিম কোর্টের রেজিস্ট্রার দপ্তর থেকে এ-সংক্রান্ত চিঠি নির্বাচন কমিশনের সচিব বরাবর পাঠানো হয়েছে।
নির্বাচন কমিশনে পাঠানো চিঠিতে ইতিমধ্যে কাউকে দাঁড়িপাল্লা প্রতীক দেওয়া হলে তা বাতিল করতেও বলা হয়েছে।
সর্বোচ্চ আদালতের ফুল কোর্ট সভার সিদ্ধান্ত অনুসারে নির্দেশক্রমে প্রয়োজনীয় ব্যবস্থা নিতে ওই চিঠিতে নির্বাচন কমিশনকে বলা হয়েছে।
দাঁড়িপাল্লা সুপ্রিম কোর্টের মনোগ্রাম হিসেবে ব্যবহৃত হওয়ায় তা রাজনৈতিক দলের প্রতীক হিসেবে ব্যবহার না করতে মত দেওয়া হয়েছে। সর্বোচ্চ আদালতের ফুল কোর্টের সভায় এমন সিদ্ধান্ত হয়েছে।
সুপ্রিম কোর্টের একটি সূত্র জানায়, প্রধান বিচারপতি সুরেন্দ্র কুমার সিনহার সভাপতিত্বে আপিল বিভাগ ও হাইকোর্ট বিভাগের বিচারপতিদের উপস্থিতিতে ফুল কোর্ট সভায় গত সোমবার ওই সিদ্ধান্ত হয়।
আরও পড়ুন:দাঁড়িপাল্লা দলীয় প্রতীক নয়, সুপ্রিম কোর্টের মতজামায়াতের নিবন্ধন অবৈধ
