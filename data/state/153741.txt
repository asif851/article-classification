
বগুড়া জেলা আওয়ামী লীগের সভাপতি মমতাজ উদ্দিনের গাড়ি ভাঙচুরের মামলায় গ্রেপ্তার হওয়া বগুড়া জিলা স্কুলের প্রধান শিক্ষক রমজান আলী আকন্দ গতকাল বৃহস্পতিবার জামিন পেয়েছেন। এর আগে বগুড়ার সেউজগাড়ি ঈদগাহ লেনের সেন্ট্রাল রেসিডেন্সিয়াল এলাকার নিজ বাসা থেকে গত বুধবার রাত সোয়া ১১টার দিকে তাঁকে গ্রেপ্তার করা হয়।এলাকার কয়েকজন বাসিন্দা ও পুলিশ সূত্রে জানা গেছে, মমতাজ উদ্দিনের নাতি পঞ্চম শ্রেণির ছাত্র মানাফ মাহমুদুরকে গত মঙ্গলবার সকাল ১০টার দিকে স্কুল থেকে আনতে গাড়ি নিয়ে যান চালক নজরুল ইসলাম। ‘নিষেধাজ্ঞা’ থাকা সত্ত্বেও ভেতরে গাড়ি নিয়ে ঢোকায় নজরুলের সঙ্গে প্রধান শিক্ষক রমজান আলীর বাগ্বিতণ্ডা হয়। একপর্যায়ে প্রধান শিক্ষক শিক্ষার্থীদের ডাকলে বিদ্যালয়ের মাঠ থেকে ক্রিকেট ব্যাট হাতে শিক্ষার্থীরা ছুটে আসে। গাড়ির পেছনের দিকে ভাঙচুর করে তারা। এই পরিস্থিতিতে নজরুল দ্রুত ঘটনাস্থল ত্যাগ করেন। এ ঘটনায় গাড়িচালক নজরুল প্রধান শিক্ষক রমজানের বিরুদ্ধে দ্রুত বিচার আইনে মামলা করেন। এ ঘটনায় রমজানের অপসারণ, গ্রেপ্তারের দাবিতে বুধবার জেলা আওয়ামী লীগ ও সহযোগী কয়েকটি সংগঠন প্রতিবাদ সমাবেশ ও বিক্ষোভ মিছিল করে। এরপর রাতে তাঁকে গ্রেপ্তার করা হয়।এদিকে গতকাল সকালে বগুড়ার জ্যেষ্ঠ বিচারিক হাকিম (দ্রুত বিচার) শরিফুল ইসলামের আদালতে তাঁকে হাজির করে পুলিশ। শুনানি শেষে বিকেলে রমজানের জামিন মঞ্জুর করেন আদালত।বগুড়ার আদালতের পরিদর্শক শাজাহান আলী প্রধান শিক্ষক রমজানের জামিনের সত্যতা নিশ্চিত করেছেন।
