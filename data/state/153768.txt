
‘মুক্তির মিছিলে যুক্তির স্লোগান’ শিরোনামে বরিশালে শুরু হয়েছে চার মাসব্যাপী স্কুল বিতর্ক প্রশিক্ষণ কর্মশালা। বরিশাল ডিবেটিং সোসাইটি এই কর্মশালার আয়োজন করেছে।গতকাল শুক্রবার বিকেলে প্রশিক্ষণ কর্মশালার উদ্বোধন করেন জেলা প্রশাসক গাজি মো. সাইফুজ্জামান। বরিশাল সরকারি বালিকা উচ্চবিদ্যালয়ে এ কর্মশালা অনুষ্ঠিত হচ্ছে।বরিশাল সরকারি বালিকা উচ্চবিদ্যালয়ের প্রধান শিক্ষক মাহবুবা হোসেনের সভাপতিত্বে উদ্বোধনী অনুষ্ঠানে অন্যান্যের মধ্যে ব্রজমোহন কলেজের সহযোগী অধ্যাপক মো. আক্তারুজ্জামান, বরিশাল বিশ্ববিদ্যালয়ের ইংরেজি বিভাগের শিক্ষক মো. আরিফ হোসেন ও সরকারি মহিলা কলেজের সহকারী অধ্যাপক রুমানা ইসলাম উপস্থিত ছিলেন।অনুষ্ঠানে বক্তারা বলেন, যারা বিতর্ক, আবৃত্তি, সংগীত, নৃত্য চর্চা করে তারা কখনো পিছিয়ে থাকে না। মাদক ও অপসংস্কৃতি থেকে মুক্ত থাকতে বিতর্ক ব্যাপক ভূমিকা রাখে। বিতর্ক যুক্তির মাধ্যমে নতুন নতুন বিষয়ের সঙ্গে পরিচয় করিয়ে দেয়।
