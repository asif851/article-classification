
চাঁপাইনবাবগঞ্জের শিবগঞ্জ উপজেলায় অস্ত্রসহ একজনকে আটক করেছে বর্ডার গার্ড বাংলাদেশ (বিজিবি)। গতকাল রোববার দিবাগত রাত দেড়টার দিকে উপজেলার নামোচাঁদপাড়া গ্রাম থেকে তাঁকে গ্রেপ্তার করা হয়।
আটক ব্যক্তির নাম মজনু মিয়া (৫৫)। তাঁর কাছ থেকে ছয়টি বিদেশি পিস্তল, ১৮টি গুলি, চারটি ম্যাগাজিন ও একটি রামদা উদ্ধার করা হয়।
আজ সোমবার সকালে নয় বিজিবি ব্যাটালিয়ন সদর দপ্তরে এক প্রেস ব্রিফিংয়ে এ তথ্য জানান ব্যাটালিয়নের অধিনায়ক লে. কর্নেল রাশেদ আলী। তিনি বলেন, গোপন সংবাদের ভিত্তিতে গতকাল দিবাগত রাত দেড়টার দিকে মজনু মিয়ার বাড়িতে অভিযান চালানো হয়। এ সময় এক ব্যক্তি পালিয়ে যেতে সক্ষম হন। মজনু মিয়াকে অস্ত্রসহ আটক করা হয়।
মজনু মিয়া অস্ত্র চোরাচালানের সঙ্গে জড়িত বলেও জানান তিনি। শিবগঞ্জ থানায় মামলার বিষয়টি প্রক্রিয়াধীন রয়েছে।
 
 
