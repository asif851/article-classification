
জামায়াতের নেতা কাদের মোল্লার ফাঁসি কার্যকরের প্রতিবাদে আগামী রোববার সারা দেশে সকাল-সন্ধ্যা হরতাল ডেকেছে জামায়াতে ইসলামী। আজ বৃহস্পতিবার রাতে কাদের মোল্লার ফাঁসি কার্যকর হওয়ার পর এক বিবৃতিতে জামায়াতের ভারপ্রাপ্ত আমির মকবুল আহমাদ এই কর্মসূচি ঘোষণা করেন। একই সঙ্গে চার দিনের কর্মসূচি ঘোষণা করেন তিনি।
অন্য কর্মসূচির মধ্যে রয়েছে শুক্রবার দেশের সব মহানগর, জেলা ও উপজেলায় গায়েবানা জানাজা, শনিবার কাদের মোল্লার জন্য দোয়া অনুষ্ঠান এবং সোমবার ১৬ ডিসেম্বর উপলক্ষে মহান বিজয় দিবসের আলোচনা সভা।
কাদের মোল্লার ফাঁসিতে ক্ষোভ প্রকাশ করে বিবৃতিতে এর নিন্দা জানান মকবুল আহমাদ।
