
কুষ্টিয়ার ভেড়ামারায় তথ্যমন্ত্রী হাসানুল হক ইনুর গ্রামের বাড়িতে প্রহরায় থাকা পুলিশ ও বাড়ি লক্ষ্য করে দুর্বৃত্তরা পেট্রলবোমা ছুড়েছে। এতে কেউ হতাহত হয়নি। গতকাল বুধবার দিবাগত রাত দুইটার দিকে গোলাপনগর গ্রামে এ ঘটনা ঘটে।পুলিশ ও এলাকাবাসী জানায়, হাসানুল হক ইনুর গ্রামের বাড়ি গোলাপনগরে কয়েকজন পুলিশ সদস্য পাহারায় ছিলেন। রাত দুইটার দিকে কে বা কারা বাড়ির বাইরে থেকে একটি পেট্রলবোমা ছোড়ে। এতে অবশ্য ক্ষয়ক্ষতি হয়নি। কেউ আহতও হয়নি। ওই বাড়িতে শুধু একজন তত্ত্বাবধানকারী থাকেন।ঘটনার সত্যতা নিশ্চিত করে কুষ্টিয়া সহকারী পুলিশ সুপার (ভেড়ামারা সার্কেল) সি এ হালিম বলেন, ওই বাড়িতে পুলিশ পাহারা ছিল। কে বা কারা পুলিশ ও বাড়িকে লক্ষ্য করে পেট্রলবোমা ছুড়েছে। অল্পের জন্য পুলিশ সদস্যরা রক্ষা পেয়েছেন। ঘটনাস্থল থেকে আলামত উদ্ধার করা হয়েছে।জানতে চাইলে মুঠোফোনে তথ্যমন্ত্রী হাসানুল হক ইনু প্রথম আলোকে বলেন, ‘আমার কোনো ব্যক্তিগত শত্রু নেই। বিএনপি-জামায়াতের ছায়াতলে সারা দেশে যে সহিংসতা-নাশকতা চলছে, এটা তারই ধারাবাহিকতা ও পরিকল্পিত ঘটনা। এদের বিচার হওয়া উচিত।’এর আগে গত ৯ জুন তথ্যমন্ত্রী মিরপুরের বাসায় ককটেল ছোড়ে দুর্বৃত্তরা।
এবার তথ্যমন্ত্রীর বাড়িতে ককটেল হামলা
