
কুমিল্লার সদর দক্ষিণ উপজেলা পরিষদ নির্বাচনে চেয়ারম্যান পদে দলের সমর্থন পেয়েছেন উপজেলা বিএনপির সাধারণ সম্পাদক মাহাবুব আলম চৌধুরী। অপরদিকে একই পদে প্রা​ির্থতা ফিরে পেয়েছেন উপজেলা আওয়ামী লীগের সাবেক স্বাস্থ্যবিষয়ক সম্পাদক এ বি এম খোরশেদ আলম। আগামী ১৯ মে এই উপজেলা পরিষদের নির্বাচনের ভোট গ্রহণ করা হবে৷
বিএনপি সূত্রে জানা গেছে, গত বুধবার বিএনপির কেন্দ্রীয় কার্যনির্বাহী কমিটির যুগ্ম মহাসচিব রুহুল ক​িবর রিজভী স্বাক্ষরিত এক চিঠিতে মাহাবুব আলম চৌধুরীকে সমর্থন জানানো হয়। একই সঙ্গে দল-সমর্থিত প্রার্থীর বিপক্ষে দলীয় কোনো নেতা-কর্মী অবস্থান নিলে তাঁর বিরুদ্ধে দলীয় গঠনতন্ত্র অনুযায়ী শাস্তিমূলক ব্যবস্থা নেওয়া হবে বলে চিঠিতে উল্লেখ করা হয়। এর আগে চেয়ারম্যান পদে কেন্দ্রীয় বিএনপির সমর্থন পেয়েছিলেন গলিয়ারা ইউনিয়ন বিএনপির সাবেক সভাপতি জহিরুল ইসলাম খন্দকার।
এদিকে এ বি এম খোরশেদ আলম বুধবার হাইকোর্টের নির্দেশে তাঁর প্রা​ির্থতা ফিরে পেয়েছেন। হলফনামায় তিনি স্ট্যাম্প ব্যবহার না করায় গত ২৬ এপ্রিল তাঁর মনোনয়নপত্র বাতিল করেন কুমিল্লা জেলা নির্বাচন কর্মকর্তা রাশেদুল ইসলাম। খোরশেদ আলম বলেন, ‘আমি ন্যায়বিচার পেয়েছি৷ ঘোড়া প্রতীক নিয়ে নির্বাচন করছি৷’ রিটার্নিং কর্মকর্তা রাশেদুল ইসলাম বলেন, আদালতের নির্দেশনা অনুযায়ী খোরশেদ আলম প্রা​ির্থতা ফিরে পান। পরে তাঁকে প্রতীক বরাদ্দ দেওয়া হয়৷
