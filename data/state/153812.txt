
পুনর্বিন্যাসিত পিরোজপুর-২ আসনের গেজেট কেন বাতিল হবে না তা জানতে চেয়ে নির্বাচন কমিশনের প্রতি রুল জারি করেছেন হাইকোর্ট। বিচারপতি কাজী রেজা-উল হক ও বিচারপতি এ বি এম আলতাফ হোসেনের সমন্বয়ে গঠিত বেঞ্চ গতকাল সোমবার এ রুল জারি করেন।স্বরূপকাঠির বাসিন্দা যুবদলের কেন্দ্রীয় কমিটির যোগাযোগবিষয়ক সম্পাদক কাজী শাহীনুল ইসলামের রিট আবেদনের পরিপ্রেক্ষিতে ওই রুল জারি করা হয়।বিগত তত্ত্বাবধায়ক সরকারের আমলে পিরোজপুর-২ আসন পুনর্বিন্যাস করা হয় (স্বরূপকাঠি-কাউখালী-ভান্ডারিয়া উপজেলাকে নিয়ে)। নির্বাচন কমিশন চলতি বছরের ১৪ ফেব্রুয়ারি আবার এ আসনটি (পিরোজপুর-২) পুনর্বিন্যাস করে। বর্তমানে স্বরূপকাঠি উপজেলাকে পিরোজপুর-১ আসনে রাখা হয়েছে (পিরোজপুর সদর-স্বরূপকাঠি ও নাজিরপুর উপজেলাকে পিরোজপুর-১ আসন)।
 
