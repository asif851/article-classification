
ময়মনসিংহের ঈশ্বরগঞ্জ উপজেলার আঠারবাড়ি ইউনিয়নে গত মঙ্গলবার বিকেলে এক স্কুলছাত্রী (১১) ধর্ষণের শিকার হয়েছে। পরে গুরুতর আহত অবস্থায় গত বুধবার রাতে তাকে হাসপাতালে ভর্তি করা হয়েছে। মেয়েটি স্থানীয় একটি সরকারি প্রাথমিক বিদ্যালয়ের পঞ্চম শ্রেণির ছাত্রী।শিশুটির মা জানান, তাঁর অসুস্থ ভাবির চিকিৎসা করাতে এক সপ্তাহ ধরে তিনি ময়মনসিংহ মেডিকেল কলেজ হাসপাতালে অবস্থান করছেন। বাড়িতে তাঁর দুই মেয়ে ও স্বামী থাকেন। তাঁর স্বামী শ্রমিক। গত মঙ্গলবার তিনিও বাড়িতে ছিলেন না। পরে বড় মেয়ের ফোন পেয়ে তিনি গত মঙ্গলবার রাতে বাড়িতে আসেন। এ সময় তিনি দেখতে পান, ছোট মেয়ে অসুস্থ অবস্থায় বিছানায় পড়ে আছে। পরে ছোট মেয়েকে জিজ্ঞেস করে জানতে পারেন, ওই দিন (মঙ্গলবার) বিকেলে প্রতিবেশী চঞ্চল মিয়া (৩০) ভুট্টাখেতে ডেকে নিয়ে তার মুখ চেপে ধরে তাকে ধর্ষণ করেছে। লজ্জায় দুই বোন এ ঘটনা কাউকে জানায়নি। মেয়ের রক্তক্ষরণ বন্ধ না হওয়ায় তাকে গত বুধবার রাতে ময়মনসিংহ মেডিকেল কলেজ হাসপাতালে ভর্তি করা হয়।এলাকার কয়েকজন বাসিন্দা জানান, চঞ্চল ঘটনার পর থেকেই পলাতক। তার পরিবার ওই অভিযোগের বিষয়ে কিছু বলতে চায়নি।ঈশ্বরগঞ্জ থানার ওসি বোরহান উদ্দিন জানান, এ ঘটনায় শিশুটির পরিবারের পক্ষ থেকে এখনো কোনো মামলা করা হয়নি। তবে অভিযুক্ত চঞ্চল মিয়াকে আটকের চেষ্টা চলছে।
