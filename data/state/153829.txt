
পড়াশোনায় (প্রাথমিক ও মাধ্যমিক স্তরে) মেয়েরা এখন ছেলেদের তুলনায় এগিয়ে বলে মন্তব্য করেছেন শিক্ষামন্ত্রী নুরুল ইসলাম নাহিদ। তিনি বলেন, সমান সুযোগ পেলে মেয়েরা যেকোনো ক্ষেত্রে চ্যালেঞ্জ নিয়ে সফল হতে পারে।
ইডেন মহিলা কলেজের কৃতী ছাত্রীদের সংবর্ধনা ও বার্ষিক ক্রীড়া প্রতিযোগিতা-২০১৭ উপলক্ষে আয়োজিত অনুষ্ঠানে প্রধান অতিথির বক্তব্যে শিক্ষামন্ত্রী এসব কথা বলেন। আজ রোববার ‘এভারেস্ট জয়ী বাংলার মেয়েরা অসম সাহসী, শিক্ষা ও ক্রীড়ায় তারাই হবে বিশ্বজয়ী’ শিরোনামে অনুষ্ঠানটি জাতীয় পতাকা উত্তোলনের মধ্য দিয়ে শুরু হয়।এতে শিক্ষামন্ত্রী আরও বলেন, শিক্ষকেরা দেশের মূল শক্তি। তাঁদের ওপর পুরো জাতির সাফল্য নির্ভর করছে। শিক্ষকদের আরও নিবেদিত হয়ে শিক্ষার্থীদের গড়ে তুলতে হবে। পাশাপাশি দেশে আরও গবেষণা হওয়া দরকার বলে মন্তব্য করেন তিনি।শিক্ষামন্ত্রী বলেন, তরুণ প্রজন্মকে শুধু পড়াশোনায় ভালো হলে চলবে না—নৈতিকতা, মূল্যবোধ ও সততার সঙ্গে দেশকে এগিয়ে নিয়ে যেতে হবে।বেলুন, ফুল আর রঙিন কাপড়ে সজ্জিত পুরো ক্যাম্পাস। ২২টি বিভাগের ছাত্রীদের পরনে ভিন্ন ভিন্ন রঙের শাড়ি; মাঠজুড়ে যেন প্রজাপতির মেলা। তালে তালে বাজছে ড্রাম আর বিউগল। মার্চপাস্ট করে চলছেন বিএনসিসি, রোভার স্কাউট, তায়কোয়ান্দোসহ সাধারণ শিক্ষার্থীরা।এমনই বর্ণিল পরিবেশ ছিল কলেজময়। এতে বিশেষ অতিথি মাধ্যমিক ও উচ্চশিক্ষা অধিদপ্তরের মহাপরিচালক এস এম ওয়াহিদুজ্জামান বলেন, ‘কলেজটি দেশের নারীশিক্ষায় অগ্রণী ভূমিকা পালন করছে। আমি কলেজটির সাফল্য কামনা করছি।’সভাপতির বক্তব্যে ভাষাশহীদদের প্রতি শ্রদ্ধা জানিয়ে কলেজের অধ্যক্ষ গায়ত্রী চ্যাটার্জি বলেন, ‘এই কলেজের মেয়েরা শিক্ষা, সংস্কৃতি থেকে শুরু করে সর্বক্ষেত্রে সুনাম অর্জন করছে; মেয়েদের এই অগ্রযাত্রা অব্যাহত রাখতে আমরা প্রতিশ্রুতিবদ্ধ।’বক্তৃতা শেষে ২০১২ ও ২০১৩ সালে স্নাতকোত্তর শেষ পর্বের প্রথম শ্রেণি পাওয়া ছাত্রীদের সংবর্ধনার অংশ হিসেবে ক্রেস্ট ও পুরস্কার প্রদান করা হয়। ২০১২ সালে জাতীয় বিশ্ববিদ্যালয়ের অধীনে প্রথম শ্রেণিতে প্রথম স্থান অধিকার করে শাহিদা আক্তার আর ২০১৩ সালে মার্কেটিং বিভাগে জান্নাতুল ফেরদৌস। তা ছাড়া বার্ষিক আন্ত ও বহিঃক্রীড়ার বিভিন্ন খেলায় বিজয়ীদের পুরস্কার দেওয়া হয়। এর আগে ক্যাম্পাসে একটি খেলার মাঠের উদ্বোধন করা হয়, যেখানে একই সঙ্গে হ্যান্ডবল, ভলিবল, বাস্কেটবল ও ব্যাডমিন্টন একই সঙ্গে খেলা যাবে।
