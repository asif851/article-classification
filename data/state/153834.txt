
চলমান রাজনৈতিক সংকট নিরসনে সমঝোতাই একমাত্র পথ বলে মন্তব্য করেছেন বিএনপির স্থায়ী কমিটির সদস্য মওদুদ আহমদ। আজ শনিবার জাতীয় সংসদ ভবনের মিডিয়া সেন্টারে বিএনপির সংসদীয় দলের এক সংবাদ সম্মেলনে মওদুদ আহমদ এ মন্তব্য করেন। সদ্যসমাপ্ত বাজেট অধিবেশনের ওপর বিরোধী দলের পর্যালোচনা ও মূল্যায়ন নিয়ে এ সংবাদ সম্মেলনের আয়োজন করা হয়। সরকারকে সমঝোতার পথে আসার আহ্বান জানিয়ে মওদুদ বলেন, ‘পাঁচ সিটিতে হারের পর সরকারের সামনে এখন দুটি পথ খোলা—একটি হলো সমঝোতা, আরেকটি সংঘাত। আমরা মনে করি, সংকট নিরসনে সমঝোতাই একমাত্র পথ।’ সমঝোতার পথে না এসে সংঘাতের পথ বেছে নিলে সরকারের করুণ পরিণতি হবে বলে হুঁশিয়ার করেন বিএনপির এই নেতা। বর্তমান সংসদ ভেঙে দেওয়ার আগেই সরকার একটি নির্দলীয় সরকারের অধীনে নির্বাচনের ব্যবস্থা করার উদ্যোগ নেবে বলে আশা প্রকাশ করেন মওদুদ আহমদ। তিনি বলেন, এ  ক্ষেত্রে বিএনপি সার্বিক সহযোগিতা করবে। সেটি গণতন্ত্র ও রাজনৈতিক দলগুলোর জন্য মঙ্গলজনক হবে।
সদ্যসমাপ্ত বাজেট অধিবেশনের বিষয়ে মওদুদ আহমদ অভিযোগ করে বলেন, বরাবরের মতো এবারের বাজেট অধিবেশনেও সরকারি দলের কিছু মন্ত্রী, সাংসদ বিএনপির প্রতিষ্ঠাতা জিয়াউর রহমান ও তাঁর পরিবার নিয়ে কুরুচিপূর্ণ ও অশালীন বক্তব্য দিয়েছেন। বিএনপি এর পাল্টা উত্তর দিতে বাধ্য হয়েছে বলে তিনি দাবি করেন।
বাজেট অধিবেশনে বিরোধী দলের কোনো মুলতবি প্রস্তাব গ্রহণ করা হয়নি অভিযোগ করে তিনি বলেন, ‘আমরা মনে করি, এই বাজেট জনগণের প্রত্যাশা পূরণ করতে ব্যর্থ হবে। সরকারের অদক্ষতা ও দুর্নীতির কারণে গত বাজেটগুলোর মতো এই বাজেটও লক্ষ্যমাত্রা অর্জন করতে পারবে না।’
মওদুদ অভিযোগ করে বলেন, ‘পয়েন্ট অব অর্ডারে কোনো সমস্যা বা প্রশ্ন উত্থাপন করা হলে সরকারি দলের একাধিক সাংসদ মূল প্রশ্ন এড়িয়ে অবান্তর ও অপ্রাসঙ্গিক বক্তব্য দিয়েছেন। অত্যন্ত গুরুত্বপূর্ণ জাতীয় ইস্যুর ক্ষেত্রে তাঁরা গোপনই নয়, বরং ডাহা মিথ্যা কথা বলেছেন। এর ফলে নারায়ণগঞ্জের কনটেইনার টার্মিনাল স্থাপনের ব্যাপারে ভারতের পররাষ্ট্র মন্ত্রণালয়ের টেন্ডার আহ্বান, টিপাইমুখ বাঁধ, তিস্তা নদীর পানির হিস্যা, আন্তনদী সংযোগ প্রকল্প, ট্রানজিট-করিডোরের বিষয়ে চুক্তি, শেয়ারবাজার লুণ্ঠন, রেলওয়ের ঘুষ, হল-মার্কের অর্থ আত্মসাত্, পদ্মা সেতুর দুর্নীতি, জিএসপি স্থগিতের কারণ সম্পর্কে জানতে চেয়ে বিএনপি কোনো উত্তর পায়নি।’ তিনি বলেন, ‘এ ছাড়া ড. মুহাম্মদ ইউনূস ও গ্রামীণ ব্যাংকের ওপর সরকারের হস্তক্ষেপের বিষয়ে কোনো উত্তর আমরা পাইনি এবং অর্থমন্ত্রী এ নিয়ে ডাহা মিথ্যা কথা বলেছেন।’
সংবাদ সম্মেলনে দলের স্থায়ী কমিটির সদস্য জমির উদ্দিন সরকার, ভারপ্রাপ্ত চিফ হুইপ শহীদ উদ্দীন চৌধুরী, সাংসদ আবুল খায়ের ভূঁইয়া প্রমুখ উপস্থিত ছিলেন।
