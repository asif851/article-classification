
বরগুনার পাথরঘাটা শাখা সোনালী ব্যাংকের সাবেক ব্যবস্থাপক মো. সামসুল হক ও মাঠকর্মী গোলাম সরোয়ারসহ সাতজনের বিরুদ্ধে কৃষিঋণ আত্মসাতের অভিযোগে মামলা করা হয়েছে।গত ২২ ডিসেম্বর মো. আবুল বাশার নামে এক ব্যক্তি পাথরঘাটা জ্যেষ্ঠ বিচারিক হাকিম আদালতে এ ব্যাপারে আরজি পেশ করেন। গত সোমবার পাথরঘাটা থানায় মামলাটি রুজু হয়।এজাহারের বিবরণ অনুযায়ী, মামলার বাদী মঠবাড়িয়া উপজেলার বাসিন্দা মো. আবুল বাশারের নামে গত ৭ আগস্ট পাথরঘাটার সোনালী ব্যাংক থেকে ভূয়া কৃষিঋণ উত্তোলন করা হয়। ওই ঋণের ৩০ হাজার টাকা সোনালী ব্যাংকের স্থানীয় পাঁচ দালাল ও মাঠকর্মী গোলাম সরোয়ারের সহযোগিতায় পাথরাঘাটা শাখার সাবেক ব্যবস্থাপক (বর্তমানে বরগুনা কোর্ট বিল্ডিং শাখার নির্বাহী কর্মকর্তা) মো. সামসুল হক আত্মসাৎ করেছেন।এ ব্যাপারে সাবেক ব্যবস্থাপক মো. সামসুল হক বলেন, মামলা হয়ে থাকলে আদালত এর ফয়সালা দেবেন।
