
বিচার বিভাগীয় সংস্কারকে প্রাধান্য দিয়ে প্রথম জাতীয় বিচার বিভাগীয় সম্মেলন ২৬ ডিসেম্বর অনুষ্ঠিত হবে। রাষ্ট্রপতি মো. আবদুল হামিদ প্রধান অতিথি হিসেবে এই সম্মেলন উদ্বোধন করবেন।সম্মেলন তিন পর্বে বিভক্ত থাকবে। সকাল ১০টা থেকে বেলা ১১টা পর্যন্ত উদ্বোধনী পর্বে অন্যদের মধ্যে প্রধান বিচারপতি এস কে সিনহা ছাড়াও অর্থমন্ত্রী আবুল মাল আবদুল মুহিত, আইনমন্ত্রী আনিসুল হক এবং তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ উপস্থিত থাকতে পারেন।আগে শুধু অধস্তন আদালতের বিচারকদের অংশগ্রহণে পৃথকভাবে সম্মেলন হতো। এই প্রথম সব স্তরের বিচারকেরা একত্রে কোনো সম্মেলনে অংশ নিচ্ছেন। বঙ্গবন্ধু আন্তর্জাতিক সম্মেলন কেন্দ্রে অনুষ্ঠেয় এই সম্মেলনে অধস্তন আদালত, হাইকোর্ট ও আপিল বিভাগের সব বিচারককে আমন্ত্রণ জানানো হয়েছে।সম্মেলন উপলক্ষে প্রস্তুত করা সুপ্রিম কোর্ট প্রশাসনের একটি কার্যপত্রে বলা হয়েছে, প্রতিবছর অধস্তন আদালতে গড়ে ১০ লাখের বেশি নতুন করে মামলা দায়ের হচ্ছে। অথচ বছর মোট মামলা নিষ্পত্তির গড় হার ১০ লাখের কম। অনিষ্পন্ন মামলার হার অব্যাহতভাবে ঊর্ধ্বমুখী। গত চার বছরে অবশ্য ১৫ লাখ ৪০ হাজার নতুন মামলা দায়ের হয়েছে, নিষ্পত্তি হয়েছে ১২ লাখ ৭৬ হাজার মামলা।সুপ্রিম কোর্টের রেজিস্ট্রার জেনারেল আমিনুল ইসলাম গতকাল রোববার প্রথম আলোকে বলেন, উদ্বোধনী পর্বের পর বেলা সোয়া ১১টা থেকে বেলা দেড়টা পর্যন্ত আপিল বিভাগের জ্যেষ্ঠ বিচারপতি মো. আবদুল ওয়াহ্হাব মিয়ার সভাপতিত্বে অনুষ্ঠেয় আলোচনা পর্বের মূল বিষয় থাকবে বিচার বিভাগীয় সংস্কার।সমাপনী অধিবেশনে অধস্তন আদালতের প্রশাসনিক ব্যবস্থাপনা, বিশেষ করে মামলাজট নিরসনে বিভিন্ন উপায় অবলম্বনের বিষয়টি অগ্রাধিকার পাবে।
