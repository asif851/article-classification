
নেত্রকোনার কলমাকান্দা উপজেলার ধানমহাল এলাকায় গতকাল শুক্রবার সরকারি সিল মারা ৩০০ বস্তা চাল জব্দ করেছে পুলিশ। চালগুলো পূর্বধলার একটি অটো রাইস মিল থেকে সুনামগঞ্জের ধরমপাশার মধ্যনগর বাজারে নেওয়া হচ্ছিল।কয়েকজন বাসিন্দা ও পুলিশ সূত্রে জানা যায়, গতকাল বেলা তিনটার দিকে পূর্বধলা থেকে ৩০০ বস্তা চাল সুনামগঞ্জের ধরমপাশা উপজেলার মধ্যনগর বাজারের চাল ব্যবসায়ী শকুলাল বণিকের আড়তে নেওয়া হচ্ছিল। কলমাকান্দায় ধানমহাল এলাকায় নদীতে একটি ইঞ্জিনচালিত ট্রলারে বস্তাগুলো রাখা হয়। এর অর্ধেকের মতো বস্তায় সরকারি খাদ্যগুদামের সিল রয়েছে। প্রতিটি বস্তায় ৫০ কেজি করে চাল আছে। সন্দেহ হলে কলমাকান্দা থানার পুলিশ তা জব্দ করে।চাল ব্যবসায়ী শকুলাল বণিক বলেন, ‘এই চালগুলো আমার না। তবে এগুলো মনে হয় সরকারি না। ১ হাজার ৯০০ টাকা দরে বস্তাগুলো নেত্রকোনার পূর্বধলা উপজেলার ত্রিমোহনী এলাকায় চঞ্চল সরকার নামের একজনের অটো রাইস মিল থেকে কেনা হয়েছে।’এ বিষয়ে কথা বলার জন্য চঞ্চল সরকারের মুঠোফোনে কল করে বন্ধ পাওয়া যায়।
