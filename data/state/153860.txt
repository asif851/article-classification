
আওয়ামী লীগের যুগ্ম সাধারণ সম্পাদক মাহবুব-উল-আলম হানিফ এমপি বলেছেন, বিএনপি ভুল রাজনীতির কারণে হতাশাগ্রস্ত হয়ে পড়েছে। এ কারণে দলের নেতারা বারবার বিভ্রান্তিমূলক কথা বলে যাচ্ছেন।আজ শুক্রবার সকালে কুষ্টিয়া কলকাকলী মাধ্যমিক বিদ্যালয়ে একাডেমিক ভবনের ভিত্তিপ্রস্তর স্থাপন শেষে সাংবাদিকদের এসব কথা বলেন মাহবুব-উল-আলম হানিফ। তিনি বলেন, দশম জাতীয় নির্বাচনে বিএনপির অংশগ্রহণ না করাটা ছিল ভুল সিদ্ধান্ত। এই ভুলের দায়ভার তারা নির্বাচন কমিশনের ওপর চাপিয়ে সান্ত্বনা খোঁজার চেষ্টা করছেন।হানিফ বলেন, নবনিযুক্ত নির্বাচন কমিশন সততার সঙ্গে দায়িত্ব পালন করবে- এটাই এখন সবার প্রত্যাশা। কিন্তু আগেই তাদের বিরুদ্ধে অভিযোগ আনা যুক্তিসংগত নয়।
এ সময় কুষ্টিয়া জেলা আওয়ামী লীগের সহসভাপতি রবিউল ইসলাম, সাধারণ সম্পাদক আজগর আলী ও বিদ্যালয়ের প্রধান শিক্ষক জেব-উন-নেসা সবুজসহ অন্যান্য শিক্ষক-শিক্ষার্থী ও স্থানীয় দলীয় নেতৃবৃন্দ উপস্থিত ছিলেন।
আলোচনা সভা শেষে তিনি বিদ্যালয়ের ছাত্র-ছাত্রীদের ক্রীড়া নৈপুণ্য উপভোগ করেন। পরে বিজয়ীদের মাঝে পুরস্কার বিতরণ করেন।
এরপর দুপুরে তাঁর নির্বাচনী এলাকা কুষ্টিয়া সদর উপজেলার আলামপুর ইউনিয়নের ফুলবাড়িয়া, আলামপুরসহ বিভিন্ন এলাকায় বাড়িতে গিয়ে তিনি উঠান বৈঠক করেন।
