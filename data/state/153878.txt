
যুক্তরাষ্ট্রের পররাষ্ট্রমন্ত্রী জন কেরি শিগগিরই বাংলাদেশ সফরে আসছেন। এ দুটি দেশের মধ্যে বিদ্যমান সম্পর্ককে অন্য এক উচ্চতায় নিয়ে যাওয়ার প্রত্যয়ে তাঁর এই সফর। পররাষ্ট্রমন্ত্রী এ এইচ মাহমুদ আলী বৃহস্পতিবার ওয়াশিংটনে কেরির সঙ্গে বৈঠক করে আসার পর পররাষ্ট্র দপ্তর সূত্র গতকাল রোববার এ কথা জানায়। খবর ইউএনবির। সূত্র জানায়, বৈঠককালে এ এইচ মাহমুদ আলী বাংলাদেশ সফরের আমন্ত্রণ জানালে জন কেরি ‘খুব ইতিবাচক’ জবাব দেন। তবে তাঁর সফরের দিন-তারিখ এখনো নির্ধারিত হয়নি। তবে মার্কিন দূতাবাসের মুখপাত্র মনিকা এল শি গতকাল ইউএনবিকে বলেন, ‘জন কেরির বাংলাদেশ সফরে যাওয়ার আগ্রহ থাকলেও এই মুহূর্তে সে ধরনের কোনো পরিকল্পনার কথা আমরা জানি না।’এর আগে গতকাল পররাষ্ট্রমন্ত্রী এ এইচ মাহমুদ আলী কয়েকজন সাংবাদিকের সঙ্গে আলাপকালে যুক্তরাষ্ট্রে জন কেরির সঙ্গে বৈঠকের ফলাফল নিয়ে আলোচনা করেন।
