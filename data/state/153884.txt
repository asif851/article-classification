
দীর্ঘ ৯ বছর ক্ষমতায় থাকার পর ১৯৯০ সালের এই দিনে গণ-আন্দোলনের মুখে স্বৈরাচার এইচ এম এরশাদের পতন হয়। আজ ৬ ডিসেম্বর স্বৈরাচার পতনের ২৫ বছর। প্রায় সব রাজনৈতিক দল ওই সময় আন্দোলনে নেমেছিল। বর্তমান প্রধানমন্ত্রী ও আওয়ামী লীগের সভানেত্রী শেখ হাসিনা ও সাবেক প্রধানমন্ত্রী ও বিএনপির চেয়ারপারসন খালেদা জিয়া ছিলেন ওই আন্দোলনের অগ্রভাগে।
সামরিক সরকারের বিরুদ্ধে ছাত্র আন্দোলনের পাশাপাশি শ্রমিকেরাও তাঁদের দাবি-দাওয়া নিয়ে রাস্তায় নেমে আসেন। হাইকোর্টের বিকেন্দ্রীকরণকে ঘিরে গড়ে ওঠে আইনজীবীদের আন্দোলন। সামরিক ফরমানে সংবাদপত্র বন্ধ হওয়ায় সাংবাদিকেরাও রাস্তায় নামেন। আওয়ামী লীগ ও বামপন্থীদের জোট ১৫ দল এবং বিএনপি ও কয়েকটি ডানপন্থী দলের জোট ৭ দল গণতন্ত্র পুনরুদ্ধারে অভূতপূর্ব সমঝোতায় পৌঁছায়। শেখ হাসিনা ও খালেদা জিয়া বৈঠক করে অভিন্ন কর্মসূচি দিয়ে আন্দোলন পরিচালনার পথে অগ্রসর হন।
’৯০-এর ৬ ডিসেম্বর এরশাদ সরকারের পতন হওয়ার পর দেশের অস্থায়ী রাষ্ট্রপতি হিসেবে শপথ নেন তৎকালীন প্রধান বিচারপতি সাহাবুদ্দীন আহমদ। বঙ্গভবনে সেই শপথ অনুষ্ঠানে ছিলেন গণতন্ত্র ফিরিয়ে আনার আন্দোলনের দুই নেত্রী শেখ হাসিনা ও খালেদা জিয়া।
আন্দোলনে বিজয়ী দুই নেত্রী সেদিন ছিলেন হাস্যোজ্জ্বল। বসেছিলেন পাশাপাশি। তাঁদের সঙ্গে দলের নেতারাও ছিলেন। সেখানে আসা অতিথিদের সঙ্গে কথাও বলেছেন, কখনো কখনো হাসি-ঠাট্টায় মেতেছেন সাংবাদিকদের সঙ্গেও। সেদিন দুজনই পরেছিলেন ‘অফ হোয়াইট’ রঙের শাড়ি।

