
রাঙামাটি সদর উপজেলা পরিষদ নির্বাচনে দুটি কেন্দ্রে ব্যালট ছিনতাই করে সিল মেরে তা বাক্সে ঢোকানোর অভিযোগ পাওয়া গেছে।
আজ সোমবার বেলা ১১টার দিকে উপজেলার শাহ উচ্চবিদ্যালয় কেন্দ্রে এ ঘটনা ঘটে।
ঘটনার সত্যতা নিশ্চিত করে কেন্দ্রের প্রিসাইডিং কর্মকর্তা অতন চাকমা বলেন, ‘বেলা ১১টার দিকে একদল তরুণ ভোটকেন্দ্রে এসে ১২২টি ব্যালট পেপারে সিল মেরে তা বাক্সে ঢুকিয়ে দেয়। তবে আমরা ব্যালট পেপারের নম্বরগুলো চিহ্নিত করেছি। সেগুলো বাজেয়াপ্ত করা হবে।’
এদিকে উপজেলার বনরুপা এলাকার কাঁঠালতলী সরকারি প্রাথমিক বিদ্যালয় কেন্দ্রে আওয়ামী লীগ-সমর্থিত প্রার্থী জাকির হোসেনের পক্ষে ব্যালট পেপার ছিনতাইয়ের চেষ্টার অভিযোগ পাওয়া গেছে।
কেন্দ্রের প্রিসাইডিং কর্মকর্তা অতন চাকমা বলেন, ‘আওয়ামী লীগ-সমর্থিত প্রার্থী জাকির হোসেনের প্রধান নির্বাচনী এজেন্ট সাবেক উপজেলা পরিষদ চেয়ারম্যান মো. মুসা মাতব্বরসহ কয়েকজন আওয়ামী লীগ কর্মী আমার কাছ থেকে তিনটি ব্যালট পেপার জোর করে নেওয়ার চেষ্টা করেছে। আমি দিইনি।’
অতন চাকমা বলেন, জোর করে ব্যালট পেপার নেওয়ার সময় জনসংহতি সমিতির প্রার্থী অরুণ কান্তি চাকমা, জেলা বিএনপির সভাপতি দীপেন দেওয়ান, সাধারণ সম্পাদক মো. শাহ আলমসহ বেশ কয়েকজন ঘটনাস্থলে পৌঁছালে জাকির হোসেনের সঙ্গে তাঁদের হাতাহাতির ঘটনা ঘটে। পুলিশ গিয়ে পরিস্থিতি নিয়ন্ত্রণে আনে।
