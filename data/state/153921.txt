
প্রকাশক ফয়সল আরেফিন দীপন ও ব্লগার নীলাদ্রি চট্টোপাধ্যায় নিলয় হত্যার ঘটনায় নিষিদ্ধ জঙ্গি সংগঠন আনসারুল্লাহ বাংলা টিমের এক নেতাকে গ্রেপ্তারের কথা জানিয়েছে পুলিশ।
আজ শনিবার সকালে ঢাকা মহানগর পুলিশের (ডিএমপি) পক্ষ থেকে গণমাধ্যমে পাঠানো মোবাইল ফোনের খুদে বার্তায় এই তথ্য জানানো হয়।
খুদে বার্তায় বলা হয়, দীপন ও নিলয় হত্যায় জড়িত আনসারুল্লাহ বাংলা টিমের এক নেতাকে গতকাল শুক্রবার রাতে গ্রেপ্তার করেছে পুলিশের গোয়েন্দা শাখা (ডিবি)।
ঘটনার বিষয়ে বিস্তারিত তথ্য জানায়নি ডিএমপি। গ্রেপ্তার হওয়া ব্যক্তির নাম-পরিচয়ও জানানো হয়নি।
বিস্তারিত তথ্য জানাতে আজ ডিএমপির মিডিয়া সেন্টারে ব্রিফের আয়োজন করা হয়েছে।
গত বছরের ৩১ অক্টোবর রাজধানীর আজিজ সুপার মার্কেটে জাগৃতি প্রকাশনীর অফিসে দীপনকে কুপিয়ে হত্যা করা হয়। হত্যার পর আনসারুল্লাহ বাংলা টিম (আনসার আল ইসলাম) ওই খুনের দায় স্বীকার করে।
একই বছরের ৭ আগস্ট রাজধানীর গোড়ানে নিজ বাসায় ব্লগার নিলয়কে কুপিয়ে হত্যা করে দুর্বৃত্তরা। ওই দিনই এ হত্যার দায় স্বীকার করে জঙ্গি সংগঠন আল-কায়েদার ভারতীয় উপমহাদেশ (একিউআইএস) শাখার নামে বিবৃতি দেওয়া হয়। এ হত্যাকাণ্ডের পর আনসারুল্লাহ বাংলা টিমের বেশ কয়েকজন সদস্যকে গ্রেপ্তার করা হয়।
