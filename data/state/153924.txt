
কক্সবাজারের উখিয়া ও টেকনাফ উপজেলার সীমান্ত দিয়ে বিচ্ছিন্নভাবে রোহিঙ্গাদের অনুপ্রবেশ চলছেই। এর মধ্যে গতকাল সোমবার রাত ১০টা থেকে আজ মঙ্গলবার সকাল সাতটা পর্যন্ত দুই সীমান্ত উপজেলার বিভিন্ন এলাকায় বর্ডার গার্ড বাংলাদেশের (বিজিবি) সদস্যরা ৩৭ জন রোহিঙ্গা এবং ছয়টি নৌকায় থাকা রোহিঙ্গাদের স্বদেশে ফেরত যেতে বাধ্য করেছেন।
উখিয়া সীমান্তের দায়িত্বে থাকা কক্সবাজার ৩৪ বিজিবির অধিনায়ক লেফটেন্যান্ট কর্নেল ইমরান উল্লাহ সরকার প্রথম আলোকে বলেন, আজ সকাল পর্যন্ত উখিয়ার পালংখালী ও রেজুখাল এলাকা দিয়ে অনুপ্রবেশের সময় ১৩ জন শিশু, ১৪ নারী, ১০ জন পরুষসহ মোট ৩৭ জন রোহিঙ্গাকে আটক করে নিজ দেশে ফিরতে বাধ্য করা হয়। তিনি বলেন, অনুপ্রবেশ ঠেকাতে সীমান্তে বিজিবির তৎপরতা অব্যাহত রয়েছে।
টেকনাফ ২ বিজিবির উপ-অধিনায়ক মেজর আবু রাসেল ছিদ্দিকী জানান, গতকাল রাত ১০টা থেকে আজ সকাল ছয়টা পর্যন্ত টেকনাফের ঝিমংখালী, মোচনি, লেদা ও দমদমিয়া সীমান্ত এলাকা দিয়ে ছয়টি নৌকায় করে রোহিঙ্গা অনুপ্রবেশের চেষ্টা করে। প্রতিটিতে ১৮ থেকে ২০ জন ছিল। সব কটি নৌকাকে মিয়ানমারের ফেরত যেতে বাধ্য করা হয়েছে।
