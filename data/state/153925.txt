
নাটোর সদর উপজেলার মাদ্রাসা মোড়ে আজ শুক্রবার দুপুর পৌনে ১২টার দিকে পুলিশের সঙ্গে বিএনপি-জামায়াতের কর্মীদের ধাওয়া-পাল্টাধাওয়া ও সংঘর্ষের ঘটনা ঘটেছে।এতে পুলিশের দুই সদস্য আহত হয়েছেন।
প্রত্যক্ষদর্শী সূত্রে জানা গেছে, দুপুরে নাটোর সদরের চকরামপুর মহল্লা থেকে বিএনপি-জামায়াতের কর্মীরা একটি মিছিল নিয়ে শহরের দিকে যাচ্ছিলেন।এ সময় শহরের মাদ্রাসা মোড়ে পুলিশ ওই মিছিলে বাধা দিলে মিছিলকারীরা পুলিশকে লক্ষ্য করে পাথর ছোড়ে।পুলিশ তাদের ছত্রভঙ্গ করতে লাঠিপেটা ও ধাওয়া করে।এ সময় বিএনপি-জামায়াতের কর্মীদের ছোড়া পাথরের আঘাতে পুলিশের দুই সদস্য আহত হন।
পরে বিএনপি-জামায়াতের কর্মীরা পুলিশের ব্যারিকেড ভেঙে শহরের সাহারা প্লাজা মোড়ে সমাবেশ শুরু করেন।পুলিশ ধাওয়া দিলে তাঁরা ওই স্থান ত্যাগ করে পালিয়ে যান।
বিএনপি-জামায়াতের ওই সমাবেশে উপস্থিত ছিলেন জেলা বিএনপির সাধারণ সম্পাদক আমিনুল হক ও জেলা জামায়াতের সেক্রেটারি দেলোয়ার হোসেন।
বিএনপি-জামায়াতের কর্মীদের সঙ্গে পুলিশের ধাওয়া-পাল্টাধাওয়ার কারণে আতঙ্কিত হয়ে বগুড়া-নাটোর-রাজশাহী ও নাটোর-পাবনা মহাসড়কে যানচলাচল কিছুক্ষণের জন্য বন্ধ হয়ে যায়।
ঘটনার সত্যতা নিশ্চিত করে পুলিশের বিশেষ শাখার (এসবি) পরিদর্শক আবদুল্লাহ আল মামুন প্রথম আলো ডটকমকে বলেন, পরিস্থিতি নিয়ন্ত্রণে রয়েছে।যানচলাচল স্বাভাবিক  হয়েছে।
