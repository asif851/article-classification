
বেদনার রং নাকি কালো। তাই ধসে পড়া রানা প্লাজার স্থান ঘিরে দেওয়া টিনের বেড়া ছেয়ে গেছে কালো ব্যানারে। লাগোয়া স্মৃতিস্তম্ভও ভরে যায় ফুলে ফুলে। সব হারানো স্বজনদের অশ্রু আর হাজারো মানুষের ফুলেল শ্রদ্ধার মধ্য দিয়ে রানা প্লাজা ধসের বছর পূর্তি উদ্যাপন করা হয় গতকাল বৃহস্পতিবার।রানা প্লাজা ধসে পড়েছিল গত বছরের ২৪ এপ্রিল সকাল পৌনে নয়টার দিকে। এক বছর পর ২৩ এপ্রিল রাত থেকেই মানুষের শ্রদ্ধা নিবেদন শুরু হয়। গতকাল সকালে পুরো এলাকা নিহত ও নিখোঁজদের স্বজন এবং আহতদের বেদনামুখর উপস্থিতিতে ভারী হয়ে ওঠে। তাঁদের সঙ্গে যোগ দেয় কয়েক হাজার সাধারণ মানুষও। বেলা ১১টার দিকে স্মৃতিস্তম্ভের কাছে এসে অনমনা দাঁড়িয়ে ছিলেন সাভার নামাবাজার এলাকায় একটি ডেকোরেটরে কাজ করা হাবিবুল্লাহ। রানা প্লাজায় তাঁর কোনো স্বজন নিহত বা আহত হয়েছে কি না, জানতে চাইলে তিনি বলেন, ‘আমার কেউ ছিল না। তবে ভবনধসের পর উদ্ধার অভিযানে অংশ নিয়েছিলাম। বেশ কয়েকজনকে জীবিত উদ্ধারে কাজ করেছি। এক বছর পর এসে মনটাই খারাপ হয়ে গেছে। তবে দোষীদের কঠোর শাস্তি হলে ভালো লাগবে।’সকাল থেকে শত শত শ্রমিক মিছিল নিয়ে ধসে পড়া ভবনের সামনে আসেন। গার্মেন্টস শ্রমিক সংহতি পরিষদ গায়ে কাফনের কাপড় পরে মিছিল করে।মিছিলগুলোতে যেসব স্লোগান দেওয়া হয়, তার মধ্যে ছিল রানার ফাঁসি চাই। যে হাত শ্রমিক মারে, সেই হাত ভেঙে দাও। রানা প্লাজার শ্রমিকের ক্ষতিপূরণ দিতে হবে। এক বছর পার হলো, ক্ষতিপূরণের কী হলো?নিখোঁজ শ্রমিকদের ছবি ও পরিচয়-সংবলিত লেমিনেটিং করা কার্ড গলায় ঝুলিয়ে তাঁদের স্বজনদের আর্তনাদ করতে দেখা গেছে। বর্ষপূর্তি উপলক্ষে স্মৃতিস্তম্ভে ফুল দিয়ে শ্রদ্ধা জানায় ঢাকা জেলা প্রশাসন, ফায়ার সার্ভিস ও সিভিল ডিফেন্স, ঢাকা জেলা পুলিশ, শিল্পাঞ্চল পুলিশ, স্থানীয় প্রশাসন, বিভিন্ন শ্রমিক সংগঠন, সামাজিক ও রাজনৈতিক সংগঠন। ব্যক্তিগতভাবেও অনেকে এসে শ্রদ্ধা জানান।পুলিশ ব্লাড ব্যাংক ও টেক্সটাইল গার্মেন্টস শ্রমিক ফেডারেশন স্বেচ্ছায় রক্তদান কর্মসূচি পালন করে। রক্ত দেওয়ার বিনিময়ে বেশ কয়েকটি রোগের বিনা মূল্যে পরীক্ষা করার সুযোগ ছিল সেখানে। হোপ ৮৭ নামে একটি বেসরকারি সংস্থা নিখোঁজ ব্যক্তি ও অনাথ শিশুদের নামের তালিকা করার কর্মসূচি পালন করে। সাভার অধরচন্দ্র উচ্চবিদ্যালয় প্রাঙ্গণে দোওয়া মাহফিল হয়। সেখানে নিহতদের আত্মার মাগফিরাত ও আহতদের সুস্থতা কামনা করে মোনাজাত হয়। গার্মেন্টস শ্রমিক ট্রেড ইউনিয়ন কেন্দ্র সকাল আটটার দিকে মিছিলসহকারে এসে স্মৃতিস্তম্ভে শ্রদ্ধা নিবেদন করে। এ সময় তারা অভিযোগ করে, রানা প্লাজা ধসের বর্ষপূর্তিতে সাভারের অনেক পোশাক কারখানার শ্রমিকদের ছুটি দেওয়া হয়নি। এ জন্য শ্রমিকেরা ক্ষুব্ধ
