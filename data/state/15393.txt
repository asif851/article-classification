
গাজীপুর থেকে ঢাকায় দ্রুত যাতায়াতের জন্য পৃথক দুটি লেনে বাস র‍্যাপিড ট্রানজিট (বিআরটি) নামে আলাদা বাস যাওয়া-আসা করবে। এতে গাজীপুর থেকে শাহজালাল আন্তর্জাতিক বিমানবন্দর পর্যন্ত ২০ মিনিটে যাওয়া-আসা সম্ভব হবে। এ লক্ষ্যে বাস র‍্যাপিড ট্রানজিট (বিআরটি) আইন, ২০১৬-এর খসড়ার নীতিগত অনুমোদন দিয়েছে মন্ত্রিসভা।
গতকাল সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ আইনের খসড়া অনুমোদন দেওয়া হয়। বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে সাংবাদিকদের এসব তথ্য জানান। যোগাযোগ মন্ত্রণালয় সূত্র জানায়, এ ব্যবস্থায় ঢাকা পরিবহন সমন্বয় কর্তৃপক্ষের লাইসেন্স নিয়ে এ দুই লেনে বিআরটি নামের বাস চলাচল করতে পারবে। প্রকল্পের কাজ ইতিমধ্যে শুরু হয়েছে।
মন্ত্রিপরিষদ সচিব বলেন, এ আইনে ৫৩টি ধারা ও ১০টি অধ্যায় রয়েছে। এ আইনের অধীনে সংঘটিত অপরাধের জন্য ভ্রাম্যমাণ আদালত পরিচালনারও এখতিয়ার রাখা হয়েছে। তিনি বলেন, অপরাধের মধ্যে লাইসেন্স ব্যতীত বিআরটি নির্মাণ ও পরিচালনার জন্য অনধিক ১০ বছরের কারাদণ্ড ও ৫০ লাখ টাকা জরিমানার বিধান রাখা হয়েছে। অনুমোদন ছাড়া লাইসেন্স হস্তান্তর করলেও একই ধরনের শাস্তির বিধান রাখা হয়েছে।
এ ছাড়া অননুমোদিতভাবে পাস বা টিকিট বিক্রির জন্য একই ধরনের শাস্তি রাখা হয়েছে। তবে সংশ্লিষ্ট কর্মচারীরা এ অপরাধ  করলে শাস্তি অনধিক দুই বছরের কারাদণ্ড হবে। জরিমানা হবে পাঁচ লাখ টাকা।
মন্ত্রিপরিষদ সচিব বলেন, এ আইনে দুর্ঘটনার জন্য ক্ষতিপূরণের ব্যবস্থা রাখা হয়েছে।
এ ছাড়া ভাড়া নির্ধারণের জন্য সাত সদস্যের কমিটি থাকবে। তাঁরা যাচাই-বাছাই করে ভাড়া নির্ধারণ করবেন।
পরমাণু বিদ্যুৎ ব্যবহারে ভারতের কারিগরি সহায়তা নেওয়া হবে: পরমাণু বিদ্যুৎ শান্তিপূর্ণভাবে ব্যবহারের লক্ষ্যে ভারতের জ্ঞান ও কারিগরি সহায়তা নেওয়া হবে। এ জন্য ভারতের সঙ্গে এ-সংক্রান্ত সহযোগিতা চুক্তি সই হবে। চুক্তির খসড়া গতকালের মন্ত্রিসভায় অনুমোদন দেওয়া হয়। এ বিষয়ে মন্ত্রিপরিষদ সচিব বলেন, ভারতের এ বিষয়ে অভিজ্ঞতা রয়েছে। মূলত জ্ঞান বিনিময় ও কারিগরি সহায়তা নেওয়ার জন্যই এটি হচ্ছে।
মন্ত্রিপরিষদ সচিব বলেন, মন্ত্রিসভায় সুপ্রিম কোর্ট জাজেজ (রিম্যুনারেশন অ্যান্ড প্রিভিলেজ) আইনের খসড়াও অনুমোদন দেওয়া হয়। সুপ্রিম কোর্টের বিচারপতিরা সার্কুলারের মাধ্যমে উৎসব ভাতা পেতেন।
এ ছাড়া বৈশাখী ভাতাও সার্কুলারের মাধ্যমে পেতে হতো। এখন আইনের মাধ্যমে এ দুটো বিষয়কে অন্তর্ভুক্ত করা হয়েছে।  এ ছাড়া সভায় আরও পাঁচটি বিষয় মন্ত্রিসভাকে অবহিত করা হয়।
