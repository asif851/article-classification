
নওগাঁ, টাঙ্গাইল, মানিকগঞ্জ, ফরিদপুর ও পিরোজপুরে আজ বুধবার পৃথক সড়ক দুর্ঘটনায় ১৮ জন নিহত হয়েছে।
আমাদের আঞ্চলিক কার্যালয় ও প্রতিনিধিদের পাঠানো খবর:নওগাঁ: মহাদেবপুর উপজেলায় একটি ট্রাকের ধাক্কায় শিশুসহ রিকশাভ্যানের চারজন যাত্রী ঘটনাস্থলে নিহত হয়েছে। আজ দুপুর ১২টার দিকে বাগাচারা নামক স্থানে নওগাঁ-রাজশাহী মহাসড়কে এ দুর্ঘটনা ঘটে। নিহত লোকজন হলো মহাদেবপুর উপজেলার আবদুস সাত্তার (৬০), তাঁর আট বছর বয়সী মেয়ে, সোহেল (২২) ও অজ্ঞাতনামা এক ব্যক্তি।দুর্ঘটনায় আহত একজনকে নওগাঁ সদর হাসপাতালে ভর্তি করা হয়েছে। তাঁর অবস্থা আশঙ্কাজনক। দুর্ঘটনার পর নওগাঁ-রাজশাহী মহাসড়ক অবরোধ করে বিক্ষুব্ধ জনতা। পরিস্থিতি নিয়ন্ত্রণের চেষ্টা করছে পুলিশ।
টাঙ্গাইল: মধুপুরে ট্রাক ও যাত্রীবাহী টেম্পোর মুখোমুখি সংঘর্ষে একই পরিবারের তিনজনসহ মোট আটজন নিহত হয়েছে। আহত হয়েছে চারজন।আজ বেলা একটার দিকে পৌর এলাকার আশুরা নামক স্থানে টাঙ্গাইল-ময়মনসিংহ সড়কে এ দুর্ঘটনা ঘটে।নিহত ব্যক্তিরা হলো সালমা বেগম (৩০), তাঁর দুই ছেলে সাদিকুল (১২) ও সামিউল (৭), রহিমা খাতুন (৫০), হাবিবুর রহমান (৫৫), ফিরোজা বেগম (৪০), সাজিদ হোসেন (৩০), টেম্পোর চালক আবদুল কাদের (৫০), হেনা আক্তার (৩৫) ও এশা (১০)।মধুপুর থানার উপপরিদর্শক (এসআই) আলমগীর হোসেন জানান, দুর্ঘটনায় আহত লোকজনকে ময়মনসিংহ মেডিকেল কলেজ হাসপাতালে পাঠানো হয়েছে। ঘটনার পর এলাকাবাসী এক ঘণ্টা সড়ক অবরোধ করে রাখে।
মানিকগঞ্জ: সিঙ্গাইর উপজেলায় পাথরবোঝাই একটি ট্রাক বেইলি সেতু ভেঙে খাদের পানিতে পড়ে গেলে দুজন নিহত হন। তাঁরা ট্রাকটির চালক ও সহকারী বলে ধারণা করা হচ্ছে। আজ ভোর সাড়ে পাঁচটার দিকে কিটিংচর এলাকায় সিঙ্গাইর-হেমায়েতপুর সড়কে এ দুর্ঘটনা ঘটে। নিহত দুজনের পরিচয় জানাতে পারেনি পুলিশ। সিঙ্গাইর থানার ভারপ্রাপ্ত কর্মকর্তা (ওসি) সৈয়দুজ্জামানের ভাষ্য, ফায়ার সার্ভিসের সদস্যরা উদ্ধারকাজ চালাচ্ছেন। বেলা সাড়ে ১১টা পর্যন্ত একজনের লাশ উদ্ধার করা হয়েছে। ট্রাকের ভেতরে আটকা পড়া অপর মৃতদেহটি উদ্ধারের চেষ্টা চলছে।
ফরিদপুর: সদর উপজেলায় দুটি ট্রাকের মাঝে পড়ে ট্রাফিক পরিদর্শক (টিআই) সরোজ কুমার রায় (৫৬) নিহত হন। সকাল সোয়া ১০টার দিকে পেয়ারপুর সরকারি প্রাথমিক বিদ্যালয়ের সামনে এ দুর্ঘটনা ঘটে।আজ সকাল থেকে শহরের রাজবাড়ী মোড় এলাকায় কর্মরত ছিলেন সরোজ। দাঁড়ানোর জন্য সংকেত দিলে বরিশালমুখী একটি ট্রাক তা অমান্য করে সামনের দিকে এগিয়ে যায়। তখন পরিদর্শক নিজের সরকারি মোটরসাইকেল নিয়ে ট্রাকটিকে ধাওয়া করেন। তিনি ডান পাশ দিয়ে অতিক্রম করে ট্রাকটিকে দাঁড়ানোর জন্য সংকেত দিতে থাকেন। এ সময় বিপরীত দিক থেকে আসা আরেকটি ট্রাক মোটরসাইকেলটিকে চাপা দেয়। পরিদর্শক এ সময় ছিটকে পড়ে ঘটনাস্থলেই মারা যান। ফরিদপুরের পুলিশ সুপার জামিল হাসান ঘটনার সত্যতা নিশ্চিত করেছেন।
পিরোজপুর: ভান্ডারিয়া উপজেলায় বাস থেকে পড়ে চাকায় পিষ্ট হয়ে চালকের সহকারী নিহত হয়েছেন। আজ সকাল নয়টার দিকে দক্ষিণ ইকড়ি নামক স্থানে পিরোজপুর-মঠবাড়িয়া সড়কে এ দুর্ঘটনা ঘটে। নিহত ব্যক্তির নাম শাহ জালাল (২৮)। তাঁর বাড়ি মঠবাড়িয়া উপজেলায়। তিনি বাসটির চালকের সহকারী হিসেবে কাজ করছিলেন।পুলিশ ও প্রত্যক্ষদর্শীদের ভাষ্য, বাসটি মঠবাড়িয়া থেকে পিরোজপুর যাচ্ছিল। ঝাউতলা সেতু পার হওয়ার সময় শাহ জালাল বাস থেকে পড়ে যান। এ সময় তিনি বাসের পেছনের চাকায় পিষ্ট হয়ে ঘটনাস্থলে মারা যান। ভান্ডারিয়া থানার ভারপ্রাপ্ত কর্মকর্তা (ওসি) মতিউর রহমান বলেন, লাশটি উদ্ধার করা হয়েছে। বাসটিকে আটক করা হয়েছে। চালক পলাতক।
