
বাংলাদেশের স্বাধীনতা ও জাতীয় দিবস কলকাতায় সাড়ম্বরে উদযাপিত হয়েছে। আজ শনিবার সকালে কলকাতায় অবস্থিত বাংলাদেশ উপহাইকমিশনে জাতীয় পতাকা উত্তোলনের মধ্য দিয়ে দিনটির সূচনা করেন কলকাতায় নিযুক্ত বাংলাদেশের উপ হাইকমিশনার জকি আহাদ।
পরে মুক্তিযুদ্ধে শহীদের আত্মার মাগফিরাত কামনা করে এক মিনিট নীরবতা পালন করা হয় এবং বাংলাদেশের সুখ, সমৃদ্ধি ও উন্নতি কামনা করে বিশেষ মোনাজাত করা হয়। এরপর বাংলাদেশের রাষ্ট্রপতি, প্রধানমন্ত্রী এবং পররাষ্ট্রমন্ত্রীর বাণী পড়ে শোনানো হয়।সন্ধ্যায় কলকাতার একটি অভিজাত হোটেলে অভ্যর্থনা অনুষ্ঠানের আয়োজন করা হয়। এতে পশ্চিমবঙ্গের বিভিন্ন স্তরের বিদ্বজ্জন, রাজ্যের মন্ত্রী, সাংসদ, বিধায়কসহ বিভিন্ন রাজনৈতিক দলের নেতৃবৃন্দ এবং কলকাতার বিভিন্ন বিদেশি দূতাবাসের কর্মকর্তারা যোগ দেন।বাংলাদেশের এই স্বাধীনতা দিবস উপলক্ষে কলকাতার বিভিন্ন সংবাদপত্র বিশেষ ক্রোড়পত্র বের করে। বিভিন্ন টেলিভিশন চ্যানেলে বিশেষ অনুষ্ঠানেরও আয়োজন করা হয়।
