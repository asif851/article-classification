
কুড়িগ্রামের রাজারহাট উপজেলায় জমি নিয়ে বিরোধের জের ধরে দুই পক্ষের মধ্যে সংঘর্ষ ও অগ্নিসংযোগের ঘটনা ঘটেছে। এতে উভয় পক্ষের কমপক্ষে আটজন আহত হয়েছেন।গত মঙ্গলবার দিবাগত রাতে উপজেলার ওমর মজিদ ইউনিয়নের মুন্সীপাড়া গ্রামে এ ঘটনা ঘটে।পুলিশ ও এলাকাবাসী সূত্রে জানা গেছে, ওই গ্রামের সাহেব আলীর দখলে থাকা এক একর ৯৩ শতাংশ জমি নিয়ে প্রতিবেশী আবু বক্কর সিদ্দিকের সঙ্গে বিরোধ চলছিল। মঙ্গলবার দিবাগত রাত তিনটার দিকে আবু বক্কর সিদ্দিক তাঁর লোকজন নিয়ে সাহেব আলী ও তাঁর ভাই জুয়েলের বাড়িতে হামলা চালায়। এ সময় ওই বাড়িতে অগ্নিসংযোগ করা হয়। একপর্যায়ে উভয় পক্ষের মধ্যে সংঘর্ষে আটজন আহত হন। খবর পেয়ে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। আহত নূর ইসলাম, মমিন, সাহেব আলী, জুয়েল, এরশাদ আলী, আলম মিয়া, পিরোজ ও রঞ্জিনা খাতুনকে কুড়িগ্রাম ও রাজারহাট হাসপাতালে ভর্তি করা হয়েছে। এ ঘটনায় নবাব আলী বাদী হয়ে আবু বক্কর সিদ্দিককে প্রধান আসামি করে রাজারহাট থানায় মামলা করেছেন।ঘটনার সত্যতা নিশ্চিত করে রাজারহাট থানার ভারপ্রাপ্ত কর্মকর্তা (ওসি) শামীম হাসান সরদার বলেন, আসামিদের গ্রেপ্তারের চেষ্টা চলছে। ঘটনাস্থলে পুলিশ মোতায়েন করা হয়েছে।
