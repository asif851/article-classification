
সুনামগঞ্জের জামালগঞ্জ উপজেলা পরিষদের চেয়ারম্যান সামছুল আলম তালুকদারের (ঝুনু মিয়া) বিরুদ্ধে নারী জনপ্রতিনিধিদের সম্পর্কে কটূক্তি ও তাদের সঙ্গে দুর্ব্যবহার করার অভিযোগ পাওয়া গেছে। এই ঘটনায় তাঁরা গতকাল রোববার দুপুরে উপজেলা সদরে প্রতিবাদ সভা হয়েছে।
গতকাল দুপুরে উপজেলা নারী উন্নয়ন ফোরামের উদ্যোগে এই সভা হয়। এর আগে গত মঙ্গলবার সুনামগঞ্জের জেলা প্রশাসক শেখ রফিকুল ইসলামের কাছে স্মারকলিপি দেন তাঁরা।
গতকালের প্রতিবাদ সভায় নারী জনপ্রতিনিধিরা অভিযোগ করেন, উপজেলা পরিষদের চেয়ারম্যান সামছুল আলম বিভিন্ন সময়ে উপজেলা পরিষদ ও ইউনিয়ন পরিষদের (ইউপি) নারী জনপ্রতিনিধিদের সঙ্গে দুর্ব্যবহার ও তাঁদের সম্পর্কে কটূক্তি করেন। উপজেলা পরিষদের চেয়ারম্যান তাঁদের কাজে নানাভাবে হস্তক্ষেপ করেন।
এ ব্যাপারে সামছুল আলম তালুকদার বলেন, ‘আমি বয়স্ক, বিধবা, প্রতিবন্ধী ভাতার নানা অনিয়ম নিয়ে কথা বলায় তাঁরা আমার বিরুদ্ধে এখন মিথ্যা অভিযোগ করছেন। এসব অভিযোগ সত্য নয়। আমি কাউকে নিয়ে কটূক্তি করিনি।’
 জামালগঞ্জ উপজেলা পরিষদের ভাইস চেয়ারম্যান হাফিজা আক্তারের সভাপতিত্বে প্রতিবাদ সভায় বক্তব্য দেন জামালগঞ্জ সদর ইউপির নারী সদস্য আয়েশা সিদ্দিকা, শারমিন সুলতানা, রাশিদা বেগম, ফেনারবাক ইউপির নারী সদস্য ফয়জুন নাহার, বেহেলী ইউপির সদস্য শিরিনা বেগম, ভীমখালী ইউপির সদস্য কুশবুল বেগম, নুরুন নেছা, সেরিনা বেগম, সাচনবাজার ইউপির সদস্য রুমা রানী রায়, মনোয়ারা বেগম প্রমুখ। পরে উপজেলা সদরে প্রতিবাদ মিছিল করেন তাঁরা। দুর্ব্যবহার ও কটূক্তি করায় উপজেলা পরিষদের চেয়ারম্যানের বিরুদ্ধে তাঁরা আইনানুগ ব্যবস্থা নেওয়ার দাবি জানান।
 
