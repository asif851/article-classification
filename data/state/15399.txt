
গাজীপুরের গজারিয়াপাড়া এলাকার একটি বন থেকে গতকাল শুক্রবার সালেহা বেগম (৬০) নামের এক নারীর লাশ উদ্ধার করেছে পুলিশ। একই দিন শ্রীপুরের সাটিয়াবাড়ী এলাকা থেকে অজ্ঞাতনামা (৩০) আরেক নারীর লাশ উদ্ধার করা হয়।পুলিশ ও এলাকাবাসী জানান, গতকাল সন্ধ্যা সাড়ে ছয়টার দিকে গজারিয়াপাড়া এলাকার গজারি বনে এক নারীর লাশ পড়ে থাকতে দেখে পুলিশে খবর দেয় লোকজন। পরে পুলিশ লাশ উদ্ধার করে গাজীপুর শহীদ তাজউদ্দীন আহমদ মেডিকেল কলেজ মর্গে পাঠায়। নিহত নারীর হাতে একটি ব্লেড ছিল।জয়দেবপুর থানার আওতাধীন হোতাপাড়া পুলিশ ফাঁড়ির উপপরিদর্শক রফিকুল ইসলাম বলেন, নিহতের হাতে ব্লেড থাকায় তিনি আত্মহত্যা করেছেন বলে ধারণা করা হচ্ছে। এলাকাবাসীর মাধ্যমে জানা গেছে, তিনি মানসিক ভারসাম্যহীন ছিলেন।শ্রীপুর মডেল থানা সূত্রে জানা গেছে, সাটিয়াবাড়ী এলাকার ডার্ক কম্পোজিট কারখানার উত্তরে বনের ভেতর লোকজন লাকড়ি কুড়াতে গিয়ে এক নারীর লাশ দেখতে পান। পরে তাঁরা স্থানীয় চৌকিদারকে বিষয়টি জানালে তিনি পুলিশে খবর দেন। নিহত নারীর মাথায় আঘাতের চিহ্ন রয়েছে।পিটিয়ে হত্যার চেষ্টা: আমাদের নারায়ণগঞ্জ প্রতিনিধি পুলিশের বরাত দিয়ে জানান, নারায়ণগঞ্জ বন্দরে পূর্বশত্রুতার জের ধরে কয়েকজন বখাটে গতকাল শুক্রবার বিকেলে ইমরান (২১) নামের এক পোশাকশ্রমিককে বাড়ি থেকে ডেকে নিয়ে পিটিয়ে হত্যার চেষ্টা করে। এ ঘটনায় বন্দর থানায় অভিযোগ দায়ের করা হয়েছে। আহত তরুণকে নারায়ণগঞ্জ জেনারেল হাসপাতালে ভর্তি করা হয়েছে।
