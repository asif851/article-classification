
মাদারীপুর সদর হাসপাতালে গতকাল বৃহস্পতিবার ডায়রিয়ায় আক্রান্ত এক রোগী মারা গেছেন। গত মার্চ মাসে সারা জেলায় পাঁচ শতাধিক মানুষ এই রোগে আক্রান্ত হয়েছে। এর মধ্যে শিশুই বেশি। প্রচণ্ড গরম ও খাদ্যে বিষক্রিয়ায় ডায়রিয়া ছড়িয়ে পড়ছে।সদর হাসপাতাল থেকে জানা যায়, গত বুধবার বিকেল ছয়টার দিকে মাদারীপুর সদর হাসপাতালে চিকিৎসাধীন অবস্থায় ডায়রিয়া-আক্রান্ত রোগী মাদারীপুর কলেজ রোড এলাকার লাল মিয়া শিকদার (৬৫) মারা যান। মার্চ মাসের ১ তারিখ থেকে ৩১ তারিখ পর্যন্ত সদর হাসপাতালে ডায়রিয়ায় আক্রান্ত হয়ে ভর্তি হয় ৩৮৭ জন। গত ৪৮ ঘণ্টায় ভর্তি হয়েছে ৭৫ জন। এ ছাড়া গত মাসে বিভিন্ন ক্লিনিকে শতাধিক ডায়রিয়া রোগী চিকিৎসার জন্য ভর্তি হয়।সরেজমিনে দেখা গেছে, সদর হাসপাতালে ডায়রিয়া-আক্রান্ত রোগীদের জন্য পর্যাপ্ত শয্যা নেই। এই কারণে হাসপাতাল ভবনের বারান্দা ও সিঁড়ির নিচে রেখে রোগীদের চিকিৎসা দেওয়া হচ্ছে।ডায়রিয়া ওয়ার্ডের সামনে রয়েছে মা ও শিশু কল্যাণ কেন্দ্রের খোলা ডাস্টবিন। সেখান থেকে দুর্গন্ধ আসছে। হাসপাতালের ভেতরের শৌচাগার নিয়মিত পরিষ্কার না করায় দুর্গন্ধ ছড়াচ্ছে।হাসপাতাল থেকে আরও জানা গেছে, এখানে ডায়রিয়া-আক্রান্ত রোগীদের জন্য মাত্র ছয়টি শয্যা আছে। অথচ গতকাল বেলা দুইটা পর্যন্তও ৭৫ জন রোগী ভর্তি ছিল।সদর হাসপাতালের আবাসিক চিকিৎসা কর্মকর্তা (আরএমও) সাদেক হোসেন জানান, প্রচণ্ড গরম ও খাদ্যে বিষক্রিয়ার কারণে ডায়রিয়া রোগীর সংখ্যা দিন দিন বাড়ছে।
