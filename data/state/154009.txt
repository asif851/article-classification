
বাংলাদেশ বিজ্ঞান ও শিল্প গবেষণা পরিষদ আইন-২০১৩-এর খসড়া চূড়ান্ত অনুমোদন করা হয়েছে। এই পরিষদে যেসব গবেষক রয়েছেন, তাঁদের চাকরির বয়সসীমা ৫৯ থেকে বাড়িয়ে ৬৭ বছর করা হয়েছে।
আজ সোমবার সচিবালয়ে মন্ত্রিসভার বৈঠকে এ অনুমোদন দেওয়া হয়। বৈঠকে প্রধানমন্ত্রী শেখ হাসিনা সভাপতিত্ব করেন।
বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের জানান, গবেষকেরা যেহেতু গবেষণা করে মানুষকে সেবা দিতে বিভিন্ন কাজ করেন, তাই তাঁদের চাকরির বয়সসীমা বাড়ানো হয়েছে।
অন্য গবেষকদের ক্ষেত্রে কী হবে—এমন প্রশ্নের জবাবে সচিব বলেন, অন্যান্য মন্ত্রণালয় এ ধরনের প্রস্তাব নিয়ে এলে তা মন্ত্রিসভা বিবেচনা করবে। এই আইনে বিজ্ঞান ও প্রযুক্তিবিদ এবং গবেষকদের খুঁজে বের করার কথা বলা হয়েছে। একই সঙ্গে ফেলোশিপ, উদ্ভাবনী প্রশিক্ষণের ব্যবস্থা ও বিষয়ভিত্তিক প্রকল্প নেওয়ার সুযোগ করে দেওয়ার কথা বলা হয়েছে।
মন্ত্রিসভার বৈঠকে জাতীয় সমন্বিত বহু মাধ্যমভিত্তিক পরিবহন নীতিমালা-২০১৩-এর খসড়াও অনুমোদন দেওয়া হয়েছে। সড়ক ও  জনপথ বিভাগ এ প্রস্তাব উত্থাপন করেছে। এ নীতিমালাটি কিছু পর্যবেক্ষণসহ অনুমোদন দিয়েছে মন্ত্রিসভা। এই নীতিমালার আওয়ায় পরিবহনব্যবস্থাকে সুলভ, নিরাপদ, দক্ষ ও কীভাবে কম খরচে পরিবেশবান্ধব করা যায়, এ বিষয়ে উল্লেখ করা হয়েছে। নীতিমালায় দুর্ঘটনা হ্রাসের চেষ্টার কথা বলা হয়েছে। সড়কপথের চাপ কমাতে রেল ও নৌ-পরিবহনের দিকে জোর দেওয়া হয়েছে।
এ ছাড়া তাঁতবোর্ড আইনের খসড়ার নীতিগত অনুমোদন দেওয়া হয়েছে আজ। সামরিক শাসনামলে প্রণীত এ আইনটি ইংরেজিতে ছিল। এখন তা বাংলায় করা হয়েছে। আইনে তেমন কোনো পরিবর্তন করা হয়নি। আগে এই আইনের অধীনের হ্যান্ডলোম নিয়ে প্রতি মাসে বৈঠক হওয়ার কথা থাকলেও এখন তা দুই মাসে একবার হবে।
একই সঙ্গে আজকের বৈঠকে গত ২৫ জুন নাইজেরিয়ায় অনুষ্ঠিত ট্রেড মিনিস্টার্স কাউন্সিলে বাণিজ্যমন্ত্রীর নেতৃত্বে বাংলাদেশ প্রতিনিধিদলের অংশগ্রহণ সম্পর্কে জানানো হয়েছে।

