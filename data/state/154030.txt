
রাজধানীর গাবতলীতে গতকাল মঙ্গলবার সকালে ছিনতাইকারীরা গুলি করে বহুজাতিক কোম্পানি ইউনিলিভার বাংলাদেশের পরিবেশক একটি প্রতিষ্ঠানের ১৭ লাখ টাকা ছিনিয়ে নিয়েছে। শ্যামলী অঞ্চলের ওই পরিবেশক এরফান ট্রেডার্স গাবতলী বাস টার্মিনালের কাছে অবস্থিত।
প্রত্যক্ষদর্শী ও পুলিশ সূত্র জানায়, সকাল ১০টার দিকে এরফান ট্রেডার্সের ব্যবস্থাপক (প্রশাসন) আলী আহমেদ, হিসাবরক্ষক তোফাজ্জল হোসেনসহ চারজন প্রতিষ্ঠানটি থেকে ১৭ লাখ টাকা নিয়ে হেঁটে পাশের একটি বেসরকারি ব্যাংকে জমা দিতে যাচ্ছিলেন। তাঁরা ব্যাংকের প্রধান ফটকের কাছে পৌঁছালে ছিনতাইকারীদের একজন লোহার পাইপ দিয়ে ব্যবস্থাপকের হাতে আঘাত করেন। এতে তাঁর হাত থেকে টাকাভর্তি ব্যাগ পড়ে যায়। এ সময় ছিনতাইকারীরা এলোপাতাড়ি গুলি ছুড়ে টাকার ব্যাগটি নিয়ে পালিয়ে যায়।
এরফান ট্রেডার্সের মালিক এস এ সিদ্দিক প্রথম আলোকে বলেন, চিৎকার-চেঁচামেচি শুনে তিনি প্রতিষ্ঠান থেকে বেরিয়ে দেখেন, ছিনতাইকারীরা এলোপাতাড়ি গুলি ছুড়ছে। ভয়ে কেউ এগোতে সাহস পাননি। কাছেই রাখা দুটি মোটরসাইকেলে ছয় ছিনতাইকারী উঠে পালিয়ে যায়।
পুলিশের মিরপুর বিভাগের উপকমিশনার ইমতিয়াজ আহমেদ বলেন, ছিনতাইয়ের ঘটনায় এরফান ট্রেডার্সের ব্যবস্থাপক দারুসসালাম থানায় মামলা করেছেন। ছিনতাইকারীদের গ্রেপ্তার ও ছিনতাই হওয়া টাকা উদ্ধারে পুলিশের একাধিক দল অভিযানে নেমেছে।
