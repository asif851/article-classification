
ক্লিনিক পরিচালনার ক্ষেত্রে নিয়মনীতি অমান্য করায় ভ্রাম্যমাণ আদালত নওগাঁর চারটি ক্লিনিক বন্ধ করে দিয়েছেন। গত রোববার বিকেল পাঁচটা থেকে শুরু করে রাত ১০টা পর্যন্ত অভিযান চালিয়ে অনুমোদনহীন এসব প্রতিষ্ঠান সিলগালা করে সাময়িকভাবে বন্ধ করে দেওয়া হয়।
সিলগালা করা ক্লিনিকগুলো হলো সালমা ক্লিনিক, সান্তাহার ক্লিনিক অ্যান্ড ডায়াগনস্টিক সেন্টার, একতা ক্লিনিক ও মোর ফাউন্ডেশন।
ভ্রাম্যমাণ আদালত পরিচালনা করেন নওগাঁ জেলা প্রশাসনের নির্বাহী ম্যাজিস্ট্রেট নজরুল ইসলাম। একই সঙ্গে নওগাঁ শহরের সালমা ক্লিনিকের ব্যবস্থাপক মাসুদুল হক ওরফে মাসুদকে আড়াই মাসের কারাদণ্ডের আদেশ দেন আদালত।
এ সময় নওগাঁর সিভিল সার্জন মোজাহরুল ইসলাম, সদর মডেল থানার ভারপ্রাপ্ত কর্মকর্তা (ওসি) জাকিরুল ইসলাম ও পরিদর্শক (তদন্ত) সমির চন্দ্র সূত্রধর উপস্থিত ছিলেন।
ওসি জাকিরুল ইসলাম জানান, ভ্রাম্যমাণ আদালতে দণ্ডাদেশপ্রাপ্ত সালমা ক্লিনিকের ব্যবস্থাপক মাসুদুল হককে রাতেই জেলা কারাগারে পাঠানো হয়েছে।
