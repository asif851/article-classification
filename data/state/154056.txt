
এক নবজাতক হত্যার ঘটনায় গ্রেপ্তার কিশোরীকে কারাগারে পাঠানোর আদেশ দিয়েছেন আদালত। আজ বুধবার পুলিশের আবেদনের প্রেক্ষিতে ঢাকার শিশু আদালতের বিচারক জেসমিন আরা বেগম এ আদেশ দেন। 
ফেব্রুয়ারির ১ তারিখে রাজধানীর রমনা থানাধীন বেইলি রোডের একটি ভবনের ছয় তলার জানালার ফাঁক দিয়ে ওই নবজাতককে ফেলে দেওয়া হয়। পাশের একতলা বাড়ির ছাদ থেকে রক্তাক্ত অবস্থায় শিশুটিকে উদ্ধার করে রমনা থানা-পুলিশ। পরে ২৫ ফেব্রুয়ারি শিশুটি ঢাকা মেডিকেল কলেজ হাসপাতালে চিকিৎসাধীন অবস্থায় মারা যায়।
কিশোরীকে আটক রাখার আবেদন করেন মামলার তদন্ত কর্মকর্তা রমনা থানার উপপরিদর্শক মুহাম্মদ হুমায়ুন কবীর। আবেদনে বলা হয়, এই কিশোরীকে তাঁর ভগ্নিপতি জোরপূর্বক ধর্ষণ করায় সে অন্ত: সত্তা হয়। কিন্তু মান সম্মানের ভয়ে সে কাউকে কিছু বলেনি। সে গত ১ ফেব্রুয়ারি এক ছেলে সন্তানের জন্ম দেয়। সে তার ‘অবৈধ’ নবজাতক সন্তানকে মেরে ফেলার উদ্দেশ্যে রমনা এলাকার একটি ফ্ল্যাটের ছয় তলা থেকে ফেলে দেয়। প্রাথমিক তদন্তে এ ঘটনার সঙ্গে কিশোরীর জড়িত থাকার প্রমাণ পাওয়া গেছে। তাই তাকে জেল হাজতে আটক রাখা প্রয়োজন। আদালত পুলিশের সাধারণ নিবন্ধন কর্মকর্তা মাহমুদুর রহমান প্রথম আলোকে বলেন, আদালত ওই কিশোরীকে গাজীপুরের কোনাবাড়ী কিশোরী উন্নয়ন কেন্দ্রে পাঠানোর আদেশ দিয়েছেন। গত ১০ ফেব্রুয়ারি কিশোরী তাঁর ভগ্নিপতির বিরুদ্ধে ধর্ষণের অভিযোগ এনে রমনা থানায় একটি মামলা করে। কিন্তু এ মামলায় এখন পর্যন্ত তাকে গ্রেপ্তার করতে পারেনি পুলিশ। এ ঘটনার বিষয়ে জানতে চাইলে রমনা থানার ভারপ্রাপ্ত কর্মকর্তা মো. মশিউর রহমান প্রথম আলোকে বলেন, নবজাতক মেরে ফেলানোর ঘটনার সঙ্গে জড়িত থাকার অভিযোগে ওই কিশোরীকে গ্রেপ্তার করা হয়েছে। আর ধর্ষণ মামলার আসামি ওই কিশোরীর ভগ্নিপতিকে গ্রেপ্তারে অভিযান অব্যাহত রয়েছে। 
