
বিতর্কিত ব্যবসায়ী মুসা বিন শমসেরের বিরুদ্ধে মুক্তিযুদ্ধের সময় মানবতাবিরোধী অপরাধের অভিযোগের প্রাথমিক অনুসন্ধান শুরু করেছে আন্তর্জাতিক অপরাধ তদন্ত সংস্থা। সাক্ষ্য-প্রমাণ সাপেক্ষে তাঁর বিরুদ্ধে আইনানুগ ব্যবস্থা নেওয়া হবে।
আন্তর্জাতিক অপরাধ তদন্ত সংস্থার জ্যেষ্ঠ সমন্বয়ক সানাউল হক খান এ তথ্য জানান।
আজ বুধবার বেলা ১১টার দিকে রাজধানীর ধানমন্ডিতে সংস্থার কার্যালয়ে এক সংবাদ সম্মেলনে মুক্তিযুদ্ধের সময় ময়মনসিংহের মুক্তাগাছা ও কোতোয়ালি উপজেলায় মানবতাবিরোধী অপরাধের অভিযোগে নয়জনের বিরুদ্ধে তদন্ত চূড়ান্ত করার বিষয়টি জানানো হয়।
এ সময় সাংবাদিকদের এক প্রশ্নের জবাবে সংস্থার জ্যেষ্ঠ সমন্বয়ক সানাউল হক খান বলেন, মুক্তিযুদ্ধের সময় মানবতাবিরোধী কর্মকাণ্ডের বিষয়ে মুসা বিন শমসেরের বিরুদ্ধে আগেই তদন্ত শুরু হয়েছে। পর্যাপ্ত সাক্ষ্য-প্রমাণ পেলে নিয়ম অনুযায়ী তাঁর বিরুদ্ধে মামলা হবে। কবে নাগাদ প্রাথমিক তদন্ত শেষ হবে, এ ব্যাপারে তিনি কিছু জানাননি। তিনি বলেন, এ ব্যাপারে পরবর্তী সময়ে জানানো হবে।
