
জলবায়ু পরিবর্তনের ক্ষতিকর প্রভাব মোকাবিলা ও এ লক্ষ্যে কার্যকর গবেষণায় সহায়তা দিতে ইনডিপেনডেন্ট ইউনিভার্সিটি, বাংলাদেশের (আইইউবি) ইন্টারন্যাশনাল সেন্টার ফর ক্লাইমেট চেঞ্জ অ্যান্ড ডেভেলপমেন্টের উদ্যোগে চার দিনের জাতীয় গবেষণা সম্মেলন শুরু হয়েছে। গত শুক্রবার আইইউবির বসুন্ধরার ক্যাম্পাসে এ সম্মেলনের উদ্বোধন করা হয়। এতে প্রধান অতিথি ছিলেন ঢাকায় নিযুক্ত ফ্রান্সের রাষ্ট্রদূত সোফি অবার্ট। বিশেষ অতিথি ছিলেন ইউএসএইডের উপপরিচালক কার্ল রুস্টার। উদ্বোধনী অনুষ্ঠানে সভাপতিত্ব করেন ব্র্যাক বিশ্ববিদ্যালয়ের ইমেরিটাস অধ্যাপক আইনুন নিশাত। শুভেচ্ছা বক্তব্য দেন আইইউবির উপাচার্য এম ওমর রহমান ও ইন্টারন্যাশনাল সেন্টার ফর ক্লাইমেট চেঞ্জ অ্যান্ড ডেভেলপমেন্টের পরিচালক সালিমুল হক। অনুষ্ঠানে দেশীয় ও আন্তর্জাতিক বিভিন্ন প্রতিষ্ঠানের গবেষকেরা উপস্থিত ছিলেন। বিজ্ঞপ্তি।
