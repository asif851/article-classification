
জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন খালেদা জিয়ার করা দুটি লিভ টু আপিলের (আপিলের অনুমতি চেয়ে আবেদন) ওপর আজ আদেশ দেবেন সুপ্রিম কোর্টের আপিল বিভাগ। গতকাল রোববার প্রধান বিচারপতি মো. মোজাম্মেল হোসেনের নেতৃত্বাধীন আপিল বিভাগের পাঁচ বিচারপতির বেঞ্চ এ দিন ধার্য করেন।ওই মামলায় অভিযোগ আমলে নেওয়া ও অভিযোগ গঠনের বিরুদ্ধে খালেদা জিয়ার আবেদন হাইকোর্টে খারিজ হয়। এর বিরুদ্ধে ২০১২ সালে একটি এবং চলতি বছর অপর লিভ টু আপিল করেন খালেদা জিয়া।জিয়া অরফানেজ ট্রাস্ট মামলায় বিচারিক আদালতে আজ সাক্ষ্য গ্রহণের দিন ধার্য রয়েছে। ৯ নভেম্বর ঢাকার বিশেষ জজ-৩ বাসুদেব রায় এ দিন ধার্য করেন। বকশীবাজারে আলিয়া মাদ্রাসাসংলগ্ন মাঠে স্থাপিত বিশেষ জজ আদালত-৩-এর অস্থায়ী এজলাসে এই মামলা ও জিয়া চ্যারিটেবল ট্রাস্ট দুর্নীতি মামলার কার্যক্রম চলছে।জিয়া চ্যারিটেবল ট্রাস্ট মামলায় অভিযোগ গঠনের বিরুদ্ধে খালেদা জিয়ার করা লিভ টু আপিলের শুনানি গতকাল এক দিনের জন্য মুলতবি করেন আপিল বিভাগ। খালেদা জিয়ার আইনজীবী খন্দকার মাহবুব হোসেন শুনানি এক দিনের জন্য মুলতবির আরজি জানিয়েছিলেন। এই লিভ টু আপিলের ওপর আজ শুনানি হওয়ার কথা। জিয়া অরফানেজ ট্রাস্ট মামলায় ২০০৯ সালের ৫ আগস্ট অভিযোগপত্র দাখিল করা হয়।
