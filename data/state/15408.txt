
নারীদের নিয়ে হেফাজতে ইসলাম বাংলাদেশের প্রধান আল্লামা শাহ শফীর বক্তব্যের তীব্র সমালোচনা করেছেন নৌপরিবহনমন্ত্রী শাজাহান খান। তিনি বলেন, ‘এই বাঙালি জাতির অর্ধেক হলো নারী। এই নারীদের ঘরে বসিয়ে আমাদের দেশের অর্থনৈতিক উন্নয়ন বাধাগ্রস্ত করতে চেষ্টা করছেন। আর শেখ হাসিনা সরকার সেই নারীদের চাকরিসহ সব ক্ষেত্রেই সুযোগ করে দিচ্ছে। একদিন নারীরা শফীর বিরুদ্ধে সোচ্চার হবে।’
আজ শুক্রবার দুপুরে মাদারীপুরে বৃক্ষ মেলার উদ্বোধনী অনুষ্ঠানে মন্ত্রী এসব কথা বলেন।
নৌপরিবহনমন্ত্রী শাজাহান খান এ সময় সড়ক পথের চাপ কমাতে শিগগিরই দেশে আরও নতুন দুইটি ফেরিঘাট চালু হওয়ার কথা জানান। তিনি বলেন, ‘বঙ্গবন্ধু সেতু চালু হওয়ার পর পাটুরিয়া-দৌলতদিয়া আর কাজেরটেক ফেরিঘাটের সার্ভিস বন্ধ হয়ে যায়। আমরা আবার সেটাও চালু করেছি। নতুন করে আরেকটি ফেরিঘাট সার্ভিস চালু করতে যাচ্ছি, জামালপুরের বাহাদুরাবাদ আর গাইবান্ধার মারাসি এলাকার। এই ঘাট সচল করতে পারলে এই জেলাগুলোর প্রায় ৩০০ কিলোমিটার রাস্তা কমে যাবে। যোগাযোগের ক্ষেত্রে নৌপথের কদর বাড়বে আর বঙ্গবন্ধু সেতুর ওপর সড়ক পথের চাপ কমে যাবে। আরেকটি ফেরিঘাটের সার্ভিস চালু করতে ২৭ জুলাই সেখানে পরিদর্শনে যাব। বরিশালের মেহেন্দিগঞ্জ যা মুলাদি থানার অধীনে মিয়ারহাট থেকে শরীয়তপুরের গোসাইরহাট পর্যন্ত নৌরুটের। এই নৌপথ চালু হলে মাত্র ১৫ থেকে ২০ মিনিটের মধ্যে এসব জেলার সড়ক পথে চাপ কমবে।’
জেলা প্রশাসক, কৃষি সম্প্রসারণ অধিদপ্তর ও বন বিভাগের যৌথ উদ্যোগে স্থানীয় স্বাধীনতা অঙ্গনে আয়োজিত ফলদ বৃক্ষরোপণ ও বৃক্ষ মেলার উদ্বোধনী অনুষ্ঠানে সভাপতিত্ব করেন জেলা প্রশাসক নূর উর রহমান। অনুষ্ঠানে বিশেষ অতিথি হিসেবে বক্তব্য দেন পুলিশ সুপার খোন্দকার ফরিদুল ইসলাম, সদর উপজেলা চেয়ারম্যান পাভেলুর রহমন শফিক খান, কৃষি সম্প্রসারণ অধিদপ্তরের উপপরিচালক গোলাম মোস্তফা। অনুষ্ঠান পরিচালনা করেন সহকারী বন সংরক্ষক কর্মকর্তা মাসুদ রানা।
মেলা ১৮ জুলাই পর্যন্ত চলবে। মেলায় ১০টি স্টলে বিভিন্ন প্রজাতির গাছ বিক্রি করা হবে।
