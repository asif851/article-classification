
শিল্পমন্ত্রী আমির হোসেন আমু বলেছেন, র‌্যাব বিভিন্ন সময় কাজ করে যে সম্মান অর্জন করেছে, তা দু-একজনের কর্মকাণ্ডে কোনোভাবেই ম্লান হবে না। আজ সোমবার সচিবালয়ে আইনশৃঙ্খলা-সংক্রান্ত মন্ত্রিসভা কমিটির বৈঠক শেষে সাংবাদিকদের এক প্রশ্নের জবাবে তিনি এ কথা বলেন।সচিবালয়ে বৈঠকটি প্রায় তিন ঘণ্টা ধরে চলে। বৈঠকে সভাপতিত্ব করেন শিল্পমন্ত্রী আমির হোসেন আমু। বৈঠক শেষে সাংবাদিকদের বিভিন্ন প্রশ্নের জবাব দেন শিল্পমন্ত্রী।র‌্যাবের সদস্যরা ছয় কোটি টাকার বিনিময়ে নারায়ণগঞ্জ সিটি করপোরেশনের প্যানেল মেয়র ও ওয়ার্ড কাউন্সিলর নজরুল ইসলামকে হত্যা করেছে—নজরুল ইসলামের শ্বশুর শহীদুল ইসলামের এমন অভিযোগের প্রসঙ্গে কথা বলেন আমির হোসেন আমু। তিনি বলেন, অনেকে অনেক রকমের অভিযোগ করছে। প্রত্যেক অভিযোগকেই গুরুত্বের সঙ্গে নিয়ে তদন্ত করা হচ্ছে। তিনি বলেন, এ ঘটনার সঙ্গে যদি কোনো র‌্যাব কর্মকর্তা বা অন্য কেউ জড়িত থাকেন, তবে তাঁর বিরুদ্ধে ব্যবস্থা নেওয়া হবে।
সম্প্রতি যুক্তরাষ্ট্রের একটি সংস্থা র‌্যাব বন্ধ করার যে প্রস্তাব দিয়েছে, এ বিষয়ে জানতে চাইলে মন্ত্রী বলেন, ‘আমেরিকায় যেসব ঘটনা ঘটছে, তারা সেসব নিয়ে ব্যস্ত থাকুক। এ দেশের বিষয় আমরা দেখব।’
আমির হোসেন আমু বলেন, নারায়ণগঞ্জের ঘটনার সঠিক তথ্য উদ্ধার করা হবে। যথাযথ বিচারের মাধ্যমে প্রত্যেককে আইনের আওতায় আনা হবে। আইনশৃঙ্খলা বাহিনী তত্পর রয়েছে। তদন্তকাজ চলছে। সঠিক তথ্য উদ্ধার হলেই এ বিষয়ে মন্তব্য করা যাবে।
শিল্পমন্ত্রী জানান, আজকের বৈঠকে অস্ত্র, মাদক, ইয়াবাসহ বিভিন্ন বিষয় নিয়ে আলোচনা করা হয়েছে। সীমান্তে যেসব ইয়াবা কারখানা রয়েছে, সেগুলো বন্ধ করে দেওয়া হয়েছে।
