
নেত্রকোনার কলমাকান্দা উপজেলায় ভাবি নাছিমা খাতুনকে (৩৫) হত্যার দায়ে দেবর হান্নান মিয়াকে (৩২) মৃত্যুদণ্ড দিয়েছেন আদালত। একই সঙ্গে তাঁকে নগদ ২০ হাজার টাকা অর্থদণ্ড করা হয়েছে।আজ সোমবার দুপুরে নেত্রকোনার জেলা ও দায়রা জজ কে এম রাশেদুজ্জামান রাজা আসামির উপস্থিতিতে এ রায় ঘোষণা করেন।হান্নান মিয়ার বাড়ি কলমাকান্দা উপজেলার কান্দাপাড়া গ্রামে।
মামলার সংক্ষিপ্ত বিবরণে জানা গেছে, হান্নান মিয়ার সঙ্গে তাঁর বড় ভাই বিল্লাল মিয়া ও তাঁর স্ত্রী নাছিমা খাতুনের জমিসহ বিভিন্ন বিষয় নিয়ে পারিবারিক বিরোধ চলছিল। ২০১৪ সালের ৮ জুন ঝগড়ার একপর্যায়ে হান্নান তাঁর ভাবি নাছিমা খাতুনকে ছুরিকাঘাত করলে তিনি গুরুতর আহত হন। আশঙ্কাজনক অবস্থায় ময়মনসিংহ মেডিকেল কলেজ হাসপাতালে নেওয়ার পথে তাঁর মৃত্যু হয়। পরের দিন নাছিমার বড় ভাই মো. জয়নাল মিয়া বাদী হয়ে হান্নান মিয়াকে একমাত্র আসামি করে কলমাকান্দা থানায় একটি হত্যা মামলা করেন। পুলিশ তদন্ত শেষে ওই বছরের ২৩ সেপ্টেম্বর আদালতে অভিযোগপত্র জমা দেয়। নয়জন সাক্ষীর সাক্ষ্য শেষে আজ বিচারক রায় ঘোষণা করেন।
রাষ্ট্রপক্ষে মামলা পরিচালনা করেন ভারপ্রাপ্ত সরকারি কৌঁসুলি মো. সাইফুল আলম প্রদীপ। আসামিপক্ষে ছিলেন পূরবী কুণ্ড।
 
