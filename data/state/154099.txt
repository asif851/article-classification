
বগুড়ার ধুনট উপজেলায় পড়া মুখস্থ বলতে না পারায় গতকাল সোমবার শিক্ষক আট বছরের এক শিশুকে পিটিয়ে জখম করেছেন বলে অভিযোগ উঠেছে। শিশুটিকে উদ্ধার করে চিকিৎসার জন্য উপজেলা স্বাস্থ্য কমপ্লেক্সে ভর্তি করা হয়েছে।শিশুটির নাম আল-রাফি (৮)। সে ধুনট দারুল উলুম কওমি মাদ্রাসার মক্তব শ্রেণিতে পড়ে। রাফি পৌর এলাকার পূর্বভরনশাহী গ্রামের গোলাম রব্বানীর ছেলে।থানা-পুলিশ জানায়, রাফি গতকাল সকালে মাদ্রাসায় যায়। ক্লাসে পাঠ্যবইয়ের পড়া মুখস্থ বলতে না পারায় শিক্ষক ইলিয়াস আহম্মেদ তাকে বাঁশের কঞ্চি দিয়ে মারধর করেন। এ সময় রাফির চিৎকারে স্থানীয় লোকজন এসে মাদ্রাসা থেকে তাকে উদ্ধার করেন এবং ধুনট উপজেলা স্বাস্থ্য কমপ্লেক্সে ভর্তি করেন।স্বাস্থ্য কমপ্লেক্সের চিকিৎসক সুমন কুমার ঘোষ বলেন, রাফির শরীরে আঘাতের চিহ্ন রয়েছে। তাকে হাসপাতালে ভর্তি করে চিকিৎসা দেওয়া হচ্ছে।শিক্ষার্থীকে নির্যাতনের খবর ছড়িয়ে পড়ায় ক্ষুব্ধ জনতা মাদ্রাসায় এসে শিক্ষকদের অবরুদ্ধ করে রাখেন। খবর পেয়ে ধুনট থানা-পুলিশ ও পৌরসভার মেয়র এ জি এম বাদশা ঘটনাস্থলে গিয়ে বিচারের আশ্বাস দিয়ে পরিস্থিতি নিয়ন্ত্রণ করেন।শিক্ষক ইলিয়াস আহম্মেদ বলেন, পুরোনো পড়া না বলতে পারায় রাফিকে বেত দিয়ে হালকাভাবে আঘাত করা হয়েছ। তাকে অতিরিক্ত কোনো নির্যাতন করা হয়নি।
 
