
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, সরকার ক্ষমতা ধরে রাখতে নিজেদের মতো করে নির্বাচনের মাঠ সাজাচ্ছে। বাংলাদেশে বিএনপি ও খালেদা জিয়া ছাড়া অংশগ্রহণমূলক নির্বাচন হবে না।আজ সোমবার বিকেলে নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে রুহুল কবির রিজভী এ কথা বলেন।রুহুল কবির রিজভী বলেন, ‘আমি স্পষ্ট বলতে চাই, নিজেদের পছন্দমতো নির্বাচনের মাঠ সাজালে কোনো কাজ হবে না।’ তিনি বলেন, কয়েক দিন আগে বর্তমান সরকারের সহযোগী এইচ এম এরশাদ বলেছেন দেশে আগাম নির্বাচন হবে। তারই আলামত হিসেবে হয়তো রোববার ২২ জন জেলা প্রশাসক (ডিসি) ও ২৯ জন পুলিশ সুপারকে (এসপি) বদলি করা হয়েছে। দেশের জনগণের মধ্যে একটি ধূম্রজাল সৃষ্টি হয়েছে, এটা আগাম নির্বাচনের আলামত কি না।
রুহুল কবির রিজভী বলেন, ‘আবারও খালেদা জিয়া ও বিএনপিকে বাইরে রেখে ভোটের পরিকল্পনা করছে সরকার।’ তিনি বলেন, দেশের মানুষ খালেদা জিয়া ও বিএনপিকে ছাড়া কোনো নির্বাচন হলে প্রতিহত করবে। সরকারের অশুভ নীলনকশা কখনো বাস্তবায়ন হতে দেবে না।
বিএনপি নেতা রিজভী অভিযোগ করেন, ‘খালেদা জিয়া প্রধানমন্ত্রীর প্রতিহিংসার শিকার হচ্ছেন। তাঁকে মিথ্যা মামলায় সাজা দিয়ে কারাগারে পাঠানো হয়েছে।’ তিনি বলেন, প্রধানমন্ত্রী ও তাঁর দলের নেতারা সরকারি খরচে দেশ-বিদেশে ঘুরে ঘুরে নৌকা মার্কায় ভোট চাইছেন। আর বিএনপিসহ বিরোধী দলের নেতা-কর্মীদের কথা বলার সুযোগ দিচ্ছে না।
