
সরকার জামায়াতে ইসলামীর রাজনীতি নিষিদ্ধের ব্যাপারে শক্ত অবস্থানে আছে। তবে নির্বাহী আদেশে নিষিদ্ধ করার কথা এখনই ভাবা হচ্ছে না। জামায়াতকে নিয়ে একটি মামলা বিচারাধীন আছে। সে জন্য আদালতের দিকেই তাকিয়ে আছে সরকার।বিবিসি বাংলাদেশ সংলাপের ১২২তম পর্বে অংশ নিয়ে প্রশ্নোত্তরে তথ্যমন্ত্রী ও জাতীয় সমাজতান্ত্রিক দলের (জাসদ) সভাপতি হাসানুল হক ইনু এ কথা বলেন। আজ শনিবার সন্ধ্যায় ঢাকার কারওয়ানবাজারের টিসিবি ভবন মিলনায়তনে অনুষ্ঠিত হয় এ সংলাপ।সংলাপের উপস্থাপক আকবর হোসেন তথ্যমন্ত্রীকে প্রশ্ন করেন, জামায়াত নিষিদ্ধের ব্যাপারে সরকারের একটা নীতিগত অবস্থান আছে। তাহলে কেন তাদের নির্বাহী আদেশে নিষিদ্ধ করা হচ্ছে না? জবাবে তথ্যমন্ত্রী বলেন, নির্বাহী আদেশে জামায়াত নিষিদ্ধের বিষয়টি সরকার পরীক্ষা করে দেখেছে। তবে যেহেতু একটি মামলা আদালতে বিচারাধীন আছে, তাই সরকার সেই দিকেই তাকিয়ে আছে। তবে তিনি বলেন, যদি প্রয়োজন হয়, তবে নির্বাহী আদেশের বিষয়টি বিবেচনা করা হবে।বিএনপি ভাঙার ব্যাপারে সরকারের প্রচেষ্টা ও এর পরিণাম সম্পর্কে জানতে চাইলে সংলাপের প্যানেল অতিথি বিএনপির ভাইস চেয়ারম্যান হাফিজউদ্দিন আহমেদ বলেন, এটা নতুন কিছু নয়। অতীতেও সরকারগুলো বিরোধী রাজনৈতিক দলগুলোকে ভাঙার চেষ্টা করেছে। তবে তিনি বলেন, এ ধরনের কোনো প্রচেষ্টা সরকারের দিক থেকে হচ্ছে কি না, তা তাঁর জানা নেই। তবে জামায়াতের লোকেরা দলে দলে সরকারি দলে যোগ দিচ্ছে। এটা ভাঙা হলে এরপর বিএনপি ভাঙা শুরু হবে।তথ্যমন্ত্রী বলেন, সরকার বিএনপি ভাঙার প্রচেষ্টা চালাচ্ছে না। বরং বিএনপি নেতাদের কথাবার্তায় এমন কথা উঠে আসছে। তিনি বলেন, ‘বিএনপি ভাঙার প্রয়োজন সরকারের নেই। কেননা জামায়াত ও জঙ্গিদের সঙ্গে মিশে গিয়ে, তারেক রহমানের কারণে ভুল রাজনীতি করে বিএনপি চেয়ারপারসন খালেদা জিয়া নিজেই রাজনীতিতে খরচের খাতায় চলে গেছেন।’যুক্তরাষ্ট্রের কলাম্বিয়া বিশ্ববিদ্যালয়ের অধ্যাপক রওনক জাহান বলেন, এ ধরনের প্রচেষ্টার কোনো তথ্য তাঁর কাছে নেই। তবে তা হলে নেতিবাচক হবে। কেননা অন্য দল ভেঙে নেতাদের দলে আনলে ওই দলের আদর্শ প্রশ্নের সম্মুখীন হবে।সাবেক কূটনীতিক এম হুমায়ুন কবির বলেন, দল ভাঙা যায় না। কেননা শূন্যতা পূরণ হয়ে যায়।ভারতের আন্তনদী সংযোগ প্রকল্প প্রসঙ্গে প্যানেল অতিথিরা বলেন, এ ব্যাপারে সরকারকে প্রতিবাদ করতে হবে। দ্বিপক্ষীয় ভাবে সমস্যার সমাধান করার চেষ্টা করতে হবে। দেশে বিদেশে এর ক্ষতিকর প্রভাব সম্পর্কে জনমত গড়ে তুলতে হবে। সবশেষে যেতে হবে জাতিসংঘের কাছে।অবশ্য তথ্যমন্ত্রী সবাইকে আশ্বস্ত করে বলেন, বিশ্ব পরিস্থিতি এখন এমন নেই যে, কোনো বড় রাষ্ট্র ছোট রাষ্ট্রের ওপর হাত দেবে। সুতরাং এ নিয়ে ভয় পাওয়ার কিছু নেই। বিএনপি নেতা ও সাবেক পানিসম্পদমন্ত্রী হাফিজ বলেন, এই প্রকল্প বাস্তবায়ন করা এত সহজ হবে না। বাংলাদেশকে ছোট করে দেখার কিছু নেই।সিলেটে শেখ সামিউল আলম (রাজন) হত্যার ঘটনাকে সমাজের মূল্যবোধের অভাব বলে মন্তব্য করেন অতিথিরা। তাঁরা এই ঘটনায় জড়িতদের দৃষ্টান্তমূলক সাজা দাবি করেন। জবাবে তথ্যমন্ত্রী বলেন, এই মামলায় সবাইকে গ্রেপ্তার করা হচ্ছে। শাস্তি তাঁদের পেতেই হবে।
