
হবিগঞ্জের নবীগঞ্জ উপজেলার গজনাইপুর ইউনিয়নের শঙ্করসেনা গ্রামে পাহাড় থেকে ধসে পড়া মাটির নিচে চাপা পড়ে দুই শ্রমিক নিহত হয়েছেন। আহত হয়েছেন একজন। আজ মঙ্গলবার সকাল সাতটার দিকে শ্রমিকেরা সেখানে মাটি কাটতে গেলে এ দুর্ঘটনা ঘটে।
নিহত দুই শ্রমিকের নাম শামসুল হক (৩৫) ও মাসুক মিয়া (৪০)। আহত ব্যক্তির পরিচয় জানা যায়নি। তাঁকে স্থানীয় কোনো একটি হাসপাতালে চিকিৎসার জন্য নেওয়া হয়েছে।
নবীগঞ্জ থানার ভারপ্রাপ্ত কর্মকর্তা (ওসি) আব্দুল বাতেন খানের ভাষ্য, ভোরবেলা শ্রমিকেরা ওই পাহাড়ে মাটি কাটতে যান। এ সময় ধসে পড়া মাটির নিচে চাপা পড়েন। পুলিশ, ফায়ার সার্ভিস ও এলাকাবাসী একজনকে জীবিত অবস্থায় উদ্ধার করে। অন্য দুজন ঘটনাস্থলেই মারা যান।
