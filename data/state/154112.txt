
সম্প্রতি ভারতের রাজধানী দিল্লিতে ‘চেন্নাই এক্সপ্রেস’ ছবির প্রচারণার সময় সালমান খানের সঙ্গে বিরোধ মিটে যাওয়া প্রসঙ্গে জানতে চাইলে সরাসরি কিছু না বলে শাহরুখ খান রসিকতা করে বলেন, ‘এক আলিঙ্গনেই আমরা যেন “করণ অর্জুন ৫” পেয়ে গেছি।’
১৯৯৫ সালে মুক্তি পাওয়া ‘করণ অর্জুন’ ছবিতে একসঙ্গে অভিনয় করেছিলেন শাহরুখ ও সালমান। রাকেশ রোশন পরিচালিত ছবিটিতে দুই ভাই করণ ও অর্জুন চরিত্রে অভিনয় করেছিলেন সালমান ও শাহরুখ। অন্যান্য চরিত্রে ছিলেন কাজল, মমতা কুলকার্নি, অমরেশ পুরী, রাখি, জনি লিভার প্রমুখ।
কিন্তু বলিউডের দুই যুযুধান খান সালমান ও শাহরুখ গত মাসে তাঁদের পাঁচ বছরের বৈরিতা ভুলে একে অপরকে আলিঙ্গন করার পর থেকে বিষয়টি নিয়ে তোলপাড় চলছে বলিউডে। যেখানেই যাচ্ছেন সেখানেই এ সংক্রান্ত প্রশ্নের সম্মুখীন হচ্ছেন তাঁরা। যদিও এখনো পর্যন্ত তাঁরা কেউই বিষয়টি নিয়ে খোলাসা করে কিছু বলেননি।
সম্প্রতি দিল্লিতে ‘চেন্নাই এক্সপ্রেস’ ছবির প্রচারণার সময় এ সংক্রান্ত এক প্রশ্নের জবাবে শাহরুখ তাঁর স্বভাবসুলভ হাতিয়ার চাতুর্যপূর্ণ রসিকতাকেই বেছে নেন। তিনি বলেন, ‘এটা আমাদের দুজনের ব্যক্তিগত বিষয়। খানদের ভেতর যা ঘটে তা কেবল তাঁদের মধ্যেই সীমাবদ্ধ থাকে। আমরা দুজনই ভদ্রলোক। ঘরের খবর বাইরে বের হতে দিতে পারি না আমরা।’ 
গত ২১ জুলাই ভারতের কংগ্রেস নেতা বাবা সিদ্দিক আয়োজিত এক ইফতার অনুষ্ঠানে বলিউডের চিরপ্রতিদ্বন্দ্বী এ দুই তারকা বুক মেলান। এ প্রসঙ্গে একজন প্রত্যক্ষদর্শীর জানিয়েছিলেন, ইফতার অনুষ্ঠানে তাঁদের আলিঙ্গন দেখে মনে হয়েছে এক খানের বিরুদ্ধে আরেক খানের পাঁচ বছরের যুদ্ধ যেন শেষ! দীর্ঘদিনের বিবাদ ভুলে সমঝোতার উদ্যোগটা প্রথম অবশ্য সালমানই নিয়েছেন। ইফতার অনুষ্ঠানে শাহরুখকে দেখে এগিয়ে গিয়ে তাঁর কাঁধে হাত রাখেন সালমান। পুরোনো বন্ধুর উষ্ণ ছোঁয়া পেয়ে গলে যান শাহরুখ। এরপর পরস্পরকে আলিঙ্গন করেন তাঁরা।
পরে এক টুইটার বার্তায় শাহরুখ লেখেন, ‘বইয়ের পাতা ওলটানোটাই সবচেয়ে সুন্দর অনুভূতি। পৃথিবীতে এর চেয়ে চমত্কার অনুভূতি আর হতে পারে না। অনেক কিছুই থাকে বইয়ের ভেতরে। কিন্তু বইয়ের একটি পাতায় আটকে থাকলে পুরো বইটির ঐশ্বর্য বোঝা যায় না।’
সালমান-শাহরুখের বিবাদের শুরুটা হয়েছিল ২০০৮ সালের ১৬ জুলাই। সেদিন সালমানের সাবেক প্রেমিকা ক্যাটরিনা কাইফের জন্মদিনের অনুষ্ঠানে সালমান-শাহরুখের বাগবিতণ্ডা চরম আকার ধারণ করেছিল। এরপর থেকেই ঠান্ডা যুদ্ধের শুরু তাঁদের মধ্যে। পারতপক্ষে একে অপরের ছায়া মাড়াতেন না তাঁরা। প্রায়ই একে অপরের প্রতি তির্যক মন্তব্য ছুড়ে দিতেন। অবশেষে পাঁচ বছর পর জুলাই মাসেই তাঁদের তিক্ত সম্পর্কের বরফ গলে বাবা সিদ্দিকের ইফতার অনুষ্ঠানে।
শাহরুখ-সালমানের হূদ্যতার খবর জানার পর আশায় বুক বেঁধেছেন তাঁদের অগণিত ভক্ত। সেদিন হয়তো খুব দূরে নয় যখন আবার একসঙ্গে একই ছবিতে অভিনয় করে দর্শকদের মন্ত্রমুগ্ধ করবেন বলিউডের অন্যতম প্রভাবশালী এ দুই তারকা অভিনেতা। 
