
শুধু শাস্তি দিয়ে অপরাধ দমন করা যাবে না বলে মন্তব্য করেছেন আইনমন্ত্রী আনিসুল হক। তিনি বলেছেন, অপরাধ দমনে আইন প্রয়োগের পাশাপাশি বিকল্প উপায় বের করতে হবে।
বাংলা একাডেমির কবি শামসুর রাহমান মিলনায়তনে এক অনুষ্ঠানে প্রধান অতিথির বক্তৃতায় আইনমন্ত্রী আজ শনিবার এ কথা বলেন। অপরাধ প্রতিরোধ, নিয়ন্ত্রণ ও বিচারবিষয়ক গবেষণা প্রতিষ্ঠান ‘বাংলাদেশ ইনস্টিটিউট অব ক্রাইম অ্যান্ড জাস্টিস স্টাডিজ’-এর প্রথম বার্ষিক সভা উপলক্ষে এ অনুষ্ঠানের আয়োজন করা হয়।
আইনমন্ত্রী বলেন, আজকের পৃথিবীতে সময়ের সঙ্গে সঙ্গে অপরাধের ধরনের পরিবর্তন ঘটছে। তাই অপরাধ দমন বা মোকাবিলা করতে হলে অপরাধের কারণগুলো খুঁজে বের করে সে বিষয়ে বিজ্ঞানসম্মত গবেষণার জোর তাগিদ দেন তিনি। তিনি আরও বলেন, বর্তমানে নতুন নতুন যেসব অপরাধ সংঘটিত হচ্ছে, সেটিকে অপরাধতত্ত্ব হিসেবে ধরে নিয়ে এর বিজ্ঞানসম্মত গবেষণা প্রয়োজন। আইন প্রয়োগ বা বিচারের পাশাপাশি অপরাধের সামাজিক, সাংস্কৃতিক ও মনস্তাত্ত্বিক কারণগুলো খুঁজে বের করে এর উপশম ঘটাতে হবে।
আইনমন্ত্রী বলেন, ‘বর্তমানে আদালতে ২৭ লাখ মামলাজট আছে। কিন্তু অপরাধ বসে থাকবে না। অপরাধ বাড়লে মামলার সংখ্যাও বাড়বে। আমরা দেখেছি, শত শত বছর ধরে শাস্তি দিয়েও অপরাধ দমানো যায়নি, যাচ্ছে না। আজকের পৃথিবীতে নতুন নতুন অপরাধ দেখছি, যা একসময় চিন্তায়ও আসত না।’
সমাজের যুগসূত্রগুলো দুর্বল হয়ে পড়েছে মন্তব্য করে আইনমন্ত্রী বলেন, পরিবার হচ্ছে শিক্ষার মূল কাঠামো। এরপর শিক্ষাপ্রতিষ্ঠান, সামাজিক-সাংস্কৃতিক সংগঠন, প্রতিষ্ঠানগুলো মূল্যবোধ তৈরি করত। কিন্তু এখন পরিবার-সমাজের যোগসূত্রগুলো দুর্বল হয়ে পড়েছে। চেইন অব কমান্ড ভেঙে যাচ্ছে। যার ফলে অপরাধের মাত্রাও বেড়ে যাচ্ছে।
আইনমন্ত্রী আরও বলেন, ‘১৯৬৬ সালের আগে ছিনতাই সম্পর্কে আমাদের কোনো ধারণাই ছিল না।’ মধ্যপ্রাচ্যে একটি বিমান ছিনতাইয়ের ঘটনা তুলে ধরে তিনি বলেন, এখন পথেঘাটে, অলিগলিতে ছিনতাইয়ের ঘটনা ঘটে। এ অপরাধটি এখন এককভাবেও ঘটছে, সমষ্টিগতভাবেও ঘটছে। বাংলাদেশ ব্যাংকের রিজার্ভ চুরির ঘটনা উদাহরণ হিসেবে টেনে তিনি বলেন, সাইবার অপরাধ বলে নতুন একটি অপরাধের সৃষ্টি হয়েছে। এর জন্য আইন তৈরি করা প্রয়োজন। সাইবার অপরাধ দমনে দেশীয় আইন ও বিচারকাঠামোর পাশাপাশি আন্তর্জাতিক যোগসূত্রতাও গড়ে তোলার প্রতি জোর দেন তিনি।
অনুষ্ঠানে আলোচ্য বিষয়ে মূল প্রতিবেদন উপস্থাপন করে বাংলাদেশ ইনস্টিটিউট অব ক্রাইম অ্যান্ড জাস্টিস স্টাডিজের চেয়ারপারসন যুক্তরাষ্ট্রের ভার্জিনিয়া স্টেট ইউনিভার্সিটির অধ্যাপক ড. মোকাররম হোসাইন। ওই প্রতিবেদনে বলা হয়, পরিবার, সমাজ-সংস্কৃতি থেকে একজন ব্যক্তি অপরাধ বা সহিংসপ্রবণ হয়ে ওঠে। তাই এর বিজ্ঞানসম্মত গবেষণা প্রয়োজন। অপরাধ বর্তমান বিশ্ব তথা বাংলাদেশে একটি অন্যতম প্রধান সমস্যা। অপরাধ দমনই নয়, একই সঙ্গে অপরাধের কারণ, ধরন-প্রকৃতি বিশ্লেষণ, বিভিন্ন তাত্ত্বিক দৃষ্টিকোণ থেকে অপরাধ সংঘটনের ব্যাখ্যা খুঁজে বের করতে হবে। অপরাধের মাত্রা বাড়ার পাঁচটি ধাপও তুলে ধরা হয়।
অনুষ্ঠানে আরও উপস্থিত ছিলেন যুক্তরাষ্ট্রের ভেলদোস্তা স্টেট ইউনিভার্সিটির অধ্যাপক মিজানুর রহমান মিয়া ও সাউথ ক্যারোলাইনা স্টেট ইউনিভার্সিটির অধ্যাপক শফিকুর রহমান।
