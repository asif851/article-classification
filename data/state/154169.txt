
নরসিংদীতে খোকন খন্দকার (৩২) ও আরিফ খন্দকার (৩৫) নামের দুই বন্ধুকে গুলি করে হত্যা করেছে সন্ত্রাসীরা। শহরের ভাগদী এলাকায় গতকাল বুধবার সন্ধ্যা সোয়া ছয়টায় এ ঘটনা ঘটে। নিহত ব্যক্তিদের পরিবারের দাবি, চাঁদাবাজির প্রতিবাদ করায় তাঁদের গুলি করে হত্যা করা হয়েছে।শহরের ভাগদী এলাকার মোরশেদ খন্দকারের ছেলে খোকন খন্দকার। একই এলাকার মতিন খন্দকারের ছেলে আরিফ খন্দকার।নিহত দুজনের পরিবার ও পুলিশের সঙ্গে কথা বলে জানা গেছে, সদর উপজেলার আলোকবালী এলাকার প্রবাসী রফিক মিয়া এক বছর আগে শহরের ভাগদী বালুর মাঠ এলাকায় জমি কেনেন। সম্প্রতি সেখানে বাড়ির তৈরির কাজ শুরু করলে কয়েকজন সন্ত্রাসী চাঁদা দাবি করে। রফিক বিষয়টি তাঁর আত্মীয় খোকন খন্দকারকে জানান। গতকাল সন্ধ্যায় চাঁদাবাজেরা ঘটনাস্থলে গেলে রফিক মিয়া ফোন করে খোকনকে ডাকেন। খোকন তাঁর বন্ধু আরিফকে নিয়ে সেখানে যান। সেখানে চাঁদাবাজদের সঙ্গে তাঁদের কথা-কাটাকাটি হয়। একপর্যায়ে চাঁদাবাজেরা খোকন ও আরিফকে গুলি করে পালিয়ে যায়। গুলির শব্দ শুনে আশপাশের লোকজন ঘটনাস্থলে গিয়ে দুজনকে উদ্ধার করে নরসিংদী জেলা হাসপাতালে নিয়ে যান। সেখানে কর্তব্যরত চিকিৎসক তাঁদের মৃত ঘোষণা করেন।হাসপাতালের জরুরি বিভাগের চিকিৎসক শামসুর রহমান বলেন, নিহত দুজনই পেটে গুলিবিদ্ধ হয়েছেন। আর আরিফের পিঠেও গুলি লেগেছে। প্রচুর পরিমাণে রক্তক্ষরণ হয়েছে। হাসপাতালে তাঁদের মৃত অবস্থায় আনা হয়েছে।নিহত খোকনের বড় ভাই সেলিম খন্দকার নরসিংদী জেলা হাসপাতালে বলেন, ‘চাঁদাবাজির প্রতিবাদ করায় সন্ত্রাসীরা আমার ভাইকে গুলি করছে। তাদের (সন্ত্রাসী) নাম বলতে পারব না। পুলিশ মামলার প্রক্রিয়া করছে। তাঁদের সঙ্গে কথা বলেন।’নরসিংদী সদর মডেল থানার ওসি গোলাম মোস্তফা বলেন, নিহত ব্যক্তিদের পরিবারের লোকজনের কথা অনুযায়ী চাঁদাবাজির প্রতিবাদ করতে গিয়ে তাঁরা গুলিবিদ্ধ হয়ে মারা গেছেন।
