
গোপালগঞ্জে ভেজাল চাল গুদামজাত করার অভিযোগে কাশিয়ানী উপজেলা রামদিয়ার খাদ্য পরিদর্শক কামরুল ইসলামকে বরখাস্ত করা হয়েছে। গতকাল বুধবার ঢাকা বিভাগের আঞ্চলিক খাদ্য নিয়ন্ত্রক ফজলুর রহমান স্বাক্ষরিত এক আদেশে এ তথ্য জানা গেছে।আদেশের কপি গতকাল ফ্যাক্সে গোপালগঞ্জ জেলা খাদ্য কর্মকর্তার কার্যালয়ে পাঠানো হয়। গোপালগঞ্জ জেলা খাদ্য কর্মকর্তা সুবোধ কুমার হাওলাদার ঘটনার সত্যতা নিশ্চিত করেন।গোপন সংবাদের ভিত্তিতে ১৬ জুন গোপালগঞ্জের নেজারত ডেপুটি কালেক্টর (এনডিসি) স্নেহাশীষ দাস রামদিয়ার খাদ্যগুদামে অভিযান চালিয়ে ভেজাল চাল গুদামজাত করার অভিযোগের প্রাথমিক সত্যতা পান। এনডিসি গুদামের চালের নমুনা সংগ্রহ করে গুদামটি সিলগালা করে দেন।১৭ জুন জেলা খাদ্য কর্মকর্তা কাশিয়ানী থানায় মামলা করেন। এ মামলায় কাশিয়ানী উপজেলা খাদ্য পরিদর্শক কামরুল ইসলাম ও মূল্য পরিদর্শক তরিকুজ্জামানকে আসামি করা হয়। এর পর থেকে ওই দুই কর্মকর্তা পলাতক।২৩ জুন প্রথম আলোয় ‘ভেজাল চাল গুদামজাত করার অভিযোগ, গোপালগঞ্জে দুই কর্মকর্তার নামে মামলা, গুদাম সিলগালা’ শিরোনামে একটি প্রতিবেদন ছাপা হয়।
