
রানা প্লাজা ধসে আহত সালমা (২৭) নামের এক পোশাককর্মীর লাশ উদ্ধার করেছে পুলিশ। আজ শুক্রবার রাজধানীর তুরাগ থানা এলাকার এক বাসা থেকে তাঁর লাশ উদ্ধার করা হয়।
পুলিশ বলছে, রানা প্লাজা ধসে আহত হওয়ার পর সালমা দীর্ঘদিন ধরে শারীরিক যন্ত্রণায় ভুগছিলেন। এ কারণে তিনি কিছুটা অস্বাভাবিক ছিলেন। প্রাথমিক তদন্তে তিনি আত্মহত্যা করেছেন বলে ধারণা করা হচ্ছে। তারপরও জিজ্ঞাসাবাদের জন্য সালমার স্বামী মো. বাবুকে থানায় নিয়ে যাওয়া হয়েছে।
নিহতের পরিবার বলছে, সালমা আহত হলেও তা গুরুতর ছিল না। তাঁর তেমন কোনো শারীরিক যন্ত্রণাও ছিল না। তবে কী কারণে এমন মৃত্যু সে সম্পর্কে তাঁরা কিছু জানেন না।
পুলিশ জানায়, খবর পেয়ে বেলা পৌনে এগারোটার দিকে তুরাগ থানার বামলারটেক এলাকার এক বাসা থেকে সালমার লাশ উদ্ধার করা হয়। লাশটি বাসার আড়ার সঙ্গে গলায় ওড়না পেঁচানো অবস্থায় ঝুলন্ত ছিল। ওই বাসায় স্বামী বাবুর সঙ্গেই থাকতেন সালমা। লাশ উদ্ধার করে ময়নাতদন্তের জন্য পুলিশ ঢাকা মেডিকেল কলেজ মর্গে পাঠায়।
লাশের সুরতহাল প্রতিবেদন তৈরি করেন তুরাগ থানার উপপরিদর্শক (এসআই) কামাল হোসেন। তিনি সুরতহালে উল্লেখ করেন, প্রাথমিক তদন্তে জানা যায়, সালমা রানা প্লাজার পোশাক কারখানায় চাকরি করতেন। রানা প্লাজা ধসে তিনি মাথা ও শরীরে আঘাত পান। এরপর থেকে তিনি শারীরিক যন্ত্রণায় ভুগতেন। এ কারণে তিনি কিছুটা অস্বাভাবিক ছিলেন। গত বৃহস্পতিবার রাত ১২টার দিকে তাঁরা স্বামী-স্ত্রী রাতের খাবার খেয়ে ঘুমিয়ে পড়েন। ওই সময় থেকে আজ ভোর ছয়টা পর্যন্ত যেকোনো সময়ে সালমা গলায় ফাঁস দেন।
তুরাগ থানার ভারপ্রাপ্ত কর্মকর্তা (ওসি) শেখ ফরিদ প্রথম আলোকে বলেন, সালমার স্বামী বাবু পুলিশকে জানিয়েছেন, রানা প্লাজার সাত তলায় নিউ ওয়েব স্টাইল নামের পোশাক কারখানায় কাজ করতেন সালমা। রানা প্লাজা ধসের কয়েকদিন পর ধ্বংসস্তূপ থেকে সালমাকে উদ্ধার করা হয়। বেশ কিছুদিন সরকারি খরচে হাসপাতালে তাঁর চিকিত্সাও চলে। তবে কোন হাসপাতালে ছিলেন তা বাবু জানাতে পারেননি।
তবে নিহত সালমার বড় ভাই রশিদ সরদার প্রথম আলোকে বলেন, রানা প্লাজা দুর্ঘটনার পর নিজেই ধ্বংসস্তুপ থেকে বের হয়ে এসেছিলেন সালমা। তিনি ডান পায়ের গোড়ালিতে আঘাত পেয়েছিলেন। তাঁকে পার্শ্ববর্তী একটি ক্লিনিকে ভর্তি করা হয়। কয়েকদিন পর পঙ্গু হাসপাতালে ভর্তি করা হয়। সুস্থ হওয়ার পর তাঁর কোনো শারীরিক যন্ত্রণা ছিল না।
নিহতের আরেক ভাই সফিকুল বলেন, সালমার স্বামী বাবু বাস চালকের সহযোগীর চাকরি করতেন। এক মাস আগে বাবু গাড়ি মেরামতের কথা বলে সালমার কাছ থেকে ৪৫ হাজার টাকা ধার নেন। টাকা নিয়ে বাবু গাড়ি মেরামত করেছেন কি করেননি-তা নিয়ে চিন্তিত ছিলেন সালমা।
সালমার ব্যাপারে বিভিন্ন তথ্যের অসংগতি সম্পর্কে তুরাগ থানার ওসি শেখ ফরিদ বলেন, অধিকতর তদন্ত ও বাবুকে জিজ্ঞাসাবাদ করে প্রকৃত তথ্য বের করার চেষ্টা করা হবে। 
 
