
বিএনপির মধ্যবর্তী নির্বাচনের দাবি নাকচ করে স্বাস্থ্যমন্ত্রী মোহাম্মদ নাসিম বলেন, ‘আমাদের দোষ কী? নির্বাচন না হলে সরকার অবৈধ হয়ে যেত। আমরা হতাম অবৈধ শাসক। এক-এগারো বা সেনা শাসকের আসার সুযোগ তৈরি হতো। এ জন্য জীবনের ঝুঁকি নিয়ে শেখ হাসিনা নির্বাচন করেছেন।’গতকাল শনিবার আজিমপুর সরকারি বালিকা স্কুল অ্যান্ড কলেজমাঠে লালবাগ ও চকবাজার থানা আওয়ামী লীগের ত্রি-বার্ষিক সম্মেলনে নাসিম এসব কথা বলেন। লালবাগ থানা আ.লীগের সভাপতি আবুল হাসনাতের সভাপতিত্বে অনুষ্ঠিত সম্মেলনে আরও বক্তব্য দেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী, খাদ্যমন্ত্রী কামরুল ইসলাম, সাবেক সাংসদ মোস্তফা জালাল মহিউদ্দিন প্রমুখ।বিএনপি মিথ্যাচার করছে: যোগাযোগমন্ত্রী ওবায়দুল কাদের দাবি করেন, কর্মীদের চাঙা করতেই উপজেলা নির্বাচন নিয়ে বিএনপি মিথ্যাচার করছে। গতকাল আ.লীগের ধানমন্ডির কার্যালয়ে প্রয়াত রাষ্ট্রপতি মো. জিল্লুর রহমানের মৃত্যুবার্ষিকী উপলক্ষে এক স্মরণসভায় তিনি এসব কথা বলেন। বাংলাদেশ আওয়ামী সাংস্কৃতিক ফোরাম (আসাফো) এ আলোচনা সভার আয়োজন করে।
