
রাজধানীর পিংক সিটির একটি বাড়ি থেকে কূটনৈতিক সুবিধার অপব্যবহারের অভিযোগে জাগুয়ার গাড়ি জব্দ করেছে শুল্ক গোয়েন্দা বিভাগ। কূটনৈতিক সুবিধায় গাড়িটি আমদানি করে পরবর্তী সময়ে তা অবৈধভাবে হস্তান্তর করা হয়। আজ বৃহস্পতিবার আনুষ্ঠানিকভাবে গাড়িটি জব্দ দেখায় শুল্ক গোয়েন্দা বিভাগ।শুল্ক গোয়েন্দা বিভাগের তথ্য অনুযায়ী, গোপন তথ্যের ভিত্তিতে গত ৩০ ডিসেম্বর গোয়েন্দা দল পিংক সিটির জেনো ভ্যালি নামের একটি বাড়ির গ্যারেজে তল্লাশি চালিয়ে জাগুয়ার (ঢাকা মেট্রো ভ ১১-১৬২৫) ‍গাড়িটি উদ্ধার করে। তদন্তের স্বার্থে ওই বাড়ির বাসিন্দা ও গাড়িটির ব্যবহারকারী তানিয়া রহমানের কাছ থেকে গাড়িটি সাময়িকভাবে আটক করে শুল্ক গোয়েন্দার সদর দপ্তরে নিয়ে আসা হয়। দীর্ঘ অনুসন্ধানের পর শুল্ক গোয়েন্দা আজ আনুষ্ঠানিকভাবে গাড়িটি জব্দ করল।অনুসন্ধানে জানা যায়, তানিয়া রহমানের স্বামী মৃত মাহবুবুর রহমান বাংলাদেশে চেক রিপাবলিকের কনস্যুলার অফিসে কর্মরত ছিলেন। গাড়িটি কূটনৈতিক সুবিধায় আনা হয়েছিল এবং পরে তা অবৈধভাবে হস্তান্তর করা হয়। আমদানির সময় দাখিলকৃত বিল অব এন্ট্রি (বি/ই) অনুযায়ী গাড়িটির জার্মানির বলে দেখানো হয়। কিন্তু রেজিস্ট্রেশন সার্টিফিকেট দেখানো হয় চীন অরিজিন। আবার অন্যান্য সূত্রে প্রাপ্ত তথ্য অনুযায়ী যুক্তরাজ্য। এ ছাড়া এলসি ও এলসিএ ওপেনিং ব্যাংকের তথ্যাদিতেও ব্যাপক গরমিল পাওয়া যায়। এতে প্রমাণিত হয়, অস্পষ্ট ও মিথ্যা দলিলাদি উপস্থাপন করে রেজিস্ট্রেশনের মাধ্যমে সরকারি রাজস্ব ফাঁকি দেওয়ার চেষ্টা করা হয়েছে।
এখন শুল্ক আইন অনুসারে প্রয়োজনীয় ব্যবস্থা প্রক্রিয়াধীন রয়েছে।
 
 
