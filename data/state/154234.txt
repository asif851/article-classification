
রাজধানীর হজরত শাহজালাল আন্তর্জাতিক বিমানবন্দরে আজ সোমবার পৃথক তিনটি ঘটনায় সাড়ে পাঁচ কেজি সোনাসহ তিনজনকে গ্রেপ্তার করেছে শুল্ক গোয়েন্দা অধিদপ্তর এবং শুল্ক কর্তৃপক্ষ।শুল্ক গোয়েন্দা অধিদপ্তর এবং শুল্ক বিভাগের হিসাব অনুযায়ী, আটক করা সোনার বাজারমূল্য দুই কোটি ৬০ লাখ টাকা।এদিকে সোনা উদ্ধারের ঘটনায় বিমানবন্দর থানায় তিনটি মামলা হয়েছে।গ্রেপ্তার হওয়া তিন ব্যক্তি হলেন: মোহাম্মদ ওজায়ের (৩৩), শফিকুল ইসলাম (৩৯) ও যকি ঘোষ (৩৮)।শুল্ক বিভাগ সূত্রে জানা যায়, সন্ধ্যা সাড়ে সাতটার দিকে টাইগার এয়ারলাইনসের একটি ফ্লাইটে করে সিঙ্গাপুর থেকে ঢাকায় আসেন যকি ঘোষ। বিমানবন্দরের বোর্ডি ব্রিজ পার হওয়ার সময় তাঁর ব্যাগ তল্লাশি করা হয়। এ সময় তাঁর ব্যাগ থেকে এক কেজি ওজনের দুটি সোনার বার উদ্ধার করে শুল্ক বিভাগের কর্মকর্তারা।ঢাকা কাস্টমস হাউসের সহকারী কমিশনার সানজিদা অনুসুয়া জানান, এই সোনার দাম এক কোটি টাকা।এর আগে ওজায়েরের কাছ থেকে ২৪টি, শফিকুলের কাছ থেকে সাতটি ১০০ গ্রাম ওজনের সোনার বার উদ্ধার করা হয়।শুল্ক গোয়েন্দা অধিদপ্তর সূত্রে জানা যায়, আরব আমিরাত থেকে দুবাইয়ের ফ্লাইটে বেলা সোয়া ১১টার দিকে ঢাকায় আসেন ওজায়ের। গ্রিন চ্যানেল পার হওয়ার সময় তাঁকে গ্রেপ্তার করা হয়।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে বলেন, ওজায়ের তাঁর দুই পায়ের জুতার ভেতরে ২৪টি সোনার বার লুকিয়ে রেখেছিলেন। এসব সোনার ওজন দুই কেজি ৮০০ গ্রাম, যার মূল্য এক কোটি ২৫ লাখ টাকা। এ বছর এ পর্যন্ত চারবার দুবাই যান ওজায়ের। তাঁর বাড়ি চাঁদপুরের ফরিদগঞ্জে।এদিকে দুপুর সোয়া ১২টার দিকে ৭০০ গ্রাম ওজনের সাতটি সোনার বারসহ মালয়েশিয়া থেকে আসা শফিকুল ইসলামকে গ্রিন চ্যানেল থেকে গ্রেপ্তার করে শুল্ক গোয়েদা অধিদপ্তর। শফিকুলের প্যান্টের ভেতর থেকে সোনার বারগুলো উদ্ধার করা হয়।মইনুল খান জানান, শফিকুলের কাছ থেকে পাওয়া সোনার মূল্য ৩৫ লাখ টাকা। শফিকুলের বাড়ি কুমিল্লা জেলার হোমনায়। প্রাথমিক জিজ্ঞাসাবাদে শফিকুল জানান, এ বছর আটবার মালয়েশিয়া যান তিনি।
