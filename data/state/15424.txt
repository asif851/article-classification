
ভোলার চরফ্যাশন উপজেলায় গতকাল শুক্রবার সড়ক দুর্ঘটনায় দুজন নিহত হয়েছেন। একই দিনে যশোরে কাভার্ড ভ্যানের ধাক্কায় তরুণ এবং চুয়াডাঙ্গার দামুড়হুদায় ট্রাক্টরের ধাক্কায় এক কৃষক নিহত হন।প্রথম আলোর আঞ্চলিক কার্যালয় ও প্রতিনিধিদের পাঠানো খবর:ভোলা: সকাল আটটার দিকে শশীভূষণ-চরফ্যাশন সড়কের নজর আলী মাঝি বাড়ির কাছে ভাড়ায়চালিত মোটরসাইকেলের সঙ্গে নছিমনের মুখোমুখি সংঘর্ষ হয়। এতে ঘটনাস্থলে মোটরসাইকেলের আরোহী নাঈম ইসলাম (২০) ও চালক তসলিম আহমেদ (২৭) প্রাণ হারান। তাঁদের বাড়ি উপজেলার রসুলপুর ইউনিয়নের দক্ষিণ আইচা এলাকার চর আরকলমি গ্রামে। যশোর: শার্শা উপজেলার উলাসী গ্রামের নূর হোসেন গাজীর ছেলে লিটন গাজী (৩০) খালাতো ভাই একই গ্রামের মিজানকে (৩০) নিয়ে মোটরসাইকেলে করে মাগুরায় বোনের বাড়ি যাচ্ছিলেন। পথে সদর উপজেলার মালঞ্চি এলাকায় যশোর-বেনাপোল সড়কে সকাল ১০টার দিকে একটি কাভার্ড ভ্যান মোটরসাইকেলটিকে ধাক্কা দেয়। এতে ঘটনাস্থলেই লিটন নিহত হন। চুয়াডাঙ্গা: দামুড়হুদা উপজেলার কুড়ুলগাছি গ্রামের কৃষক রমজান আলী (৫০) বেলা ১১টার দিকে বাইসাইকেলে করে নিজ বাড়ি থেকে কার্পাসডাঙ্গা বাজারে যাচ্ছিলেন। পথে বাজারের কাছে একটি ট্রাক্টরের ধাক্কায় তিনি নিহত হন।
