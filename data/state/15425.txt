
আগুনে পুড়ে গেছে আশুলিয়ার ভাদাই এলাকায় একটি ঝুটের গুদাম। গতকাল মঙ্গলবার রাত ১২টার দিকে আগুন লাগার এ ঘটনা ঘটে। আগুনে একতালা টিনশেড ঘরসহ ভেতরের পুরো ঝুট পুড়ে যায়।
ঢাকা রপ্তানি প্রক্রিয়াকরণ এলাকা (ডিইপিজেড) সূত্রে জানা গেছে, আগুন নিয়ন্ত্রণে ফায়ার সার্ভিসের ১১টি ইউনিট কাজ করেছে। আগুন লাগার পরপরই খবর পেয়ে ডিইপিজেডের তিনটি, কালিয়াকৈরের দুটি, কাশিমপুরের একটি, উত্তরার একটি, মিরপুরের একটি, ধামরাইয়ের একটি এবং ঢাকা থেকে আরও দুটি ইউনিট এসে আগুন নেভানোর কাজ শুরু করে। দিবাগত রাত দুইটার দিকে আগুন নিয়ন্ত্রণে আসে। আজ বুধবার সকালে শেষ খবর পাওয়া পর্যন্ত ডিইপিজেডের দুটি ইউনিট ঘটনাস্থলে কাজ করছে।
ডিইপিজেড ফায়ার সার্ভিসের জ্যেষ্ঠ স্টেশন অফিসার আবদুল হামিদ বলেন, আবাসিক এলাকার ভেতরে গড়ে তোলা এ গুদামের আয়তন অন্তত ৮০ হাজার বর্গফুট। এই গুদামের ভেতরে ঝুট ছাড়া আর কোনো মালামাল ছিল না। গুদামটির মালিক আবদুল মতিন বলে জানান তিনি।
আবদুল হামিদ বলেন, তদন্তের পরই আগুন লাগার কারণ বলা যাবে। এখন পর্যন্ত হতাহত হওয়ার কোনো খবর পাওয়া যায়নি।
