
প্রথম আলোর পটুয়াখালীর বাউফল উপজেলা প্রতিনিধি এ বি এম মিজানুর রহমান স্থানীয় আওয়ামী লীগের এক নেতার চাঁদাবাজি ও ছিনতাইয়ের মামলায় বেকসুর খালাস পেয়েছেন। আজ রোববার বিকেলে পটুয়াখালী দ্রুত বিচারিক আদালতের ভারপ্রাপ্ত হাকিম এ এস এম তারিক শামস এ রায় ঘোষণা করেন।সাংবাদিক মিজানুরের পক্ষে আইনজীবী ছিলেন গাজী মো. জহিরুল ইসলাম।২০১৪ সালের ২৪ মে ‘বাউফলে স্থানীয় সরকার সহায়তা প্রকল্প কাগজে আছে, বাস্তবে নেই’ শিরোনামে প্রথম আলোয় একটি প্রতিবেদন প্রকাশিত হয়। সংবাদটি প্রকাশিত হওয়ার পর ২৬মে পটুয়াখালীর দ্রুত বিচার আদালতে চাঁদাবাজি ও ছিনতাইয়ের অভিযোগে মামলা করেন কনকদিয়া ইউনিয়ন আওয়ামী লীগের সাংগঠনিক সম্পাদক মো. শাহিন হাওলাদার। এই মামলায় জহির উদ্দিন বাবর নামে আরও একজনকে আসামি করা হয়।এর আগেও মিজানুরের বিরুদ্ধে পৃথক দুটি মামলা করেন ক্ষমতাসীন দলের নেতা-কর্মীরা। এর একটি মারামারি এবং অপরটি ধর্ষণের মামলা। মারামারি মামলার রায়ে বেকসুর খালাস পান তিনি। আর দীর্ঘ তদন্ত শেষে কোনো সত্যতা না পাওয়ায় পুলিশ ধর্ষণ মামলায় চূড়ান্ত প্রতিবেদন দেয়।উল্লেখ্য, এ বি এম মিজানুর রহমানের বিরুদ্ধে আরও দুটো মামলা আছে।
