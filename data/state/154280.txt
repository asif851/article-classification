
ট্রাকের সঙ্গে ধাক্কায় একটি প্রাইভেটকার উল্টে যায়। সড়ক থেকে প্রাইভেটকারটি সরাতে গিয়ে তার মধ্যে দুই হাজার বোতল ফেনসিডিল পায় পুলিশ। নাটোরের বড়াইগ্রাম উপজেলায় গতকাল বুধবার রাতে এই ঘটনা ঘটে।
প্রত্যক্ষদর্শীদের ভাষ্য, গতকাল সন্ধ্যার দিকে উপজেলার রাজ্জাকের মোড়ে নাটোর-ঢাকা মহাসড়কে একটি দুর্ঘটনা ঘটে। রাজশাহী থেকে ঢাকাগামী একটি প্রাইভেটকার (ঢাকা মেট্রো-গ-১২-৫০৮৪) দ্রুতগতিতে একটি ট্রাককে অতিক্রম করতে যায়। এ সময় ট্রাকের সঙ্গে প্রাইভেটকারটির ধাক্কা লাগে। এতে প্রাইভেটকারটি উল্টে যায়। দুর্ঘটনার পরপরই প্রাইভেটকারের চালক ও আরোহীরা পালিয়ে যায়।
দুর্ঘটনার খবর পেয়ে ঘটনাস্থলে আসে বড়াইগ্রাম থানার পুলিশ। তারা সড়ক থেকে প্রাইভেটকারটি সরাতে উদ্যোগী হয়। এ সময় প্রাইভেটকারের মধ্যে দুই হাজার বোতল ফেনসিডিল পাওয়া যায়। প্রাইভেটকার ও ফেনসিডিল জব্দ করেছে পুলিশ।
বড়াইগ্রাম থানার ভারপ্রাপ্ত কর্মকর্তা (ওসি) মনিরুল ইসলাম বলেন, প্রাইভেটকারের চালক ও আরোহীরা পালিয়েছে। তাই কাউকে ধরা যায়নি। এ ঘটনায় মামলা হয়েছে।
