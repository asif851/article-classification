
সম্মেলনের এক বছর পাঁচ মাস পর নেত্রকোনা জেলা বিএনপির নতুন কমিটির অনুমোদন করা হয়েছে। গত মঙ্গলবার দুপুরে দলের ভারপ্রাপ্ত মহাসচিব মির্জা ফখরুল ইসলাম আলমগীর বিএনপির কেন্দ্রীয় কার্যালয়ে ১৯২ সদস্যবিশিষ্ট ওই কমিটি অনুমোদন করেন।জেলা বিএনপি সূত্রে জানা গেছে, ২০১৪ সালের ২৫ অক্টোবর নেত্রকোনা জেলা দ্বিবার্ষিক সম্মেলন অনুষ্ঠিত হয়। এতে যুগ্ম মহাসচিব সালাউদ্দিন আহম্মেদ ও ঢাকা বিভাগীয় সাংগঠনিক সম্পাদক ফজলুল হক মিয়া উপস্থিত ছিলেন। সম্মেলনে মোট কাউন্সিলরের সংখ্যা ছিল ১ হাজার ৫২৫ জন। এর মধ্যে ১ হাজার ৪৫০ জন কাউন্সিলর ভোট দেন। কাউন্সিলরদের সরাসরি ১ হাজার ১৬৫ ভোট পেয়ে আশরাফ উদ্দিন খান সভাপতি, ৬৪০ ভোট পেয়ে আনোয়ারুল হক সাধারণ সম্পাদক এবং ৬৩৮ ভোট পেয়ে জেলা ছাত্রদলের বর্তমান সভাপতি এস এম মনিরুজ্জামান ওরফে দুদু সাংগঠনিক সম্পাদক নির্বাচিত হন। সম্মেলনের কয়েক মাস পর ১৯২ সদস্যবিশিষ্ট পূর্ণাঙ্গ কমিটি করে তা কেন্দ্রে অনুমোদনের জন্য পাঠানো হয়। এত দিন পর কমিটির অনুমোদনের বিষয়ে জানতে চাইলে জেলা বিএনপির সাংগঠনিক সম্পাদক এস এম মনিরুজ্জামান প্রথম আলোকে বলেন, ভারপ্রাপ্ত মহাসচিব মির্জা ফখরুল ইসলাম আলমগীরসহ কেন্দ্রীয় নেতারা আটক থাকায় কমিটির অনুমোদন হতে একটু সময় লেগেছে।এ বিষয়ে জেলা বিএনপির সভাপতি আশরাফ উদ্দিন খান গতকাল প্রথম আলোকে বলেন, ‘নতুন কমিটি অনুমোদন হওয়ায় এখন দল আরও শক্তিশালী হয়েছে। আমরা সবাইকে নিয়ে একসঙ্গে কাজ করব।’
