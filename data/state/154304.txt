
বেসরকারি বিশ্ববিদ্যালয়ে বেতনের সঙ্গে সাড়ে সাত শতাংশ ভ্যাট আরোপের প্রতিবাদে কাল বৃহস্পতিবারও মাঠে থাকার ঘোষণা দিয়েছে বেসরকারি ইস্টওয়েস্ট বিশ্ববিদ্যালয়ের শিক্ষার্থীরা। আজ বুধবার রাতে শিক্ষার্থীদের পক্ষে ওই বিশ্ববিদ্যালয়ের বিবিএ শিক্ষার্থী কাকন বিশ্বাস প্রথম আলোকে এ কথা জানান। 
সাড়ে সাত শতাংশ ভ্যাট প্রত্যাহারের দাবিতে আজ ইস্টওয়েস্ট বিশ্ববিদ্যালয়ের শিক্ষার্থীরা বিক্ষোভ করেন। তাঁরা রামপুরার আফতাবনগর ঢোকার মুখ অবরোধ করে রাখেন। এতে ওই এলাকায় তীব্র যানজটের সৃষ্টি হয়। ক্ষুব্ধ শিক্ষার্থীদের ওপর পুলিশের ছোড়া গুলিতে বিশ্ববিদ্যালয়ের অতিরিক্ত রেজিস্ট্রারসহ অন্তত ৩০ জন আহত হয়েছেন বলে শিক্ষার্থীরা দাবি করেন। তবে গুলি ছোড়ার বিষয়ে কোনো মন্তব্য করেনি পুলিশ। কাল বৃহস্পতিবার আন্দোলনের ব্যাপারে জানতে চাইলে আজ বুধবার রাতে কাকন বিশ্বাস প্রথম আলোকে বলেন, ‘আমরা কাল বৃহস্পতিবার সকাল নয়টায় বিশ্ববিদ্যালয় প্রাঙ্গণে জড়ো হব। সাত শতাংশ ভ্যাট প্রত্যাহার না হওয়া পর্যন্ত এবং আজকের বিক্ষোভে শিক্ষার্থীদের ওপর হামলাকারী পুলিশ সদস্যদের বিচারের আওতায় না আনা পর্যন্ত আন্দোলন চালিয়ে যাব।’ কাকন বিশ্বাস আরও জানান, কাল দেশের সব বেসরকারি বিশ্ববিদ্যালয়ের শিক্ষার্থীদের ক্লাস ও পরীক্ষা বর্জনের আহ্বান জানানো হয়েছে। তিনি প্রথম আলোর কাছে দাবি করেন, কয়েকটি বিশ্ববিদ্যালয়ের শিক্ষার্থীরা তাদের এ আহ্বানে সাড়া দিয়েছে।
আরও পড়ুন:
ইস্টওয়েস্টের শিক্ষার্থীদের বিক্ষোভ, আহত ৩০
