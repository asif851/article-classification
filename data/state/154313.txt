
গাজীপুরের টঙ্গীতে আজ সোমবার পৃথক দুই এলাকায় বাথরুম থেকে দুজনের লাশ উদ্ধার করেছে পুলিশ। পুলিশ এ দুটি ঘটনাকে আত্মহত্যা বলে ধারণা করছে। দুজনের মধ্যে মো. আনোয়ার হোসেন (৩২) স্থানীয় গাজীপুরা সাতাইশ এলাকার মণ্ডল কটন মিলের নিরাপত্তাকর্মী। তিনি নওগাঁর বদলগাছি থানার কোলা গ্রামের লতিফ মাঝির ছেলে।অপরজন ফারজানা আক্তার মুক্তি (১১) টঙ্গীর পূর্ব আরিচপুর এলাকার বাসিন্দা আবদুল মোতালেব মিয়ার মেয়ে। মুক্তি স্থানীয় সাহাজ উদ্দিন সরকার স্কুল অ্যান্ড কলেজের চতুর্থ শ্রেণির ছাত্রী। টঙ্গী থানার এসআই মো. জহিরুল ইসলাম জানান, বিকেল চারটার দিকে সহকর্মীরা কারখানার বাথরুমের ভেনটিলেটারের সঙ্গে গলায় ঝুট দিয়ে ফাঁস লাগানো অবস্থায় আনোয়ার হোসেনকে ঝুলে থাকতে দেখে। পরে তাঁকে উদ্ধার করে টঙ্গী হাসপাতালে নিলে কর্তব্যরত চিকিৎসক তাঁকে মৃত ঘোষণা করেন। তাঁর গলায় দাগ রয়েছে।
একই থানার এসআই মো. সিদ্দিকুর রহমান জানান, আজ দুপুরে পূর্ব আরিচপুর এলাকায় নিজেদের বাথরুমের কাপড় রাখার হ্যাঙ্গারের সঙ্গে গলায় ফাঁস দিয়ে মুক্তিকে ঝুলে থাকতে দেখেন তার স্বজনেরা। পরে তাকে উদ্ধার করে টঙ্গী সরকারি হাসপাতালে নিলে চিকিৎসক তাকে মৃত ঘোষণা করেন। পরে হাসপাতাল থেকে তার লাশ উদ্ধার করা হয়। প্রাথমিক তদন্তে এটি আত্মহত্যা বলে মনে হলেও কী কারণে ঘটনাটি ঘটেছে, তা তাৎক্ষণিকভাবে জানা যায়নি।
