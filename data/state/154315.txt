
বিয়ের প্রলোভন দেখিয়ে সহপাঠীকে ধর্ষণের অভিযোগে দায়ের করা মামলায় জগন্নাথ বিশ্ববিদ্যালয়ের ছাত্র আতাউল্লাহকে গ্রেপ্তার করেছে পুলিশ। আজ বুধবার আদালতের মাধ্যমে তাঁকে কারাগারে পাঠানো হয়৷
আতাউল্লাহ গণযোগাযোগ ও সাংবাদিকতা বিভাগের স্নাতকোত্তরের ছাত্র। মামলার বাদী একই বিভাগের ছাত্রী।
বিশ্ববিদ্যালয়ের প্রক্টর দপ্তর সূত্র ও আতাউল্লাহর সহপাঠীরা জানান, ২০১০-১১ শিক্ষাবর্ষে ওই বিভাগে ভর্তি হন আতাউল্লাহ ও ওই ছাত্রী। পরে তাঁরা প্রেমের সম্পর্কে জড়ান। তবে ২০১৪ সাল থেকে বিভিন্ন বিষয় নিয়ে তাঁদের মধ্যে দূরত্ব বাড়তে থাকে।
গত সোমবার ওই ছাত্রী বিশ্ববিদ্যালয়ের প্রক্টরের কার্যালয়ে আতাউল্লাহর বিরুদ্ধে তাঁদের সম্পর্ক অস্বীকার ও তাঁকে শারীরিক-মানসিক নির্যাতনের লিখিত অভিযোগ করেন। এর পরিপ্রেক্ষিতে গতকাল মঙ্গলবার বিশ্ববিদ্যালয়ের প্রক্টরের কার্যালয়ে সালিস বৈঠক করেন প্রক্টরিয়াল বডির সদস্যরা। এ সময় প্রাথমিকভাবে বিষয়টি প্রমাণিত হওয়ায় কোতোয়ালি থানায় আতাউল্লাহকে সোপর্দ করা হয়। এরপর ওই ছাত্রী রাত সাড়ে ১০টায় কদমতলী থানায় বাদী হয়ে আতাউল্লাহর বিরুদ্ধে তাঁকে বিয়ের প্রলোভন দেখিয়ে ধর্ষণের অভিযোগ করে মামলা করেছেন।
কদমতলী থানার ভারপ্রাপ্ত কর্মকর্তা (ওসি) কাজী ওয়াজেদ আলী বলেন, আতাউল্লাহকে আদালতের মাধ্যমে আজ কারাগারে পাঠানো হয়েছে।
