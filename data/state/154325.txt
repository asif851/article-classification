
রাজধানীর ইঞ্জিনিয়ার্স ইনস্টিটিউশনে ছাত্রদলের প্রতিষ্ঠাবার্ষিকীর সমাবেশ নিয়ে অনিশ্চয়তা দেখা দিয়েছে। বেলা দুইটায় এ সভা হওয়ার কথা ছিল। সভা অনুষ্ঠানে যথাযথ কর্তৃপক্ষের অনুমতি আছে। কিন্তু পুলিশ ঢুকতে দিচ্ছে না।আজ মঙ্গলবার দুপুরে নয়াপল্টনে বিএনপির কেন্দ্রীয় কার্যালয়ে মির্জা ফখরুল এক সংবাদ সম্মেলন এসব কথা বলেন।গতকাল সোমবার ছিল ছাত্রদলের প্রতিষ্ঠাবার্ষিকী। এ উপলক্ষে আজ ইঞ্জিনিয়ার্স ইনস্টিটিউশনে সমাবেশ আয়োজন করেছিল। আজ সকাল ১০টার দিকে সেখানে গিয়ে ফটকে তালা দেওয়া দেখা যায়। জানতে চাইলে কর্তৃপক্ষ জানিয়েছে রাষ্ট্রপতির নিরাপত্তার স্বার্থে এ ব্যবস্থা।
আজ সুপ্রিম কোর্টের এক অনুষ্ঠানে রাষ্ট্রপতির আসার কথা। এর পাশেই ইঞ্জিনিয়ার্স ইনস্টিটিউশন।
মির্জা ফখরুল বলেন, অথচ এক মাস আগে সমাবেশের জন্য অনুমতি চেয়ে আবেদন করা হয়েছিল। পুলিশও অনুমিত দিয়েছিল। কিন্তু আজ হঠাৎ করে বন্ধ করে দেওয়া হয়েছে। এর মাধ্যমে আবার প্রমাণ হলো, এই সরকারের আমলে গণতান্ত্রিকভাবে রাজনৈতিক দলগুলোর কার্যক্রম পরিচালনার কোনো সুযোগ নেই। বিএনপির এই নেতা বলেন, সামনে যে নির্বাচন আসছে, বিএনপিসহ বিরোধী দলগুলো অংশ নিক, সরকার তা চায় না। কারণ তারা ভালো করেই জানে, নিরপেক্ষ নির্বাচন হলে তারা জিততে পারবে না।
মির্জা ফখরুল ছাত্রদলের প্রতিষ্ঠাবার্ষিকী পালন করার সুযোগ দিতে সরকারের প্রতি আহ্বান জানান।
