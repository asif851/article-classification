
জিয়াউর রহমানের ছোট ভাই আহমেদ কামালের দল গঠনের ঘোষণাকে গুরুত্ব দিচ্ছেন না বিএনপির নেতারা। তাঁরা মনে করছেন, এটা বিএনপিকে বিব্রত করার একটি চেষ্টা, কিন্তু শেষ পর্যন্ত সফল হবে না।আহমেদ কামাল গত শনিবার এক অনুষ্ঠানে সাংবাদিকদের বলেন, তিনি নতুন রাজনৈতিক দল করবেন। যার নাম হবে ন্যাশনালিস্ট পার্টি। এ বিষয়ে গতকাল রোববার বিএনপির নীতিনির্ধারণী পর্যায়ের কয়েকজন নেতার সঙ্গে কথা বললে তাঁরা জানান, এ নিয়ে তাঁরা মোটেই ভাবছেন না।নাম প্রকাশে অনিচ্ছুক বিএনপির স্থায়ী কমিটির দুজন সদস্য প্রথম আলোকে বলেন, বিএনপি এর আগে কয়েকবার ভাঙনের মুখে পড়েছিল। বিএনপির একাধিক প্রভাবশালী নেতা বিভিন্ন সময়ে দল থেকে বের হয়ে আলাদা দল করেছিলেন। কিন্তু বিশেষ কিছু করতে পারেননি। আহমেদ কামালও কিছু করতে পারার কথা না। কারণ তাঁর রাজনৈতিক সংশ্লিষ্টতা নেই, পরিচিতি নেই, তিনি কখনো বিএনপির সঙ্গে যুক্তও ছিলেন না।বিএনপির স্থায়ী কমিটির আরেক সদস্য মাহবুবুর রহমান বলেন, তিনি আহমেদ কামালের এই উদ্যোগকে তাৎপর্যপূর্ণ কিছু বলে মনে করেন না। তিনি জিয়াউর রহমানের ভাই, কিন্তু তাঁর নাম আগে সেভাবে শোনা যায়নি। এত বছর পর তিনি দল করতে চান, কতটুকু কী করতে পারবেন তা নিয়ে সংশয় আছে। তবে মাহবুবুর রহমান মনে করেন, এই উদ্যোগ বিএনপিকে বিব্রত করার চেষ্টা।নাম প্রকাশে অনিচ্ছুক বিএনপির আরেকজন কেন্দ্রীয় নেতা বলেন, বিএনপির কিছু ভুল আছে। যেমন শহীদের সংখ্যা নিয়ে বিতর্ক তৈরি করা। অনেকে মনে করেন বিএনপি কিছুটা আদর্শচ্যুত হয়েছে। এখন বিএনপির প্রতিষ্ঠাতার ভাই আহমেদ কামাল সেসব বিষয়ে কথা বলছেন বা তাঁকে দিয়ে বলানো হয়েছে। এর উদ্দেশ্য বিএনপির ভেতরে-বাইরে বিতর্ক তৈরির চেষ্টা করা।এই বিষয়ে বিএনপির দপ্তরের দায়িত্বে থাকা যুগ্ম মহাসচিব রুহুল কবির রিজভী প্রথম আলোকে বলেন, তাঁরা এটি নিয়ে ভাবছেন না। এ নিয়ে কোনো কথাও বলতে চান না।
