
পবিত্র ঈদুল আজহা উপলক্ষে ঘরমুখো মানুষের জন্য আজ শুক্রবার থেকে দূরপাল্লার বাসের অগ্রিম টিকিট বিক্রি শুরু হয়েছে। সকাল থেকে রাজধানীর গাবতলী, কল্যাণপুর, শ্যামলীর বাস কাউন্টারগুলোতে টিকিট প্রত্যাশীদের ভিড় দেখা গেছে।
আজ পাওয়া যাচ্ছে ১৭ থেকে ২৪ সেপ্টেম্বর পর্যন্ত যাত্রার টিকিট। অনেকে রাত থেকে কাউন্টারে টিকিটের জন্য দাঁড়িয়ে। অনেকে ভোরে এসেছেন টিকিট কিনতে। এর মধ্যে লাইন বেশ বড় হয়েছে। কল্যাণপুরে উত্তরাঞ্চলগামী ন্যাশনাল, দেশ, হানিফ, এসআর, আল হামরা পরিবহনের বাসের কাউন্টারগুলোতে ভিড় জমেছে।
বাংলাদেশ সড়ক পরিবহন সংস্থার (বিআরটিসি) বাসের টিকিট বিক্রি শুরু হবে ১৬ সেপ্টেম্বর। ওই দিন থেকে রাজধানীর গাবতলী, কল্যাণপুর ও মতিঝিল বাস ডিপো থেকে টিকিট বিক্রি করা হবে।
