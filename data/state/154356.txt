
প্রাণ বাঁচাতে বাংলাদেশে পালিয়ে আসা রোহিঙ্গাদের রাখাইনের বাসভূমিতে ফিরিয়ে নেওয়া এবং তাদের মিয়ানমারের নাগরিকত্ব দেওয়াসহ জাতিসংঘে ওআইসির একটি প্রস্তাব গতকাল বৃহস্পতিবার বিপুল ভোটে পাস হয়েছে। জাতিসংঘের থার্ড কমিটির ওই ভোটাভুটিতে অংশ নেয় ১৭১টি দেশ। এর মধ্যে পক্ষে ভোট দিয়েছে ১৩৫টি দেশ। চীন, রাশিয়াসহ ১০টি দেশ বিপক্ষে আর ভারতসহ ২৬টি দেশ ভোট দেওয়া থেকে বিরত থেকেছে।
নিউইয়র্ক থেকে বাংলাদেশের কূটনীতিকেরা গতকাল বৃহস্পতিবার রাতে প্রথম আলোকে এসব তথ্য নিশ্চিত করেছেন।
থার্ড কমিটি নামে পরিচিত জাতিসংঘের সামাজিক, মানবিক ও মানবাধিকারবিষয়ক ফোরামে পাস হওয়া গতকালের প্রস্তাবে রোহিঙ্গা সমস্যা সমাধানে মিয়ানমারকে ১৬ দফা সুপারিশ করা হয়েছে। এর মধ্যে উল্লেখযোগ্য হচ্ছে রোহিঙ্গাদের বিরুদ্ধে চলমান সেনা অভিযান বন্ধ, অবিলম্বে রাখাইনে জাতিসংঘসহ আন্তর্জাতিক ত্রাণ সংস্থাগুলোকে অবারিতভাবে কাজ করতে দেওয়া, রাখাইনে মানবাধিকার লঙ্ঘনের অভিযোগে সেনাবাহিনী ও সংঘবদ্ধ উচ্ছৃঙ্খল লোকজনের বিরুদ্ধে নিরপেক্ষ তদন্ত পরিচালনা এবং আনান কমিশনের সুপারিশের পূর্ণাঙ্গ বাস্তবায়ন। এ ছাড়া রোহিঙ্গা সমস্যা সমাধানে জাতিসংঘের মহাসচিবকে মিয়ানমারবিষয়ক বিশেষ দূত নিয়োগের পরামর্শ দেওয়া হয়েছে।
গতকাল পাস হওয়া প্রস্তাবটি নিয়ে ডিসেম্বরে জাতিসংঘ সাধারণ পরিষদে চূড়ান্ত ভোট হবে। সেখানে যে প্রস্তাবটি চূড়ান্তভাবে অনুমোদিত হবে, তা গতকালের ভোটাভুটিতে একরকম নিশ্চিত হয়েছে।
নিউইয়র্ক থেকে বাংলাদেশের এক কূটনীতিক জানান, গত ৩১ অক্টোবর থার্ড কমিটিতে ইসলামি সহযোগিতা সংস্থার (ওআইসি) পক্ষে ‘মিয়ানমারের মানবাধিকার পরিস্থিতি’ শীর্ষক খসড়া প্রস্তাবটি দেয় মিসর। এটি সমর্থন করেছিল ৯৭টি দেশ।
মিয়ানমারের স্টেট কাউন্সেলর অং সান সু চি ২০১৫ সালে সরকার গঠনের আগে ‘মিয়ানমারের মানবাধিকার পরিস্থিতি’ শীর্ষক একটি প্রস্তাব গৃহীত হয়েছিল। সেখানে মিয়ানমারের রাজনৈতিক পরিস্থিতি ও গণতান্ত্রিক পরিবেশের ওপর জোর দেওয়া হয়েছিল। ওই প্রস্তাবে ১৯টি অনুচ্ছেদের মধ্যে রোহিঙ্গা বিষয়ে শুধু একটি অনুচ্ছেদ ছিল। ওই প্রস্তাবের পক্ষে ভোট দিয়েছিল ১০৪টি দেশ, বিপক্ষে ১৩টি দেশ এবং বাংলাদেশসহ ৩৭ দেশ ভোট দেওয়া থেকে বিরত থেকেছিল। অতীতে মিয়ানমারের বিরুদ্ধে কোনো প্রস্তাব আনা হলে বাংলাদেশ কখনোই তাতে সমর্থন দেয়নি।
*জাতিসংঘে প্রস্তাবে ১৩৫ দেশের সম্মতি*চীন, রাশিয়াসহ ১০ দেশ বিপক্ষে*ভারতসহ ২৬ দেশ ভোট দেয়নি
রাখাইনে আবার গুলি ও আগুন
এদিকে জাতিসংঘে রোহিঙ্গাদের সুরক্ষায় আন্তর্জাতিক সম্প্রদায়ের সংখ্যাগরিষ্ঠ অংশের উচ্চকণ্ঠ হওয়ার দিনেও মিয়ানমারের সেনাবাহিনী মাত্রাতিরিক্ত বলপ্রয়োগের কৌশল থেকে পিছু হটেনি। গতকাল বৃহস্পতিবার সকালেও বাংলাদেশ-মিয়ানমার সীমান্তে একটানা গুলির শব্দ শোনা গেছে। 
দেখা গেছে, আগুনের লেলিহান শিখা ধোঁয়ার কুণ্ডলী। একই দিনে মিয়ানমারের সেনাপ্রধান সিনিয়র জেনারেল মিন অং লায়েং বলেছেন, মিয়ানমারের ‘প্রকৃত নাগরিকেরা’ মেনে নিলেই রোহিঙ্গারা রাখাইনে ফিরতে পারবে। না হলে তাদের রাখাইনে ফেরা হবে না। জেনারেল লায়েং গতকাল তাঁর ফেসবুকে এক বিবৃতিতে এ মন্তব্য করেছেন।
জাতিসংঘের থার্ড কমিটিতে প্রস্তাব পাস হওয়াকে মিয়ানমারের ওপর চাপ বাড়ার প্রতিফলন বলে মনে করছেন বাংলাদেশের কর্মকর্তারা। সরকারের এক জ্যেষ্ঠ কর্মকর্তা বলছেন, নিরাপত্তা পরিষদে শেষ পর্যন্ত কোনো প্রস্তাব পাস না হলেও থার্ড কমিটির প্রস্তাব পাস হওয়াটা বেশ গুরুত্বপূর্ণ। রোহিঙ্গা সমস্যা সমাধানে বাংলাদেশের বেশ কিছু গুরুত্বপূর্ণ দৃষ্টিভঙ্গির প্রতিফলন আছে প্রস্তাবটিতে।
মার্কিন পররাষ্ট্রমন্ত্রী রেক্স টিলারসনের মিয়ানমার সফরের পরদিন জাতিসংঘ রাখাইনের মানবাধিকার লঙ্ঘনের নিরপেক্ষ তদন্তের কথা বলেছে। সামগ্রিকভাবে আগামী সপ্তাহে বাংলাদেশের পররাষ্ট্রমন্ত্রী আবুল হাসান মাহমুদ আলীর নেপিডোতে দ্বিপক্ষীয় সফর আর ৫ ডিসেম্বর জেনেভায় জাতিসংঘ মানবাধিকার কাউন্সিলে বিশেষ অধিবেশনের আগে মিয়ানমারের ওপর চাপ অনেকটা বেড়েছে। এই চাপ কাজে লাগিয়ে রোহিঙ্গা সমস্যা সমাধানে বাংলাদেশ কতটা এগোতে পারে, সেটাই এখন দেখার বিষয়।
জার্মানির পররাষ্ট্রমন্ত্রী সিগমার গ্যাব্রিয়েল, সুইডেনের পররাষ্ট্রমন্ত্রী মারগট ওয়ালস্টর্ম, জাপানের পররাষ্ট্রমন্ত্রী তারু কোনো এবং ইউরোপীয় ইউনিয়নের (ইইউ) জ্যেষ্ঠ প্রতিনিধি ফেদরিকা মুঘেরিনিকে নিয়ে পররাষ্ট্রমন্ত্রী আবুল হাসান মাহমুদ আলী রোববার কক্সবাজারে যাচ্ছেন। ২৫ আগস্ট বাংলাদেশে রোহিঙ্গা ঢল শুরুর পর বেশ কয়েকটি দেশের উচ্চপর্যায়ের প্রতিনিধিদের এটাই প্রথম কক্সবাজার সফর। কক্সবাজার গিয়ে মিয়ানমার থেকে জোর করে বাস্তুচ্যুত হওয়া লোকজনের পরিস্থিতি সম্পর্কে জানবেন তিন দেশের পররাষ্ট্রমন্ত্রী এবং ইইউ জ্যেষ্ঠ প্রতিনিধি।
তাঁদের সফরের আগে আগামীকাল শনিবার মার্কিন সিনেটের পররাষ্ট্রবিষয়ক কমিটির এক প্রতিনিধিদল রোহিঙ্গাদের পরিস্থিতি দেখতে কক্সবাজার যাচ্ছে।
 
জাতিসংঘের প্রস্তাবে যা আছে
নিউইয়র্ক থেকে বাংলাদেশের এক কূটনীতিক জানান, থার্ড কমিটিতে গতকালের ভোটাভুটিতে যুক্তরাষ্ট্র, যুক্তরাজ্য, জার্মানি, ফ্রান্স, সুইডেন, নেদারল্যান্ডস, মালয়েশিয়া, ইন্দোনেশিয়াসহ ১৩৫টি দেশ প্রস্তাবের পক্ষে ভোট দেয়। আর চীন, রাশিয়াসহ ১০টি দেশ প্রস্তাবের বিপক্ষে ভোট দেয়। ভোট দেওয়া থেকে বিরত থেকেছে ভারতসহ ২৬টি দেশ। এ তালিকায় আরও আছে শ্রীলঙ্কা, নেপাল ও ভুটান। এ ছাড়া ২২টি দেশ ভোটাভুটি অনুষ্ঠানে যায়নি।
রোহিঙ্গা সমস্যা সমাধানে জাতিসংঘে পাস হওয়া গতকালের প্রস্তাবে মিয়ানমারকে সুনির্দিষ্ট পদক্ষেপ নেওয়ার সুপারিশ করা হয়েছে। এর মধ্য রয়েছে অভিযান বন্ধের পাশাপাশি জাতিসংঘসহ আন্তর্জাতিক ত্রাণকর্মীদের অবাধে রাখাইনে যাওয়া নিশ্চিত করা, আরও হতাহত ও বাস্তুচ্যুতি বন্ধে উত্তেজনা কমানো এবং রোহিঙ্গাদের তাদের নিজেদের বাসভূমিতে স্বেচ্ছায়, নিরাপদে ও মর্যাদার সঙ্গে ফেরাটা নিশ্চিত করা। প্রস্তাবটিতে মানবাধিকার পরিস্থিতি পর্যবেক্ষণের জন্য জাতিসংঘের মানবাধিকার কাউন্সিল, জাতিসংঘসহ নিরপেক্ষ কমিটিকে সব ধরনের বাধা ছাড়া কাজ করতে দেওয়া, রোহিঙ্গা মুসলমানদের বিরুদ্ধে মানবাধিকার লঙ্ঘনের জন্য অভিযুক্ত সেনাসদস্য ও সংঘবদ্ধ উচ্ছৃঙ্খল লোকজনের বিরুদ্ধে স্বাধীন, নিরপেক্ষ ও পূর্ণাঙ্গ তদন্ত পরিচালনা, বর্তমানে অভ্যন্তরীণভাবে বাস্তুচ্যুত লোকজনের যেসব শিবির আছে তা গুটিয়ে ফেলা, সময়সীমা নির্ধারণ করে বলপূর্বক বাস্তুচ্যুত ব্যক্তি ও শরণার্থীদের পরিচয় যাচাই প্রক্রিয়া দ্রুত সম্পন্ন করার সুপারিশ করা হয়েছে। পাশাপাশি রোহিঙ্গা সম্প্রদায়ের সদস্যদের চলাফেরা, স্বাস্থ্যসেবা পাওয়ার ক্ষেত্রে বিধিনিষেধ প্রত্যাহার করে তাদের মানবাধিকার নিশ্চিত করা এবং মিয়ানমারের ১৯৮২ সালের নাগরিকত্ব আইন পর্যালোচনাসহ স্বচ্ছতার সঙ্গে রোহিঙ্গাদের নাগরিকত্ব দেওয়ার কথা প্রস্তাবে বলা হয়েছে।
বাংলাদেশে রোহিঙ্গাদের দুর্দশায় উদ্বেগ জানিয়ে মিয়ানমারের সংখ্যালঘু এই সম্প্রদায়কে সহযোগিতার জন্য ঢাকার ভূমিকার প্রশংসা করা হয়েছে জাতিসংঘের থার্ড কমিটির প্রস্তাবে। এতে সংকট সমাধান ও রোহিঙ্গাদের স্বেচ্ছায়, দ্রুত ও নিরাপদে রাখাইনে ফিরে যেতে বাংলাদেশ ও মিয়ানমারের মধ্যে দ্বিপক্ষীয় আলোচনাকে উৎসাহিত করা হয়েছে। মিয়ানমার নিয়ে সব অংশীজনকে নিয়ে আলোচনার উদ্যোগ অব্যাহত রাখতে জাতিসংঘ মহাসচিবের প্রতি অনুরোধ জানানো হয়েছে। এ জন্য জাতিসংঘ মহাসচিবকে মিয়ানমার বিষয়ে বিশেষ দূত নিয়োগের পরামর্শ দেওয়া হয়েছে। গতকালের প্রস্তাবে বলা হয়েছে, জাতিসংঘ মহাসচিব, তথ্যানুসন্ধানী মিশন, জাতিসংঘ মানবাধিকার কাউন্সিলের বিশেষ র‍্যাপোর্টিয়ার ও মিয়ানমারবিষয়ক বিশেষ দূতের প্রতিবেদনের ভিত্তিতে কমিটি আলোচনা অব্যাহত রাখবে।
 
ওপারে গুলির শব্দ, ধোঁয়ার কুণ্ডলী
প্রথম আলোর টেকনাফ ও বান্দরবান প্রতিনিধি জানান, সীমান্তের ওপারে আগুনের শিখা ও ধোঁয়ার কুণ্ডলী দেখেছেন স্থানীয় বাসিন্দারা। স্থানীয় লোকজন জানান, গত বুধবার মধ্যরাত থেকে রাখাইন রাজ্যের মংডু শহরের পেরাংপুরু, রাইম্মাখালীসহ কয়েকটি গ্রামে গুলির শব্দ শোনা যায়। প্রায় আধঘণ্টা গুলির শব্দ শুনেছেন তাঁরা।
একইভাবে উখিয়ার সীমান্ত এলাকার বাসিন্দারা বলেন, সীমান্তের ওপারের চাকমাকাটা ও ঢেকিবুনিয়া এলাকায় তাঁরাও বুধবার রাতে গুলির শব্দ শুনেছেন। উখিয়া, টেকনাফ ও নাইক্ষ্যংছড়ির স্থানীয় জনপ্রতিনিধিদের পাশাপাশি বিজিবির সদস্যরা বিষয়টি নিশ্চিত করেছেন।
