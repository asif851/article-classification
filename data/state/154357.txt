
বাংলাদেশে আসা বিদেশি পর্যটকেরা চাইলেই পুলিশি নিরাপত্তা পাবেন। প্রতিটি পর্যটনস্থানে টুরিস্ট পুলিশকে সতর্ক রাখা হয়েছে। বেসামরিক বিমান পরিবহন ও পর্যটনমন্ত্রী রাশেদ খান মেনন এ কথা বলেছেন।
আজ মঙ্গলবার বেলা পৌনে দুইটায় মন্ত্রণালয়ে নিজ কক্ষে সাংবাদিকদের প্রশ্নের জবাবে এ কথা বলেন বিমানমন্ত্রী। দেশের বর্তমান পরিস্থিতিতে মন্ত্রীদের সতর্ক থাকার কথা জানিয়ে পুলিশের খুদে বার্তা পাঠানোর বিষয়টি স্বীকার করে তিনি বলেন, মন্ত্রীদের গানম্যানদের সতর্ক রাখা হয়েছে। আতঙ্কিত হওয়ার কিছু নেই।বিদেশি পর্যটকদের প্রসঙ্গে মন্ত্রী বলেন, বাংলাদেশে আসা বিদেশি পর্যটকদের পর্যাপ্ত ও সর্বাত্মক নিরাপত্তা দেওয়া হচ্ছে। প্রতিটি পর্যটনস্থানে টুরিস্ট পুলিশকে পর্যটকদের নিরাপত্তা দেওয়ার জন্য সতর্ক অবস্থায় রাখা হয়েছে। এরপরও কোনো বিদেশি পর্যটক যদি পুলিশি নিরাপত্তা চান, তাঁকে সে সহায়তা দেওয়া হবে। এ ছাড়া দেশের সব বিমানবন্দরে বাড়তি সতর্কতা নেওয়াসহ নিরাপত্তাব্যবস্থা জোরদার করা হয়েছে।জঙ্গি হামলা প্রসঙ্গে বিমানমন্ত্রী বলেন, জঙ্গিবাদ এখন বৈশ্বিক সমস্যা। বাংলাদেশে এর বিস্তার রোধে বিভিন্ন পদক্ষেপ নেওয়া হয়েছে। এ বিষয়ে সবাইকে সচেতন হতে হবে।মন্ত্রী-প্রতিমন্ত্রীদের ওপর যেকোনো সময় হামলা হতে পারে জানিয়ে সতর্ক করে পুলিশের খুদে বার্তা পাঠানোর সত্যতা স্বীকার করে মন্ত্রী বলেন, ‘কাউকে মারতে চাইলে নিরাপত্তা দিয়ে ঠেকানো সম্ভব না। আমি আমার গানম্যানকে সতর্ক থাকতে বলেছি। আমি বহুদিন ধরেই হামলার হুমকি পেয়ে আসছি। এটা আমার জন্য নতুন কিছু নয়। এতে আতঙ্কিত হওয়ারও কিছু নেই।’
