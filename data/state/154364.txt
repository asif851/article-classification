
সিলেটের শিশু শেখ সামিউল আলম রাজন ও খুলনায় শিশু রাকিব হত্যা মামলার মতো অন্যান্য চাঞ্চল্যকর মামলাগুলো দ্রুত তদন্ত করে বিচারের ব্যবস্থা করতে সংশ্লিষ্টদের নির্দেশ দিয়েছেন প্রধানমন্ত্রী শেখ হাসিনা।গতকাল সোমবার সচিবালয়ে অনুষ্ঠিত মন্ত্রিসভার বৈঠকে অনির্ধারিত আলোচনায় প্রধানমন্ত্রী এই নির্দেশ দেন। বৈঠকে উপস্থিত একজন মন্ত্রী বৈঠক শেষে তাঁর দপ্তরে প্রথম আলোসহ কয়েকজন সাংবাদিককে এ কথা বলেন।ওই মন্ত্রী বলেন, বৈঠকে আইনমন্ত্রী আনিসুল হক শিশু রাজন ও রাকিব হত্যা মামলার রায়ে ছয়জনের ফাঁসির আদেশ হওয়ার বিষয়টি উল্লেখ করে বলেন, দ্রুত সময়ে বিচারের একটি দৃষ্টান্ত স্থাপন হলো এই দুই মামলায়। তখন প্রধানমন্ত্রী অন্যান্য চাঞ্চল্যকর মামলাগুলো দ্রুত বিচারের ব্যবস্থা করতে বলেন।মন্ত্রিসভার বৈঠকে স্থানীয় সরকার (পৌরসভা) সংশোধন আইনের খসড়া অনুমোদন করা হয়েছে। এটি মূলত সম্প্রতি যে অধ্যাদেশ জারি হয়েছে, সেটি আইন আকারে পাস করার জন্য অনুমোদন দেওয়া হয়েছে। এই সংশোধনের মাধ্যমে দলীয়ভাবে পৌরসভা নির্বাচন অনুষ্ঠিত হবে। বৈঠকে এই আইনটি নিয়ে বিভিন্ন আলোচনা হলেও দলীয়ভাবে পৌরসভা নির্বাচন অনুষ্ঠানের পক্ষেই সিদ্ধান্ত হয়।বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে বৈঠকের সিদ্ধান্ত জানান। তিনি বলেন, বিমা করপোরেশন আইনে খসড়ার নীতিগত অনুমোদন দেওয়া হয়েছে। এ ছাড়া আন্তর্জাতিক মাতৃভাষা ইনস্টিটিউট ইউনেসকোর দ্বিতীয় ক্যাটাগরির প্রতিষ্ঠান হওয়ায় শিক্ষা মন্ত্রণালয়কে অভিনন্দন জানানো হয়েছে। এ বিষয়ে উদ্যোগ নেওয়ায় প্রধানমন্ত্রী শেখ হাসিনাকে ধন্যবাদ জানান শিক্ষামন্ত্রী নুরুল ইসলাম নাহিদ।
