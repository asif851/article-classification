
বিএনপির চেয়ারপারসন খালেদা জিয়ার বিরুদ্ধে করা জিয়া অরফানেজ ট্রাস্ট মামলার আত্মপক্ষ শুনানির নতুন তারিখ পড়েছে আগামী ১ জুন। আজ মঙ্গলবার ঢাকার বিশেষ জজ ৫–এর বিচারক আখতারুজ্জামান আত্মপক্ষ সমর্থনের শুনানি পিছিয়ে এই দিন ধার্য করেন।
এর আগে খালেদা জিয়ার পক্ষে আদালতে তাঁর আইনজীবীরা সময় আবেদন করেন। খালেদা জিয়ার আইনজীবী সানাউল্লাহ মিয়া প্রথম আলোকে বলেন, আদালতের কাছে সময় চাইলে আদালত শুনানির নতুন এই দিন ঠিক করেন।
এর আগে মামলাটি ঢাকা মহানগর জ্যেষ্ঠ বিশেষ জজ আদালতে বিচারাধীন ছিল। পরে খালেদা জিয়ার এক আবেদনের পরিপ্রেক্ষিতে উচ্চ আদালতের নির্দেশে মামলাটি ঢাকার ৫ নম্বর বিশেষ জজ আদালতে বদলি করা হয়। আজ এ মামলার শুনানির দিন ধার্য ছিল।
২০১০ সালের ৮ আগস্ট তেজগাঁও থানায় জিয়া অরফানেজ ট্রাস্ট-সংক্রান্ত দুর্নীতি মামলা করে দুর্নীতি দমন কমিশন (দুদক)। ২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন।
