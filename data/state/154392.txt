
নোয়াখালীর হাতিয়ার নিঝুম দ্বীপে গতকাল মঙ্গলবার কালবৈশাখীতে দুই শতাধিক কাঁচা ঘর বিধ্বস্ত হয়েছে এবং বেশ কিছু গাছপালা উপড়ে পড়েছে। এতে আহত হয়েছেন কমপক্ষে ১০ জন।
স্থানীয় সূত্র জানায়, বেলা সাড়ে তিনটার দিকে দ্বীপের ওপর দিয়ে কালবৈশাখী বয়ে যায়। ২০ মিনিট স্থায়ী ঝড়ে দ্বীপের বিভিন্ন স্থানে কাঁচা ঘরের ক্ষতি হয়েছে। এ ছাড়া গাছপালা ভেঙে পড়ায় রাস্তাঘাটে প্রতিবন্ধকতার সৃষ্টি হয়। এ সময় ছোটাছুটি করতে গিয়ে টিনের আঘাতে ৮-১০ জন আহত হন।
নিঝুম দ্বীপ ইউনিয়ন পরিষদের চেয়ারম্যান মেহরাজ উদ্দিন মুঠোফোনে প্রথম আলোকে বলেন, ঝড়ে তাঁর ইউনিয়নের ৫ নম্বর ওয়ার্ডের মোল্লা গ্রাম, ৬ নম্বর ওয়ার্ডের আদর্শ গ্রাম ও ৯ নম্বর ওয়ার্ডের মুন্সি গ্রাম বেশি ক্ষতিগ্রস্ত হয়েছে। এ ছাড়া অন্যান্য ওয়ার্ডেও কিছু কিছু কাঁচা ঘরের ক্ষতি হয়েছে। তিনি আরও বলেন, ঝড়ে বিভিন্ন এলাকায় দুই শতাধিক কাঁচা ঘর বিধ্বস্ত হয়েছে। ঝড়ের সময় ছোটাছুটি করতে গিয়ে টিনে কাটা পড়ে ও আঘাতে নারী, শিশুসহ কমপক্ষে ১০ জন আহত হয়েছেন। তাঁরা পল্লি চিকিৎসকের কাছে গিয়ে চিকিৎসা নিয়েছেন।
হাতিয়া উপজেলা পরিষদের চেয়ারম্যান মাহবুব মোর্শেদ প্রথম আলোকে বলেন, ক্ষয়ক্ষতির চূড়ান্ত তথ্য এখনো পাওয়া যায়নি। স্থানীয়ভাবে তালিকা করতে বলা হয়েছে।
নিঝুম দ্বীপে অবস্থানকারী জেলা দুর্যোগ ও ত্রাণ কর্মকর্তা শাহজাহান কবির মুঠোফোনে প্রথম আলোকে বলেন, তিনি নিজেই ঝড়ের কবলে পড়েছেন। বিভিন্ন এলাকায় কাঁচা ঘর বিধ্বস্ত হওয়ার খবর পাওয়া গেছে। তিনি সড়কের ওপর গাছপালা পড়ে থাকতে দেখেছেন।
