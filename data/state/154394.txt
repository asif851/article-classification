
সাম্প্রতিক গুম-খুনের কথা উল্লেখ করে বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, বর্তমানে দেশে এমন এক পরিস্থিতি সৃষ্টি হয়েছে যে এখানে নিঃশব্দে কাঁদাও যায় না। কেননা কান্নার আওয়াজেও বিপদ ঘটতে পারে। রিজভী আজ শুক্রবার দলীয় কার্যালয়ে সংবাদ সম্মেলনের এ কথা বলেন।বিএনপির এই নেতা অভিযোগ করেন, আওয়ামী লীগ ৭৪-৭৫ থেকে গুমের রাজত্ব শুরু করলেও বিএনপির সাবেক সাংগঠনিক সম্পাদক ও সাবেক সাংসদ ইলিয়াস আলীকে গুম করে পুনরায় গুম-খুন-অপহরণে মেতে ওঠে। আজও বিএনপি নেতা ইলিয়াস আলীর খোঁজ মেলেনি। গত কয়েক বছরে বিএনপির জাতীয় নির্বাহী কমিটির সদস্য ও সাবেক কাউন্সিলর চৌধুরী আলম, বিএনপি নেতা সুমন, ছাত্রনেতা মুন্না, জাকিরসহ পাঁচ শতাধিক বিএনপি নেতা–কর্মীকে গুম করেছে আইনশৃঙ্খলা বাহিনী। আজও তাঁদের কোনো হদিস নেই। তাঁদের পরিবারের স্বজনেরা এখনো চোখের জলে বুকভরা আশা নিয়ে তাঁদের প্রতীক্ষায় প্রহর গুনছেন। এখনো প্রতিদিন গুম ও বিচারবহির্ভূত হত্যাকাণ্ডের বিভীষিকা এক ভয়াবহ রূপ লাভ করেছে।সাবেক এই ছাত্রনেতা বলেন, ‘নারায়ণগঞ্জের সাত খুন হত্যাকাণ্ডের সুষ্ঠু তদন্ত ও আসামিদের গ্রেপ্তার করে বিচারের মুখোমুখি করার জন্য সুপ্রিম কোর্ট বলিষ্ঠ ভূমিকা পালন করেছেন। একইভাবে ইলিয়াস আলীসহ গুম হওয়া শত শত বিএনপি নেতা–কর্মীদের পরিবারের দায়ের করা মামলার সুষ্ঠু তদন্তের ব্যবস্থা এবং অবিলম্বে বিচারবহির্ভূত হত্যাকাণ্ড বন্ধে কার্যকর পদক্ষেপ নেবেন বলে আশা করি।’
সাবেক এই ছাত্রদল সভাপতি বলেন, ক্ষমতাসীন দলের শীর্ষস্থানীয় নেতাদের বক্তব্যে ও ‘ধমকের সুরে’ কথাবার্তার কারণে নিরপেক্ষ নির্বাচন কমিশন গঠনের ক্ষেত্রে সবার মনে আশার বদলে নিরাশা উঁকি দিচ্ছে। আওয়ামী লীগ সভানেত্রী থেকে শুরু করে তাঁদের সাধারণ সম্পাদক ও অন্য নেতাদের ধমকের সুরে কথাবার্তা নির্বাচন কমিশন গঠনে রাষ্ট্রপতি শেষ পর্যন্ত নিরপেক্ষ ভূমিকা রাখতে সক্ষম হবেন কি না, তা নিয়ে সন্দেহের উদ্রেক এখন আর অস্বাভাবিক নয়।
রিজভী বলেন, রাষ্ট্রপতি সংলাপের সময় বলেছেন, দেশের শান্তি, শৃঙ্খলা ও গ্রহণযোগ্য নির্বাচনের জন্য রাজনৈতিক দলগুলোর মধ্যে আলোচনা হওয়া উচিত। কিন্তু সঙ্গে সঙ্গে আওয়ামী লীগের নেতারা তা নাকচ করে দিচ্ছেন। এটি রাজনীতির ভবিষ্যৎকে অনিশ্চিত ও অন্ধকারময় এবং সংঘাতপূর্ণ করে তুলবে। আর এ জন্য সব দায়িত্ব শাসকগোষ্ঠীর। তিসি বলেন, গ্রহণযোগ্য নির্বাচনের প্রশ্নে সব দলের সঙ্গে সংলাপ হওয়া খুবই জরু​রি।
