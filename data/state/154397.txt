
বরগুনার আমতলী উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছে।
গতকাল বুধবার রাতে উপজেলার গুলিশাখালী ইউনিয়নে কথিত এই বন্দুকযুদ্ধ হয়।
নিহত ব্যক্তির নাম আবদুল জব্বার (৪৫)। বাবা আমজাদ হাওলাদার। বাড়ি গুলিশাখালী ইউনিয়নে।
পুলিশের ভাষ্য, নিহত জব্বার আন্তজেলা ডাকাত দলের প্রধান ছিলেন। বন্দুকযুদ্ধের স্থান থেকে একটি বিদেশি পিস্তল, একটি ম্যাগাজিন ও দুটি গুলি উদ্ধার করা হয়েছে।
পুলিশের ভাষ্য, দীর্ঘদিন পলাতক থাকা জব্বার এলাকায় ফিরে ডাকাতির প্রস্তুতি নিচ্ছিলেন। খবর পেয়ে বরগুনার গোয়েন্দা পুলিশ (ডিবি) ও আমতলী থানা-পুলিশ যৌথ অভিযানে যায়। এ সময় জব্বার ও তাঁর সহযোগীরা পুলিশকে লক্ষ্য করে গুলি করেন। পুলিশও পাল্টা গুলি চালায়। এতে জব্বার নিহত হন। তাঁর সহযোগীরা পালিয়ে যান। এই ঘটনায় চার পুলিশ সদস্য আহত হয়েছেন।
আমতলী থানার ভারপ্রাপ্ত কর্মকর্তা (ওসি) মো. শহিদুল্লাহ বলেন, জব্বার আন্তজেলা ডাকাত দলের প্রধান ছিলেন। তিনি দীর্ঘদিন পলাতক ছিলেন। তাঁর নামে একাধিক থানায় ডাকাতিসহ বিভিন্ন অভিযোগে ১৬টি মামলা রয়েছে।
