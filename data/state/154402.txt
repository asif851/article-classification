
চট্টগ্রামের মিরসরাই উপজেলায় র‍্যাপিড অ্যাকশন ব্যাটালিয়নের (র‍্যাব) সঙ্গে কথিত বন্দুকযুদ্ধে তিনজন ও কুষ্টিয়ার মিরপুরে পুলিশের সঙ্গে ‘বন্দুকযুদ্ধে’ দুই ব্যক্তি নিহত হয়েছে। গতকাল শুক্রবার রাতে পৃথক এই বন্দুকযুদ্ধের ঘটনা ঘটে।
চট্টগ্রাম: গতকাল দিবাগত রাত আড়াইটার দিকে মিরসরাই উপজেলার নিজামপুর এলাকায় ঢাকা-চট্টগ্রাম মহাসড়কে র‍্যাবের সঙ্গে কথিত বন্দুকযুদ্ধে তিনজন নিহত হয়েছে।
র‍্যাবের ভাষ্য, নিহত তিনজন ডাকাত দলের সদস্য ছিল। তবে তাদের নাম-পরিচয় তাৎক্ষণিকভাবে জানাতে পারেনি র‍্যাব।
র‍্যাব-৭ চট্টগ্রামের সহকারী পরিচালক (জনসংযোগ) চন্দন দেবনাথ আজ শনিবার সকালে প্রথম আলোকে বলেন, পাঁচ থেকে সাতজনের একটি ডাকাত দল ডাকাতির প্রস্তুতি নিচ্ছে—এমন খবর পেয়ে র‍্যাবের টহল দল ঘটনাস্থলে গিয়ে ডাকাতদের ধাওয়া করে। এ সময় ডাকাতেরা গুলি ছুড়লে আত্মরক্ষার্থে র‍্যাবও পাল্টা গুলি ছোড়ে। এতে ডাকাত দলের তিনজন গুলিবিদ্ধ হয়। অন্যরা পালিয়ে যায়। গুলিবিদ্ধ তিনজনকে মিরসরাই উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তাদের মৃত ঘোষণা করেন।
চন্দন দেবনাথ বলেন, ওই ঘটনায় র‍্যাবের দুই সদস্যও আহত হয়েছেন। নিহত ব্যক্তিদের পরিচয় এখনো পাওয়া যায়নি। ঘটনাস্থল থেকে বেশ কিছু অস্ত্র ও গুলি উদ্ধার করা হয়েছে।
কুষ্টিয়া: গতকাল রাতে মিরপুর উপজেলার গোবিন্দগুনিয়া এলাকায় মিরপুর-ভেড়ামারা সড়কে পুলিশের সঙ্গে ‘বন্দুকযুদ্ধে’ দুই ব্যক্তি নিহত হয়েছে।
পুলিশের ভাষ্য, নিহত দুজন ডাকাত দলের সদস্য ছিল। তাদের নাম-পরিচয় তাৎক্ষণিকভাবে জানাতে পারেনি পুলিশ।
কুষ্টিয়ার সহকারী পুলিশ সুপার (ভেড়ামারা সার্কেল) কামরুল হাসানের ভাষ্য, গোবিন্দগুনিয়া এলাকায় মিরপুর-ভেড়ামারা সড়কে ডাকাতি হচ্ছে বলে খবর পাওয়া যায়। মিরপুর থানার পুলিশ সেখানে অভিযান চালাতে যায়। এ সময় ডাকাতেরা পুলিশকে লক্ষ্য করে ককটেল ও গুলি ছোড়ে। আত্মরক্ষার্থে পুলিশ গুলি ছোড়ে। পরে ঘটনাস্থলে দুই ব্যক্তির লাশ পাওয়া যায়।
এ ঘটনায় মিরপুর থানার ভারপ্রাপ্ত কর্মকর্তা (ওসি) কাজী জালাল উদ্দিন আহমেদ আহত হন। একজন কনস্টেবল ও ইঞ্জিনচালিত নছিমনের চালক আহত হয়েছেন।
ওসি কাজী জালাল উদ্দিন আহমেদ বলেন, নিহত দুই ব্যক্তির বয়স আনুমানিক ২৫ বছর। তাঁরা ডাকাত দলের সদস্য ছিলেন।
