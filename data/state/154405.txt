
সবার অনুভূতিজুড়ে বর্ষা ঋতু এখন আবেগের ডালপালা ছড়িয়েছে। আর সেই আবেগকে একটু যেন উসকে দিতেই ১৬ জুলাই জেলা শিল্পকলা একাডেমী মিলনায়তনে ‘শ্রাবণে কবিতার আড্ডা’ শিরোনামে অনুষ্ঠানের আয়োজন করে প্রমা আবৃত্তি সংগঠন। বর্ষার গান, কবিতা, কথামালা, নাচ ও আড্ডা নিয়ে আসরটি হয়ে উঠেছিল জমজমাট।প্রমার সভাপতি রাশেদ হাসানের সঞ্চালনায় অনুষ্ঠানের শুরুতে স্বরচিত কবিতা পাঠ করেন খালিদ আহসান ও এজাজ ইউসুফী। খালিদ আহসান ‘বর্ষা ও নীল ছাতা’, ‘শিরোনামহীন’ ও ‘প্রার্থনা’ শিরোনামের কবিতাগুলো পাঠ করেন। এজাজ ইউসুফী পাঠ করেন তাঁর লেখা ‘কালিদাস ও একালের কবি’ শিরোনামের কবিতা। এরপর মঞ্চে আসেন প্রমার সাত আবৃত্তিশিল্পী। শুরুতেই কংকন দাশ আবৃত্তি করেন শুভ দাশগুপ্তের ‘মেঘদূত’ কবিতাটি। এরপর ‘মেঘবালিকার জন্য রূপকথা’ শিরোনামের কবিতা আবৃত্তি করেন বিশ্বজিৎ পাল। একক আবৃত্তি করেন মোহিত বিশ্বাস, রুনা চৌধূরী, জেরিন মিলি, শর্মিষ্ঠা বড়ুয়া ও ডালিয়া রায়। ছিল বর্ষা নিয়ে গান ও নাচ। যারিন সাদাফ ‘আকাশ এত মেঘলা’ গেয়ে মুগ্ধ করেন দর্শকদের। ‘আজি ঝরো ঝরো মুখর বাদরদিনে’ শিরোনামের গানের সঙ্গে ছিল মাইশা জহির ও মৌমিতা চৌধুরীর দ্বৈত নাচ। এরপর আবার শুরু হয় কবিকণ্ঠে কবিতা পাঠের আসর। এই দফায় স্বরচিত কবিতা পাঠ করেন রাশেদ রউফ ও আকতার হোসাইন।দর্শকদের আনন্দে ভাসায় শিশুদের অংশগ্রহণে ‘বৃষ্টি পড়ে টাপুরটুপুর’ শিরোনামের দলীয় পরিবেশনা। প্রাণবন্ত ছিল নোয়াখালী আবৃত্তি একাডেমীর সভাপতি আরিফ কাদেরীর সঙ্গে আড্ডা।
