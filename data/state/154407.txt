
হরতালের সমর্থনে জাহাঙ্গীরনগর বিশ্ববিদ্যালয়ের প্রান্তিক ফটকের সামনে ঢাকা-আরিচা মহাসড়ক অবরোধ করেছেন গণজাগরণ মঞ্চের নেতা-কর্মীরা। আজ মঙ্গলবার ভোর ছয়টা থেকে এই অবরোধ শুরু হয়। সকাল সাড়ে নয়টায় এ প্রতিবেদন লেখা পর্যন্ত অবরোধ চলছিল।
অবরোধের কারণে সাভার এলাকায় এ মহাসড়কের উভয় পাশে যান চলাচল বন্ধ রয়েছে।
হরতালের সমর্থনে এই অবরোধে অংশ নেওয়া বিশ্ববিদ্যালয় শাখা ছাত্র ইউনিয়নের নেতা নজির আমিন বলেন, ভোর ৬টা থেকে দুপুর ১২টা পর্যন্ত এই অবরোধ চলবে।
প্রত্যক্ষদর্শী, গাড়িচালক ও পুলিশ জানায়, জাহাঙ্গীরনগর বিশ্ববিদ্যালয়ের সামনে ঢাকা-আরিচা মহাসড়ক অবরোধ করায় অনেক যানবাহন বিকল্প সড়ক দিয়ে চলাচলের চেষ্টা করছে। এতে ওই সব সড়কে তীব্র যানজট সৃষ্টি হয়েছে।
পুলিশ জানায়, নবীনগর, বাইপাইল ও আবদুল্লাহপুর সড়ক দিয়ে রাজধানীর সঙ্গে উত্তর ও দক্ষিণবঙ্গের সড়ক যোগাযোগ চালু আছে।
আশুলিয়া থানার পরিদর্শক (তদন্ত) দীপক চন্দ্র সাহা বলেন, সাভারের এ এলাকায় অবরোধ চললেও কোনো ধরনের অপ্রীতিকর ঘটনা ঘটেনি।
প্রকাশক ফয়সল আরেফিন দীপন হত্যা এবং প্রকাশক আহমেদুর রশীদ চৌধুরী টুটুলসহ তিনজনকে হত্যাচেষ্টার প্রতিবাদে আজ সারা দেশে চলছে গণজাগরণ মঞ্চের ডাকা আধা বেলা হরতাল। বিভিন্ন রাজনৈতিক-সামাজিক-সাংস্কৃতিক ও ছাত্রসংগঠন এ হরতালে সমর্থন জানিয়েছে। 
