
রাজধানীর বনানীতে সিদ্দিক মুন্সি নামে এক ব্যবসায়ীকে গুলি করে হত্যা করেছে দুর্বৃত্তরা। আজ মঙ্গলবার সন্ধ্যা সাতটার দিকে তাঁর ব্যবসাপ্রতিষ্ঠানে ঢুকে দুর্বৃত্তরা এ হামলা চালায় বলে পুলিশ জানিয়েছে।
পুলিশ জানায়, বনানী বি ব্লকের ৪ নম্বর রোডের ১১৩ নম্বর বাসায় সিদ্দিক মুন্সির জনশক্তি রপ্তানির একটি ব্যবসাপ্রতিষ্ঠান রয়েছে। মঙ্গলবার সন্ধ্যা সাতটার দিকে সেখানে চারজন দুর্বৃত্ত অতর্কিতে ঢুকে গুলি করে পালিয়ে যায়। এতে সিদ্দিক মুন্সি ও তাঁর প্রতিষ্ঠানের তিনজন কর্মী আহত হন। তাঁদের উদ্ধার করে ইউনাইটেড হাসপাতালে নিয়ে গেলে চিকিৎসকেরা সিদ্দিক মুন্সিকে মৃত ঘোষণা করেন।
পুলিশের গুলশান বিভাগের উপকমিশনার (ডিসি) এস এম মোশতাক আহমেদ খান প্রথম আলোকে জানান, কী কারণে এ হামলা করা হয়েছে, বিষয়টি তদন্ত করা হচ্ছে। গোয়েন্দা পুলিশ ও অপরাধ তদন্ত বিভাগের সদস্যরা সেখানে অবস্থান করছেন। তাঁরা বিভিন্ন আলামত সংগ্রহ করছেন। পরে এ বিষয়ে বিস্তারিত জানা যাবে।
জনশক্তি রপ্তানিকারকদের সংগঠন বায়রার মহাসচিব রুহুল আমিন জানান, সিদ্দিক মুন্সি দীর্ঘদিন ধরে সুনামের সঙ্গে ব্যবসা করে আসছিলেন। কারা, কী কারণে তাঁকে হত্যা করেছে, সেটি বোঝা যাচ্ছে না।
