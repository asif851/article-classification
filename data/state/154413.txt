
‘বড়রা দু–একজন দল ছাড়তে পারে, কিন্তু কর্মীরা কখনো দল ছাড়ে না’—সম্প্রতি একটি অনুষ্ঠানে দেওয়া এমন বক্তব্যের ব্যাখ্যা দিয়েছেন বিএনপির মহাসচিব মির্জা ফখরুল ইসলাম আলমগীর। ওই বক্তব্য নিয়ে সাংবাদিকদের প্রশ্নের জবাবে মির্জা ফখরুল বলেন, ‘পুরোনো কথার জবাব দেওয়ার দরকার নেই। আমরা যারা রাজনীতিবিদ, তারা রাজনীতির মাঠে অনেক কথা বলি। মূল বিষয়টা আপনারাই বের করে নেন।’ ফখরুল অভিযোগ করে বলেন, ‘মিডিয়াতে প্রবণতা রয়েছে, মূল জায়গাতে না গিয়ে আমরা ওই সব জায়গা খুঁজে বেড়াই। এটাই সমস্যা।’
আজ রোববার দুপুরে নয়াপল্টনে বিএনপির কেন্দ্রীয় কার্যালয়ের সামনে এসব কথা বলেন তিনি।
বিএনপির মহাসচিব বলেন, ‘আজকের মূল বিষয়টা কী? দেশে গণতন্ত্র নেই। আমাদের অধিকার নেই। আপনাদের (মিডিয়ার) সবকিছু লেখার এবং বলার অধিকার নেই। সুতরাং, সেই জায়গাগুলোতে আমাদের যাওয়া উচিত। আমাদের সেই চেষ্টা করা উচিত।’
কারাবন্দী খালেদা জিয়ার মুক্তির দাবিতে সারা দেশে পূর্বঘোষিত প্রচারপত্র বিতরণ কর্মসূচি ছিল আজ রোববার। তারই ধারাবাহিকতায় নয়াপল্টন কেন্দ্রীয় কার্যালয়ের সামনে প্রচারপত্র বিতরণ করেন মির্জা ফখরুল। বিতরণ শেষে গণমাধ্যমের সঙ্গে কথা বলেন তিনি।
সিটি করপোরেশন নির্বাচনে বিএনপির অংশ নেবে কি না—এমন প্রশ্নের জবাবে ফখরুল বলেন, ‘আজকে আমাদের সিনিয়র নেতাদের যৌথসভা আছে, সেই সভায় এ বিষয়ে সিদ্ধান্ত নেওয়া হবে।’
খালেদা জিয়ার অসুস্থতা বিষয়ে মিডিয়ার আরও বেশি জানা দরকার বলে মনে করেন ফখরুল। সেই সঙ্গে তিনি এও বলেন, বিএনপি এ নিয়ে বক্তব্য দিয়েছে। জাতি জেনেছে কী হচ্ছে।
নৌকায় ভোট চাওয়া রাজনৈতিক অধিকার—গতকাল প্রধানমন্ত্রী শেখ হাসিনার এই বক্তব্যে প্রসঙ্গে বিএনপির এই নেতা বলেন, ‘রাজনৈতিক অধিকার আমাদের সংবিধান ও নির্বাচন কমিশনের বিভিন্ন আরপিওর মধ্যে সীমাবদ্ধ। এটা সব রাজনৈতিক দলের জন্য। কিন্তু বিষয়টা তো হচ্ছে, তাঁরা সরকারি টাকা খরচ করে নৌকায় ভোট চেয়ে বেড়াচ্ছেন। আর কেউ করতে পারবে না, কাউকে কোনো সুযোগ দেওয়া হবে না, এটা কখনো মেনে নেওয়া যেতে পারে না।’
বিএনপির লিফলেট বিতরণ কর্মসূচি সারা দেশে কয়েক দিন ধরে চলবে বলে জানান ফখরুল। এরপরে তাঁরা অন্যান্য কর্মসূচি ঘোষণা করবেন বলেও জানান।
মির্জা ফখরুল ছাড়াও দলের জ্যেষ্ঠ নেতারা রাজধানীর বিভিন্ন জায়গায় আজ লিফলেট বিতরণ করছেন।
