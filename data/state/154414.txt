
ছাত্রলীগ নেতা এনামুল বেপারি অপহরণ মামলার পলাতক আসামি। তিনি নাজিরপুর উপজেলা ছাত্রলীগের সাংগঠনিক সম্পাদক। পুলিশের খাতায় পলাতক এই আসামিকে গতকাল শনিবার দেখা গেল এক অনুষ্ঠান মঞ্চে।নাজিরপুর উপজেলার একই মঞ্চে তখন উপস্থিত ছিলেন সড়ক পরিবহন ও সেতুমন্ত্রী ওবায়দুল কাদের, পিরোজপুর-১ আসনের সাংসদ এ কে এম এ আউয়াল ও পিরোজপুরের অতিরিক্ত পুলিশ সুপার আবু আশ্রাফ।খোঁজ নিয়ে জানা গেছে, ২০১২ সালের ১৯ ফেব্রুয়ারি ঢাকার ওয়ারী থানায় দায়ের করা একটি অপহরণ মামলার ২ নম্বর আসামি এনামুল। মামলাটি বর্তমানে পুলিশের অপরাধ তদন্ত বিভাগ (সিআইডির) তদন্ত করছে। মামলার পাঁচ আসামির মধ্যে দুজনকে পুলিশ গ্রেপ্তার করেছে। অপর দুই আসামি আদালতে আত্মসমর্পণ করেছেন। এনামুল পুলিশের খাতায় পলাতক। তাঁকে গ্রেপ্তারে সিআইডির পক্ষ থেকে নাজিরপুর থানায় বার্তা পাঠানো হলেও তিনি প্রকাশ্যেই ঘুরে বেড়াচ্ছেন।মামলার তদন্ত কর্মকর্তা সিআইডির উপপরিদর্শক (এসআই) মনজুরুল রহমান ভূইয়া প্রথম আলোকে বলেন, এনামুল ওয়ারী এলাকার একটি অপহরণ মামলার পলাতক আসামি। পুলিশ তাঁকে গ্রেপ্তারের চেষ্টা চালাচ্ছে।প্রত্যক্ষদর্শীরা জানান, গতকাল দুপুরে উপজেলার বঙ্গমাতা বেগম ফজিলাতুন্নেছা মুজিব মহিলা মহাবিদ্যালয় মাঠে অনুষ্ঠিত নবীনবরণ ও কৃতী শিক্ষার্থীদের মধ্যে পুরস্কার বিতরণ অনুষ্ঠান হয়। এতে প্রধান অতিথি ছিলেন সড়ক পরিবহন ও সেতুমন্ত্রী ওবায়দুল কাদের। বক্তব্যে তিনি বলেন, ‘২০১৮ সালের মধ্যে পদ্মা সেতু দিয়ে রেল চলবে। পদ্মা সেতু এখন কোনো রঙিন স্বপ্ন নয়, দৃশ্যমান বাস্তবতা। নিজস্ব অর্থায়নে আমরা পদ্মা সেতু নির্মাণ করব।’ মন্ত্রী আরও বলেন, ‘ক্ষমতা কারও চিরদিন থাকে না। যত দিন ক্ষমতায় থাকব, প্রতিটি মুহূর্ত মানুষের জন্য কাজ করে যাব।’শিক্ষার্থীদের উদ্দেশে মন্ত্রী বলেন, জীবিকার জন্য শিক্ষা নয়, জীবনের জন্য শিক্ষা গ্রহণ করতে হবে। ছাত্ররাজনীতির নামে যে অপরাজনীতি চলছে, তা থেকে বেরিয়ে আসতে হবে। পিরোজপুর-১ আসনের সাংসদ ও জেলা আওয়ামী লীগের সাধারণ সম্পাদক এ কে এম এ আউয়ালের সভাপতিত্বে অনুষ্ঠানে আরও বক্তব্য দেন পিরোজপুরের জেলা প্রশাসক এ কে এম শামিমুল হক ছিদ্দিকী, জেলা মহিলা আওয়ামী লীগের সভানেত্রী লায়লা ইরাদ প্রমুখ।স্থানীয় লোকজন জানান, অনুষ্ঠানে প্রধান অতিথির পেছনেই দাঁড়ানো ছিলেন এনামুল। অপহরণ মামলার পলাতক আসামিকে মঞ্চে দেখে লোকজন বিস্ময় প্রকাশ করেন। অনুষ্ঠান শেষে এনামুলের সঙ্গে যোগাযোগের চেষ্টা করেও তাঁকে পাওয়া যায়নি।নাজিরপুর উপজেলা ছাত্রলীগের সভাপতি তানভীর হাসান বলেন, ‘এনামুল উপজেলা ছাত্রলীগের সাংগঠনিক সম্পাদক। তাঁর নামে মামলা আছে কি না, আমি জানি না।’নাজিরপুর থানার ভারপ্রাপ্ত কর্মকর্তা (ওসি) খন্দকার মোস্তাফিজুর রহমান বলেন, এনামুলের বিরুদ্ধে অপহরণ মামলায় এখনো আদালতে অভিযোগপত্র দেওয়া হয়নি। মামলাটি সিআইডি তদন্ত করছে। তবে তাঁর নামে কোনো গ্রেপ্তারি পরোয়ানা নেই।
