
লক্ষ্মীপুরের রায়পুর উপজেলা চেয়ারম্যান আলতাফ হোসেন মাস্টারের বিরুদ্ধে গত বুধবার রাত ১০টার দিকে ছাত্রলীগের নেতা-কর্মীরা বিক্ষোভ মিছিল করেছেন। ছাত্রলীগের এক নেতাকে মারধরের প্রতিবাদে শহরের বিভিন্ন সড়কে তাঁরা মিছিল করে মহড়া দেন।আলতাফ হোসেন উপজেলা আওয়ামী লীগের কার্যকরী কমিটির সদস্য ও চরবংশী ইউনিয়ন আওয়ামী লীগের সভাপতি।উপজেলা ছাত্রলীগের সভাপতি মারুফ বিন জাকারিয়া জানান, কয়েক মাস আগে চরবংশী ইউনিয়নের খলিফাবাড়ি ও হাওলাদারবাড়ির লোকজনের মধ্যে সংঘর্ষের ঘটনা ঘটে।এ ঘটনাকে কেন্দ্র করে উপজেলা চেয়ারম্যানের লোকজন গত বুধবার রাতে খাসেরহাট বাজারে উপজেলা ছাত্রলীগের সাংগঠনিক সম্পাদক আল মামুনকে পিটিয়ে আহত করে। স্থানীয় লোকজন তাঁকে উদ্ধার করে রায়পুর স্বাস্থ্য কমপ্লেক্সে ভর্তি করেন।এ খবর ছড়িয়ে পড়লে ছাত্রলীগের নেতা-কর্মীরা ক্ষুব্ধ হয়ে বিক্ষোভ করেন।আল মামুন বলেন, আলতাফ হোসেনের লোকজন তাঁর ওপর হামলা করে টাকা ও মোবাইল নিয়ে যায়।উপজেলা চেয়ারম্যান আলতাফ জানিয়েছেন, এলাকার ঘটনা তিনি জানেন না। কাণ্ডজ্ঞানহীনভাবে ছাত্রলীগের নেতা-কর্মীদের মিছিলে দলের ভাবমূর্তি ক্ষুণ্ন হয়। বিষয়টি দলীয় ফোরামে আলোচনা করে ব্যবস্থা নেওয়া হবে।রায়পুর থানার ভারপ্রাপ্ত কর্মকর্তা (ওসি) এ কে এম মঞ্জুরুল হক বলেন, এ ঘটনায় কেউ মামলা করেনি।
