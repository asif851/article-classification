
রাজধানীর মোহাম্মদপুরে তাজমহল রোডের একটি বাসা থেকে ২৮ নারীকে আটক করেছে পুলিশ। তাঁদের কাছ থেকে জামায়াত-শিবিরের রাজনৈতিক কর্মকাণ্ড-সম্পর্কিত বিপুলসংখ্যক প্রচারপত্র, চাঁদা সংগ্রহের রসিদসহ বিভিন্ন কাগজপত্র পাওয়া গেছে। আজ বৃহস্পতিবার বেলা দেড়টার দিকে আটকের পর জিজ্ঞাসাবাদের জন্য তাঁদের মোহাম্মদপুর থানায় আনা হয়েছে। পুলিশ জানায়, আটক নারীরা জামায়াত-শিবিরের রাজনীতির সঙ্গে জড়িত।
পুলিশের মোহাম্মদপুর জোনের অতিরিক্ত উপকমিশনার (এডিসি) মো. হাফিজ আল ফারুক প্রথম আলো বলেন, তাজমহল রোডের চারতলা বাড়ির দোতলায় গোপন সাংগঠনিক কাজে বৈঠক করছিলেন এই ২৮ জন নারী। তাঁরা মোহাম্মদপুর, আদাবরসহ আশপাশের এলাকায় বসবাস করেন। বৈঠকের খবর জানতে পেয়ে সেখানে অভিযান চালিয়ে তাঁদের আটক করা হয়। জিজ্ঞাসাবাদ করে তাঁদের দলীয় পদ ও পরিচয় জানার চেষ্টা করা হবে। এরপর আটক নারীদের বিরুদ্ধে পরবর্তী পদক্ষেপ নেওয়া হবে।
