
কক্সবাজারের রামুতে বৌদ্ধবিহারে হামলার ঘটনায় করা মামলায় বান্দরবানের নাইক্ষ্যংছড়ি উপজেলা পরিষদের চেয়ারম্যান তোফায়েল আহমেদকে চার সপ্তাহের মধ্যে বিচারিক আদালতে আত্মসমর্পণ করার নির্দেশ দিয়েছেন সুপ্রিম কোর্টের আপিল বিভাগ৷ একই সঙ্গে তাঁর জামিন মঞ্জুর করে হাইকোর্টের দেওয়া আদেশের বিরুদ্ধে রাষ্ট্রপক্ষের করা আবেদন (লিভ টু আপিল) নিষ্পত্তি করা হয়েছে৷প্রধান বিচারপতি মো. মোজাম্মেল হোসেনের নেতৃত্বাধীন আপিল বিভাগ গতকাল সোমবার এ আদেশ দেন৷ আদালতে রাষ্ট্রপক্ষে শুনানি করেন ডেপুটি অ্যাটর্নি জেনারেল একরামুল হক৷ তোফায়েলের পক্ষে ছিলেন আইনজীবী মকবুল হোসেন৷একরামুল হক প্রথম আলোকে বলেন, আদালত তোফায়েলকে চার সপ্তাহের মধ্যে কক্সবাজারে বিচারিক আদালতে আত্মসমর্পণ করার নির্দেশ দিয়েছেন৷ এর মধ্যে আত্মসমর্পণ না কলে তাঁকে গ্রেপ্তার করা যাবে৷আদালত সূত্র জানায়, ২০১২ সালের ৩০ সেপ্টেম্বর রামু উপজেলার চেরংগাটা সাচাচিং মন্দির ও রামু মৈত্রী বিহারে ভাঙচুর, অগ্নিসংযোগ ও লুটপাট হয়৷ এ ঘটনায় পুলিশ বাদী হয়ে রামু থানায় মামলা করে৷ তদন্ত শেষে ২০১৩ সালের ২২ ডিসেম্বর তোফায়েল আহমেদসহ ৭৪ জনের বিরুদ্ধে আদালতে অভিযোগপত্র দাখিল করা হয়৷ তোফায়েলের বিরুদ্ধে ওই ঘটনায় নেতৃত্ব দেওয়ার অভিযোগ আনা হয়৷
