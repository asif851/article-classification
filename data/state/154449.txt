
মাদারীপুর ও সুনামগঞ্জে আজ সোমবার দুটি পৃথক সড়ক দুর্ঘটনায় দুজন নিহত হয়েছেন।বেলা ১১টার দিকে মাদারীপুরে ঢাকা-বরিশাল মহাসড়কের তাঁতিবাড়ি এলাকায় পিকআপ ভ্যানের ধাক্কায় সাহেরা খাতুন (৭০) নামের এক বৃদ্ধা নিহত হন। সুনামগঞ্জ পৌর শহরে দুপুরের দিকে অপর এক সড়ক দুর্ঘটনায় রুহুল আমিন ওরফে হৃদয় (২৩) নামের এক কলেজছাত্রের মৃত্যু হয়।পুলিশ ও স্থানীয় লোকজন জানান, মাদারীপুরে নিহত সাহেরা খাতুন সদর উপজেলার মস্তফাপুর ইউনিয়নের খৈয়ারভাঙ্গা এলাকার মৃত আজিজ খানের স্ত্রী। তিনি খৈয়ারভাঙ্গা যাওয়ার জন্য তাঁতিবাড়ি এলাকায় গাড়ির জন্য অপেক্ষা করছিলেন। এ সময় বরিশাল থেকে ছেড়ে আসা একটি পিকআপ ভ্যান তাঁকে পেছন থেকে ধাক্কা দেয়। এতে সাহেরা খাতুন গুরুতর আহত হন। স্থানীয় লোকজন তাঁকে দ্রুত উদ্ধার করে মাদারীপুর সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।
মাদারীপুর সদর থানার পরিদর্শক (তদন্ত) মোহাম্মদ আবু নাঈম প্রথম আলোকে বলেন, ‘দুর্ঘটনার খবর পেয়ে আমরা হাইওয়ে পুলিশকে জানিয়েছি। দুর্ঘটনার পর চালক পালিয়ে যান। ময়নাতদন্তের জন্য লাশ মাদারীপুর সদর হাসপাতালে পাঠানো হয়েছে।’
পুলিশ জানায়, সুনামগঞ্জে দুপুর ১২টার দিকে পৌর শহরের মল্লিকপুর এলাকায় সুনামগঞ্জ-সিলেট সড়কে মোটরসাইকেল দুর্ঘটনায় আহত হন রুহুল আমিন। তিনি সুনামগঞ্জ সরকারি কলেজের স্নাতক দ্বিতীয় বর্ষের ছাত্র ছিলেন। রুহুল আমিন মোটরসাইকেলে করে মল্লিকপুরের দিকে যাচ্ছিলেন। হঠাৎ নিয়ন্ত্রণ হারিয়ে মোটরসাইকেল নিয়ে সড়কের ওপরে ছিটকে পড়েন। এতে মাথায় গুরুতর আঘাত পান। পরে স্থানীয় লোকজন তাঁকে উদ্ধার করে সদর হাসপাতালে পাঠান। সদর হাসপাতালের আবাসিক চিকিৎসা কর্মকর্তা (আরওএম) মো. রফিকুল ইসলাম জানান, হাসপাতালে নিয়ে আসার আগেই অতিরিক্ত রক্তক্ষরণে ওই কলেজছাত্রের মৃত্যু হয়েছে।
সুনামগঞ্জ সদর থানার ভারপ্রাপ্ত কর্মকর্তা (ওসি) মোহাম্মদ শহিদুল্লাহ দুর্ঘটনায় কলেজছাত্রের মৃত্যুর খবরের সত্যতা নিশ্চিত করেছেন।
