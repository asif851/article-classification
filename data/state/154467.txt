
বিশিষ্ট লেখক ও গবেষক সৈয়দ আবুল মকসুদ বলেছেন, দুর্বল শিক্ষানীতির কারণে দেশের শিক্ষাব্যবস্থা হুমকির মুখে। শহরের তুলনায় গ্রামের শিক্ষার্থীরা অনেকাংশেই সুযোগ-সুবিধাবঞ্চিত। নানা প্রতিকূলতার মধ্যেও তারা মেধার স্বাক্ষর রেখে চলেছে।গতকাল শনিবার দুপুরে কুমিল্লার লাকসামে কৃতী শিক্ষার্থীদের বৃত্তি প্রদান অনুষ্ঠানে প্রধান অতিথির বক্তব্যে আবুল মকসুদ ওই সব কথা বলেন। মুদাফরগঞ্জ ইউনিয়নের চিকুনিয়ায় আনছারিয়া ফাউন্ডেশনের উদ্যোগে প্রতিষ্ঠানটির মিলনায়তনে এ অনুষ্ঠান হয়।অনুষ্ঠানে সভাপতিত্ব করেন ফাউন্ডেশনের চেয়ারম্যান রশিদ আহমেদ হোসাইনী। বিশেষ অতিথি হিসেবে বক্তব্য দেন স্থানীয় সাংসদ মো. তাজুল ইসলাম, সাবেক সাংসদ এ টি এম আলমগীর, ইত্তেফাক-এর প্রধান প্রতিবেদক মনির হায়দার, উপজেলা পরিষদের ভাইস চেয়ারম্যান সৈয়দ সরওয়ার উদ্দিন সিদ্দিকী প্রমুখ।অনুষ্ঠানে লাকসাম এবং মনোহরগঞ্জ উপজেলার প্রাথমিক ও উচ্চবিদ্যালয়, কলেজ এবং মাদ্রাসাসহ ১৪৭টি শিক্ষাপ্রতিষ্ঠানের ৫৪০ জন মেধাবী শিক্ষার্থীকে নগদ অর্থ, ক্রেস্ট ও সনদপত্র দেওয়া হয়।
