
সকালে ময়মনসিংহ শহরে বের হলেই সড়কের পাশে দেখা যেত আবর্জনার স্তূপ। এ কারণে ভোরে হাঁটতে বের হওয়া লোকজন বিড়ম্বনায় পড়তেন। এ অবস্থার পরিবর্তন ঘটেছে ১২ দিন ধরে। এখন সকালে বের হলেই দেখা যাচ্ছে পরিচ্ছন্ন শহর।
১ জানুয়ারি থেকে শহরের এ ইতিবাচক পরিবর্তনের উদ্যোগ নিয়েছে ময়মনসিংহ পৌরসভা। বছরের প্রথম দিন থেকে শুরু হয়েছে রাতের বেলা আবর্জনা অপসারণের কাজ। পৌরসভার কর্মীরা সন্ধ্যার পর বিভিন্ন সড়কের ডাস্টবিন থেকে আবর্জনা অপসারণ করছেন। রাতের মধ্যে তা ভাগাড়ে ফেলে দিচ্ছেন। এ কারণে ভোরে ঘুম থেকে জেগেই পৌরবাসী দেখতে পাচ্ছেন পরিচ্ছন্ন শহর। এর আগে আবর্জনা অপসারণ করতে অনেক সময় দুপুর গড়িয়ে বিকেল হতো।
ময়মনসিংহ শহরের পুরোনো ফুলবাড়িয়া বাসস্ট্যান্ড এলাকায় সকালে আবর্জনার দুর্গন্ধে চলাচল করা কঠিন ছিল। গত মঙ্গলবার ও গতকাল শুক্রবার সকালে সেখানে আবর্জনা চোখে পড়েনি। শহরের গাঙ্গিনার পাড়, নতুন বাজার ও সানকিপাড়া এলাকায়ও দেখা যায়নি আবর্জনা। সড়কগুলো ঝাড়ু দেওয়া।
ফুলবাড়িয়া বাসস্ট্যান্ড এলাকায় পথচারী আবদুস সামাদ নামের একজন বলেন, রাতে আবর্জনা অপসারণের উদ্যোগটি প্রশংসনীয়। জানুয়ারি থেকে শহরে আবর্জনা চোখে পড়ছে না।
তবে শহরের ডিবি রোড ও হরিকিশোর রায় সড়ক দিয়ে চলাচল করা কয়েকজন বলেন, রাতে আবর্জনা অপসারণের কাজ শুরু হওয়ার পর প্রথম সাত দিন পরিচ্ছন্নতাকর্মীরা কাজে বেশি মনোযোগী ছিলেন। তাঁদের সেই মনোযোগ কিছুটা কমে গেছে বলে মনে হচ্ছে। গতকাল সকালে ওই দুটি সড়কের ডাস্টবিন থেকে আবর্জনা অপসারণের পর স্থানটি ঝাড়ু দেওয়া হয়নি।
জানতে চাইলে গত শুক্রবার পৌরসভার স্বাস্থ্য পরিদর্শক দীপক মজুমদার বলেন, রাত সাড়ে ১০টার মধ্যে নির্দিষ্ট স্থানে ময়লা ফেলার কথা। তাঁদের ধারণা, ওই স্থানে এরপর ময়লা ফেলা হয়েছে। এ বিষয়ে শহরবাসীকে আরেকটু সচেতন হতে হবে। এরপরও অসুবিধা হলে খতিয়ে দেখা হবে।
পরিচ্ছন্ন ময়মনসিংহ শহর গড়তে রাতের বেলা আবর্জনা অপসারণের এ উদ্যোগ নিয়েছেন মেয়র মো. ইকরামুল হক। এ লক্ষ্যে গত ডিসেম্বরে পৌরসভার পক্ষ থেকে শহরের বিভিন্ন শ্রেণির মানুষের সঙ্গে মতবিনিময় করেন তিনি। তাতে রাতের বেলা আবর্জনা অপসারণের পক্ষে নাগরিক সমাজের প্রতিনিধিরা বিভিন্ন পরামর্শ দেন। এরপর শুরু হয় প্রচারণা। এতে শহরের মানুষকে সন্ধ্যার আগে আবর্জনা নির্ধারিত স্থানে জমা করতে বলা হয়।
১ জানুয়ারি আনুষ্ঠানিকভাবে রাত্রিকালীন আবর্জনা অপসারণ কাজের উদ্বোধন করে মেয়র ইকরামুল হক। এ সময় তিনি বলেন, ‘আমরা পরিচ্ছন্ন ময়মনসিংহ নগর গড়তে চাই। রাত্রিকালীন আবর্জনা অপসারণের সিদ্ধান্ত অনেক চিন্তাপ্রসূত। আশাকরি, এটি ফলপ্রসূ হবে। এতে শহরবাসীর সহযোগিতা প্রয়োজন।’
 
 
