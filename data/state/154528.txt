
ছয় বাংলাদেশিসহ ১৩ জনকে যুক্তরাষ্ট্রে পাচারের চেষ্টার অভিযোগে হন্ডুরাসের এক ব্যক্তিকে গ্রেপ্তার করা হয়েছে। গত শুক্রবার দক্ষিণ মেক্সিকো থেকে তাঁকে গ্রেপ্তার করে পুলিশ। পাশাপাশি বৈধ কাগজপত্র না থাকায় পরে ওই ১৩ জনকেও গ্রেপ্তার করা হয়। খবর এএফপির।মার্কিন ইমিগ্রেশন অ্যান্ড কাস্টমস এনফোর্সমেন্ট সংস্থার এক বিবৃতিতে বলা হয়, দক্ষিণ মেক্সিকোর ট্যাপাছুলা এলাকায় নির্ধারিত গতির চেয়ে বেশি গতিতে ভ্যান চালানোর অভিযোগে ওই ব্যক্তিকে আটক করা হয়। পরে ভ্যানে তল্লাশি চালিয়ে ওই ১৩ জনকে উদ্ধার করা হয়। অন্যরা এক শিশুসহ পাকিস্তানি নাগরিক। তাঁদের সঙ্গে বৈধ কোনো কাগজপত্র ছিল না। পরে তাঁদের গ্রেপ্তার দেখানো হয়।এশিয়া ও আফ্রিকার অনেক অভিবাসী প্রায়ই মেক্সিকো হয়ে অবৈধ পথে যুক্তরাষ্ট্র পাড়ি জমানোর সময় ধরা পড়েন।
