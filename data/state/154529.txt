
প্রথম আলো জবসের সঙ্গে নর্থ সাউথ ইউনিভার্সিটির এক বছরের জন্য একটি ‘ক্যাম্পাস পার্টনারশিপ’ চুক্তি হয়েছে। এই চুক্তির আওতায় নর্থ সাউথ ইউনিভার্সিটির চাকরির বিজ্ঞপ্তিগুলো প্রথম আলো জবসের ওয়েবসাইটে ( www.prothom-alojobs.comcom ) প্রকাশ করা হবে।গতকাল বুধবার বিকেলে প্রথম আলোর কার্যালয়ে এ চুক্তি স্বাক্ষরিত হয়। প্রথম আলো জবসের পক্ষে এর হেড অব অপারেশনস হোমায়রা শারমিন এবং নর্থ সাউথ ইউনিভার্সিটির পক্ষে এর জনসংযোগ বিভাগের উপপরিচালক বেলাল আহমেদ চুক্তিতে সই করেন।এ উপলক্ষে আয়োজিত অনুষ্ঠানে নর্থ সাউথ ইউনিভার্সিটি ও প্রথম আলো জবস কীভাবে দেশের যুব উন্নয়ন ও সামাজিক কর্মকাণ্ডে একসঙ্গে সম্পৃক্ত হতে পারে, তা নিয়েও আলোচনা হয়৷ এ ছাড়া প্রথম আলো বন্ধুসভা ও প্রথম আলোর অন্যান্য যুব উন্নয়নমূলক কর্মকাণ্ডে সহযোগিতার আশ্বাস দিয়েছে নর্থ সাউথ ইউনিভার্সিটি।এ সময় নর্থ সাউথ ইউনিভার্সিটির চেয়ারম্যান সৈয়দ রাগীব আলী, ট্রাস্টের আজীবন সদস্য বেনজীর আহমেদ, উপাচার্য (ভারপ্রাপ্ত) এ এন এম মেশকাত উদদীন, ট্রেজারার (ভারপ্রাপ্ত) গৌর গোবিন্দ্র গোস্বামী, মিফতাহুর রহমান ও সিরাজুল ইসলাম খান এবং প্রথম আলোর সম্পাদক মতিউর রহমান, সহযোগী সম্পাদক আনিসুল হক, মহাব্যবস্থাপক (বিজ্ঞাপন) রশিদুর রহমান, প্রথম আলো বন্ধুসভার সভাপতি সাইদুজ্জামান প্রমুখ উপস্থিত ছিলেন।
