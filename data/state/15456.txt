
বাংলাদেশ জামায়াতে ইসলামীর তিন নেতাকে আদালত অবমাননার দায়ে সাজা দিয়েছেন আন্তর্জাতিক অপরাধ ট্রাইব্যুনাল-২। বিচারপতি ওবায়দুল হাসানের নেতৃত্বে তিন সদস্যের ট্রাইব্যুনাল আজ রোববার এ আদেশ দেন।
জামায়াতের ওই তিন নেতা হলেন ভারপ্রাপ্ত সেক্রেটারি জেনারেল রফিকুল ইসলাম খান, ঢাকা মহানগর শাখার নায়েবে আমির ও সাংসদ হামিদুর রহমান আযাদ এবং মহানগর শাখার সহকারী সেক্রেটারি সেলিম উদ্দিন।
তাঁঁদের মধ্যে রফিকুল ইসলাম খান ও হামিদুর রহমান আযাদকে তিন মাসের জেল ও তিন হাজার টাকা করে জরিমানা করা হয়েছে। ট্রাইব্যুনালে হাজির হয়ে নিঃশর্ত ক্ষমা চাওয়ায় সেলিম উদ্দিনকে এক হাজার টাকা জরিমানা এবং আজ ট্রাইব্যুনালের কার্যক্রম শুরু থেকে শেষ পর্যন্ত উপস্থিত থেকে দেখার দণ্ড দেওয়া হয়েছে।
ট্রাইব্যুনাল বলেন, পুলিশের প্রতিবেদনে রফিকুল ইসলাম খান ও হামিদুর রহমান আযাদকে পলাতক দেখানো হয়েছে। কিন্তু তাঁরা জনসমক্ষে বক্তব্য দিয়েছেন। সাংসদ আযাদ সংসদেও গেছেন। তাঁরা ট্রাইব্যুনালে হাজির না হয়ে আদালত অবমাননা করেছেন। তাঁদের গ্রেপ্তার করার পর অথবা তাঁদের আত্মসমর্পণের পর থেকে এ সাজা কার্যকর হবে।
পত্রিকার প্রতিবেদন অনুযায়ী, গত ৪ ফেব্রুয়ারি এক জনসভায় হামিদুর রহমান আযাদ ও সেলিম উদ্দিনের বক্তব্য এবং এক বিবৃতিতে রফিকুল ইসলাম খানের বক্তব্য আদালতের জন্য চরম অবমাননাজনক বলে মনে করেন ট্রাইব্যুনাল। পত্রিকায় প্রকাশিত এসব বক্তব্য আমলে নিয়ে ৭ ফেব্রুয়ারি ওই তিন নেতার বিরুদ্ধে আদালত অবমাননার অভিযোগে স্বতঃপ্রণোদিত হয়ে নোটিশ দেন ট্রাইব্যুনাল-২।
