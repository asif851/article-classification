
ভারতের সঙ্গে বাংলাদেশের সম্ভাব্য সামরিক চুক্তির বিষয়ে জনগণকে জানানোর দাবি জানিয়েছেন বিএনপির মহাসচিব মির্জা ফখরুল ইসলাম আলমগীর। গতকাল বৃহস্পতিবার ঢাকা রিপোর্টার্স ইউনিটি মিলনায়তনে আলোচনা সভায় তিনি এ দাবি জানান।বিএনপির সিনিয়র ভাইস চেয়ারম্যান তারেক রহমানের ‘কারাবরণ দিবস’ উপলক্ষে বিএনপি-সমর্থক চিকিৎসকদের সংগঠন ডক্টরস অ্যাসোসিয়েশন অব বাংলাদেশ (ড্যাব) ওই আলোচনা সভার আয়োজন করে।মির্জা ফখরুল বলেন, পত্রিকার মাধ্যমে তিনি জেনেছেন, প্রধানমন্ত্রীর আসন্ন ভারত সফরে দেশটির সঙ্গে বাংলাদেশের নিরাপত্তা ও সামরিক চুক্তি হচ্ছে। একটি দেশের সঙ্গে অন্য দেশের চুক্তি হতেই পারে। কিন্তু ভারতের সঙ্গে বাংলাদেশের চুক্তি সম্পর্কে জনগণ জানবে না, সেটা হতে পারে না। দেশের সবার এটা জানার অধিকার রয়েছে। সরকার কী করছে, কী চুক্তি হচ্ছে, তা প্রকাশ করা আবশ্যক। অথচ এখন পর্যন্ত একটা চুক্তিও জনসমক্ষে প্রকাশ করা হয়নি।ভারতের সঙ্গে তিস্তার পানি বণ্টন চুক্তি না হওয়ারও সমালোচনা করেন বিএনপির মহাসচিব।
