
ভারত ও বাংলাদেশ দুই দেশের মধ্যে বাণিজ্যের পাশাপাশি তৃতীয় কোনো দেশের সঙ্গে বাণিজ্য করার জন্য একে অপরের নৌপথ, সড়কপথ ও রেলপথ ব্যবহার করতে পারবে। এই সুবিধা রেখে বাংলাদেশ ও ভারতের মধ্যে সংশোধিত বাণিজ্য চুক্তির খসড়া অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার নিয়মিত বৈঠকে এই চুক্তির খসড়া অনুমোদন দেওয়া হয়। আগে কেবল বাণিজ্যের জন্য বাংলাদেশ ও ভারত দুই দেশের মধ্যে বাণিজ্যের জন্য নৌপথ, সড়কপথ ও রেলপথ ব্যবহার করতে পারত। বৈঠক শেষে মন্ত্রিপরিষদ সচিব মোহাম্মদ মোশাররফ হোসাইন ভূইঞা সাংবাদিকদের এ কথা জানান।
মন্ত্রিপরিষদ সচিব জানান, চুক্তি অনুযায়ী বাংলাদেশ, ভুটান বা নেপালে বাণিজ্যে করার জন্য ভারতের নৌপথ, সড়কপথ ও রেলপথ ব্যবহার করতে পারবে। এ সিদ্ধান্ত উভয় দেশের ক্ষেত্রেই প্রযোজ্য হবে। তবে এ ব্যাপারে পারস্পরিক আলাপ-আলোচনার মাধ্যমে যে ফি (চার্জ) ধার্য করা হবে, তা উভয়কে দিতে হবে।
প্রশাস​নকে ‘দুঃসময়’ মোকাবিলার জন্য প্রধানমন্ত্রীর ধন্যবাদ
সচিব জানান, এই খসড়ার নতুন আরেকটি বিষয় হলো, আগে চুক্তির মেয়াদ ছিল তিন বছর, এখন মেয়াদ হবে পাঁচ বছর। এ চুক্তি স্বাভাবিকভাবে নবায়ন হবে। তবে কোনো পক্ষ যদি নবায়ন করতে না চায়, সেই সুবিধাও রাখা হয়েছে।মোহাম্মদ মোশাররফ হোসাইন ভূইঞা জানান, নতুন চুক্তির ১ এপ্রিল থেকে কার্যকর হবে। প্রথম ১৯৭২ সালের এ চুক্তি হয়েছিল। এরপর ২০০৯ সালে নতুনভাবে চুক্তি স্বাক্ষরিত হয়।এ ছাড়া আজ মন্ত্রিসভায় পোর্ট (অ্যামেন্ডমেন্ট)-১ ২০১৫ এর খসড়া নীতিগতভাবে অনুমোদন দেওয়া হয়েছে।
