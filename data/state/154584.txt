
রাজবাড়ীর গোয়ালন্দ উপজেলা থেকে গতকাল সোমবার পৃথক অভিযানে পাঁচ মাদক বিক্রেতাকে গ্রেপ্তার করা হয়েছে। এর মধ্যে রাজবাড়ী মাদকদ্রব্য নিয়ন্ত্রণ অধিদপ্তরের একটি দল উপজেলার দৌলতদিয়া যৌনপল্লিতে অভিযান চালিয়ে ইয়াবা, হেরোইনসহ তিনজনকে গ্রেপ্তার করেছে। র‍্যাপিড অ্যাকশন ব্যাটালিয়ন (র‍্যাব)-৮ দৌলতদিয়া যৌনপল্লি-সংলগ্ন পুড়াভিটা এলাকা থেকে ২৭ পুরিয়া হেরোইনসহ একজনকে গ্রেপ্তার করে। এ ছাড়া গোয়ালন্দ ঘাট থানা-পুলিশ পুড়াভিটা থেকে ১৫টি ইয়াবা বড়িসহ এক তরুণকে গ্রেপ্তার করেছে।
মাদকদ্রব্য নিয়ন্ত্রণ অধিদপ্তর রাজবাড়ীর সহকারী পরিচালক রাজীব মিনা জানান, গোপন সংবাদের ভিত্তিতে গতকাল সন্ধ্যা সাতটার দিকে যৌনপল্লির মনু বাড়িওয়ালির ভাড়াটে শ্যামল সরকারের ঘরে অভিযান চালানো হয়। এ সময় ৩০০ ইয়াবা বড়ি, ৩০ গ্রাম হেরোইনসহ শ্যামল সরকার ও তাঁর দুই সহযোগীকে গ্রেপ্তার করা হয়।
গ্রেপ্তার ব্যক্তিরা হচ্ছেন উপজেলার ছোটভাকলা ইউনিয়নের কেউটিল গ্রামের মৃত মন্টু সরদারের ছেলে শ্যামল সরকার ওরফে শিমুল (২৭) এবং তাঁর দুই সহযোগী উত্তর দৌলতদিয়া শামসু মাস্টারপাড়ার মৃত বজলু ব্যাপারীর ছেলে মনিরুল ইসলাম ব্যাপারী (৩৮) ও উত্তর দৌলতদিয়া যৌনপল্লির ভাড়াটে ইবাদ আলী গাজীর ছেলে রুবেল গাজী (২৮)।
এদিকে র‌্যাব-৮ ফরিদপুর ক্যাম্পের একটি দল গতকাল রাত পৌনে নয়টার দিকে দৌলতদিয়া যৌনপল্লি-সংলগ্ন পুড়াভিটা এলাকা থেকে ২৭ পুরিয়া হেরোইনসহ জাহাঙ্গীর শেখ (৩০) নামের এক যুবককে গ্রেপ্তার করে। তিনি উপজেলার উজানচর ইউনিয়নের নছর উদ্দিন সরদার পাড়ার আবদুল আজিজ শেখের ছেলে।
এ ছাড়া গোয়ালন্দ ঘাট থানার সহকারী পরিদর্শক (এসআই) জাহিদুল ইসলাম জানান, গতকাল সন্ধ্যায় যৌনপল্লি-সংলগ্ন পুড়াভিটা থেকে ১৫টি ইয়াবা বড়িসহ রাসেল মৃধা (১৯) নামের এক তরুণকে গ্রেপ্তার করা হয়। রাসেল মৃধা উপজেলার উজানচর ইউনিয়নের নবুওছিমদ্দিন পাড়ার রেজাউল মৃধার ছেলে।
গোয়ালন্দ ঘাট থানার ভারপ্রাপ্ত কর্মকর্তা (ওসি) মির্জা আবুল কালাম আজাদ জানান, পৃথক তিনটি ঘটনায় মাদকদ্রব্য নিয়ন্ত্রণ আইনে তিনটি মামলা করা হয়েছে। গ্রেপ্তার ব্যক্তিদের আজ দুপুরে রাজবাড়ীর মুখ্য বিচারিক হাকিমের আদালতে পাঠানো হয়েছে।
