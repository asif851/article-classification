
বিএনপির স্থায়ী কমিটির সদস্য মওদুদ আহমদের জন্য খাট পাঠাতে চান স্বাস্থ্যমন্ত্রী মোহাম্মদ নাসিম। আজ বৃহস্পতিবার জাতীয় সংসদে বাজেট আলোচনায় অংশ নিয়ে নাসিম এ কথা বলেন। সম্প্রতি আদালতের রায়ের পরিপ্রেক্ষিতে মওদুদ আহমদকে তাঁর গুলশানের বাড়ি ছাড়তে হয়। বাড়ি ছাড়ার দিন মওদুদ বলেছিলেন, তিনি ফুটপাতে থাকবেন। পরে অবশ্য তিনি গুলশানে অন্য একটি ফ্ল্যাটে ওঠেন। এরপর তিনি সাংবাদিকদের বলেন, এখন তাঁর খাট ভাঙা। তিনি ফ্লোরে ঘুমান। এ প্রসঙ্গ টেনে মোহাম্মদ নাসিম বলেন, ‘উনার (মওদুদ) নাকি খাট নাই। চাইলে খাট পাঠিয়ে দেব। চাইলেই পাঠিয়ে দেব।’ মওদুদ নাটক করছেন দাবি করে নাসিম বলেন, মওদুদ আহমদ অবৈধভাবে বাড়ি দখল করেছিলেন। তাঁর লজ্জা হওয়া উচিত। এখন আবার তিনি নাটক করছেন।  চট্টগ্রামের রাঙ্গুনিয়ায় বিএনপির মহাসচিব মির্জা ফখরুল ইসলাম আলমগীরের গাড়ি বহরে হামলার প্রসঙ্গে আওয়ামী লীগের সভাপতিমণ্ডলীর সদস্য নাসিম বলেন, ‘উনি (ফখরুল) জামা খুলে ফেললেন। এটা কোনো কথা হলো? নিজের কষ্টের কথা কাউকে বলতে হয় না।’
