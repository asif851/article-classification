
‘কৃষকের লাভজনক দাম নিশ্চিত করেছে সরকার’—বাজেটে অর্থমন্ত্রীর এমন বক্তব্যকে ‘বোগাস’ বলেছেন কৃষক সমিতির নেতারা। গতকাল রোববার জাতীয় প্রেসক্লাবের সামনে আয়োজিত এক বিক্ষোভ সমাবেশে বাজেটে কৃষিতে বরাদ্দ কমানোরও তীব্র সমালোচনা করেন তাঁরা।নেতারা বলেন, এবার ধানের বাম্পার ফলন হলেও প্রািন্তক কৃষকের উৎপাদন খরচও নিশ্চিত করতে পারেনি সরকার। যাঁরা কৃষি উৎপাদনের সঙ্গে জড়িত নন, সরকার তাঁদের লাভ নিশ্চিত করেছে। কৃষকেরা মণপ্রতি ২০০ থেকে ২৫০ টাকা লোকসান দিচ্ছেন। অর্থমন্ত্রীর এই বক্তব্যের ফলে কৃষকেরা আরও নিরাপত্তাহীনতায় পড়বেন।বাজেটে কৃষির বরাদ্দ বাড়ানো, ফসলের লাভজনক দাম কৃষক পর্যায়ে নিশ্চিত করা, কৃষকের কাছ থেকে সরাসরি ফসল কেনার দাবি জানানো হয় সমাবেশ থেকে।ধানসহ ফসলের লাভজনক দাম, ইউনিয়ন পর্যায়ে সরকারি ক্রয়কেন্দ্র চালু, কৃষকের কাছ থেকে সরকারি ফসল ক্রয়, পল্লী বিদ্যুৎ ও ভূমি অফিসের অনিয়ম, হয়রানি এবং দুর্নীতি বন্ধ করাসহ বিভিন্ন দাবিতে গতকাল সারা দেশে বিক্ষোভ কর্মসূচি পালন করে বাংলাদেশ কৃষক সমিতি। বিজ্ঞপ্তি৷
