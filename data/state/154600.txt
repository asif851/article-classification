
নির্বাচন কমিশন (ইসি) আগামী মার্চ মাসের মধ্যে আরও দুই শতাধিক উপজেলা পরিষদের নির্বাচন অনুষ্ঠানের পরিকল্পনা নিয়েছে। এ জন্য ইসি ভোট গ্রহণের সম্ভাব্য দিনও ঠিক করেছে। তবে মার্চ ও এপ্রিলজুড়ে এসএসসি ও এইচএসসি পরীক্ষা থাকায় ইসি শিক্ষা মন্ত্রণালয়ের সঙ্গে পরামর্শ করে চূড়ান্ত তফসিল ঘোষণা করবে। ইসি গত রোববার ১০২টি উপজেলায় নির্বাচনের তফসিল ঘোষণা করেছে। এসব উপজেলায় ভোট গ্রহণ হবে ১৯ ফেব্রুয়ারি।নির্বাচন কমিশন সচিবালয় সূত্র জানায়, কমিশন ২৭ ফেব্রুয়ারি দ্বিতীয় ধাপে ১১৭টি উপজেলায় নির্বাচন করার ব্যাপারে নীতিগত সিদ্ধান্ত নিয়েছে। এ ছাড়া ১৮ মার্চ তৃতীয় ধাপে, ২৫ মার্চ চতুর্থ ধাপে এবং মে-জুনে শেষ ধাপে ভোট গ্রহণ হবে।এ বিষয়ে নির্বাচন কমিশনার মো. শাহনেওয়াজ গতকাল সোমবার সাংবাদিকদের বলেন, আইনি বাধ্যবাধকতার কারণে মেয়াদ শেষ হওয়ার আগেই কমিশন সব উপজেলার নির্বাচন শেষ করতে চায়। এ জন্য দুই-চার দিনের মধ্যে দ্বিতীয় দফার নির্বাচনের তফসিল ঘোষণা করা হবে।কমিশন সচিবালয় সূত্র জানায়, আগামী ২৩ ফেব্রুয়ারি উপজেলা নির্বাচনের আইনশৃঙ্খলা বিষয়ে বৈঠকে হবে। এতে নির্বাচন কমিশন ছাড়াও স্বরাষ্ট্র মন্ত্রণালয়, পুলিশ, র‌্যাব, বিজিবি, আনসার এবং সংশ্লিষ্ট মন্ত্রণালয় ও বিভাগের শীর্ষ কর্মকর্তারা উপস্থিত থাকবেন। বৈঠক হবে বেলা ১১টায় আগারগাঁওয়ের জাতীয় অর্থনৈতিক কাউন্সিলের সম্মেলন কক্ষে।দুই সাংসদকে শুনানিতে ডেকেছে ইসি: নির্বাচন আচরণবিধি লঙ্ঘনের অভিযোগ ওঠা যশোর-১ আসনের সাংসদ শেখ আফিল উদ্দিন ও যশোর ২ আসনের সাংসদ মনিরুল ইসলামকে শুনানিতে ডেকেছে নির্বাচন কমিশন। কমিশন সচিবালয় সূত্র জানায়, কারণ দর্শানোর নোটিশের জবাবে আওয়ামী লীগের এই দুই সাংসদ যে জবাব দিয়েছেন, তাতে কমিশন সন্তুষ্ট হতে পারেনি।১ জানুয়ারি অভিযোগকারী শাহিন উল কবিরের অভিযোগে বলা হয়েছিল, দুই সাংসদ দলীয় নেতা-কর্মীদের এই বলে নির্দেশ দিয়েছেন যে প্রতিটি কেন্দ্রে ১০০ কর্মী কেন্দ্র দখল করে দুপুর ১২টার মধ্যে নৌকা প্রতীকের জয় নিশ্চিত করবেন। দুই প্রার্থী এ বিষয়ে প্রকাশ্যে ঘোষণা দিয়েছিলেন। অভিযোগকারী অভিযোগের পক্ষে কমিশনে অডিও সিডিও জমা দেন।কুড়িগ্রাম-৪ আসনের দুই কেন্দ্রে ভোট বৃহস্পতিবার: নির্বাচন কমিশন কুড়িগ্রাম-৪ আসনের স্থগিত দুই কেন্দ্রে আগামী বৃহস্পতিবার ভোট গ্রহণ করবে। গতকাল কমিশনের বৈঠকে এ সিদ্ধান্ত হয়।কুড়িগ্রাম-৪ আসনের ১০৬টি কেন্দ্রের মধ্যে ৫ জানুয়ারি ১০৪টি কেন্দ্রে ভোট গ্রহণ হয়। এতে জাতীয় পার্টির (জেপি) রুহুল আমীন ৩০ হাজার ৪৪৪ ভোট পেয়ে এগিয়ে রয়েছেন। তাঁর নিকটতম প্রতিদ্বন্দ্বী আওয়ামী লীগের জাকির হোসেন পেয়েছেন ২৩ হাজার ৯৪৬ ভোট। তাঁদের মধ্যে ব্যবধান ছয় হাজার ৫৯৮ ভোটের। অন্যদিকে স্থগিত দুই কেন্দ্রের ভোটারসংখ্যা সাত হাজার ২৫৭।শপথ গ্রহণ: নবনির্বাচিত তিন সাংসদ—গাইবান্ধা-৪ আসনের আবুল কালাম আজাদ, বগুড়া-৭ আসনের আলতাফ আলী ও যশোর-৫ আসনের স্বপন ভট্টাচার্য গতকাল সাংসদ হিসেবে শপথ নিয়েছেন। জাতীয় সংসদের স্পিকার শিরীন শারমিন চৌধুরী তাঁদের শপথ পাঠ করান।
