
বাংলাদেশ সড়ক পরিবহন সমিতির সভাপতি এবং পল্লী উন্নয়ন ও সমবায় প্রতিমন্ত্রী মশিউর রহমান রাঙ্গা বলেছেন, পরিবহন ধর্মঘটে একটি রাজনৈতিক দল সুবিধা নেওয়ার চেষ্টা করছে। কিছু মধ্যস্বত্বভোগী ঢুকে এটাকে রাজনৈতিক রং দেওয়ার চেষ্টা করছে। আজ বুধবার সচিবালয়ে সাংবাদিকদের সঙ্গে আলাপকালে তিনি এ কথা বলেন।
প্রতিমন্ত্রী দাবি করেন, তাঁদের সিদ্ধান্ত ছাড়াই বিক্ষুব্ধ শ্রমিকেরা ধর্মঘট করছেন। নৌপরিবহনমন্ত্রী শাজাহান খান ও তাঁর পরিবহন খাতের নেতাদের সঙ্গে বৈঠকে বসার কথা জানিয়ে প্রতিমন্ত্রী বলেন, ওই দিন তাঁরা খুলনার ১০ জেলার ধর্মঘট প্রত্যাহারের বিষয়ে আলোচনার জন্য বসেছিলেন। ওই মুহূর্তে পরিবহন খাতের নেতারা খবর পান যে একজন বাসচালককে মৃত্যুদণ্ড দেওয়া হয়েছে। তখন শ্রমিকনেতাদের মধ্যে উত্তেজনার সৃষ্টি হয়। এরপর তাঁরা তাঁদের নির্দেশ ছাড়া নিজেদের মতো ধর্মঘট শুরু করেন। নির্দেশের অপেক্ষা করেননি।
সড়ক পরিবহন ও সেতুমন্ত্রী ওবায়দুল কাদেরের পর এই প্রতিমন্ত্রী বলেন, তিনি আশা করছেন, আজকের মধ্যে শ্রমিকনেতাদের সঙ্গে বসে একটা সুরাহা করতে পারবেন।
