
গঠনতন্ত্র লঙ্ঘন করে চুয়াডাঙ্গা জেলা বিএনপির কমিটি গঠিত হওয়ায় তৃণমূলের প্রতিটি কমিটিতে কাউন্সিল করে পাল্টা কমিটি গঠন করেছিলেন একাংশের সভাপতি অহিদুল ইসলাম বিশ্বাস৷ সেই অহিদুল এবার আহ্বায়কের দায়িত্ব পেয়ে নিজেই গঠনতন্ত্র লঙ্ঘন করে চারটি উপজেলা, চারটি পৌরসভা ও একটি সাংগঠনিক থানা কমিটি গঠন করেছেন বলে অভিযোগ পাওয়া গেছে৷গত ৩০ মে ওই কমিটিগুলোর সভাপতি, সহসভাপতি, সাধারণ সম্পাদক, যুগ্ম সাধারণ সম্পাদক ও সাংগঠনিক সম্পাদক পদে দায়িত্বপ্রাপ্ত ব্যক্তিদের নাম প্রকাশ করে আহ্বায়ক কমিটি৷ নতুন কমিটির বেশির ভাগ নেতাই আহ্বায়ক অহিদুল ও প্রথম যুগ্ম আহ্বায়ক মাহমুদ হাসান খানের অনুসারী হিসেবে পরিচিত৷ কমিটিগুলোকে পক্ষপাতমূলক, অগ্রহণযোগ্য, বাজে ও বাণিজ্য কমিটি বলে মন্তব্য করেছেন দলের সাবেক নেতারা৷২০০৯ থেকে শুরু: ওই বছর জেলা বিএনপির আহ্বায়ক মোজাম্মেল হক এবং যুগ্ম আহ্বায়ক ও বিএনপি চেয়ারপারসনের উপদেষ্টা শামসুজ্জামান দুদু তাঁদের অনুসারীদের নিয়ে গোপনে কমিটি গঠন করেন৷ ওই কমিটিকে গঠনতন্ত্রবিরোধী দাবি করে অহিদুল ইসলাম বিশ্বাস সে সময় প্রকাশ্যে কাউন্সিল করে পাল্টা কমিটি করেন৷ জেলা থেকে ওয়ার্ড পর্যন্ত পাল্টাপাল্টি কমিটি গঠিত হয়৷দায়িত্ব পেয়েই লঙ্ঘন ও পদত্যাগ: বিএনপির ভারপ্রাপ্ত মহাসচিব মির্জা ফখরুল ইসলাম আলমগীর চুয়াডাঙ্গা জেলা বিএনপির আগের সব কমিটি বিলুপ্ত করে গত ২৭ এপ্রিল ৫১ সসস্যের জেলা আহ্বায়ক কমিটির অনুমোদন দেন৷ এতে অহিদুলকে আহ্বায়ক, কেন্দ্রীয় যুবদলের শিল্পবিষয়ক সম্পাদক মাহমুদ হাসান খানকে ১ নম্বর যুগ্ম আহ্বায়ক এবং ওয়াহেদুজ্জামান বুলা, খোন্দকার আবদুল জব্বার ও মজিবুল হক মালিককে যুগ্ম আহ্বায়ক করা হয়৷ গত ৩০ মে পাঁচ সদস্যবিশিষ্ট জেলার নয়টি কমিটির তালিকায় স্বাক্ষর করে সংবাদ বিজ্ঞপ্তি পাঠান অহিদুল ও মাহমুদ৷দায়িত্ব পেতে না পেতেই পদত্যাগ: ৩১ মে আলমডাঙ্গা পৌর কমিটির নবনিযুক্ত সাধারণ সম্পাদক সেকেন্দার আলী ও ১ জুন সদর উপজেলার সহসভাপতি শামীম রেজা পদত্যাগ করেন৷ জানতে চাইলে শামীম রেজা জানান, তিনি এর আগে উপজেলা কমিটির সভাপতি ছিলেন৷ সে হিসেবে সহসভাপতি পদটি মর্যাদাপূর্ণ না হওয়ায় পদত্যাগ করেছেন৷ তবে সেকেন্দার আলী দায়িত্ব পালনে অপারগতা জানিয়ে পদত্যাগ করেন৷ক্ষুব্ধ প্রতিক্রিয়া: জেলা বিএনপির (অহিদুল অংশ) সাবেক সহসভাপতি ও আলমডাঙ্গা পৌরসভার মেয়র মীর মহিউদ্দিন বলেন, ‘কারও সঙ্গে আলাপ না করেই অহিদুল ইসলাম একক সিদ্ধান্তে এই কমিটি গঠন করেছেন৷ অযোগ্য ব্যক্তিদের দায়িত্ব দেওয়া হয়েছে৷ এই কমিটি গ্রহণযোগ্য হবে না৷’ দামুড়হুদা উপজেলা বিএনপির (শামসুজ্জামান অংশ) সাবেক সভাপতি লিয়াকত আলী শাহ বলেন, ‘গঠনতন্ত্র অনুযায়ী সম্মেলনের মাধ্যমে কমিটি গঠন করার কথা থাকলেও তা হয়নি, এটা অগণতান্ত্রিক৷ যাঁরা আন্দোলন-সংগ্রামে সামনে ছিলেন, তাঁদের বাদ দেওয়া হয়েছে৷’শামসুজ্জামান দুদু বলেন, সম্মেলন ও কাউন্সিলের মাধ্যমে ওয়ার্ড কমিটি থেকে পর্যায়ক্রমে জেলা কমিটি গঠনের নিয়ম থাকলে অহিদুল ইসলাম বিশ্বাস তা মানছেন না৷ আগের কমিটির নেতাদের প্রায় সবাইকে বাদ দেওয়া হয়েছে৷ দলের স্বার্থে এ ধরনের রাজনৈতিক দৃষ্টিভঙ্গি স্বচ্ছ হওয়া প্রয়োজন৷ পাশাপাশি পরিবার ও গোষ্ঠীকেন্দ্রিক তৎপরতা বন্ধ হওয়া দরকার৷দায়িত্ব পাওয়া নেতারা যা বলেন: প্রথম যুগ্ম আহ্বায়ক মাহমুদ হাসান খান বলেন, ‘প্রতিটি কমিটির ৭১ সদস্যের মধ্যে মাত্র পাঁচজন করে নাম প্রকাশ করা হয়েছে৷ তৃণমূল নেতাদের সমন্বয়ে কমিটি গঠন করা হচ্ছে৷ পূর্ণাঙ্গ তৃণমূল কমিটিসহ জেলা কমিটি গঠিত হলেই সবার ভুল ভাঙবে৷’অহিদুল ইসলাম বিশ্বাস বলেন, ‘গঠনতন্ত্র মেনে আহ্বায়ক কমিটির সংখ্যাগরিষ্ঠ সদস্যের মতামতকে গুরুত্ব দিয়ে কমিটি গঠনের প্রক্রিয়া শুরু হয়েছে৷ কে কার অনুসারী, সেদিকে গুরুত্ব না দিয়ে দলের কাছে গুরুত্বপূর্ণ ব্যক্তিকেই মূল্যায়ন করা হয়েছে৷’
