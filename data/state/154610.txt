
নাশকতা প্রতিরোধ করতে বিশেষ বিশেষ জায়গায় সম্মিলিত অভিযান পরিচালনার জন্য আইনশৃঙ্খলা বাহিনীকে নির্দেশ দেওয়া হয়েছে বলে জানিয়েছেন স্বরাষ্ট্র প্রতিমন্ত্রী শামসুল হক টুকু।
শাহবাগে বাসে পেট্রলবোমায় অগ্নিদগ্ধ ১৮ জনকে দেখতে আজ বৃহস্পতিবার রাতে স্বরাষ্ট্র প্রতিমন্ত্রী ঢাকা মেডিকেল কলেজ হাসপাতালের বার্ন ইউনিটে যান। এরপর তিনি সাংবাদিকদের সঙ্গে কথা বলার সময় এ মন্তব্য করেন।
স্বরাষ্ট্র প্রতিমন্ত্রী বলেন, রাজনীতির নামে হোক বা ধর্মের নামে হোক, এ ধরনের অপকর্ম প্রতিরোধে করতে সরকার দৃঢ়প্রতিজ্ঞ। যারা এ ধরনের ঘটনা ঘটিয়েছে, তাদের মানুষ বলা যায় না। কোনো রাজনীতিবিদ বা মানুষ এ ধরনের ঘৃণ্য কাজ করতে পারে না। যারা এ ধরনের ঘটনা ঘটিয়েছে, তাদের বিরুদ্ধে আইনি ব্যবস্থা নেওয়া হচ্ছে জানিয়ে স্বরাষ্ট্র প্রতিমন্ত্রী বলেন, তাদের যে শাস্তি দেওয়া হচ্ছে তা যথেষ্ট নয়। তিনি বলেন, তাদের সর্বোচ্চ শাস্তি হওয়া উচিত।
