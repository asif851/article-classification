
হজরত শাহজালাল আন্তর্জাতিক বিমানবন্দরে বিপুল পরিমাণ সোনা জব্দ করার ঘটনা ঘটেছে। গতকাল শনিবার রাত সাড়ে ১১টার দিকে বিমানবন্দরের এয়ার ফ্রেইড এলাকা থেকে কাপড়ের রোলের ভেতর থেকে সোনার চালানটি জব্দ করে শুল্ক গোয়েন্দা ও তদন্ত অধিদপ্তর। 
শুল্ক গোয়েন্দাদের দাবি, গতকাল রাত পৌনে ১০টার দিকে সিঙ্গাপুর এয়ারলাইনসের এস কিউ ৪৪৬ নম্বর ফ্লাইটে করে সোনার চালানটি আসে। জব্দ হওয়া সোনার পরিমাণ সাত কেজি। এর বাজার মূল্য সাড়ে তিন কোটি টাকা।
 
শুল্ক গোয়েন্দা ও তদন্ত অধিদপ্তরের অতিরিক্ত মহাপরিচালক কাজী মোহাম্মদ জিয়া উদ্দিন প্রথম আলোকে বলেন, গোপন সূত্রে খবর পেয়ে রাতে বিমানবন্দরের বিভিন্ন এলাকায় নজরদারি করেন তাঁরা। রাত সাড়ে ১১টার দিকে সিঙ্গাপুর এয়ারলাইনসের উড়োজাহাজ থেকে কার্গোর মালামাল খালাস করা হচ্ছিল। এ সময় এয়ারওয়ে বিলের মাধ্যমে তৈরি পোশাক কারখানার জন্য আমদানি করা কাপড়ের একটি রোল তল্লাশি করা হয়। কালো কাপড়ের ওই রোলের ভেতর সাতটি সোনার বার পাওয়া যায়। প্রতিটি বারের ওজন এক কেজি। সব মিলিয়ে মোটা সাত কেজি সোনা জব্দ করা হয়। তদন্তের স্বার্থে এই মুহূর্তে কাপড় আমদানিকারক প্রতিষ্ঠানের নাম প্রকাশ করা হচ্ছে না। এর সঙ্গে জড়িত কাউকে আটক করা যায়নি।   
 
 
