
বিএনপির স্থায়ী কমিটির সদস্য আ স ম হান্নান শাহ চট্টগ্রামের বাশখালীর ঘটনা উল্লেখ করে বলেন, এ সরকারের আমলে পুলিশ পাখির মতো গুলি করে মানুষ হত্যা করছে। কেবল ভোটারবিহীন এই সরকারের পক্ষেই এ ধরনের অমানবিক কাজ করা সম্ভব।
আজ মঙ্গলবার সকালে জাতীয় প্রেসক্লাবে বিএনপি চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমানের বিরুদ্ধে মিথ্যা ও ষড়যন্ত্রমূলক মামলা প্রত্যাহারের দাবিতে স্বাধীনতা ফোরাম আয়োজিত প্রতিবাদী যুব সমাবেশে প্রধান অতিথির বক্তব্যে হান্নান শাহ এসব কথা বলেন।বিচারব্যবস্থার কথা উল্লেখ করে হান্নান শাহ বলেন, সরকার এ দেশের বিচারব্যবস্থাকে নিজেদের কলকবজার মধ্যে বেঁধে রেখেছে। দেশের মানুষ স্বাধীনভাবে বাঁচতে পারছে না।সম্প্রতি ঘটে যাওয়া ব্যাংকের কোটি টাকা লুটের ঘটনা উল্লেখ করে তিনি বলেন, এ দেশের সম্পদ অন্য দেশে চলে যাচ্ছে, লুট করছে। এ নিয়ে সরকারের কোনো মাথাব্যথা নেই। তারা আছে খালেদা জিয়াকে এবং তাঁর দল বিএনপিকে দমনে ব্যস্ত। তাই সাধারণ মানুষ তাদের ওপর আর আস্থা রাখছে না। বিএনপির সামনের দিন পরিষ্কার এবং আওয়ামী লীগের অন্ধকার।পুলিশের অস্ত্র ব্যবহার নিয়ে হান্নান শাহ বলেন, পুলিশ লাইসেন্সকৃত সরকারি অস্ত্র ব্যবহার করে অন্যায়ভাবে মানুষের ওপর গুলি করে তাজা প্রাণ কেড়ে নিচ্ছে। এ দেশের পুলিশ বাহিনীর কাজ হলো সরকারের গোলামি করা। কিছু হলেই গুলি করে, জেলে নিয়ে নির্যাতন করে। জনগণ পুলিশের কাছে এখন জিম্মি। তারা আবার জনগণকে ভয় দেখায় আর বলে, তারাই নাকি দেশের অভিভাবক।সংগঠনের সভাপতি আবু নাসের মোহাম্মদ রহমতউল্লাহ কর্মসূচিতে সভাপতিত্ব করেন।
