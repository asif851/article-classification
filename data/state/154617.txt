
বিরোধপূর্ণ জমির ধান কাটাকে কেন্দ্র করে দুই পক্ষের মধ্যে সংঘর্ষে দুজন নিহত এবং ১৫ জন আহত হয়েছেন। গতকাল বুধবার সকালে নড়াইল সদর উপজেলার হবখালী ইউনিয়নের কাগজীপাড়া গ্রামে এ ঘটনা ঘটে।নিহত ব্যক্তিরা হলেন আকসির মোল্যা (৩৫) ও শফিয়ার রহমান।আহত ব্যক্তিদের নড়াইল সদর হাসপাতাল, যশোর ও খুলনা মেডিকেল কলেজ হাসপাতালে ভর্তি করা হয়েছে। এলাকায় পুলিশ মোতায়েন করা হয়েছে।কয়েকজন প্রত্যক্ষদর্শী ও পুলিশ জানায়, কাগজীপাড়া গ্রামের সিদ্দিক সিকদারের সঙ্গে একই গ্রামের মহসিন মোল্যার জমি নিয়ে দ্বন্দ্ব চলে আসছিল।গতকাল সকালে সিদ্দিক সিকদার তাঁর লোকজন নিয়ে বিরোধপূর্ণ জমির ধান কাটতে গেলে মহসিন মোল্যা তাঁর লোকজন নিয়ে বাধা দেন। একপর্যায়ে দুই পক্ষের মধ্যে সংঘর্ষ বাধে।প্রত্যক্ষদর্শী জয়নাল শেখ জানান, সংঘর্ষে ঢাল, সড়কিসহ দেশীয় বিভিন্ন অস্ত্র ব্যবহার করা হয়েছে।এ সময় মহসিন মোল্যার পক্ষের আকসির মোল্যা সড়কিবিদ্ধ হন। সংঘর্ষে উভয় পক্ষের ১৫-১৬ জন আহত হন। যশোর হাসপাতালে নেওয়ার পথে আকসির মোল্যা মারা যান। আহত শফিয়ার রহমানকে খুলনা মেডিকেল কলেজ হাসপাতালে ভর্তি করার পর তিনি মারা যান।সদর থানার ভারপ্রাপ্ত কর্মকর্তা (ওসি) রফিকুল ইসলাম ঘটনার সত্যতা নিশ্চিত করে বলেন, এলাকায় পুলিশ মোতায়েন করা হয়েছে। এ ব্যাপারে সদর থানায় মামলা দায়েরের প্রস্তুতি চলছে।
