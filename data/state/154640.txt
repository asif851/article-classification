

আওয়ামী লীগের সভানেত্রী ও প্রধানমন্ত্রী শেখ হাসিনা দলের কাউন্সিলরদের নতুন নেতৃত্ব খুঁজে বের করার আহ্বান জানিয়েছেন। তাঁদের উদ্দেশে তিনি বলেন, ‘আমি (শেখ হাসিনা) থাকতে থাকতে নতুন নেতৃত্ব আনুন। আমি চাই বেঁচে থাকতেই নতুন নেতা নির্বাচন করে দলকে শক্তিশালী করতে।’
আজ রোববার সকালে রাজধানীর ইঞ্জিনিয়ার্স ইনস্টিটিউশন মিলনায়তনে আওয়ামী লীগের ২০তম জাতীয় কাউন্সিলের দ্বিতীয় দিনের শুরুতে দেওয়া বক্তব্যে শেখ হাসিনা এ কথা বলেন।
অবশ্য শেখ হাসিনার এই বক্তব্যের জবাবে কাউন্সিলররা ‘না’ ‘না’ বলে সমস্বরে চিৎকার করেন।
কাউন্সিল অধিবেশনে যোগ দেওয়া দুজন কাউন্সিলর প্রথম আলোকে এ কথা জানিয়েছেন। তাঁরা বলেন, কাউন্সিলররা এবার সভাপতি পদে কোনো পরিবর্তন দেখতে চান না বলে তাঁদের মতামত জানিয়ে দিয়েছেন।
কাউন্সিলে উপস্থিত একাধিক সূত্র জানায়, প্রধানমন্ত্রী শেখ হাসিনা ২০১৯ সালের নির্বাচনের প্রস্তুতি নিতে বলেছেন। তিনি বলেন, দেশের উন্নয়ন-অগ্রযাত্রা অব্যাহত রাখতে আওয়ামী লীগকে আবারও ক্ষমতায় আনতে হবে। এ জন্য এখন থেকেই প্রস্তুতি নিতে হবে। সারা দেশ ঘুরে মানুষকে আওয়ামী লীগের ভিশন, উন্নয়ন কর্মকাণ্ড অবহিত করতে হবে।
কাউন্সিলের দ্বিতীয় দিনে আজ দলের ঘোষণাপত্র ও গঠনতন্ত্র সংশোধন অনুমোদন হওয়ার কথা রয়েছে। এরপর নতুন নেতৃত্বের নির্বাচন হবে। আজ সভাপতি ও সাধারণ সম্পাদক পদে নির্বাচন হবে। আওয়ামী লীগ নেতারা বলছেন, শেখ হাসিনা সভাপতি হবেন, এটা প্রায় নিশ্চিত। তবে সাধারণ সম্পাদক কে হবেন, তা এখনো নিশ্চিত করে বলা যাচ্ছে না।
আওয়ামী লীগের নির্বাচন পরিচালনা কমিটির প্রধান ইউসুফ হোসেন হুমায়ুন জানিয়েছেন, তাঁদের কাছে এখন পর্যন্ত সাধারণ সম্পাদক পদে নির্বাচন করার ব্যাপারে কেউ আগ্রহের কথা জানাননি। কাউন্সিলে একাধিক ব্যক্তি এই পদ চাইলে ভোট হবে।
আজ সকাল ৯টা ৪০ মিনিটে কাউন্সিল অধিবেশন শুরু হয়। এতে সভাপতিত্ব করছেন শেখ হাসিনা। দলের সাধারণ সম্পাদক সৈয়দ আশরাফুল ইসলামসহ কেন্দ্রীয় নেতারা অধিবেশনের উপস্থিত রয়েছেন।
আরও পড়ুন: 
নেতৃত্ব নির্বাচনে চলছে অধিবেশন
