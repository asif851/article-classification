
ব্রাহ্মণবাড়িয়ার বাঞ্ছারামপুর উপজেলায় দুই সড়কে ডাকাতির ঘটনা ঘটেছে। গতকাল মঙ্গলবার রাতে বাঞ্ছারামপুর-মুরাদনগর সড়কের উপজেলার পাড়াতলী স্টিল সেতুসংলগ্ন স্থানে এবং বাঞ্ছারামপুর-নবীনগর সড়কের কাঞ্চনপুর এলাকায় পৃথক এসব ঘটনা ঘটে।
ডাকাতেরা যাত্রীদের ১০টি মুঠোফোন, ২৭-২৮ ভরি ওজনের সোনার গয়না ও নগদ ১ লাখ ৭৫ হাজার টাকা ছিনিয়ে নেয় বলে জানিয়েছেন যাত্রীরা। ডাকাতির সঙ্গে জড়িত সন্দেহে নাগর মিয়া (১৮) নামের একজনকে রাতেই তাঁর বাড়ি থেকে আটক করেছে থানা-পুলিশ। এ সময় ওই বাড়ি থেকে কয়েকটি রামদা, ছোরা, চাপাতি ও মুখোশ উদ্ধার করা হয়। তিনি কাঞ্চনপুর গ্রামের বাসিন্দা।
পুলিশ ও যাত্রীদের সঙ্গে কথা বলে জানা গেছে, গতকাল রাত সাড়ে নয়টার দিকে নরসিংদীর সেকেরচর এলাকা থেকে বিয়ে-পরবর্তী বউভাত অনুষ্ঠান থেকে বর ও কনে নিয়ে মাইক্রোবাসযোগে বাঞ্ছারামপুর উপজেলার রূপসদী ফিরছিলেন কয়েকজন। বর-কনের গাড়িটি বাঞ্ছারামপুর-মুরাদনগর সড়কের উপজেলার পাড়াতলী স্টিল সেতু এলাকায় পৌঁছালে ২০ থেকে ২৫ জনের একটি ডাকাত দল রাস্তায় গাছের গুঁড়ি ফেলে পথরোধ করে। এ সময় মাইক্রোবাসের সঙ্গে আরও তিনটি অটোরিকশা ছিল বলে জানান তাঁরা। পরে অস্ত্রের মুখে কনেসহ অন্য যাত্রীদের কাছ থেকে ২৮ ভরি স্বর্ণালংকার ও নগদ ১ লাখ ৭৫ হাজার টাকা নিয়ে যায়। রূপসদী গ্রামের মো. বকুল হোসেন বলেন, ‘আমার ভাতিজির বিয়ের পরে নরসিংদীর সেকেরচর এলাকার বউভাত থেকে রূপসদী ফেরার পথে বর-কনের গাড়িতে অস্ত্র ঠেকিয়ে ডাকাতি করে ২০ থেকে ২৫ জন দুর্বৃত্তরা। এ সময় ২৭-২৮ ভরি ওজনের স্বর্ণালংকার, ১ লাখ ৭৫ হাজার টাকা এবং সাত-আটটি মুঠোফোন নিয়ে যায়। ডাকাতির খবর পেয়ে থানার পুলিশ এসেছিল। এ বিষয়ে আমরা থানায় একটি মামলা দায়ের করব আজ।’
অন্যদিকে, দরিকান্দি এলাকা থেকে বৈঠকি গান শুনে বাড়ি ফেরার পথে বাঞ্ছারামপুর-নবীনগর সড়কের কাঞ্চনপুর মোড় এলাকায় ডাকাতির শিকরা হন অটোরিকশার পাঁচ যাত্রী। এ সময় ডাকাতেরা তাঁদের কাছ থেকে পাঁচটি মুঠোফোন, দুই-তিন হাজার টাকা ও দুটি জ্যাকেট ছিনিয়ে নেয় বলে জানিয়েছেন ফরদাবাদ গ্রামের মো. রানা।
বাঞ্ছারামপুর থানার ভারপ্রাপ্ত কর্মকর্তা (ওসি) মো. নিজাম উদ্দিন বলেন, ‘এটাকে ডাকাতি বলা যাবে না, ছিনতাইয়ের ঘটনা। বর-কনের বহরের একটি গাড়িতে এ ঘটনা ঘটেছে। এতে কিছু স্বর্ণালংকার, টাকা ও মুঠোফোন সেট নিয়ে যাওয়ার কথা শুনেছি। আমরা রাতেই বিভিন্ন স্থানে অভিযান করেছি। নাগর মিয়া নামের একজনকে আটক করা হয়েছে।’
ওসি বলেন, ধারণা করা হচ্ছে, দুটি ঘটনা একই গ্রুপ ঘটিয়েছে।
