
প্রধানমন্ত্রী শেখ হাসিনা বলেছেন, তাঁকে বহনকারী উড়োজাহাজে টেকনিক্যাল কোনো ত্রুটি ছিল না বলে সন্দেহ করা হয়। এটা মানুষের সৃষ্টি। যেকোনোভাবেই হোক কোনো মানুষের দ্বারা এটা করা হয়েছে, এতে কোনো সন্দেহ নেই। এটার ওপর তদন্ত চলছে। তদন্ত শেষ না হওয়া পর্যন্ত কিছু বলা যাচ্ছে না।
বৃহস্পতিবার সংসদের ত্রয়োদশ অধিবেশনের সমাপনী দিনে দেওয়া ভাষণে প্রধানমন্ত্রী এ কথা বলেন।
শেখ হাসিনা বলেন, ‘বিমানে স্ক্রু ঢিলার ঘটনা ঘটেছে। আমরা বোয়িং কোম্পানি থেকে তথ্য নিয়েছি। তারা বলেছে, তাদের ছয় হাজার উড়োজাহাজ সারা বিশ্বে চলছে। এ ধরনের ঘটনা আজ পর্যন্ত কোথাও ঘটেনি। কাজেই সন্দেহ করা হয়, এটা কোনো টেকনিক্যাল ব্যাপার নয়।’
এর আগের ঘটনা সম্পর্কে প্রধানমন্ত্রী বলেন, ‘আগেরবার আমি যখন আসছিলাম, রানওয়েতে অনেক ধাতব টুকরো পড়ে ছিল। সেখানে বিমান অবতরণ করলে সঙ্গে সঙ্গে উড়ে যেত, এতে সন্দেহ নেই। পাইলট যথাসময়ে এটা দেখে ব্যবস্থা নিয়েছিলেন। সঙ্গে সঙ্গে এসএসএফ গিয়ে ধাতব টুকরোগুলো সরানোর ব্যবস্থা করেছে।’
প্রধানমন্ত্রী আরও বলেন, ‘আমি আমার কথা চিন্তা করি নাই। বিমানে যাঁরা সহযাত্রী ছিলেন তাঁদের জন্যই আমার চিন্তা ছিল বেশি। সেখানে আমাদের ব্যবসায়ী মহল থেকে শুরু করে বিমানের ক্রু ও পরিচালনার সঙ্গে জড়িত সকলের জন্য আমার দুশ্চিন্তা ছিল। এ জন্য আমার কাছে যখন মতামত চাওয়া হলো, আমি সঙ্গে সঙ্গে ল্যান্ডিংয়ের মত দেই। পরে তুর্কমেনিস্তানে ল্যান্ড করা হয়।’
শেখ হাসিনা বলেন, ‘নিজের জীবনে যত ঘাত-প্রতিঘাত আসুক না কেন, বিমানের স্ক্রু ঢিলা হোক বা ধাতব টুকরো ফেলে হত্যার চেষ্টা করুক না কেন, কখনো নিজের জীবনের মায়া করিনি। মানুষের জন্য কাজ করেছি। এভাবে কাজ করেছি বলেই এই উন্নতি।’
২৭ নভেম্বর হাঙ্গেরি যাওয়ার পথে প্রধানমন্ত্রী শেখ হাসিনাকে বহনকারী উড়োজাহাজে যান্ত্রিক ত্রুটি দেখা দিলে তা তুর্কমেনিস্তানের রাজধানী আশখাবাদ আন্তর্জাতিক বিমানবন্দরে জরুরি অবতরণ করে। তবে পরে মেরামত শেষে প্রধানমন্ত্রী ও তাঁর সফরসঙ্গীদের নিয়ে বিমানটি হাঙ্গেরি পৌঁছায়।
