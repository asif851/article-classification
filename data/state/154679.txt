
এক মিনিটেরও কম সময়ের মধ্যে দুর্বৃত্তরা মাহমুদা খানমকে আটবার ছুরি দিয়ে জখম করেছে। আর প্রথম গুলি ব্যর্থ হওয়ায় দ্বিতীয়বার গুলি করেছে।
চট্টগ্রামে পুলিশ সুপার (এসপি) বাবুল আক্তারের স্ত্রী মাহমুদা খানমকে ছুরিকাঘাত ও গুলি করে হত্যা করেছে দুর্বৃত্তরা। আজ রোববার সকাল সাতটার দিকে বাসা থেকে ১০০ গজ দূরত্বে নগরের পাঁচলাইশ থানার জিইসি মোড়ে এই হত্যাকাণ্ড ঘটে। ছেলেকে স্কুলের বাসে তুলে দিতে গিয়েছিলেন তিনি।
জঙ্গিবিরোধী অভিযানে এসপির সক্রিয় ভূমিকার কারণে তাঁর স্ত্রীকে হত্যা করা হতে পারে বলে ধারণা পুলিশের। প্রত্যক্ষদর্শীদের ভাষ্য, এই দুর্বৃত্তরাও মোটরসাইকেলে করে এসেছিল।
পুলিশের অপরাধ তদন্ত বিভাগ (সিআইডি) চট্টগ্রামের ক্রাইম সিন ইউনিটের পরিদর্শক মিমশ্রী বড়ুয়া জানান, সুরতহাল প্রতিবেদনে মাহমুদা খানমের শরীরে ছুরিকাঘাতের আটটি আঘাতের চিহ্ন রয়েছে। তাঁর বুকে দুটি, পিঠে দুটি, বাঁ হাতে দুটি ও কনুইতে দুটি ছুরিকাঘাত করা হয়। বুকের ছুরিকাঘাতের আঘাত আধা ইঞ্চি পর্যন্ত গভীর। আর কপালে বিদ্ধ গুলিটি দেড় ইঞ্চি মতো গভীরে ঢোকে।
এদিকে খুনিদের ধরতে র‍্যাব, পুলিশ, গোয়েন্দা পুলিশ, সিআইডি ও পুলিশ ব্যুরো অব ইনভেস্টিগেশনের (পিবিআই) ১০টি দল মাঠে কাজ শুরু করেছে বলে জানিয়েছেন নগর পুলিশের উপকমিশনার (উত্তর) পরিতোষ ঘোষ। তিনি আশা করেন, আসামিরা ধরা পড়বে।
আরও পড়ুন... 
এসপির স্ত্রীকে হত্যার পেছনে ‘জঙ্গি গোষ্ঠী’: স্বরাষ্ট্রমন্ত্রী
