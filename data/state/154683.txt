
সেনাবাহিনীর মতো চ্যালেঞ্জিং পেশায় নারীদের অংশগ্রহণ নারীর ক্ষমতায়নের ক্ষেত্রে গুরুত্বপূর্ণ ভূমিকা রাখবে বলে মনে করেন প্রধানমন্ত্রী শেখ হাসিনা। ফোর্সেস ২০৩০ বাস্তবায়নের ধারাবাহিকতায় সেনাবাহিনীতে নারী কর্মকর্তাদের পাশাপাশি নারী সৈনিক নিয়োগের সিদ্ধান্ত নেওয়া হয়েছে বলেও জানান তিনি। আজ বৃহস্পতিবার টাঙ্গাইলের ঘাটাইলের শহীদ সালাহউদ্দিন সেনানিবাসের শহীদ বীর উত্তম সিপাহী নুরুল হক প্যারেড মাঠে প্রথম মহিলা সৈনিক ব্যাচ শপথ গ্রহণ ও প্রশিক্ষণ কুচকাওয়াজ অনুষ্ঠানে প্রধানমন্ত্রী এসব কথা বলেন। নারীদের একক এই কুচকাওয়াজ অনুষ্ঠানে ৮৭৮ জন নবীন সৈনিক অংশ নেন। নবীন নারী সৈনিকদের উদ্দেশে শেখ হাসিনা বলেন, ‘সেনাবাহিনীর মতো একটি চ্যালেঞ্জিং পেশায় নারীদের অংশগ্রহণ নারীর ক্ষমতায়নের ক্ষেত্রে গুরুত্বপূর্ণ ভূমিকা রাখবে। আপনারা এএমসি সেন্টার স্কুলে ডিপ্লোমা ইন মেডিকেলে অ্যান্ড হেলথ টেকনোলজি সম্পন্ন করে সেনাবাহিনীর চিকিৎসাসেবায় বাংলাদেশের সর্বত্র ছড়িয়ে পড়বেন। আপনাদের একাগ্রতার মাধ্যমে দেশের আপামর জনসাধারণ চিকৎসাসেবায় ইতিবাচক ভূমিকা রাখবে বলে আমি আশাবাদী। ’আর্মি মেডিকেল কোরে নারী কর্মকর্তার নিয়োগের পাশাপাশি ২০০০ সাল থেকে তাঁর সরকার অন্যান্যও কোরেও নারী কর্মকর্তা নিয়োগ করছে বলে জানান তিনি। 
