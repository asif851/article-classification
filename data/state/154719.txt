
যোগাযোগমন্ত্রী ওবায়দুল কাদের বলেছেন, ‘সংখ্যালঘুদের নির্যাতনের ঘটনায় রাজনীতিবিদদের লজ্জিত হওয়া উচিত। যারা সংখ্যালঘুদের নির্যাতনে উসকানি দিচ্ছে, তাদের খেয়াল রাখতে হবে এই উসকানির ফলে প্রতিবেশী দেশে যেন সংখ্যালঘুদের জীবন বিপন্ন না হয়।’আজ বুধবার আওয়ামী লীগ সভাপতির ধানমন্ডির রাজনৈতিক কার্যালয়ে দলের কেন্দ্রীয় উপকমিটির সহসম্পাদকদের সঙ্গে মতবিনিময় সভায় ওবায়দুল কাদের এ কথা বলেন।এ সময় আওয়ামী লীগের সভাপতিমণ্ডলীর এই সদস্য বলেন, ‘রাজনীতির স্বার্থেই এরশাদ নির্বাচন করেছেন। জাতীয় পার্টি বিরোধী দলের আসনে অবস্থান নেবে।’ওবায়দুল কাদের আরও বলেন, ‘সহিংসতার মধ্য দিয়ে দশম জাতীয় সংসদ নির্বাচন অনুষ্ঠিত হয়েছে। এখন আমাদের প্রতিকূলতার মধ্য দিয়ে চলতে হচ্ছে। বাতাসে ষড়যন্ত্রের গন্ধ। জঙ্গিবাদের কাছে দেশ জিম্মি এখন। এরই ধারাবাহিকতায় যশোর-দিনাজপুর-সাতক্ষীরায় সংখ্যালঘুদের ওপর নির্যাতন করা হচ্ছে। এর জন্য রাজনীতিবিদদের লজ্জিত হওয়া উচিত।’শুধু ঢাকায় বসে পার্টি অফিসে মুখ দেখিয়ে রাজনীতি করার সমালোচনা করে ওবায়দুল কাদের বলেন, ‘এই কঠিন সময়ে নিজ নিজ এলাকাসহ সংখ্যালঘু নির্যাতিত হয়েছে এমন প্রতিটি স্থানে যাঁরা ছুটে যাবেন না, তাঁদের দলীয় পদ-পদবি থেকে বাদ দেওয়া হবে।’এ সময় উপস্থিত ছিলেন দীপু মনি, জাহাঙ্গীর কবির নানক, আবদুস সোবহান গোলাপ, কামরুজ্জামান আনসারী, সাইফুল্লাহ সাইফুল, দেলোয়ার হোসেন, মাজহারুল ইসলাম, রাশেদুল মাহমুদ, মেহেদী জামিল, মীরা আক্তার, রোজিনা নাসরীন, নুরুল আলম পাঠান, আশরাফ সিদ্দিকী, শাহাদাত্ হোসেন, জাফরুল শাহরিয়ার প্রমুখ।
