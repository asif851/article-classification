
ঢাকা বিশ্ববিদ্যালয়ের কার্জন হল এলাকায় আলোকচিত্রী ইমতিয়াজ আলম বেগের ওপর হামলার ঘটনায় জড়িত চারজনকে শনাক্ত করেছে বিশ্ববিদ্যালয় প্রশাসন। এরা সবাই বিশ্ববিদ্যালয়ের ছাত্র এবং ছাত্রলীগের কর্মী।
বিশ্ববিদ্যালয় প্রশাসন জানায়, ছাত্রলীগের নেতাদের সহযোগিতায় আজ শুক্রবার এই চারজনকে চিহ্নিত করা হয়। তাঁরা হলেন উদ্ভিদবিজ্ঞান বিভাগের ফারুক হোসেন, গণিত বিভাগের জহিরুল ইসলাম, পদার্থবিজ্ঞান বিভাগের মাসুম ও পরিসংখ্যান বিভাগের জিসান। এঁরা সবাই প্রথম বর্ষের ছাত্র ও শহীদুল্লাহ হলে থাকেন।শহীদুল্লাহ হল শাখা ছাত্রলীগের সভাপতি আমিনুল ইসলাম আজ শনিবার প্রথম আলোকে বলেন, তাঁরা বুধবারের ওই হামলায় জড়িত ব্যক্তিদের শনাক্ত করে প্রশাসনকে জানিয়েছেন। তিনি জানান, হলের ‘ছোট ভাইদের’ তথ্যের ভিত্তিতে চারজনকে শনাক্ত করা হয়েছে। এরা প্রথম বর্ষের ছাত্র, ছাত্রলীগের কোনো পদে নেই।এ ব্যাপারে বিশ্ববিদ্যালয়ের ভারপ্রাপ্ত প্রক্টর এম আমজাদ আলী সাংবাদিকদের বলেন, হামলায় জড়িত থাকার বিষয়টি প্রমাণিত হলে এদের বিরুদ্ধে কঠোর ব্যবস্থা নেওয়া হবে। এ ঘটনায় হল প্রশাসন ছয় সদস্যের একটি তদন্ত কমিটি করেছে। কমিটিকে দ্রুত সময়ের মধ্যে প্রতিবেদন জমা দিতে বলা হয়েছে।গত বুধবার বিকেলে বিশ্ববিদ্যালয়ের শহীদুল্লাহ হলের পুকুরঘাটে দুই ভাগনিকে নিয়ে বেড়াতে এসে হামলার শিকার হন বেগার্ট ইনস্টিটিউট অব ফটোগ্রাফির পরিচালক আলোকচিত্রী ইমতিয়াজ আলম বেগ। তাঁর মাথা ফেটে যায়। তাঁর সঙ্গে থাকা দুই ভাগনিকেও শারীরিকভাবে লাঞ্ছিত করেন হামলাকারীরা।এ ঘটনায় ওই দিন শাহবাগ থানায় সাধারণ ডায়েরি (জিডি) করেন ইমতিয়াজ আলম বেগ। তিনি আজ শনিবার সন্ধ্যায় প্রথম আলোকে বলেন, ‘বিশ্ববিদ্যালয় প্রশাসন যদি কাউকে চিহ্নিত করতে পারে, তবে পুলিশের মাধ্যমে আমার সঙ্গে যোগাযোগ করা উচিত। আমি তাঁদের চিনতে পারব।’
ভাগনিকে নিয়ে বেড়াতে এসে রক্তাক্ত হলেন আলোকচিত্রী
