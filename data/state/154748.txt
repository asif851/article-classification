
ঢাকার আশুলিয়ায় ডাকাতের ছুরিকাঘাতে এক বাসচালক নিহত হয়েছেন। আহত হয়েছেন বাসের সুপারভাইজারসহ কয়েকজন যাত্রী। ডাকাতেরা ওই বাস থেকে যাত্রীদের সর্বস্ব লুটে নিয়েছে। গতকাল সোমবার রাতে ঢাকা-টাঙ্গাইল মহাসড়কে এ ঘটনা ঘটে।নিহত বাসচালকের নাম মো. শাজাহান (৪০) তিনি টাঙ্গাইল সদর উপজেলার চরজানা গ্রামের বিষা মিয়ার ছেলে।আশুলিয়া থানার পুলিশ ও বিভিন্ন সূত্র থেকে পাওয়া তথ্যে জানা গেছে, ধলেশ্বরী পরিবহনের একটি বাস গতকাল রাতে টাঙ্গাইল থেকে ঢাকার উদ্দেশে ছেড়ে আসে। রাত ১১টার দিকে টাঙ্গাইলের মির্জাপুর বাসস্ট্যান্ড থেকে যাত্রীবেশে একদল ডাকাত ওই বাসে ওঠে। বাসটিতে ১৫ থেকে ২০ জন যাত্রী ছিল। মির্জাপুর থেকে বাস ছাড়ার কিছু সময় পর ডাকাতেরা অস্ত্রের মুখে যাত্রীদের জিম্মি করে মালামাল ও নগদ অর্থ লুটে নিতে থাকে। এ সময় তাঁরা কয়েকজন যাত্রীকে মারধর করে। একপর্যায়ে কয়েকজন ডাকাত বাসচালক শাজাহানের কাছ থেকে বাসের নিয়ন্ত্রণ নেওয়ার চেষ্টা চালায়। শাজাহান বাধা দিলে ডাকাতেরা তাঁকে জোর করে আসন থেকে তুলে নিয়ে ছুরিকাঘাত করে। এ সময় সুপারভাইজার বাদশা মিয়া এগিয়ে গেলে তাঁকেও ছুরিকাঘাত করা হয়। অতিরিক্ত রক্তক্ষরণের কারণে শাজাহান ঘটনাস্থলেই মারা যান। এরপর ডাকাতেরা আশুলিয়ার ডিইপিজেড এলাকায় শমসের প্লাজার সামনে বাস রেখে পালিয়ে যায়। খবর পেয়ে আশুলিয়া খানার পুলিশ দিবাগত রাত একটার দিকে ঘটনাস্থলে গিয়ে লাশ ও বাস উদ্ধার করে থানায় নিয়ে যায়। 
আশুলিয়া থানার উপপরিদর্শক (এসআই) ফারুক হোসেন বলেন, ঘটনাস্থলে গিয়ে বাসচালকের লাশ এবং সুপারভাইজার ছাড়া আর কাউকে পাওয়া যায়নি। ডাকাতের কবল থেকেউদ্ধার পাওয়ার পরপরই যাত্রীরা চলে যান। সুপারভাইজার বাদশাকে আশঙ্কাজনক অবস্থায় উদ্ধার করে ঢাকা মেডিকেল কলেজ হাসপাতালে পাঠানো হয়।ঘটনার সত্যতা নিশ্চিত করে আশুলিয়া থানার ভারপ্রাপ্ত কর্মকর্তা (ওসি) আবদুল আউয়াল বলেন, ডাকাতির ঘটনায় জড়িত ব্যক্তিদের গ্রেপ্তারের চেষ্টা চলছে। এ ঘটনায় মামলা হয়েছে।
