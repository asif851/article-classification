
বিমান বাংলাদেশ এয়ারলাইনসের বড় আকারের উড়োজাহাজ অবতরণ করতে যাচ্ছে কক্সবাজার আন্তর্জাতিক বিমানবন্দরে। আগামীকাল শনিবার সকাল সাড়ে নয়টার দিকে প্রধানমন্ত্রী শেখ হাসিনাকে নিয়ে বিমানের বোয়িং ৭৩৭-৮০০ মডেলের একটি উড়োজাহাজ অবতরণ করবে।
বিমানের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, উড়োজাহাজটি যাত্রী ধারণক্ষমতা ১৬২ জন। তবে বিজি ১৪৩৩ নম্বরের এই ফ্লাইটে ৬০ জন যাত্রী থাকবেন। সব যাত্রীই টিকিট কেটে কক্সবাজার সফর করছেন। এ জন্য এটিকে বাণিজ্যিক ফ্লাইট হিসেবে ঘোষণা করা হয়েছে। বিকেলে একই উড়োজাহাজে করে ঢাকায় ফিরে আসবেন প্রধানমন্ত্রীসহ তাঁর সফরসঙ্গীরা।
কক্সবাজার বিমানবন্দরে বিমানসহ দেশের বেশ কয়েকটি বিমান সংস্থা ছোট আকৃতির উড়োজাহাজ দিয়ে অভ্যন্তরীণ ফ্লাইট পরিচালনা করে থাকে। আন্তর্জাতিক বিমানবন্দর হিসেবে গড়ে তোলার কাজ চলছে। বিমানবন্দরটির রানওয়ের দৈর্ঘ্য ৬ হাজার ৭৭৫ ফুট থেকে বাড়িয়ে ৯ হাজার ফুট করা হয়েছে। এ ছাড়া রানওয়ের প্রস্থ ১৫০ ফুট থেকে বাড়িয়ে ২০০ ফুট করা হয়েছে।
শাকিল মেরাজ বলেন, গত ২৯ এপ্রিল একই মডেলের উড়োজাহাজ দিয়ে একটি পরীক্ষামূলক ফ্লাইট পরিচালনা করা হয়। কক্সবাজার বিমানবন্দর আন্তর্জাতিক বিমানবন্দরের স্বীকৃতি পেলে এখান থেকে দেশের বাইরেও বিমানের ফ্লাইট পরিচালনা করা হবে। তবে এর আগে প্রতি সপ্তাহে একটি করে বৃহদাকারের উড়োজাহাজ দিয়ে অভ্যন্তরীণ ফ্লাইট পরিচালনার পরিকল্পনা রয়েছে বিমানের।
