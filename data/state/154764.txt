
ময়মনসিংহ শহরের মাসকান্দা এলাকার একটি বাড়ি থেকে আজ রোববার ভোরে দুটি বিদেশি পিস্তল, আগ্নেয়াস্ত্র অস্ত্র তৈরির বিপুল সরঞ্জামসহ দুজনকে আটক করেছে জেলা গোয়েন্দা পুলিশ (ডিবি)। আটককৃতরা হচ্ছে শেখ মেহেদী হাসান ওরফে নাদিম (৩২) ও মো. রাসেল মিয়া (২৬)। মেহেদী হাসান ময়মনসিংহের সংবাদপত্র দৈনিক জাহানের ব্যবস্থাপনা সম্পাদক এবং রাসেল ওই পত্রিকায় সাংবাদিক।পুলিশের দাবি, আটককৃতরা অস্ত্র ব্যবসার সঙ্গে জড়িত বলে পুলিশের প্রাথমিক জিজ্ঞাসাবাদে স্বীকার করেছে।ডিবি পুলিশের দাবি, সাংবাদিকতার আড়ালে আটকৃত ব্যক্তিরা বাড়ির একটি অংশে অস্ত্র তৈরির কারখানা হিসাবে ব্যবহার করছিল।জেলা গোয়েন্দা পুলিশের ভাষ্য, শহরের মাসকান্দা এলাকায় দৈনিক জাহান পত্রিকার কার্যালয়ের পাশেই মেহেদী হাসানের বাড়ি। সেখানে অস্ত্র তৈরির কারখানা আছে এমন খবরের ভিত্তিতে গতকাল শনিবার দিবাগত রাত দুইটার দিকে গোয়েন্দা পুলিশের একটি দল বাড়িটিকে ঘিরে ফেলে। ভোর পাঁচটার দিকে ওই বাড়িতে অভিযান চালিয়ে বিদেশি ২ টি পিস্তল, ৩টি চাইনিজ রাইফেল, ৭টি কিরিজ, ৩টি হাসুয়া, ৪টি সাজুয়া, ৪টি গুলি ও ম্যাগজিন উদ্ধার করে। এ ছাড়াও অস্ত্র তৈরির বিপুল সরঞ্জাম উদ্ধার করা হয়। পুলিশের দাবি, মেহেদী হাসান ও রাসেলকে প্রাথমিক জিজ্ঞাসাবাদ করা হয়েছে। সাংবাদিকতার আড়ালে তাঁরা অস্ত্র ব্যবসার সঙ্গে জড়িত থাকার কথা স্বীকার করেছেন। তাঁদের আরও জিজ্ঞাসাবাদ করা হবে।আজ রোববার বেলা সাড়ে ১১টার দিকে জেলা গোয়েন্দা পুলিশের কার্যালয়ের সামনে উদ্ধারকৃত অস্ত্র ও অস্ত্র তৈরির সরঞ্জামসহ মেহেদী ও রাসেলকে সাংবাদিকদের সামনে হাজির করে পুলিশ।
জেলা গোয়েন্দা পুলিশের ভারপ্রাপ্ত কর্মকর্তা (ওসি) মো. ইমারত হোসেন গাজী জানান, মাসকান্দা এলাকার দুতলা বাড়িটি মেহেদী হাসানের পরিবারের। পরিবারের সদস্যরা ওপরের তলায় থাকতেন। আর নিচতলায় আনুমানিক দুই বছর ধরে অস্ত্র তৈরি করা হতো।
মেহেদীর পরিবারের কেউ এ বিষয়ে কথা বলেননি।
