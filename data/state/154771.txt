
‘আমাদের নতুন প্রজন্মের চোখ খুলে দিতে হবে, তাদের সাহস ও শক্তি জোগাতে হবে, যাতে তারা মাথা উঁচু করে দাঁড়াতে পারে। তবেই দেশ ও সমাজের জন্য আসল কাজ করা হবে।’ ফরিদপুরের ভাঙ্গায় সড়ক দুর্ঘটনায় নিহত আন্তর্জাতিক খ্যাতিসম্পন্ন চলচ্চিত্র নির্মাতা তারেক মাসুদের 
ষষ্ঠ মৃত্যুবার্ষিকী উপলক্ষে আয়োজিত স্মরণসভায় তাঁর স্ত্রী ক্যাথরিন মাসুদ এসব কথা বলেন।
গতকাল রোববার বিকেল চারটার দিকে ভাঙ্গা পৌর মহল্লার নূরপুর গ্রামে তারেক মাসুদের গ্রামের বাড়ির আঙিনায় যৌথভাবে এ স্মরণসভার আয়োজন করে তারেক মাসুদ মেমোরিয়াল ট্রাস্ট ও তারেক মাসুদ-মিশুক মুনীর চলচ্চিত্র সংসদ।
স্মরণসভায় বক্তব্য দেন তারেক মাসুদের মা নূরুন্নাহার মাসুদ। তিনি বলেন, ‘তারেক নেই। কিন্তু সবাই তারেকের উদ্দেশে এখানে আসে, এটাই আমার বেঁচে থাকার শক্তি জোগায়।’ ‘আমি তারেকের সমাধি নিয়ে বেঁচে আছি’ মন্তব্য করে তিনি বলেন, ‘তারেক মরে যায়নি, সে বেঁচে আছে। তবে আগের মতো বারবার মা বলে ডাকে না।’
৩০ বছর আগে ১৯৮৭ সালে নূরপুর গ্রামে তারেক মাসুদের স্ত্রী হয়ে আসার স্মৃতিচারণা করে বক্তব্য শুরু করেন ক্যাথরিন মাসুদ। তিনি বলেন, ‘গ্রামের জন্য এবং গ্রামের মানুষের জন্য গভীর মমতা ও ভালোবাসা ছিল তারেকের। তারেকের জন্য আমি গ্রামবাংলার ঐতিহ্য ও সংস্কৃতির সঙ্গে যুক্ত হয়েছি। তারেক নেই, তারপরও সে বেঁচে আছে তার গ্রামের মানুষের কাজের মধ্য দিয়ে।’ তিনি বলেন, তারেক মাসুদের  ভাবনা বই, চলচ্চিত্রসহ বিভিন্ন মাধ্যমে দেশের তরুণ সমাজের মধ্যে ছড়িয়ে দিতে হবে। তবেই তারেকের আদর্শ ও স্বপ্ন সার্থক হবে।
তারেক মাসুদ-মিশুক মুনীর চলচ্চিত্র সংসদ ভাঙ্গার আহ্বায়ক এ্যাপোলো নওরোজের সভাপতিত্বে অন্যান্যের মধ্যে বক্তব্য দেন ভাঙ্গা সরকারি কে এম কলেজের ভারপ্রাপ্ত অধ্যক্ষ মোশায়েদ ঢালি, শিবচর রিজিয়া বেগম মহিলা কলেজের অধ্যক্ষ বাবুল আশরাফ, উপজেলা সিপিবি নেতা আবু বক্কর, তারেক মাসুদের ভাই সাঈদ মাসুদ ও ভাঙ্গা পাইলট উচ্চবিদ্যালয়ের নবম শ্রেণির শিক্ষার্থী অঙ্কুর ভৌমিক।
স্মরণসভায় ক্যাথরিন মাসুদ জানান, তারেক মাসুদ মেমোরিয়াল ট্রাস্টের উদ্যোগে ইতিমধ্যে তারেক মাসুদের জীবন ও স্বপ্ন, তারেক মাসুদের চলচ্চিত্র ভাবনা ও তারেক মাসুদের গানের সংকলন নামে তিনটি বই প্রকাশিত হয়েছে। আগামী বইমেলায় তারেক মাসুদের চলচ্চিত্র কথা নামে আরেকটি বই প্রকাশিত হবে।
এর আগে ক্যাথরিন মাসুদ ছাড়াও তারেক মাসুদের সমাধিতে পুষ্পার্ঘ্য অর্পণ করেন তারেক মাসুদ মেমোরিয়াল ট্রাস্ট ও তারেক মাসুদ মিশুক মুনীর চলচ্চিত্র সংসদ, বিজ্ঞান আন্দোলন মঞ্চ, ভাঙ্গা মহিলা কলেজ, উপজেলা সিপিবি, উপজেলা উদীচী।
এ ছাড়া বাড়ির প্রাঙ্গণে তারেক মাসুদের আলোকচিত্র প্রদর্শনীর আয়োজন করে তারেক মাসুদ-মিশুক মুনীর চলচ্চিত্র সংসদ। সন্ধ্যায় তারেক মাসুদ পরিচালিত মাটির ময়না চলচ্চিত্রের প্রদর্শনী করা হয়।
প্রসঙ্গত, ২০১১ সালের ১৩ আগস্ট নিজ পরিচালনায় নির্মিতব্য চলচ্চিত্র কাগজের ফুল-এর শুটিং লোকেশন দেখে ঢাকায় ফেরার পথে মানিকগঞ্জের জোকা নামক স্থানে এক সড়ক দুর্ঘটনায় তারেক মাসুদ, এটিএন নিউজের সাবেক প্রধান নির্বাহী কর্মকর্তা মিশুক মুনীরসহ পাঁচজন মারা যান।
