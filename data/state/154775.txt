
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, এই ফ্যাসিস্ট সরকারকে আরকেটা ধাক্কা মারতে হবে। এদের পায়ের নিচে মাটি নেই। এরা দেউলিয়া হয়ে গেছে। আজ বৃহস্পতিবার দুপুরে জাতীয় প্রেসক্লাবে বাংলাদেশ কল্যাণ পার্টির সপ্তম প্রতিষ্ঠাবার্ষিকী উপলক্ষে আয়োজিত আলোচনা সভায় মির্জা ফখরুল এ কথা বলেন। সভায় সভাপতিত্ব করেন বাংলাদেশ কল্যাণ পার্টির সভাপতি সৈয়দ মুহাম্মদ ইব্রাহিম।আওয়ামী লীগকে ‘দেশ ধ্বংসকারী’ ও দেশের ‘স্বাধীনতা বিপন্নকারী’ উল্লেখ করে বিএনপির এই নেতা বলেন, এই স্বৈরাচারী, একনায়ক আওয়ামী লীগ সরকারকে হটিয়ে জনগণের সরকার প্রতিষ্ঠা করতে হবে। নোংরা রাজনৈতিক সংস্কৃতি ও জনগণের ভাগ্যের পরিবর্তন করতে পারবে—এমন সরকার প্রতিষ্ঠা করতে হবে।দুর্নীতির বিশ্বজনীন ধারণাসূচকে বাংলাদেশের অবস্থানের কথা উল্লেখ করে মির্জা ফখরুল বলেন, ‘আজ গণমাধ্যমে দেখলাম, বাংলাদেশের মানুষের জন্য চমৎকার সুখবর। দুর্নীতিতে বাংলাদেশের অগ্রগতি হয়েছে। আগে ১৬-তে ছিল, এখন ১৪-তে গেছে।’সম্প্রতি স্থানীয় সরকার, পল্লী উন্নয়ন ও সমবায়মন্ত্রী সৈয়দ আশরাফুল ইসলাম যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাইকে ‘দুই আনার মন্ত্রী’ ও ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনাকে ‘কাজের মেয়ে মর্জিনা’ বলে অভিহিত করেছেন।এ মন্তব্যের পরিপ্রেক্ষিতে মির্জা ফখরুল প্রশ্ন তোলেন, এতে লাভটা কী হয়েছে? যুক্তরাষ্ট্রের সঙ্গে বাংলাদেশের সম্পর্ক ক্ষতিগ্রস্ত হয়েছে। বাংলাদেশের এখন কোনো বন্ধু নেই, বিদেশি বিনিয়োগ নেই। তিনি বলেন, ব্যবসায়ীরা হাত গুটিয়ে বসে আছেন। দেশে এক ভয়াবহ অর্থনৈতিক মন্দার সৃষ্টি হয়েছে। এমন পরিস্থিতির পরও আওয়ামী লীগের কোনো বোধোদয় হচ্ছে না।
