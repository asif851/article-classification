
‘সবাই মিলে শপথ করি, দুর্নীতিবাজদের ঘৃণা করি’—প্রতিপাদ্য সামনে রেখে দুর্নীতি প্রতিরোধ সপ্তাহ উদ্‌যাপন করছে দুর্নীতি দমন কমিশন (দুদক)। আজ বৃহস্পতিবার সকালে কমিশন কার্যালয়ে এর উদ্বোধন করেন সংস্থার চেয়ারম্যান মো. বদিউজ্জামান। দুদক চেয়ারম্যান বলেন, এবার নিয়ে পঞ্চমবারের মতো দুর্নীতি প্রতিরোধ সপ্তাহ উদ্‌যাপন করছে কমিশন। দুর্নীতি প্রতিরোধে সাধারণ জনগণকে সম্পৃক্ত করার উদ্দেশ্যেই কমিশন এ কর্মসূচি হাতে নিয়েছে। বদিউজ্জামান বলেন, স্বাধীনতা দিবস সামনে রেখে কমিশন দুর্নীতি প্রতিরোধ সপ্তাহের সূচনা করেছে। দুর্নীতিকে দেশের অর্থনৈতিক মুক্তির প্রধান অন্তরায় বলে উল্লেখ করে দুদক চেয়ারম্যান বলেন, সাধারণ মানুষ যদি দুর্নীতিবাজদের ঘৃণা করে, তাহলেই তারা সমাজে অচ্ছুত হয়ে পড়বে। সাধারণ মানুষকে দুর্নীতির বিরুদ্ধে জাগিয়ে তোলার প্রত্যয় নিয়েই কমিশন বিভিন্ন প্রতিরোধমূলক কার্যক্রম পরিচালনা করছে।  অনুষ্ঠানে অন্যদের মধ্যে সংস্থার কমিশনার নাসিরউদ্দীন আহমেদ, সচিব মো. মাকসুদুল হাসান খানসহ জ্যেষ্ঠ কর্মকর্তারা উপস্থিত ছিলেন। উদ্বোধনী অনুষ্ঠান শেষে দুদকের চেয়ারম্যানের নেতৃত্বে কর্মকর্তা-কর্মচারীরা সাভারে জাতীয় স্মৃতিসৌধে শ্রদ্ধা নিবেদন করেন।
