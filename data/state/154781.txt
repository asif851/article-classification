
রাজশাহী কলেজে আজ মঙ্গলবার শাহিনুর রেজা নামে ছাত্রলীগের এক কর্মীকে মারধর করা হয়েছে। তাঁকে রাজশাহী মেডিকেল কলেজ হাসপাতালে ভর্তি করা হয়েছে। এ ঘটনার পর রাজশাহী কলেজের মুসলিম ছাত্রাবাসের দুটি ভবনে অগ্নিসংযোগ করা হয়। এতে দুটি কক্ষ পুড়ে গেছে। এ দুটি কক্ষে ছাত্রদলের নেতা–কর্মীরা থাকেন।
ছাত্রদলের অভিযোগ, ছাত্রলীগের নেতা–কর্মীরা এ অগ্নিসংযোগ করেছেন। তবে ছাত্রলীগের দাবি, কে বা কারা অগ্নিসংযোগ করেছে, তা তারা জানে না।
 প্রত্যক্ষদর্শী এই কলেজের কয়েকজন শিক্ষার্থী বলেন, আজ বেলা দুইটার দিকে কলেজ ক্যাম্পাসে ছাত্রলীগের কর্মী ও কলেজের রসায়ন বিভাগের চতুর্থ বর্ষের শিক্ষার্থী শাহিনুর রেজাকে ছাত্রদলের কয়েকজন নেতা-কর্মী মারধর করে আহত করেন। অন্য শিক্ষার্থীরা তাঁকে উদ্ধার করে রাজশাহী মেডিকেল কলেজ হাসপাতালে ভর্তি করেন। মারধরের খবর ছড়িয়ে পড়লে বেলা আড়াইটার দিকে ছাত্রলীগের নেতা–কর্মীরা ওই হোস্টেল দুটিতে গিয়ে ছাত্রদলের নেতা–কর্মীদের খোঁজ করতে থাকেন। কিন্তু সেখানে তাঁদের না পেয়ে হোস্টেল দুটির দুটি কক্ষে আগুন ধরিয়ে দেন। খবর পেয়ে দমকল বাহিনীর সদস্যরা সেখানে গিয়ে আগুন নেভান। তবে আগুনে দুটি কক্ষে থাকা বই ও আসবাব পুড়ে যায়।
কলেজ শাখা ছাত্রদলের সভাপতি মোর্তজা ফামিন প্রথম আলোকে বলেন, একটি ব্যক্তিগত বিষয় নিয়ে শাহিনুরের ওপর হামলা হয়েছে। ছাত্রলীগ এটাকে রাজনৈতিক রং দিয়ে ছাত্রদলের কক্ষে আগুন দিয়েছে।শাহিনুরের ওপর হামলায় ছাত্রদলের কেউ জড়িত কি না, জানতে চাইলে মোর্তজা ফামিন সুস্পষ্ট কোনো জবাব দেননি।
অভিযোগের বিষয়ে জানতে চাইলে ছাত্রলীগের রাজশাহী মহানগরের সভাপতি রকি ঘোষ প্রথম আলোকে বলেন, ছাত্রদলের নেতা–কর্মীরা ছাত্রলীগ কর্মীকে মারধর করেছেন। তবে এরপর কারা ছাত্রাবাসে অগ্নিসংযোগ করেছে, তা তিনি জানেন না।
এদিকে ছাত্রলীগ কর্মীকে মারধর করে আহত করার প্রতিবাদে আজ বেলা তিনটার দিকে কলেজ ক্যাম্পাসে বিক্ষোভ মিছিল ও প্রতিবাদ সমাবেশ করেছে ছাত্রলীগ। সমাবেশে ছাত্রলীগ নেতারা হামলায় জড়িত ছাত্রদল নেতা–কর্মীদের দ্রুত গ্রেপ্তারের দাবি জানান।
নগরের বোয়ালিয়া থানার ভারপ্রাপ্ত কর্মকর্তা (ওসি) শাহাদাত হোসেন জানান, পরিস্থিতি শান্ত রাখতে কলেজ ক্যাম্পাসে অতিরিক্ত পুলিশ মোতায়েন করা হয়েছে।
