
নবনিযুক্ত প্রধান নির্বাচন কমিশনারসহ (সিইসি) নতুন নির্বাচন কমিশনারেরা শপথ নেবেন ১৫ ফেব্রুয়ারি। ওই দিন বেলা তিনটায় জাজেস লাউঞ্জে তাঁদের শপথ বাক্য পাঠ করানো হবে বলে জানিয়েছেন হাইকোর্ট বিভাগের অতিরিক্ত রেজিস্ট্রার (প্রশাসন ও বিচার) মো. সাব্বির ফয়েজ।
আজ মঙ্গলবার বিকেলে সাব্বির ফয়েজ প্রথম আলোকে বলেন, ১৫ ফেব্রুয়ারি প্রধান বিচারপতি সুরেন্দ্র কুমার সিনহা সিইসিসহ অন্য কমিশনারদের শপথবাক্য পাঠ করাবেন।
সিইসি হিসেবে নিয়োগ পেয়েছেন সাবেক সচিব কে এম নুরুল হুদা। আর চার কমিশনার হিসেবে নিয়োগ পেয়েছেন সাবেক অতিরিক্ত সচিব মাহবুব তালুকদার, সাবেক সচিব মো. রফিকুল ইসলাম, অবসরপ্রাপ্ত জেলা ও দায়রা জজ কবিতা খানম এবং ব্রিগেডিয়ার জেনারেল (অব.) শাহাদৎ হোসেন চৌধুরী।
গতকাল সোমবার রাত সাড়ে নয়টায় মন্ত্রিপরিষদ সচিব মোহাম্মদ শফিউল আলম সচিবালয়ের মন্ত্রিপরিষদ বিভাগে সংবাদ সম্মেলন করে সিইসি ও চার কমিশনার নিয়োগের কথা জানান। তিনি বলেন, রাষ্ট্রপতি তাঁদের নিয়োগ চূড়ান্ত করেছেন।
পরে রাতেই প্রজ্ঞাপন জারি করে মন্ত্রিপরিষদ বিভাগ। এর মাধ্যমে কয়েক সপ্তাহ ধরে চলা জল্পনাকল্পনার অবসান হলো।
