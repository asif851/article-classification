

চাঁদপুর সদর উপজেলার বিষ্ণুপুর গ্রামের সৌদিপ্রবাসী কলমতর গাজীকে হত্যার দায়ে স্ত্রী শিল্পী বেগম ও তাঁর খালাতো ভাই কবির গাজীকে মৃত্যুদণ্ডাদেশ দিয়েছেন আদালত। আজ সোমবার বেলা একটায় চাঁদপুরের অতিরিক্ত জেলা ও দায়রা জজ মামুনুর রশিদ এ রায় দেন।
মামলার সংক্ষিপ্ত বিবরণে জানা যায়, নিহত কলমতর গাজী সৌদি আরবে থাকতেন। ঘটনার তিন মাস আগে তিনি দেশে আসেন। স্ত্রীর সঙ্গে কবির গাজীর পরকীয়া প্রেম নিয়ে তাঁদের মধ্যে কলহ দেখা দেয়। এরপর ২০১৩ সালের ৭ জুলাই রাতে কবির ও শিল্পী পরিকল্পিতভাবে রান্নাঘরে কলমতর গাজীকে নিয়ে হত্যা করে। এরপর ঘরের পাশেই তাঁরা লাশ মাটিচাপা দিয়ে রাখেন। ১০ জুলাই শিল্পী নিজেই স্বামী নিখোঁজ মর্মে চাঁদপুর মডেল থানায় সাধারণ ডায়েরি করতে যান। পুলিশের সন্দেহ হলে তাঁকে জিজ্ঞাসাবাদ করা হয়। একপর্যায়ে মূল ঘটনা ফাঁস হয়ে যায়। পরে পুলিশ তাঁদের আটক করে। এ ঘটনায় নিহত কলমতর গাজীর ছোট ভাই লিটন গাজী ১১ জুলাই বাদী হয়ে চাঁদপুর মডেল থানায় মামলা করেন।
সরকারপক্ষের আইনজীবী সায়েদুল ইসলাম বাবু জানান, তদন্ত কর্মকর্তা চাঁদপুর মডেল থানার উপপরিদর্শক (এসআই) মানিক ২০১৪ সালের ১৭ এপ্রিল মামলার তদন্ত প্রতিবেদন আদালতে দাখিল করেন। মামলাটি তিন বছর চার মাস আদালতে চলমান থাকা অবস্থায় আদালত ২১ জনের সাক্ষ্য নেন। আদালত উভয় আসামিকে হত্যার দায়ে মৃত্যুদণ্ড এবং তথ্য গোপনের দায়ে সাত বছর করে সশ্রম কারাদণ্ডাদেশ দেন। একই সঙ্গে ১০ হাজার টাকা জরিমানা, অনাদায়ে আরও এক বছরের কারাদণ্ডাদেশ দেন।
