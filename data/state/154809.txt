
কুষ্টিয়ার দৌলতপুর উপজেলায় ১০ টাকা কেজি দরের চাল বিক্রি ও হতদরিদ্রদের তালিকায় অনিয়মের অভিযোগ উঠেছে। এটা প্রমাণিত হওয়ায় উপজেলায় চাল বিক্রি বন্ধ রয়েছে। এ ছাড়া দুটি ইউনিয়নের দুজন ব্যবসায়ীর ডিলারশিপ বাতিল করা হয়েছে।উপজেলা প্রশাসন সূত্রে জানা গেছে, কয়েক দিন আগে খাদ্যগুদাম থেকে সেপ্টেম্বর মাসের চাল রিফায়েতপুর ইউনিয়নের তরিকুল ইসলাম ও মথুরাপুর ইউনিয়নের মাসুদ রানা উত্তোলন করেন। অভিযোগ ওঠে, তাঁরা হতদরিদ্রদের মাঝে বিক্রয় না করে কালোবাজারে বেশি দামে বিক্রি করে টাকা আত্মসাৎ করেন। মঙ্গলবার দুপুরে অতিরিক্ত জেলা ম্যাজিস্ট্রেট হাবিবুর রহমান তদন্তে যান।হাবিবুর রহমান বলেন, দুজন ডিলার যে চাল বিক্রি করছেন তার মান ভালো না এবং দেরিতে বিক্রি করেছেন, এ জন্য তাদের ডিলারশিপ বাতিল করা হয়েছে। এ ছাড়া ১২টি পরিবারে খোঁজ নিয়ে দেখা গেছে, তারা কেউই এ চাল কেনার জন্য যোগ্য না।তিনি আরও বলেন, উপজেলার ১৪টি ইউনিয়নে পুনরায় ‘ফেয়ার প্রাইস’ তালিকা যাচাই-বাছাই করা হবে। এ জন্য দৌলতপুর যুব উন্নয়ন কর্মকর্তাকে প্রধান করে তিন সদস্যের কমিটি করা হয়েছে। তারা এক সপ্তাহ যাচাই-বাছাই শেষে প্রতিবেদন দেবে। তারপর চাল বিক্রি হবে।
