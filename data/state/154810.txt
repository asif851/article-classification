
কুমিল্লা বিশ্ববিদ্যালয়ের উপাচার্য আমির হোসেন খানের মেয়াদ আজ শুক্রবার শেষ হচ্ছে। নতুন উপাচার্য নিয়োগ না পাওয়া পর্যন্ত বিশ্ববিদ্যালয় আইন অনুযায়ী কোষাধ্যক্ষ (ট্রেজারার) ভারপ্রাপ্ত উপাচার্যের দায়িত্ব পালন করবেন।এদিকে উপাচার্য পদে নিয়োগ পাওয়ার জন্য জোর তৎপরতা চালাচ্ছেন তিনটি বিশ্ববিদ্যালয়ের পাঁচজন অধ্যাপক।বিশ্ববিদ্যালয় সূত্রে জানা গেছে, ২০০৭ সালের ২৮ মে কুমিল্লা বিশ্ববিদ্যালয়ে শিক্ষা কার্যক্রম চালু হয়। এর পর থেকে এ পর্যন্ত তিনজনকে উপাচার্য নিয়োগ দেওয়া হয়। এর মধ্যে প্রথম উপাচার্য গোলাম মাওলা ও দ্বিতীয় উপাচার্য এ এইচ এম জেহাদুল করিম মেয়াদ শেষ হওয়ার আগেই বিদায় নেন। বর্তমান উপাচার্য আমির হোসেন খান ২০০৯ সালের ২২ নভেম্বর চার বছরের জন্য এ বিশ্ববিদ্যালয়ে যোগ দেন। সেই হিসেবে আজ তাঁর মেয়াদ পূর্ণ হচ্ছে। তিনিই একমাত্র উপাচার্য, যিনি নানা আন্দোলন-সংগ্রামের মধ্যেও মেয়াদ পূরণ করে যেতে পারছেন।কুমিল্লা বিশ্ববিদ্যালয় আইন-২০০৬-এর ১০ ধারার ৩ উপধারায় বলা আছে, ‘ভাইস চ্যান্সেলরের (উপাচার্য) পদ শূন্য হইলে, শূন্যপদে নবনিযুক্ত ভাইস চ্যান্সেলর কার্যভার গ্রহণ না করা পর্যন্ত ট্রেজারার (কোষাধ্যক্ষ) ভাইস চ্যান্সেলরের দায়িত্ব পালন করিবেন।’ এ অবস্থায় বিশ্ববিদ্যালয়ের বর্তমান কোষাধ্যক্ষ অধ্যাপক কুণ্ডু গোপীদাস ভারপ্রাপ্ত উপাচার্যের দায়িত্ব পালন করবেন। নতুন উপাচার্যের নিয়োগ না হলে শুক্রবারই কুণ্ডু গোপীদাসকে আমির হোসেন খান দায়িত্ব বুঝিয়ে দেবেন।এদিকে কুমিল্লা বিশ্ববিদ্যালয়ের উপাচার্য পদ পেতে তৎপরতা চালাচ্ছেন সিলেটের শাহজালাল বিজ্ঞান ও প্রযুক্তি বিশ্ববিদ্যালয় পরিসংখ্যান বিভাগের অধ্যাপক ও সিন্ডিকেট সদস্য মো. কবির হোসেন, চট্টগ্রাম বিশ্ববিদ্যালয়ের শিক্ষক সমিতির সভাপতি ও অর্থনীতি বিভাগের অধ্যাপক আলী আশরাফ, একই বিশ্ববিদ্যালয়ের লোকপ্রশাসন বিভাগের অধ্যাপক রুহুল আমিন, সমাজবিজ্ঞান বিভাগের অধ্যাপক গাজী সালেহ উদ্দিন ও ঢাকা বিশ্ববিদ্যালয়ের একজন অধ্যাপক। ওই চারজনই কুমিল্লা বিশ্ববিদ্যালয়ের উপাচার্য হওয়ার চেষ্টা করছেন বলে এই প্রতিবেদকের সঙ্গে আলাপকালে জানিয়েছেন।জানতে চাইলে কুমিল্লা বিশ্ববিদ্যালয়ের উপাচার্য আমির হোসেন খান বলেন, ‘শুক্রবার আমার মেয়াদ শেষ হচ্ছে। বিষয়টি বিশ্ববিদ্যালয় মঞ্জুরি কমিশন ও শিক্ষা মন্ত্রণালয়কে এক মাস আগেই জানানো হয়েছে। ভারপ্রাপ্ত উপাচার্য কিংবা নতুন উপাচার্য কে হচ্ছেন, এ বিষয়ে আমি কোনো মন্তব্য করতে চাই না।’
