
আইন অমান্য করে রাস্তায় সরকারের মন্ত্রীসহ প্রভাবশালী ব্যক্তিদের চলাচলের সমালোচনা করেছেন সড়ক পরিবহন ও সেতুমন্ত্রী ওবায়দুল কাদের। আজ বৃহস্পতিবার দুপুরে রাজধানীর বঙ্গবন্ধু আন্তর্জাতিক সম্মেলন কেন্দ্রে ইফাদ অটোজের নতুন গাড়ি তৈরির উদ্বোধনী অনুষ্ঠানে তিনি এ মন্তব্য করেন।সড়ক পরিবহন মন্ত্রী বলেন, ‘আমরা ভিআইপিরাই রাস্তায় চলাচলের ক্ষেত্রে উল্টো দিকে চলাচল করি। ল মেকার্সরা ল ব্রেকার্স হলে কীভাবে চলবে? একজনের সুখের জন্য হাজার হাজার নারী, শিশু ও অ্যাম্বুলেন্সের রোগী কষ্ট পাচ্ছে—এটা কি আমাদের বিবেকে বাজে না? আমি আমার বিরুদ্ধেই এ অভিযোগ করছি।’ভারতের অশোক লেল্যান্ডের সঙ্গে যৌথভাবে এসি ও নন-এসি গাড়ির বডি তৈরি করতে যাচ্ছে ইফাদ অটোজ। মানিকগঞ্জের ধামরাইয়ে ইফাদের এই কারখানা চালু হবে।অনুষ্ঠানে ইফাদ গ্রুপের চেয়ারম্যান ইফতেখার আহমেদ, অশোক লেল্যান্ডের সিনিয়র ভাইস প্রেসিডেন্ট বালাচন্দ্রাণ ভেনকাট সুব্রামানিয়াম বক্তব্য দেন। ইফাদ গ্রুপের ঊর্ধ্বতন কর্মকর্তারা অনুষ্ঠানে উপস্থিত ছিলেন।
