
পদোন্নতির জন্য মুক্তিযুদ্ধের চেতনায় বিশ্বাসী সবচেয়ে যোগ্য, সক্ষম, দক্ষ ও দেশপ্রেমী কর্মকর্তাদের নির্বাচন করার জন্য সেনাবাহিনীর জেনারেলদের প্রতি আহ্বান জানিয়েছেন প্রধানমন্ত্রী শেখ হাসিনা। আজ রোববার সকালে ঢাকা সেনানিবাসে সেনাসদর নির্বাচনী পর্ষদ-২০১৫-এর বৈঠকে প্রধানমন্ত্রী এই আহ্বান জানান। খবর বাসসের। জেনারেলদের উদ্দেশে প্রধানমন্ত্রী বলেন, ‘নিরপেক্ষ দৃষ্টিকোণ থেকে বিশ্লেষণ করে মহান মুক্তিযুদ্ধের চেতনায় বিশ্বাসী দেশপ্রেমী ও দক্ষ নেতৃত্বকে আপনাদের খুঁজে বের করতে হবে। আমি বলতে চাই, যারা সেনাবাহিনীতে নেতৃত্ব দেবে অধীনস্থ কর্মকর্তাদের ব্যাপারে তাদের যত্নবান হতে হবে।’প্রধানমন্ত্রী পদোন্নতির ক্ষেত্রে শিক্ষাগত যোগ্যতা, পেশাগত দক্ষতা, সততা, নির্ভরযোগ্যতা, আনুগত্যের পাশাপাশি শৃঙ্খলা ও নেতৃত্বের দক্ষতাকে প্রাধান্য দেওয়ার জন্য জেনারেলদের পরামর্শ দেন।শৃঙ্খলাকে সুসংগঠিত বাহিনীর মেরুদণ্ড উল্লেখ করে শেখ হাসিনা বলেন, শৃঙ্খলা অন্য কোনো যোগ্যতার সঙ্গে তুলনীয় নয়। শৃঙ্খলার সঙ্গে যেকোনো ধরনের আপস পরিহারযোগ্য।প্রতিরক্ষা সচিব কাজী হাবিবুল আওয়াল, চিফ অব আর্মি স্টাফ জেনারেল আবু বেলাল মোহাম্মদ শফিউল হক, প্রধানমন্ত্রীর কার্যালয়ের সচিব সুরাইয়া বেগম ও প্রধানমন্ত্রীর প্রেসসচিব এহসানুল করিম অন্যদের মধ্যে উপস্থিত ছিলেন।
