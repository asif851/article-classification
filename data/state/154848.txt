

কোটা সংস্কার এবং আন্দোলনকারীদের ওপর হামলার প্রতিবাদে দেশের বিভিন্ন সরকারি বিশ্ববিদ্যালয়ের শিক্ষার্থীরা ক্লাস বর্জন, ক্যাম্পাসে বিক্ষোভ মিছিল ও মহাসড়ক অবরোধ করেছেন। কোটা সংস্কারের আন্দোলনের সঙ্গে একাত্মতা প্রকাশ করে আজ সোমবার সকাল থেকে জাহাঙ্গীরনগর বিশ্ববিদ্যালয়, রাজশাহী বিশ্ববিদ্যালয়, রাজশাহী প্রকৌশল ও প্রযুক্তি বিশ্ববিদ্যালয় (রুয়েট), চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট), নোয়াখালী বিজ্ঞান ও প্রযুক্তি বিশ্ববিদ্যালয়, কুষ্টিয়া ইসলামী বিশ্ববিদ্যালয়, বরিশালের বজ্রমোহন (বিএম) কলেজ, ময়মনসিংহে বাংলাদেশ কৃষি বিশ্ববিদ্যালয়, চাঁদপুর সরকারি কলেজ ও পুরানবাজার কলেজ, আনন্দমোহন কলেজ, ত্রিশালে জাতীয় কবি কাজী নজরুল ইসলাম বিশ্ববিদ্যালয়সহ বিভিন্ন কলেজ ও রংপুরের বিভিন্ন বিশ্ববিদ্যালয় ও কলেজের শিক্ষার্থীরা বিক্ষোভ মিছিল ও মহাসড়ক অবরোধ করেন। 

এর মধ্যে জাহাঙ্গীরনগর বিশ্ববিদ্যালয়ের শিক্ষার্থী ও পুলিশের মধ্যে পাল্টাপাল্টি ধাওয়ার ঘটনা ঘটে। পুলিশ শিক্ষার্থীদের ছত্রভঙ্গ করতে কাঁদানে গ্যাস ও রাবার বুলেট ছোড়ে। এতে শিক্ষার্থী ও শিক্ষক আহত হওয়ার ঘটনা ঘটেছে। ওই সব এলাকায় প্রথম আলোর নিজস্ব প্রতিবেদক, অফিস ও প্রতিনিধিরা এসব তথ্য জানিয়েছেন।
রাজশাহী কোটাব্যবস্থা সংস্কারের দাবিতে শাহবাগে আন্দোলনরত শিক্ষার্থীদের ওপর পুলিশের হামলার প্রতিবাদে রাজশাহী বিশ্ববিদ্যালয় ও রুয়েটের শিক্ষার্থীরা ক্লাস বর্জন করে আজ সকাল থেকে রাজশাহী-ঢাকা মহাসড়কে বিক্ষোভ কর্মসূচি পালন করেন। শিক্ষার্থীদের আন্দোলনে সড়ক জনসমুদ্রে পরিণত হয়।
সকাল আটটার দিকে রাজশাহী বিশ্ববিদ্যালয় কেন্দ্রীয় গ্রন্থাগারের সামনে সমবেত হতে শুরু করেন শিক্ষার্থীরা। সকাল ১০টার দিকে হাজার হাজার শিক্ষার্থী মিছিল নিয়ে ক্যাম্পাস প্রদক্ষিণ করে বিশ্ববিদ্যালয়ের প্রধান ফটকের সামনের সড়ক অবরোধ করে রাখেন। এতে সড়কের দুই দিকেই যানজটের সৃষ্টি হয়।
এ বিষয়ে রাজশাহী বিশ্ববিদ্যালয়ের কোটা আন্দোলনের সমন্বয়ক মাসুদ মোন্নাফ বলেন, ‘প্রধানমন্ত্রী শেখ হাসিনার সঙ্গে কোটা সংস্কার নিয়ে বিশেষ দল দেখা করতে গেছে। আমাদের পক্ষে রায় না এলে আন্দোলন অনির্দিষ্টকালের জন্য চলবে।’
বিশ্ববিদ্যালয়ের বিভাগগুলোয় খোঁজ নিয়ে জানা যায়, অধিকাংশ বিভাগেরই ক্লাস হয়নি। একই দাবিতে রুয়েটের শিক্ষার্থীরাও ক্যাম্পাসের প্রধান ফটকের সামনে অবরোধ করে রাখেন।
রাজশাহী বিশ্ববিদ্যালয় প্রক্টর লুৎফর রহমান জানান, সারা দেশেই আন্দোলন হচ্ছে। ফলে এখানে এ আন্দোলন ঠেকানোর কোনো উপায় নেই। তাঁরা শান্তিপূর্ণ কর্মসূচি পালন করছেন। তাঁরা প্রশাসনের কাছে প্রতিশ্রুতি দিয়েছেন যে তাঁরা কেউ কোনো ধরনের সহিংসতার দিকে যাবেন না। তাঁদের কেউ সহিংসতা ঘটানোর চেষ্টা করলে তাঁরাই তাকে ধরে পুলিশে সোপর্দ করবেন। তিনি বলেন, ক্যাম্পাসে সব পরীক্ষা অনুষ্ঠিত হচ্ছে। রাস্তায় জনদুর্ভোগ হচ্ছে। এখানে করার কিছু নেই। যত তাড়াতাড়ি এর সমাধান হয়, ততই মঙ্গল।
দাবি পূরণ না হলে রুয়েটে কাল মঙ্গলবার আবারও ক্লাস বর্জনের ঘোষণা দিয়ে বেলা একটার দিকে অবরোধ তুলে নেওয়া হয়েছে। অন্যদিকে এখনো অবরোধে অনড় রয়েছে রাজশাহী বিশ্ববিদ্যালয়।
নোয়াখালীকোটা সংস্কারের দাবিতে নোয়াখালী বিজ্ঞান ও প্রযুক্তি বিশ্ববিদ্যালয়ের শিক্ষার্থীরা সকাল ১০টার দিকে ক্লাস বর্জন করে ক্যাম্পাসে বিক্ষোভ মিছিল বের করেন। মিছিলটি ক্যাম্পাসের বিভিন্ন সড়ক প্রদক্ষিণ করে।
প্রত্যক্ষদর্শীরা জানান, সকাল সাড়ে ১০টার দিকে শিক্ষার্থীরা ক্যাম্পাসের প্রধান ফটকে এবং সংলগ্ন সোনাপুর-সুবর্ণচর (চর জব্বর) সড়কে অবস্থান নেন। এতে ওই সড়ক দিয়ে সব ধরনের যানবাহন চলাচল বন্ধ হয়ে যায়।
সকাল সাড়ে ১০টা থেকে আনুমানিক বেলা সাড়ে ১১টা পর্যন্ত শিক্ষার্থীরা সোনাপুর-সুবর্ণচর সড়ক অবরোধ করে রাখেন। পরে তাঁরা বিক্ষোভ মিছিল নিয়ে আবারও ক্যাম্পাসে প্রবেশ করেন এবং শহীদ মিনার চত্বরে অবস্থান নেন। এ সময় বেশ কয়েকজন শিক্ষার্থী বক্তব্য দেন। তাঁরা কোটা সংস্কার না হওয়া পর্যন্ত ক্লাস বর্জন ও আন্দোলন চালিয়ে যাওয়ার ঘোষণা দেন।
এ ব্যাপারে বিশ্ববিদ্যালয়ের প্রক্টর মুহাম্মদ মুশফিকুর রহমানের সঙ্গে মুঠোফোনে যোগাযোগ করা হলে প্রথম আলোকে তিনি বলেন, তিনি একটি বৈঠকে আছেন। পরে কথা বলবেন।
একই বিষয়ে জানার জন্য রেজিস্ট্রার মো. মমিনুল হকের মুঠোফোনে ফোন দিয়ে তা বন্ধ পাওয়া যায়।
সুধারাম থানার ভারপ্রাপ্ত কর্মকর্তা (ওসি) আনোয়ার হোসেন ও পরিদর্শক (অপারেশন) নুরে আলমকে ফোন করলে তাঁরা ফোন ধরেননি।
সাভার সকাল সাড়ে ১০টার দিকে জাহাঙ্গীরনগর বিশ্ববিদ্যালয়ের শিক্ষার্থীরা ডেইরি গেটের সামনের মহাসড়ক অবরোধ করেন। এ সময় পুলিশের সঙ্গে তাঁদের পাল্টাপাল্টি ধাওয়া চলে। পুলিশ সেখানে জলকামান নিয়ে অবস্থান করে এবং শত শত কাঁদানে গ্যাসের শেল ও রাবার বুলেট ছোড়ে। দফায় দফায় সংঘর্ষে কমপক্ষে ৫০ জন শিক্ষার্থী আহত হন। পুলিশের ধাওয়ায় দৌড়াতে গিয়েও আহত হন কয়েক শিক্ষার্থী। বিশ্ববিদ্যালয়ের প্রক্টর সিকদার মো. জুলকার নাইন কাঁদানে গ্যাসের প্রভাবে অসুস্থ হয়ে পড়েন। আহত শিক্ষার্থীদের মধ্যে ১৫ জনকে সাভারে এনাম মেডিকেল কলেজ হাসপাতালে ভর্তি করা হয় ও ১৫ জনকে প্রাথমিক চিকিৎসা শেষে ছেড়ে দেওয়া হয়।
অবরোধের একপর্যায়ে পুলিশের ধাওয়ায় শিক্ষার্থীরা ক্যাম্পাসে ঢুকে যান। ওই সময় মহাসড়ক দিয়ে কিছু যানবাহন চলাচলের সুযোগ পায়। তবে বেলা দেড়টার দিকে শিক্ষার্থীদের প্রতিরোধের মুখে পুলিশ পিছুহটে। ফলে মহাসড়কে আবারও যানবাহন চলাচল বন্ধ হয়ে যায়। এর আধ ঘণ্টা পর বেলা দুইটার দিকে পুলিশের ধাওয়ায় শিক্ষার্থীরা আবার ক্যাম্পাসে ঢুকে পড়ে। তখন থেকে আবার যান চলাচল শুরু হয়। তবে দীর্ঘক্ষণ আটকে থাকায় সেখানে তীব্র যানজটের সৃষ্টি হয়েছে।
রংপুর সেখানে বেলা ১১টা থেকে ১টা পর্যন্ত শহরের মডার্ন মোড়ে ঢাকা-রংপুর মহাসড়ক অবরোধ করেন বেগম রোকেয়া বিশ্ববিদ্যালয়, কারমাইকেল কলেজ, রংপুর মডেল কলেজ, রংপুর সরকারি কলেজের কয়েক হাজার শিক্ষার্থী। তাঁরা সড়ক অবরোধ করে স্লোগান দিতে থাকেন। কোটা সংস্কারের দাবি মানা না হলে তাঁরা আরও কঠোর কর্মসূচি নেওয়ার ঘোষণা দিয়ে বেলা একটার দিকে অবরোধ তুলে নেন।
শিক্ষার্থীদের অবরোধের সময় মহাসড়কে রংপুর, কুড়িগ্রাম, লালমনিরহাট, পঞ্চগড়, ঠাকুরগাঁও, নীলফামারী জেলার সঙ্গে ঢাকায় চলাচলকারী যাত্রীবাহী বাস, পণ্যবাহী ট্রাক ও আন্তজেলা বাস দুই পাশে আটকে থাকে।
কুষ্টিয়া কোটা সংস্কারের দাবিতে কুষ্টিয়া ইসলামী বিশ্ববিদ্যালয়ের শিক্ষার্থীরা তাঁদের ক্লাস বর্জন করে ক্যাম্পাসে বিক্ষোভ করছেন। সকাল থেকে শুরু হওয়া ওই বিক্ষোভ মিছিল পুরো ক্যাম্পাস প্রদক্ষিণ করছে। বিভিন্ন বিভাগ ও হল থেকে ছাত্রছাত্রীরা বের হয়ে মিছিলে যোগ দিচ্ছেন। আজ বেশির ভাগ বিভাগেই ক্লাস-পরীক্ষা হয়নি। তবে প্রক্টর মাহবুবর রহমান দাবি করেন, ক্যাম্পাসে ক্লাস পরীক্ষা স্বাভাবিক রয়েছে।
বিশ্ববিদ্যালয়ের আইন বিভাগের এক ছাত্রী প্রথম আলোকে বলেন, সকাল নয়টা থেকে ক্লাস শুরু হওয়ার কথা ছিল। কিন্তু ছাত্রছাত্রীরা সবাই এই যৌক্তিক আন্দোলনে যোগ দিয়েছেন। এ জন্য কোনো ক্লাস হচ্ছে না। তিনি আরও বলেন, ‘ফেসবুকে আন্দোলনকারীদের ওপর হামলার ছবি দেখে খুবই খারাপ লাগছে। মেধার মূল্য বোঝা উচিত সবার। তা না হলে দেশকে এগিয়ে নেওয়া সম্ভব নয়। তাই আমিও আন্দোলনে যুক্ত হয়েছি।’
তবে এ বিষয়ে জানতে চাইলে প্রক্টর মাহবুবর রহমান বলেন, ‘ক্যাম্পাসে পরিস্থিতি শান্ত রয়েছে। আমি প্রধান ফটকের সামনে আছি। আশা করছি, কোনো অপ্রীতিকর ঘটনা এই ক্যাম্পাসে ঘটবে না।’
ময়মনসিংহ কোটা সংস্কারের দাবিতে আজ বাংলাদেশ কৃষি বিশ্ববিদ্যালয়ের শিক্ষার্থীরা ক্লাস ও পরীক্ষা বর্জন, বিক্ষোভ মিছিল করেন ও রেলপথ অবরোধ করে রাখেন। বেলা ১১টায় সাধারণ শিক্ষার্থীরা বিশ্ববিদ্যালয়ের কে আর মার্কেট থেকে একটি মিছিল করেন। পরে প্রশাসনিক ভবন এলাকায় সমাবেশ করেন শিক্ষার্থীরা। সমাবেশের সিদ্ধান্ত অনুসারে, দুপুর ১২টা থেকে ক্যাম্পাসের মধ্য দিয়ে যাওয়া ঢাকা-ময়মনসিংহ রেললাইন অবরোধ করেন তাঁরা। বেলা চারটায় এ প্রতিবেদন লেখার সময় পর্যন্ত রেললাইন অবরোধ চলছিল। ময়মনসিংহ রেলওয়ে স্টেশনের সুপারিনটেনডেন্ট জহিরুল হক বলেন, অবরোধের কারণে ত্রিশাল উপজেলার ফাতেমা নগর স্টেশনে মহুয়া কমিউটার ট্রেন আটকা পড়ে। একই দাবিতে ময়মনসিংহের সরকার আনন্দ মোহন কলেজসহ বিভিন্ন কলেজের শিক্ষার্থী বেলা ১১টার দিকে ঢাকা-ময়মনসিংহ মহাসড়কের শিকারিকান্দা বাইপাস এলাকা এবং ত্রিশাল উপজেলায় জাতীয় কবি কাজী নজরুল ইসলাম বিশ্ববিদ্যালয়ের শিক্ষার্থীরা ত্রিশাল বাসস্ট্যান্ড এলাকায় ঢাকা-ময়মনসিংহ মহাসড়ক অবরোধের চেষ্টা করলে পুলিশি বাধায় তা পণ্ড হয়ে যায়।
বরিশাল বেলা সাড়ে ১১টায় থেকে বিক্ষোভ কর্মসূচি শুরু করে ব্রজমোহন (বিএম) কলেজের সাধারণ শিক্ষার্থীরা। এতে বরিশাল থেকে ভোলা, পটুয়াখালী ও বরগুনা রুটসহ নগরের উত্তর প্রান্তের সড়কগুলোতে সব ধরনের যান চলাচল বন্ধ হয়ে যায়। ভোগান্তিতে পড়েন সাধারণ যাত্রীরা।  অন্যদিকে কীর্তনখোলা নদীর ওপারে শহীদ আবদুর রব সেরনিয়াবাত সেতুসংলগ্ন বরিশাল বিশ্ববিদ্যালয়ের সামনের রাস্তায় শিক্ষার্থীরা অবস্থান নেন। এতে মহাসড়কের দুই প্রান্তে অসংখ্য যানবাহন আটকে যায়। পুলিশ পরিস্থিতি নিয়ন্ত্রণে আনার চেষ্টা করেও ব্যর্থ হয়। পরে বেলা দুইটার দিকে অবরোধ তুলে নেওয়া হয়।
চট্টগ্রাম কোটা সংস্কার ও ঢাকায় আন্দোলনরত শিক্ষার্থীদের ওপর পুলিশি হামলার প্রতিবাদে চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) মানববন্ধন, মিছিল ও সমাবেশ অনুষ্ঠিত হয়েছে। আজ সকাল সাড়ে দশটা থেকে ক্লাস বর্জন করে বিশ্ববিদ্যালয়ের গোলচত্বরে অবস্থান নেন শিক্ষার্থীরা। এতে চুয়েটের একাডেমিক কার্যক্রম স্থবির হয়ে যায়। চাঁদপুর বঙ্গবন্ধুর বাংলায় বৈষম্যের ঠাঁই নাই, কোটা প্রথার সংস্কার চাই, মেধার মূল্যায়ন চাই—এ ধরনের নানা রকম স্লোগান ও প্ল্যাকার্ড নিয়ে চাঁদপুরে কোটা সংস্কারের দাবিতে মানববন্ধন হয়েছে।আজ সকাল সাড়ে ১০টা থেকে সাড়ে ১১টা পর্যন্ত চাঁদপুরের সম্মিলিত ছাত্রসমাজ ব্যানারে চাঁদপুর সরকারি কলেজের সামনে, শহরের শপথ চত্বরে ও চাঁদপুর প্রেসক্লাব প্রাঙ্গণে মানববন্ধন কর্মসূচি পালন হয়। এতে চাঁদপুর সরকারি কলেজ ও পুরানবাজার কলেজের অনার্স-মাস্টার্সের শতাধিক শিক্ষার্থী অংশ নেন।
