
ক্ষমতাসীন দল আওয়ামী লীগ ও বিরোধী দল বিএনপির উদ্দেশে চ্যালেঞ্জ ছুড়ে জাতীয় পার্টির চেয়ারম্যান এইচ এম এরশাদ বলেছেন, ‘সংবিধান পরিবর্তন করুন। রাষ্ট্রপতি শাসিত সরকার প্রবর্তন করুন। দুই দল এক হন। অনেক বড় জোট করুন। আমার বিরুদ্ধে একটা নির্বাচন করুন। আমি সে নির্বাচনে জয়ী হব। আমার চ্যালেঞ্জ থাকল।’আজ শনিবার রাজধানীর বনানীতে জাতীয় পার্টির কার্যালয়ে নোয়াখালী জেলার নেতাদের সঙ্গে মতবিনিময় অনুষ্ঠানে এসব কথা বলেন এরশাদ।জাতীয় পার্টির চেয়ারম্যান বলেন, সংলাপ এখন আর নেই। এর ব্যাখ্যা দিয়ে তিনি বলেন, ‘তত্ত্বাবধায়ক সরকার দিয়ে নির্বাচন করার জন্য বিরোধী দল বিএনপি চ্যালেঞ্জ দিচ্ছে। আর ক্ষমতাসীন দল আওয়ামী লীগ বলছে, যে অবস্থা আছে জনপ্রিয়তা যাচাই করার জন্য সে অবস্থায়ই নির্বাচন করতে। তা হলে এখন সংলাপ নেই। তত্ত্বাবধায়ক সরকার আসবে না। আর তত্ত্বাবধায়ক সরকার ছাড়া নির্বাচন করা কঠিন হবে।’ 
এরশাদ আরও বলেন, আগামী নির্বাচনে জয়ী হয়ে ক্ষমতায় এলে তিনি দেশে আটটি প্রদেশ করবেন। উপজেলাকে শক্তিশালী করে ক্ষমতার বিকেন্দ্রীকরণ করবেন।
