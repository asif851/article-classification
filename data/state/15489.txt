
‘নতুন প্রজন্মের হাতে আগামী বাংলাদেশ’ এই স্লোগান নিয়ে মুন্সিগঞ্জের শিক্ষাপ্রতিষ্ঠানগুলোতে গতকাল বৃহস্পতিবার তিন লাখ গাছের চারা বিতরণ করা হয়েছে। বেলা দেড়টায় জেলা শিল্পকলা একাডেমী মিলনায়তনে পরিবেশ ও বনমন্ত্রী আনোয়ার হোসেন মঞ্জু শিক্ষার্থীদের হাতে গাছের চারা তুলে দিয়ে এই কর্মসূচি উদ্বোধন করেন।বৃক্ষরোপণ কর্মসূচি-২০১৪ উপলক্ষে মুন্সিগঞ্জ জেলা প্রশাসনের উদ্যোগে বেলা দেড়টার পর একযোগে জেলার মাধ্যমিক ও প্রাথমিক বিদ্যালয় এবং কলেজ-মাদ্রাসাগুলোর শিক্ষার্থীদের মধ্যে তিন লাখ গাছের চারা বিতরণ করা হয়।বন ও পরিবেশমন্ত্রী বলেন, মুন্সিগঞ্জের জেলা প্রশাসনের তিন লাখ গাছের চারা বিতরণের এ উদ্যোগ বাংলাদেশের পরিবেশ উন্নয়নে গুরুত্বপূর্ণ ভূমিকা রাখবে। জেলা প্রশাসক মো. সাইফুল হাসান বাদলের সভাপতিত্বে এই অনুষ্ঠানে বক্তৃতা করেন মুন্সিগঞ্জ-৩ আসনের সাংসদ মৃণাল কান্তি দাস, পরিবেশ অধিদপ্তরের মহাপরিচালক মো. রইছউল আলম মণ্ডল ও পুলিশ সুপার (ভারপ্রাপ্ত) মোহাম্মদ জাকির হোসেন মজুমদার।
