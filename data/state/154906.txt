
সুনামগঞ্জের জগন্নাথপুর উপজেলায় দুই পক্ষের সংঘর্ষে ১০ জন আহত হয়েছেন। উপজেলার পাটলী ইউনিয়নের রসুলগঞ্জ বাজারে গতকাল রোববার বিকেলে এ ঘটনা ঘটে। এ সময় বাজারের কয়েকটি দোকান ভাঙচুর করা হয়।পুলিশ ও এলাকাবাসীর সঙ্গে কথা বলে জানা গেছে, পশ্চিম রসুলগঞ্জ গ্রামে গরু চুরির ঘটনা নিয়ে গতকাল রোববার বেলা তিনটার দিকে বাজারে সালিস বৈঠক ছিল। বৈঠকে গ্রামের আতাউর রহমান ও মাসুক মিয়ার মধ্যে প্রথমে কথা-কাটাকাটি হয়। পরে দুই পক্ষের সমর্থকদের মধ্যে সংঘর্ষ শুরু হয়। এতে উভয় পক্ষের ১০ জন আহত হন।আহত ব্যক্তিদের মধ্যে আনোয়ার মিয়া (৩৫) ও তাজুল ইসলাম (৩৭) সিলেট এম এ জি ওসমানী মেডিকেল কলেজ হাসপাতালে ভর্তি আছেন। আর সিরাজ মিয়া (৩৯), হীরা মিয়া (৩৫), শহিদুল ইসলাম (৩৮) ও আক্কল আলীকে (৪৯) জগন্নাথপুর উপজেলা স্বাস্থ্য কমপ্লেক্সে ভর্তি করা হয়েছে। অন্য ব্যক্তিরা প্রাথমিক চিকিৎসা নিয়েছেন।স্থানীয় ইউপি সদস্য হীরা মিয়া বলেন, ‘সালিস বৈঠকে দুজনের কথা-কাটাকাটি থেকে সংঘর্ষ শুরু হয়। সংঘর্ষ থামাতে গিয়ে আমি নিজেও আহত হয়েছি।’এ বিষয়ে আতাউর রহমান ও মাসুক মিয়ার সঙ্গে যোগাযোগ করা যায়নি।জগন্নাথপুর থানার উপপরিদর্শক (এসআই) আবুল হোসেন জানান, খবর পেয়ে পুলিশ ঘটনাস্থলে গেছে। এখন পরিস্থিতি শান্ত আছে। থানায় কোনো পক্ষই অভিযোগ দেয়নি।
 
