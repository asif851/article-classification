
যাত্রীসেবার মান বাড়াতে নতুন ৮৮টি শীতাতপনিয়ন্ত্রিত (এসি) বাস নামিয়েছে সরকারের পরিবহন সংস্থা বিআরটিসি।রাজধানীর বিভিন্ন রুটে এসব বাস চলাচল করবে। গতকাল শনিবার দুপুরে রাজধানীর ফার্মগেট ফুটওভারব্রিজের নিচে যোগাযোগমন্ত্রী ওবায়দুল কাদের নতুন এসব বাস যাত্রীদের জন্য উন্মুক্ত করেন। এর আগে সকালে গণভবনে প্রধানমন্ত্রী শেখ হাসিনা বাসের চাবি হস্তান্তর করেন এবং ফিতা কেটে এই বাসের শুভ উদ্বোধন করেন। ভারতের ঋণচুক্তির আওতায় এসব বাস আনা হয়েছে।উদ্বোধন শেষে ওবায়দুল কাদের সাংবাদিকদের বলেন, রাজধানীতে যানবাহন সংকট একটি বড় সমস্যা। প্রায়ই দেখা যায়, সাধারণ মানুষ বাসের জন্য রাস্তায় দাঁড়িয়ে আছেন। আবার বাসের ভেতরে গাদাগাদি-ঠাসাঠাসি দেখলে মনে হয়, প্রিজন ভ্যানে সশ্রম কারাদণ্ড পাওয়া আসামিদের নিয়ে যাওয়া হচ্ছে। তাই যান চলাচলের ভোগান্তি সহনীয় মাত্রায় আনতে ভারত থেকে প্রতিটি ৬৮ লাখ টাকা দামের ৪০ সিটের নতুন ৮৮টি এসি বাস আমদানি করা হয়েছে। এই বাসগুলো অনেক আরামদায়ক ও টেকসই হবে।মন্ত্রী জানান, রোববার (আজ) থেকে ৩০টি বাস রাজধানীর বিভিন্ন রুটে যাতায়াত করবে। ঈদের আগেই সব বাস চালু করা হবে। বাসগুলো চলাচলের রুট এবং ভাড়া বাস মালিক সমিতির সঙ্গে আলোচনা করে ঠিক করা হবে। ওবায়দুল কাদের আরও বলেন, ২০১০ সালে কেনা অকেজো বাসগুলো বদলে দেওয়া হবে। এ ছাড়া সংকট কমাতে আগামী সেপ্টেম্বর থেকে ২৫০টি ট্যাক্সিক্যাব নামানোর ছাড়পত্র দেওয়া হবে।
