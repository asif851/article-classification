
কলেরা প্রতিরোধে খাওয়ার টিকার এক মাত্রা বা ডোজ নিলেই কাজ হয় বলে প্রথমবারের মতো প্রমাণিত হয়েছে। এ বিষয়ে আন্তর্জাতিক উদরাময় গবেষণা কেন্দ্র, বাংলাদেশের (আইসিডিডিআরবি) করা গবেষণা নিয়ে একটি প্রতিবেদন নিউ ইংল্যান্ড জার্নাল অব মেডিসিন সাময়িকীতে প্রকাশিত হয়েছে। খাওয়ার টিকাটির (ওসিভি) নাম শ্যানকল। কলেরাপ্রবণ এলাকায় তুলনামূলক বেশি বয়সী শিশু ও প্রাপ্তবয়স্ক মানুষের ক্ষেত্রে এটি কার্যকর। বিশ্ব স্বাস্থ্য সংস্থার সুপারিশ অনুযায়ী কলেরার টিকা বর্তমানে দুই ডোজ খাওয়াতে হয়। যেসব দেশে কলেরার প্রাদুর্ভাব বেশি ও স্বাস্থ্য অবকাঠামো দুর্বল, সেখানে শ্যানকল মাত্র এক ডোজ খাইয়ে সুফল পাওয়া যেতে পারে।আইসিডিডিআরবির ওই গবেষণায় সহযোগিতা করেছে বাংলাদেশ সরকার এবং দক্ষিণ কোরিয়ার রাজধানী সিউলে অবস্থিত আন্তর্জাতিক ভ্যাকসিন ইনস্টিটিউট।
