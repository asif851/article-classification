
প্রধানমন্ত্রী শেখ হাসিনা চীনের প্রধানমন্ত্রী লি কেকিয়াংয়ের আমন্ত্রণে আগামী ৬ থেকে ১১ জুন পর্যন্ত চীন সফর করবেন।আজ মঙ্গলবার পররাষ্ট্র মন্ত্রণালয়ের এক সংবাদ বিজ্ঞপ্তিতে এ কথা জানানো হয়। খবর বাসসের।সফরকালে প্রধানমন্ত্রী শেখ হাসিনা চীনের প্রধানমন্ত্রীর সঙ্গে আনুষ্ঠানিক বৈঠক করবেন। তিনি চীনের প্রেসিডেন্ট ঝি জিনপিং, চাইনিজ পিপলস পলিটিক্যাল কনসালটেটিভ কনফারেন্সের (সিপিপিসিসি) চেয়ারম্যান উ ঝেনসেংয়ের সঙ্গে সাক্ষাত্ করবেন।পররাষ্ট্র মন্ত্রণালয়ের বিজ্ঞপ্তিতে আরও বলা হয়, প্রধানমন্ত্রী শেখ হাসিনা তাঁর সফরকালে চীনের উপপ্রধানমন্ত্রী ওয়াং ইয়াংয়ের সঙ্গেও বৈঠক করবেন। শেখ হাসিনা চীনের আন্তর্জাতিক বাণিজ্য উন্নয়ন কাউন্সিলের  আয়োজনে চীন ও বাংলাদেশের মধ্যে বিনিয়োগ ও বাণিজ্য উন্নয়নে সহযোগিতা ফোরামে ভাষণ দেবেন। 
