
জাতিসংঘে বাংলাদেশের স্থায়ী প্রতিনিধি এ কে আবদুল মোমেন বলেছেন, ৫ জানুয়ারির নির্বাচন নিয়ে জাতিসংঘের কোনো নেতিবাচক ধারণা নেই। এগুলো নিয়ে তাঁদের মাথাব্যথাও নেই। তাঁরা মনে করে বাংলাদেশ মুসলিম গণতান্ত্রিক দেশ হিসেবে সফলতার সঙ্গে এগিয়ে যাচ্ছে।আজ সোমবার বিকেলে সিলেটের সার্কিট হাউসে সংবাদ সম্মেলনে সাংবাদিকদের এক প্রশ্নের জবাবে আবদুল মোমেন এসব কথা বলেন।আবদুল মোমেন বলেন, ‘মিডিয়া নেতিবাচক প্রচারণা চালাচ্ছে। সংলাপ নিয়ে জাতিসংঘ মহাসচিবের সঙ্গে রাষ্ট্রপতির ন্যূনতম আলোচনা হয়েছে। এটা প্রধান আলোচ্য বিষয় ছিল না। কিন্তু মিডিয়াতে মনগড়া, বানোয়াট সংবাদ ছাপা হয়েছে। এগুলো বর্জন করা উচিত।’বাংলাদেশের উন্নয়ন, অগ্রগতি এবং বিভিন্ন ক্ষেত্রে অভাবনীয় সাফল্যে বিদেশিরা অত্যন্ত মুগ্ধ জানিয়ে জাতিসংঘে বাংলাদেশের স্থায়ী প্রতিনিধি বলেন, ‘বিদেশিরা আমাদের কার্যক্রমে আশ্চর্য হয়, কীভাবে আমরা এই টানাপোড়েনের মধ্যে এত দ্রুত এগিয়ে যাচ্ছি? তাঁরা এখন আমাদের আর দরিদ্র দেশ মনে করে না।’ তিনি বলেন, ‘বিশ্বের মধ্যে খুব কম নেতা আছেন যে পরিবারের সবাইকে হারিয়ে সর্বোচ্চ ত্যাগের মাধ্যমে দেশ পরিচালনা করছেন। বাংলাদেশের প্রধানমন্ত্রী শেখ হাসিনা সফলতার সাথে এই দায়িত্ব পালন করছেন।’জাতিসংঘের সব কমিটিতে বাংলাদেশের প্রতিনিধি আছেন জানিয়ে আবদুল মোমেন বলেন, ‘আজ থেকে পাঁচ বছর আগে মাত্র তিনজন বাংলাদেশি জাতিসংঘে সদর দপ্তরে কাজ করতেন। এখন জাতিসংঘ সদর দপ্তরে ২২ জন কাজ করছেন। গত বছর বিভিন্ন বিশ্ববিদ্যালয় থেকে পাস করা ১৫ জন লোক বিভিন্ন সেক্টরে নিয়োগ করা হয়েছে।’জাতিসংঘের ১৯৩ সদস্যের মধ্যে বাংলাদেশ এগিয়ে যাওয়ার পথে মডেল হিসেবে পরিচিতি লাভ করছে জানিয়ে আবদুল মোমেন বলেন, ‘বাংলাদেশের এই এগিয়ে চলার পথে দলমত-নির্বিশেষে সবাইকে এগিয়ে আসতে হবে। আমাদের দুর্বলতাকে নিজেদের মধ্যে আলোচনার মাধ্যমে সমাধান করতে হবে। বাইরের লোকদের কাছে অপপ্রচার চালিয়ে দেশের সম্মান ক্ষুণ্ন করা যাবে না।’সংবাদ সম্মেলনে সিলেট সিটি করপোরেশনের সাবেক মেয়র বদরউদ্দিন আহমদ কামরান, জেলা আওয়ামী লীগের সাধারণ সম্পাদক শফিকুর রহমান চৌধুরী, সিলেট সদর উপজেলা পরিষদ চেয়ারম্যান আশফাক আহমদ, মহানগর আওয়ামী লীগের সাধারণ সম্পাদক আসাদ উদ্দিন আহমদ প্রমুখ উপস্থিত ছিলেন।
