
বিএনপির চেয়ারপারসন খালেদা জিয়ার বিরুদ্ধে করা দুর্নীতির দুই মামলার পরবর্তী শুনানি আগামী ২ মার্চ। আজ রোববার খালেদা জিয়ার সময় আবেদনের পরিপ্রেক্ষিতে ঢাকার ৩ নম্বর বিশেষ জজ আদালতের বিচারক আবু আহমেদ জমাদার এই তারিখ ধার্য করেন।
খালেদা জিয়ার আইনজীবী জয়নাল আবেদিন মেজবাহ প্রথম আলোকে বলেন, এ দুটি দুর্নীতি মামলায় বিচারিক আদালতের আদেশের বিরুদ্ধে খালেদা জিয়া উচ্চ আদালতে আবেদন করেছেন। ওই দুটি আবেদন উচ্চ আদালতে বিচারাধীন। যে কারণে আদালতে খালেদা জিয়ার পক্ষে সময় চাওয়া হলে আদালত মঞ্জুর করে শুনানির নতুন দিন ২ মার্চ ঠিক করেছেন।
২ ফেব্রুয়ারি জিয়া অরফানেজ ট্রাস্ট দুর্নীতি মামলায় আদালতের প্রতি অনাস্থা জানান বিএনপির চেয়ারপারসন খালেদা জিয়া। ওই দিন এ মামলায় আত্মপক্ষ সমর্থনের ধার্য দিনে তিনি এ অনাস্থা জানান। আদালত খালেদা জিয়ার আইনজীবীদের করা অনাস্থার আবেদন ও মামলার কার্যক্রম মুলতবির আবেদন নামঞ্জুর করেন। ওই আদেশের বিরুদ্ধে তিনি উচ্চ আদালতে আবেদন করেন। আর জিয়া চ্যারিটেবল ট্রাস্ট দুর্নীতি মামলায় খালেদা জিয়ার অসমাপ্ত আত্মপক্ষ সমর্থনের বক্তব্য উপস্থাপনের জন্য দিন ধার্য করা হয়েছে।
পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত অস্থায়ী এজলাসে জিয়া অরফানেজ ট্রাস্ট মামলা ও জিয়া চ্যারিটেবল ট্রাস্ট মামলার বিচারকাজ চলছে। এ দুটি মামলা করেছে দুর্নীতি দমন কমিশন (দুদক)। এর মধ্যে ২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে ইতিমধ্যে গ্রেপ্তারি পরোয়ানা জারি করেছেন আদালত। আর ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
