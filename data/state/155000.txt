
ঢাকার হজরত শাহজালাল আন্তর্জাতিক বিমানবন্দরে একটি উড়োজাহাজ থেকে সাড়ে চার কেজির বেশি সোনা উদ্ধার করেছে কাস্টম হাউসের প্রিভেনটিভ টিম।
আজ সোমবার সকাল আটটার দিকে ইউএস-বাংলা এয়ারলাইনসের একটি উড়োজাহাজ থেকে ৪ কেজি ৬৪০ গ্রাম ওজনের সোনা উদ্ধার করা হয়।
প্রিভেনটিভ দলের প্রধান ও ঢাকা কাস্টম হাউসের সহকারী কমিশনার সাইদুল ইসলাম বলেন, গোপন সংবাদের ভিত্তিতে সকাল ৭টা ৫৫ মিনিটে সিঙ্গাপুর থেকে আসা ইউএস-বাংলার একটি ফ্লাইটে তল্লাশি চালানো হয়। এ সময় একটি আসনের পেছনে শক্ত ধাতব বস্তু থাকার অস্তিত্ব পাওয়া যায়। আসনের ফোম তুলে দেখা যায়, একটি ছোট কালো ব্যাগ আঠা দিয়ে ওই আসনের সঙ্গে লাগানো আছে। পরে ব্যাগটি মালিকবিহীন অবস্থায় বিমানবন্দরের কাস্টম হলে নিয়ে যাওয়া হয়। বিমানবন্দরে কর্মরত বিভিন্ন সংস্থার প্রতিনিধির উপস্থিতিতে ব্যাগটি খোলা হয়। এ সময় ব্যাগের ভেতর স্কচটেপে মোড়ানো ১০ তোলা ওজনের ৪০টি সোনার বার উদ্ধার করা হয়। সোনার বারগুলোর ওজন ৪ কেজি ৬৪০ গ্রাম, যার আনুমানিক মূল্য ২ কোটি ৩২ লাখ টাকা। এ বিষয়ে আইনানুগ ব্যবস্থা নেওয়া হচ্ছে। যাত্রীর পরিচয় শনাক্তের চেষ্টা চলছে বলে তিনি জানান।
