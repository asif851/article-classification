
রাজশাহী সিটি বাইপাস গরুর হাটে টিস্যু দিয়ে মুখ মুছে অজ্ঞান হওয়া ৩০ জনের মধ্যে আজ সোমবার ভোরে এক গরু ব্যবসায়ী মারা গেছেন। তাঁর নাম জজ মিঞা (৩৪)। তিনি রাজশাহী মেডিকেল কলেজ হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন ছিলেন।রাজশাহী মেডিকেল কলেজ হাসপাতালের আইসিইউ’র প্রধান চিকিৎসক গোলাম মোস্তফার তথ্যমতে, শারীরিক অবস্থার অবনতি হওয়ায় গতকাল রাত ১০টার দিকে জজ মিঞাকে আইসিইউতে ভর্তি করা হয়। তাঁর নাক ও কান দিয়ে রক্ত পড়ছিল। এতে ধারণা করা হচ্ছে, শুধু টিস্যু দিয়ে মুখ মুছেই তাঁরা অজ্ঞান হননি, খাদ্যে হয়তো এমন কিছু ছিল, যাতে বিষক্রিয়া হয়েছে। ময়নাতদন্ত প্রতিবেদন পাওয়ার পর এ ব্যাপারে নিশ্চিত হওয়া যাবে।গতকাল রোববার সকালে রাজশাহী সিটি বাইপাস গরুর হাটে জাফর আলীর ভাতের হোটেলে খাওয়ার পর টিস্যু দিয়ে মুখ মুছে ৩০ ব্যক্তি অজ্ঞান হয়ে পড়েন। গতকালই তাঁদের রাজশাহী মেডিকেল কলেজ হাসপাতালের ১৪ নম্বর ওয়ার্ডে ভর্তি করা হয়। অসুস্থ ব্যক্তিদের মধ্যে নরসিংদী, সোনারগাঁ, কুমিল্লাসহ বিভিন্ন এলাকার গরু ব্যবসায়ী, ট্রাকের চালক ও সহকারী ছিলেন।নরসিংদী জেলার শিবপুর উপজেলার শিবপুর গ্রামের জজ মিঞার সঙ্গে ছিলেন তাঁর চাচা আবদুর রউফ মিঞা (৫৫)। তিনি বলেন, জজ, আরেক ভাতিজা আবুল হাশেম (৪০) ও প্রতিবেশী ব্যবসায়ী ইকবাল হোসেনের (৩৫) সঙ্গে তিনি গত শনিবার রাতে একটি ট্রাকে করে রাজশাহী আসেন। সকালে রাজশাহী সিটি বাইপাস হাটে নেমে জজ ও ইকবাল হোটেলে ভাত খান। এর পর তাঁরা দুজন অজ্ঞান হয়ে পড়েন। তিনি তাঁদের টাকা-পয়সা বাড়িতে পাঠিয়ে দিয়েছেন।
আবদুর রউফ মিঞা বলেন, জজের দুই মেয়ে। বড় মেয়ে তৃতীয় শ্রেণিতে পড়ে। আরেক মেয়ে আরও ছোট। টিস্যু দিয়ে মুখ মুছে অজ্ঞান ৩০
গতকাল এ ঘটনার পর হোটেল মালিকের ছেলে ফয়সাল হোসেন (২৪), কর্মচারী গিয়াস উদ্দিন (৪৫), সোহরাব হোসেন (৫০) ও আবদুল হালিমকে (৪০) আটক করেছে পুলিশের গোয়েন্দা শাখা (ডিবি)। হোটেলের মালিক জাফর আলী পলাতক। আটক হওয়া ব্যক্তিদের নগরের শাহমখদুম থানায় পাঠানো হয়েছে।
মহানগর গোয়েন্দা পুলিশের সহকারী কমিশনার ইফতেখায়ের আলম বলেন, আটক হওয়া চারজনের কাছ থেকে জিজ্ঞাসাবাদে কিছু তথ্য পাওয়া গেছে। এর ভিত্তিতে পুলিশ এখন তদন্ত করবে।
শাহমখদুম থানার ভারপ্রাপ্ত কর্মকর্তা (ওসি) আবদুর রউফ জানান, গতকাল আটক হওয়া চারজনের বিরুদ্ধে ব্যবসায়ীদের টাকা-পয়সা হাতিয়ে নেওয়ার অসৎ উদ্দেশে খাদ্যে বিষ মেশানোর অভিযোগে একটি মামলা হয়েছে। আজ অসুস্থদের একজনের মৃত্যু হওয়ায় ওই মামলাটিতে নতুন ধারা সংযোজন করে হত্যা মামলায় রূপান্তর করা হবে। তিনি বলেন, আটক হওয়া চারজনকে আজই আদালতে সোপর্দ করা হচ্ছে।
