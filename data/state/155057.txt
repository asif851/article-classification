
সরকারের কোনো পর্যায় থেকে ‘রুচি-বিবর্জিত, উত্তেজক’ বক্তব্য না দেওয়ার আহ্বান জানিয়েছে বিএনপি। আজ রোববার এক বিবৃতিতে বিএনপির যুগ্ম মহাসচিব বরকত উল্লা দলের পক্ষে এ আহ্বান জানান।
বিবৃতিতে বলা হয়, ‘বিএনপি আশা করে সরকারের যেকোনো পর্যায় থেকে রুচি বিবর্জিত, উত্তেজক কোনো বক্তব্য দেওয়া হবে না। এমন বক্তব্য রাজনীতির পরিবেশকে কলুষিত করে।’বিবৃতিতে বলা হয়, ‘খালেদা জিয়ার জনগণের সামনে দাঁড়ানোর অধিকার নেই’, প্রধানমন্ত্রীর এ ধরনের বক্তব্য বিএনপির দৃষ্টিগোচর হয়েছে। এই বক্তব্যের জবাবে সরকারের উদ্দেশে বিবৃতিতে বলা হয়, ‘আমাদের দল দৃঢ়ভাবে বিশ্বাস করে জনগণই সকল ক্ষমতার উৎস। বিএনপির চেয়ারপারসন খালেদা জিয়া ও বিএনপি নেতৃবৃন্দকে জনগণের কাছে যেতে বাধা না দিয়ে একবার প্রমাণ করুন, জনগণ কার পক্ষে আছে। খালেদা জিয়াকে গত ৫ জানুয়ারি থেকে কার্যত অন্তরীণ রেখে তাঁর বের হওয়ার পথে বালুর ট্রাক দিয়ে অবরুদ্ধ করে সরকার প্রমাণ করেছে, তারা নিজেরাই জনগণের সামনে দাঁড়াবার সাহস হারিয়ে ফেলেছেন।’
বিবৃতিতে আরও বলা হয়, খালেদা জিয়া আইন-আদালতের প্রতি বরাবরই শ্রদ্ধাশীল। নিরাপত্তাজনিত কারণে তিনি কয়েক দফা আদালতে উপস্থিত হতে পারেননি। নিরাপত্তা নিশ্চিত হওয়ার পরপরই তিনি আদালতে উপস্থিত হয়েছেন। বিএনপির প্রশ্ন, ‘আওয়ামী লীগ সভানেত্রী বিরোধী দলে থাকাকালে তাঁর বিরুদ্ধে রুজু মামলায় তিনি কতবার আইন-আদালতের প্রতি সম্মান দেখিয়েছেন? ’
