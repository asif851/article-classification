
মনোনয়ন প্রত্যাহারের পর নীলফামারী জেলা পরিষদ নির্বাচনে ১৫টি ওয়ার্ডে সাধারণ সদস্য পদে ৬৬ জন প্রার্থী আছেন। এর আগে সাধারণ সদস্য পদে ৭৯ জন মনোনয়নপত্র দাখিল করেন। বাছাই পর্বে তিনজনের মনোনয়ন বাতিল করা হয়। 
গতকাল রোববার মনোনয়নপত্র প্রত্যাহারের শেষ দিন আরও ১০ জন প্রার্থিতা প্রত্যাহার করে নেন। সংরক্ষিত ৫টি নারী সদস্য পদে ১৯ জন প্রার্থী মনোনয়ন দাখিল করলেও বাছাই পর্বে একজনের মনোনয়ন বাতিল করা হয়। চেয়ারম্যান পদে আওয়ামী লীগের সাধারণ সম্পাদক মমতাজুল হক এবং স্বতন্ত্র প্রার্থী ও সাবেক উপজেলা চেয়ারম্যান জয়নাল আবেদীন প্রতিদ্বন্দ্বিতা করবেন। 
উদ্যোক্তাদের প্রতি প্রধানমন্ত্রী 
সুষ্ঠু কর্মপরিবেশ নিশ্চিত করতে হবে 
বাসস
শ্রমিক কল্যাণ এবং কর্ম‌ক্ষেত্রে সুষ্ঠু কর্মপরিবেশ নিশ্চিত করতে দেশি-বিদেশি উদ্যোক্তাদের প্রতি আহ্বান জানিয়েছেন প্রধানমন্ত্রী শেখ হাসিনা। তিনি বলেন, ‘আমি শিল্পপতিদের স্ব স্ব কারখানায় কর্মপরিবেশ উন্নয়ন, শ্রম অধিকার নিশ্চিতকরণ, পেশাগত নিরাপত্তা নিশ্চিতকরণ, অধিকসংখ্যক নারী ও প্রতিবন্ধী শ্রমিক নিয়োগসহ শ্রমিকদের জন্য কল্যাণমূলক ব্যবস্থা জোরদার করার আহ্বান জানাচ্ছি।’
রাজধানীর ওসমানী স্মৃতি মিলনায়তনে গতকাল রোববার সকালে ‘ঢাকা সামিট অন স্কিলস, এমপ্লয়াবিলিটি অ্যান্ড ডিসেন্ট ওয়ার্ক, ২০১৬’ (দক্ষতা, নিয়োগযোগ্যতা এবং শোভন কাজ) শীর্ষক সম্মেলনের উদ্বোধনী অধিবেশনে প্রধান অতিথির ভাষণে প্রধানমন্ত্রী এসব কথা বলেন। শ্রম ও কর্মসংস্থান মন্ত্রণালয়, বাংলাদেশ এমপ্লয়ার্স ফেডারেশন (বিইএফ), ন্যাশনাল কো-অর্ডিনেশন কমিটি ফর ওয়ার্কার্স এডুকেশন (এনসিসিডব্লিউই) যৌথভাবে তিন দিনব্যাপী এ সম্মেলনের আয়োজন করেছে।
প্রধানমন্ত্রী আশাবাদ ব্যক্ত করে বলেন, ‘উন্নয়ন সহযোগীগণ অতীতের মতো ভবিষ্যতেও দক্ষতা উন্নয়ন, নিয়োগযোগ্যতা বৃদ্ধি ও শোভন কর্মপরিবেশ সৃষ্টিতে তাঁদের সহযোগিতা অব্যাহত রাখবেন।’
সরকার পণ্যের চাহিদা বৃদ্ধি এবং বাজার সম্প্রসারণের জন্য বিভিন্ন প্রণোদনামূলক কর্মসূচি হাতে নিয়েছে উল্লেখ করে প্রধানমন্ত্রী শেখ হাসিনা এ ক্ষেত্রেÿ শুধু প্রণোদনাই যথেষ্ট নয় বলে অভিমত ব্যক্ত করেন।
প্রধানমন্ত্রী বলেন, ‘তৈরি পোশাকসহ আমাদের বেশির ভাগ পণ্য স্বল্প মজুরি, নিম্নমান, স্বল্পমূল্য ইত্যাদির ফাঁদে আটকে আছে। আমাদের এ অবস্থা থেকে বেরিয়ে আসতে হবে। আমাদের প্রতিযোগিতামূলক সুবিধাগুলোকে উন্নততর উৎপাদনশীলতার ওপর ভিত্তি করে পুনর্বিন্যাস করতে হবে। একই সঙ্গে আমাদের শিখতে হবে কী করে বর্তমান পণ্যসামগ্রীতে মূল্য সংযোজন করা যায়।’
প্রধানমন্ত্রী বলেন, ‘দ্রুত পরিবর্তনশীল কর্মবিশ্বে উদ্ভাবন শক্তি, সৃজনশীলতা এবং কাস্টমাইজড উৎপাদনের ক্ষমতার ওপর নির্ভর করে ভবিষ্যতের জন্য প্রস্তুত থাকতে হবে। তখনই কেবল বিশ্বব্যাপী পণ্য ও সেবার “সাপ্লাই চেইন”-এ আমরা নিজেদের টিকিয়ে রাখতে পারব। এই সত্যটি সামনে রেখে আমাদের শিক্ষার সঙ্গে দক্ষতাকে মিলিয়ে নিতে হবে।’
অনুষ্ঠানে বিশেষ অতিথি হিসেবে আন্তর্জাতিক শ্রম সংস্থার (আইএলও) মহাপরিচালিক গাই রাইডার, শিক্ষামন্ত্রী নুরুল ইসলাম নাহিদ, প্রবাসী কল্যাণ ও বৈদেশিক কর্মসংস্থানমন্ত্রী নুরুল ইসলাম, শ্রম ও কর্মসংস্থান প্রতিমন্ত্রী মুজিবুল হক বক্তৃতা করেন।
অন্যান্যের মধ্যে ইন্টারন্যাশনাল অর্গানাইজেশনস অব এম্পলয়ার্স (আইওই) মহাসচিব লিন্ডা ক্রোমজং, বিজেএমইএ সভাপতি মো. সিদ্দিকুর রহমান, বাংলাদেশে কানাডার হাইকমিশনার বেনোই-পিয়েরে লারামি, বিশ্বব্যাংকের পরিচালক অমিত দার, ন্যাশনাল ওয়ার্কার্স কো-অর্ডিনেশন কমিটির চেয়ারম্যান শাহ মো. আবু জাফর, বাংলাদেশ এমপ্লয়ার্স ফেডারেশনের সভাপতি সালাহ উদ্দীন কাসেম খান অনুষ্ঠানে বক্তৃতা করেন।
বাংলাদেশে কর্মসংস্থান, দক্ষতা উন্নয়ন ও শিল্পায়নের ওপর অনুষ্ঠানে একটি ভিজ্যুয়াল প্রেজেন্টেশন উপস্থাপন করা হয়। অনুষ্ঠানে প্রধানমন্ত্রী বাংলাদেশ বিজনেস ডিজঅ্যাবিলিটি নেটওয়ার্কের (বিবিডিএন) আনুষ্ঠানিক উদ্বোধন করেন।
আইএলও মহাপরিচালকের সাক্ষাৎ: আন্তর্জাতিক শ্রম সংস্থার (আইএলও) মহাপরিচালক গাই রাইডার গতকাল সকালে ওসমানী স্মৃতি মিলনায়তনে প্রধানমন্ত্রী শেখ হাসিনার সঙ্গে সৌজন্য সাক্ষাৎ করেছেন।
বৈঠকের পর প্রধানমন্ত্রীর প্রেস সচিব ইহসানুল করিম সাংবাদিকদের জানান, শ্রমিকদের কল্যাণে বাংলাদেশ সরকারের প্রণীত শ্রম আইনের ভূয়সী প্রশংসা করেন গাই রাইডার। তিনি বলেন, সাভারে রানা প্লাজা দুর্ঘটনার পর থেকে বাংলাদেশে পরিস্থিতির ক্রমেই উন্নতি হচ্ছে।
শ্রমিকদের কল্যাণে সরকারের গৃহীত বিভিন্ন পদ‌ক্ষেপ তুলে ধরে প্রধানমন্ত্রী বলেন, সরকার শ্রমিকদের দক্ষতা বৃদ্ধিতে অধিক গুরুত্ব দিচ্ছে, যা একদিন সুফল বয়ে আনবে।
 
ফিলিস্তিনিদের প্রতি বাংলাদেশের সমর্থন পুনর্ব্যক্ত প্রধানমন্ত্রীর 
বাসস
ফিলিস্তিনিদের সংগ্রাম ও স্বাধীনতার প্রতি বাংলাদেশের অকুণ্ঠ সমর্থন পুনর্ব্যক্ত করেছেন প্রধানমন্ত্রী শেখ হাসিনা। তিনি বলেন, বাংলাদেশ সব সময় ফিলিস্তিনের জনগণের সংগ্রামকে সমর্থন করেছে এবং তা অব্যাহত থাকবে।
গণভবনে গতকাল সন্ধ্যায় ফিলিস্তিনের পররাষ্ট্রমন্ত্রী রিয়াদ এন এ মালকি শেখ হাসিনার সঙ্গে সাক্ষাৎ করতে গেলে তিনি এ কথা বলেন।
প্রধানমন্ত্রীর প্রেস সচিব ইহসানুল করিম বলেন, বাংলাদেশের সহযোগিতার জন্য ফিলিস্তিনের পররাষ্ট্রমন্ত্রী কৃতজ্ঞতা প্রকাশ করেন। তিনি আরবিতে অনুবাদ করা বঙ্গবন্ধুর অসমাপ্ত আত্মজীবনী বইটির কিছু কপি প্রধানমন্ত্রীকে দেন। প্রধানমন্ত্রী একটি বইয়ে স্বাক্ষর করে ফিলিস্তিনের প্রেসিডেন্ট মাহমুদ আব্বাসের জন্য তাঁর হাতে তুলে দেন এবং মালকিকেও তাঁর স্বাক্ষর করা একটি বই উপহার দেন।
 
রাষ্ট্রপতি দেশেফিরেছেন 
বাসস
স্বাস্থ্য পরীক্ষা শেষে গতকাল সিঙ্গাপুর থেকে দেশে ফিরেছেন রাষ্ট্রপতি আবদুল হামিদ। রাষ্ট্রপতির প্রেস সচিব জয়নাল আবেদিন জানান, রাষ্ট্রপতিকে বহনকারী বিমান বাংলাদেশ এয়ারলাইনসের ফ্লাইটটি গতকাল রোববার সন্ধ্যায় হজরত শাহজালাল আন্তর্জাতিক বিমানবন্দরে পৌঁছায়।
গতকাল বিমানবন্দরে পৌঁছানোর পর রাষ্ট্রপতিকে স্বাগত জানান শিল্পমন্ত্রী আমির হোসেন আমু, কৃষিমন্ত্রী মতিয়া চৌধুরী, পররাষ্ট্রমন্ত্রী আবুল হাসান মাহমুদ আলী, বাংলাদেশের কূটনৈতিক কোরের ডিন, মন্ত্রিপরিষদ সচিব, তিন বাহিনীর প্রধানেরা এবং পদস্থ বেসামরিক ও সামরিক কর্মকর্তারা।
 
কোটালীপাড়ায় শেখ হাসিনাকে হত্যাচেষ্টা মামলা 
তদন্ত কর্মকর্তাকে জেরা অব্যাহত 
আদালত প্রতিবেদক
গোপালগঞ্জের কোটালীপাড়ায় জনসভার কাছে ৭৬ কেজি ওজনের বোমা পুঁতে প্রধানমন্ত্রী শেখ হাসিনাকে হত্যাচেষ্টার মামলায় তদন্ত কর্মকর্তাকে আসামিপক্ষের জেরা অব্যাহত রয়েছে।
এ মামলার আসামি নিষিদ্ধ জঙ্গি সংগঠন হরকাতুল জিহাদের নেতা মুফতি আবদুল হান্নান গতকাল রোববার নিজেই তাঁর পক্ষে তদন্ত কর্মকর্তা সিআইডির তৎকালীন কর্মকর্তা মুন্সী আতিকুর রহমানকে জেরা করেন। গতকাল জেরা শেষ না হওয়ায় আদালত ২১ ডিসেম্বর পরবর্তী তারিখ ধার্য করেন। ঢাকার দ্রুত বিচার ট্রাইব্যুনাল-২-এর বিচারক মমতাজ বেগম এই আদেশ দেন।
২০০০ সালের ২২ জুলাই কোটালীপাড়ায় তৎকালীন প্রধানমন্ত্রী শেখ হাসিনার জনসভা ছিল। এর কাছাকাছি স্থানে ৭৬ কেজি ওজনের একটি বোমা মাটিতে পুঁতে রাখা হয়েছিল। জনসভার দুই দিন আগে পুঁতে রাখা বোমা উদ্ধার করে পুলিশ। এ ঘটনায় হত্যাচেষ্টা ও বিস্ফোরক দ্রব্য আইনে দুটি মামলা করে কোটালীপাড়া থানার পুলিশ।
 
বিএনপির আন্দোলনক্ষমতায় যেতে নয়: ফখরুল 
নিজস্ব প্রতিবেদক
বিএনপির মহাসচিব মির্জা ফখরুল ইসলাম আলমগীর দাবি করেছেন, ক্ষমতায় যেতে নয়, গণতন্ত্র-ভোটাধিকারসহ মানুষের হারানো অধিকারগুলো ফিরিয়ে আনতেই বিএনপির নেতৃত্বাধীন ২০-দলীয় জোট আন্দোলন করছে।
গতকাল রোববার বিকেলে ঢাকা রিপোর্টার্স ইউনিটি মিলনায়তনে বিএনপি জোটের শরিক সাম্যবাদী দল (একাংশ) আয়োজিত এক স্মরণসভায় মির্জা ফখরুল এই দাবি করেন। ১৯৭৩ সালের ১১ ডিসেম্বর চাঁপাইনবাবগঞ্জের তানোরে নিহত ব্যক্তিদের স্মরণে ওই সভার আয়োজন করা হয়।
বিচারবহির্ভূত হত্যা নিয়ে আইনমন্ত্রী আনিসুল হকের বক্তব্যের সমালোচনা করে বিএনপির মহাসচিব বলেন, প্রতিদিনই ক্রসফায়ারের নামে বিনা বিচারে মানুষ হত্যা করা হচ্ছে। হত্যা-গুম করা হচ্ছে। জঙ্গির নামে গ্রেপ্তার করে ক্রসফায়ারে হত্যা করা হচ্ছে। কিন্তু এসবের কোনো বিচার নেই। অথচ আইনমন্ত্রী বলছেন, বিচারবহির্ভূত হত্যা বন্ধ করতে সরকার বদ্ধপরিকর। মির্জা ফখরুল অভিযোগ করেন, জনগণকে বোকা বানাতে এই সরকার সত্য লুকিয়ে যেতে চাইছে। অবৈধ ক্ষমতালিপ্সা সরকারকে অন্ধ করে রেখেছে। কিন্তু ইতিহাস বলে, এতে শেষ রক্ষা হয় না।
সাম্যবাদী দলের সাধারণ সম্পাদক সাঈদ আহম্মেদের সভাপতিত্বে অন্যদের মধ্যে বিএনপির যুগ্ম মহাসচিব সৈয়দ মোয়াজ্জেম হোসেন আলাল, এনপিপির চেয়ারম্যান ফরিদুজ্জামান প্রমুখ বক্তব্য দেন।
জিয়াউর রহমানকে নিয়ে লেখা বইয়ের মোড়ক উন্মোচন: বিএনপির প্রতিষ্ঠাতা জিয়াউর রহমানের রাজনৈতিক জীবন নিয়ে সাংবাদিক মাহফুজ উল্লাহর লেখা একটি বইয়ের (বাংলা সংস্করণ) মোড়ক উন্মোচন করা হয়েছে। গতকাল বিকেলে রাজধানীর ব্র্যাক সেন্টার মিলনায়তনে বইটির মোড়ক উন্মোচন করা হয়। এতে গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বলেন, বর্তমান নাজুক অবস্থা থেকে বের হতে বিএনপিকে জিয়াউর রহমানের ইতিহাস, তাঁর জীবনীর ওপর আরও নজর দিতে হবে। জিয়াউর রহমান জানতেন যে তিনি অনেক কিছুই জানেন না। তাই তিনি শিখতে চাইতেন, শুনতে চাইতেন।
অনুষ্ঠানে বিএনপির মহাসচিব মির্জা ফখরুল ইসলাম আলমগীর, বইটির লেখক মাহফুজ উল্লাহ, বিএনপির ভাইস চেয়ারম্যান ইকবাল হাসান মাহমুদ প্রমুখ উপস্থিত ছিলেন।
 
খাদিজা হত্যাচেষ্টা মামলা 
দ্বিতীয় দিনে সাক্ষ্যদিলেন ১৫ জন 
নিজস্ব প্রতিবেদক, সিলেট
সিলেটে কলেজছাত্রী খাদিজা বেগম হত্যাচেষ্টা মামলায় গতকাল রোববার ১৫ জন সাক্ষ্য দিয়েছেন। সিলেটের মহানগর মুখ্য বিচারিক হাকিম আদালতে তাঁদের সাক্ষ্য গ্রহণ শেষে বিচারক মো. সাইফুজ্জামান ১৫ ডিসেম্বর পরবর্তী সাক্ষ্য গ্রহণের দিন ধার্য করেন।
আদালতের অতিরিক্ত সরকারি কৌঁসুলি (এপিপি) মাহফুজুর রহমান প্রথম আলোকে বলেন, গতকাল দ্বিতীয় দিনের সাক্ষ্য গ্রহণ আদালত ১৫ ডিসেম্বর পরবর্তী সাক্ষ্য গ্রহণের দিন ধার্য করেন। এ মামলার শেষ যে পাঁচ সাক্ষী ওই দিন সাক্ষ্য দেবেন, খাদিজাও তাঁদের একজন। আদালত তাঁকে সাক্ষ্য দিতে বলায় রাজধানীর স্কয়ার হাসপাতালে খাদিজার চিকিৎসকের সঙ্গে তাৎক্ষণিক যোগাযোগ করা হয়। আদালতে গিয়ে খাদিজার সাক্ষ্য দেওয়ার ব্যাপারে এ সময় নিরুৎসাহিত করেন চিকিৎসক। বিষয়টি আদালতকে জানানো হলে বিচারক সম্ভব হলে খাদিজাকে আদালতে হাজির হয়ে সাক্ষ্য দিতে বলেন। ‌১৫ ডিসেম্বর খাদিজা পারলে সাক্ষ্য দেবেন, না হলে অন্য সাক্ষীদের সাক্ষ্য গ্রহণ করে বিচারিক কার্যক্রম সমাপ্ত করা হবে।
আদালত সূত্র জানায়, গতকাল এ মামলায় ১৫ জনের সাক্ষ্য গ্রহণ হয়েছে। এর মধ্যে রয়েছেন আসামি বদরুল আলমের স্বীকারোক্তিমূলক জবানবন্দি গ্রহণকারী বিচারক উম্মে সরাবতন তহুরা, খাদিজার বাবা মাসুক মিয়া, মা মনোয়ারা বেগম, মহানগর পুলিশের শাহপরান থানার ওসি শাহজালাল মুন্সি, মামলার তদন্তকারী কর্মকর্তা হারুনুর রশিদ, সিলেট এম এ জি ওসমানী মেডিকেল কলেজের নিউরোসার্জারি বিভাগের চিকিৎসক আতিকুল গণি। এ ছাড়া পুলিশের নয় সদস্যও সাক্ষ্য দিয়েছেন। এর আগে ৫ ডিসেম্বর প্রথম দিন ১৭ জনের সাক্ষ্য গ্রহণ করা হয়। গতকাল পর্যন্ত এ মামলার ৩৭ সাক্ষীর ৩২ জনের সাক্ষ্য গ্রহণ সম্পন্ন হয়েছে।
এদিকে গতকালের সাক্ষ্য গ্রহণের আগে আগে বেলা পৌনে ১১টার দিকে বদরুলকে আদালতে হাজির করা হয়। এ সময় সাংবাদিকদের দেখে উচ্চ স্বরে তিনি বলেন, ‘আমার ফাঁসি হোক, খাদিজার জয় হোক।’
সিলেট সরকারি মহিলা কলেজের ছাত্রী খাদিজা গত ৩ অক্টোবর এমসি কলেজ পরীক্ষা কেন্দ্রে বিএ (পাস কোর্স) পরীক্ষা দিয়ে বের হওয়ার সময় তাঁকে কুপিয়ে গুরুতর আহত করেন বদরুল। জনতা ধাওয়া করে বদরুলকে ধরে পুলিশে দেন। খাদিজাকে সংকটাপন্ন অবস্থায় উদ্ধার করে প্রথমে এম এ জি ওসমানী মেডিকেল কলেজ হাসপাতালে এবং পরে ঢাকার স্কয়ার হাসপাতালে চিকিৎসা দেওয়া হয়। ৪ অক্টোবর এ ঘটনায় খাদিজার চাচা আবদুল কুদ্দুস মহানগর পুলিশের শাহপরান থানায় হত্যাচেষ্টার অভিযোগে বদরুলকে আসামি করে মামলা করেন।
 
জেলা পরিষদ নির্বাচন 
ফেনীতে এবারও সবাই বিনা প্রতিদ্বন্দ্বিতায় 
ফেনী অফিস
বিনা প্রতিদ্বন্দ্বিতায় নির্বাচিত হওয়ার ধারা অব্যাহত রয়েছে ফেনীতে। জেলা পরিষদ নির্বাচনেও সেখানে চেয়ারম্যান ও সদস্য পদে ২১ জন প্রার্থীর সবাই বিনা প্রতিদ্বন্দ্বিতায় নির্বাচিত হতে যাচ্ছেন। তাঁরা সবাই আওয়ামী লীগ-সমর্থিত।
এর আগে পৌরসভা নির্বাচন ও ইউনিয়ন পরিষদ নির্বাচনেও ফেনীতে বেশ কয়েকজন প্রার্থী বিনা প্রতিদ্বন্দ্বিতায় নির্বাচিত হন। এই জনপ্রতিনিধিরাই জেলা পরিষদ নির্বাচনের ভোটার।
জেলা রিটার্নিং কর্মকর্তা ও জেলা প্রশাসক আমিন উল আহসান বলেন, গতকাল রোববার ছিল প্রার্থিতা প্রত্যাহারের শেষ দেন। প্রার্থিতা প্রত্যাহারের পর দেখা যায়, চেয়াম্যান, ১৫টি সাধারণ সদস্য ও পাঁচটি সংরক্ষিত নারী সদস্য পদে একজন করে প্রার্থী আছেন। এতে ২৮ ডিসেম্বর ফেনী জেলা পরিষদের আর ভোট গ্রহণের প্রয়োজন হবে না। সবাই বিনা প্রতিদ্বন্দ্বিতায় নির্বাচিত হয়েছেন।
জেলা নির্বাচনী কর্মকর্তা ও সহকারী রিটার্নিং কর্মকর্তা মেসবাহ উদ্দিন বলেন, জেলা পরিষদ নির্বাচনে একজন চেয়ারম্যান পদের বিপরীতে প্রথমে তিনজন প্রার্থী মনোনয়নপত্র জমা দিয়েছিলেন। বাছাইয়ে একজনের মনোনয়ন বাতিল হয়। অপর দুই প্রতিদ্বন্দ্বী প্রার্থীর মধ্যে গত শনিবার বিকেলে ছাগলনাইয়া উপজেলার পাঠাননগর ইউনিয়নের সাবেক যুবলীগ নেতা আজিজুল বারি চৌধুরী মনোনয়ন প্রত্যাহার করে নেন। এতে আওয়ামী লীগ মনোনীত প্রার্থী আজিজ আহম্মদ চৌধুরীই এখন একক প্রার্থী। তিনি গত পাঁচ বছর জেলা পরিষদের প্রশাসক ছিলেন। তিনি জেলা আওয়ামী লীগের সাবেক ভারপ্রাপ্ত সভাপতি।
মেসবাহ উদ্দিন আরও বলেন, এবারের জেলা পরিষদ নির্বাচনে ১৫টি সাধারণ সদস্য পদে ১৯ জন ও ৫টি সংরক্ষিত নারী  সদস্য পদে ৬ জন প্রার্থী মনোনয়নপত্র জমা দেন। গতকাল সাধারণ সদস্য পদে ৪ এবং সংরক্ষিত নারী সদস্য পদের ১ জন প্রার্থী মনোনয়ন প্রত্যাহার করে নেন।
এর আগে গত বছরের ডিসেম্বরে পৌরসভা নির্বাচনে ফেনীর পরশুরাম পৌরসভায় মেয়র ও ১২ জন কাউন্সিলর, ফেনী পৌরসভায় মেয়র ও ২৩ জন কাউন্সিলর, দাগনভূঞা পৌরসভায় ৯ জন কাউন্সিলর এবং সোনাগাজী ও ছাগলনাইয়া পৌরসভায় দুজন করে কাউন্সিলর বিনা প্রতিদ্বন্দ্বিতায় নির্বাচিত হন। এ ছাড়া চলতি বছর ইউনিয়ন পরিষদ নির্বাচনে জেলার ৪৩টি ইউনিয়ন পরিষদের মধ্যে ৮টি ইউনিয়ন পরিষদের চেয়ারম্যান ও শতাধিক ইউপি সদস্য বিনা প্রতিদ্বন্দ্বিতায় নির্বাচিত হন।
 
পরিবারের অভিযোগ পুলিশের বিরুদ্ধে 
যশোরে ‘গোলাগুলিতে’যুবক নিহত 
যশোর অফিস
যশোরে গুলিতে ইউসুফ আলী (৩০) নামের এক যুবক নিহত হয়েছেন। পুলিশ বলেছে, সন্ত্রাসীদের দুপক্ষের গোলাগুলিতে তিনি গত শনিবার রাতে গুলিবিদ্ধ হন। পরে যশোর জেনারেল হাসপাতালে চিকিৎসাধীন অবস্থায় গতকাল রোববার সকালে তিনি মারা যান। তবে নিহত যুবকের পরিবারের সদস্যদের অভিযোগ, ঘুষ না পেয়ে পুলিশ ইউসুফের পায়ে গুলি করে।
নিহত ইউসুফ আলী যশোর শহরের ঘোপ সেন্ট্রাল সড়ক এলাকার বাসিন্দা। তাঁর ভাই আরিফুল ইসলাম বলেন, ইউসুফ মোটরগাড়ির শ্রমিক ছিলেন।
যশোর কোতোয়ালি থানার ওসি ইলিয়াস হোসেনের ভাষ্য অনুযায়ী, শহরের বেজপাড়া এলাকায় সন্ত্রাসীদের দুটি দলের মধ্যে ছিনতাইয়ের টাকা ভাগাভাগি নিয়ে গোলাগুলি হচ্ছে, এমন খবর পেয়ে পুলিশের একটি দল শনিবার রাত পৌনে ১১টার দিকে সেখানে যায়। পুলিশের উপস্থিতি টের পেয়ে সন্ত্রাসীরা পালিয়ে গেলে সেখান থেকে গুলিবিদ্ধ অবস্থায় ইউসুফকে উদ্ধার করা হয়। ইউসুফের বিরুদ্ধে যশোর কোতোয়ালি থানায় পাঁচটি মামলা রয়েছে। ঘটনাস্থল থেকে একটি ওয়ান শুটারগান (বন্দুক), একটি গুলি, একটি গুলির খোসা ও দুটি হাতবোমা উদ্ধার করা হয়েছে। এ ঘটনায় অস্ত্র আইনে ও হত্যাকাণ্ডের অভিযোগে দুটি মামলা করেছে পুলিশ। এসব মামলায় ১৬ জনকে আসামি করা হয়েছে।
তবে ইউসুফের ভাই আরিফুল গতকাল প্রথম আলোকে বলেন, ‘যশোর শহরের চাঁচড়া মোড় থেকে গত শুক্রবার পুলিশ আমার ভাইকে ধরে নিয়ে যায়। ছেড়ে দেওয়ার জন্য ইউসুফ নামের এক দারোগা (এসআই) পাঁচ লাখ টাকা ঘুষ দাবি করেন। টাকা দিতে রাজি না হওয়ায় এক দিন পর শনিবার রাতে পুলিশ তাঁর পায়ে গুলি করে। পরে পুলিশই তাঁকে যশোর জেনারেল হাসপাতালে নিয়ে ভর্তি করে।’
অভিযোগের ব্যাপারে ওসি ইলিয়াস হোসেন বলেন, ‘ইউসুফ নামে কাউকে পুলিশ ধরেনি। কাজেই ঘুষ দাবি করার কোনো প্রশ্ন নেই।’
‘ডিবি পুলিশের’ ধাওয়ায় মোটরসাইকেলের চালক নিহত: প্রথম আলোর ভোলা প্রতিনিধি জানান, ভোলার সদর উপজেলায় গতকাল দুপুরে ডিবি পুলিশের ধাওয়া খেয়ে পালাতে গিয়ে মো. সোহেল (২৮) নামে মোটরসাইকেলের এক চালক নিহত হয়েছেন বলে অভিযোগ উঠেছে। তবে অভিযোগ অস্বীকার করেছে পুলিশ।
নিহত সোহেল উপজেলার শিবপুর ইউনিয়নের মধ্য রতনপুর এলাকার রফিকুল ইসলামের ছেলে। তিনি মো. মফিজুল ইসলাম নামের এক ডেকোরেটর ব্যবসায়ীর টেম্পো চালক ছিলেন।
কয়েকজন প্রত্যক্ষদর্শী বলেন, বেলা ১টার দিকে উপজেলার বাসস্ট্যান্ড-নবীপুর সড়কে মোটরসাইকেলে করে দুই ব্যক্তি সোহেলকে ধাওয়া করেন। তিনিও সে সময় মোটরসাইকেল চালাচ্ছিলেন। একপর্যায় গাছের সঙ্গে ধাক্কা খেয়ে ঘটনাস্থলেই নিহত হন সোহেল। ধাওয়াকারী দুই ব্যক্তি ডিবি পুলিশের সদস্য বলে দাবি করেছেন ওই প্রত্যক্ষদর্শীরা। তাঁরা সাদা পোশাকে ছিলেন।
জেলা ডিবি পুলিশের ওসি আক্তারুজ্জামন বলেন, ডিবির কর্মকর্তারা ওই এলাকায় টহলে ছিলেন। তবে তাঁরা কাউকে ধাওয়া করেননি। সম্ভবত ওই ব্যক্তি ভয় পেয়ে পালাতে গিয়ে গাছের সঙ্গে ধাক্কা খেয়ে নিহত হয়েছেন।
ভোলা সদর থানার ওসি মীর খায়রুল কবীর বলেন, ময়নাতদন্তের জন্য সোহেলের লাশ ভোলা সদর হাসপাতালের মর্গে পাঠানো হয়েছে।
 
রইল বাকি ৬৬
নীলফামারী প্রতিনিধি  
মনোনয়ন প্রত্যাহারের পর নীলফামারী জেলা পরিষদ নির্বাচনে ১৫টি ওয়ার্ডে সাধারণ সদস্য পদে ৬৬ জন প্রার্থী আছেন। এর আগে সাধারণ সদস্য পদে ৭৯ জন মনোনয়নপত্র দাখিল করেন। বাছাই পর্বে তিনজনের মনোনয়ন বাতিল করা হয়।
গতকাল রোববার মনোনয়নপত্র প্রত্যাহারের শেষ দিন আরও ১০ জন প্রার্থিতা প্রত্যাহার করে নেন। সংরক্ষিত ৫টি নারী সদস্য পদে ১৯ জন প্রার্থী মনোনয়ন দাখিল করলেও বাছাই পর্বে একজনের মনোনয়ন বাতিল করা হয়। চেয়ারম্যান পদে আওয়ামী লীগের সাধারণ সম্পাদক মমতাজুল হক এবং স্বতন্ত্র প্রার্থী ও সাবেক উপজেলা চেয়ারম্যান জয়নাল আবেদীন প্রতিদ্বন্দ্বিতা করবেন। 
 
