
 
প্রধানমন্ত্রী শেখ হাসিনা বলেন, ‘আমরা বিশ্বে ইতিহাস সৃষ্টি করতে পেরেছি। গণতান্ত্রিক সরকারব্যবস্থায় এই প্রথম সংসদ নেতা, সংসদ উপনেতা, স্পিকার এবং বিরোধীদলীয় নেতা—চারজনই নারী। এতে বেগম রোকেয়ার স্বপ্ন পূরণ হয়েছে। বিশ্বে এমন ইতিহাস আর সৃষ্টি হবে কি না, আমি জানি না।’আজ বুধবার সংসদের প্রধানমন্ত্রীর জন্য নির্ধারিত প্রশ্নের জবাব দিতে গিয়ে প্রধানমন্ত্রী স্পিকার শিরীন শারমিন চৌধুরীর উদ্দেশে এসব কথা বলেন। প্রধানমন্ত্রী বলেন, ‘বেগম রোকেয়া আক্ষেপ করেছিলেন, “আমরা কি জজ-ব্যারিস্টার হব না?” এখন আমরা শুধু জজ-ব্যারিস্টার না, পুরো পার্লামেন্টেই নেতৃত্ব দিচ্ছি।’এ সময় রওশন জাহানের প্রশ্নের জবাবে প্রধানমন্ত্রী বলেন, সাভারের রানা প্লাজার দুর্ঘটনায় দুই হাজার ৪৩৮ জনকে জীবিত উদ্ধার করা হয়েছে। তাদের মধ্যে ২১ জনের অঙ্গহানি হয়েছে এবং ১৯০ জনকে দীর্ঘমেয়াদি চিকিত্সা দেওয়ার প্রয়োজন। তিনি আরও বলেন, ক্ষতিগ্রস্তদের সরকার এ পর্যন্ত প্রায় সাত কোটি টাকার অনুদান দিয়েছে। আহতরা সুস্থ না হওয়া পর্যন্ত তাদের চিকিত্সার সার্বিক ব্যয় সরকার বহন করবে। প্রতিটি পরিবারের খবর নিয়েই পরিবারভিত্তিক সাহায্য দেওয়া হচ্ছে, তারা যেনও নিজের পায়ে দাঁড়াতে পারে। পঙ্গুত্ববরণকারী ২৪ জনকে স্বাভাবিক ও স্বচ্ছল জীবনযাপনের জন্য আজীবন পারিবারিক সঞ্চয়পত্র চালুর লক্ষ্যে দুই কোটি ৬৫ লাখ টাকা সাহায্য দেওয়া হয়েছে।
