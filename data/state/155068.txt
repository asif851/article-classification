
জামায়াত, রাজাকার ও জঙ্গিদের সঙ্গে নিয়ে কোনো গণতন্ত্র মজবুত করা যায় না বলে মন্তব্য করেছেন তথ্যমন্ত্রী ও জাতীয় সমাজতান্ত্রিক দল জাসদের সভাপতি হাসানুল হক ইনু।
আজ শুক্রবার সকাল সাড়ে নয়টার দিকে কুষ্টিয়া সার্কিট হাউসে জাসদের স্থানীয় নেতা-কর্মীদের সঙ্গে মতবিনিময় শেষে সাংবাদিকদের কাছে ইনু এই মন্তব্য করেন।
তথ্যমন্ত্রী বলেন, অনির্বাচিত কোনো সরকার গঠনের অবকাশ বাংলাদেশে আর নেই।
হাসানুল হক ইনু বলেন, নির্বাচন ও গণতন্ত্রের প্রস্তাব নিয়ে আলোচনা পরে। আগে বিএনপিকে জামায়াত, রাজাকার ও জঙ্গি ছাড়তে হবে। তাদের নিয়ে গণতন্ত্র মজবুত করা যায় না।
সেখানে কুষ্টিয়ার জেলা প্রশাসক মো. জহির রায়হান, পুলিশ সুপার প্রলয় চিসিম, জাসদের কেন্দ্রীয় সাংগঠনিক সম্পাদক আবদুল আলীম স্বপনসহ নেতা-কর্মীরা উপস্থিত ছিলেন।
