
‘অর্থনৈতিক উন্নয়ন ও মানবিক প্রগতি’ শিরোনামে আজ সোমবার একক বক্তৃতা দেবেন নোবেল বিজয়ী বিশ্ববরেণ্য চিন্তাবিদ অমর্ত্য সেন। অমর্ত্য সেনের এ বক্তৃতা আয়োজন করা হয়েছে সম্প্রতি প্রকাশিত ভারত: উন্নয়ন ও বঞ্চনা বইয়ের প্রকাশনা উৎসব উপলক্ষে। বইটি তাঁর ও জঁ দ্রেজের যৌথভাবে লেখা অ্যান আনসার্টেন গ্লোরি: ইন্ডিয়া অ্যান্ড ইটস কন্ট্রাডিকশন্স-এর সম্প্রতি প্রকাশিত বাংলা ভাষান্তর।ঢাকার খামারবাড়ির কৃষিবিদ ইনস্টিটিউশন মিলনায়তনে আজ বেলা তিনটায় অমর্ত্য সেন এ বক্তৃতা পরিবেশন করবেন। বক্তৃতা শেষে থাকবে প্রশ্নোত্তরপর্ব। অমর্ত্য সেন এ পর্বে উপস্থিত দর্শক-শ্রোতাদের প্রশ্নের খোলামেলা জবাব দেবেন। এর পর পরই অনুষ্ঠিত হবে বইটির প্রকাশনা উৎসব। অনুষ্ঠানটি আগ্রহী শ্রোতাদের জন্য উন্মুক্ত থাকবে।অনুষ্ঠানের সূচনা হবে রেজওয়ানা চৌধুরী বন্যার রবীন্দ্রসংগীত পরিবেশনার মধ্য দিয়ে। সেন্টার ফর পলিসি ডায়ালগের (সিপিডি) চেয়ারম্যান ও বিশিষ্ট অর্থনীতিবিদ রেহমান সোবহান অনুষ্ঠানে সভাপতিত্ব করবেন। প্রথম আলো ও সিপিডি যৌথভাবে এ অনুষ্ঠান আয়োজন করেছে।‘প্রথমা: বইয়ের দুনিয়া’ বাংলাদেশে ভারত: উন্নয়ন ও বঞ্চনা বইটির একমাত্র পরিবেশক। বইটি প্রকাশ করেছে ভারতের আনন্দ পাবলিশার্স।
