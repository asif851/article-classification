
বেসরকারি বিমানের সঙ্গে পাল্লা দিয়ে বাংলাদেশ বিমান সৈয়দপুর-ঢাকা রুটে ভাড়া কমিয়ে ২ হাজার টাকা করেছে। আগে এই রুটের ভাড়া ছিল ৩ হাজার ২০০ টাকা। আজ শুক্রবার থেকে এই ভাড়া কার্যকর হয়েছে। কম ভাড়ায় অভ্যন্তরীণ এ রুটে চলাচলের সুযোগ থাকছে ৩০ এপ্রিল পর্যন্ত। 
এই রুটে নভো এয়ার প্রথম অফার দিয়ে চালু করে একটি কিনলে আরেকটি টিকিট ফ্রি। কার্যক্রম চলবে ১৭ এপ্রিল পর্যন্ত। ইউএস-বাংলা একই ভাড়ায় যাত্রীদের সুবিধার্থে নিজস্ব বাস সার্ভিস চালু রেখেছে। এ অবস্থায় বাংলাদেশ বিমান প্রতিযোগিতায় টিকে থাকতে এই রুটে প্রতিদিন ফ্লাইট চালু ও ভাড়া কমিয়ে এনেছে। বিমান বাংলাদেশের সৈয়দপুরের ডিস্ট্রিক্ট ম্যানেজার আবু আহমেদ বলেন, প্রতি সপ্তাহের রোববার, মঙ্গলবার, বৃহস্পতিবার ও শুক্রবার বাংলাদেশ বিমান ঢাকায় চারটায় ছেড়ে সৈয়দপুরে চারটা ৫০ মিনিটে পৌঁছাবে। সৈয়দপুর থেকে ৫টা ২০ মিনিটে ছেড়ে ঢাকায় পৌঁছাবে ৬টা ১৫ মিনিটে। শনি, সোম ও বুধবার ঢাকায় সকাল ৭টা ৩০ মিনিটে ছেড়ে সৈয়দপুরে ৮টা ২৫ মিনিটে পৌঁছাবে। সৈয়দপুর থেকে সকাল ৮টা ৫০ মিনিটে ছেড়ে ঢাকায় পৌঁছাবে সকাল পৌনে ১০টার দিকে।
