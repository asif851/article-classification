
ভ্যানচালক শফিয়ার রহমানের মাথা গোঁজার একমাত্র ঠাঁই টিনের ঘরটি ঝুলে আছে গাছের মাথায়। গত মঙ্গলবারের ঝড়ে তাঁর দুই কক্ষের টিনের ঘরটি উড়িয়ে নিয়ে প্রায় ৭০ ফুট উঁচু একটি গাছের সঙ্গে আটকে দিয়েছে। ভিটায় পড়ে আছে কাঁথা আর বালিশ। শফিয়ার রহমান ঝিনাইদহের কালীগঞ্জ উপজেলার তেঁতুলবাড়িয়া গ্রামের বাসিন্দা। গতকাল বুধবার সকালে তাঁর বাড়িতে গিয়ে দেখা যায়, পরিবারের সবাই খোলা আকাশের নিচে ভিটার ওপর বসে কান্নাকাটি করছেন। শফিয়ার রহমান জানান, স্ত্রী আর সন্তানদের নিয়ে চলছিল তাঁর সংসার। কোনো জায়গা-জমি নেই। ভ্যান চালিয়ে কোনো রকমে সংসার চালান। বাবার কাছ থেকে পাওয়া সাড়ে ৫ শতক জমির ওপর বাড়ি করেছেন। দুই কক্ষের টিনের একটি ঘর ছিল। চারদিক টিন দিয়ে ঘেরা। চালও ছিল টিনের। সারা দিন পরিশ্রম শেষে এই ঘরে এসে ঘুমিয়ে পড়তেন। পরদিন সকাল হলেই ভ্যান নিয়ে ছুটে যেতেন। শফিয়ার রহমান আরও জানান, মঙ্গলবার রাত আটটার দিকে পরিবারের অন্য সদস্যদের নিয়ে তিনি বাড়িতে অবস্থান করছিলেন। তখন প্রচণ্ড ঝড়ে তাঁর টিনের চালাটি উড়িয়ে নিয়ে যায়। মুহূর্তের মধ্যে চালাটি আনুমানিক ৭০ ফুট উঁচু একটি গাছের ডালে আটকে যায়। এই অবস্থা দেখে তাঁরা দৌড়ে পালিয়ে জীবন বাঁচান। পরিবারের অন্যরা কান্নাকাটি করতে থাকেন। তিনি বলেন, ঝড়ের পরে গোটা রাত তাঁরা বাইরে কাটিয়েছেন। তিনি আরও বলেন, এই মুহূর্তে নতুন করে ঘর তৈরি করা তাঁর পক্ষে কোনোভাবেই সম্ভব নয়। তাই একটাই চিন্তা, রাতগুলো তাঁর কীভাবে কাটবে।
