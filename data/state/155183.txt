
পুলিশ কর্মকর্তা বাবুল আক্তারের স্ত্রী হত্যাকাণ্ড প্রসঙ্গে চট্টগ্রাম-৭ আসনের সাংসদ হাছান মাহমুদ বলেন, এ ঘটনায় আইনশৃঙ্খলা রক্ষাকারী বাহিনী যাদের গ্রেপ্তার করেছে, তাদের মধ্যে ওয়াসিম, আনোয়ারসহ তিনজন যুদ্ধাপরাধের দায়ে মৃত্যুদণ্ড কার্যকর হওয়া বিএনপির নেতা সাকা চৌধুরীর দুর্ধর্ষ ক্যাডার। বিএনপির এই তিন সন্ত্রাসী ২০১২ সালে চট্টগ্রাম উত্তর জেলা ছাত্রলীগের ত্রাণ ও সমাজকল্যাণবিষয়ক সম্পাদক রাশেদ মিয়া হত্যাকাণ্ডের অভিযোগপত্রভুক্ত আসামি।
আজ মঙ্গলবার সকালে জাতীয় প্রেসক্লাবে বঙ্গবন্ধু একাডেমি আয়োজিত এক আলোচনা সভায় হাছান মাহমুদ এসব কথা বলেন। আলোচনা সভায় সভাপতিত্ব করেন সংগঠনের উপদেষ্টা এমদাদুল হক।
খালেদা জিয়া জঙ্গিদের পাশে বসিয়ে জঙ্গিবিরোধী বক্তব্য দেন বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেছেন, ‘খালেদা জিয়ার প্রচ্ছন্ন ছায়ায় এবং বিএনপি নেতাদের অর্থায়নে এসব হত্যাকাণ্ড পরিচালিত হচ্ছে। জামায়াত-শিবিরের যেসব ক্যাডার আগে মানুষের হাতে-পায়ের রগ কাটত, তারাই এখন বিভিন্ন জঙ্গিগোষ্ঠীর নামে গুপ্তহত্যা চালাচ্ছে।’
‘সরকারের উচিত হবে ব্রিটেনের উদাহরণ অনুসরণ করা’—খালেদা জিয়ার এমন আহ্বানের বিষয়ে হাছান মাহমুদ বলেন, ‘ক্ষমতায় যাওয়ার জন্য খালেদা জিয়ার নেতৃত্বে বিএনপি যেভাবে নিরীহ মানুষ হত্যা করেছিল, ব্রিটেন বা অন্য কোনো উন্নত দেশ হলে তিনি এত দিনে রাজনীতি করার অধিকার হারাতেন।’
