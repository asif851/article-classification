
সশস্ত্র বাহিনীসংক্রান্ত কোনো মন্তব্য বা তথ্য পরিবেশনের আগে যথেষ্ট সতর্কতা অবলম্বনের অনুরোধ জানিয়েছে আন্তবাহিনী জনসংযোগ পরিদপ্তর (আইএসপিআর)।
আজ রোববার পাঠানো এক সংবাদ বিজ্ঞপ্তিতে আইএসপিআরের পক্ষ থেকে বলা হয়, ইদানীং কোনো কোনো মাধ্যমে সশ্রস্ত্র বাহিনীকে নিয়ে অনুমাননির্ভর বা মনগড়া তথ্য বা মন্তব্য পরিবেশিত হচ্ছে, যা জনমনে বিভ্রান্তি সৃষ্টি করতে পারে।সহকারী পরিচালক মোহাম্মদ রেজা-উল করিম স্বাক্ষরিত বিজ্ঞপ্তিতে আরও বলা হয়, সশস্ত্র বাহিনী একটি দেশপ্রেমিক সংগঠন। যা সম্পূর্ণভাবে সংবিধান ও দেশের আইনকানুনের প্রতি শ্রদ্ধাশীল। এ অবস্থায় সশস্ত্র বাহিনীসংক্রান্ত যেকোনো মন্তব্য বা তথ্য পরিবেশনের আগে যথেষ্ট সতর্কতা অবলম্বনের অনুরোধ জানানো হয়েছে। 
