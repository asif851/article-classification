
সমাজসেবী ও শিল্পপতি জাফর আহমদ চৌধুরীর প্রথম মৃত্যুবার্ষিকী উপলক্ষে স্মরণসভা ৬ জানুয়ারি অনুষ্ঠিত হয়। উত্তর সাতকানিয়া জাফর আহমদ চৌধুরী কলেজ পরিচালনা কমিটি ও শিক্ষক-শিক্ষার্থীরা এ স্মরণসভার আয়োজন করে।কলেজ মিলনায়তনে অনুষ্ঠিত সভায় বক্তারা বলেন, জাফর আহমদ চৌধুরী প্রত্যন্ত অঞ্চলের নারী শিক্ষার উন্নয়নে ভূমিকা রেখেছেন। তিনি গরিব পরিবারের সন্তানদের মধ্যেও শিক্ষা আলো ছড়িয়ে দিতে বালিকা বিদ্যালয় ও কলেজ প্রতিষ্ঠা করেন।  সভায় সভাপতিত্ব করেন কলেজ পরিচালনা পর্ষদের সভাপতি হাসিনা জাফর। প্রধান অতিথি ছিলেন চন্দনাইশ-সাতকানিয়া (আংশিক) আসনের সাংসদ মো. নজরুল ইসলাম চৌধুরী। প্রধান বক্তা ছিলেন রূপালী ব্যাংকের পরিচালক ও চট্টগ্রাম প্রেসক্লাবের সাবেক সভাপতি আবু সুফিয়ান। বক্তব্য দেন দক্ষিণ জেলা আওয়ামী লীগের সাধারণ সম্পাদক মফিজুর রহমান, সাতকানিয়া উপজেলার সাবেক চেয়ারম্যান আবদুল মোনাফ, কলেজের ভারপ্রাপ্ত অধ্যক্ষ প্রদীপ কুমার দেব, কলেজ পরিচালনা কমিটির সদস্য আহমেদ সাইফুদ্দিন সিদ্দিকী, সাতকানিয়া পৌরসভার নবনির্বাচিত মেয়র মোহাম্মদ জোবায়ের, চন্দনাইশ পৌরসভার নবনির্বাচিত মেয়র মাহবুবুল আলম, জাফর আহমদ চৌধুরীর কন্যা জাফরিন জাফর চৌধুরী প্রমুখ।উল্লেখ্য, জাফর আহমদ চৌধুরী আসমা-মফজল বালিকা উচ্চবিদ্যালয় ও উত্তর সাতকানিয়া জাফর আহমদ চৌধুরী কলেজের প্রতিষ্ঠাতা এবং ইউনাইটেড কমার্শিয়াল ব্যাংকের চেয়ারম্যান ছিলেন।
