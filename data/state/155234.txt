


বাংলাদেশ-শ্রীলঙ্কা টি-টোয়েন্টি। 
দ্বিতীয় ম্যাচ রোববার সিলেট আন্তর্জাতিক স্টেডিয়ামে। 
অনলাইনে টিকিট আজ থেকে। 
নগরসহ স্টেডিয়াম এলাকায় কঠোর নিরাপত্তা।


সিলেট আন্তর্জাতিক ক্রিকেট স্টেডিয়ামে প্রথমবারের মতো খেলবে বাংলাদেশ দলের জাতীয় দল। আগামী রোববার বিকেল পাঁচটায় বাংলাদেশ-শ্রীলঙ্কার ক্রিকেট দলের মধ্যকার টি-টোয়েন্টি সিরিজের দ্বিতীয় ম্যাচ এ মাঠে অনুষ্ঠিত হবে। এর মাধ্যমেই পূর্ণতা পেতে যাচ্ছে ২০১৪ সালে উদ্বোধন হওয়া স্টেডিয়ামটি।
গতকাল বৃহস্পতিবার সন্ধ্যায় নগরের রিকাবীবাজার এলাকার জেলা স্টেডিয়ামের সভাকক্ষে সিলেট বিভাগীয় ক্রীড়া সংস্থা আয়োজিত সংবাদ সম্মেলনে এসব তথ্য জানানো হয়।
সংবাদ সম্মেলনের লিখিত বক্তব্যে বাংলাদেশ ক্রিকেট বোর্ডের পরিচালক ও বিভাগীয় ক্রীড়া সংস্থার সাধারণ সম্পাদক শফিউল আল চৌধুরী নাদেল বলেন, বাংলাদেশ-শ্রীলঙ্কার মধ্যকার খেলার টিকিট পাওয়া যাবে আজ শুক্রবার থেকে। তবে এবার ক্রিকেটভক্তদের টিকিট কিনতে হবে সহজ ডটকম অনলাইন থেকে। সরাসরি কোথাও টিকিট বিক্রয় করা হবে না।
শফিউল আল চৌধুরী বলেন, খেলার টিকিটমূল্য ধরা হয়েছে গ্র্যান্ড স্ট্যান্ড ১ হাজার, ক্লাব হাউস ৩০০, গ্রিন গ্যালারি ১৫০, ইস্টার্ন গ্যালারি ১০০, ওয়েস্টার্ন গ্যালারি ১৫০ টাকা। খেলা উপলক্ষে সিলেট নগরসহ স্টেডিয়াম এলাকায় কঠোর নিরাপত্তাব্যবস্থা নেওয়া হয়েছে। আন্তর্জাতিক মানের খেলাটি উপভোগ করতে আসা দর্শকদের মুঠোফোন ছাড়া অন্য কোনো জিনিসপত্র (ক্যামেরা, পানির বোতাল, পাওয়ার ব্যাংক ইত্যাদি) বহন করে গ্যালারিতে প্রবেশে নিষেধাজ্ঞা রয়েছে বলে সংবাদ সম্মেলনে জানান নাদেল।
সংবাদ সম্মেলনে উপস্থিত ছিলেন সিলেট জেলা ক্রীড়া সংস্থার সাধারণ সম্পাদক মাহি উদ্দিন আহমদ সেলিম, বিভাগীয় ক্রীড়া সংস্থার সহসভাপতি হেলাল উদ্দিন, কোষাধ্যক্ষ শহীদ আহমদ চৌধুরী, যুগ্ম সাধারণ সম্পাদক ইমরান আহমদ প্রমুখ।
ক্রীড়া প্রতিযোগিতা ও পুরস্কার বিতরণী
সিলেটের গ্রিন জেমস ইন্টরন্যাশনাল স্কুল অ্যান্ড কলেজের বার্ষিক ক্রীড়া প্রতিযোগিতা ও পুরস্কার বিতরণী অনুষ্ঠিত হয়েছে। গতকাল সকাল ১০টায় দক্ষিণ সুরমার বঙ্গবীর রোড এলাকায় বিদ্যালয়ের পাশের মাঠে প্রতিযোগিতার উদ্বোধন করেন প্রতিষ্ঠানের সভাপতি মো. আলমাহির ফেরদৌস। গত রোববার থেকে শুরু হওয়া ক্রীড়া প্রতিযোগিতায় ৩৭টি ইভেন্টে অংশ নেয় প্রতিষ্ঠানের শিক্ষক-শিক্ষার্থী ও অভিভাবকেরা। দিনভর ক্রীড়া প্রতিযোগিতা শেষে বেলা তিনটায় বিদ্যালয় প্রাঙ্গণে পুরস্কার বিতরণী অনুষ্ঠিত হয়। অনুষ্ঠানে গ্রিন জেমস ইন্টরন্যাশনাল স্কুল অ্যান্ড কলেজের সহকারী শিক্ষিকা উর্মি দাসের সঞ্চালনায় সভাপতিত্ব করেন অধ্যক্ষ লেফটেন্যান্ট (অব.) গোলাম রব্বানী। প্রধান অতিথির বক্তব্য দেন প্রতিষ্ঠানের সভাপতি মো. আলমাহির ফেরদৌস।
ব্যাডমিন্টন টুর্নামেন্টের উদ্বোধন
সিলেট নগরের পাঠানটুলা এলাকায় ব্যাডমিন্টন টুর্নামেন্টের উদ্বোধন করা হয়েছে। গত বুধবার রাতে শাহাদাত খান দবির দ্বৈত ব্যাডমিন্টন প্রতিযোগিতার উদ্বোধন করেন সিলেট সিটি করপোরেশনের ৮ নম্বর ওয়ার্ডের কাউন্সিলর মো. ইলিয়াছুর রহমান। উদ্বোধনী অনুষ্ঠান আবদুল হামিদের সঞ্চালনায় সভাপতিত্ব করেন প্রতিযোগিতার উপদেষ্টামণ্ডলীর সদস্য ও পার্কভিউ সোসাইটির সাধারণ সম্পাদক মো. সাব্বির খান। বিশেষ অতিথির বক্তব্য দেন সিটি করপোরেশনের ৭, ৮ ও ৯ নম্বর ওয়ার্ডের নারী কাউন্সিলর রেবেকা বেগম, টুর্নামেন্ট কমিটির উপদেষ্টা ফখরুল ইসলাম প্রমুখ।
গণিত ও সিভিল ইঞ্জিনিয়ারিং বিভাগ জয়ী
শাহজালাল বিশ্ববিদ্যালয় প্রতিনিধি জানান, শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) আন্তবিভাগ ক্রিকেট টুর্নামেন্টে গতকাল বৃহস্পতিবারের খেলায় গণিত ও সিভিল অ্যান্ড এনভায়রনমেন্টাল ইঞ্জিনিয়ারিং (সিইই) বিভাগ জয়লাভ করেছে। বিশ্ববিদ্যালয়ের কেন্দ্রীয় খেলার মাঠে এসব খেলা হয়।
গতকাল সকালের খেলায় সিইই বিভাগ প্রথমে ব্যাট করতে নেমে সব কটি উইকেট হারিয়ে ১৭৫ রান করে। দলের পক্ষে শাহাদাত সর্বোচ্চ ৬১ রান করেন। ১৭৬ রানের লক্ষ্যে খেলতে নেমে সফটওয়্যার ইঞ্জিনিয়ারিং বিভাগ ২০ ওভার শেষে ৯ উইকেটে করে ১১০ রান। দলের পক্ষে কৌশিক সর্বোচ্চ ১৯ রান করেন।
বিকেলে দিনের দ্বিতীয় খেলায় পদার্থবিজ্ঞান ও গণিত বিভাগ মুখোমুখি হয়। প্রথমে ব্যাট করতে নেমে গণিত বিভাগ ৯ উইকেটে ১৫৬ রান করে। নাজমুল ইসলাম দলের পক্ষে সর্বোচ্চ ৪৮ রান করেন। রাজ ও সায়েম দুটি করে এবং রনি ও ত্বোহা একটি করে উইকেট পান। জয়ের লক্ষ্যে খেলতে নেমে পদার্থবিজ্ঞান বিভাগ ১৬ দশমিক ২ ওভারে সব কটি উইকেট হারিয়ে সংগ্রহ করে ১০৭ রান।
