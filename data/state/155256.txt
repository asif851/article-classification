
রাষ্ট্রপতি মো. আবদুল হামিদ বলেছেন, খুব দ্রুত হাওরের তিন উপজেলা অষ্টগ্রাম, মিঠামইন ও ইটনার যোগাযোগ এক হয়ে যাবে। তখন তিনি আর হেলিকপ্টারে করে নয়, গাড়িতে চড়েই এলাকায় আসবেন। আজ বুধবার দুপুরে কিশোরগঞ্জের অষ্টগ্রামে নির্মাণাধীন দুটি সড়ক পরিদর্শন শেষে এক সভায় এ মন্তব্য করেন তিনি।রাষ্ট্রপতি বলেন, ‘১৯৭০ সাল থেকে কিশোরগঞ্জ-৪ আসন থেকে নির্বাচিত হয়ে আসছি। কখনো গাড়ি নিয়ে নিজ নির্বাচনী এলাকায় আসতে পারিনি। এই আফসোস রয়েই গেল। এবারও আসতে হয়েছে হেলিকপ্টারে। আর সভাস্থলে আসতে হয়েছে ইজিবাইকে করে। তবে খুব দ্রুত হাওরের তিন উপজেলা অষ্টগ্রাম, মিঠামইন ও ইটনার যোগাযোগ এক হয়ে যাবে। তখন আমি আর হেলিকপ্টারে নয়, গাড়িতে করে হাওরে আসব।’রাষ্ট্রপতিকে বহনকারী হেলিকপ্টারটি অষ্টগ্রামে অবতরণ করে দুপুর ১টা ৪০ মিনিটে। পরে তিনি একটি ইজিবাইকে করে নির্মাণাধীন অষ্টগ্রাম-বাহাদুরপুর সড়ক পরিদর্শন করেন। পরিদর্শন শেষে উপজেলার কাস্তুল ইউনিয়নবাসীর এক সভায় যোগ দেন তিনি। সভায় আবদুল হামিদ বলেন, হাওরে সমস্যা অনেক। তবে আগের চেয়ে বর্তমানে হাওরের চেহারা অনেক পাল্টে গেছে। এই উন্নয়নের ধারা অব্যাহত থাকবে।
এর আগে মিঠামইন উপজেলার গোপদীঘি ইউনিয়নে যান রাষ্ট্রপতি। সেখানে তিনি তিনটি নির্মাণাধীন সড়কের কাজসহ বেশ কয়েকটি উন্নয়ন প্রকল্পের বাস্তবায়নের কাজ পরিদর্শন করেন। পরে গোপদীঘি ইউনিয়ন পরিষদ মাঠে এক সমাবেশে বক্তব্য দেন তিনি।রাষ্ট্রপতি বলেন, ‘হাওর উন্নয়নে সরকার পুরোপুরি আন্তরিক। প্রকল্পের কাজ শেষ হলে নদীভাঙনের হাত থেকে হাওরবাসী রক্ষা পাবে।’ রাষ্ট্রপতির সফরসঙ্গী যোগাযোগমন্ত্রী ওবায়দুল কাদের হাওর এলাকার যোগাযোগ-ব্যবস্থার উন্নয়নে তিনটি ফেরি দেওয়ার ঘোষণা দেন।
