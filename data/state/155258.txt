
বিশিষ্ট নৃত্যশিল্পী দুলাল তালুকদারের আত্মজীবনীমূলক বই আমি-এর মোড়ক উন্মোচন করা হয়েছে। গতকাল রোববার সন্ধ্যায় রাজধানীর ঢাকা ক্লাবের হামিদুর রহমান সিনহা লাউঞ্জে বইটির মোড়ক উন্মোচন করা হয়।অনুষ্ঠানে প্রধান অতিথি ছিলেন সংস্কৃতিমন্ত্রী আসাদুজ্জামান নূর। তিনি বলেন, এ দেশের সংস্কৃতিকর্মী ও নৃত্যশিল্পীদের জন্য এ বই খুব ভালো ভূমিকা রাখবে।অনুষ্ঠানের সভাপতি অ্যাটর্নি জেনারেল মাহবুবে আলম বলেন, ‘এমন একটি লেখা আমাদের সংস্কৃতি সম্পর্কে জানতে আরও বেশি উৎসাহিত করবে। বইটি নৃত্যশিল্প এবং শিল্পীদের জানতে অনেক বেশি গুরুত্বপূর্ণ ভূমিকা রাখবে।’দুলাল তালুকদার ব্রিটিশ ভারতে জন্মগ্রহণ করেন। রক্ষণশীল সমাজের ব্যূহ ভেদ করে পুরুষ হয়েও তিনি নৃত্যশিল্পের চর্চা করেন। বাংলাদেশের স্বাধীনতার পর দুই বছর তিনি দেশে ছিলেন। তারপর যুক্তরাষ্ট্রে পাড়ি জমান। আন্তর্জাতিক পরিসরে উঠে আসেন একজন সফল নৃত্যশিল্পী হিসেবে। ষাটের দশকে পাকিস্তানের রবীন্দ্রবিরোধিতার সময়ে রবীন্দ্রনাথের শ্যামা, মায়ার খেলা, স্বর্গ হতে বিদায় অবলম্বনে শ্যামল মাটির ধরাতলে নৃত্যনাটকে অংশ নিয়ে সুনাম অর্জন করেন দুলাল তালুকদার। বইটির বিষয়ে দুলাল তালুকদার বলেন, ‘অনেক কষ্ট করে আমি নৃত্যচর্চা করতাম। তৎকালীন মুসলিম সমাজে পুরুষ হয়েও নৃত্যশিল্পের চর্চা করে গেছি। এই বইতে তার সম্পূর্ণ বর্ণনা দেওয়া আছে। এই বইয়ের গল্পগুলো শতভাগ সত্য।’অনুষ্ঠানে বাংলা একাডেমির মহাপরিচালক শামসুজ্জামান খান, জগন্নাথ বিশ্ববিদ্যালয়ের সাবেক উপাচার্য মেজবাহউদ্দিন আহমেদ, মাহবুব তালুকদার, নৃত্যশিল্পী রাহিজা খানম ঝুনু প্রমুখ বক্তব্য দেন।
