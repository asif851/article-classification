
বিএনপির যুগ্ম মহাসচিব মাহবুব উদ্দিন খোকন বলেছেন, তাঁদের বিশ্বাস দলের নিখোঁজ যুগ্ম মহাসচিব সালাহ উদ্দিন আহমদ জীবিত আছেন। অচিরেই তাঁকে ফিরে পাওয়া যাবে।ঢাকা মেট্রোপলিটন পুলিশ (ডিএমপি) কমিশনারের সঙ্গে বৈঠকের পর তাঁদের মধ্যে এই আশাবাদ তৈরি হয়েছে। ঢাকা সিটি করপোরেশন নির্বাচনে পুলিশ নিরপেক্ষ থাকবে এবং ‘অন্যায়ভাবে’ কাউকে গ্রেপ্তার করা হবে না বলেও আশ্বস্ত হয়েছে বিএনপি।আজ শনিবার সন্ধ্যায় নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে মাহবুব উদ্দিন এসব কথা বলেন। এর আগে দুপুরে বিএনপির আইনজীবী নেতাদের একটি প্রতিনিধি দল ডিএমপি কমিশনারের সঙ্গে বৈঠক করে। বৈঠকের বিষয় জানাতে ওই সংবাদ সম্মেলনের আয়োজন করা হয়। মাহবুব উদ্দিন বলেন, ডিএমপি কমিশনারের বক্তব্যে তাঁরা আপাতত স্বস্তি বোধ করছেন।মাহবুব উদ্দিন বলেন, ডিএমপি কমিশনারের সঙ্গে বৈঠকের পর তাঁরা আশাবাদী হয়েছেন যে, অচিরেই তাঁরা সালাহ উদ্দিনকে ফিরে পাবেন। আইনশৃঙ্খলা রক্ষাকারী বাহিনীর কোনা না কোনো বাহিনীর কাছে সালাহ উদ্দিন আছেন। পুলিশ সালাহ উদ্দিনের বিষয়টি তদন্ত করছে।সালাহ উদ্দিন আইন শৃঙ্খলা রক্ষাকারী বাহিনীর কাছে,এমন কথা ডিএমপি স্বীকার করেছে কি না, এ প্রশ্নের সরাসরি উত্তর দেননি বিএনপির এই আইনজীবী নেতা। তবে তিনি বলেন, সালাহ উদ্দিন অন্য কোনো সংস্থার কাছে আছে কি না, তা-ও পুলিশ তদন্ত করছে।মাহবুব উদ্দিন দাবি করেন, পুলিশ তাঁদের স্পষ্টভাবে বলেছে, ঢাকা সিটি করপোরেশন নির্বাচনে পুলিশ নিরপেক্ষ থাকবে। বিএনপির কেন্দ্রীয় কার্যালয় বা খালেদা জিয়ার কার্যালয় এলাকা থেকে অন্যায়ভাবে কাউকে গ্রেপ্তার করা হবে না। বিএনপি বিক্ষোভ মিছিল করতে চাইলে পুলিশ নিরাপত্তা দেবে। বিএনপি-সমর্থিত প্রার্থীদের কর্মী-সমর্থকদের মধ্যে ‘ওয়ান্টেড’ ছাড়া কাউকে পুলিশ হয়রানি করবে না। জামিন পাওয়ার পর জেলগেট থেকে পুলিশ কাউকে আটক করবে না।মাহবুব উদ্দিন বলেন, ‘তাঁর (ডিএমপি কমিশনার) বক্তব্যে আমরা আপাতত স্বস্তি পাচ্ছি।’সংবাদ সম্মেলনে অন্যদের মধ্যে বিএনপির আইনজীবী নেতা মাসুদ তালুকদার, সানাউল্লাহ মিয়া, খোরশেদ মিয়া আলম, বিএনপির সহ দপ্তর সম্পাদক আসাদুল করিম প্রমুখ উপস্থিত ছিলেন।
