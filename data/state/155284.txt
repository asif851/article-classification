
সাবেক তত্ত্বাবধায়ক সরকারের উপদেষ্টা আকবর আলি খান দেশের গণতান্ত্রিক সরকারব্যবস্থার বিভিন্ন সমস্যার চিত্র তুলে ধরে বলেছেন, মোগলসম্রাট ও রাশিয়ার জারদের চেয়েও বাংলাদেশের প্রধানমন্ত্রীর ক্ষমতা বেশি।আজ মঙ্গলবার জাতীয় প্রেসক্লাবে নাগরিক ঐক্যের প্রথম প্রতিষ্ঠাবার্ষিকী উপলক্ষে আয়োজিত আলোচনা সভায় তিনি এ কথা বলেন।আকবর আলি খান বলেন, ‘আমাদের দেশের রাষ্ট্রব্যবস্থা এমন, যেখানে কেন্দ্রীয় সরকারের হাতেই সবকিছু কেন্দ্রীভূত। স্থানীয় সরকার কেবল নামমাত্র আছে। এ জন্য ক্ষমতা বিকেন্দ্রীকরণ করতে হবে। ক্ষমতা স্তরে স্তরে নামিয়ে আনতে হবে।’সাবেক এই উপদেষ্টা আরও বলেন, ক্ষমতার একটা ভারসাম্য প্রতিষ্ঠা করতে হবে। তিনি বলেন, ‘দেশের বড় সমস্যা হলো, গণতন্ত্রের প্রতি নানা চ্যালেঞ্জ আসছে। এতে দেশের গণতন্ত্র বিপন্ন হচ্ছে।’ আকবর আলি খান বলেন, ‘এই সমস্যা দুই নেত্রীর নয়, দুই দলেরও। আমাদের এই ব্যবস্থা বদলাতে হবে।’অনুষ্ঠানে নাগরিক ঐক্যের সভাপতি রাজনীতিবিদ মাহমুদুর রহমান মান্না তৃতীয় রাজনৈতিক শক্তি গড়ে তোলার আহ্বান জানান।
এতে বক্তব্য দেন বাংলাদেশের  কমিউনিস্ট পার্টির সভাপতি মুজাহিদুল ইসলাম সেলিম, বাংলাদেশের সমাজতান্ত্রিক দলের (বাসদ) সাধারণ সম্পাদক খালেকুজ্জামান, গণফোরামের সাধারণ সম্পাদক মোস্তফা মহসিন।
