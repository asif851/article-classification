
বাবা ও মেয়েকে আত্মহত্যায় প্ররোচনা দেওয়ার মামলায় আবুল হোসেন ব্যাপারীকে দুই দিনের রিমান্ডে নেওয়ার আদেশ দিয়েছেন আদালত। আজ সোমবার ঢাকার মহানগর হাকিম তাওহিদ আল আজাদ এ আদেশ দেন।
গত শনিবার সকাল সাড়ে নয়টার দিকে গাজীপুরের শ্রীপুর রেলস্টেশনের পশু হাসপাতাল-সংলগ্ন এলাকায় দেওয়ানগঞ্জগামী তিস্তা ট্রেনের নিচে কাটা পড়েন হযরত আলী (৪৫) ও তাঁর মেয়ে আয়েশা আক্তার (৮)। স্থানীয় বাসিন্দা ফারুক হোসেন আয়েশাকে জোর করে সাইকেলে ওঠাতেন। জঙ্গলের দিকে নিয়ে যেতে চাইতেন জোর করে। বেশ কয়েকবার একই অভিযোগ করায় হযরত আলী গিয়েছিলেন ফারুক হোসেনের বাবা ফজলু মিয়ার কাছে। কোনো প্রতিকার তিনি পাননি। অনেকটা নিরুপায় হয়েই পরে তিনি গোসিংগা ইউনিয়ন পরিষদের ১ নম্বর ওয়ার্ড সদস্য এবং ওই ওয়ার্ড আওয়ামী লীগের সদস্য আবুল হোসেন ব্যাপারীর কাছে যান। তিনিও বিচার করেননি। পাগল বলে তাড়িয়ে দিয়েছিলেন হযরত আলীকে। ইউনিয়ন পরিষদের সদস্যের কাছে অভিযোগ করায় ফারুক হোসেন জোর করে হযরত আলীর গরু নিয়ে যান। এ ঘটনারও বিচার হয়নি। শেষ পর্যন্ত গত ৪ এপ্রিল হযরত আলী শ্রীপুর থানায় অভিযোগ করেন। তাতেও কোনো কাজ হয়নি। বিচার না পাওয়ায় কষ্ট পেয়েছিলেন হযরত আলী। ভীষণ ক্ষুব্ধ হয়েছিলেন। বেঁচে থেকেও সন্তানকে নিরাপত্তা দিতে না পারায় বিপন্ন বোধ করেছিলেন। এরপরই মেয়েকে নিয়ে আত্মঘাতী হন তিনি। ঘটনার পর আত্মহত্যায় প্ররোচনা দেওয়ার অভিযোগে ইউনিয়ন পরিষদের সদস্য আবুল হোসেন ব্যাপারীকে গ্রেপ্তার করে পুলিশ।
এ মামলায় রেলওয়ে থানার পুলিশ ঢাকার মহানগর হাকিম তাওহিদ আল আজাদের আদালতে আবুল হোসেন ব্যাপারীকে হাজির করে ১০ দিনের রিমান্ড চান। আদালত দুই দিনের রিমান্ড মঞ্জুর করেন।
আরও পড়ুনবাবা-মেয়ের আত্মহত্যার দায় কার?
বাবা-মেয়ের মৃত্যুর জন্য বিচারহীনতা দায়ী
