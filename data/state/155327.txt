
পাবনার সাঁথিয়া উপজেলায় ভেজাল ওষুধ ও পানীয় তৈরির অপরাধে ভ্রাম্যমাণ আদালত এক ব্যক্তিকে তিন লাখ টাকা জরিমানা করেছেন। গত সোমবার রাতে আদালতের বিচারক উপজেলা নির্বাহী কর্মকর্তা (ইউএনও) শফিকুল ইসলাম এ রায় দেন।আদালত-সংশ্লিষ্ট সূত্রে জানা যায়, উপজেলার মহিষপুরাণ গ্রামের গোলাম মোস্তফা কাশীনাথপুরের নূরুল হোসেন ডিগ্রি কলেজের পেছনে ওষুধ ও পানীয় তৈরির একটি কারখানা স্থাপন করেন। সেখানে অস্বাস্থ্যকর পরিবেশে ভেজাল ওষুধ ও শক্তিবর্ধক পানীয় তৈরি করা হতো। ইউএনও শফিকুল ইসলাম ও র্যাব-১২-এর কর্মকর্তা এএসপি আবদুল হাই সোমবার রাত সাড়ে ১০টার দিকে সেখানে অভিযান চালান। কারখানাটি থেকে পানীয় তৈরিতে ব্যবহৃত রং ও স্যাকারিন মেশানো দুই ড্রাম পানি, ২০ কার্টন ভেজাল ওষুধ এবং এসব তৈরির বিভিন্ন সরঞ্জাম উদ্ধার করা হয়। পরে এগুলো নষ্ট করা হয়। সেখানে আদালত বসিয়ে গোলাম মোস্তফাকে তিন লাখ টাকা জরিমানা করা হয়।ইউএনও শফিকুল ইসলাম বলেন, ‘ভেজাল ওষুধ ও পানীয় তৈরির বিষয়টি হাতেনাতে ধরা হয়। জনস্বাস্থ্যের জন্য মারাত্মক ক্ষতিকর এসব ওষুধ ও পানীয় স্থানীয় বাজারগুলোতে সরবরাহ করা হতো বলে জেনেছি। এ ধরনের অভিযান চলবে।’
