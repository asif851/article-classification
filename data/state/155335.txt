
দুর্নীতি দমন কমিশন (দুদক) করা সম্পদের তথ্য গোপনের একটি মামলায় আত্মসমর্পণ করে জামিন নিয়েছেন আওয়ামী লীগ থেকে নির্বাচিত কক্সবাজার-৪ (উখিয়া-টেকনাফ) আসনের সাংসদ আবদুর রহমান বদি। গতকাল সোমবার দুপুরে চট্টগ্রাম বিভাগীয় বিশেষ জজ আদালতের বিচারক মীর রুহুল আমিন শুনানি শেষে তাঁর জামিনের আবেদন মঞ্জুর করেন।দুদকের আইনজীবী মেজবাহ উদ্দিন চৌধুরী প্রথম আলোকে বলেন, ২০০৭ সালের ১৭ ডিসেম্বর দুদকের সাবেক উপপরিদর্শক আবুল কালাম আজাদ বাদী হয়ে নগরের ডবলমুরিং থানায় সম্পদের তথ্য গোপনের অভিযোগে সাংসদ বদির বিরুদ্ধে মামলা করেন। এজাহারে তাঁর বিরুদ্ধে ৫৬ লাখ ১১ হাজার ৫০০ টাকার সম্পদের তথ্য গোপন এবং জ্ঞাত আয়ের বাইরে ৭৯ লাখ ৩৭ হাজার ৭৯৭ টাকার সম্পদের মালিক হওয়ার অভিযোগ আনা হয়।দুদকের আইনজীবী বলেন, ২০০৮ সালের ২৪ জুন দুদক সাংসদ বদির বিরুদ্ধে আদালতে অভিযোগপত্র দেয়।
