
রাজধানীর বিজয়নগর মোড় থেকে আরামবাগ পর্যন্ত ইনার সার্কুলার রোডটি মাত্র ১৫ দিন আগে পিচ ঢালাই (কার্পেটিং) করা হয় এক কোটি টাকা খরচ করে। এখন সেই রাস্তা খুঁড়ে মোটা পাইপ বসানো হচ্ছে। দুটি কাজই ঢাকা দক্ষিণ সিটি করপোরেশনের (ডিএসসিসি)।সিটি করপোরেশনেরই একজন প্রকৌশলী রসিকতা করে প্রথম আলোকে বলেছেন, ‘রাস্তা ঢালাইয়ের পর খোঁড়াখুঁড়ি হচ্ছে একটি খেলা। পাবলিকের ট্যাক্সের টাকায় এমন অনেক কাজ হয়।’ তবে ওই প্রকৌশলী নাম প্রকাশ না করার অনুরোধ জানিয়েছেন।গতকাল রোববার দুপুর সোয়া ১২টার দিকে এলাকায় গিয়ে দেখা যায়, বিজয়নগর থেকে নয়াপল্টন যাওয়ার পথে ব্যাপক যানজট। বিএনপি কার্যালয়ের প্রায় ১০০ গজ পশ্চিমে এমন যানজট দেখে একজন অটোরিকশাচালককে অপর এক চালকের উদ্দেশে বলতে শোনা গেল, ‘যারা ৭২ ঘণ্টার হরতাল ডাকছে, তাদের কার্যালয়ের সামনেই এমুন জাম। তাইলে ঢাকা শহরের অন্য রাস্তায় কত জাম?’পরে দেখা গেল, যানজটের মূল কারণ রাস্তা খোঁড়াখুঁড়ি। নয়াপল্টন মেট্রো স্কাউট মোটর পার্টস মার্কেটের সামনের রাস্তায় মোটা মোটা পাইপ রাখা হয়েছে। রাস্তার প্রায় অর্ধেক অংশজুড়ে সাইনবোর্ড বসানো হয়েছে। তাতে লেখা: ‘রাস্তা বন্ধ, জরুরি উন্নয়নকাজ চলিতেছে। সাময়িক অসুবিধার জন্য আন্তরিকভাবে দুঃখিত।—ঢাকা সিটি করপোরেশন।’কয়েকজন শ্রমিক বড় বড় শাবল দিয়ে রাস্তা খুঁড়ছেন। রাস্তায় ছড়িয়ে-ছিটিয়ে পড়ছে নতুন পিচখণ্ড। ফকিরাপুলের দিক থেকে কাকরাইলের দিকে আসা প্রায় ৫০টি গাড়ি আটকে আছে। ঝুঁকি নিয়ে রাস্তা পার হচ্ছে পথচারীরা। স্থানীয় কয়েকজন দোকানি এই প্রতিবেদককে জানান, মাস খানেক আগে এই সড়কে পিচ ঢালাইয়ের কাজ শুরু হয়। শেষ হয় দিন ১৫ আগে। সিটি করপোরেশন ইচ্ছা করলেই পিচ ঢালাইয়ের আগে খোঁড়াখুঁড়ির কাজটি করতে পারত বলে মন্তব্য করেন দোকানিরা।দেখা গেল, বটতলা রাস্তার মুখে কয়েকটি পাইপ জড়ো করা হয়েছে। শ্রমিকেরা জানালেন, রাস্তার দক্ষিণ প্রান্তে খোঁড়ার কাজ শেষ হলে অপর প্রান্তে (স্কাউট ভবন-বটতলা) শুরু হবে।নির্বাহী প্রকৌশলী মো. বোরহানউদ্দিন প্রথম আলোর কাছে স্বীকার করেন, কিছুদিন আগে সিটি করপোরেশনের নিয়মিত কাজের (অ্যাসফল্ট প্লান্ট) অধীনে দীর্ঘ রাস্তা কার্পেটিং করা হয়েছে। তাহলে পিচ ঢালাইয়ের আগে কেন খোঁড়াখুঁড়ির কাজটি করা হয়নি, এমন প্রশ্নের উত্তরে তিনি জানান, পুরো রাস্তা কাটা হচ্ছে না। দক্ষিণ প্রান্ত থেকে উত্তর প্রান্তে রাস্তার এক পার থেকে অপর পারে কাটা হচ্ছে। জলাবদ্ধতা দূর করার জন্যই কাজটি করা হচ্ছে।রাস্তা না খুঁড়ে বটতলা প্রান্তের এক ধারে পাইপ বসানো হয়নি কেন, এমন প্রশ্নে বোরহানউদ্দিন জানান, রাস্তার উত্তর প্রান্তে মাটির নিচে পাইপের জট থাকায় দক্ষিণ প্রান্ত পর্যন্ত খুঁড়তে হচ্ছে। বটতলা থেকে শান্তিনগর পর্যন্ত যে রাস্তাটি রয়েছে তার সঙ্গে পাইপ সংযোগ হবে।এলাকার একটি রিকন্ডিশন্ড গাড়ির প্রদর্শনকক্ষের মালিক সাহাদাদ আফরিন সন্দেহ প্রকাশ করে জানান, পাইপ বসানোর পর সময়মতো হয়তো রাস্তা মেরামত হবে না। সেটা হবে আরও ভোগান্তির।তবে বোরহানউদ্দিন বলেন, পাইপ বসানোর পর রাস্তা আবার মেরামত করা হবে।দোকানিরা জানিয়েছেন, নয়াপল্টন থেকে আরামবাগ পর্যন্ত চারটি স্থানে সিগন্যাল বাতি বসানোর জন্য রাস্তার এক প্রান্ত থেকে অপর প্রান্ত খোঁড়া হয় মাস চারেক আগে। তারপর মেরামত হয় দুই মাস পর।
