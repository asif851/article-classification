
সমুদ্র থেকে মিয়ানমার নৌবাহিনীর হাতে আটক ২০৮ জন অভিবাসীর নাগরিকত্ব যাচাই-বাছাই করতে বাংলাদেশের প্রতিনিধিদল মিয়ানমারে যায়নি। মিয়ানমারের পক্ষ থেকে দেওয়া তালিকা অসম্পূর্ণ হওয়ায় প্রতিনিধিদল তাদের যাত্রা বাতিল করে। পরে বিজিবির পক্ষ থেকে টেকনাফের স্থলবন্দরের অভিবাসন কেন্দ্রে সংবাদ সম্মেলন করে এ তথ্য জানানো হয়।
সংবাদ সম্মেলনে বিজিবির কক্সবাজার সেক্টরের সেক্টর কমান্ডার কর্নেল মো. খালেকুজ্জামান বলেন, ‘আমাদের ১১ সদস্যর প্রতিনিধি দল মিয়ানমার যায়নি। বিকেল সাড়ে চারটায় মিয়ানমারের পক্ষ থেকে ২০০ জনের একটি তালিকা আমরা হাতে পেয়েছি। ওই তালিকাটি অসম্পূর্ণ রয়েছে। তালিকায় তাঁদের (অভিবাসীদের) বাংলাদেশি হিসেবে উল্লেখ করা হয়েছে।’ তিনি আরও বলেন, তালিকাটি বিজিবির সদর দপ্তরের মাধ্যমে স্বরাষ্ট্র মন্ত্রণালয়ে পাঠানো হচ্ছে। ঊর্ধ্বতন কর্তৃপক্ষের নির্দেশে পরবর্তীতে পদক্ষেপ নেওয়া হবে।
টেকনাফ ৪২ বিজিবির ভারপ্রাপ্ত অধিনায়ক মেজর আবু রাসেল ছিদ্দিকী জানান, গত বৃহস্পতিবার বঙ্গোপসাগরের মিয়ানমার জলসীমানায় সমুদ্রপথে মালয়েশিয়াগামী ২০৮ ব্যক্তিকে উদ্ধার করে মিয়ানমারের নৌবাহিনী। উদ্ধার হওয়া লোকের মধ্যে ২০০ জন বাংলাদেশের নাগরিক বলে সে দেশের বর্ডার গার্ড পুলিশ (বিজিপি) একটি চিঠি দিয়ে অবহিত করে। এরই সূত্র ধরে আজ সকালে বিজিবির কক্সবাজার সেক্টরের সেক্টর কমান্ডার কর্নেল মো. খালেকুজ্জামানের নেতৃত্বে বাংলাদেশের ১১ সদস্যের একটি প্রতিনিধি দল মিয়ানমার যাওয়ার কথা ছিল।বিজিবি সূত্র জানায়, মিয়ানমার যাওয়ার লক্ষ্যে বাংলাদেশের প্রতিনিধিদল আজ সকাল নয়টায় কক্সবাজারের টেকনাফ স্থল বন্দর জেটি ঘাটে পৌঁছে। দলটি প্রায় সাত ঘণ্টা সেখানে অপেক্ষা করে। বিকেল সাড়ে চারটার দিকে মিয়ানমারের পক্ষ থেকে ২০০ জনের একটি তালিকা দেওয়া হয়। তাঁদের বাংলাদেশি উল্লেখ করে, উদ্ধার হওয়া এসব লোককে বাংলাদেশে ফেরত আনার কথা বলছে মিয়ানমার। তবে যাচাই-বাছাই ছাড়া তাঁদের ফেরত আনতে রাজি নয় বিজিবি।
