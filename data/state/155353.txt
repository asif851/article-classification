
বাংলাদেশের রাজনৈতিক সংকট সমাধানের জন্য মূল বিষয়গুলো নিয়ে সংলাপের জন্য সরকার ও রাজনৈতিক দলগুলোকে আরও আস্থা স্থাপনের পদক্ষেপ নেওয়ার আহ্বান জানিয়েছেন ঢাকায় নিযুক্ত ইউরোপীয় ইউনিয়নের (ইইউ) রাষ্ট্রদূত পিয়েরে মায়াদু।
আজ সোমবার সন্ধ্যায় রাজধানীর একটি হোটেলে ডিকাব টক অনুষ্ঠানে দেশের চলমান রাজনৈতিক পরিস্থিতি সম্পর্কে জানতে চাইলে পিয়েরে মায়াদু এসব মন্তব্য করেন।ইইউর রাষ্ট্রদূত মনে করেন, এ বছরের শুরুর তিন মাসে রাজনৈতিক সংঘাত ও উত্তেজনা ছিল তা কমে এসেছে। এ ক্ষেত্রে সিটি করপোরেশন নির্বাচন গুরুত্বপূর্ণ ভূমিকা রেখেছে। পিয়েরে মায়াদু বলেন, ‘আমরা জানি, পরিস্থিতির উন্নতি হয়েছে, তবে উন্নতিটা নড়বড়ে। তাই আমরা সংশ্লিষ্ট সব পক্ষকে রাজনৈতিক সংকট সমাধানের জন্য সংলাপে বসতে সব সময় উৎসাহিত করি।’পিয়েরে মায়াদু ভারতের সঙ্গে দ্বিপক্ষীয় এবং ভারতকে নিয়ে নেপাল ও ভুটানের সঙ্গে চার দেশীয় কানেক্টিভিটির জন্য বাংলাদেশের উদ্যোগের প্রশংসা করেন। ভারতের প্রধানমন্ত্রী নরেন্দ্র মোদির সাম্প্রতিক ঢাকা সফরের প্রসঙ্গ টেনে পিয়েরে মায়াদু বলেন, কানেক্টিভিটির ব্যাপারে দুই দেশের ঐকমত্য সীমান্ত চুক্তি বাস্তবায়নে তার প্রতিফলন ঘটেছে। আর এটি চার দেশীয় মোটরযান চলাচল চুক্তিতে গুরুত্বপূর্ণ ভূমিকা রেখেছে। তিনি মনে করেন, চুক্তি বাস্তবায়নের ক্ষেত্রে অবকাঠামোগত ও একটি নিয়ন্ত্রণ কাঠামোর ক্ষেত্রে সমস্যা দেখা দিতে পারে। এ ক্ষেত্রে রাজনৈতিক সদিচ্ছা জোরালো থাকলে সব সমস্যাই দূর করা সম্ভব।মোদির সাম্প্রতিক বক্তব্যের উল্লেখ করে পিয়েরে মায়াদু বলেন, জনগণ ও পণ্যের অবাধ চলাচল ইউরোপের সমন্বয়ের ক্ষেত্রে মূল চালিকাশক্তি হিসেবে কাজ করেছে। এতে শুধু উন্নয়নই নয়, নিরাপত্তাও নিশ্চিত হয়।বিনিয়োগের প্রসঙ্গে ইইউ রাষ্ট্রদূত বলেন, বিনিয়োগ আকৃষ্ট করতে বাংলাদেশের একটি ইতিবাচক আধুনিক ভাবমূর্তি তুলে ধরা জরুরি। এ জন্য কোম্পানি আইনের সংশোধন করা হলে তা বিনিয়োগের পথ সুগম করবে। মনে রাখতে হবে, সাফল্যের দৃষ্টান্ত বিদেশি বিনিয়োগ আকর্ষণের জন্য গুরুত্বপূর্ণ। এতে বাংলাদেশের ইতিবাচক ভাবমূর্তি তুলে ধরবে।ডিপ্লোমেটিক করেসপনডেন্ট অ্যাসোসিয়েশন বাংলাদেশ (ডিকাব) আয়োজিত আলোচনায় সঞ্চালনা করেন সংগঠনের সভাপতি মাসুদ করিম। স্বাগত বক্তব্য দেন ডিকাব সাধারণ সম্পাদক বশীর আহমাদ।
