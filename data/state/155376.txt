
চট্টগ্রাম নগরের কৈবল্যধাম এলাকায় পণ্যবাহী ট্রেনে কাটা পড়ে সৌরভ পাল (৩০) নামের অস্ট্রেলিয়াপ্রবাসী এক প্রকৌশলীর মৃত্যু হয়েছে। গতকাল বৃহস্পতিবার সকাল সাড়ে ১০টা থেকে সাড়ে ১১টার মধ্যে এ ঘটনা ঘটে।রেলওয়ে পুলিশ মৃত্যুর কারণ নিশ্চিত করতে পারেনি। তবে সৌরভ পালের পরিবার একে দুর্ঘটনা হিসেবে মনে করছে। সৌরভ পালের শ্বশুর নিপু নন্দী বলেন, ‘রাস্তা পার হওয়ার সময় এ দুর্ঘটনা ঘটে।’নিহতের বড় ভাই প্রিয়তোষ পাল প্রথম আলোকে বলেন, ‘এ বিষয়ে শ্বশুর ও তাঁর স্ত্রী ভালো বলতে পারবেন। কেননা, ওই সময় তাঁরা ঘটনাস্থলে উপস্থিত ছিলেন।’পারিবারিক সূত্রে জানা গেছে, পারিবারিক বিষয় নিয়ে সৌরভ ও তাঁর স্ত্রীর মধ্যে মনোমালিন্য চলছিল। মনোমালিন্য দূর করতে গতকাল সকালে নগরের কৈবল্যধাম মন্দিরে যান সৌরভ, তাঁর স্ত্রী ও শ্বশুর।ঘটনার প্রত্যক্ষদর্শী টেম্পোচালক মোহাম্মদ ইউসুফ সাংবাদিকদের বলেন, ‘হঠাৎ করে এক লোক ফৌজদারহাট থেকে পাহাড়তলীগামী মালবাহী ট্রেনের দিকে ছুটছিলেন। এ সময় তাঁর সঙ্গে থাকা এক লোক তাঁকে আটকানোর জন্য ছুটতে থাকেন এবং তাঁকে থামানোর জন্য আশপাশের লোকজনকে আকুতি জানান। এ সময় শুক্কুর নামের স্থানীয় এক লোক তাঁকে ধাক্কা দিয়ে রেললাইন থেকে সরিয়ে দেওয়ার চেষ্টা করেও পারেননি। মুহূর্তের মধ্যেই ট্রেনে কাটা পড়েন এই যুবক।’গুরুতর আহত অবস্থায় চট্টগ্রাম মেডিকেল কলেজ হাসপাতালে নিয়ে আসা হলে কর্তব্যরত চিকিৎসক তাঁকে মৃত ঘোষণা করেন। নিহত সৌরভ চট্টগ্রাম প্রকৌশল ও প্রযুক্তি বিশ্ববিদ্যালয়ের ১৯৯৯ ব্যাচের তড়িৎ কৌশল বিভাগের ছাত্র ছিলেন। তিনি তিন বছর ধরে অস্ট্রেলিয়ায় বসবাস করছিলেন ও সেখানকার নাগরিক। গত বছরের ২ জুন চট্টগ্রামে তাঁর বিয়ে হয়।পারিবারিক সূত্রে জানা গেছে, দুর্গাপূজা উপলক্ষে ১ অক্টোবর অস্ট্রেলিয়া থেকে দেশে আসেন। আগামীকাল শনিবার তাঁর অস্ট্রেলিয়ায় ফিরে যাওয়ার কথা ছিল।রেলওয়ে থানার উপপরিদর্শক মো. ওয়াহিদ প্রথম আলোকে বলেন, চট্টগ্রামগামী পণ্যবাহী ট্রেনে কাটা পড়ে সৌরভ পালের মৃত্যু হয়েছে। এটি আত্মহত্যা নাকি অন্য কিছু তা এ মুহূর্তে বলা সম্ভব হচ্ছে না। ময়নাতদন্তের পর বিস্তারিত বলা যাবে।চার ভাই ও দুই বোনের মধ্যে সবার ছোট সৌরভ পালের গ্রামের বাড়ি চট্টগ্রামের রাউজানের ঊনসত্তরপাড়া গ্রামে। তাঁর বাবার নাম গোপাল চন্দ্র পাল।
