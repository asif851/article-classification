
বিদেশে শেখ হাসিনার বন্ধু আছে, প্রভু নাই বলে মন্তব্য করেছেন আওয়ামী লীগের সভাপতিমণ্ডলীর সদস্য ও কৃষিমন্ত্রী মতিয়া চৌধুরী। তিনি খালেদা জিয়াকে উদ্দেশ করে বলেছেন, ৫ মে হেফাজতকে দাওয়াত দিয়েছিলেন, তাদের দিয়ে ক্ষমতা দখল করবেন। কিন্তু পারেন নাই, আর পারবেনও না।’মহান বিজয় দিবসে গতকাল মঙ্গলবার ঢাকা মহানগর আওয়ামী লীগ আয়োজিত বর্ণাঢ্য শোভাযাত্রা-পূর্ব সমাবেশে কৃষিমন্ত্রী এসব কথা বলেন। রাজধানীর ইঞ্জিনিয়ার্স ইনস্টিটিউশন মিলনায়তনের সামনের রাস্তায় অস্থায়ী মঞ্চ করে এ সমাবেশ হয়।মতিয়া চৌধুরী বলেন, ‘ভারতের নির্বাচনের পর মনে করেছিলেন—মোদি আসলে গদিতে বসিয়ে দেবে। কিন্তু মোদি গদিতে বসায় নাই। আইপিএ ও সিপিইউয়ে আমাদের বিজয় অর্জন প্রমাণ করে শুধু ভারত নয়, সারা বিশ্বই আমাদের বন্ধু। বিদেশে শেখ হাসিনার বন্ধু আছে, কিন্তু প্রভু নাই।’সমাবেশে আওয়ামী লীগের যুগ্ম সাধারণ সম্পাদক মাহবুব-উল-আলম হানিফ বিএনপির নেতাদের উদ্দেশে বলেন, ‘আপনাদের আন্দোলনে বাংলার জনগণ আগেও সাড়া দেয়নি, ভবিষ্যতেও সাড়া দেবে না।’মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে সমাবেশে আরও বক্তব্য দেন ঢাকা মহানগর আওয়ামী লীগের সাধারণ সম্পাদক ও ত্রাণমন্ত্রী মোফাজ্জল হোসেন চৌধুরী মায়া, খাদ্যমন্ত্রী কামরুল ইসলাম, আওয়ামী লীগের যুগ্ম সাধারণ সম্পাদক জাহাঙ্গীর কবির নানক, স্বেচ্ছাসেবক লীগের সভাপতি মোল্লা মো. আবু কাউছার, যুব মহিলা লীগের সভাপতি নাজমা আকতার প্রমুখ।বর্ণাঢ্য শোভাযাত্রায় অংশ নিতে বেলা দুইটা থেকেই নগরের বিভিন্ন এলাকা থেকে মিছিল নিয়ে আওয়ামী লীগ ও এর সহযোগী সংগঠনের নেতা-কর্মীরা শাহবাগ থেকে মৎসভবন পর্যন্ত এলাকায় সমবেত হতে থাকেন। বিকেল চারটার সময় সমাবেশস্থল থেকে বিজয় শোভাযাত্রা শুরু হয়। শোভাযাত্রার শুরুতে সোহরাওয়ার্দী উদ্যানের শিখা চিরন্তনে ফুল দিয়ে শ্রদ্ধা নিবেদন করেন আওয়ামী লীগের কেন্দ্রীয় নেতারা।‘জয় বাংলা, জয় বঙ্গবন্ধু’সহ বিভিন্ন স্লোগান দিয়ে এবং ঢাক-ঢোল বাজিয়ে শোভাযাত্রা এগোতে থাকে ধানমন্ডির ৩২ নম্বরে বঙ্গবন্ধু ভবনের দিকে। হেঁটে, ট্রাক-পিকআপে করে বিপুলসংখ্যক নেতা-কর্মী শোভাযাত্রায় অংশ নেন। তাঁরা রংবেরঙের ব্যানার, ফেস্টুন, প্ল্যাকার্ড ও বড় আকারের জাতীয় পতাকা বহন করেন। শাহবাগ, সায়েন্স ল্যাবরেটরি মোড় ও মিরপুর সড়ক হয়ে শোভাযাত্রাটি বিকেল পাঁচটা ২০ মিনিটের দিকে বঙ্গবন্ধু ভবনের সামনে গিয়ে শেষ হয়।এই বিজয় শোভাযাত্রার কারণে বেলা দুইটার পর থেকে শাহবাগ থেকে মৎস্য ভবন ও মৎস্য ভবন থেকে শাহবাগ পর্যন্ত সড়কে যানজটের সৃষ্টি হয়। সময় গড়ানোর সঙ্গে সঙ্গে জট বাড়তে থাকে। সোহরাওয়ার্দী উদ্যানের ফটকে সমাবেশের অস্থায়ী মঞ্চ থেকে দায়িত্বরত আইনশৃঙ্খলা বাহিনীকে এই সড়কে যান চলাচল বন্ধ করার আহ্বান জানানো হয়। পরে রাস্তা বন্ধ করা হয়। শোভাযাত্রার কারণে শাহবাগের আশপাশের সড়কে এবং শোভাযাত্রার পথের আশপাশে তীব্র যানজটের সৃষ্টি হয়। যা স্বাভাবিক হতে অনেক সময় লাগে।
