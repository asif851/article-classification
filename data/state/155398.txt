
ঢাকা উত্তর সিটি করপোরেশন নির্বাচনে মেয়র প্রার্থী মাহী বি. চৌধুরী বলেছেন, রাজনীতি পরিচ্ছন্ন না হলে শহর পরিচ্ছন্ন হবে না। রাজনীতি পরিচ্ছন্ন হলেই শহর পরিচ্ছন্ন হবে।গতকাল রোববার মাহী মোহাম্মদপুর টাউন হল এলাকায় তাঁর নির্বাচনী গণসংযোগ করার সময় এসব কথা বলেন। তিনি শহীদ পার্ক, জাপান গার্ডেন সিটি, রেসিডেনসিয়াল মডেল কলেজ, রিং রোড ও শ্যামলী সিনেমা হল এলাকার বিভিন্ন স্থানে পরিষ্কার-পরিচ্ছন্ন অভিযানে অংশ নেন। তাঁকে ভোট দেওয়ার জন্য জনসাধারণের প্রতি আহ্বান জানান তিনি।মাহী বলেন, যাঁরা মানুষের সঙ্গে মেশেন, তাঁরা রাজনীতিকে একভাবে দেখেন। আর যাঁরা রাজনীতির বাইরে ব্যবসা-বাণিজ্যের অঙ্গন থেকে আসেন, তাঁদের কাছে রাজনীতি আরেক রকম। তিনি ঢাকা উত্তরের অপর মেয়র প্রার্থী আনিসুল হকের নাম উল্লেখ করে বলেন, ‘তিনি বলেছেন ক্লিন সিটি মুভমেন্ট করে তারা শহর পরিষ্কারের কাজ করবেন। কিন্তু আমি শহর পরিষ্কারের জন্য কাজ করছি না। আমরা ঝাড়ু দিয়ে প্রতীকী ময়লা-আবর্জনা পরিষ্কারের কাজ করেছি। তিনি (আনিসুল হক) আমাদের অনুসরণ করেছেন।’
