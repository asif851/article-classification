
রাজবাড়ী সদর উপজেলার সাবেক ইউপি সদস্য গোপাল চন্দ্র সাহার (৫০) লাশ উদ্ধার করেছে পুলিশ। প্রায় এক মাস ধরে নিখোঁজ ছিলেন তিনি। পেশায় কাঠ ব্যবসায়ী গোপালের বাড়ি রাজবাড়ী সদর উপজেলার সুলতানপুর ইউনিয়নের রামনগর গ্রামে। তিনি সুলতানপুর ইউনিয়ন পরিষদের (ইউপি) ৬ নম্বর ওয়ার্ডে আগের মেয়াদে সদস্য ছিলেন। এবার নির্বাচন করলেও পরাজিত হন। 
আজ সোমবার বেলা দুইটার দিকে বাড়ির পাশে একটি ঝোপের মধ্যে লাশের খোঁজ পাওয়া যায়। ঘটনাস্থল থেকে লাশ উদ্ধারের প্রক্রিয়া শুরু করেছে পুলিশ। রাজবাড়ী সদর থানার ভারপ্রাপ্ত কর্মকর্তা (ওসি) মোহাম্মদ আবুল বাসার মিয়া বলেন, ‘গোপাল চন্দ্র সাহাকে বেশ কিছু দিন আগে হত্যা করা হয়ে থাকতে পারে। লাশ বিকৃত হয়ে গেছে। পরনের পোশাক দেখে পরিবারের লোকজন লাশ শনাক্ত করেছেন।’ এর আগে গোপাল চন্দ্র সাহার পরিবার দাবি করেছিল, গত ২০ অক্টোবর তিনি অপহরণের শিকার হন। মুঠোফোনে পরিবারটির কাছে তিন লাখ টাকা দাবি করা হয়েছিল।এ ঘটনায় ২৫ অক্টোবর গোপালের স্ত্রী কৃষ্ণা রানী সাহা রাজবাড়ী সদর থানায় সাধারণ ডায়েরি (জিডি) করেন। গোপালের ছেলে সজল সাহা বলেন, ৮ নভেম্বর রাত পৌনে দুইটার দিকে তাঁর মুঠোফোনে একটি অপরিচিত নম্বর থেকে ফোন আসে। এ সময় তাঁর বাবার মুক্তির জন্য তিন লাখ টাকা দাবি করা হয়। পরের দিন সকালে আরেকটি নম্বর থেকে ফোন করে দ্রুত এক লাখ টাকা বিকাশের মাধ্যমে পাঠাতে বলা হয়। তবে পরে আর যোগাযোগ হয়নি। তিনি জানান, তাঁর দাদাবাড়ি ফরিদপুরে। সেখানে তাঁদের জমি নিয়ে একটি মামলা চলছে। এ ছাড়া অন্য কারও সঙ্গে তাঁদের কোনো শত্রুতা নেই।
