
সাড়ে চার ঘণ্টার ব্যবধানে ঢাকায় শুরু হওয়া পেপসোডেন্ট-প্রথম আলো জাতীয় স্কুল বিতর্ক উত্সবে ওড়ানো বেলুন নামল উত্তর-পূর্ব ভারতের রাজ্য ত্রিপুরার তেলিয়ামুড়া বাজারে। তেলিয়ামুড়া ত্রিপুরার খোয়াই জেলার মহকুমা শহর। ত্রিপুরার রাজধানী আগরতলা থেকে এর দূরত্ব প্রায় ৪৫ কিলোমিটার।আজ শুক্রবার সকাল ১০টার দিকে কলাবাগানে বিতর্ক উত্সবের বেলুন ওড়ানো হয়। ত্রিপুরার স্থানীয় সময় দুইটায় (বাংলাদেশ সময় আড়াইটার দিকে) ওই বেলুনগুচ্ছ তেলিয়ামুড়া বাজারে নামে। স্থানীয় বাসিন্দরা বেলুন দেখে খুবই উত্ফুল্ল হয়। পরে তেলিয়ামুড়ার সাংবাদিকেরা আগরতলার সাংবাদিকদের বিষয়টি জানান। আগরতলার সাংবাদিক বাপী রায় চৌধুরী প্রথম আলোর এই প্রতিনিধিকে মুঠোফোনে জানিয়ে কয়েকটি ছবিও পাঠান।মুঠোফোনে তেলিয়ামুড়ার বাসিন্দা কালিচরণ প্রথম আলোকে বলেন, বেলুনগুচ্ছের সঙ্গে বাঁধা ছিল একটি কাপড়ের স্ক্রল। সেই স্ক্রলে লেখা পেপসোডেন্ট-প্রথম আলো বিতর্ক প্রতিযোগিতা-২০১৩, কলাবাগান ঢাকা। তিনি বলেন, প্রতিবেশী দেশের বেলুন দেখতে বাজারে অনেক মানুষ ভিড় করে। কয়েকটি স্কুলের শিক্ষার্থীরাও দেখতে আসে।
‘যুক্তিতে মুক্তি প্রতিপাদ্য নিয়ে আজ ঢাকায় শুরু হয়েছে পেপসোডেন্ট-প্রথম আলো জাতীয় স্কুল বিতর্ক উত্সব-২০১৩-এর ঢাকা অঞ্চলের বিতর্ক উত্সব। ঢাকার পান্থপথে লেক সার্কাস বালিকা উচ্চবিদ্যালয়ে সকালে উত্সবের উদ্বোধন করেন রেজওয়ানা চৌধুরী বন্যা। অনুষ্ঠানে স্বাগত বক্তব্য দেন স্কুলের প্রধান শিক্ষক মোস্তফা কামাল। অনুষ্ঠান সঞ্চালনায় ছিলেন বন্ধুসভা জাতীয় পরিচালনা পর্ষদের নির্বাহী সভাপতি সাইদুজ্জামান রওশন।
