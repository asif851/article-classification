
গাইবান্ধার সুন্দরগঞ্জ উপজেলায় গত দুই দিনে শিশুসহ দুজন খুন হয়েছে। এরা হল উপজেলার তালুক সর্বানন্দ গ্রামের লুৎফর রহমানের ছেলে সাইফুল ইসলাম (৩৮) এবং দক্ষিণ হাতীবান্ধা গ্রামের লাল মিয়ার মেয়ে মনিকা খাতুন (৭)। শিশুটি খুনের ঘটনায় গতকাল বুধবার একজনকে গ্রেপ্তার করেছে পুলিশ।সুন্দরগঞ্জ থানার পুলিশ ও নিহত ব্যক্তিদের পারিবারিক সূত্রে জানা যায়, তালুক সর্বানন্দ গ্রামের সাইফুল ইসলাম সম্প্রতি ইরাকে যাওয়ার জন্য ঢাকার বনানীতে অবস্থিত হিউম্যান রিসোর্স নামের এক এজেন্সির সঙ্গে চুক্তিবদ্ধ হন। ১১ জুলাই তাঁর ইরাক যাওয়ার কথা। এ জন্য জরুরি ভিত্তিতে আড়াই লাখ টাকার প্রয়োজন হলে গত মঙ্গলবার তিনি বিভিন্ন আত্মীয়ের কাছ থেকে টাকা সংগ্রহ করে বাড়ি ফিরছিলেন।মঙ্গলবার রাত ১২টার দিকে তিনি বাড়ির অদূরে পৌঁছালে ওত পেতে থাকা পাঁচ থেকে ছয়জনের একদল দুর্বৃত্ত তাঁর পথরোধ করে শরীরের বিভিন্ন স্থানে ছুরিকাঘাত করে এবং দুই পায়ের রগ কেটে আড়াই লাখ টাকা ছিনিয়ে নিয়ে যায়। সাইফুলের চিৎকারে বাড়ি ও আশপাশের লোকজন এসে তাঁকে উদ্ধার করে রংপুর মেডিকেল কলেজ হাসপাতালে নেয়। সেখানে গতকাল বুধবার ভোরে তিনি মারা যান।এ ছাড়া দীর্ঘদিন ধরে দক্ষিণ হাতীবান্ধা গ্রামের লাল মিয়ার সঙ্গে তাঁর আত্মীয় একই গ্রামের আলম বাদশা ও রবিউল মিয়ার আর্থিক দ্বন্দ্ব ছিল। এর জের ধরে আলম ও রবিউল গত সোমবার রাত ১০টার দিকে লাল মিয়ার বাড়িতে গিয়ে তাঁকে ডেকে ঘরের বাইরে এনে মারধর শুরু করেন।এ সময় লাল মিয়ার শিশু মেয়ে মনিকা খাতুন বাবাকে বাঁচাতে ছুটে এলে তাঁরা শিশুটিকেও মারধর করেন। এতে গুরুতর আহত শিশুটিকে রংপুর হাসপাতালে নেওয়ার পথে সে মারা যায়।
