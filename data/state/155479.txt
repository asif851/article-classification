
কক্সবাজারের মহেশখালী আদিনাথ মেলা প্রাঙ্গণে গ্যাসের সিলিন্ডার বিস্ফোরণে বেলুন বিক্রেতা এক নারী ও এক পুরুষ নিহত হয়েছেন। আহত হয়েছেন শিশুসহ তিনজন তীর্থযাত্রী। আজ বুধবার সকাল সোয়া ১০টায় এ ঘটনা ঘটে।
আহত দর্শনার্থীরা হলেন নিরব পাল (১০), অঞ্জলি রানী দে (৩৫), ও ঈদুল দে (২২)। তাদের মধ্যে নিরব চট্টগ্রামের সাতকানিয়া রামপুরা এলাকার বাসিন্দা। আর অঞ্জলি ও ঈদুল ছোটমহেশখালী ইউনিয়নের ঠাকুরতলার বাসিন্দা।
গতকাল মঙ্গলবার থেকে আট দিন ব্যাপী আদিনাথ মন্দিরে শিবচতুর্দশী পূজা ও মেলা শুরু হয়েছে। প্রতি বছরের ন্যায় এ বছরেও আদিনাথ মন্দিরের শিব দর্শন করতে ভারত, নেপাল ও শ্রীলঙ্কাসহ দেশের বিভিন্ন স্থান থেকে হাজারো তীর্থযাত্রী এসেছেন। মেলা প্রাঙ্গণে বসেছে বিভিন্ন পণ্য নিয়ে পাঁচ শতাধিক স্টল।
প্রত্যক্ষদর্শীর সূত্রে জানায়, মেলায় বেলুন বিক্রি করার জন্য গতকাল সকালে আসেন ওই নারী ও পুরুষ। বিকেলে তাঁরা আদিনাথের পাদদেশে একটি চায়ের দোকানের পেছনে গ্যাসের সিলিন্ডারের মাধ্যমে বেলুন ফুলিয়ে বিক্রি শুরু করে। কিন্তু আজ সকাল সোয়া ১০টায় হঠাৎ বিকট শব্দে বিস্ফোরিত হয় সিলিন্ডারটি। এতে ঘটনাস্থলেই বেলুন বিক্রেতা ওই নারী ও পুরুষ নিহত হন। আহত হয় শিশুসহ তিন দর্শনার্থী।
আদিনাথ সংস্কার কমিটির সভাপতি শান্তি লাল দে বলেন, আদিনাথ মন্দিরের বাইরে গ্যাস সিলিন্ডারের বিস্ফোরণের ঘটনাটি ঘটে। তাই আতঙ্কিত হওয়ার কিছু নেই।
মহেশখালী থানার ভারপ্রাপ্ত কর্মকর্তা (ওসি) প্রদীপ কুমার দাশ প্রথম আলোকে বলেন, নিহত দুজনের শরীর ছিন্নভিন্ন হয়ে যাওয়ায় তাদের পরিচয় শনাক্ত করা যাচ্ছে না। ধারণা করা হচ্ছে, তারা দুজনই স্বামী-স্ত্রী। লাশ দুটি উদ্ধার করে ময়নাতদন্তের জন্য কক্সবাজার সদর হাসপাতালে পাঠানো হয়েছে। আর আহত তিন দর্শনার্থীকে মহেশখালী উপজেলা স্বাস্থ্য কমপ্লেক্সে চিকিৎসা দেওয়া হচ্ছে।
