
পদত্যাগ দাবি করে আরও তিন মন্ত্রী-প্রতিমন্ত্রীকে আইনি নোটিশ পাঠিয়েছেন সুপ্রিম কোর্টের আইনজীবী জেড আই খান পান্না। মন্ত্রী হওয়া সত্ত্বেও কোম্পানির মালিক হওয়ার কারণে তাঁদের এই নোটিশ পাঠানো হয়েছে।এঁরা হলেন গৃহায়ণ ও গণপূর্ত মন্ত্রী ইঞ্জিনিয়ার মোশাররফ হোসেন, স্বাস্থ্য ও পরিবারকল্যাণ প্রতিমন্ত্রী জাহিদ মালেক ও ভূমি প্রতিমন্ত্রী সাইফুজ্জামান চৌধুরী।আজ রোববার মন্ত্রী-প্রতিমন্ত্রীর সচিবালয়ের ঠিকানায় এই নোটিশ পাঠানো হয়েছে। জেড আই খান পান্নার পক্ষে সংবিধান বিশেষজ্ঞ ও সুপ্রিম কোর্টের আইনজীবী শাহদীন মালিক এই নোটিশ পাঠান।
নোটিশে সংবিধান লঙ্ঘনের দায়ে ১৫ নভেম্বরের মধ্যে এ তিন মন্ত্রীর পদত্যাগ দাবি করা হয়েছে। অন্যথায় হাইকোর্টে মামলা দায়ের করা হবে বলে নোটিশে জানানো হয়েছে।
এর আগে গত বৃহস্পতিবার পানিসম্পদমন্ত্রী আনিসুল ইসলাম মাহমুদকে একই ধরনের আইনি নোটিশ পাঠানো হয়।
এ বিষয়ে জানতে চাইলে শাহদীন মালিক প্রথম আলোকে বলেন, মন্ত্রী-প্রতিমন্ত্রী থাকা অবস্থায় লাভজনক কোম্পানির পরিচালনা ও ব্যবস্থাপনার সঙ্গে জড়িত থাকার কোনো বিধান নেই। কিন্তু যাঁদের নোটিশ দেওয়া হয়েছে, তাঁরা বিভিন্ন লাভজনক কোম্পানির পরিচালক পদে রয়েছেন, যা সংবিধানের ১৪৭ অনুচ্ছেদের সরাসরি লঙ্ঘন। এর ফলে তাঁরা মন্ত্রী-প্রতিমন্ত্রী থাকার অযোগ্য হয়ে পড়েছেন। এ কারণে ১৫ নভেম্বরের মধ্যে তাঁদের পদত্যাগ দাবি করে আইনি নোটিশ দেওয়া হয়েছে।
এর আগে গত ৩১ অক্টোবর প্রথম আলোতে প্রকাশিত ‘মন্ত্রী হয়েও তাঁরা কোম্পানির পরিচালক’ শীর্ষক একটি প্রতিবেদন প্রকাশিত হয়। এতে উল্লিখিত চার মন্ত্রী-প্রতিমন্ত্রীর বিভিন্ন লাভজনক কোম্পানির পরিচালনার সঙ্গে যুক্ত থাকার বিষয়টি তুলে ধরা হয়েছিল। নোটিশে প্রথম আলোর ওই প্রতিবেদনের বিষয়টিও উল্লেখ করা হয়েছে।
আরও জানতে পড়ুন.....পানিসম্পদমন্ত্রীকে আইনি নোটিশ মন্ত্রী হয়েও তাঁরা কোম্পানির পরিচালক
