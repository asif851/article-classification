
মানিকগঞ্জের সিঙ্গাইর উপজেলার চর শ্যামনগর গ্রামে গরুচোর সন্দেহে গণপিটুনিতে গতকাল রোববার ভোরে আবুল কালাম আজাদ (২৫) নামের এক যুবক মারা গেছেন। তিনি ওই গ্রামের মেঘা ফকিরের ছেলে।সিঙ্গাইর থানার পুলিশ জানায়, শনিবার রাত ১২টার দিকে চর শ্যামনগর গ্রামের দুদু মিয়ার বাড়ির গোয়ালঘরে ঢুকে গরু চুরির চেষ্টা করেন কালাম। এ সময় বাড়ির লোকজন টের পেয়ে ডাক-চিৎকার দিলে তাঁকে আটক করে এলাকাবাসী। এ সময় উত্তেজিত জনতা তাঁকে গণপিটুনি দিলে তিনি গুরুতর আহত হন। পরে তাঁকে ঢাকার সাভারের এনাম মেডিকেল কলেজ হাসপাতালে ভর্তি করা হয়। সেখানে গতকাল ভোর পাঁচটার দিকে চিকিৎসাধীন অবস্থায় তিনি মারা যান। দুপুরে নিহতের লাশের ময়নাতদন্তের জন্য মানিকগঞ্জ সদর হাসপাতালের মর্গে পাঠানো হয়।তবে নিহতের ভাই নাছির উদ্দিন দাবি করেন, গতকাল ভোরে গ্রামের মজিবর রহমান ও মিজানুর রহমান কালামকে বাড়ি থেকে নিয়ে যান। পরে পূর্বশক্রতার জের ধরে তাঁকে পিটিয়ে হত্যা করা হয়েছে।থানার ওসি সৈয়দুজ্জামান বলেন, এ ঘটনায় মামলার প্রস্তুতি চলছে।
