
বাংলাদেশ ও ভারতের মধ্যে যাতায়াত ও আমদানি-রপ্তানি কার্যক্রম আরও গতিশীল করতে কী কী পদক্ষেপ নেওয়া যায়, তা যাচাইয়ে বেনাপোল-পেট্রাপোল স্থলবন্দর পরিদর্শন করেছেন দিল্লিতে নিযুক্ত বাংলাদেশি হাইকমিশনার সৈয়দ মোয়াজ্জেম আলী।গতকাল শুক্রবার দুপুরে ভারতের পেট্রাপোল ও বাংলাদেশের বেনাপোল বন্দর, শুল্ক বিভাগ ও তল্লাশিচৌকি পরিদর্শন করেন মোয়াজ্জেম আলী। এ সময় তিনি পাসপোর্টধারী যাত্রী ও বন্দর ব্যবহারকারী ব্যবসায়ীদের সঙ্গে কথা বলেন। প্রথমে তিনি বাংলাদেশ-ভারত সমন্বিত চেকপোস্টের পেট্রাপোল অংশে আসেন। সেখানে পেট্রাপোল বন্দর ও কাস্টমস ইমিগ্রেশন পরিদর্শন শেষে বেনাপোল অংশে আসেন। এ সময় বেনাপোল চেকপোস্ট দিয়ে ভারতে যাতায়াতকারী বাংলাদেশিদের সুবিধা-অসুবিধার কথা শোনেন যাত্রীদের কাছ থেকে। পরে ইমিগ্রেশন ও কাস্টমসের বিভিন্ন কার্যালয় ঘুরে দেখেন। ভারতগামী বাংলাদেশি যাত্রীরা হাইকমিশনারের কাছে অভিযোগ করেন, তাঁরা সকাল ছয়টা থেকে বেলা দেড়টা পর্যন্ত চেকপোস্ট নো-ম্যানস-ল্যান্ডে দাঁড়িয়ে আছেন। সাড়ে সাত ঘণ্টায়ও তাঁরা সীমান্ত অতিক্রম করতে পারেননি। পেট্রাপোল ইমিগ্রেশনের কর্মকর্তারা ধীরগতিতে পাসপোর্টের কাজ করেন। তাই খুব দুর্ভোগে পড়তে হয়।এ সময় হাইকমিশনারের সঙ্গে ছিলেন বেনাপোল কাস্টম হাউসের কমিশনার শওকত আলী, পৌর মেয়র আশরাফুল আলম, কাস্টম হাউসের যুগ্ম কমিশনার মুস্তাফিজুর রহমান, ডেপুটি কমিশনার মারুফুর রহমান, নীতিশ বিশ্বাস, ভারত-বাংলাদেশ চেম্বার অব কমার্সের ল্যান্ডপোর্ট সাব-কমিটির চেয়ারম্যান মতিয়ার রহমান প্রমুখ।পরে হাইকমিশনার বেনাপোল কাস্টম হাউস অডিটরিয়ামে আমদানি-রপ্তানি বাণিজ্যের সঙ্গে সম্পৃক্ত ব্যবসায়ীদের সংগঠনগুলোর নেতা ও প্রশাসনিক কর্মকর্তাদের সঙ্গে বৈঠক করেন। আজ শনিবার বিশ্বভারতী বিশ্ববিদ্যালয়ে যাবেন। সেখানে তিনি বাংলাদেশ ভবনের নির্মাণকাজ দেখবেন এবং বিশ্বভারতীর উপাচার্যের সঙ্গে বৈঠক করবেন।
