
চট্টগ্রাম নগরের আগ্রাবাদ চৌমুহনী এলাকা থেকে গতকাল মঙ্গলবার গভীর রাতে বিস্ফোরক দ্রব্য তৈরির ২১ বস্তা উপাদানসহ তিনজনকে আটকের দাবি করেছে র‌্যাপিড অ্যাকশন ব্যাটালিয়ন (র‌্যাব)। আটক হওয়া ব্যক্তিদের নাম-পরিচয় জানানো হয়নি।
র‌্যাব-৭ চট্টগ্রামের উপ-অধিনায়ক স্কোয়াড্রন লিডার নাজমুল হক প্রথম আলো ডটকমের কাছে দাবি করেন, গভীর রাতে অভিযান চালিয়ে ২১ বস্তা সালফার আটক করা হয়েছে। সালফার দিয়ে বোমা, ককটেলসহ বিস্ফোরক দ্রব্য তৈরি করা যায়। নাশকতার উদ্দেশ্যে এই বিপুল পরিমাণ রাসায়নিক পদার্থ মজুত করা হয়েছিল বলে ধারণা করা হচ্ছে। এ ঘটনায় জড়িত থাকার অভিযোগে তিনজনকে আটক করা হয়েছে।
র‌্যাব জানায়, আটক হওয়া ব্যক্তিদের কাছে সালফার ব্যবহারের কোনো অনুমতিপত্র পাওয়া যায়নি। র‌্যাব কার্যালয়ে নিয়ে তাঁদের জিজ্ঞাসাবাদ করা হচ্ছে। দুপুরে সংবাদ সম্মেলন এ বিষয়ে বিস্তারিত জানানো হবে।
