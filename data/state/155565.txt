
সরকার জনগণের দাবির কাছে নতি স্বীকার করতে শুরু করেছে বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। গতকাল বৃহস্পতিবার এক সংবাদ সম্মেলনে নির্বাচন প্রসঙ্গে প্রধানমন্ত্রী শেখ হাসিনা যে বক্তব্য দিয়েছেন, এতে প্রকারান্তরে তিনি (প্রধানমন্ত্রী) বিএনপির দাবি স্বীকার করে নিয়েছেন বলে মনে করেন তিনি।আজ শুক্রবার নয়াপল্টনে দলের কেন্দ্রীয় কার্যালয়ে অনুষ্ঠিত এক সংবাদ সম্মেলনে মির্জা ফখরুল এসব কথা বলেন।বিএনপির এই নেতা বলেন, ‘প্রধানমন্ত্রী বলেছেন, সময়মতো একটি নির্বাচন হবে। এর অর্থ তিনি আমাদের দাবি প্রকারান্তরে স্বীকার করে নিয়েছেন। জনগণের দাবির কাছে নতি স্বীকার করতে শুরু করেছেন। মানুষ একটি প্রতিনিধিত্বশীল সরকার দেখতে চায়।’ এই সরকার দ্রুত একটি নির্বাচনের ব্যবস্থা করবে বলে বিএনপির নেতা ফখরুল আশাবাদ ব্যক্ত করেন।গতকাল সংবাদ সম্মেলনে আগাম নির্বাচন প্রসঙ্গে এক সাংবাদিকের প্রশ্নের উত্তরে প্রধানমন্ত্রী শেখ হাসিনা বলেন, একটি নির্বাচন হয়েছে, পরবর্তী সময়ে আরেকটি নির্বাচন আসবে। সেটা আগেও হতে পারে, মেয়াদ পূর্ণ করার পরও হতে পারে। গণতান্ত্রিক বিধিব্যবস্থায় যেকোনো সময়ে সরকারের নির্বাচন দেওয়ার অধিকার থাকে বলেও মন্তব্য করেন প্রধানমন্ত্রী।প্রধানমন্ত্রী বলেন, একটি নির্বাচন যখন হয়েছে, তখন আরেকটি নির্বাচনও হবে। আর সেটা নির্দিষ্ট সময়েই হবে। কে কী বুঝল, তাতে কিছু আসে-যায় না। যে যার মতো বুঝতে চায়, বুঝে নিক। এ ব্যাপারে সাংবাদিকদের প্রশ্নের উত্তরে মির্জা ফখরুল বলেন, ‘রাজনীতিবিদদের ভাষা আমরা বুঝি। তিনি (প্রধানমন্ত্রী) কী বোঝাতে চেয়েছেন, সেটাও আমরা বুঝতে পেরেছি।’ তিনি বলেন, নির্বাচন ও আন্দোলন দুটোরই প্রস্তুতি বিএনপির আছে।
প্রধানমন্ত্রী শেখ হাসিনার সংযুক্ত আরব আমিরাত সফর সম্পূর্ণ ব্যর্থ বলে উল্লেখ করেন মির্জা ফখরুল। তাঁর দাবি, সংবাদ সম্মেলনে দেওয়া প্রধানমন্ত্রীর বক্তব্যেও কোনো সফলতার প্রমাণ খুঁজে পাওয়া যায়নি। নারী গৃহকর্মী নেওয়ার কথা বলা হচ্ছে। কিন্তু তা নতুন নয়। অনেক আগে থেকেই ছিল।
জামায়াতে ইসলামীর সাবেক আমির গোলাম আযমের মৃত্যুতে শোক না জানানোয় বিএনপিকে অকৃতজ্ঞ বলেছেন তাঁর চতুর্থ ছেলে আবদুল্লাহিল আমান আযমী। সামাজিক যোগাযোগের মাধ্যম ফেসবুকে তিনি এমন ক্ষোভপ্রকাশ করেন। এ ব্যাপারে জানতে চাইলে ফখরুল বলেন, ‘আযমী গোলাম আযমের ছেলে। তিনি জামায়াতের সদস্য কি না, তা আমাদের জানা নেই। জামায়াত হচ্ছে বিএনপির আন্দোলনের শরিক। এখন পর্যন্ত জামায়াত এ বিষয়ে কোনো মন্তব্য করেনি। আযমীর বক্তব্য একান্তই তাঁর ব্যক্তিগত। এ ব্যাপারে মন্তব্য করতে বিএনপি প্রস্তুত নয়।’
আরও জানতে পড়ুন রাষ্ট্রপতির ক্ষমার বিধান বাতিল করা যায় না বিএনপিকে অকৃতজ্ঞ বললেন আমান আযমী 
