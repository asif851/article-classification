
আত্মঘাতী নারী জঙ্গির সঙ্গে থাকা আহত শিশুটিকে ঢাকা মেডিকেল কলেজ হাসপাতালে ভর্তি করা হয়েছে। আজ শনিবার বেলা দুইটার দিকে তাকে সেখানে নেওয়া হয়। শিশুটির সারা শরীরে স্প্লিন্টারের আঘাতের চিহ্ন দেখা গেছে।
ঢাকা মেডিকেল কলেজ হাসপাতালের শিশু সার্জারি বিভাগের প্রধান আশরাফুল হক প্রথম আলোকে বলেন, জঙ্গি আস্তানায় আহত আনুমানিক চার বছর বয়সী শিশুটির অবস্থা সংকটাপন্ন। আজই শিশুটির অস্ত্রোপচার হওয়ার কথা। শিশুটি কোনো কথা বলতে পারছে না। তার পরিচয় নিশ্চিত হওয়া যায়‌নি।
আশরাফুল হক বলেন, শিশুটির তলপেট থে‌কে নাড়িভুঁড়ির কিছুটা অংশ বের হয়ে এসেছে। সারা শরীরে স্প্রিন্টারের আঘাত রয়েছে। মাথা‌, হাত ও পা‌য়ে আঘাত আছে। শিশুটি প্রায় অচেতন। সে কোনো কথা বলার ম‌তো অবস্থায় নেই।
ঢাকা‌ মেডিকেল কলেজ হাসপাতালে নেওয়ার আগে শিশুটিকে প্রথমে কুর্মিটোলা জেনারেল হাসপাতালে নিয়ে যাওয়া হয়। প্রাথমিক চিকিৎসার পর শিশুটিকে অ্যাম্বুলেন্সে ক‌রে এখানে পাঠা‌নো হয় ব‌লে জানান হাসপাতালের পরিচালক শহীদুল গ‌ণি।
আহত শিশুটির সারা শরীরে স্প্লিন্টারের আঘাত
রাজধানীর আশকোনায় হাজি ক্যাম্পের কাছে জঙ্গি আস্তানা সন্দেহে তিনতলা একটি বাড়ি ঘিরে অভিযান চালায় আইনশৃঙ্খলা রক্ষাকারী বাহিনী। দুপুরের দিকে বাড়ি থেকে দুই শিশু ও দুই নারী আত্মসমর্পণ করেন বলে পুলিশ জানিয়েছে। পুলিশ জানায়, এরপর বাড়িটিতে আরও তিনজন অবস্থান করছিলেন। একপর্যায়ে এক ‘নারী জঙ্গি’ এক শিশুকে নিয়ে দরজা খুলে বাড়ি থেকে বেরিয়ে আসেন। পার্কিংয়ের জায়গা পর্যন্ত তিনি আসেন। পুলিশকে দেখার পর তিনি গ্রেনেড বিস্ফোরণ ঘটান। এতে ওই নারী মারা যান আর শিশুটি গুরুতর আহত হয়।
অভিযানস্থলে সাংবাদিকদের কাউন্টার টেররিজম ইউনিটের স্পেশাল অ্যাকশন গ্রুপের অতিরিক্ত উপকমিশনার (এডিসি) ছানোয়ার হোসেন বলেন, ওই নারী জনৈক জঙ্গি সুমনের স্ত্রী। শিশুটি জনৈক জঙ্গি ইকবালের মেয়ে। তবে এই দুই জঙ্গি সম্পর্কে তিনি বিস্তারিত কিছু জানাননি।
হাসপাতালের ক্যাম্প পরিদর্শক বাচ্চু মিয়া শিশুটিকে নিয়ে আসার বিষয়টি নিশ্চিত করেছেন।
