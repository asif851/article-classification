
রেলমন্ত্রী মুজিবুল হক ৬৭ বছর বয়সে বিয়ে করতে যাচ্ছেন, এটা পুরোনো খবর। কিন্তু রেলমন্ত্রীর এই বিয়ের কারণে শ্রম প্রতিমন্ত্রী মুজিবুল হকের ‘ঘর ভাঙার’ উপক্রম হয়েছে।শ্রম প্রতিমন্ত্রী বলেছেন, রেলমন্ত্রীর নামের সঙ্গে তাঁর নামের মিল থাকায় তাঁকে বিড়ম্বনার মুখে পড়তে হচ্ছে।আজ সোমবার মন্ত্রিসভার নিয়মিত বৈঠকে অনির্ধারিত আলোচনার একপর্যায়ে প্রধানমন্ত্রী শেখ হাসিনা রেলমন্ত্রী মুজিবুল হকের বিয়ের খোঁজ-খবর জানতে চান। তখন রেলমন্ত্রী জানান, তাঁর বিয়ে ডিসেম্বর থেকে এগিয়ে আনা হয়েছে। এ সময় কারা কারা বিয়ের বরযাত্রী হচ্ছেন, তা-ও জানতে চান প্রধানমন্ত্রী। তখন আবার রেলমন্ত্রীর বক্তব্য নিয়ে বৈঠকে উপস্থিত অপর মন্ত্রী-প্রতিমন্ত্রীরা ব্যাপক হাসাহাসি শুরু করেন। ঠিক এই সময়ে একই নামের শ্রম প্রতিমন্ত্রী মুজিবুল হক (চুন্নু) প্রধানমন্ত্রীকে উদ্দেশ করে বলেন, ‘মাননীয় প্রধানমন্ত্রী, আমার একটি কথা আছে।’ প্রধানমন্ত্রী জানতে চান, ‘আপনার আবার কী কথা?’শ্রম প্রতিমন্ত্রী হাসতে হাসতে বলেন, ‘রেলমন্ত্রী বিয়ে করছেন, কিন্তু আমার ঘর-সংসার ভাঙার উপক্রম হয়েছে।’ শেখ হাসিনা বলেন, ‘কেন কেন, আপনার আবার কী হলো?’ শ্রম প্রতিমন্ত্রী বলেন, যুক্তরাষ্ট্র ও কানাডা থেকে তাঁর আত্মীয়স্বজন ফোন করে জানতে চাচ্ছেন তিনি আবার বিয়ে করছেন কি না। শুধু তা-ই নয়, প্রতিমন্ত্রীর স্ত্রীকেও ফোন করে একই কথা জানতে চাওয়া হচ্ছে। তখন প্রধানমন্ত্রী শেখ হাসিনাসহ সবাই হাসতে শুরু করেন।মন্ত্রিসভায় উপস্থিত একজন মন্ত্রী নাম না প্রকাশের শর্তে প্রথম আলোকে এসব কথা বলেন।
