
যশোরের অভয়নগর উপজেলায় গতকাল সোমবার অজ্ঞাতনামা যুবকের (৩২) লাশ উদ্ধার করা হয়েছে। পুলিশ সূত্রে জানা যায়, গতকাল সকালে তালতলা এলাকায় ভৈরব নদে অবস্থানরত বার্জ এমভি সাফিনা নেভিগেশনের রশির সঙ্গে লাশটি আটকে যায়। শ্রমিকেরা দেখতে পেয়ে খবর দিলে পুলিশ লাশটি উদ্ধার করে যশোর জেনারেল হাসপাতালের মর্গে পাঠায়। এ সময় লাশের পরনে নীল রঙের জ্যাকেট, জিনসের প্যান্ট, লাল রঙের স্যান্ডেল ও গলায় মাফলার প্যাঁচানো ছিল। অভয়নগর থানার এসআই আশরাফুল আলম বলেন, লাশটি বিকৃত হয়ে যাওয়ায় শরীরে আঘাতের চিহ্ন বোঝা যায়নি। ধারণা করা হচ্ছে, তাঁকে শ্বাসরোধ করে হত্যা করা হয়েছে। ময়নাতদন্তের প্রতিবেদন পাওয়ার পর বিষয়টি নিশ্চিত হওয়া যাবে।
