
গাজীপুরের কালিয়াকৈরের চন্দ্রা ত্রিমোড় এলাকায় গতকাল রোববার গাড়ি ভাঙচুরের ঘটনায় ছাত্রলীগের দুই নেতা-কর্মীকে আটক করেছে পুলিশ। চাঁদা না দেওয়ায় ওই ভাঙচুর করা হয় বলে জানতে পেরেছে পুলিশ।আটক দুজন হলেন গাজীপুরের কালিয়াকৈর উপজেলার গুঠুরি এলাকার সফিউল ইসলামের ছেলে বিল্লাল হোসেন ওরফে টুটুল (২০) ও উপজেলার ডাইনকিনি এলাকার মিজানুর রহমানের ছেলে রাসেল হোসেন (১৯)।পুলিশ জানায়, কালিয়াকৈর-নবীনগর সড়কের চন্দ্রা এলাকায় ওয়ালটন কারখানার সামনে গতকাল বেলা ১০টার দিকে পাঁচ-ছয়জন যুবক কয়েকটি লেগুনা (হিউম্যান হলার) ভাঙচুর করে। এ খবর পেয়ে চন্দ্রা এলাকায় কর্তব্যরত ট্রাফিক বিভাগ ও থানা-পুলিশের সদস্যরা ঘটনাস্থলে গিয়ে ভাঙচুরকারীদের ধাওয়া করেন। এরপর পালিয়ে যাওয়ার সময় ঘটনাস্থলে থেকে বিল্লাল ও রাসেলকে আটক করা হয়। বিল্লাল চন্দ্রা এলাকার জাতির পিতা বঙ্গবন্ধু কলেজ শাখার ছাত্রলীগের সহসভাপতি। আর রাসেল একই কলেজ শাখা ছাত্রলীগের কর্মী। আটক দুজনকে কালিয়াকৈর থানা-পুলিশের কাছে হস্তান্তর করা হয়েছে।গাজীপুর ট্রাফিক বিভাগের সহকারী পুলিশ সুপার মো. সাখাওয়াত হোসেন জানান, গাড়ি ভাঙচুর করার সময় ছাত্রলীগের ওই দুই নেতা-কর্মীকে আটক করা হয়েছে। ওই এলাকার লেগুনার চালকেরা চাঁদা না দেওয়ায় তাঁদের গাড়ি ভাঙচুর করা হয় বলে পুলিশ জানতে পেরেছে।
