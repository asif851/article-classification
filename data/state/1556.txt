
ফরম পূরণে ১ হাজার ৭২০ টাকা সরকার নির্ধারণ করে দিলেও শরীয়তপুর সদর উপজেলা শিক্ষক সমিতি ৪ হাজার ৯৭০ টাকা আদায় করার জন্য সব বিদ্যালয়ে চিঠি দিয়েছে
এসএসসি পরীক্ষার ফরম পূরণে সরকার-নির্ধারিত টাকার চেয়ে অতিরিক্ত টাকা আদায়ের জন্য একটি চিঠি দিয়েছে শিক্ষক সমিতি। শিক্ষার্থীদের ফরম পূরণে ১ হাজার ৭২০ টাকা সরকার নির্ধারণ করে দিলেও শরীয়তপুর সদর উপজেলা শিক্ষক সমিতি ৪ হাজার ৯৭০ টাকা আদায় করার জন্য সব বিদ্যালয়ে চিঠি দিয়েছে।জেলা মাধ্যমিক শিক্ষা কার্যালয় সূত্র জানায়, এ বছর এসএসসি পরীক্ষার ফরম পূরণের জন্য শিক্ষার্থীদের কাছ থেকে বিজ্ঞান বিভাগের জন্য ১ হাজার ৭২০ টাকা এবং মানবিক ও ব্যবসায় শিক্ষা বিভাগের জন্য ১ হাজার ৬৩০ টাকা আদায় করার নির্দেশ দেয় সরকার। কিন্তু শরীয়তপুর সদর উপজেলা শিক্ষক সমিতি ওই টাকার বাইরে আরও ৩ হাজার ২৫০ টাকা আদায় করার জন্য বিদ্যালয়গুলোকে চিঠি দিয়েছে। চিঠিতে শিক্ষার্থীদের কাছ থেকে আগামী বছরের মার্চ মাস পর্যন্ত বেতন, উন্নয়ন, খেলা, মিলাদ, পূজা, স্কাউট, বিদ্যুৎ, কর, অনলাইন ফরম পূরণ, যাতায়াত ও বিবিধ খাত দেখিয়ে ২ হাজার ২৫০ টাকা আদায় করতে বলা হয়েছে। এ ছাড়া দুটি মডেল টেস্ট দেখিয়ে আরও এক হাজার টাকা আদায় করার কথা বলা হয়েছে।আগামী বছর ২ ফেব্রুয়ারি থেকে সারা দেশে এসএসসি পরীক্ষা শুরু হবে। এ কারণে নির্বাচনী পরীক্ষা শেষে চলছে শিক্ষার্থীদের ফরম পূরণের কার্যক্রম। ১৭ নভেম্বর পর্যন্ত ফরম পূরণের সুযোগ পাবে শিক্ষার্থীরা।নাম প্রকাশ না করার শর্তে শরীয়তপুর সদর উপজেলার আঙ্গারিয়া উচ্চবিদ্যালয়ের এক শিক্ষার্থী বলে, ‘আমি দরিদ্র পরিবারের সন্তান। বিভিন্ন মানুষের সহায়তা নিয়ে পড়ালেখার খরচ জোগাই। বিভিন্নভাবে তিন হাজার টাকা জোগাড় করে তা নিয়ে ফরম পূরণ করতে গিয়েছিলাম। কিন্তু দুই দিন ঘুরেও ফরম পূরণ করতে পারিনি। বাধ্য হয়ে এক আত্মীয়ের কাছ থেকে ঋণ নিয়ে বাকি দুই হাজার টাকার ব্যবস্থা করেছি। তারপর আমার ফরম পূরণ হয়েছে।’নাম প্রকাশ না করার শর্তে এক শিক্ষার্থী বলে, ‘দশম শ্রেণিতে ওঠার সময় এ বছর জানুয়ারি মাসে উন্নয়ন, খেলা, মিলাদ, পূজা, স্কাউট, বিদ্যুৎ, কর, অনলাইন ফরম পূরণ, যাতায়াত ও বিবিধ খাতের টাকা পরিশোধ করা হয়েছে। তারপরও আগামী বছরের জন্য টাকাগুলো আমাদের কাছ থেকে আদায় করা হচ্ছে।’শরীয়তপুর শিক্ষক সমিতির সভাপতি আনোয়ার কামাল বলেন, প্রতিটি বিদ্যালয়ে যাতে এক হারে শিক্ষার্থীদের কাছ থেকে এসএসসি পরীক্ষার ফরম পূরণের টাকা আদায় করতে পারে, সে জন্য একটি চিঠি দেওয়া হয়েছে। সমিতির নির্বাহী সদস্যদের সভায় সিদ্ধান্ত অনুযায়ী বিদ্যালয়ের বিভিন্ন খাতে শিক্ষার্থীদের কাছ থেকে টাকা আদায় করার জন্য বলা হয়েছে। বিষয়টি প্রতি বিদ্যালয়ের ব্যবস্থাপনা কমিটির সঙ্গে আলোচনা করার জন্য প্রধান শিক্ষকদের বলা হয়েছে।শরীয়তপুর জেলা মাধ্যমিক শিক্ষা কর্মকর্তা নলিনী রঞ্জন রায় বলেন, কোনো বিদ্যালয় শিক্ষার্থীদের কাছ থেকে যাতে ফরম পূরণে অতিরিক্ত টাকা না নেয়, তা জানিয়ে চিঠি দেওয়া হয়েছে। এরপরও যদি কেউ নিয়ে থাকে, তাদের বিরুদ্ধে ব্যবস্থা নেওয়া হবে। ফরম পূরণের টাকা নির্ধারণ করে দেওয়ার এখতিয়ার শিক্ষক সমিতির নেই। বিষয়টি খোঁজ নিয়ে ব্যবস্থা গ্রহণ করা হবে।
