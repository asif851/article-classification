
সোহাগী জাহান তনু হত্যার ঘটনার সঠিক ও নিরপেক্ষ তদন্ত এবং ওই ঘটনার সঙ্গে প্রত্যক্ষ ও পরোক্ষভাবে জড়িত ব্যক্তিদের শাস্তির দাবিতে স্বরাষ্ট্রমন্ত্রীকে স্মারকলিপি দিয়েছে সম্মিলিত সাংস্কৃতিক জোট। আজ মঙ্গলবার দুপুরে সচিবালয়ে স্বরাষ্ট্র মন্ত্রণালয়ে গিয়ে জোটের আট সদস্যের প্রতিনিধি দল এই স্মারকলিপি দেয়। জোটের দেওয়া স্মারকলিপিতে বলা হয়, তনুর নির্মম হত্যাকাণ্ডে সবাই ব্যথিত এবং ক্ষুব্ধ। ১৬ দিন অতিবাহিত হওয়ার পরও তদন্তে এই ঘটনার দৃশ্যমান কোনো অগ্রগতি পরিলক্ষিত হচ্ছে না। উপরন্তু গণমাধ্যম ও সামাজিক যোগাযোগমাধ্যমে নানা বক্তব্য উপস্থাপিত হওয়ায় জনমনে বিভ্রান্তি তৈরি হচ্ছে। একই সঙ্গে বাংলাদেশের বিভিন্ন অঞ্চলে শিশু ও নারী নির্যাতনের ঘটনায় দেশবাসীর মধ্যে শঙ্কা তৈরি হয়েছে। স্মারকলিপিতে অবিলম্বে সঠিক ও নিরপেক্ষ তদন্তের মাধ্যমে তনু হত্যার জড়িত অপরাধীদের গ্রেপ্তার করে বিচারের মুখোমুখি দাঁড় করানোর দাবি জানানো হয়। এর আগে ঢাকা বিশ্ববিদ্যালয়ের ছাত্র-শিক্ষক কেন্দ্রে (টিএসসি) সংক্ষিপ্ত সমাবেশ করে সম্মিলিত সাংস্কৃতিক জোট। সেখানে বিকেল পাঁচটার আগে পয়লা বৈশাখের আনুষ্ঠানিকতা শেষের বিষয়ে সরকারি সিদ্ধান্তের কঠোর সমালোচনা করেন জোটের সভাপতি গোলাম কুদ্দুছ। তিনি বলেন, ‘সরকারের এ সিদ্ধান্তের মাধ্যমে মৌলবাদীদের দাবির প্রতি সমর্থন জানানো হয়েছে। আমরা মনে করি, সরকার অবিলম্বে এই বিষয়টি আরও বিবেচনা করবে।’পরে টিএসসি থেকে তনু হত্যার বিচারের দাবিতে স্বরাষ্ট্র মন্ত্রণালয় অভিমুখে বিক্ষোভ মিছিল শুরু করেন জোটের নেতা-কর্মীরা। মিছিলটি দোয়েল চত্বরের কাছে গেলে পুলিশ তাঁদের আটকে দেয়। পরে জোটের সভাপতি গোলাম কুদ্দুছ, সাধারণ সম্পাদক হাসান আরিফ, জোটের সাবেক সভাপতি নাসির উদ্দীন ইউসুফসহ আট সদস্যের প্রতিনিধিদল সচিবালয়ে স্বরাষ্ট্র মন্ত্রণালয়ে গিয়ে স্মারকলিপি দেয়।
