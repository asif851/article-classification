
বাংলাদেশ ও নেদারল্যান্ডসের মধ্যে শিক্ষা ও কূটনৈতিক ক্ষেত্রে দ্বিপক্ষীয় সম্পর্ক আরও জোরদারের লক্ষে চারটি চুক্তি সই হয়েছে। দেশটিতে সফররত প্রধানমন্ত্রী শেখ হাসিনা ও ডাচ প্রধানমন্ত্রী মার্ক রুটের উপস্থিতিতে তাঁর সরকারি ভবন ‘কাস্টহুইস’- এ গতকাল বুধবার রাতে দুই দেশের সংশ্লিষ্ট মন্ত্রী ও সচিববৃন্দ এসব চুক্তি সই করেন। খবর বাসসের।
চুক্তিগুলো হচ্ছে নেদারল্যান্ডসের পররাষ্ট্র মন্ত্রণালয় ও বাংলাদেশের পররাষ্ট্র মন্ত্রণালয়ের মধ্যে পররাষ্ট্র দপ্তর পর্যায়ে আলোচনা বিষয়ক সমঝোতা স্মারক; বাংলাদেশ থেকে জুনিয়র কূটনীতিকদের জন্য প্রশিক্ষণ সহযোগিতা বিষয়ে বাংলাদেশ ও নেদারল্যান্ডসের পররাষ্ট্র মন্ত্রণালয়ের মধ্যে লেটার অব ইনটেন্ট (এলওআই) স্বাক্ষর; স্যাক্সন ইউনিভার্সিটি অব অ্যাপ্লাইড সায়েন্স, স্কুল অব ক্রিয়েটিভ টেকনোলজি এবং বিজিএমইএ ইউনিভার্সিটি অব ফ্যাশন অ্যান্ড টেকনোলজির মধ্যে সমঝোতা স্মারক (এমওইউ) স্বাক্ষর এবং স্যাক্সন ইউনিভার্সিটি অব অ্যাপ্লাইড সায়েন্স ও বিজিএমইএ ইউনিভার্সিটি অব ফ্যাশন অ্যান্ড টেকনোলজি’র মধ্যে দ্বিপক্ষীয় সহযোগিতা সমঝোতা স্মারক (এমওইউ) স্বাক্ষর।
নেদারল্যান্ডসের সময় গত মঙ্গলবার রাত সাড়ে আটটায় বিমান বাংলাদেশ এয়ারলাইনসের একটি ভিভিআইপি ফ্লাইট প্রধানমন্ত্রী শেখ হাসিনা ও তাঁর সফরসঙ্গীদের নিয়ে আমস্টারডাম শিফোল বিমানবন্দরে অবতরণ করে। সেখানে লালগালিচা সংবর্ধনার পর তাঁকে স্বাগত জানান ডাচ অবকাঠামো ও পরিবেশমন্ত্রী মেলানি সুল্টজ ভান হায়েজেন, দেশটিতে নিযুক্ত বাংলাদেশের রাষ্ট্রদূত শেখ মুহাম্মদ বেলাল এবং ঢাকায় নিযুক্ত ডাচ রাষ্ট্রদূত লেওনি মারগারেতা কুয়েলেনায়েরা।
বিমানবন্দরে উষ্ণ সংবর্ধনা দেওয়ার পর প্রধানমন্ত্রীকে মোটর শোভাযাত্রাসহ হেগ নগরীর গ্র্যান্ড হোটেল আমরাথ কুরহাউসে নিয়ে যাওয়া হয়। সফরকালে তিনি এই হোটেলেই অবস্থান করবেন। হোটেলে পৌঁছার পর অল ইউরোপিয়ান আওয়ামী লীগের নেতা-কর্মীসহ প্রবাসী বাংলাদেশিরা প্রধানমন্ত্রীকে অভিনন্দন জানান। আওয়ামী লীগের নেতা-কর্মীদের পক্ষে দুটি শিশু হোটেল লাউঞ্জে প্রধানমন্ত্রীকে ফুলের তোড়া উপহার দেয়।
