
ইউনিয়ন পরিষদের (ইউপি) নির্বাচনে মনোনয়ন-বাণিজ্যের অভিযোগ নিয়ে বিএনপির সর্বোচ্চ নীতিনির্ধারণী ফোরাম স্থায়ী কমিটির বৈঠকে ক্ষুব্ধ প্রতিক্রিয়া ব্যক্ত করেছেন কমিটির বেশির ভাগ সদস্য। তাঁরা অভিযোগ তদন্ত করে ব্যবস্থা নেওয়ার কথা বলেছেন। তবে দলের চেয়ারপারসন খালেদা জিয়া এ বিষয়ে কোনো সিদ্ধান্ত জানাননি। তিনি মনে করেন, সরকার বিএনপির ভাবমূর্তি নষ্ট করতে এসব করাচ্ছে।গতকাল সোমবার রাতে গুলশানে বিএনপির চেয়ারপারসনের কার্যালয়ে খালেদা জিয়ার সভাপতিত্বে স্থায়ী কমিটির বৈঠক অনুষ্ঠিত হয়। বৈঠকের বিষয়ে আনুষ্ঠানিকভাবে বিএনপির পক্ষ থেকে কিছু জানানো হয়নি।তবে বৈঠকে উপস্থিত ছিলেন, এমন দুজন নেতা প্রথম আলোকে জানান, বৈঠকে মূল আলোচনা ছিল মনোনয়ন-বাণিজ্যের অভিযোগ নিয়ে। খালেদা জিয়া ও স্থায়ী কমিটির দুজন সদস্য ছাড়া বাকি আটজন এটি নিয়ে ক্ষোভ প্রকাশ করেছেন। তাঁরা বলেছেন, প্রতিনিয়ত পত্রপত্রিকায় মনোনয়ন-বাণিজ্য এবং বিএনপির গুলশান ও নয়াপল্টন কার্যালয়-সংশ্লিষ্ট কিছুসংখ্যক নেতা ও কর্মকর্তাকে নিয়ে লেখালেখি হচ্ছে। এক নেতার ব্যাংক হিসাবের টাকা নিয়েও পত্রিকায় লেখালেখি হয়েছে। এসবের মাধ্যমে দলের ভাবমূর্তি নষ্ট হচ্ছে। একধরনের ‘ক্রাইসিস’ দলে তৈরি হয়েছে। এসব নিয়ে তদন্ত হওয়া উচিত। তদন্ত করে দোষী ব্যক্তিদের বিরুদ্ধে কঠোর ব্যবস্থা নেওয়া উচিত।সূত্র জানায়, জবাবে খালেদা জিয়া তদন্ত করার বিষয়ে সরাসরি কোনো সিদ্ধান্তের কথা জানাননি। তবে তিনি বলেছেন, তাঁর ধারণা, সরকার এসব করাচ্ছে। স্থায়ী কমিটির একজন সদস্য বলেন, বিএনপির কেউ জড়িত না থাকলে বা সুযোগ না দিলে সরকার এসব করানোর সুযোগ পেত না।বৈঠক সূত্র জানায়, বৈঠকে যথাযোগ্য মর্যাদায় দলের প্রতিষ্ঠাতা জিয়াউর রহমানের মৃত্যুবার্ষিকী পালন করা, ইউপি নির্বাচনে শেষ পর্যন্ত থাকার সিদ্ধান্ত হয়েছে। তবে প্রয়োজন মনে করলে চেয়ারপারসন নিজেই ইউপি নির্বাচন বর্জনের সিদ্ধান্ত নেবেন।বৈঠকে বিএনপির স্থায়ী কমিটির সদস্য জমির উদ্দীন সরকার, খন্দকার মোশাররফ হোসেন, মওদুদ আহমদ, মাহবুবুর রহমান, আবদুল মঈন খান, মহাসচিব মির্জা ফখরুল ইসলাম আলমগীর প্রমুখ উপস্থিত ছিলেন।
