
২০১৮-১৯ অর্থবছর থেকে বেসরকারি বিশ্ববিদ্যালয়ের ওপর মূল্য সংযোজন কর (মূসক বা ভ্যাট) আরোপ করার কথা জানিয়েছেন অর্থমন্ত্রী আবুল মাল আবদুল মুহিত।
রাষ্ট্রীয় অতিথি ভবন পদ্মায় সোমবার রাতে প্রিন্ট ও ইলেকট্রনিক গণমাধ্যমের সম্পাদক, ব্যবস্থাপনা পরিচালক ও প্রধান নির্বাহীদের সঙ্গে অনুষ্ঠিত প্রাক-বাজেট আলোচনার পর অর্থমন্ত্রী সাংবাদিকদের এ কথা জানান।
অর্থমন্ত্রী বলেন, ‘বেসরকারি বিশ্ববিদ্যালয়ের ভ্যাট একটা সমস্যা। আবার ভ্যাটটা আমরা মেনটেইন করব। কিন্তু সেটা নেব বেসরকারি বিশ্ববিদ্যালয়ের মালিকদের কাছ থেকে। তারা শিক্ষার্থীদের কাছ থেকে কী নেবে, না নেবে জানি না।’
প্রাক-বাজেট আলোচনায় অংশ নেন প্রথম আলো সম্পাদক মতিউর রহমান, ডেইলি স্টার সম্পাদক মাহ্‌ফুজ আনাম, সমকাল প্রকাশক এ কে আজাদ, ফাইন্যান্সিয়াল এক্সপ্রেস সম্পাদক মোয়াজ্জেম হোসেন, বিডিনিউজটোয়েন্টিফোরডটকম সম্পাদক তৌফিক ইমরোজ খালেদী, জনকণ্ঠ নির্বাহী সম্পাদক স্বদেশ রায়, একাত্তর টিভির ব্যবস্থাপনা পরিচালক মোজাম্মেল হক বাবু, বাংলাভিশন নিউজ উপদেষ্টা আবদুল হাই সিদ্দিক, বণিক বার্তা সম্পাদক দেওয়ান হানিফ মাহমুদ প্রমুখ।
প্রাক-বাজেট আলোচনায় আরও ছিলেন অর্থসচিব মোহাম্মদ মুসলিম চৌধুরী, জাতীয় রাজস্ব বোর্ডের চেয়ারম্যান মোশাররফ হোসেন ভুঁইয়া প্রমুখ।
আগামী বাজেটে করপোরেট কর কিছুটা কমাবেন বলে ঘোষণা দেন অর্থমন্ত্রী। বলেন, বাংলাদেশে করপোরেট কর হারটা অত্যন্ত বেশি। বর্তমানে করপোরেট করের কয়েকটা হার রয়েছে। ৪৫ শতাংশ, ৪২ দশমিক ৫ শতাংশ, ৩৭ দশমিক ৫ শতাংশ, ৩৫ শতাংশ ইত্যাদি। আদর্শ হবে দুটি কর হার করা।
