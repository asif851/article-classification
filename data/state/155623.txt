
কুমিল্লার চৌদ্দগ্রাম উপজেলায় সড়ক দুর্ঘটনায় প্রথম আলোর মহাব্যবস্থাপক (বিপণন) এ বি এম জাকারিয়াসহ তাঁর পরিবারের নয় সদস্য আহত হয়েছেন। আজ বুধবার সকাল ১০টার দিকে ঢাকা-চট্টগ্রাম মহাসড়কে কুমিল্লার চৌদ্দগ্রাম উপজেলার পদুয়া রাস্তার মাথা নামক স্থানে এ দুর্ঘটনা ঘটে। আহত নয়জনকে ফেনীর একটি বেসরকারি হাসপাতালে প্রাথমিক চিকিৎসা শেষে উন্নত চিকিৎসার জন্য ঢাকায় পাঠানো হয়েছে। 
আহত নয়জন হলেন এ বি এম জাকারিয়া (৫১), তাঁর স্ত্রী রৌশন আরা বেগম (৪৭), মেয়ে নওশিন জাকারিয়া (২০), নওরিন জাকারিয়া (১৭), শ্যালক মো. জুলিয়াস (৪৫), তাঁর স্ত্রী লুবনা (৩৭), মেয়ে জাহিন (৯), সুহা (৬) ও জুলিয়াসের শ্যালিকা রুমি (২৩)। প্রত্যক্ষদর্শী ও আহত ব্যক্তিরা জানান, তাঁরা ঢাকা থেকে একটি মাইক্রোবাসে করে কক্সবাজার যাচ্ছিলেন। পদুয়া রাস্তার মাথায় পৌঁছালে মাইক্রোবাসটি একটি পুলের রেলিংয়ের সঙ্গে ধাক্কা খেয়ে উল্টে যায়। এ সময় এ বি এম জাকারিয়া গাড়ি থেকে ছিটকে খালে পড়ে যান। তাঁর পায়ে আঘাত লেগেছে। মাইক্রোবাসের নয় যাত্রীর সবাই আহত হন। এর মধ্যে নওশিন, জুলিয়াস, লুবনা, জাহিন ও রুমির পা ভেঙে গেছে। এ ছাড়া শরীরের বিভিন্ন স্থানে তাঁরা আঘাত পেয়েছেন।স্থানীয় লোকজন তাঁদের উদ্ধার করে ফেনীর একটি বেসরকারি হাসপাতালে নিয়ে যায়। হাসপাতাল সূত্র জানায়, আহত নয়জনের মধ্যে পাঁচজনের পা ভেঙে গেছে। সবাইকে প্রাথমিক চিকিৎসা শেষে উন্নত চিকিৎসার জন্য ঢাকায় পাঠিয়ে দেওয়া হয়েছে।
