
নরসিংদী-৩ (শিবপুর) আসনে ভোটকেন্দ্র বাড়ুইগাঁও সরকারি প্রাথমিক বিদ্যালয়ের ভেতরে  আওয়ামী লীগের সাংসদ জহিরুল হক ভুঁইয়া মোহন ও উপজেলা আওয়ামী লীগের সাধারণ সম্পাদক ফরহাদ আলম ভুঁইয়াকে এক ঘণ্টা আটকে রাখেন ভোটাররা। তাঁদের অভিযোগ, সাংসদ ও আওয়ামী লীগের ওই নেতা কেন্দ্রে ঢুকে ব্যালটে সিল মারছিলেন।
আজ রোববার আড়াইটার দিকে এ ঘটনা ঘটে। ভোটারদের অভিযোগ, সাংসদ ও আওয়ামী লীগের ওই নেতা ভোটকেন্দ্রে ঢুকে ব্যালটে সিল মারছিলেন। পরে পুলিশ গিয়ে তাঁকে সেখান থেকে উদ্ধার করে। সেখান থেকে সাংসদ ও আওয়ামী লীগের নেতাকে ভ্রাম্যমাণ আদালতে নেওয়া হয়। পরে তাঁদের ছেড়ে দেওয়া হয়।
ভ্রাম্যমাণ আদালতের বিচারক প্রিয়াংকা দেবী পাল জানান, ভোটকেন্দ্রের ভেতরে নয় বাইরে একটু ঝামেলা হয়েছে। কিন্তু ঝামেলার ব্যাপারটি তিনি বিস্তারিত জানাননি।
ঘটনা সম্পর্কে আওয়ামী লীগের নেতা ফরহাদ আলম ভুঁইয়া বলেন, ‘আমরা কেন্দ্রের ভেতরে যাইনি। বাইরে ছিলাম।’ প্রতিদ্বন্দ্বী স্বতন্ত্র প্রার্থী সিরাজুল ইসলাম মোল্লার সমর্থকেরা এ ঘটনা ঘটিয়েছে বলে তিনি অভিযোগ করেন।
