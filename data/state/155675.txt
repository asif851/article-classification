
রাজধানী উন্নয়ন কর্তৃপক্ষের (রাজউক) বাস্তবায়নাধীন পূর্বাচল প্রকল্পের বড়কাউ ও পাড়াবার্থা মৌজার কার্যক্রমে স্থিতাবস্থা বজায় রাখার নির্দেশ দিয়েছেন আপিল বিভাগ। আজ সোমবার প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ এ আদেশ দেন।
একই সঙ্গে বিচারপতি এম মোয়াজ্জাম হোসেনের নেতৃত্বাধীন হাইকোর্ট বেঞ্চে রুল নিষ্পত্তি করতে পক্ষদের বলা হয়েছে।
গৃহায়ণ ও গণপূর্ত মন্ত্রণালয়ের আওতাধীন রাজউক কর্তৃপক্ষ চলতি বছর পূর্বাচল প্রকল্পের কার্যক্রম শুরু করে। তবে ওই দুটি মৌজার ক্ষেত্রে পরিবেশগত সমীক্ষা প্রতিবেদন ছাড়া কার্যক্রম অব্যাহত রাখায় আইন ও সালিস কেন্দ্র, বাংলাদেশ পরিবেশ আইনবিদ সমিতিসহ সাতটি বেসরকারি সংস্থা রিট করে। প্রাথমিক শুনানি নিয়ে গত ১ আগস্ট হাইকোর্ট ওই দুটি মৌজার ভূমি উন্নয়ন কার্যক্রম পরিচালনা থেকে বিরত থাকতে নির্দেশ দেন। একই সঙ্গে ওই প্রকল্পের কার্যক্রম জনস্বার্থবিরোধী কেন হবে না, তা জানতে চেয়ে রুলও জারি করেন আদালত।
হাইকোর্টের আদেশ স্থগিত চেয়ে চেম্বার বিচারপতির আদালতে আবেদন করে রাজউক। কার্যক্রম পরিচালনার বিষয়ে দেওয়া আদেশ ২০ আগস্ট স্থগিত করেন চেম্বার বিচারপতি।
পরে চেম্বার বিচারপতির এই আদেশ স্থগিত করার আবেদন জানান রিট আবেদনকারীরা। চেম্বার বিচারপতি বিষয়টি শুনানির জন্য আপিল বিভাগের নিয়মিত বেঞ্চে পাঠান। আজ এ বিষয়ে শুনানি হয়।
আদালতে মূল রিটের পক্ষে ছিলেন আইনজীবী ফিদা এম কামাল ও ইকবাল কবির। রাষ্ট্রপক্ষে ছিলেন ডেপুটি অ্যাটর্নি জেনারেল মোতাহার হোসেন।
ইকবাল কবির প্রথম আলো ডটকমকে বলেন, চেম্বার বিচারপতির ২০ আগস্ট দেওয়া আদেশ সংশোধন করে আপিল বিভাগ ওই দুটি মৌজার কার্যক্রম পরিচালনায় স্থিতাবস্থা বজায় রাখতে নির্দেশ দিয়েছেন।
রাষ্ট্রপক্ষ বলেছে, ১০-২০ শতাংশ কার্যক্রম বাকি রয়েছে। এতে রুল নিষ্পত্তি না হওয়া পর্যন্ত ওই কার্যক্রম পরিচালনা করা যাবে না।
 
