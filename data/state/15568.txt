
বাংলাদেশ ব্যাংকের রিজার্ভের অর্থ চুরির ঘটনায় আজ মঙ্গলবার গভর্নরের পদ থেকে পদত্যাগ করেছেন আতিউর রহমান। নতুন গভর্নর হচ্ছেন সাবেক অর্থসচিব ফজলে কবির। এদিকে, ঘটনা তদন্তে সাবেক গভর্নর মোহাম্মদ ফরাসউদ্দিনকে প্রধান করে তিন সদস্যের একটি কমিটি করা হয়েছে।বিষয়গুলো নিয়ে আজ সারা দিনই আলোচনা ছিল। আতিউর রহমানের গুলশানের বাসা, বাংলাদেশ ব্যাংক, সচিবালয় ও প্রধানমন্ত্রীর কার্যালয়ে ছিল গণমাধ্যমের কর্মীদের ছোটাছুটি। সকালে নিজ বাসায় সাংবাদিকদের আতিউর রহমান বলেন, তিনি পদত্যাগপত্র লিখে প্রধানমন্ত্রীর অপেক্ষায় বসে আছেন। তিনি বলেন, ‘আমি অপেক্ষা করছি প্রধানমন্ত্রী কী বলেন। আমি পদত্যাগ করলে যদি বাংলাদেশ ব্যাংকের ভালো হয়, তাহলে পদত্যাগ করতে আমার দ্বিধা নাই। পদত্যাগপত্র লিখে বসে আছি।’বাংলাদেশ ব্যাংকের রিজার্ভের অর্থ চুরির ঘটনায় সমালোচিত আতিউর রহমান বলেন, গতকাল সোমবার বিকেলে তিনি ভারত থেকে দেশে ফিরেছেন। রাতে অর্থমন্ত্রীর সঙ্গে তাঁর বাসায় গিয়ে দেখা করেছেন। অর্থমন্ত্রী তাঁকে বলেছেন, তিনি চলে গেলে বাংলাদেশ ব্যাংক ভালো চলবে। তিনি আরও বলেন, ‘আমি আমার বিবেক দ্বারা চালিত হই। মনে করি, প্রধানমন্ত্রী আমাকে নিয়োগ দিয়েছেন। তিনি না বললে আমার পদত্যাগ করা উচিত হবে না। সাত বছর দায়িত্ব পালন করেছি, বাংলাদেশ ব্যাংককে সন্তানের মতো মনে করেছি। রিজার্ভ থেকে চুরি হোক, এটা আমি কখনো চাইনি।’
এরপর বেলা সোয়া ১১টার দিকে আতিউর রহমান প্রধানমন্ত্রী শেখ হাসিনার সঙ্গে দেখা করার জন্য কাছে তাঁর কার্যালয়ে যান। তিনি তাঁর পদত্যাগপত্র প্রধানমন্ত্রীর কাছে জমা দেন। বেলা সোয়া একটার দিকে তিনি প্রধানমন্ত্রীর কার্যালয় থেকে চলে যান। এ সময় তিনি সাংবাদিকদের কোনো প্রশ্নের জবাব দেননি। বলেন, বিকেলে বাসায় সংবাদ সম্মেলন করবেন।
এর মধ্যেই দুপুরে সচিবালয়ে অর্থমন্ত্রী আবুল মাল আবদুল মুহিত সাংবাদিকদের বলেন, সাবেক সচিব ফজলে কবিরকে কেন্দ্রীয় ব্যাংকের গভর্নর হিসেবে নিয়োগ দেওয়া হচ্ছে। তিনি বর্তমানে সোনালী ব্যাংকের চেয়ারম্যান। তিনি যুক্তরাষ্ট্রে আছেন। ১৮ মার্চ তাঁর দেশে ফেরার কথা। দেশে ফেরার পর জনপ্রশাসন মন্ত্রণালয়ের মাধ্যমে তিনি এ পদে নিয়োগ পাবেন।
অর্থমন্ত্রী সাংবাদিকদের আরও বলেন, বাংলাদেশ ব্যাংকের রিজার্ভের অর্থ চুরির ঘটনা তদন্তে সাবেক গভর্নর মোহাম্মদ ফরাসউদ্দিনকে প্রধান করে তিন সদস্যের কমিটি গঠন করা হয়েছে। এই তদন্ত কমিটির সদস্যসচিব অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের অতিরিক্ত সচিব গকুল চাঁদ দাস। অপর সদস্য হলেন বাংলাদেশ প্রকৌশল বিশ্ববিদ্যালয়ের (বুয়েট) অধ্যাপক মোহাম্মদ কায়কোবাদ। কমিটিকে রিজার্ভের অর্থ চুরির ঘটনা তদন্ত করে প্রতিবেদন দিতে বলা হয়েছে।
বিকেল তিনটার দিকে গুলশানের বাসায় বাংলাদেশ ব্যাংকের সদ্যবিদায়ী গভর্নর আতিউর রহমান বলেছেন, তিনি স্বেচ্ছায় পদত্যাগ করেছেন। তিনি তাঁর বিবেক, দেশপ্রেম ও সাধারণ মানুষের প্রতি আনুগত্য নিয়ে বাংলাদেশ ব্যাংক পরিচালনা করেছেন। এটি তাঁর সন্তানের মতো। তিনি বলেন, এখানে কাজ করার সময় অনেক চ্যালেঞ্জ এসেছে, তবে সেগুলোকে সুযোগ হিসেবে কাজে লাগানো হয়েছে। বাংলাদেশের অর্থনীতি এখন অনেক স্থিতিশীল।
আতিউর রহমান বলেন, তিনি যখন দায়িত্ব নেন তখন রিজার্ভ ছিল ছয় বিলিয়ন ডলার। আর এখন সেই রিজার্ভ ২৮ বিলিয়ন ডলারের ওপর। দায়িত্ব পালনকালে প্রধানমন্ত্রী শেখ হাসিনার সহযোগিতার জন্য তিনি বারবার কৃতজ্ঞতা জানান। তিনি বলেন, পদত্যাগপত্র নিয়ে প্রধানমন্ত্রীর কাছে গেলে তিনি মর্মাহত হন। তারপর প্রধানমন্ত্রী বলেন, তিনি সৎ সাহসের বিরল দৃষ্টান্ত স্থাপন করেছেন। সাংবাদিকদের সঙ্গে আলাপকালে এই অর্থনীতিবিদ বলেন, গভর্নরের দায়িত্ব পালনকালে তিনি পুরোপুরি সফল হয়েছেন, এমন নয়। তবে বাংলাদেশের কেন্দ্রীয় ব্যাংককে এখন অনেকেই মডেল হিসেবে দেখে।
সাইবার হামলার বিষয়ে প্রথম দিকে বাংলাদেশ ব্যাংক বুঝতে পারেনি বলে সংবাদ সম্মেলনে আতিউর রহমান বলেন। তিনি বলেন, চুরি হওয়া অর্থ ফেরত আনার চেষ্টা করা হয়। সেটি করতে গিয়ে কিছুটা দেরি হয়েছে। পরিস্থিতি যখন নিয়ন্ত্রণে, অর্থ ফেরত আনার সুযোগ দেখা দিয়েছে, তখন জানানো হয়েছে। তিনি বলেন, ‘বিষয়টি অর্থমন্ত্রীকে লিখিতভাবে জানিয়েছি, প্রধানমন্ত্রীকে মৌখিকভাবে জানিয়েছি।’
আরও  পড়ুন..দুই ডেপুটি গভর্নরকে অব্যাহতিস্বেচ্ছায় পদত্যাগ করেছি: আতিউরনতুন গভর্নর হচ্ছেন ফজলে কবিররিজার্ভের অর্থ চুরিতে মতিঝিলে মামলা 
