
নির্বাচনের আগের রাত থেকেই কেন্দ্র দখলের হিড়িক পড়েছে বলে অভিযোগ করেছেন বিএনপির যুগ্ম মহাসচিব রুহুল কবির রিজভী। তিনি বলেন, কেন্দ্র দখল, জাল ভোটে ব্যালট বাক্স ভরাট করা, বিরোধী প্রার্থীদের এজেন্টদের বিতাড়িত করার ‘মহাযজ্ঞ’ চলছে।আজ সোমবার ভোট গ্রহণের কয়েক ঘণ্টা পর রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে তিনি এসব কথা বলেন।বিএনপির এই নেতা আরও অভিযোগ করেন, শাসক দল ও নির্বাচন কমিশনের মিলিত চক্র উপজেলা নির্বাচনে ভোট ডাকাতির বন্দোবস্ত করেছে। কারণ ন্যায় ও অবাধ নির্বাচনের অঙ্গীকার নিয়ে নির্বাচন কমিশনের কায়-কারবার নেই। অবৈধ সরকারের সন্ত্রাসীদের খোলাখুলি গুন্ডামির সাফাই দেওয়ার জন্যই এই কমিশনারদের নিয়োগ দেওয়া হয়েছে।গতকাল রোববার নির্বাচন কমিশনের মিডিয়া সেন্টারে আয়োজিত সংবাদ সম্মেলনে গণমাধ্যমকর্মীর প্রশ্নের জবাবে বিএনপির চেয়ারপারসন খালেদা জিয়াকে উদ্দেশ করে ভারপ্রাপ্ত প্রধান নির্বাচন কমিশনার আবদুল মোবারক বলেন, ‘আইচ্ছা মানলাম যে কমিশন জিরো। কিন্তু এই জিরোর অধীনে তিনি (খালেদা জিয়া) নির্বাচন করতেছেন তো, নাকে খত দিচ্ছেন তো। আর কী কতা?’
এর পরিপ্রেক্ষিতে সাংবাদিকদের প্রশ্নের জবাবে রিজভী বলেন, প্রধানমন্ত্রীকে সন্তুষ্ট করতেই ভারপ্রাপ্ত সিইসি এ বক্তব্য দিয়েছেন। এ ধরনের বক্তব্য আওয়ামী লীগের নেতারা প্রতিনিয়তই দিচ্ছেন। তিনি ভারপ্রাপ্ত সিইসিকে তাঁর বক্তব্য প্রত্যাহার করে ক্ষমা চাওয়ার আহ্বান জানান।

