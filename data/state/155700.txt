
অর্থের অভাবে ৪০ শতাংশ শিশু ক্যানসার রোগীর চিকিৎসা মাঝপথেই বন্ধ হয়ে যায়। শিশুদের ক্যানসার চিকিৎসায় দক্ষ জনবল বাড়ানো জরুরি হয়ে পড়েছে। এদের চিকিৎসায় সমাজের বিত্তবানদেরও এগিয়ে আসা উচিত।গতকাল মঙ্গলবার বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) শিশুদের ক্যানসারবিষয়ক কর্মশালার উদ্বোধনী অনুষ্ঠানে বিশেষজ্ঞ চিকিৎসকেরা এ কথা বলেন। বিশ্ববিদ্যালয়ের শিশু ক্যানসার বিভাগ তিন দিনের এই কর্মশালার আয়োজন করে।অনুষ্ঠানের বিশেষ অতিথি জাতীয় অধ্যাপক এম আর খান বলেন, ক্যানসারের ওষুধের দাম অনেক বেশি। দেশের দু-একটি কোম্পানি ওষুধ তৈরি করলেও অধিকাংশ ওষুধ বিদেশ থেকেই আসে। তিনি বলেন, সরকার দাতা সংস্থার সহায়তায় যক্ষ্মার ওষুধ বিনা মূল্যে রোগীদের দিচ্ছে। শিশুদের ক্যানসারের ক্ষেত্রেও সরকার একই উদ্যোগ নিতে পারে।অনুষ্ঠানের সভাপতি বিএসএমএমইউয়ের উপাচার্য অধ্যাপক প্রাণ গোপাল দত্ত বলেন, কিছু ক্ষেত্রে নতুন প্রযুক্তির কারণে চিকিৎসা ব্যয়বহুল হয়ে পড়ছে। কয়েক কোটি টাকা দিয়ে যন্ত্র কিনলেও কয়েক বছর পর তা আর ব্যবহার করা যায় না, কারণ যন্ত্রাংশ পাওয়া যায় না। তিনি বলেন, এ দেশের সুশীল সমাজ রাজনীতির উন্নতির জন্য দিনের পর দিন বিতর্ক করলেও দেশের স্বাস্থ্যব্যবস্থার উন্নতির জন্য কথা বলে না।এম আর খান ও প্রাণ গোপাল দত্ত দুজনই শিশু ক্যানসার চিকিৎসায় সমাজের বিত্তবান ব্যক্তিদের এগিয়ে আসার আহ্বান জানান।অনুষ্ঠানের শুরুতে শিশু ক্যানসার বিভাগের চেয়ারম্যান অধ্যাপক আফিকুল ইসলাম বলেন, এ দেশে কত শিশু ক্যানসারে আক্রান্ত, তার সঠিক কোনো পরিসংখ্যান নেই। তবে বিএসএমএমইউতে চিকিৎসা নিতে আসা নিবন্ধন করা রোগীদের হিসাবে দেখা যায়, ৪০ শতাংশ রোগী মাঝপথে চিকিৎসা বন্ধ করে দেয় খরচ বহন করতে পারে না বলে। তিনি বলেন, ৮০ শতাংশ শিশুর ক্যানসার শনাক্ত করা হচ্ছে দেরিতে। এ জন্য প্রশিক্ষিত জনবল গড়ে তোলার পাশাপাশি চিকিৎসা অবকাঠামোও বাড়ানো দরকার।অনুষ্ঠানের প্রধান অতিথি ঢাকায় কানাডার হাইকমিশনার হিদার ক্রুডেন বলেন, অবকাঠামো ও জনবলের অভাবে শিশুদের ক্যানসার শনাক্ত করার ক্ষেত্রে ঘাটতি থেকে যাচ্ছে। উন্নয়ন সহযোগী দেশ হিসেবে কানাডা চিকিৎসাশিক্ষা ও প্রযুক্তির ক্ষেত্রে বাংলাদেশকে সহায়তা দান অব্যাহত রাখবে।
