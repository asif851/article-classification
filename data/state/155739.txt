
এমপিওভুক্তির দাবিতে রাজধানীর জাতীয় প্রেসক্লাবের সামনে আমরণ অনশন কর্মসূচি পালন করছেন নন-এমপিও শিক্ষাপ্রতিষ্ঠানের কয়েক শ শিক্ষক। আজ শুক্রবার সকাল ১০টা থেকে এই কর্মসূচি চলছে।
নিম্নমাধ্যমিক-মাধ্যমিক বিদ্যালয়, কলেজ, কারিগরি ও মাদ্রাসার স্বীকৃতিপ্রাপ্ত সব শিক্ষাপ্রতিষ্ঠান এমপিওভুক্ত করার দাবিতে এই শিক্ষকেরা আন্দোলন করছেন।
ঘটনাস্থলে গিয়ে দেখা যায়, শিক্ষকদের অনেকে বুকে-পিঠে বিভিন্ন স্লোগান লিখে সড়কে শুয়ে আছেন। তাঁদের মধ্যে কয়েকজন নারী শিক্ষকও রয়েছেন।
বরিশালের বানারীপাড়া সৈয়দকাঠি ইসলামিয়া কলেজের শিক্ষক রুনা খানম বলেন, ‘দাবি আদায় না হওয়া পর্যন্ত আমাদের আমরণ অনশন কর্মসূচি চলবে। মরে যাব, তবু দাবি থেকে একচুলও নড়ব না।’
অমল কান্তি দে নামের এক শিক্ষকের বুকে-পিঠে লেখা, ‘মাননীয় প্রধানমন্ত্রী, এমপিও দিয়ে জীবন বাঁচান। এমপিওবিহীন ১৫ বছর—কী যে কষ্ট, কী যে যন্ত্রণা!’
অমল কান্তির ভাষ্য, তিনি চট্টগ্রামের ফতেহাবাদ কলেজের কম্পিউটার বিভাগের শিক্ষক। স্ত্রী-সন্তান নিয়ে তিনি মানবেতর জীবনযাপন করছেন। তিনি বলেন, ‘এমপিও না দিলে আমি আর ঘরে ফিরব না। আমরা কেউ ঘরে ফিরব না।’
আন্দোলনরত শিক্ষকদের সঙ্গে আলাপ করে জানা গেছে, এমপিওভুক্তির দাবিতে কয়েক দিন ধরে তাঁরা আন্দোলন করছেন। দাবি পূরণের ব্যাপারে কোথাও থেকে কোনো আশ্বাস না পেয়ে তাঁরা আমরণ অনশন কর্মসূচির পথ বেছে নিয়েছেন।
নন-এমপিও শিক্ষাপ্রতিষ্ঠান শিক্ষক-কর্মচারী ফেডারেশনের সভাপতি এশারত আলী প্রথম আলোকে বলেন, ‘আমরা প্রধানমন্ত্রী শেখ হাসিনার দিকে তাকিয়ে আছি। তিনি আমাদের দাবি পূরণ করবেন বলে আশা করছি। দাবি আদায় না হওয়া পর্যন্ত আমরণ অনশন কর্মসূচি চলবে।
আরও পড়ুন:প্রধানমন্ত্রীর হস্তক্ষেপ চান নন-এমপিও শিক্ষকেরা
