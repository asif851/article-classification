
সিরাজগঞ্জের তাড়াশ উপজেলায় এক শারীরিক প্রতিবন্ধী কিশোরী (১৯) ধর্ষিত হয়েছেন। উপজেলার সদর ইউনিয়নে গতকাল বৃহস্পতিবার দুপুরে এ ঘটনা ঘটে। এ ঘটনায় ওই প্রতিবন্ধীর মা একটি মামলা করেছেন।এলাকার কয়েকজন বাসিন্দা ও পুলিশ সূত্রে জানা গেছে, ওই প্রতিবন্ধীর মা-বাবা ইটভাটায় শ্রমিকের কাজ করেন। প্রতিদিনের মতো গতকাল তাঁরা দুজনই মেয়েকে বাড়িতে রেখে কাজে যান। এ সুযোগে একই এলাকার এক ব্যক্তি (৪৫) দুপুরে তাঁকে একা পেয়ে ধর্ষণ করেন। প্রতিবন্ধীর ছোট বোন বাড়িতে এসে ঘরের দরজা বন্ধ দেখে ডাকাডাকি করতে থাকে। একপর্যায়ে ওই ব্যক্তি দরজা খুলে দৌড়ে পালিয়ে যান। বিকেলে প্রতিবন্ধীর মা-বাবা কাজ শেষে বাড়িতে এলে মেয়েরা বিষয়টি তাঁদের জানান। পরের বিষয়টি জানাজানি হয়ে যায়।ধর্ষিতার মা-বাবা অভিযোগ করে বলেন, ‘আমার মেয়ের দুটো হাতই অকেজো। তাকে একা পেয়ে মুখ বেঁধে ধর্ষণ করা হয়েছে। আমরা এর বিচার চাই।’ থানার ওসি মনজুর রহমান বলেন, এ ঘটনায় সন্ধ্যায় মামলা হয়েছে। প্রাথমিকভাবে ধর্ষণের বিষয়টি নিশ্চিত হওয়া গেছে।
