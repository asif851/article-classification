
নবগঠিত নির্বাচন কমিশনের অধীনেই বিএনপি পরবর্তী নির্বাচনে অংশ নেবে বলে আশা করছেন আওয়ামী লীগের সাধারণ সম্পাদক ওবায়দুল কাদের। তিনি বলেছেন, ‘অতীতের ভুল যদি তারা এবার করে, তাহলে বিএনপি আরও কতটা সংকুচিত হবে, তা তাদের মধ্যে যাদের বুদ্ধি আছে, তারা ভালো করেই জানে।’
আজ মঙ্গলবার বিকেলে রাজধানীর বসুন্ধরার নর্থ সাউথ বিশ্ববিদ্যালয়ের দুই দিনব্যাপী সিভিল ফেস্ট-২০১৭ উপলক্ষে আয়োজিত সমাপনী অনুষ্ঠান শেষে সাংবাদিকদের প্রশ্নের জবাবে ওবায়দুল কাদের এসব কথা বলেন।ওবায়দুল কাদের বলেন, ‘বিএনপি এই নির্বাচন কমিশনের অধীনে আগামী নির্বাচনে অংশ নেবে, আমি নিশ্চিত। এখানে সন্দেহ সংশয়ের কোনো অবকাশ নেই।’ তিনি বলেন, ‘রাষ্ট্রপতি সব রাজনৈতিক দলের সঙ্গে আলাপ-আলোচনা করে যে সার্চ কমিটি করেছেন। এই কমিটির সুপারিশে তিনি যে সিদ্ধান্ত নিয়েছেন, তার প্রতি আমাদের সম্পূর্ণ আস্থা রয়েছে। আমরা রাষ্ট্রপতিকে অভিনন্দন জানাই।’ওবায়দুল কাদের বলেন, ‘রাজনৈতিক দলগুলো ১২৮ জনের নাম সুপারিশ করেছিল, তার থেকে পাঁচজনকে নেওয়া হয়েছে। সার্চ কমিটিকে আমরা পাঁচটি নাম দিয়েছিলাম। বিএনপিও দিয়েছিল। সেখান থেকে বিএনপির একজনকে নেওয়া হয়েছে। আর আওয়ামী লীগেরও একজনকে নেওয়া হয়েছে। অন্যান্য দলের দেওয়া নাম হতেও নেওয়া হয়েছে। এখানে বৈষম্য কোথায়?’বিএনপির ক্ষোভ-হতাশার কারণ জানেন না উল্লেখ করে ওবায়দুল কাদের বলেন, ‘বিএনপি প্রধান নির্বাচন কমিশনারকে জনতার মঞ্চের সংগঠক বলছে। তাহলে কি বিএনপি জনতার বিরুদ্ধে? বিএনপির একটি পুরোনো অভ্যাস হলো সালিস মানি, কিন্তু তালগাছটা আমার। নির্বাচন কমিশনে তাদের একজন আমাদের একজন। বিএনপির এখন পুরো লিস্ট ধরে কমিশন গঠন করলেও বলত আমরা মানি না, মানব না।’
