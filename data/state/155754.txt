
কৃষিমন্ত্রী মতিয়া চৌধুরী বলেছেন, ড. মুহাম্মদ ইউনূসের পাপ যদি আমরা চাপা দিতাম তাহলে পদ্মা সেতু হতো, বিশ্বব্যাংক বাগড়া দিত না। আজ শুক্রবার রাতে যশোর সার্কিট হাউজ মিলনায়তনে দলীয় নেতা-কর্মীদের সঙ্গে এক ঘরোয়া বৈঠকে কৃষিমন্ত্রী এসব কথা বলেন। বৈঠকে সাংবাদিকরাও উপস্থিত ছিলেন।মতিয়া চৌধুরী দাবি করেন, ড. ইউনূস গ্রামীণ ব্যাংক থেকে সামাজিক ব্যবসার নামে যে টাকা সরিয়ে গ্রামীণ ফোনে বিনিয়োগ করেছেন, তার লভ্যাংশ দাঁড়িয়েছে ১০ হাজার কোটি টাকা। গ্রামীণ ব্যাংকের ৫১ লাখ নারী শেয়ার হোল্ডাররা (অংশীদার) ওই টাকা থেকে তিন লাখ করে পেতে পারেন।গ্রামীণ ব্যাংকের নারী অংশীদারদের ওই টাকা ফিরিয়ে দেওয়ার কোনো উদ্যোগ সরকার নিবে কিনা জানতে চাইলে মন্ত্রী সাংবাদিকদের বলেন, শেখ হাসিনা সরকার বিষয়টি উদঘাটন করেছে। এ বিষয়ে পরে ভাবা হবে।বিরোধীদলীয় নেতা খালেদা জিয়ার প্রসঙ্গ তুলে মতিয়া চৌধুরী বলেন, ‘খালেদা জিয়া বলেছেন, বিএনপি ক্ষমতায় গেলে ড. ইউনূসকে উচ্চ আসনে বসাবেন। শফিরও (হেফাজত নেতা আহমদ শফি) তো একটি আসন আছে। তাঁকে তিনি (খালেদা জিয়া) কোন আসনে বসাবেন?ড. মুহাম্মদ ইউনূসের কার্যক্রম নিয়ে কৃষিমন্ত্রী বলেন, গ্রামীণ দই আর গ্রামীণ চেক তো এখন আর দেখাই যায় না। যা নিয়ে ড. ইউনূস একসময় হইচই করেছেন।বৈঠকে উপস্থিত ছিলেন যশোর সদর আসনের সাংসদ খালেদুর রহমান, যশোর জেলা আওয়ামী লীগের সহ-সভাপতি শহিদুল ইসলাম মিলন প্রমুখ। বৈঠকে উপস্থিত নেতা-কর্মীরা দলের ভেতরের বিভক্তির কথা মন্ত্রীর কাছে তুলে ধরেন। জবাবে মন্ত্রী নিজেদেরকে শোধরানোর পরামর্শ দেন।
