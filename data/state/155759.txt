
গাজীপুর সিটি করপোরেশনের পুবাইলের সমরসিংহ এলাকা থেকে হাত-পা বাঁধা এক যুবকের লাশ উদ্ধার করা হয়েছে। গতকাল বুধবার সকালে পুলিশ লাশ উদ্ধার করে ময়নাতদন্তের জন্য গাজীপুরের শহীদ তাজউদ্দীন আহমদ মেডিকেল কলেজ হাসপাতাল মর্গে পাঠায়।নিহত ব্যক্তির পরিচয় পাওয়া যায়নি। তাঁর বয়স আনুমানিক ৩৫ বছর।জয়দেবপুর থানার পুবাইল ফাঁড়ির উপপরিদর্শক (এসআই) ফাইজুর রহমান বলেন, সমরসিং এলাকায় ঢাকা বাইপাস সড়কের পাশে হাত-পা বাঁধা অবস্থায় এক ব্যক্তির লাশ পড়ে থাকতে দেখে স্থানীয় ব্যক্তিরা ফাঁড়িতে খবর দেন। পরে সকাল নয়টার দিকে লাশ উদ্ধার করা হয়। নিহত ব্যক্তির শরীরে আঘাতের চিহ্ন রয়েছে। দুর্বৃত্তরা তাঁকে শ্বাসরোধে হত্যার পর লাশ ওই স্থানে ফেলে গেছে বলে ধারণা করা হচ্ছে।নারীর লাশ উদ্ধার: ব্রাহ্মণবাড়িয়ার পাঘাচং রেলওয়ে স্টেশন এলাকা থেকে ৩০ বছর বয়সী এক নারীর লাশ উদ্ধার করেছে আখাউড়া রেলওয়ে থানার পুলিশ। গতকাল বুধবার বেলা একটার দিকে ওই লাশ উদ্ধার করা হয়।পুলিশ তাঁর নাম-পরিচয় নিশ্চিত করতে পারেনি। অজ্ঞাত হিসেবে তাঁর লাশ ব্রাহ্মণবাড়িয়া সদর হাসপাতাল মর্গে পাঠানো হয়েছে।এ ব্যাপারে জানতে চাইলে আখাউড়া রেলওয়ে থানার ভারপ্রাপ্ত কর্মকর্তা (ওসি) আবদুস ছাত্তার বলেন, রাতের কোনো একসময় ট্রেনের নিচে ওই নারী কাটা পড়েছিলেন, নাকি তাঁকে কেউ ট্রেনের নিচে ফেলে হত্যা করেছে, ময়নাতদন্তের প্রতিবেদন পাওয়ার পর তা জানা যাবে। ইতিমধ্যে থানায় অপমৃত্যু মামলা হয়েছে।
