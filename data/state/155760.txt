
আন্তর্জাতিক পুষ্টিপ্রতিষ্ঠান গ্লোবাল অ্যালায়েন্স ফর ইমপ্রুভড নিউট্রিশনের (গেইন) চেয়ারপারসন জয় নাইডু বলেছেন, পুষ্টি, খাদ্য ও বণ্টন ব্যবস্থার মধ্যে ন্যায্যতা নেই। পৃথিবীর বিভিন্ন দেশ ও অঞ্চলে বিরাজমান অপুষ্টির অন্যতম কারণ এই অন্যায্যতা।
আজ বুধবার ‘মানবাধিকার, জেন্ডার ও পুষ্টি’ শীর্ষক গোলটেবিল আলোচনা অনুষ্ঠানে প্রধান অতিথির বক্তব্যে জয় নাইডু এ কথা বলেন। মানবাধিকার প্রতিষ্ঠান আইন সালিশ কেন্দ্র (আসক) ও গেইন যৌথভাবে বৈঠকের আয়োজন করে।
জয় নাইডু বলেন, শিশুর পুষ্টি পরিস্থিতির সঙ্গে সমাজে ও পরিবারে মায়ের মর্যাদার সম্পর্ক আছে। নারীর অবস্থার উন্নতি হলে বাংলাদেশের উন্নতি হবে। তিনি বলেন, ‘মর্যাদা জিডিপির মতো পরিমাপ করা যায় না।’
জয় নাইডু দক্ষিণ আফ্রিকার সাবেক প্রেসিডেন্ট নেলসন ম্যান্ডেলার মন্ত্রিসভার সাবেক সদস্য ও স্কেলিং আপ নিউট্রিশনের  (সান) সদস্য। বাংলাদেশের প্রধানমন্ত্রী শেখ হাসিনা ও ব্র্যাকের প্রতিষ্ঠাতা ফজলে হাসান আবেদও সানের সদস্য।
বক্তব্য উপস্থাপনের সময় নেলসন ম্যান্ডেলাকে উদ্ধৃত করে নাইডু বলেন, দারিদ্র্যের বিরুদ্ধে যুদ্ধের কাজটি বদান্যতা নয়, এটা ন্যায্যতা প্রতিষ্ঠার লড়াই।
আসকের নির্বাহী পরিচালক সুলতানা কামালের সভাপতিত্বে অনুষ্ঠানে মূল বক্তব্য উপস্থাপন করেন আন্তর্জাতিক উদরাময় গবেষণা কেন্দ্র, বাংলাদেশের (আইসিডিডিআরবি) বিজ্ঞানী রুচিরা তাবাসুম নভেদ। নিজের ও অন্যের গবেষণার উদ্ধৃতি দিয়ে রুচিরা বলেন, নির্যাতনের শিকার প্রসূতির নবজাতক কম ওজন নিয়ে জন্মায়। যে শিশু মাকে নির্যাতিত হতে দেখে, তার বৃদ্ধি বাধাগ্রস্ত হয়।
ব্র্যাকের স্বাস্থ্য কর্মসূচির পরিচালক কাউসার আফসানা বলেন, যে ৩৪টি দেশে অপুষ্টি বেশি,০ বাংলাদেশ তার একটি। এটি লজ্জার।
আলোচনায় মানুষের জন্য ফাউন্ডেশনের নির্বাহী পরিচালক শাহীন আনাম বলেন, মা হওয়ার গর্ব ও আনন্দ থেকে এ দেশের অনেক মা বঞ্চিত। পরিস্থিতি এমন হয় যে, মা হয়ে কোনো নারী যেন অপরাধ করেছে।
‘নিজেরা করি’র প্রধান সমন্বয়কারী খুশি কবীর বলেন, এক শস্য বা প্রজাতির চাষ (মোনোকালচার) যেখানে বেশি হয়, সাধারণভাবে সেখানে পুষ্টি পরিস্থিতি নাজুক থাকে।
রিসার্চ ইনিশিয়েটিভ বাংলাদেশের নির্বাহী পরিচালক মেঘনা গুহঠাকুরতা বলেন, খাদ্যের অধিকারের বিষয়টির চেয়ে পুষ্টির অধিকারের চেয়ে বেশি গুরুত্বপূর্ণ।
অনুষ্ঠানে অন্যান্যের মধ্যে বক্তব্য দেন ঢাকা বিশ্ববিদ্যালয়ের পুষ্টি ও খাদ্যবিজ্ঞান ইনস্টিটিউটের পরিচালক আমিনুল হক ভূইয়া, সুজনের সম্পাদক বদিউল আলম মজুমদার প্রমুখ।
