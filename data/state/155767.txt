
বাণিজ্যমন্ত্রী তোফায়েল আহমেদ বলেছেন, বিএনপি যত কথাই বলুক, নির্বাচনে তারা আসবেই। ২০১৪ সালের নির্বাচনে না এসে তারা ক্ষতিগ্রস্ত হয়েছে, এতিমের মতো হয়ে গেছে। এটা উপলব্ধি করেছে বলেই আগামী নির্বাচনে আসবে।
আজ শনিবার সকালে ভোলার গাজীপুর রোডের নিজ বাসভবনে কর্মিসভায় প্রধান অতিথির বক্তব্যে বাণিজ্যমন্ত্রী এসব কথা বলেন। মন্ত্রী বলেন, ২০১৯ সালের নির্বাচন হবে প্রধানমন্ত্রী শেখ হাসিনা সরকারের অধীনে। নির্বাচন পরিচালনা করবেন নির্বাচন কমিশনার। সে নির্বাচনে বিএনপিকে আসতেই হবে। না এসে কোনো উপায় নেই।
বাণিজ্যমন্ত্রী বলেন, বিএনপি ক্ষমতায় থেকে দেশের কোনো উন্নয়ন করেনি। পদ্মা সেতুর মতো কাজও বন্ধ করে দিয়েছিল। রাষ্ট্র চালিয়েছে হাওয়া ভবন। বর্তমান আমলে সেই হাওয়া ভবন নেই। বিএনপির আমলে হাওয়া ভবন থেকে নির্দেশ পেয়ে প্রধানমন্ত্রী শেখ হাসিনাকে গ্রেনেড মেরে হত্যার চেষ্টা করা হয়। আজ যে জঙ্গি-সন্ত্রাস, সেটা বিএনপি সৃষ্টি করেছে। যখন জঙ্গি-সন্ত্রাসীদের ধরা হয়, তখন তাদের পক্ষে খালেদা জিয়া বিবৃতি দেন।
তোফায়েল আহমেদ বলেন, অতীতে ভোলায় যারা ক্ষমতায় ছিল, তারা কোনো উন্নয়ন করেনি। তারা ভোটের সময় এসে ভোট চায়। এ সরকারের আমলে যে উন্নয়ন হয়, তা বিএনপির আমলে হয় না। নদীভাঙন প্রতিরোধে এ সরকার প্রায় ১ হাজার ৬০০ কোটি টাকা বরাদ্দ করেছে। সেই কাজ চলছে। তেঁতুলিয়া নদীর ওপর ভোলা-বরিশাল সড়কে সেতু হবে। এই মেয়াদেই সেতুর কাজ শুরু হবে। এ সময় মন্ত্রী ভোলার প্রতিটি ওয়ার্ডে আওয়ামী লীগের দুর্গ গড়ে তোলার জন্য কর্মীদের প্রতি আহ্বান জানান।
ভোলা জেলা আওয়ামী লীগের সাধারণ সম্পাদক ও জেলা পরিষদের চেয়ারম্যান আবদুল মমিন টুলুর সভাপতিত্বে আরও বক্তব্য দেন সদর উপজেলা চেয়ারম্যান মোশারফ হোসেন, সদর উপজেলা আওয়ামী লীগের সাধারণ সম্পাদক নজরুল ইসলাম গোলদার, জেলা আওয়ামী লীগের যুগ্ম সাধারণ সম্পাদক জহিরুল ইসলাম প্রমুখ।
