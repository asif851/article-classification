
রংপুরের বেগম রোকেয়া বিশ্ববিদ্যালয়ে ছাত্রীদের উত্ত্যক্ত ও এর প্রতিবাদকারী তিন ছাত্রকে মারপিটের প্রতিবাদ ও বখাটেদের গ্রেপ্তারের দাবিতে গতকাল মঙ্গলবার দিনভর বিশ্ববিদ্যালয় ক্যাম্পাস ছিল উত্তাল। সকাল থেকে দুপুর পর্যন্ত শিক্ষক ও শিক্ষার্থীরা মানববন্ধন, বিক্ষোভ মিছিল ও সমাবেশ করে এই দাবি জানান।সকাল ১০টায় বিশ্ববিদ্যালয়ের হেয়াদ মামুদ ভবনের সামনে থেকে সাধারণ শিক্ষার্থীদের ব্যানারে উত্ত্যক্তকারী ও শিক্ষার্থীদের ওপর হামলাকারী সব সন্ত্রাসীকে দ্রুত গ্রেপ্তার ও দৃষ্টান্তমূলক শাস্তির দাবিতে একটি বিক্ষোভ মিছিল বের হয়। মিছিলটি ক্যাম্পাসের বাইরে বিশ্ববিদ্যালয়-সংলগ্ন পার্ক মোড় এলাকায় গেলে উত্তেজনা দেখা দেয়। এরপর মিছিলটি ক্যাম্পাসে ফিরে এসে বেলা একটার দিকে প্রশাসনিক ভবনের সামনে মানববন্ধন ও সমাবেশ করে। এসব কর্মসূচিতে বিভিন্ন বিভাগের শিক্ষক ও শিক্ষার্থীরা অংশ নেন।বাংলা বিভাগের শিক্ষার্থী নাসির উদ্দিনের সভাপতিত্বে সমাবেশে অন্যান্যের মধ্যে বক্তব্য দেন বাংলা বিভাগের বিভাগীয় প্রধান ও কলা অনুষদের ডিন শিমুল আহমেদ, একই বিভাগের সহকারী অধ্যাপক শফিক আশরাফ, শিক্ষার্থী আসাদুজ্জামান, আবদুল ওয়াদুদ, সুমন কুমার রায়, ওবায়দুল হক ও হাফিজুর রহমান।বিশ্ববিদ্যালয় ক্যাম্পাসে অবস্থিত পুলিশ ফাঁড়ির দায়িত্বে নিয়োজিত উপপরিদর্শক (এসআই) এরশাদ আলী বলেন, বখাটেদের মারপিটে আহত শিক্ষার্থী শরিফুল ইসলাম সাব্বির বাদী হয়ে আটক সীমান্তসহ ১৫ জনের বিরুদ্ধে মামলা করেছেন। উত্ত্যক্ত ও মারপিটের সঙ্গে জড়িত থাকার অভিযোগে বিশ্ববিদ্যালয়-সংলগ্ন পার্ক মোড় এলাকা থেকে সীমান্তকে সোমবারই গ্রেপ্তার করা হয়।প্রক্টর শাহীনুর রহমান বলেন, ক্যাম্পাসে প্রবেশের দুটি ফটকে বহিরাগতদের প্রবেশে কড়াকড়ি আরোপ করা হয়েছে।গত সোমবার একদল বহিরাগত দুর্বৃত্ত বিশ্ববিদ্যালয়ের খেলার মাঠে গিয়ে ছাত্রীদের উত্ত্যক্ত করে। তিন শিক্ষার্থী এর প্রতিবাদ করলে দুর্বৃত্তরা তাঁদের মারপিট করে। এর মধ্যে বাংলা বিভাগের শরিফুল ইসলাম এখনো রংপুর মেডিকেল কলেজ হাসপাতালে চিকিৎসাধীন।
