
১৮-দলীয় জোটের অবরোধের সময় নাশকতার আগুনে দগ্ধ হয়েছিলেন মেহেদী হাসান (৩২)। হাসপাতালে টানা ছয় দিন বেঁচে থাকার জন্য লড়েছেন এই ট্রাকচালক। আজ শুক্রবার হার মেনেছেন।
সকাল সাড়ে নয়টার দিকে ঢাকা মেডিকেল কলেজ হাসপাতালের বার্ন ইউনিটের নিবিড় পরিচর্যাকেন্দ্রে মারা যান মেহেদী। আগুনে তাঁর শরীরের ৬৪ শতাংশ পুড়ে গিয়েছিল।
গত ৩০ নভেম্বর রাতে ফরিদপুর শহরের হরিসভা এলাকায় দুর্বৃত্তরা মেহেদীর ট্রাকে পেট্রলবোমা ছুড়ে আগুন ধরিয়ে দেয়। এতে তিনি পুড়ে যান। পরে তাঁকে ফরিদুপর মেডিকেল কলেজ হাসপাতালে নিয়ে যাওয়া হয়। ভোরে ঢাকা মেডিকেল কলেজ হাসপাতালে পাঠানো হয়।
বার্ন ইউনিটের নিবিড় পরিচর্যাকেন্দ্রের (আইসিউই) প্রধান শাহ আলম ভূইয়া মৃত্যুর বিষয়টি নিশ্চিত করেছেন।
মেহেদী তাঁর পরিবার নিয়ে ফরিদপুর পৌরসভার কমলাপুর রেললাইন বস্তিতে থাকতেন। তাঁর বাবার নাম তারা মিয়া। মেহেদী স্ত্রী ও দুই শিশুকন্যা রেখে গেছেন।
এ নিয়ে গত শনিবার সকাল থেকে আজ সকাল পর্যন্ত অবরোধে নাশকতার শিকার হয়ে প্রাণ হারালেন ৩১ জন। এর আগে ২৬ নভেম্বর থেকে ৭১ ঘণ্টার অবরোধে প্রাণ হারান ২২ জন।
মৃত্যুর মিছিলে আরও দুজন
 
