
ছাগলের শিমগাছ খাওয়া নিয়ে বিরোধে মানিকগঞ্জের সিঙ্গাইর উপজেলায় প্রাণ গেলে এক নারীর। আজ বুধবার ভোরে ঢাকার সাভারের একটি বেসরকারি হাসপাতালে চিকিৎসাধীন অবস্থায় তিনি মারা যান।
নিহত ওই নারীর নাম পারুল বেগম (৫০)। তিনি উপজেলার জয়মণ্ডপ ইউনিয়নের বাহাদিয়া গ্রামের সাইদুর রহমানের স্ত্রী।
পুলিশ, স্থানীয় লোকজন ও নিহত নারীর পারিবারিক সূত্রে জানা গেছে, গতকাল মঙ্গলবার সকালে বাহাদিয়া গ্রামে পারুল বেগমের বাড়ির শিমগাছ খায় প্রতিবেশী জজ আলীর ছাগল। এ ঘটনায় গতকাল সন্ধ্যায় পারুল জজ আলীর বাড়িতে যান। এরপর জজ আলীর সঙ্গে পারুলের কথা-কাটাকাটি শুরু হয়। এর পরপরই পারুলের স্বামী সাইদুরও সেখানে যান। এ সময় জজ আলী ও তাঁর তিন সন্তান জসিম হোসেন, ওয়াসিম হোসেন ও মনির হোসেন পারুল ও সাইদুরের ওপর হামলা চালান। এ সময় ধারালো দায়ের আঘাতে পারুল গুরুতর আহত হন। এ ছাড়া সাইদুরকেও লাঠিসোঁটা দিয়ে বেদম পেটানো হয়। পরে গুরুতর আহত অবস্থায় পারুলকে স্থানীয় উপজেলা স্বাস্থ্য কমপ্লেক্সে নিয়ে যাওয়া হয়। ওই রাতেই পারুলকে উন্নত চিকিৎসার জন্য সাভারের এনাম মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় আজ ভোরে পারুল মারা যান। সাইদুরকে উপজেলা স্বাস্থ্য কমপ্লেক্সে প্রাথমিক চিকিৎসা দেওয়া হয়েছে।
ঘটনার সত্যতা নিশ্চিত করে স্থানীয় জয়মণ্ডপ ইউনিয়ন পরিষদের (ইউপি) ৭ নম্বর ওয়ার্ডের সদস্য শেখ মোহাম্মদ পাভেল বলেন, ঝগড়ার একপর্যায়ে জজ আলী ছেলে জসিম ধারালো দা দিয়ে পারুলকে আঘাত করেন। এতে তিনি গুরুতর আহত হন। এরপরও জজ আলীর অপর দুই ছেলে লাঠিসোঁটা দিয়ে সাইদুরকে বেদম পেটান।
এ ব্যাপারে সিঙ্গাইর থানার ভারপ্রাপ্ত কর্মকর্তা (ওসি) খন্দকার ইমাম হোসেন জানান, প্রতিবেশীর ছাগলে শিমগাছ খাওয়া নিয়ে দুই পক্ষের বিরোধে ওই নারীকে কুপিয়ে হত্যা করা হয়। নিহত ওই নারীর লাশ ময়নাতদন্তের জন্য ২৫০ শয্যাবিশিষ্ট জেলা হাসপাতালের মর্গে পাঠানো হয়েছে। এ ঘটনায় নিহত নারীর পরিবারের পক্ষ থেকে থানায় হত্যা মামলার প্রস্তুতি চলছে।
