
নারায়ণগঞ্জ সিটি করপোরেশনের নবনির্বাচিত মেয়র সেলিনা হায়াৎ আইভী আগামীকাল বৃহস্পতিবার শপথ নিচ্ছেন। তাঁর সঙ্গে শপথ নেবেন সেখানকার নির্বাচিত কাউন্সিলররাও। প্রধানমন্ত্রীর কার্যালয়ে সকাল ১০টায় এই শপথ অনুষ্ঠান অনুষ্ঠিত হবে। জানতে চাইলে স্থানীয় সরকার বিভাগের উপসচিব মাহমুদুল আলম প্রথম আলোকে বলেন, প্রধানমন্ত্রী শেখ হাসিনা মেয়র সেলিনা হায়াৎ আইভীকে শপথবাক্য পাঠ করাবেন এবং কাউন্সিলরদের শপথ পড়াবেন স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন।গত ২২ ডিসেম্বর ভোট শেষে নির্বাচিত ব্যক্তিদের নাম-ঠিকানাসহ ২৮ ডিসেম্বর গেজেট প্রকাশ করে নির্বাচন কমিশন। এরপরই স্থানীয় সরকার বিভাগকে প্রয়োজনীয় ব্যবস্থা নেওয়ার জন্য চিঠি দেওয়া হয়। এরই পরিপ্রেক্ষিতে শপথ আয়োজনে স্থানীয় সরকারসচিব আবদুল মালেক সংশ্লিষ্ট ব্যক্তিদের এ-সংক্রান্ত আমন্ত্রণপত্রও পাঠান।
এই নির্বাচনে একজন মেয়রের সঙ্গে ২৭ সাধারণ কাউন্সিলর ও নয়জন সংরক্ষিত নারী কাউন্সিলর নির্বাচিত হয়েছেন। ভোটের দুই সপ্তাহের মাথায় শপথ নিচ্ছেন তাঁরা।
