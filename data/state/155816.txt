
তথ্যমন্ত্রী হাসানুল হক ইনু বলেছেন, ১০৫টি অনলাইন টিভি চ্যানেল, ১৮টি অনলাইন রেডিও এবং ১ হাজার ৭১৭টি অনলাইন পত্রিকা নিবন্ধনের জন্য তথ্য অধিদপ্তরে আবেদন জমা দিয়েছে। আজ সংসদে সরকারি দলের সদস্য হাবিবুর রহমান মোল্লার এক প্রশ্নের জবাবে মন্ত্রী এ তথ্য জানান।
জাতীয় পার্টির সদস্য মো. নুরুল ইসলাম ওমরের এক প্রশ্নের জবাবে মন্ত্রী বলেন, বর্তমান সাংবাদিক ও গণমাধ্যমবান্ধব সরকার সাংবাদিকদের কল্যাণে আন্তরিকভাবে কাজ করে যাচ্ছে। তিনি বলেন, সরকার সাংবাদিক-কর্মকর্তা-কর্মচারীদের কল্যাণে ‘অষ্টম সংবাদপত্র মজুরি বোর্ড রোয়েদাদ-২০১৩’ ঘোষণা করেছে এবং ঘোষিত মজুরি বোর্ড রোয়েদাদ বাস্তবায়নের অংশ হিসেবে পত্রিকার বিজ্ঞাপন হার দ্বিগুণ বৃদ্ধি করেছে।
হাসানুল হক ইনু বলেন, সাংবাদিকদের বৃহত্তর কল্যাণের বিষয়টিকে আইনি কাঠামোয় আনার লক্ষ্যে ‘বাংলাদেশ সাংবাদিক কল্যাণ ট্রাস্ট আইন-২০১৪’ এবং ‘বাংলাদেশ সাংবাদিক কল্যাণ ট্রাস্ট বিধিমালা-২০১৬’ প্রণয়ন করা হয়েছে। তিনি বলেন, বর্তমান সরকার ‘সাংবাদিক কল্যাণ ট্রাস্টে’ পাঁচ কোটি টাকা বরাদ্দ দিয়েছে।
সরকারি দলের সদস্য আলী আজমের অপর এক প্রশ্নের জবাবে হাসানুল হক ইনু বলেন, হংকং-ভিত্তিক এশিয়া সেট-৭ স্যাটেলাইটের মাধ্যমে বিশ্বের ৪৯টি দেশে বিটিভি, বিটিভি ওয়ার্ল্ড ও সংসদ বাংলাদেশ টেলিভিশনের অনুষ্ঠান সম্প্রচারিত হচ্ছে।
