
সিরাজগঞ্জ সদরের বঙ্গবন্ধু সেতু পশ্চিম সংযোগ সড়কের কড্ডার মোড়ে আজ রোববার বিকেলে বাসের ধাক্কায় সিএনজিচালিত অটোরিকশার এক যাত্রী নিহত হয়েছেন। আহত হয়েছেন তিনজন।
নিহত ব্যক্তির নাম জান মোহাম্মদ (৬৫)। তাঁর বাড়ি কামারখন্দ উপজেলার বড়ধুল গ্রামে।বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) হেলাল উদ্দীন জানান, বিকেলে কড্ডার মোড় থেকে একটি যাত্রীবাহী সিএনজিচালিত অটোরিকশা হাটিকুমরুল গোলচত্বর যাচ্ছিল। কড্ডার মোড়ের পাশেই দেশ পরিবহনের একটি বাস অটোরিকশাকে ধাক্কা দেয়। অটোরিকশাটি উল্টে গিয়ে যাত্রীরা রাস্তার ওপর ছিটকে পড়েন। এ সময় ওই বাসের চাকায় পৃষ্ট হয়ে জান মোহাম্মদ ঘটনাস্থলেই মারা যান। দুর্ঘটনায় আহত তিনজনকে সিরাজগঞ্জ জেনারেল হাসপাতালে ভর্তি করা হয়েছে। এ ঘটনায় থানায় মামলা হয়েছে। বাসটি আটক করা হয়েছে।
