
গতকাল শুক্রবার বিকেল চারটা। আন্তগার্মেন্টস ফুটবল টুর্নামেন্ট দেখতে গ্যালারিতে উপস্থিত কয়েক হাজার তৈরি পোশাক কারখানার কর্মী। বিকেল সাড়ে চারটা বাজতেই শুরু হয় টুর্নামেন্টের চূড়ান্ত পর্ব। অংশ নেয় ‘ব্যান্ডো’ ও ‘কমফিট’ নামে দুটি দল। দুই দলে বিভক্ত হয়ে যান সমবেত দর্শকেরাও। জাতীয় পতাকা ও দলের পতাকা হাতে তাঁরা উৎসাহ দেন নিজ দলের খেলোয়াড়দের। মাঠে যাঁরা খেলছিলেন, তাঁরাও দেশের বিভিন্ন তৈরি পোশাক কারখানার কর্মী। রাজধানীর বাংলাদেশ আর্মি স্টেডিয়ামে গতকাল বিকেলে প্রথমবারের মতো এই আন্তগার্মেন্টস ফুটবল টুর্নামেন্ট, বিজিএমইএ কাপ-২০১৬ চূড়ান্ত পর্ব আয়োজন করেছিল বাংলাদেশ পোশাক প্রস্তুতকারক ও রপ্তানিকারক সমিতি (বিজিএমইএ)। তৈরি পোশাক কারখানার কর্মীদের এই ফুটবল টুর্নামেন্ট দেখতে বাণিজ্যমন্ত্রী তোফায়েল আহমেদ, বিজিএমইএর সভাপতি মো. সিদ্দিকুর রহমানসহ বিজিএমইএর বিভিন্ন নেতা-কর্মী মাঠে উপস্থিত ছিলেন। চূড়ান্ত পর্বে ৪-১ গোলে জয় লাভ করে ব্যান্ডো। টুর্নামেন্টের মিডিয়া পার্টনার ছিল গাজী টেলিভিশন। খেলা শেষে বিজয়ী দলের অধিনায়ক ইমরানুর রহমান প্রথম আলোকে বলেন, এই টুর্নামেন্ট তৈরি পোশাক কারখানার কর্মীদের আনন্দ-বিনোদনের নতুন একটি মাত্রা যোগ করেছে। বিভিন্ন তৈরি পোশাক কারখানার কর্মীরা মাঠে খেলা দেখতে এসেছেন। এতে সবার মধ্যে আন্তসম্পর্ক তৈরি হবে। এ ধরনের টুর্নামেন্ট আয়োজনের জন্য বিজিএমইএ কর্তৃপক্ষকে ধন্যবাদ জানান তিনি। গত ১৭ মার্চ ১২টি তৈরি পোশাক কারখানার কর্মীদের সমন্বয়ে ৩০টি দল নিয়ে শুরু হয়েছিল এই টুর্নামেন্ট। কারখানাগুলো হলো অনন্ত গার্মেন্টস লিমিটেড, অ্যাপারেল ইন্ডাস্ট্রি লিমিটেড, ব্যান্ডো ডিজাইন লিমিটেড, কমফিট কম্পোজিট িনট লিমিটেড, এনভয় গ্রুপ, ইপিলিয়ন গ্রুপ, ইন্টারস্টফ গ্রুপ, রেয়ন টেক্স গ্রুপ, স্টার্লিং গ্রুপ, তামান্না অ্যাপারেল লিমিটেড, টর্ক ফ্যাশন লিমিটেড ও ভার্সেটাইল গ্রুপ।
