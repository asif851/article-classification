
টানা তিন দিনের হরতাল এবং জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষা শুরুর কারণে রাজধানীতে আজ বৃহস্পতিবার তীব্র যানজটের সৃষ্টি হয়েছে। এতে প্রধান সড়কগুলোতে যানবাহন থমকে আছে।
ট্রাফিক ও প্রত্যক্ষদর্শী সূত্রে জানা গেছে, বনানী থেকে যানজট শুরু হয়ে শাহবাগ ছাড়িয়ে গেছে। মত্স্যভবন থেকে মতিঝিল পর্যন্ত এলাকায়ও তীব্র যানজট রয়েছে। কল্যাণপুরের খালেক পেট্রোল পাম্প থেকে শুরু করে নীলক্ষেত পর্যন্ত পুরো সড়কে যানবাহনে ঠাসা। সকাল ১০টায় শেষ খবর পাওয়া পর্যন্ত এ অবস্থার উন্নতি হয়নি।
এ ছাড়া জেএসসি পরীক্ষা যেসব স্কুলে অনুষ্ঠিত হচ্ছে, সেসব এলাকার সামনেও তীব্র যানজট রয়েছে।
গুলশানের কালাচাঁদপুর হাইস্কুল অ্যান্ড কলেজে জেএসসি পরীক্ষার সিট পড়েছে পরীক্ষার্থী তাহমিদুল হকের। তার বাবা কাজী মইনুল হক ক্যান্টনমেন্টের বাসা থেকে পরীক্ষা শুরু হওয়ার দেড় ঘণ্টা আগে ছেলেকে নিয়ে ব্যক্তিগত গাড়িতে করে রওনা হন। তিনি জানান, যানজটের কারণে পরীক্ষা শুরু হওয়ার ১০ মিনিট আগে পরীক্ষা কেন্দ্রে পৌঁছান।
রাজধানীর ধানমন্ডিতে একটি বেসরকারি প্রতিষ্ঠানে কর্মরত কর্মকর্তা শেখ আবদুর রাজ্জাক বলেন, ‘আজ যানজটের কোনো সীমা নেই। মোটরসাইকেলে করে কল্যাণপুরের বাসা থেকে ধানমন্ডির শুক্রাবাদে আসতে সময় লেগেছে ৪০ মিনিট। খালেক পেট্রোল পাম্প থেকে শ্যামলী শিশু মেলা পর্যন্ত যানজট ছিল। আবার রেসিডেনসিয়াল মডেল কলেজের সামনে থেকে সায়েন্স ল্যাবরেটরি পর্যন্ত যানজট ছিল।’
তিন দিন পর ঝিমিয়ে পড়া ঢাকা সচল হওয়ায় বেশ খুশি লালমাটিয়ার চা-বিক্রেতা নুরুল ইসলাম। তিনি জানান, ‘এ কয়দিন বেচাকেনা খুব কম ছিল। দোকানও খুলেছি ভয়ে ভয়ে। আজকে সকাল থেকে বেচাকেনা বেশ ভালোই হচ্ছে।’
রিকশাচালক শাহ আলম বলেন, ‘হরতালে বড় বড় খ্যাপ পাইছি। আগারগাঁও থেকে দেড় শ টাকায় মতিঝিলেও রিকশা নিয়া গেছি। আজ রাস্তায় জ্যাম হওয়ায় খ্যাপ পাইলেও এক জায়গা থেকে আরেক জায়গায় যাইতে বেশ সময় লাগছে।’
মতিঝিল থানার পুলিশের ভ্রাম্যমাণ পরিদর্শক আবুল বাশার জানান, সাধারণত ১০টা থেকে এ এলাকায় অফিস-আদালত শুরু হয়। তিন দিন হরতালের পর আজ সাড়ে নয়টা থেকে এখানে যানবাহনের চাপ বেশি। তবে প্রথম দফা শুরু হয়েছে সকাল সাড়ে আটটা থেকে স্কুলগুলোর সামনে। 
হরতালের পর আজ ঢাকা শহরে যানবাহনের চাপ থাকবে বলে স্বীকার করেছেন ট্রাফিকের যুগ্ম কমিশনার মীর রেজাউল আলম। প্রথম আলো ডটকমকে তিনি বলেন, ‘হরতালের কারণে স্বাভাবিকভাবেই গণপরিবহনের পাশাপাশি ব্যক্তিগত গাড়ি নিয়ে মানুষ বেরিয়েছে। এ ছাড়া দেশের বিভিন্ন স্থান থেকে পণ্যবাহী ট্রাক ঢাকায় ঢুকছে। আমাদের অনেক সীমাবদ্ধতা সত্ত্বেও প্রধান সড়কগুলোতে যানবাহন যাতে দ্রুত চলাচল করতে পারে, তার চেষ্টা করছি। এ জন্য বিশেষ নির্দেশনাও দেওয়া হয়েছে।’
