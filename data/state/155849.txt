
ফেনীতে খোলাবাজারে বোতলে করে পেট্রল বিক্রির ওপর নিষেধাজ্ঞা আরোপ করা হয়েছে।গতকাল মঙ্গলবার জেলা প্রশাসকের সম্মেলনকক্ষে জেলা প্রশাসক মো. হুমায়ুন কবীর খোন্দকারের সভাপতিত্বে আইনশৃঙ্খলা কমিটির বিশেষ সভায় এ সিদ্ধান্ত নেওয়া হয়।সভার পর সিদ্ধান্তটি জেলার সব ফিলিং স্টেশনের মালিক ও ডিলারকে জানিয়ে দেওয়া হয়েছে।সম্প্রতি হরতাল-অবরোধকে কেন্দ্র করে জেলায় বেশ কিছু পেট্রলবোমা নিক্ষেপের ঘটনা ঘটে।সভায় জানানো হয়, বেসরকারি শিক্ষাপ্রতিষ্ঠানে কর্মরত কয়েকজন শিক্ষক সম্প্রতি নাশকতার সঙ্গে জড়িত থাকার অভিযোগে গ্রেপ্তার হয়েছেন এবং আরও কিছু শিক্ষকের বিরুদ্ধে এ ধরনের অভিযোগ আছে। এ ব্যাপারে জেলা প্রশাসক বলেন, যাঁদের বিরুদ্ধে সুনির্দিষ্টঅভিযোগ পাওয়া যাবে, তদন্ত করে তাঁদের বেতন-ভাতা বন্ধসহ এমপিওভুক্তি বাতিলের ব্যবস্থা করা হবে।সভায় অবরোধ-হরতালে সন্ত্রাস ও নাশকতার বিরুদ্ধে প্রতিরোধ গড়ে তোলার জন্য উপজেলা নির্বাহী কর্মকর্তা (ইউএনও), উপজেলা পরিষদের চেয়ারম্যান, থানার ভারপ্রাপ্ত কর্মকর্তা (ওসি), ইউনিয়ন পরিষদের (ইউপি) চেয়ারম্যান ও সদস্য, বিভিন্ন প্রতিষ্ঠানের কর্মকর্তা ও মসজিদের ইমামদের এগিয়ে আসার আহ্বান জানানো হয়।সভায় পুলিশ সুপার মো. রেজাউল হকসহ বিজিবি ও র্যাবের কর্মকর্তা, সরকারি কর্মকর্তা, ফিলিং স্টেশনের মালিক, সাংবাদিক প্রতিনিধি এবং জনপ্রতিনিধিরা উপস্থিত ছিলেন।
