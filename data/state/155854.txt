
ফরিদপুরের মধুখালী উপজেলার দেল মথুরাপুর গ্রামের এক কৃষক তাঁর অষ্টম শ্রেণিতে পড়ুয়া মেয়ের (১৪) সঙ্গে পাশের রাজবাড়ীর বালিয়াকান্দি উপজেলার তালপট্টি গ্রামের মোস্তফা শেখের ছেলের বিয়ে ঠিক করেন। আগামীকাল শুক্রবার এ বিয়ে হওয়ার কথা ছিল। উপজেলা মহিলাবিষয়ক কর্মকর্তা সুরাইয়া খাতুন এ খবর পেয়ে গতকাল বুধবার দুপুরে মেয়ের মা-বাবাসহ ওই ছাত্রীকে নিয়ে ইউএনওর কার্যালয়ে আসেন। ইউএনও লুৎফুন নাহার বলেন, বাল্যবিবাহ নিরোধ আইনে বিয়ে আয়োজনের উদ্যোগ নেওয়ায় ওই দম্পতিকে দুই হাজার টাকা জরিমানা করা হয়েছে। এ ছাড়া নাবালিকা মেয়ের বাল্যবিবাহ দেবেন না মর্মে মুচলেকা আদায় করা হয়েছে। 
