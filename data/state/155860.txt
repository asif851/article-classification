
প্রধানমন্ত্রী শেখ হাসিনার বরিশাল সফরকে কেন্দ্র করে বরিশাল নগর ও দক্ষিণাঞ্চলজুড়ে শুরু হয়েছে নির্বাচনী হাওয়া। আগামী ডিসেম্বরে জাতীয় নির্বাচন ও এর আগে বরিশালসহ কয়েকটি সিটি করপোরেশনে নির্বাচন হওয়ার কথা রয়েছে। ফলে এই সফরকে ঘিরে মনোনয়নপ্রত্যাশী ও বর্তমান সাংসদেরা প্রধানমন্ত্রীর দৃষ্টি আকর্ষণের জন্য ব্যক্তিগত প্রচারে জোর দিয়েছেন। আগামী বৃহস্পতিবার জিয়া অরফানেজ ট্রাস্ট দুর্নীতি মামলার রায় ঘোষণার দিন ধার্য আছে। এই মামলায় বিএনপির চেয়ারপারসন খালেদা জিয়া প্রধান আসামি। একই দিন বরিশালে যাচ্ছেন প্রধানমন্ত্রী শেখ হাসিনা। বাকেরগঞ্জের লেবুখালী এলাকায় শেখ হাসিনা সেনানিবাসের উদ্বোধনসহ বিভিন্ন উন্নয়নকাজের উদ্বোধন ও ভিত্তিপ্রস্তর স্থাপন করবেন প্রধানমন্ত্রী। এরপর বিকেলে বরিশাল শহরের বঙ্গবন্ধু উদ্যানে আওয়ামী লীগের জনসভায় ভাষণ দেবেন প্রধানমন্ত্রী।
বিভাগীয় শহরগুলোতে ধারাবাহিকভাবে ‘প্রাক্‌নির্বাচনী’ সফর শুরু করেছেন প্রধানমন্ত্রী। গত ৩০ জানুয়ারি সিলেট সফর করে মাজার জিয়ারতের মাধ্যমে এই প্রচার শুরু হয়েছে।
আগামী মার্চ-এপ্রিলে গাজীপুর, রাজশাহী, সিলেট, খুলনা ও বরিশাল সিটি করপোরেশনের নির্বাচন হওয়ার সম্ভাবনা রয়েছে। আর আগামী জাতীয় সংসদ নির্বাচনের সম্ভাবনা রয়েছে ডিসেম্বরে।
সিটি করপোরেশন নির্বাচন নিয়ে অনেক আগে থেকেই আলোচনা চলছে বরিশালে। প্রধানমন্ত্রীর সফর ঘিরে জাতীয় সংসদ নির্বাচনের প্রচার-প্রচারণা বেড়েছে। নগরজুড়ে তোরণ, বিলবোর্ড, ব্যানার, ফেস্টুন সাঁটিয়ে প্রধানমন্ত্রীর নজর কাড়ার প্রস্তুতি নিয়েছেন সম্ভাব্য প্রার্থীরা। বরিশাল সিটি করপোরেশন ও জেলার বিভিন্ন আসনের সম্ভাব্য প্রার্থী ও সাংসদের পোস্টারে ছেয়ে গেছে। কে কত লোক জমায়েত করতে পারেন, সেই প্রতিযোগিতা আছে তাঁদের মধ্যে। কেবল বরিশাল মহানগর বা জেলা নয়, বিভাগের অন্য জেলাগুলো থেকেও লোক আনার জন্য প্রস্তুতি সভা চলছে। স্থানীয় আওয়ামী লীগ নেতারা দাবি করছেন, ৮ ফেব্রুয়ারি প্রধানমন্ত্রীর জনসভায় বড় জনসমাগম করা হবে। মূলত আগামী নির্বাচনে দলের সমর্থন ও স্থানীয় নেতাদের সামর্থ্য প্রমাণের জন্যই এমন উদ্যোগ। কেউ কেউ পত্রিকায় বিজ্ঞাপন দিয়ে প্রধানমন্ত্রীকে স্বাগত জানানোর প্রস্তুতি নিচ্ছেন বলে জানা গেছে।
বরিশাল বিভাগের ছয়টি জেলা ও ৪২টি উপজেলা রয়েছে। সমাবেশে সব জেলা-উপজেলা থেকেই নেতা-কর্মীরা যোগ দেবেন বলে দলীয় নেতারা জানিয়েছেন। বরিশাল মহানগর আওয়ামী লীগের সভাপতি গোলাম আব্বাস চৌধুরী বলেন, জনসভায় দলীয় প্রধান শেখ হাসিনা আসন্ন সিটি ও জাতীয় নির্বাচনের বিষয়ে দিকনির্দেশনা দেবেন বলে তাঁদের বিশ্বাস।
প্রধানমন্ত্রীর সফর সফল করার প্রস্তুতির কাজ তদারক করতে সাংসদ ও আওয়ামী লীগের কেন্দ্রীয় নেতা আবুল হাসানাত আবদুল্লাহ ও বরিশাল বিভাগের দায়িত্বপ্রাপ্ত কেন্দ্রীয় সাংগঠনিক সম্পাদক আ ফ ম বাহাউদ্দীন (নাছিম) বরিশালে অবস্থান করছেন।
আ ফ ম বাহাউদ্দীন গতকাল প্রথম আলোকে বলেন, প্রধানমন্ত্রীর বরিশাল সফরকে ঘিরে সব ধরনের প্রস্তুতি শেষ। ৮ ফেব্রুয়ারি প্রধানমন্ত্রী জনসভায় সরকারের বিভিন্ন উন্নয়ন প্রকল্প এবং দেশকে এগিয়ে নিতে ভবিষ্যৎ পরিকল্পনা ছাড়াও জাতীয় ও অন্য যেসব স্তরে নির্বাচন বাকি রয়েছে, সেসব বিষয়ে আলোকপাত করবেন।
