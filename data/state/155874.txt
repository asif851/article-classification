


৩২ দিন পর ছাড়া পেলেন পাহাড়ি দুই নেত্রী।
বারবার স্থান পরিবর্তন করেছে অপহরণকারীরা।


অপহরণকারীর সংখ্যা ছিল ১১ জন। তাদের ১০ জনের হাতেই অস্ত্র ছিল। রাঙামাটির কুতুকছড়ি থেকে অপহরণকারীরা প্রথমে নিয়ে যায় ৪৫ কিলোমিটার দূরে নানিয়ারচর উপজেলায়। বেশির ভাগ পথ হেঁটেই গেছেন, বাকি চার-পাঁচ কিলোমিটার নৌকায়। অপহরণকারীরা কখনো চোখ বাঁধেনি। ব্যবহারও ভালো করেছে। খাওয়া-দাওয়া নিয়ে সমস্যা হয়নি। তবে বারবার জায়গা বদল করার জন্য পাহাড়ি পথে বনের ভেতর দিয়ে দিনরাত হাঁটতে হয়েছে। অপহরণের ৩২ দিন পর ছাড়া পাওয়া হিল উইমেন্স ফেডারেশনের রাঙামাটি জেলা কমিটির সাধারণ সম্পাদক দয়াসোনা চাকমা কথা শুরু করলেন এভাবেই।
এর আগে বৃহস্পতিবার রাতে খাগড়াছড়ি শহরের তেঁতুলতলা এলাকায় হিল উইমেন্স ফেডারেশনের দুই নেত্রীকে ছেড়ে দেয় অপহরণকারীরা। অন্যজন হলেন সংগঠনটির কেন্দ্রীয় সাধারণ সম্পাদক মন্টি চাকমা। পাহাড়ের আঞ্চলিক রাজনৈতিক দল ইউপিডিএফের সহযোগী সংগঠন হিল উইমেন্স ফেডারেশন।
গত ১৮ মার্চ রাঙামাটির কুতুকছড়ি এলাকার একটি বাড়ি থেকে দুর্বৃত্তরা অস্ত্রের মুখে তুলে নিয়ে যায় মন্টি চাকমা ও দয়াসোনা চাকমাকে। সেদিন তাঁরা যে বাড়িতে ছিলেন, সেটিও পুড়িয়ে দেয় দুর্বৃত্তরা।
গতকাল শুক্রবার দুপুরে রাঙামাটির কাউখালী উপজেলার ঘাগড়া ইউনিয়নের শুকনাছড়ি গ্রামে কথা হয় দয়াসোনা চাকমার সঙ্গে। এ সময় তাঁর মা কালিন্দী চাকমাসহ আরও কয়েকজন স্বজন ছিলেন। শুকনাছড়ি থেকে তিন কিলোমিটার দূরে হাজাছড়ি গ্রামে দয়াসোনার বাড়ি। অপহরণকারীরা ছেড়ে দেওয়ার পর খাগড়াছড়ি শহর থেকে গতকাল দুপুরে শুকনাছড়ি গ্রামে পরিচিত এক ব্যক্তির বাড়িতে ওঠেন দয়াসোনা। নিজের গ্রামে ফিরে যাওয়ার আগে প্রথম আলোর সঙ্গে একান্তে কথা বলেন তিনি।
দয়াসোনা চাকমা প্রথম আলোকে বলেন, অপহরণের পর কুতুকছড়ি থেকে পাহাড়ি পথে হেঁটে এবং নৌকায় করে তাঁদের প্রথমে নানিয়ারচর উপজেলা সদরের কাছাকাছি কোনো এলাকায় নিয়ে যাওয়া হয়। সেখানে কাপ্তাই হ্রদে ছোট্ট একটি দ্বীপের ঘরে তাঁদের রাখা হয়। প্রথম দিন ভীষণ ভয়ে থাকলেও পরে ভয় কেটে যায়। দ্বীপের ঘরে দুদিন থাকার পর ট্রলারে করে একটি জায়গায় নিয়ে যাওয়া হয় তাঁদের। ট্রলার থেকে নামার পর অটোরিকশায় করে কিছুটা পথ যান তাঁরা। সঙ্গে ছিল অস্ত্রধারীরা। অটোরিকশা থেকে নেমে প্রায় আড়াই ঘণ্টা হেঁটে খাগড়াছড়ির মহালছড়ির দুর্গম গ্রামে পৌঁছান তারা। অপহরণকারীদের কথা শুনে এলাকার নাম বুঝতে পারতেন তাঁরা। মহালছড়িতে পৌঁছার পর আগের অপহরণকারী দল চলে যায়। তাদের জায়গায় অস্ত্রধারী অন্য দল আসে। মহালছড়ির একটি বাড়িতে এক রাত কাটানোর পর টানা দুই দিন দুই রাত বনের ভেতর দিয়ে হেঁটে দীঘিনালার মেরুং এলাকায় নিয়ে তাঁদের রাখা হয়। সেখানে বিভিন্ন বাড়িতে তাঁদের রাখা হতো। এক বাড়িতে দু-তিন দিনের বেশি রাখা হতো না। যেসব বাড়িতে রাখা হতো, সেখানে অপহরণকারী দলের সদস্য ছাড়া অন্য কেউ থাকত না। আবার অপহরণকারী দলের সদস্যরাও বদল হতো। বিভিন্ন বিষয়ে তাঁদের জিজ্ঞাসাবাদ করত অপহরণকারীরা।
দয়াসোনা অভিযোগ করেন, ইউপিডিএফ গণতান্ত্রিক তাঁদের অপহরণ করেছে। পরে তাদের সঙ্গে জনসংহতি সমিতি (এম এন লারমা) কর্মীরা যোগ দেয়।
তবে নবগঠিত ইউপিডিএফ গণতান্ত্রিক দলের কেন্দ্রীয় কমিটির সদস্যসচিব শ্যামল চাকমা প্রথম আলোকে বলেন, দুই নেত্রী অপহরণের সঙ্গে তাঁদের দলের কোনো সম্পৃক্ততা নেই। মিথ্যা ও উদ্দেশ্যপ্রণোদিতভাবে তাঁদের দায়ী করা হচ্ছে। ইউপিডিএফের অভ্যন্তরীণ কোন্দলের কারণেই তাঁদের দুই নেত্রী অপহৃত হন।
অপহরণের সঙ্গে জড়িত থাকার অভিযোগ এর আগে অস্বীকার করে আসছিলেন জনসংহতি সমিতির (এম এন লারমা) নেতারা।
এদিকে মেয়েকে ফিরে পেয়ে আনন্দিত দয়াসোনা চাকমার মা কালিন্দী চাকমা। তিনি বলেন, এত দিন মেয়ের চিন্তায় তাঁর খাওয়া ও ঘুম বলে কিছু ছিল না। সবার দয়া ও ভালোবাসায় মেয়ে ফিরে এসেছে।
অপহরণের শিকার হিল উইমেন্স ফেডারেশনে কেন্দ্রীয় সাধারণ সম্পাদক মন্টি চাকমা গতকাল প্রথম আলোকে বলেন, ‘ছাড়া পাওয়ার পর বাড়িতে স্বজনদের সঙ্গে রয়েছি। অপহরণকারীরা আমাদের ভালো খাবার দিয়েছে এবং ভালো আচরণ করেছে।’
মন্টি চাকমার বাড়ি নানিয়ারচর উপজেলা সাবেক্ষং ইউনিয়নের মোরাচেঙ্গী গ্রামে।
রাঙামাটির কোতোয়ালি থানার এসআই লিমন বোস প্রথম আলোকে বলেন, বিভিন্ন মাধ্যমে তাঁরা জানতে পেরেছেন, পাহাড়ি দুই নেত্রী বাড়ি ফিরেছেন। কিন্তু কেউ পুলিশের সঙ্গে যোগাযোগ করেননি।
