
মাদ্রাসা শিক্ষাবোর্ডের রেজিস্ট্রেশন পাওয়া স্বতন্ত্র ইবতেদায়ি, মাদ্রাসা জাতীয়করণের দাবিতে শিক্ষকেরা সপ্তম দিনের মতো অবস্থান কর্মসূচি চালাচ্ছেন। ঢাকায় জাতীয় প্রেসক্লাবের সামনে তাঁদের এই অবস্থান চলছে।
বাংলাদেশ স্বতন্ত্র ইবতেদায়ি মাদ্রাসা শিক্ষক সমিতির মহাসচিব কাজী মোখলেসুর রহমান বলেন, আগামীকাল সমিতির নির্বাহী কমিটির সভা ডেকে তাঁরা আমরণ অনশনের দিকে যাওয়ার কথা ভাবছেন।
বেলা সোয়া ১১টার দিকে প্রেসক্লাবের সামনে গিয়ে দেখা যায়, আগের কয়েক দিনের চেয়ে এখন মাদ্রাসা শিক্ষকদের অংশগ্রহণ বেড়েছে।
গতকাল অবস্থান কর্মসূচিতে অংশ নিয়েছেন, শেরপুর সদর উপজেলার সুতিরপার স্বতন্ত্র ইবতেদায়ি মাদ্রাসার শিক্ষক মো. তালেব হোসেইন। তিনি বলেন, তাঁদের প্রতিষ্ঠানটি ১৯৮৪ সালে রেজিস্ট্রেশন পাওয়া। তিনি চাকরি করছেন ১৯৯০ সাল থেকে। কিন্তু সরকার থেকে কোনো বেতন ভাতা পাচ্ছেন না। দুই সন্তানের বাবা তালেব জানালেন, সংসারে তাঁর খুব অভাব। সামান্য জমি আছে। সেটা দিয়েও ভালোভাবে চলে না। দাবি মেনে না নেওয়া পর্যন্ত অবস্থান চালিয়ে যাবেন বলে জানালেন তালেব। একই ধরনের কথা বলেছেন, আরও কয়েকজন শিক্ষক।
বিভিন্ন ধরনের দাবি সংবলিত ফেস্টুন গলায় ঝুলিয়ে শিক্ষকেরা এই কর্মসূচি পালন করছেন। মাদ্রাসা ও কারিগরি শিক্ষা বিভাগের প্রতিমন্ত্রী কাজী কেরামত আলীর কাছে শিক্ষকদের বেলা একটার দিকে স্মারকলিপি জমা দেওয়ার কথা রয়েছে।
