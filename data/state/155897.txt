
সড়ক দুর্ঘটনায় পটুয়াখালীর দুমকি উপজেলায় দুই ভাই এবং নাটোরের লালপুরে এক ব্যবসায়ীসহ তিনজন নিহত হয়েছেন। দুটি ঘটনাই গতকাল বুধবার দুপুরের। এ নিয়ে গত ১৫৬ দিনে দেশের বিভিন্ন স্থানে সড়ক দুর্ঘটনায় নিহত ব্যক্তির সংখ্যা দাঁড়াল ১ হাজার ৫৭৯।
প্রত্যক্ষদর্শী ও পুলিশের বরাত দিয়ে প্রথম আলোর নাটোর প্রতিনিধি ও পটুয়াখালী অফিসের পাঠানো খবর।
পটুয়াখালীর দুমকি উপজেলার তালতলী এলাকায় ভাড়ায়চালিত মোটরসাইকেল দুর্ঘটনায় নিহত হয়েছেন আবু বকর ছিদ্দিক ওরফে কামাল (৪০) ও আমিনুল ইসলাম (২০) নামের দুই ভাই। আহত হয়েছেন মোটরসাইকেলের চালক রিয়াজ (৩০)। নাটোরের লালপুর উপজেলায় সড়ক দুর্ঘটনায় এক ব্যবসায়ী নিহত হয়েছেন। তাঁর নাম মেজদার মণ্ডল (৪৬)। এ ঘটনায় আহত হয়েছেন আবদুল খালেক (৪২) জুলফিকার আলী (৪০) ও নাজিম উদ্দিন (৪৫)। 
