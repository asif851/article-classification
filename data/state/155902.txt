
দিনাজপুরের পুনর্ভবা নদীতে ডুবে দুর্জয় ইসলাম (১৬) নামে দশম শ্রেণির এক স্কুলছাত্রের মৃত্যু হয়েছে। গত শুক্রবার এ দুর্ঘটনা ঘটে। গতকাল শনিবার রংপুরের বদরগঞ্জে যমুনাশ্বরী নদীতে ডুবে শ্রাবণ কর্মকার (৬) নামে অপর এক শিশুর মৃত্যু হয়েছে।শুক্রবার বেলা দেড়টার দিকে দিনাজপুর শহরের পাশে পুনর্ভবা নদীর সাধুর ঘাট নামক স্থানে বন্ধুদের সঙ্গে গোসল করতে নেমে দুর্জয় পানিতে তলিয়ে যায়। সন্ধ্যায় ফায়ার সার্ভিসের ডুবুরিদল তার লাশ উদ্ধার করে। দুর্জয় দিনাজপুর শহরের রামনগর এলাকার তৌফিক ইসলামের ছেলে।স্থানীয় লোকজন জানান, দুর্জয় তলিয়ে যাওয়ার পর গ্রামবাসী অনেক তল্লাশি করে খুঁজে না পেয়ে ফায়ার সার্ভিসকে খবর দেয়। দিনাজপুর ফায়ার সার্ভিসের কর্মকর্তা মো. জাকির হোসেন জানান, প্রায় সাড়ে চার ঘণ্টা তল্লাশির পর সন্ধ্যা ছয়টায় দুর্জয়ের লাশ পাওয়া যায়।শ্রাবণের পরিবার জানায়, গতকাল দুপুর দুইটার দিকে আরও দুই শিশুসহ শ্রাবণ বাড়ির পাশে যমুনাশ্বরী নদীর ধারে খেলতে যায়। একপর্যায়ে সে নদীতে পড়ে ডুবে গেলে ওই দুই শিশু বাড়িতে গিয়ে শ্রাবণের মাকে জানায়। স্থানীয় লোকজন বিকেল চারটার দিকে শ্রাবণকে উদ্ধার করে উপজেলা স্বাস্থ্য কমপ্লেক্সে পাঠায়। সেখানে কর্তব্যরত চিকিৎসক তাকে মৃত ঘোষণা করেন। শ্রাবণ বদরগঞ্জ মডেল সরকারি প্রাথমিক বিদ্যালয়ে প্রথম শ্রেণিতে পড়ত। সে পৌরসভার মুন্সিপাড়া এলাকার মিলন কর্মকারের ছেলে।
