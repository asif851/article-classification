
কক্সবাজারের আটটি উপজেলায় প্রায় ৯৬ হাজার ভোটার পাবেন উন্নত মানের জাতীয় পরিচয়পত্র (স্মার্ট কার্ড)। এর মধ্যে নারী ৪০ হাজার ৬৩৭ জন। চলতি অক্টোবর মাসের শুরুতে এই কার্ড বিতরণ হতে পারে।জেলা নির্বাচন কার্যালয় সূত্র জানায়, গত ২২ সেপ্টেম্বর পর্যন্ত জেলায় দুই দফায় নতুন ভোটার নিবন্ধন হয়েছেন ৯৫ হাজার ৯৯৩ জন। এর মধ্যে প্রথম দফায় নিবন্ধন করা হয়েছে ৬৮ হাজার ৮৮২ জনকে। তাঁদের মধ্যে ৩৮ হাজার ৪৩৮ জন পুরুষ ও ৩০ হাজার ৪৪৪ নারী।আবার দ্বিতীয় দফায় নিবন্ধিত হয়েছেন ২৭ হাজার ১১১ জন। তাঁদের মধ্যে ১৬ হাজার ৯১৮ জন পুরুষ ও ১০ হাজার ১৯৩ জন নারী। জেলায় ভোটার তথ্য সংগ্রহের কাজ শুরু হয়েছিল ২০১৫ সালের ২৫ জুলাই। শেষ হয়েছে ৩০ আগস্ট।জেলা নির্বাচন কর্মকর্তা মো. মোজাম্মেল হোসেন বলেন, আজ রাজধানীতে আনুষ্ঠানিকভাবে স্মার্টকার্ড বিতরণ কর্মসূচির উদ্বোধন করবেন প্রধানমন্ত্রী শেখ হাসিনা। এরপর কক্সবাজারসহ দেশের বিভিন্ন জেলায় এই কার্ড বিতরণ শুরু হবে। কক্সবাজারেও অক্টোবরের প্রথম সপ্তাহে কার্ড বিতরণ শুরু করার পরিকল্পনা রয়েছে।স্মার্টকার্ড পাওয়ার যোগ্য নিবন্ধিত ভোটারের মধ্যে কক্সবাজার সদর উপজেলায় রয়েছে ১৫ হাজার ৯২২, রামুতে ১০ হাজার ২৭৭, উখিয়ায় ৯ হাজার ৭০, টেকনাফে ৯ হাজার ৮০২, চকরিয়ায় ২০ হাজার ৮৭৬, পেকুয়ায় ৭ হাজার ৬৩২, মহেশখালীতে ১৬ হাজার ৪৫৫ ও কুতুবদিয়ায় ৫ হাজার ৯৫৯ জন।কক্সবাজার সদর উপজেলা নির্বাচন কর্মকর্তা মো. বেদারুল ইসলাম বলেন, স্মার্ট কার্ড নিতে ভোটারদের দুই হাতের ১০ আঙুলের ছাপ দিতে হবে। তা ছাড়া চোখের মণির ছবিও তোলা হবে। স্মার্ট কার্ড ভোটারের অধিকার যেমন সংরক্ষণ করবে, তেমনি কঠোর নিরাপত্তাও সংরক্ষিত হবে। এর মাধ্যমে স্মার্ট কার্ডধারীরা ২৫টি নাগরিক সুবিধা পাবেন।
