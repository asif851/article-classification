
লটারি করে রাজউকের উত্তরা অ্যাপার্টমেন্ট প্রকল্পের প্রথম দফার ৮৩৭টি ফ্ল্যাটের সুনির্দিষ্ট নম্বর বরাদ্দ করা হলো। গতকাল রোববার সকাল সাড়ে ১০টার দিকে রাজউক ভবন মিলনায়তনে ডিজিটাল প্রযুক্তির মাধ্যমে লটারি অনুষ্ঠিত হয়। লটারির নিয়ম ঠিকমতো বুঝতে না পারায় শুরুতে গ্রাহকেরা হট্টগোল করলেও পরে সুষ্ঠুভাবে লটারি অনুষ্ঠিত হয়। 
লটারি অনুষ্ঠানের মঞ্চে প্রথমে চারজন গ্রাহককে ডেকে তাঁদের হাত দিয়েই চারটি ক্রমিক সংখ্যার নম্বর তোলা হয়। তাঁদের তোলা ২, ৪, ৬ ও ৮ সংখ্যা দিয়েই সিড তৈরি হয়। পরে অন্য একজন গ্রাহককে দিয়ে একটি নম্বর তোলা হয়। এতে মুহূর্তের মধ্যে ৮৩৭টি ফ্ল্যাটের তালিকা প্রস্তুত হয়ে যায়। মঞ্চের বড় পর্দায় দ্রুত এই তালিকার প্রদর্শন শুরু হলে গ্রাহকেরা হট্টগোল বাধান। কিছু গ্রাহক চিৎকার করে বলেন, এই পদ্ধতি স্বচ্ছ নয় বলে তাঁদের কাছে মনে হচ্ছে।
রাজউকের চেয়ারম্যান মো. আবদুর রহমান তখন সবাইকে বিষয়টি বুঝিয়ে দেন। তিনি বলেন, ডিজিটাল পদ্ধতিতে সম্পূর্ণ স্বচ্ছভাবে লটারি অনুষ্ঠিত হয়েছে। প্রয়োজনে সবাইকে ফলাফলের প্রিন্ট দেওয়া হবে, ওয়েবসাইটে তালিকা দেওয়া হবে। এ সময় মঞ্চে থাকা অনুষ্ঠানের প্রধান অতিথি গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন প্রত্যেকের নাম মাইকে ঘোষণা করার নির্দেশ দেন। পরে উত্তরা অ্যাপার্টমেন্ট প্রকল্পের অতিরিক্ত পরিচালক মোজাফফর হোসেন পুরো তালিকা পড়া শুরু করলে গ্রাহকেরা শান্ত হন।
এর আগে সভাপতির বক্তব্যে রাজউকের চেয়ারম্যান বলেন, ‘একসময় প্রকল্পটি মুখ থুবড়ে পড়েছিল। গ্রাহকদের মধ্যে এমন একটি ধারণা তৈরি হয়েছিল যে ফ্ল্যাট কখনো পাওয়া যাবে না। কিন্তু আজ স্বপ্ন বাস্তবায়িত হলো। আগামী নভেম্বরের মধ্যে আরও আড়াই হাজার ফ্ল্যাট হস্তান্তর করা হবে।’
প্রধান অতিথি গণপূর্তমন্ত্রী মোশাররফ হোসেন বলেন, এ প্রকল্প ছাড়াও ঝিলমিল প্রকল্পে ১৪ হাজার এবং পূর্বাচলে ৭০ হাজার ফ্ল্যাট নির্মাণ করা হবে। এ ছাড়া বস্তিবাসীদের জন্য ৫০ হাজার ভাড়াভিত্তিক ফ্ল্যাট নির্মাণ করা হবে।
অনুষ্ঠানে স্ট্যান্ডার্ড চার্টার্ড ব্যাংকের ব্যবস্থাপনা পরিচালক নাসির আজাদ তাঁর বক্তব্যে বলেন, কেউ চাইলে উত্তরা প্রকল্পে ফ্ল্যাটের জন্য সহজ শর্তে ঋণ পেতে পারেন।
২০১২ সালে উত্তরা ১৮ নম্বর সেক্টরের ‘এ’ ব্লকে ৭৯টি ভবন নির্মাণের কাজ শুরু হয়। বর্তমানে ৭৫টি ১৬ তলা ভবনের নির্মাণকাজ শেষ হয়েছে। প্রতিটি ফ্ল্যাটের আয়তন ১৬৫৪ বর্গফুট (মূল আয়তন ১২৫০ বর্গফুট)।
অনুষ্ঠানে জানানো হয়, প্রকল্পে পানি, বিদ্যুৎ ও গ্যাস সরবরাহের কাজ শেষ করা হয়েছে। এ ছাড়া রাস্তাঘাট সংস্কারের কাজ নভেম্বরের মধ্যে শেষ হবে।
