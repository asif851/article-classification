
ঢাকার হজরত শাহজালাল আন্তর্জাতিক বিমানবন্দরের প্রধান নিরাপত্তা কর্মকর্তা রাশিদা সুলতানা নিরাপত্তা শঙ্কা ও হুমকিতে রয়েছেন। গতকাল বুধবার বিকেলে বিমানবন্দর থানায় সাধারণ ডায়েরি (জিডি) করেন তিনি।
রাশিদা সুলতানা প্রথম আলোকে বলেন, ‘গতকাল সকাল সাড়ে নয়টার দিকে কাওলায় সিভিল অ্যাভিয়েশন অফিসার্স কোয়ার্টারের বাসার গ্যারেজ থেকে আমার সরকারি জিপটি বের করা হয়। আমি গাড়িতে ওঠার আগে এর সামনের ডান পাশের চাকাটি খুলে যায়। অথচ মাত্র ১৫ দিন আগে গাড়ির নতুন চারটি চাকা লাগানো হয়।’
রাশিদা সুলতানা বলেন, ‘তা ছাড়া বিভিন্ন সময় আমাকে নানাভাবে হুমকি দেওয়া হতো। চোরাচালানের সঙ্গে জড়িতরাসহ সুবিধা আদায় করতে না পেরে অনেকেই হুমকি দিত। তাই এই জিডি করেছি।’
বেসামরিক বিমান চলাচল কর্তৃপক্ষকে বিষয়টি জানানো হয়েছে বলে জানান রাশিদা।
বিমানবন্দর থানার ভারপ্রাপ্ত কর্মকর্তা (ওসি) নূরে আজম মিয়া প্রথম আলোকে বলেন, পুরো বিষয়টি খতিয়ে দেখা হচ্ছে। এর সঙ্গে গাড়িটিও পরীক্ষা করা হবে।
