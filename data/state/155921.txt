
সিরিয়ায় কথিত জিহাদে অংশ নিয়ে সন্ত্রাসবাদের সঙ্গে যুক্ত হওয়ার দায়ে তিন ব্রিটিশ নাগরিককে কারাদণ্ড দিয়েছেন যুক্তরাজ্যের আদালত। এর মধ্যে মাসুদুর চৌধুরী (৩১) ও মোহাম্মদ আহমদ (২২) বাংলাদেশি বংশোদ্ভূত ব্রিটিশ নাগরিক। অপরজন ইউসুফ সারওয়ার (২২) পাকিস্তানি বংশোদ্ভূত। এঁরা সিরিয়ায় জঙ্গিগোষ্ঠী ইসলামিক স্টেটের (আইএস) পক্ষে লড়াইয়ে অংশ নিয়েছেন বলে অভিযোগ।গতকাল শুক্রবার লন্ডনের উলউইচ ক্রাইন কোর্ট মোহাম্মদ আহমদ ও ইউসুফ সারওয়ারকে ১২ বছর ৮ মাস করে কারাদণ্ড দিয়েছেন। তাঁরা দুজনই বাল্যবন্ধু এবং বার্মিংহামের বাসিন্দা। অন্যদিকে মাসুদুর চৌধুরীর সাজা ঘোষণা হয় আগের দিন বৃহস্পতিবার। লন্ডনের কিংসটন ক্রাউন কোর্ট তাকে চার বছরের কারাদণ্ড দিয়েছেন। মাসুদুর পোর্টসমাউথের বাসিন্দা। গত মে মাসে তিনি দোষী সাব্যস্ত হন। মাসুদুর সন্ত্রাসবাদের দায়ে অভিযুক্ত হওয়া প্রথম কোনো বাংলাদেশি বংশোদ্ভূত ব্রিটিশ নাগরিক।মাসুদুর পোর্টসমাউথের আরো চার বাংলাদেশি বংশোদ্ভূত তরুণকে নিয়ে তুরস্ক হয়ে সিরিয়ায় যান। তাঁরা নিজেদের ‘ব্রিটানি বাংলাদেশি ব্যাড বয়েজ’ বলে পরিচয় দিতেন। বাকি চারজন এরই মধ্যে সিরিয়ায় নিহত হয়েছেন। গত এপ্রিলে সিরিয়া থেকে ফেরার পথে মাসুদুর গ্যাটওইক বিমানবন্দরে আটক হন।অন্যদিকে মোহাম্মদ আহমদ ও ইউসুফ সারওয়ার গত বছরের মে মাসে সিরিয়ায় যান। বন্ধুদের কাছে পাঠানো খুদে বার্তার সূত্র ধরে তাঁদের সিরিয়ায় যাওয়ার বিষয়ে জানতে পারে পরিবার। মায়ের কাকুতি-মিনতির ফলে দীর্ঘ আট মাস পর তাঁরা ফিরে আসার পথে হিথরো বিমানবন্দরে গ্রেপ্তার হন। ব্রিটিশ গোয়েন্দা সংস্থাগুলোর ধারণা, পাঁচ শতাধিক ব্রিটিশ নাগরিক সিরিয়া ও ইরাকে লড়াইয়ে অংশ নিয়েছেন। এর মধ্যে অন্তত ২৫ জন নিহত হয়েছেন। নিহতদের মধ্যে পাঁচজনই বাংলাদেশি বংশোদ্ভূত।
