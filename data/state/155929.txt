
বাংলাদেশ বিমানের সাবেক চেয়ারম্যান জামাল উদ্দীনকে তলব করেছে বেসামরিক বিমান পরিবহন ও পর্যটন মন্ত্রণালয় সম্পর্কিত সংসদীয় স্থায়ী কমিটি। বাংলাদেশ বিমানের উড়োজাহাজ দীর্ঘদিন ধরে গ্রাউন্ডেড থাকার কারণ তদন্তে গঠিত কমিটির সুপারিশ অনুযায়ী তাঁকে এবং কারিগরি কমিটিকে সংসদীয় কমিটির আগামী বৈঠকে ডাকতে বলা হয়েছে।
আজ বৃহস্পতিবার জাতীয় সংসদ ভবনে অনুষ্ঠিত কমিটির সভায় কমিটির আগামী বৈঠকে সাবেক চেয়ারম্যান ও কারিগরি কমিটির সদস্যদের তলবের সিদ্ধান্ত হয়।
মিসরের ইজিপ্ট এয়ার থেকে দুটি উড়োজাহাজ ভাড়ায় আনা নিয়ে সংসদীয় কমিটির উপকমিটি গত ২৮ জুলাই একটি প্রতিবেদন দিয়েছিল। দুটি উড়োজাহাজের একটি ত্রুটির কারণে দীর্ঘ সময় ধরে বিকল হয়ে পড়ে আছে। কিন্তু সেটিরও প্রতি মাসে ভাড়া দিতে হচ্ছে।
সংসদীয় উপকমিটির প্রতিবেদনে বলা হয়েছিল, কোনো খোঁজখবর না করেই দুটি বোয়িং উড়োজাহাজ ভাড়া করায় সাড়ে তিন বছরে বিমান বাংলাদেশ এয়ারলাইনসের আর্থিক ক্ষতি হয়েছে ৩০৫ কোটি ৩৩ লাখ টাকা। ভাড়া করার ক্ষেত্রে চুক্তি ছিল আত্মঘাতী, ইঞ্জিনের সক্ষমতা যাচাইয়ে ব্যর্থতা ছিল। কারিগরি কমিটি উড়োজাহাজ দুটি সম্পর্কে কোনো খোঁজখবর নিয়েছে বলে তদন্তে প্রতীয়মান হয়নি। তাই এ ধরনের ‘উদাসীনতা, অজ্ঞতা বা ইচ্ছাকৃতভাবে কর্তব্যে অবহেলা’র কারণে দায়ী ব্যক্তিদের চিহ্নিত করে আইনানুগ ব্যবস্থা নেওয়ার সুপারিশ করেছিল কমিটি।
ওই সংসদীয় উপকমিটির চেয়ারম্যান ছিলেন কামরুল আশরাফ খান। তিনি আজ প্রথম আলোকে বলেন, স্থায়ী কমিটি আগামী বৈঠকে বিমানের সাবেক চেয়ারম্যান ও কারিগরি কমিটিকে তলব করেছে। উড়োজাহাজ ভাড়ায় আনার ক্ষেত্রে উপকমিটি যেসব অনিয়ম পেয়েছে, সেসব বিষয়ে তাঁদের সাক্ষাৎকার নেওয়া হবে।
সংসদ সচিবালয়ের এক সংবাদ বিজ্ঞপ্তিতে বলা হয়, কমিটি বেসামরিক বিমান চলাচল কর্তৃপক্ষ ও বাংলাদেশ বিমানের অভ্যন্তরীণ ব্যবস্থাপনা আরও উন্নত ও স্বচ্ছ করার সুপারিশ করে।
পর্যটন করপোরেশনের ক্ষতি তিন কোটি টাকাসংসদীয় কমিটির বৈঠকে দেওয়া প্রতিবেদন থেকে জানা যায়, ২০১৭-২০১৮ অর্থবছরে ৩ কোটি ২৯ লাখ টাকা লোকসান দিয়েছে বাংলাদেশ পর্যটন করপোরেশন। সরকারের এই সংস্থাটির বাণিজ্যিক ইউনিটগুলো লাভ করলেও প্রধান কার্যালয়ের ব্যয় বেশি হওয়ায় সার্বিকভাবে এই লোকসান দিতে হয়েছে।
বৈঠকে পর্যটন করপোরেশনের দেওয়া হিসাবে দেখা যায়, পর্যটন করপোরেশনের বাণিজ্যিক ইউনিটগুলো গত অর্থবছরে আয় করেছিল ৯৬ কোটি ৭০ লাখ ৫১ হাজার টাকা। অবচয়সহ মোট ব্যয় করেছে ৮০ কোটি ৬৯ লাখ ৬৭ হাজার টাকা। আর করপোরেশনের প্রধান কার্যালয় আয় করেছিল ১ কোটি ৪ লাখ ৩৪ হাজার টাকা। বিপরীতে অবচয়সহ প্রধান কার্যালয়ের ব্যয় ২০ কোটি ৩৩৪ লাখ ৫৫ হাজার টাকা।
জাতীয় সংসদ সচিবালয়ের এক সংবাদ বিজ্ঞপ্তিতে বলা হয়, বৈঠকে পর্যটন করপোরেশনের প্রকল্পগুলো সরকারি ও বেসরকারি পর্যায়ে যৌথভাবে বাস্তবায়ন করা এবং রূপসী বাংলা হোটেলের সংস্কারকাজ আগামী বছরের ৩১ জানুয়ারির মধ্যে শেষ করার সুপারিশ করা হয়।
কমিটির সভাপতি মুহাম্মদ ফারুক খানের সভাপতিত্বে বৈঠকে কমিটির সদস্য বেসামরিক বিমান পরিবহন ও পর্যটনমন্ত্রী রাশেদ খান মেনন, তানভীর ইমাম, মো. নজরুল ইসলাম চৌধুরী, কামরুল আশরাফ খান, মো. আফতাব উদ্দীন সরকার ও সাবিহা নাহার বেগম বৈঠকে অংশ নেন।
