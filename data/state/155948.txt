
মিয়ানমারের রাখাইন রাজ্যে রোহিঙ্গাদের ওপর যে নির্যাতন চালানো হয়েছে, তা গণহত্যার শামিল বলে উল্লেখ করেছেন ইসলামি দেশগুলোর জোট ওআইসির (অর্গানাইজেশন অব ইসলামিক কো-অপারেশন) মানবাধিকার সংস্থার সদস্য রশিদ আল বালুসি। আজ শুক্রবার দুপুরে কক্সবাজারের বালুখালী ত্রাণশিবির পরিদর্শন শেষে তিনি সাংবাদিকদের এ কথা বলেন।
রশিদ আল বালুসি আরও বলেন, ‘আমরা দুই দিন ধরে উখিয়ার কুতুপালং ও বালুখালী রোহিঙ্গা শিবির পরিদর্শন করেছি, নির্যাতিত রোহিঙ্গাদের সঙ্গে কথা বলেছি। এতে আমরা যতটুকু জেনেছি, রাখাইন রাজ্যে রোহিঙ্গাদের ওপর বর্বরোচিত নির্যাতন চালানো হয়েছে। গুলি করে রোহিঙ্গাদের হত্যা, নারীদের ধর্ষণ করা হয়েছে। এটা জাতিগত নিধন, গণহত্যার শামিল। তবে বাংলাদেশ রোহিঙ্গাদের সর্বোচ্চ মানবিকতা প্রদর্শন করেছে; যা বিশ্বের বিরল উদাহরণ।’
গতকাল বৃহস্পতিবার দুপুরে ১৩ সদস্যের প্রতিনিধিদল কক্সবাজার বিমানবন্দরে পৌঁছে জেলা প্রশাসনের সঙ্গে রোহিঙ্গা ইস্যুতে বৈঠক করেন। এরপর তাঁরা উখিয়ার কুতুপালং রোহিঙ্গা শিবির পরিদর্শন করেন। আজ শুক্রবার সকালে তাঁরা যান উখিয়ার বালুখালী ত্রাণশিবিরে। সেখানে তাঁরা ১৫ জন রোহিঙ্গা নারী-পুরুষের সঙ্গে কথা বলেন।
জেলা প্রশাসন সূত্রে জানা গেছে, প্রতিনিধিদলটি ফিরে গিয়ে ওআইসি মহাসচিবের কাছে রোহিঙ্গা পরিস্থিতি নিয়ে সরেজমিন প্রতিবেদন দাখিল করবে। আগামী মে মাসে ঢাকায় অনুষ্ঠেয় ওআইসির পররাষ্ট্রমন্ত্রীদের বৈঠকে তা উত্থাপন করা হবে।
