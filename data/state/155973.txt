
প্রয়োজনীয়সংখ্যক ট্রাফিক পুলিশ না থাকায় যানজটে নাকাল হচ্ছে ঠাকুরগাঁওয়ের পীরগঞ্জ পৌরসভার বাসিন্দারা। শহরের পূর্ব চৌরাস্তা ও পশ্চিম চৌরাস্তার জন্য মাত্র একজন ট্রাফিক পুলিশ থাকায় এই সমস্যার সৃষ্টি হয়েছে।শহরের জাবরহাট ডিগ্রি কলেজের শিক্ষক তৈয়ব আলী, পীরগঞ্জ পাইলট বিদ্যালয়ের শিক্ষক আইয়ুব আলীসহ কয়েকজন বলেন, পূর্ব চৌরাস্তাটির পূর্ব-পশ্চিমে পীরগঞ্জের ব্যস্ততম বঙ্গবন্ধু ও শহীদ জিয়াউর রহমান সড়ক। পূর্ব চৌরাস্তার উত্তরে পীরগঞ্জ-ঠাকুরগাঁও এবং দক্ষিণে পীরগঞ্জ-বোচাগঞ্জ-দিনাজপুর সড়ক। আর পশ্চিম চৌরাস্তার পূর্ব দিকে পীরগঞ্জের প্রধান সড়ক, পশ্চিমে রাণীশংকৈল ও হরিপুর উপজেলা সড়ক, উত্তরে রেলস্টেশন সড়ক এবং দক্ষিণে সীমান্তবর্তী দৌলতপুর, সেনগাঁও, জাবরহাট ও বৈরচুনা সীমান্তবর্তী ইউনিয়ন সংযোগ সড়ক। এসব সড়কে প্রতিদিন বাস, ট্রাক, টেম্পো, অটোরিকশাসহ বিভিন্ন ধরনের যান চলাচল করে।স্থানীয় ব্যক্তিরা অভিযোগ করেন, পৌর শহরে দুজন ট্রাফিক পুলিশ সদস্যকে যানবাহন চলাচল নিয়ন্ত্রণের জন্য নিয়োগ দেওয়া হয়েছে। অথচ তাঁদের পূর্ব ও পশ্চিম চৌরাস্তায় দায়িত্ব পালন করতে দেখা যায় না। প্রতিদিন শুধু একজনকে পূর্ব চৌরাস্তায় অল্প সময়ের জন্য দেখা যায়। রং সাইড দিয়ে গাড়ি গেলেও তাঁরা দেখেও দেখেন না। এ কারণে যান চলাচল অনিয়ন্ত্রিত হয়ে পড়েছে।স্থানীয় স্কুলের শিক্ষক আইনুল হক বলেন, এখানে কেউ আইন মানে না। সবাই যেভাবে ইচ্ছা সেভাবে চলছে। দেখার কেউ নেই।স্থানীয় রস্তম আলী অভিযোগ করেন, ‘ট্রাফিক পুলিশ থাকা সত্ত্বেও অনেক গাড়ি রং সাউড দিয়ে যায়। তাঁরা এসব দেখেন না।’পীরগঞ্জ থানার ভারপ্রাপ্ত পুলিশ কর্মকর্তা (ওসি) কে এম শওকত হোসেন বলেন, ট্রাফিক নিয়ন্ত্রণের জন্য দেড় বছর আগে থেকে দুজন ট্রাফিক কনস্টেবল কাজ করছেন। এর মধ্যে একজনকে পূজার আগে বদলি করা হয়েছে। বর্তমানে একজন ট্রাফিক কনস্টেবল পীরগঞ্জে কর্মরত আছেন।পীরগঞ্জে সড়কে ট্রাফিক নিয়ন্ত্রণ কাজে নিয়োজিত ট্রাফিক সদস্য আবদুর রহিম বলেন, ‘পূর্ব ও পশ্চিম চৌরাস্তায় অন্তত দুজন ট্রাফিক পুলিশ দরকার। আমি একা কোন পয়েন্ট সামলাব? আরেকজন ট্রাফিক পুলিশ পেলেই কাজ অনেকটা হালকা হয়ে যাবে।’আবদুর রহিম আরও বলেন, সড়কের মসজিদ মোড়, কলেজ হাট, টিঅ্যান্ডটি মোড়, রেলক্রসিং মোড় প্রভৃতি স্থানে রাস্তার দুপাশের ফুটপাত দখল করে ব্যবসা করা হচ্ছে। এতে মূল রাস্তা একেবারে সংকুচিত হয়ে গেছে।পৌরসভার প্যানেল মেয়র আবদুল খালেক বলেন, সামনের মাসে উন্নয়নকাজের দরপত্র আহ্বান করা হবে। ওই দরপত্রে পীরগঞ্জ পৌর শহরের পূর্ব চৌরাস্তায় একটি ট্রাফিক আইল্যান্ড স্থাপন করা হবে। তাহলে ট্রাফিক পুলিশ দাঁড়িয়ে কর্তব্য পালনের সুযোগ পাবে। এ ছাড়া সড়কগুলো দখলমুক্ত হবে।
