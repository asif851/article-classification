

বাংলাদেশে এখন মোট জনসংখ্যা ১৬ কোটি ১৭ লাখ ৫০ হাজার। এর মধ্যে ৮১ দশমিক ২ শতাংশ মানুষের আলোর উৎস হিসেবে বিদ্যুৎ ব্যবহৃত হচ্ছে। কিন্তু এখনো কেরোসিনের বাতির ব্যবহার অনেক বেশি। দেশের ১৩ শতাংশ মানুষ এখনো কেরোসিনের বাতির ওপর নির্ভরশীল। সৌরশক্তির আলো জ্বলে ৫ দশমিক ৬ শতাংশ মানুষের ঘরে। আজ সোমবার বিকেলে বাংলাদেশ পরিসংখ্যান ব্যুরো ‘বাংলাদেশ স্যাম্পল ভাইটাল স্ট্যাটেসটিকস ২০১৬’ শীর্ষক প্রতিবেদন প্রকাশ করে।
বার্ষিক এ প্রতিবেদনে বলা হয়েছে, দেশে ১৫ বছর বা তার বেশি বয়সী মানুষের মধ্যে শিক্ষার হার ৭২ দশমিক ৩ শতাংশ। বর্তমান প্রতিবেদনটি ২ হাজার ১২টি নমুনা এলাকার ২ লাখ ২০ হাজার ৮৭২টি খানার তথ্যের ওপর ভিত্তি করে তৈরি করা হয়েছে। এতে দেখা যাচ্ছে, দেশে বর্তমানে খানার (হাউজহোল্ড) গড় সদস্যসংখ্যা ৪ দশমিক ৩।শেরেবাংলা নগরে পরিকল্পনা কমিশনের অনুষ্ঠানে সভাপতিত্ব করেন বাংলাদেশ পরিসংখ্যান ব্যুরোর মহাপরিচালক আমীর হোসেন। এতে প্রধান অতিথি হিসেবে উপস্থিত ছিলেন পরিকল্পনা মন্ত্রণালয়ের পরিসংখ্যান ও ইনফরমেটিকস বিভাগের সচিব এ কে এম মোজাম্মেল হক।
