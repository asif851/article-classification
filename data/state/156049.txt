
গোপালগঞ্জের কোটালীপাড়ায় এসএসসি পরীক্ষার্থীকে বিবস্ত্র করে ভিডিও ধারণের ঘটনায় করা মামলার প্রধান আসামি সম্রাট মণ্ডলকে (২৩) পুলিশ গ্রেপ্তার করেছে। গতকাল শনিবার দিবাগত রাতে পুলিশ বরিশালের আগৈলঝাড়া উপজেলার চান্দু গ্রাম থেকে তাঁকে গ্রেপ্তার করে।
ছাত্রীর পরিবার, পুলিশ ও মামলার এজাহার সূত্রে জানা গেছে, ওই ছাত্রী ৫ ফেব্রুয়ারি রাতে ঘরের বাইরে বের হলে আসামিরা তাকে ধরে বাড়ির পাশে নিয়ে যান। এরপর আসামিরা তাকে বিবস্ত্র করে ভিডিও চিত্র ধারণ করেন। পরের দিন সোমবার সকালে ওই ছাত্রী বাড়িতে থাকা কীটনাশক পান করে অসুস্থ হয়ে পড়ে। তাকে প্রথমে কোটালীপাড়া স্বাস্থ্য কমপ্লেক্স ও পরে গোপালগঞ্জ জেনারেল হাসপাতালে ভর্তি করা হয়। ওই ছাত্রী চলতি এসএসসি পরীক্ষায় অংশ নিচ্ছিল। ইতিমধ্যে সে বাংলা প্রথম ও দ্বিতীয় পত্রের পরীক্ষা দিয়েছে। এরপর আর পরীক্ষা দিতে পারেনি।
এ ঘটনায় শুক্রবার ওই ছাত্রীর বাবা বাদী হয়ে তিনজনকে আসামি করে কোটালীপাড়া থানায় মামলা করেছেন। আসামিরা হলেন সম্রাট মণ্ডল (২৩), সজল বিশ্বাস (২২) ও মিঠু বসু (২০)।
পুলিশ সূত্রে জানা গেছে, গোপালগঞ্জের অতিরিক্ত পুলিশ সুপার আমিনুল ইসলামের নেতৃত্বে একদল পুলিশ শুক্রবার রাত থেকে গোপালগঞ্জ, বরিশাল ও মাদারীপুর জেলার বিভিন্ন থানা এলাকায় অভিযান শুরু করে। শনিবার গভীর রাতে পুলিশ সম্রাটকে গ্রেপ্তার করতে সক্ষম হয়। আজ রোববার জিজ্ঞাসাবাদের জন্য তাঁকে গোপালগঞ্জ পুলিশ সুপারের (এসপি) কার্যালয়ে আনা হয়েছে। সম্রাটের সহযোগী ও অপর দুই আসামি সজল ও মিঠুকে (২০) গ্রেপ্তারে পুলিশ অভিযান অব্যাহত রেখেছে।
