
নোয়াখালীর সেনবাগ উপজেলায় বোরো ধানের খেত থেকে এক স্কুলছাত্রের লাশ উদ্ধার করা হয়েছে। স্থানীয় লোকজনের তথ্যের ভিত্তিতে আজ শুক্রবার সকাল ১০টার দিকে উপজেলার কাবিলপুর ইউনিয়নের পশ্চিম আহম্মদপুর এলাকার একটি বোরোখেত থেকে ওই ছাত্রের লাশটি উদ্ধার করে থানার পুলিশ।স্কুলছাত্রের নাম মো. শাকের ওরফে শাহিন (১৫)। সে পশ্চিম আহম্মদপুর গ্রামের মোরশেদ আলমের ছেলে। স্থানীয় কাবিলপুর হাজী মকছুদুর রহমান উচ্চবিদ্যালয়ে সে নবম শ্রেণিতে পড়ত। দুই ভাই ও দুই বোনের মধ্যে শাহিন সবার বড়।শাহিনের প্রতিবেশী মো. শাহেদ প্রথম আলোকে বলেন, পরিবারের সদস্যরা জানান, গতকাল বৃহস্পতিবার রাতে এশার নামাজ শেষে বাড়ির পাশের দোকান থেকে কিছু কেনাকাটা করে বাড়ি ফেরে শাহিন। এর কিছুক্ষণ পর তার মোবাইলে ফোন এলে সে বাড়ি থেকে বেরিয়ে যায়। এরপর রাতে আর বাড়ি ফেরেনি। আজ সকালে বাড়ি থেকে প্রায় ১৫০ গজ দূরে রাস্তার পাশের বোরো খেতে উপুড় অবস্থায় তার ক্ষতবিক্ষত লাশ পাওয়া যায়।
লাশ উদ্ধারের তথ্যের সত্যতা নিশ্চিত করে সেনবাগ থানার ভারপ্রাপ্ত কর্মকর্তা (ওসি) হারুন অর রশিদ চৌধুরী প্রথম আলোকে বলেন, স্থানীয় লোকজনের কাছ থেকে তথ্য পেয়ে তিনি নিজেই ঘটনাস্থলে গিয়ে লাশ উদ্ধার করেছেন। কারা কী কারণে শাহিনকে খুন করেছে, এ বিষয়ে এখনো কোনো তথ্য পাওয়া যায়নি। এ বিষয়ে তদন্ত শুরু হয়েছে।
