
চোরাচালানির পিকআপ ভ্যানের চাপায় মো. আবদুল জব্বার (৩৪) নামের বর্ডার গার্ড বাংলাদেশের (বিজিবি) এক সদস্য নিহত হয়েছেন। এ ঘটনায় আরেকজন আহত হন। গতকাল মঙ্গলবার রাত পৌনে আটটার দিকে সাতক্ষীরা সদর উপজেলার আলীপুর বুড়িপুকুরকান্দা এলাকায় এ ঘটনা ঘটে।
নিহত বিজিবির সিপাই জব্বারের বাড়ি যশোরের মনিরামপুর উপজেলার কোদলাপাড়া গ্রামে। আহত হাবিলদার মো. আবদুর রশিদের বাড়ি ঝালকাঠির সদর উপজেলায়।
ঘটনা সম্পর্কে সাতক্ষীরা ৩৮ বিজিবির অধিনায়ক লে. কর্নেল ইমাম হাসান বলেন, গতকাল রাত সাতটার দিকে বিজিবি ভোমরা বিওপির হাবিলদার আবদুর রশিদ গোপনে সংবাদ পান চোরাচালানের পণ্য নিয়ে একটি পিকআপ ভ্যান সাতক্ষীরায় যাচ্ছে। খবর পেয়ে তাঁর নেতৃত্বে দুটি মোটরসাইকেলে করে চার সদস্যের বিজিবি দল সদর উপজেলার আলীপুর বুড়িপুকুরকান্দা এলাকায় রওনা হয়। তারা বুড়িপুকুরকান্দা সরকারি প্রাথমিক বিদ্যালয়ের সামনে একটি সাদা রঙের পিকআপ ভ্যানকে দেখে থামার সংকেত দেয়। তখন পিকঅ্যাপ ভ্যানটি সামনে থাকা মোটরসাইকেলকে ধাক্কা দিয়ে পালিয়ে যায়। এতে মোটরসাইকেলে থাকা বিজিবির দুজন সদস্য আহত হন। তাঁদের সাতক্ষীরা সদর হাসপাতালে নেওয়ার পথে জব্বারের মৃত্যু হয়। আর রশিদকে যশোর সম্মিলিত সামরিক হাসপাতালে পাঠানো হয়েছে।
সাতক্ষীরা সদর হাসপাতালের আবাসিক চিকিত্সা কর্মকর্তা (আরএমও) মারুফ হাসান জানান, আজ বুধবার সকাল নয়টার দিকে নিহতের ময়নাতদন্ত সম্পন্ন হয়েছে। তাঁর মাথা, বুক ও পায়ে মারাত্মক আঘাত ছিল।
সাতক্ষীরা সদর থানার ভারপ্রাপ্ত কর্মকর্তা (ওসি) এনামুল হক ঘটনার সত্যতা নিশ্চিত করে বলেন, আজ দুপুরে বিজিবি ভোমরা বিওপির নায়েক মো. নাছিরউদ্দিন বাদী হয়ে পাঁচজনের নাম উল্লেখ করে মামলা করেছে। আসামিদের গ্রেপ্তারের চেষ্টা চলছে।
