
রাজবাড়ীর পাংশা আওয়ামী লীগের সাংগঠনিক সম্পাদক দিবালোক কুণ্ডুকে লক্ষ্য করে গুলির ঘটনার প্রতিবাদে গতকাল বৃহস্পতিবার বিক্ষোভ ও সমাবেশ হয়েছে। এ ঘটনায় দিবালোক গতকাল একটি মামলা করেছেন। সাব্বির মণ্ডল ও রফিক নামের দুজনকে গ্রেপ্তার করা হয়েছে। দিবালোক উপজেলা হিন্দু বৌদ্ধ খ্রিষ্টান ঐক্য পরিষদেরও সাধারণ সম্পাদক।দিবালোক বলেন, গত বুধবার রাত সাড়ে নয়টার দিকে তিনি নৌকা প্রতীকের প্রচারণা চালিয়ে নেতা-কর্মীদের বিদায় দিয়ে বাড়ি ফিরছিলেন। এ সময় পাড়নারায়ণপুর গ্রামের অশোক মোড়ে পৌঁছালে একটি মেহগনিবাগান থেকে তাঁর গাড়ি লক্ষ্য করে তিনটি গুলি ছোড়া হয়। এরপর স্থানীয় লোকজন ধাওয়া করে সাব্বির ও রফিককে আটক করেন। খবর পেয়ে পুলিশ এসে তাঁদের থানায় নিয়ে যায়।পাংশা থানার ওসি আবু শামা ইকবাল হায়াত বলেন, গতকাল দুপুরে দিবালোক বাদী হয়ে থানায় একটি মামলা করেছেন।
