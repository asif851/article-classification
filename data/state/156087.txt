
কোরবানীর ঈদের পরে ঢাকার বাইরে বিএনপি চেয়ারপারসন খালেদা জিয়ার নেতৃত্বে জনসংযোগ করার বিষয়ে ঐকমতে পৌছেছেন ২০-দলীয় জোটের নেতারা। তবে খালেদা জিয়া কবে থেকে জনসংযোগ শুরু করবেন সেই তারিখ চুড়ান্ত হয়নি।আজ মঙ্গলবার রাতে বিএনপি চেয়ারপারসন খালেদা জিয়ার গুলশান কার্যালয়ে জোটের এক বৈঠকে এ সিদ্ধান্ত হয়। বিএনপি একটি সুত্র জানায়, বিতর্কিত মন্তব্য করে সমালোচনার মুখে পড়া ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকীর সাম্প্রতিক মন্তব্য নিয়ে বৈঠকে আলোচনা হয়েছে। বৈঠকে তাঁর মন্তব্যের নিন্দা জানানো হয়। মন্ত্রীর এ বক্তব্যর বিষয়ে কর্মসূচি দেওয়ার ব্যাপারে আলোচনা হলেও কোনো সিদ্ধান্ত হয়নি। খালেদা জিয়া এ বিষয়ে সিদ্ধান্ত নিয়ে দলের মহাসচিব মির্জা ফখরুল ইসলাম আলমগীরকে জানাবেন।
আজ রাতের বৈঠকে জোটের সভাপতির পর্যায়ের নেতারা উপস্থিত ছিলেন। বৈঠক শেষে জাগপা সভাপতি সফিউল আলম প্রধান সাংবাদিকদের বলেন, বিএনপির ভারপ্রাপ্ত মহাসচিব মির্জা ফখরুল ইসলাম আলমগীর কাল বুধবার সংবাদ সম্মেলনে বৈঠকের বিস্তারিত আনুষ্ঠাকিভাবে তুলে ধরবেন।
