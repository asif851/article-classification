
পাবনার ঈশ্বরদী উপজেলায় দোকানঘরের মালিকানা নিয়ে দুই পক্ষের সংঘর্ষের ঘটনায় আহত সোয়াহার প্রামাণিক (৭০) নামের এক ব্যক্তি গত মঙ্গলবার মারা গেছেন। গত সোমবার উপজেলার গোকুলনগর গ্রামে ওই সংঘর্ষের ঘটনা ঘটে।পুলিশ সূত্রে জানা গেছে, পারিবারিক সম্পত্তির ভাগাভাগি নিয়ে কিছুদিন ধরে গোকুলনগর গ্রামের সোয়াহার প্রামাণিকের সঙ্গে তাঁর আপন ছোট ভাই সিকু ও আজাহার প্রামাণিকের বিরোধ চলছিল। এই বিরোধের মধ্যেই আজাহারের ঘরের পাশে রাস্তাসংলগ্ন সরকারি জায়গায় একটি দোকানঘর নির্মাণ করেন সোয়াহার। ওই দোকানের মালিকানা দাবি করায় সোমবার আজাহার, সিকু প্রামাণিক ও ভাতিজাদের সঙ্গে সোয়াহারের পরিবারের সদস্যদের কথা-কাটাকাটি হয়। একপর্যায়ে উভয় পক্ষের লোকজনের মধ্যে সংঘর্ষ বেধে যায়। এ সময় আজাহারের ছেলে আতিয়ার ক্ষিপ্ত হয়ে সোয়াহারের মাথায় কাঠের একটি বেঞ্চ দিয়ে প্রচণ্ড জোরে আঘাত করেন। এতে সোয়াহার জ্ঞান হারিয়ে ফেলেন। তাঁর মাথা থেকে প্রচণ্ড রক্তক্ষরণ হওয়ায় তাঁকে প্রথমে ঈশ্বরদী উপজেলা স্বাস্থ্য কমপ্লেক্সে ও পরে রাজশাহী মেডিকেল কলেজ হাসপাতালে ভর্তি করা হয়। সেখানে গত মঙ্গলবার সন্ধ্যায় তাঁর মৃত্যু হয়।
