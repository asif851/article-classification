
বিশ্বের সবচেয়ে বড় মানব পতাকা গড়ে গিনেস বুক অব ওয়ার্ল্ড রেকর্ডসে স্থান করে নিয়েছে বাংলাদেশ। আজ শনিবার গিনেস বুক কর্তৃপক্ষ এই অনুমোদন দিয়েছে। এর মধ্য দিয়ে গত বছর করা পাকিস্তানের জাতীয় মানব পতাকার রেকর্ড আনুষ্ঠানিকভাবে ভেঙে দিল বাংলাদেশ।
১৬ ডিসেম্বর ২০১৩ বিজয় দিবসকে স্মরণ করে ২৭ হাজার ১১৭ জন মানুষ নিয়ে বিশ্বের সবচেয়ে বড় মানব পতাকা গড়েছিল বাংলাদেশ। ‘লাল-সবুজের বিশ্ব জয়’ শিরোনামে মুঠোফোন সেবাদান প্রতিষ্ঠান রবি আজিয়াটার এই আয়োজনের কৌশলগত অংশীদার ছিল বাংলাদেশ সেনাবাহিনী। জাতীয় প্যারেড গ্রাউন্ডে ওই মানব পতাকা তৈরি হয়। ওই দিন বিজয়ের গর্জনে মুখরিত হয় প্যারেড স্কয়ার।
২০১২ সালের অক্টোবরে পাঞ্জাব ইয়ুথ ফেস্টিভ্যালে ২৪ হাজার ২০০ জনের মানব পতাকা তৈরি করে রেকর্ড বইয়ে স্থান করে নিয়েছিল পাকিস্তান।
 
রাষ্ট্রপতির অভিনন্দন
বিশ্বের সবচেয়ে বড় মানব পতাকা গড়ে বাংলাদেশের নাম গিনেস বুকে তোলায় আয়োজক ও অংশগ্রহণকারীদের অভিনন্দন জানিয়েছেন রাষ্ট্রপতি আবদুল হামিদ।
 
প্রধানমন্ত্রীর অভিনন্দন
বিশ্বের সবচেয়ে বড় মানব পতাকা গড়ে গিনেস বুক অব ওয়ার্ল্ড রেকর্ডসে বাংলাদেশ স্থান করে নেওয়ায় প্রধানমন্ত্রী শেখ হাসিনা সব উদ্যোক্তা এবং অংশগ্রহণকারীকে অভিনন্দন জানিয়েছেন।
প্রধানমন্ত্রীর বিশেষ সহকারী (মিডিয়া) মাহবুবুল হক শাকিল রাতে ‘প্রথম আলো’কে জানান, প্রধানমন্ত্রী অভিনন্দনের পাশাপাশি আশাবাদ ব্যক্ত করে বলেছেন, লাখো শহীদের রক্তের বিনিময়ে অর্জিত এই পতাকার মর্যাদা সমুন্নত রাখবে তরুণ প্রজন্ম ।
 
 
