
কক্সবাজারে টেকনাফের নাফ নদী থেকে বাংলাদেশি দুই জেলেকে ধরে নিয়ে গেছে মিয়ানমারের সীমান্তরক্ষী বাহিনী বর্ডার গার্ড পুলিশ (বিজিপি)। গতকাল মঙ্গলবার দিবাগত রাত আটটার দিকে নাফ নদীর এক নম্বর স্লুইসগেটের কাছাকাছি থেকে দুটি নৌকাসহ তাঁদের ধরে নিয়ে গেছে বলে পরিবারের পক্ষ থেকে জানানো হয়েছে। 
ধরে নিয়ে যাওয়া দুই জেলে হলেন টেকনাফ পৌরসভার দক্ষিণ জালিয়াপাড়ার নুর কামাল (৩৬) ও মধ্যম জালিয়াপাড়ার আবদুল করিম (৩২)।
কামালের স্ত্রী নুর খাতুন প্রথম আলোকে বলেন, প্রতিদিনের মতো স্থানীয় শুঁটকি ব্যবসায়ী মো. ইসমাইলের মালিকানাধীন বিহিঙ্গা জাল নিয়ে নাফ নদীতে মাছ ধরতে যান কামাল। কিন্তু গতকাল ফিরে না আসায় তাঁরা খোঁজখবর শুরু করেন। এ সময় অন্য জেলেরা জানান, বিজিপির সদস্যরা একটি স্পিডবোটযোগে এসে দুটি নৌকাসহ নুর কামাল ও আবদুল করিমকে ধরে নিয়ে গেছে। কামালের বাবা মোহাম্মদ কাশিম বলেন, নাফ নদীতে মাছ ধরতে হলে প্রতি তিন মাসে আট হাজার টাকা করে চাঁদা দিয়ে মিয়ানমারের বাহিনীর কাছ থেকে বিশেষ একটি টোকেন নিতে হয়। টেকনাফ পৌর এলাকার আবদুল হামিদের বাড়িতে ভাড়া থাকা মমতাজ মিয়া নামের এক দালাল এ টোকেন দেন। কিন্তু তাঁর ছেলেসহ দুজনকে টোকেন নেওয়ার পরও ধরে নিয়ে যাওয়া হয়েছে। এখনো কোনো খোঁজ পাওয়া যাচ্ছে না। বিষয়টি ওই দালাল ও বাংলাদেশের সীমান্তরক্ষী বাহিনী বর্ডার গার্ড বাংলাদেশকে (বিজিবি) জানানো হয়েছে।  মমতাজ মিয়া নামের ওই দালাল টোকেন দেওয়ার কথা প্রথম আলোর কাছে স্বীকার করে বলেন, ‘জেলেদের ভালোর জন্য আমি মধ্যস্থতা করে টোকেনগুলো সংগ্রহ করে দিয়েছিলাম। তারপরও কেন ধরে নিয়ে যাওয়া হয়েছে, বিষয়টি জানার জন্য যোগাযোগের চেষ্টা করা হচ্ছে। কিন্তু তাদের কাছ থেকে কোনো সাড়া পাওয়া যাচ্ছে না।’  নাম প্রকাশে অনিচ্ছুক কয়েকজন নৌকার মালিক বলেন, প্রায়ই বিজিপির সদস্যরা জেলেদের ধরে নিয়ে গিয়ে মোটা অঙ্কের টাকা আদায় করে। এ কারণে বাধ্য হয়ে মমতাজ মিয়ার মাধ্যমে বিজিপির কাছ থেকে টোকেন সংগ্রহ করা হয়।
জানতে চাইলে টেকনাফ-২ বিজিবির অধিনায়ক লে. কর্নেল এস এম আরিফুল ইসলাম জানান, জেলে ধরে নিয়ে যাওয়ার বিষয়টি কেউ তাঁকে জানায়নি। তিনি খোঁজখবর নিচ্ছেন।
