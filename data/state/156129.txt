
অবৈধ বিলবোর্ড ও ব্যানার অপসারণে ঢাকা উত্তর সিটি করপোরেশন (ডিএনসিসি) ভ্রাম্যমাণ আদালত পরিচালনা করেছে। গতকাল মঙ্গলবার গুলশান এলাকায় অভিযান চালিয়ে ৩০টি সাইনবোর্ড অপসারণ করা হয়। এ সময় অস্বাস্থ্যকর পরিবেশে খাবার তৈরি ও পরিবেশনের অভিযোগে দুটি হোটেলকে জরিমানা করেন ভ্রাম্যমাণ আদালত।ডিএনসিসির প্রধান বর্জ্য ব্যবস্থাপনা কর্মকর্তা কমোডর মোহাম্মদ আবদুর রাজ্জাকের নেতৃত্বে আঞ্চলিক নির্বাহী কর্মকর্তা মো. নুরুজ্জামান শরীফ ভ্রাম্যমাণ আদালত পরিচালনা করেন। এ সময় গুলশান এলাকার রাস্তার দুপাশের অবৈধ সাইনবোর্ড ও বিলবোর্ড এবং ফুটপাতের বেশ কিছু অবৈধ স্থাপনা অপসারণ করা হয়। গুলশান অ্যাভিনিউসহ গুলশান-২-এ অবস্থিত ছোট-বড় ৩০টির বেশি সাইনবোর্ড অপসারণ করার পাশাপাশি ভ্রাম্যমাণ আদালত অবৈধভাবে ফুটপাত দখল ও অস্বাস্থ্যকর পরিবেশে খাবার তৈরি ও পরিবেশনের অভিযোগে ২টি হোটেলকে ১৫ হাজার টাকা জরিমানা করেন।জানতে চাইলে প্রধান বর্জ্য ব্যবস্থাপনা কর্মকর্তা প্রথম আলোকে বলেন, অবৈধ ও বেআইনিভাবে স্থাপিত সাইনবোর্ড, পোস্টার, ব্যানার অপসারণে নিয়মিত অভিযান চালানো হবে। ওয়ার্ডভিত্তিক এই অভিযান চলবে। এই অভিযানে ফুটপাত দখলমুক্ত করতে বেশি জোর দেওয়া হবে।চার বছর আগে হাইকোর্টের এক আদেশে বিভিন্ন ব্যক্তিগত ও পাবলিক স্থাপনায় অবৈধ ও বেআইনিভাবে স্থাপিত হোল্ডিং, পোস্টার, ব্যানার, দেয়াললিখনসহ সব প্রচারণার উপকরণ অপসারণে ঢাকা সিটি করপোরেশনকে (উত্তর ও দক্ষিণ) সময় দেওয়া হয়। ওই আদেশের পরিপ্রেক্ষিতে গত ১৪ আগস্ট হাইকোর্ট আরেক আদেশে ঢাকার দুই সিটি করপোরেশন অননুমোদিত পোস্টার, ব্যানার, তোরণ, দেয়াললিখন ও প্রচারণার অন্যান্য উপকরণ অপসারণে কোনো পদক্ষেপ নেওয়া হয়েছিল কি না, তা জানতে চান। দুই সিটি করপোরেশন গত ২৩ আগস্ট এই বিষয়ে বাস্তবায়নের তথ্য জমা দেয়।
