
চট্টগ্রাম নগরের বহদ্দারহাট উড়াল সেতু ধসের ঘটনায় দায়ের হওয়ার মামলায় বিচার শুরু হয়েছে। আগামী ১৬ জুলাই সাক্ষ্যগ্রহণের তারিখ ধার্য করা হয়েছে।আজ বুধবার দুপুর সাড়ে ১২টায় চট্টগ্রাম মহানগর দায়রা জজ এম মজিবুর রহমান আট আসামির বিরুদ্ধে অভিযোগ গঠন করেন। এর মধ্য দিয়ে এই মামলার বিচারকাজ শুরু হলো।আসামিরা হলেন উড়াল সেতু প্রকল্পের ব্যবস্থাপক গিয়াসউদ্দিন, সুপারভিশন প্রকৌশল মঞ্জুরুল ইসলাম এবং ঠিকাদারি প্রতিষ্ঠানের কর্মকর্তা-কর্মচারী আবদুল জলিল, আমিনুর রহমান, আবদুল হাই, মোশারফ হোসেন, শাহজাহান আলী ও রফিকুল ইসলাম।রাষ্ট্রপক্ষের কৌঁসুলি ফকরুদ্দিন চৌধুরী প্রথম আলোকে জানান, মামলার এজাহারে থাকা ১৭ আসামিকে বাদ দিয়ে আটজনের বিরুদ্ধে গত বছরের ২৪ অক্টোবর অভিযোগপত্র দেয় চান্দগাঁও থানার পুলিশ। এই অভিযোগপত্রের বিরুদ্ধে চলতি মাসের ৩ তারিখ আদালতে নারাজি আবেদন করা হয়েছিল। আজ আদালত ওই নারাজি আবেদন খারিজ করে আট আসামির বিরুদ্ধে অভিযোগ গঠন করেন। একই সঙ্গে আসামিদের অব্যাহতি চেয়ে করা আবেদনও নামঞ্জুর করেন আদালত।জামিনে থাকা এই আট আসামির মধ্যে আজ আমিনুর রহমান ছাড়া বাকিরা আদালতে উপস্থিত ছিলেন। আমিনুরের পক্ষে তাঁর আইনজীবী সময়ের আবেদন করেন। কিন্তু আদালত আবেদন খারিজ করে তাঁর বিরুদ্ধে গ্রেপ্তারি পরোয়ানা জারি করেন।
২০১২ সালের ২৪ নভেম্বর নির্মাণাধীন বহদ্দারহাট উড়াল সেতুর গার্ডার ধসে ১৬ জন নিহত হয়। এ ঘটনায় ২৬ নভেম্বর চান্দগাঁও থানার এসআই আবুল কালাম আজাদ বাদী হয়ে মামলা করেন। মামলায় চট্টগ্রাম উন্নয়ন কর্তৃপক্ষের চেয়ারম্যান আবদুস সালাম, নির্বাহী প্রকৌশলী ও উড়াল সেতুর প্রকল্প পরিচালক এ এ এম হাবিবুর রহমান, ঠিকাদারি প্রতিষ্ঠানের ব্যবস্থাপনা পরিচালক আবদুর রাজ্জাকসহ ২৫ জনকে আসামি করা হয়।
