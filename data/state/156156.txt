
রাজশাহী বিশ্ববিদ্যালয়ের ২০১৭-১৮ শিক্ষাবর্ষে স্নাতক প্রথম বর্ষের ভর্তি পরীক্ষায় অংশ নিতে রেকর্ডসংখ্যক আবেদন জমা পড়েছে। এবারের পরীক্ষায় অংশ নিতে ৩ লাখ ১৬ হাজার ১২০ জন ভর্তি-ইচ্ছুক আবেদন করেছেন। ভর্তি পরীক্ষায় দ্বিতীয়বার অংশগ্রহণের সুযোগ চালু করায় গত বছরের তুলনায় আবেদনকারীর সংখ্যা প্রায় দ্বিগুণ হয়েছে।
বিশ্ববিদ্যালয়ের একাডেমিক শাখার উপ–রেজিস্ট্রার এ এইচ এম আসলাম হোসেন বলেন, কোটা বাদে রাজশাহী বিশ্ববিদ্যালয়ে মোট আসন ৪ হাজার ১১৯টি। গত বছর এই বিশ্ববিদ্যালয়ে ভর্তির জন্য আবেদনকারীর সংখ্যা ছিল ১ লাখ ৭৮ হাজার ৯৪৮ জন। ২০১৫-১৬ শিক্ষাবর্ষে আবেদনকারী ছিল ১ লাখ ৬০ হাজার ৬৮২ জন এবং ২০১৪-১৫ শিক্ষাবর্ষে ছিল ১ লাখ ৬৫ হাজার ৫৬৪ জন। গত শিক্ষাবর্ষে দ্বিতীয়বার ভর্তির সুযোগ ছিল না। এ বছর সেটি চালু করায় আবেদনকারীর সংখ্যা দ্বিগুণ হয়েছে।
বিশ্ববিদ্যালয়ের জনসংযোগ দপ্তরের প্রশাসক অধ্যাপক প্রভাষ কুমার কর্মকার বলেন, বিশ্ববিদ্যালয়ের ‘এ’ ইউনিটের (কলা অনুষদ) ৯৪১টি আসনের বিপরীতে ৩৩ হাজার ৬৮০ জন, ‘বি’ ইউনিটের (আইন অনুষদ) ১৬০টি আসনের বিপরীতে ৩১ হাজার ৮৬৯ জন, ‘সি’ ইউনিটের (বিজ্ঞান অনুষদ) ৬৬০টি আসনের বিপরীতে ৪৯ হাজার ১৭৪ জন, ‘ডি’ ইউনিটের (বিজনেস স্টাডিজ অনুষদ) ৪৭০টি আসনের বিপরীতে ২২ হাজার ৫২৬ জন, ‘ই’ ইউনিটের (সামাজিক বিজ্ঞান অনুষদ) ৭৪৮টি আসনের বিপরীতে ৪১ হাজার ২৩২ জন, ‘এফ’ ইউনিটের (জীব ও ভূবিজ্ঞান অনুষদ) ৪৩৬টি আসনের বিপরীতে ৩৯ হাজার ৯৩৪ জন, ‘জি’ ইউনিটের (কৃষি অনুষদ) ২১২টি আসনের বিপরীতে ২৮ হাজার ৭৮৩ জন, ‘এইচ’ ইউনিটের (প্রকৌশল অনুষদ) ২৭২টি আসনের বিপরীতে ৩৯ হাজার ৬২৬ জন, ‘আই’ ইউনিটের (চারুকলা অনুষদ) ১২০টি আসনের বিপরীতে ৪ হাজার ৩২ জন, ‘জে’ ইউনিটের (ব্যবসায় প্রশাসন ইনস্টিটিউট) ৫০টি আসনের বিপরীতে ১৩ হাজার ৬৪২ জন, ‘কে’ ইউনিটের (শিক্ষা ও গবেষণা ইনস্টিটিউট) ৫০টি আসনের বিপরীতে ১১ হাজার ৬২২ জন প্রার্থী আবেদন করেছেন।
অধ্যাপক প্রভাষ কুমার কর্মকার বলেন, ‘ঢাকা ও জগন্নাথ বিশ্ববিদ্যালয়ে দ্বিতীয়বার ভর্তির সুযোগ নেই। তাই রাজশাহী বিশ্ববিদ্যালয়ে দ্বিতীয়বার ভর্তির সুযোগ বহাল করায় আবেদনের সংখ্যা বেড়েছে।’
প্রসঙ্গত, ১০ সেপ্টেম্বর থেকে অনলাইনে আবেদন প্রক্রিয়া শুরু হয় এবং শেষ হয় ২৪ সেপ্টেম্বর রাত ১২টায়। আগামী ২২ থেকে ২৬ অক্টোবর ভর্তি পরীক্ষা অনুষ্ঠিত হবে।
 
