
প্রথম আলোর ১৯তম প্রতিষ্ঠাবার্ষিকী উপলক্ষে সিলেট শাহজালাল বিজ্ঞান ও প্রযুক্তি বিশ্ববিদ্যালয়ে (শাবিপ্রবি) বর্ণাঢ্য শোভাযাত্রা, সাংস্কৃতিক অনুষ্ঠান ও পাঠক মেলা অনুষ্ঠিত হয়েছে। এ সময় একটি ভালো কাজের অংশ হিসেবে সুবিধাবঞ্চিত শিশুদের মাঝে শিক্ষা উপকরণ বিতরণ করেন বন্ধুসভার সদস্যরা।
আজ সোমবার বিকেল সোয়া চারটার দিকে বিশ্ববিদ্যালয়ের কেন্দ্রীয় গ্রন্থাগারের সামনে বন্ধুসভার সদস্যদের জাতীয় সংগীত পরিবেশনের মধ্য দিয়ে এই অনুষ্ঠান শুরু হয়। পরে একটি বর্ণাঢ্য শোভাযাত্রা পুরো ক্যাম্পাস প্রদক্ষিণ শেষে একই স্থানে এসে শেষ হয়।
অনুষ্ঠানে শুভেচ্ছা বক্তব্য দেন প্রথম আলোর শাহজালাল বিশ্ববিদ্যালয় প্রতিনিধি মিসবাহ্ উদ্দিন। অতিথিদের পক্ষ থেকে বক্তব্য দেন ছাত্র উপদেশ ও নির্দেশনা পরিচালক অধ্যাপক মো. রাশেদ তালুকদার।
মো. রাশেদ তালুকদার বলেন, ‘প্রথম আলোর সাহসী প্রতিবেদনের মাধ্যমে সমাজের নানা অনিয়মের চিত্র ওঠে আসে। এতে প্রশাসন সংশোধনের সুযোগ পায়। অনিয়মের প্রতিবেদনের পাশাপাশি আমরা ইতিবাচক খবর আরও চাই।’
অনুষ্ঠানে আরও উপস্থিত ছিলেন বিশ্ববিদ্যালয়ের পদার্থবিজ্ঞান বিভাগের অধ্যাপক নাজিয়া চৌধুরী, মেকানিক্যাল ইঞ্জিনিয়ারিং বিভাগের প্রধান আরিফুল ইসলাম, প্রক্টর জহীর উদ্দিন আহমদ, পুর ও পরিবেশ কৌশল বিভাগের অধ্যাপক জহির বিন আলম, সহকারী প্রক্টর আলমগীর কবির ও প্লাবন সাহা, নৃবিজ্ঞান বিভাগের সহযোগী অধ্যাপক আ ফ ম জাকারিয়া, বাংলা বিভাগের শিক্ষক সরকার সোহেল রানা, অফিসার্স অ্যাসোসিয়েশনের সাবেক সাধারণ সম্পাদক তাজিম উদ্দিন, বন্ধুসভার আহ্বায়ক শুভ্র গোপ, সাবেক সভাপতি শওকত ইমাম প্রমুখ।
