
জনশক্তি, কর্মসংস্থান ও প্রশিক্ষণ ব্যুরোর (বিএমইটি) কার্যালয়ে হঠাৎ করে দুর্নীতি দমন কমিশনের (দুদক) একটি দলের উপস্থিতিতে চাঞ্চল্য সৃষ্টি হয়েছে।
আজ বুধবার বেলা ১১টার দিকে রাজধানীর ইস্কাটনে প্রবাসী কল্যাণ ভবনে বিএমইটি কার্যালয়ে হাজির হয় দুদকের দলটি। ছয়জনের এই দলের নেতৃত্বে ছিলেন দুদক মহাপরিচালক মোহাম্মদ মুনীর চৌধুরী।
ঘটনার সময় বিএমইটি কার্যালয়ে বিভিন্ন গণমাধ্যমের সাংবাদিকেরাও উপস্থিত হন।
হঠাৎ দুদক দলের আগমন এবং সাংবাদিকদের সরব উপস্থিতিতে বিএমইটির কর্মকর্তা-কর্মচারীদের মধ্যে চাঞ্চল্য সৃষ্টি হয়। কর্মকর্তা-কর্মচারীদের মধ্যে দীর্ঘ সময় ধরে নানা কানাঘুষা চলে।
প্রত্যক্ষদর্শীরা জানান, বিএমইটি কার্যালয়ে গিয়েই মহাপরিচালক মো. সেলিম রেজার কক্ষে প্রবেশ করেন মুনীর চৌধুরী। দুদক পরিচালক জায়েদ হোসেন খান, উপপরিচালক মাহবুবুল আলম, সহকারী পরিচালক আব্দুল ওয়াদুদসহ পাঁচজন বিএমইটি মহাপরিচালকের দপ্তরের সামনে অপেক্ষায় থাকেন। আধঘণ্টা পর জায়েদ হোসেনকে বিএমইটি মহাপরিচালকের কক্ষের ভেতরে ডেকে নেওয়া হয়।
কী হচ্ছে—জানতে চাইলে দুদকের একটি সূত্র সাংবাদিকদের জানায়, বিএমইটির বিভিন্ন অনিয়ম ও দুর্নীতির অভিযোগ অনুসন্ধানের অংশ হিসেবে মহাপরিচালক সেলিম রেজাকে জিজ্ঞাসাবাদ করা হচ্ছে।
দুপুর ১২টার দিকে বিএমইটি মহাপরিচালকের কক্ষ থেকে বেরিয়ে দুদকের মহাপরিচালক মুনীর চৌধুরী সাংবাদিকদের বলেন, প্রতিষ্ঠানটির কাছ থেকে মানুষ যাতে সেবা পায়, সে বিষয়ে আলোচনা হয়েছে। কোনো সুনির্দিষ্ট অভিযোগ নিয়ে কথা হয়নি। মোটা দাগে প্রতিষ্ঠানটিতে দুর্নীতির কারণে মানুষ যাতে সেবাবঞ্চিত বা হয়রানির শিকার না হয়, তা নিয়ে আলাপ-আলোচন হয়েছে।
পরে বিএমইটির মহাপরিচালক সেলিম রেজা সাংবাদিকদের বলেন, সকালে দুদক থেকে ফোন করে তাঁকে জানানো হয়, সংস্থাটির মহাপরিচালক তাঁর সঙ্গে দেখা করবেন।
সাংবাদিকেরা সেলিম রেজাকে জানান, আজ দুদকের একটি দল যে বিএমইটির কার্যালয়ে আসবে, তা আগের দিনই তাঁদের (সাংবাদিক) জানানো হয়।
জবাবে সেলিম রেজা দাবি করেন, তাঁর দপ্তরে কোনো দুর্নীতি বা অনিয়ম নেই। দুদকের দলটি তাদের কার্যক্রমের অংশ হিসেবে তাঁর দপ্তরে এসেছিল। এখানে দুর্নীতির কোনো বিষয় নেই।
