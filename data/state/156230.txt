
হবিগঞ্জের বাহুবল উপজেলার সুন্দ্রাটিকি গ্রামে পঞ্চায়েতের বিরোধের জের ধরে অপহরণের পর চার শিশুকে হত্যা করে বালুচাপা দেওয়ার আলোচিত ঘটনার মামলার রায় আগামীকাল বুধবার দেওয়া হবে। আজ মঙ্গলবার সিলেট বিভাগীয় দ্রুত বিচার ট্রাইব্যুনালের বিচারক মকবুল আহসান রায় ঘোষণার তারিখ নির্ধারণ করেন।
মামলা পরিচালনায় রাষ্ট্রপক্ষের আইনজীবী ও ট্রাইব্যুনালের স্পেশাল পিপি (সরকারি কৌঁসুলি) কিশোর কুমার কর এ তথ্য নিশ্চিত করেছেন। প্রথম আলোকে তিনি বলেন, হবিগঞ্জ জেলা ও দায়রা জজ আদালতে গত বছরের ৭ সেপ্টেম্বর মামলার বিচারকাজ শুরু হয়েছিল। হবিগঞ্জ আদালতে মামলার ৫৭ জন সাক্ষীর মধ্যে ৪৫ জনের সাক্ষ্য নেওয়া হয়। চাঞ্চল্যকর ঘটনা হওয়ায় গত ১৫ মার্চ মামলাটি সিলেট বিভাগীয় দ্রুত বিচার ট্রাইব্যুনালে স্থানান্তর করে আরও সাতজনের সাক্ষ্য নেওয়া হয়। যুক্তিতর্ক শেষে আজ রায় ঘোষণার তারিখ চূড়ান্ত হয়েছে।
গত বছরের ১২ ফেব্রুয়ারি বাড়ির পাশের মাঠে খেলতে গিয়ে নিখোঁজ হয় সুন্দ্রাটিকি গ্রামের আবদাল মিয়া তালুকদারের ছেলে মনির মিয়া (৭), ওয়াহিদ মিয়ার ছেলে জাকারিয়া আহমেদ শুভ (৮), আবদুল আজিজের ছেলে তাজেল মিয়া (১০) ও আবদুল কাদিরের ছেলে ইসমাইল হোসেন (১০)। নিখোঁজের পাঁচ দিন পর গ্রামের উত্তরে ইছাবিল থেকে তাদের বালুচাপা লাশ উদ্ধার করা হয়। এ ঘটনায় বাহুবল থানায় নয়জনের বিরুদ্ধে মামলা করেন মনির মিয়ার বাবা আবদাল মিয়া। ওই বছরের ২৯ এপ্রিল মামলার তদন্ত কর্মকর্তা ডিবি পুলিশের তৎকালীন ওসি মোক্তাদির হোসেন নয়জনের বিরুদ্ধে আদালতে অভিযোগপত্র জমা দেন।
সুন্দ্রাটিকি গ্রামের আবদাল মিয়া তালুকদার ও আবদুল আলী বাগালের মধ্যে পঞ্চায়েত নিয়ে বিরোধের জেরে এই হত্যাকাণ্ড ঘটানো হয় বলে মামলার তদন্ত ও আসামিদের দেওয়া স্বীকারোক্তির ভিত্তিতে পুলিশ জানিয়েছে।
মামলায় কারাগারে থাকা আসামিরা হলেন সুন্দ্রাটিকি গ্রামের পঞ্চায়েতের একাংশের প্রধান আবদুল আলী ওরফে বাগাল, তাঁর দুই ছেলে রুবেল মিয়া ও জুয়েল মিয়া, সহযোগী আরজু মিয়া ও শাহেদ মিয়া। আসামিদের মধ্যে বাচ্চু মিয়া নামের একজন পলাতক থাকা অবস্থায় র‌্যাবের সঙ্গে ‘বন্দুকযুদ্ধে’ মারা যান। মামলার অপর তিন আসামি উস্তার মিয়া, বাবুল মিয়া ও বিল্লাল পলাতক রয়েছেন। গ্রেপ্তারকৃত আসামিদের মধ্যে চারজন আদালতে স্বীকারোক্তিমূলক জবানবন্দি দিয়েছেন।
