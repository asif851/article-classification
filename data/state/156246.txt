
যশোরের ঝিকরগাছার পাঁচপুকুর এলাকায় সুইডেন প্রবাসী দম্পতির কাছ থেকে থেকে তিন হাজার মার্কিন ডলার ছিনিয়ে নেওয়ার অভিযোগে ঝিকরগাছা থানার পাঁচ পুলিশ সদস্যকে প্রত্যাহার করা হয়েছে। আজ শুক্রবার সন্ধ্যায় তাঁদের থানা থেকে প্রত্যাহার করে যশোরের পুলিশ লাইনে সংযুক্ত করা হয়।
এদিকে আজ সকালে অপরিচিত এক লোক মোটরসাইকেলে করে ওই সুইডেনপ্রবাসীর বাড়িতে গিয়ে ডলার ফেরত দিয়ে গেছেন।প্রত্যাহার হওয়া পুলিশ সদস্যরা হলেন: পুলিশের উপপরিদর্শক (এসআই) এজাজুর রহমান, কনস্টেবল আজিজুর রহমান, মামুনুর রশীদ, বাবর আলী ও জিয়াউল হক।যশোরের সহকারী পুলিশ সুপার ভাস্কর সাহা (‘ক’ সার্কেল) প্রথম আলোকে প্রত্যাহারের সত্যতা নিশ্চিত করেছেন। তিনি বলেন, ঘটনার তদন্ত চলছে। তদন্তের স্বার্থে তাঁদের প্রত্যাহার করা হয়েছে।গতকাল বৃহস্পতিবার সন্ধ্যায় বেনাপোল থেকে সুইডেন প্রবাসী মিজানুর রহমান ও তার স্ত্রী খুকুমনি পারভীন ব্যক্তিগত একটি গাড়িতে করে নড়াইলের দিকে যাচ্ছিলেন। গাড়িটি ঝিকরগাছা থানা সংলগ্ন এলাকায় পৌঁছালে এসআই এজাজুরের নেতৃত্বে পুলিশের একটি দল তল্লাশি চালায়। তল্লাশির সময় পুলিশ সদস্যরা দম্পতির কাছে থাকা তিন হাজার মার্কিন ডলার ছিনিয়ে নেয় বলে অভিযোগ ওঠে। যশোর প্রেসক্লাবে গিয়ে দম্পতি সাংবাদিকদের কাছে এ অভিযোগ করেন। এ বিষয়ে গণমাধ্যমে সংবাদ প্রকাশিত হয়।আজ যোগাযোগ করা হলে অভিযোগকারী মিজানুর প্রথম আলোকে বলেন, আজ সকালে অপরিচিত এক লোক মোটরসাইকেলে করে আমার বাড়িতে এসে ডলার ফিরিয়ে দিয়েছেন। পরে এক পুলিশ ফোন করে টাকা হাতে পেয়েছি কি না, ও তা জানতে চেয়েছেন।মিজানুর বলেন, ২৬ বছর ধরে তিনি পরিবার নিয়ে সুইডেনে থাকছেন। তিনি সুইডেনের রেলওয়ের একটি প্রতিষ্ঠানে প্রকৌশলী হিসেবে কর্মরত আছেন। বাড়ি নড়াইলের কালিয়া উপজেলা সদরে। সম্প্রতি স্ত্রীসহ তিনি দেশে বেড়াতে এসেছেন।
