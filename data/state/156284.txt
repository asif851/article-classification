
হঠাৎ অসুস্থ হয়ে পড়া বিএনপির স্থায়ী কমিটির সদস্য মওদুদ আহমদের অবস্থা ভালোর দিকে। তবে চিকিৎকেরা তাঁকে ছয় ঘণ্টার পর্যবেক্ষণে রেখেছেন।
আজ সন্ধ্যায় মওদুদ আহমদের জুনিয়র আইনজীবী এ কে এম এহসানুর রহমান প্রথম আলো ডটকমকে এ কথা জানান। তিনি জানান, মওদুদ আহমদের কয়েকটি পরীক্ষা-নিরীক্ষা করা হয়েছে। তাঁর অবস্থা ভালোর দিকে।মওদুদ আহমদের ব্যক্তিগত সহকারী শহীদুল ইসলাম প্রথম আলো ডটকমকে জানান, আজ রোববার বেলা আড়াইটার দিকে হঠাৎ বুকে ব্যথা অনুভূত হওয়ার পর মওদুদ আহমদ পড়ে যান। তাঁকে দ্রুত ইউনাইটেড হাসপাতালে নিয়ে যাওয়া হয়। সেখানে তাঁকে করোনারি কেয়ার ইউনিটে (সিসিইউ) ভর্তি করা হয়।মওদুদ আহমদকে হাসপাতালে নেওয়ার পর সেখানে তাঁকে দেখতে যান বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।
