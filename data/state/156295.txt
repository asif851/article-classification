
প্রত্যন্ত অঞ্চলের প্রসূতিদের জরুরি চিকিৎসার প্রয়োজন হলে নির্দিষ্ট একটি মুঠোফোন নম্বরে ফোন করলেই হাজির হয়ে যাবে অ্যাম্বুলেন্স। এ ধরনের একটি পরীক্ষামূলক প্রকল্প চালু করা হয়েছে ময়মনসিংহের নান্দাইল উপজেলায়।মা ও শিশুর স্বাস্থ্যসেবা নিশ্চিত করতে গত রোববার নান্দাইল উপজেলা স্বাস্থ্য কমপ্লেক্স মিলনায়তনে আনুষ্ঠানিকভাবে দুটি অ্যাম্বুলেন্স হস্তান্তর করার মাধ্যমে প্রকল্পের উদ্বোধন ঘোষণা করে আন্তর্জাতিক উদরাময় গবেষণাকেন্দ্র (আইসিডিডিআরবি) ও কানাডার একটি সংস্থা সিআরসিএইচইউএম।স্থানীয় সাংসদ আনোয়ারুল আবেদিন খান অ্যাম্বুলেন্স দুটির চাবি ও দুটি মুঠোফোন গ্রহণ করেন। অনুষ্ঠানে সভাপতিত্ব করেন ময়মনসিংহের সিভিল সার্জন আ স ম আবদুস ছামাদ।অন্যান্যের মধ্যে উপস্থিত ছিলেন কমিউনিটি ক্লিনিকের প্রকল্প পরিচালক ও অতিরিক্ত সচিব মাখদুমা নার্গিস, আইসিডিডিআরবির গবেষক মাহবুব ইলাহী চৌধুরী, গবেষক নাজমুল আলম, ইউএনও অহিদুল ইসলাম প্রমুখ।
