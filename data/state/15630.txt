
আওয়ামী লীগের উপদেষ্টা পরিষদের সদস্য তোফায়েল আহমেদ বলেছেন, ‘বঙ্গবন্ধু সবাইকে নিয়ে বাকশাল কায়েম করেছিলেন। জিয়াউর রহমান সে দলের সদস্য হতে আবেদন করেছিলেন। আবেদনটি আমার কাছে আছে। দেখতে চাইলে সেটা আমি দেখাতে পারি।’ তিনি বলেন, বাকশাল ছিল একটি ক্ষণস্থায়ী প্রক্রিয়া।
আজ সোমবার জাতীয় সংসদের অধিবেশনে বিরোধী দলের সাংসদ মওদুদ আহমদকে উদ্দেশ করে তোফায়েল আহমেদ বলেন, ‘একদলীয় শাসন থেকে কি সামরিক স্বৈরশাসন ভালো? যাঁরা সামরিক স্বৈরশাসনের অধীনে কাজ করেন, তাঁদের মুখে গণতন্ত্রের কথা শোভা পায় না।’ তিনি বলেন, বিএনপি আন্দোলন-সংগ্রাম করে তত্ত্বাবধায়ক সরকারের দাবি আদায় করতে পারবে না। সিটি করপোরেশনের মতো জাতীয় সংসদ নির্বাচনেও অংশ নেওয়ার জন্য তিনি বিরোধী দলের প্রতি আহ্বান জানান।
আজ বিকেল পাঁচটার দিকে স্পিকার শিরীন শারমিন চৌধুরীর সভাপতিত্বে জাতীয় সংসদের অধিবেশন শুরু হয়। সম্পূরক বাজেটের ওপর আলোচনার সময় প্রধানমন্ত্রী সংসদে উপস্থিত ছিলেন।
বিএনপির সাংসদ মওদুদ আহমদের বক্তব্যের পর আওয়ামী লীগের নেতা তোফায়েল আহমেদ বক্তব্য দেন। সংসদে বক্তব্য দেওয়ার সময় বিএনপির নেতা মওদুদ আহমদ বলেন, আওয়ামী লীগ গণতন্ত্র চাইলেও বিরোধী দল চায় না। তিনি বলেন, দেশে গণতন্ত্রের চর্চা নেই। তাদের ধ্যান-ধারণা একদলীয় সরকারের। একপর্যায়ে তিনি বাকশালের সমালোচনা করেন। এর জবাবে তোফায়েল আহমেদ  বক্তব্য দেন।
তোফায়েল আহমেদ ২১ আগস্টের গ্রেনেড হামলার কথা উল্লেখ করে বলেন, ‘সেই হত্যাকাণ্ডের পরিকল্পনা কি হাওয়া ভবন থেকে হয়নি? তিনি কি ভুলে গেছেন সেই ১০  ট্রাক অস্ত্রের কথা? ডিজিএফআই স্বীকার করেছে কীভাবে দশ ট্রাক অস্ত্র কোথা থেকে খালাস করে কোথায় কোথায় পাঠানো হতো।’  
 
কৃষিমন্ত্রীর বক্তব্য
সম্পূরক বাজেটের ওপর আলোচনায় অংশ নিয়ে কৃষিমন্ত্রী মতিয়া চৌধুরী বলেন, দেশের উন্নয়নে এ সরকার কাজ করে। এ জন্য বড় আকারের বাজেট দিয়েছে। দেশ এগিয়ে যাচ্ছে। কিন্তু বিএনপি-জামায়াতের বাজেট সব সময় অপচয়ের দিকে দেশের অর্থনীতিকে নিয়ে যায়। তিনি বলেন, ‘২০১৪ সালে ভারতের সঙ্গে সমুদ্রসীমার রায় হবে। দেশবাসীকে বলব, যেভাবে মিয়ানমার থেকে সমুদ্রসীমা অর্জন করেছি, আবার জিততে হলে আবার নৌকা, আবার আওয়ামী লীগকে লাগবে।’
 
স্বতন্ত্র সাংসদের বক্তব্য
স্বতন্ত্র সাংসদ ফজলুল আজিম বলেন, বাজেটে প্রণোদনা দিয়েও পুঁজিবাজার স্থিতিশীল করার কোনো কাজ হবে না। এ জন্য দীর্ঘমেয়াদি পরিকল্পনা নিতে হবে। ব্যাংক খাতে চরম অস্থিরতা বিরাজ করছে। সংসদে আলোচনা করে নির্বাচনকালীন সরকারপদ্ধতি ঠিক করার আহ্বান জানিয়ে আজিম বলেন, নির্বাচনে সব দলের অংশগ্রহণ নিশ্চিত করতে হবে।
