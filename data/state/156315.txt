
জামালপুরের সরিষাবাড়ীতে গতকাল বুধবার সকালে সাংসদ মামুনুর রশিদ জোয়ার্দারের ছোট ভাই এনামুল হক জোয়ার্দার পুলিশের কাছ থেকে জাতীয় পার্টির নেতা শফিকুল ইসলামকে ছাড়িয়ে নিয়েছেন।পুলিশ মাদক সেবন করা অবস্থায় তাঁকে আটক করে থানায় নিয়ে গিয়েছিল।পুলিশ ও জাতীয় পার্টি সূত্রে জানা গেছে, উপজেলার মহাদান ইউনিয়ন জাতীয় পার্টির সাধারণ সম্পাদক শফিকুল ইসলাম (৪৫) ওরফে বাগা গত মঙ্গলবার রাতে সানাকৈর বাজার এলাকায় মাদকের আসরে ছিলেন।গোপন সংবাদের ভিত্তিতে উপপরিদর্শক (এসআই) সাদেক দেওয়ান রাত ১২টার দিকে মাদক সেবন করা অবস্থায় তাঁকে আটক করে থানায় নিয়ে আসেন। পরে স্থানীয় জাতীয় পার্টির সাংসদ মামুনুর রশিদের ছোট ভাই এনামুল হক জোয়ার্দার খবর পেয়ে থানায় গিয়ে শফিকুলকে ছাড়িয়ে নিয়ে যান।মহাদান ইউনিয়ন জাতীয় পার্টির সভাপতি মাহবুবুর রহমান জানান, বাগাকে পুলিশ মাদকসহ আটক করে ছেড়ে দিয়েছে।উপপরিদর্শক সাদেক দেওয়ান বলেন, সাংসদের ছোট ভাই মাদকসেবী নেতাকে ছাড়িয়ে নিয়েছেন।এনামুল হক জোয়ার্দার বলেন, ‘শফিকুল ইসলাম একটু মাদকের আসরে বসেছিলেন। তাই ওসি সাহেবকে অনুরোধ করে ছাড়িয়ে নিয়েছি।’সরিষাবাড়ী থানার ভারপ্রাপ্ত কর্মকর্তা (ওসি) মো. বিল্লাল উদ্দিন বলেন, ‘তার (শফিকুল) কাছে কোনো মাদকদ্রব্য পাওয়া যায়নি তাই সাংসদের ছোট ভাইয়ের অনুরোধে ছেড়ে দিয়েছি।’
