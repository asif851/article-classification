
পটুয়াখালীর দুমকি উপজেলার উত্তর মুরাদিয়া গ্রামে হরিনাথ খাসকেলকে (৭০) হত্যার দায়ে তাঁর ছেলে সঞ্জয় খাসকেলকে (২৮) যাবজ্জীবন কারাদণ্ড দিয়েছেন আদালত। গতকাল বৃহস্পতিবার পটুয়াখালী জেলা ও দায়রা জজ আদালতের বিচারক বিমলচন্দ্র সিকদার এ রায় দেন।যাবজ্জীবনের পাশাপাশি সঞ্জয়কে ২০ হাজার টাকা জরিমানা, অনাদায়ে আরও দুই বছরের কারাদণ্ড দেন বিচারক।মামলার সংক্ষিপ্ত বিবরণে জানা যায়, ২০১৪ সালের ৫ ফেব্রুয়ারি হরিনাথ খাসকেলের কাছে টাকা চান ছেলে সঞ্জয়। টাকা না থাকায় হরিনাথ দিতে পারেননি। এতে ক্ষুব্ধ হয়ে রান্নাঘর থেকে দা নিয়ে হরিনাথকে এলোপাতাড়ি কোপাতে থাকেন। এ সময় আশপাশের লোকজন চলে এলে সঞ্জয় পালিয়ে যান। মুমূর্ষু অবস্থায় হাসপাতালে নিয়ে গেলে কর্তবরত চিকিৎসক হরিনাথকে মৃত ঘোষণা করেন। এ ঘটনার পর সঞ্জয়কে পুলিশ আটক করে। এ ঘটনায় হরিনাথের স্ত্রী কমলা রানী বাদী হয়ে ৭ ফেব্রুয়ারি দুমকি থানায় সঞ্জয়ের বিরুদ্ধে হত্যা মামলা করেন। এরপর আদালতে তিনি স্বীকারোক্তিমূলক জবানবন্দি দেন। পুলিশ তদন্ত শেষে ওই বছরের ৮ সেপ্টেম্বর আদালতে অভিযোগপত্র দাখিল করে। ১৭ জনের সাক্ষ্য-শুনানি শেষে গতকাল রায় দেন আদালত।
