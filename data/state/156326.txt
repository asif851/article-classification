
ভাটারার শাহজাদপুরে গতকাল রোববার রাতে নিজেদের বাড়িতে আগুনে দগ্ধ হয়েছেন একই পরিবারের চারজন। রাতে তাঁদের ঢাকা মেডিকেল কলেজ হাসপাতালের বার্ন ইউনিটে নিয়ে আসা হয়।দগ্ধরা হলেন শহীদুল ইসলাম (৬৫), তাঁর স্ত্রী নাদেরা বেগম (৫৪), ছেলে জিহাদ (৩২) ও মোর্শেদ (২৬)। এর মধ্যে শহীদুল ও নাদেরার অবস্থা আশঙ্কাজনক বলে জানিয়েছেন চিকিৎসকেরা।ঢাকা মেডিকেল পুলিশ ফাঁড়ির উপপরিদর্শক (এসআই) মো. বাচ্চু মিয়া বলেন, গত রাত সাড়ে ১০টার দিকে মশা মারার ইলেকট্রিক ব্যাট চালু করার সঙ্গে সঙ্গেই ঘরের ভেতরে আগুন ধরে যায়। যাঁরা দগ্ধ হয়েছেন তাঁদের ধারণা, গ্যাসলাইনের লিকেজ থেকে ঘরে গ্যাস জমে ছিল। মশা মারার ব্যাট চালু করার সঙ্গে সঙ্গেই তা বিস্ফোরিত হয়। দ্রুত আগুন সারা ঘরে ছড়িয়ে পড়ে। প্রতিবেশীরা তাঁদের হাসপাতালে নিয়ে আসেন।আয়ান নামে এক প্রতিবেশী বলেন, তাঁরা নিয়ে এসেছেন, কিন্তু কী করে এ ঘটনা ঘটল, সে বিষয়ে তাঁদের কোনো ধারণা নেই। ফায়ার সার্ভিসের সঙ্গে যোগাযোগ করা হলে তাঁরা এ সম্পর্কে কিছুই জানেন না বলে জানান।
