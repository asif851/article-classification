
চট্টগ্রামের পটিয়ায় মনি দে (২৬) নামের এক গৃহবধূকে স্বামী, শাশুড়ি ও দেবর মিলে হত্যা করেছেন বলে অভিযোগ পাওয়া গেছে।ঘটনাটি ঘটেছে গতকাল শনিবার ভোরে উপজেলার ধলঘাট ইউনিয়নের করণখাইন গ্রামে। মনি একই গ্রামের সুজন দের স্ত্রী। তাঁর দেড় বছরের এক ছেলেসন্তান রয়েছে। পুলিশ ও পারিবারিক সূত্র জানায়, উপজেলার ধলঘাট ইউনিয়নের করণখাইন গ্রামের হারাধন দের ছেলে সুজন দের সঙ্গে ২০১১ সালে একই উপজেলার শোভনদণ্ডী ইউনিয়নের লাওয়ারখিল গ্রামের দয়াল হরির মেয়ে মনি দের বিয়ে হয়। গতকাল সকাল ছয়টার দিকে মনির ভগ্নিপতি বিকাশ দাশকে মুঠোফোনে সুজন দে জানান, মনি হূদেরাগে আক্রান্ত হয়ে মারা গেছেন। এ খবর পেয়ে মনির বাবার বাড়ির লোজজন তাঁর শশুরবাড়ি গিয়ে দেখেন, সুজন দের ঘরে তালা লাগিয়ে সবাই পালিয়ে গেছে। বাড়ির পাশের শ্মশানে গিয়ে ছাই দেখতে পান। মনির বড় ভাই রন্টি দাশের অভিযোগ, পারিবারিক কলহের জের ধরে তাঁর বোনকে স্বামী ও শ্বশুরবাড়ির লোকজন হত্যা করে লাশ তাঁদের কাউকে না দেখিয়ে দ্রুত দাহ করেছে।পটিয়া থানার পরিদর্শক (তদন্ত) শওকত হোসেন জানান, এ ব্যাপারে রন্টি দাশ ১০ জনকে আসামি করে থানায় হত্যা মামলা করেছেন।
