
দুর্যোগপূর্ণ আবহাওয়ার কারণে বরিশালসহ দক্ষিণাঞ্চলের অভ্যন্তরীণ সকল পথে সব ধরনের লঞ্চ চলাচল বন্ধ ঘোষণা করেছে বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ)। ঝোড়ো হাওয়া ও থেমে থেমে বর্ষণের কারণে আজ সোমবার সকাল থেকে লঞ্চ চলাচল সাময়িকভাবে বন্ধ রাখার সিদ্ধান্ত নেওয়া হয়েছে। ঢাকা-বরিশাল পথও এই সাময়িক নিষেধাজ্ঞার আওতায় রয়েছে।
নিষেধাজ্ঞা জারির পর আজ সকাল থেকে বরিশাল নৌবন্দর থেকে কোনো পথে লঞ্চ ছেড়ে যায়নি। তবে সকাল ১০টার পর আবহাওয়ার সামান্য উন্নতি হলে লঞ্চ চলাচল শুরু করলেও বেলা সাড়ে ১১টার দিকে আবহাওয়ার অবনতি হওয়ায় তা আবারও বন্ধ ঘোষণা করা হয়।
বরিশালের অভ্যন্তরীণ পথে সব ধরনের লঞ্চ চলাচল বন্ধ রাখার বিষয়টি প্রথম আলোকে নিশ্চিত করেছেন নৌ নিরাপত্তা ও ট্রাফিক ব্যবস্থাপনা বিভাগের উপপরিচালক আজমল হুদা।
তবে ঢাকা-বরিশাল পথ এই নিষেধাজ্ঞার আওতায় পড়েছে কি না, এ প্রশ্ন করলে তিনি বলেন, ‘এটা আমি বলতে পারব না।’
পরে বিআইডব্লিউটিএর ঢাকা সদর দপ্তরের নৌ নিরাপত্তা ও ট্রাফিক ব্যবস্থাপনা বিভাগের পরিচালক জাফর হাওলাদারের সঙ্গে যোগাযোগ করা হলে আজ দুপুরে তিনি প্রথম আলোকে বলেন, ‘এই পথও এ নিষেধাজ্ঞার আওতাভুক্ত, তবে তা সাময়িক। আবহাওয়ার উন্নতি হলে এই নিষেধাজ্ঞা তাৎক্ষণিক প্রত্যাহার হবে।’
এদিকে গোটা দক্ষিণাঞ্চলে চতুর্থ দিনের মতো আজও বৈরী আবহাওয়া বিরাজ করছে। একটানা ঝোড়ো হাওয়া ও থেমে থেমে বর্ষণে জনজীবন স্থবির হয়ে পড়েছে।
এ ছাড়া পটুয়াখালীর পায়রা সমুদ্রবন্দরে ৩ নম্বর ও বরিশালের অভ্যন্তরীণ নৌপথগুলোতে ২ নম্বর সতর্ক সংকেত জারি করা হয়েছে।
