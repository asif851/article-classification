

বিএনপি চেয়ারপারসন খালেদা জিয়াকে কেউ অবরুদ্ধ করে রাখেনি, মন্তব্য করে প্রধানমন্ত্রী শেখ হাসিনা বলেছেন, ‘উনি বাড়ি চলে যাক, কেউ বাধা দেবে না।’ আজ সোমবার রাজধানীর সোহরাওয়ার্দী উদ্যানে বঙ্গবন্ধুর স্বদেশ প্রত্যাবর্তন দিবস উপলক্ষে আওয়ামী লীগ আয়োজিত সমাবেশে এ কথা বলেন প্রধানমন্ত্রী।খালেদা জিয়াকে ‘সন্ত্রাস, জঙ্গিবাদের নেত্রী’ উল্লেখ করে প্রধানমন্ত্রী বলেন, জনগণের নিরাপত্তার জন্য ‘যা যা করা দরকার’ সরকার তা-ই করবে। তিনি বলেন, ‘ওনারা যা খুশি করবেন, আর আমরা বসে বসে দেখব, তা হবে না।’ পাড়ায়-মহল্লায় সন্ত্রাসীদের চিহ্নিত করে পুলিশের হাতে তুলে দেওয়ার আহ্বানও জানান তিনি।২০১৪ সালের নির্বাচন না করাকে বিএনপি চেয়ারপারসনের রাজনৈতিক সিদ্ধান্ত মন্তব্য করে প্রধানমন্ত্রী বলেন, রাজনৈতিক নেতা সিদ্ধান্ত নিতে ভুল করলে তার দায় ওই নেতা ও তাঁর দলকেই দিতে হয়। তিনি প্রশ্ন তুলে বলেন, ‘আপনার রাজনৈতিক ভুলের খেসারত জনগণ কেন দেবে?’২০১৪ সালের নির্বাচন প্রসঙ্গে শেখ হাসিনা বলেন, দেশের ৪০ শতাংশেরও বেশি মানুষ নানা প্রতিকূলতা এড়িয়ে ভোট দিয়েছেন। তারই স্বীকৃতি হিসেবে কমনওয়েলথ পার্লামেন্টারি ইউনিয়ন ও আন্তর্জাতিক পার্লামেন্টারি ইউনিয়ন-আইপিইউর নির্বাচনে বিজয়ী হয়েছে বাংলাদেশ। খালেদা জিয়াকে উদ্দেশ করে প্রধানমন্ত্রী বলেন, ‘বিশ্ব বোঝে না, বোঝে একজন। বোঝেন বিএনপি নেত্রী আর ওনার কুলাঙ্গার পুত্র।’‘বিএনপি নেত্রীর মাথা খারাপ হয়ে গেছে’ বলে মন্তব্য করে শেখ হাসিনা বলেন, ১৯৯৬ সালে আওয়ামী লীগ যখন ক্ষমতায় আসে তখন দেশকে খাদ্যে স্বয়ংসম্পূর্ণ করেছে, শিক্ষায় এগিয়ে গেছে দেশ। ২০০১ সালে বিএনপি ক্ষমতায় এসে বাংলাদেশকে দুর্নীতিতে চ্যাম্পিয়ন করেছে। হাওয়া ভবনে ভাগ না দিয়ে কোনো ব্যবসায়ী ব্যবসা করতে পারতেন না।বিএনপি কোনোদিন স্বাধীনতায় বিশ্বাস করে না বলেও মন্তব্য করেন তিনি।
