
নারায়ণগঞ্জের স্থানীয় সাংসদ ও আইনশৃঙ্খলা রক্ষাকারী বাহিনীর উপস্থিতিতে একটি স্কুলের প্রধান শিক্ষককে মারধর ও কান ধরে ওঠবস করানোর ঘটনায় সরকার গঠিত তদন্ত কমিটির প্রতিবেদন শিক্ষামন্ত্রী নুরুল ইসলাম নাহিদের কাছে জমা দেওয়া হয়েছে। আজ বুধবার রাতে শিক্ষামন্ত্রীর কাছে তদন্ত প্রতিবেদন জমা দেওয়া হয়। শিক্ষামন্ত্রী প্রথম আলোকে এ তথ্য নিশ্চিত করেন।
শিক্ষামন্ত্রী  নুরুল ইসলাম নাহিদ রাতে বলেন, প্রতিবেদনটি মাত্র হাতে পেয়েছি। আগামীকাল বৃহস্পতিবার সকালে এটি দেখে বেলা ১১টার দিকে এ বিষয়ে সাংবাদিকদের জানানো হবে।
 
৮ মে নারায়ণগঞ্জের বন্দর উপজেলার পিয়ার সাত্তার লতিফ উচ্চবিদ্যালয়ের দশম শ্রেণির এক শিক্ষার্থীকে শাসন করার সময় প্রধান শিক্ষক শ্যামল কান্তি ইসলাম ধর্ম সম্পর্কে বিরূপ মন্তব্য করেছেন বলে অভিযোগ ওঠে। পরে গত শুক্রবার বিদ্যালয়ে পরিচালনা কমিটির সভা চলার সময় মসজিদের মাইকে ঘোষণা দিয়ে তাঁর শাস্তির দাবিতে লোক জড়ো করা হয়। এরপর উত্তেজিত লোকজন তাঁকে মারধর করেন।প্রত্যক্ষদর্শীরা জানান, জাতীয় পার্টির সাংসদ এ কে এম সেলিম ওসমান ও আইনশৃঙ্খলা রক্ষাকারী বাহিনীর সদস্যদের উপস্থিতিতে প্রধান শিক্ষককে মারধর ও কান ধরে ওঠবস করানো হয়। এ ঘটনা জানাজানি হলে শিক্ষামন্ত্রী নুরুল ইসলাম নাহিদের নির্দেশে এ বিষয়ে একটি তদন্ত কমিটি গঠন করে মাধ্যমিক ও উচ্চশিক্ষা অধিদপ্তর (মাউশি)। কমিটিকে তিন কর্মদিবসের মধ্যে প্রতিবেদন দিতে বলা হয়।
 
শিক্ষা মন্ত্রণালয় এবং মাধ্যমিক ও উচ্চশিক্ষা অধিদপ্তর (মাউশি) সূত্র জানায়, ওই ঘটনার পর শিক্ষামন্ত্রীর নির্দেশে মাউশির ঢাকা অঞ্চলের পরিচালক মো. ইউসুফের নেতৃত্ব একটি তদন্ত কমিটি গঠন করা হয়। কমিটি গতকাল মঙ্গলবার রাতে নারায়ণগঞ্জের ওই স্কুলের গিয়ে সংশ্লিষ্টদের বক্তব্য নেন। আজ বুধবার তারা আনুষঙ্গিক কাজ শেষে তদন্ত প্রতিবেদন শিক্ষামন্ত্রীর কাছে জমা দেন।
 
এর আগে আজ দুপুরে শিক্ষামন্ত্রী সাংবাদিকদের বলেছিলেন, তদন্ত প্রতিবেদন হাতে পাওয়া মাত্রই এ বিষয়ে ব্যবস্থা নেওয়া হবে।
আরও পড়ুন:কান ধরে ওঠবস করার পর সাময়িক বরখাস্তনারায়ণগঞ্জে শিক্ষককে কানে ধরে ওঠবসের ঘটনা তদন্ত হচ্ছে
