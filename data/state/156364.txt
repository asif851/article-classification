
বরগুনার আমতলী উপজেলার সবুজবাগ এলাকা থেকে গতকাল বুধবার গভীর রাতে প্রাথমিক বিদ্যালয়ের এক শিক্ষককে গ্রেপ্তার করেছে পুলিশ। ওই শিক্ষকের বিরুদ্ধে শিশু গৃহকর্মীকে নির্যাতন করার অভিযোগ রয়েছে। কারিমা (১০) নামের ওই গৃহকর্মীকে প্রাথমিক চিকিত্সা দিয়ে পুলিশ হেফাজতে রাখা হয়েছে। পুলিশ জানায়, শিশু নির্যাতনের অভিযোগে গতকাল রাতে কারিমার মামা পনু মিয়া বাদী হয়ে আমতলী থানায় নারী ও শিশু নির্যাতন আইনে একটি মামলা করেন। মামলায় ওই শিক্ষককে আসামি করা হয়েছে। আমতলী থানার ভারপ্রাপ্ত কর্মকর্তা (ওসি) পুলক চন্দ্র রায় বলেন, ‘ঘটনাটি খুব দুঃখজনক। আমরা নির্যাতিত ওই শিশুকে গতকাল রাতেই উদ্ধার করে চিকিত্সা দিয়েছি। এখন সে আমাদের হেফাজতে আছে। এ ঘটনায় জড়িত থাকার অভিযোগে স্কুলশিক্ষককে গ্রেপ্তার করা হয়েছে।’ আমতলী পৌরসভার ৫ নম্বর ওয়ার্ডের কাউন্সিলর ফরহাদ হোসেন দাবি করেন, ‘গত মঙ্গলবার রাতে কারিমা ওই শিক্ষকের বাড়ি থেকে কৌশলে পালিয়ে তাঁর (পৌর কাউন্সিলর) বাড়িতে আশ্রয় নেয় এবং কান্নাকাটি করে ঘটনার বর্ণনা দেয়। শিশুসন্তানকে কোলে নিতে না চাওয়ায় গত সোমবার রাতে স্টিলের স্কেল ও রুটি বানানোর বেলন দিয়ে কয়েক দফা নির্যাতন চালান শিক্ষক। এরপর দুদিন ধরে কারিমাকে বাড়িতে আটকে রাখেন। বিষয়টি আমি পৌর মেয়রকে জানালে তিনি আইনগত ব্যবস্থা নেওয়ার পরামর্শ দেন।’  শিশুটিকে নির্যাতন করার কথা অস্বীকার করে শিক্ষক বলেন, ‘কারিমাকে আমি নির্যাতন করিনি।’ শিশুটির শরীরে জখমের চিহ্ন সম্পর্কে জানতে চাইলে তিনি বলেন, ‘ঘরের মেঝেতে পড়ে সে ব্যথা পেয়েছে।’
