
জাতির জনক বঙ্গবন্ধু শেখ মুজিবুর রহমানের ৭ মার্চের ভাষণের ইউনেসকো স্বীকৃতি বিএনপির চেয়ারপারসন খালেদা জিয়াসহ দলটির নেতাদের জন্য গাত্রদাহে পরিণত হয়েছে বলে অভিযোগ করেছে আওয়ামী লীগ। দলটির পক্ষ থেকে দাবি করা হয়, এ স্বীকৃতি পাওয়ার পর থেকেই বিএনপি চেয়ারপারসন খালেদা জিয়াসহ দলের নেতারা প্রলাপ বকছেন।আজ সোমবার দুপুরে আওয়ামী লীগের ধানমন্ডি কার্যালয়ে এক সংবাদ সম্মেলনে দলের প্রচার সম্পাদক ও অন্যতম মুখপাত্র হাছান মাহমুদ এসব কথা বলেন। বঙ্গবন্ধুর ভাষণের স্বীকৃতি নিয়ে চলা নানা উদ্‌যাপন সম্পর্কে বিএনপি নেতারা যেসব বক্তব্য দিয়েছেন, এর জবাব দিতেই এই সংবাদ সম্মেলন করা হয়।হাছান মাহমুদ বলেন, ‘বিএনপি ও তার মিত্ররা বছরের পর বছর ধরে এই ভাষণ অস্বীকার করে আসছে। সেটি যখন আজ জাতিসংঘ থেকে স্বীকৃতি পেল, এতে তাদের গাত্রদাহ হচ্ছে। এটিই স্বাভাবিক। তাদের গাত্রদাহ হচ্ছে বিধায় তারা উল্টাপাল্টা বকছে। বিএনপি নেতাদের বলব, আহাম্মকের মতো মিথ্যাচার করবেন না।’
যত দিন বিএনপি রাষ্ট্রক্ষমতায় ছিল, তত দিন রাষ্ট্রীয় প্রচারযন্ত্রে ৭ মার্চের ভাষণ বাজানো নিষিদ্ধ ছিল দাবি করে আওয়ামী লীগের প্রচার সম্পাদক বলেন, ‘এই স্বীকৃতি আওয়ামী লীগের অর্জন নয়, এটা জাতির অর্জন, রাষ্ট্রের অর্জন। সে কারণেই জাতির বিভিন্ন স্তরের মানুষ, রাষ্ট্রের কর্মকর্তা-কর্মচারীরা স্বাগত জানাচ্ছে।’
হাছান মাহমুদ বলেন, ইউনেসকো ৭ মার্চের ভাষণকে বিশ্ব ঐতিহ্য দলিল হিসেবে স্বীকৃতি দিয়ে তাদের ওয়েবসাইটে লিখেছে, এই ভাষণই কার্যত বাংলাদেশের স্বাধীনতার ঘোষণা।
বিএনপির মহাসচিব মির্জা ফখরুল ইসলাম আলমগীরের উদ্দেশে আওয়ামী লীগ নেতা বলেন, ইউনেসকোর স্বীকৃতির জন্য মানুষ অভিনন্দন জানাচ্ছে, উল্লাস করছে। এ বিষয়ে বিএনপিরও বোধোদয় হবে বলে তিনি আশাবাদ ব্যক্ত করেন।
সংবাদ সম্মেলনে উপস্থিত ছিলেন আওয়ামী লীগের উপপ্রচার সম্পাদক আমিনুল ইসলাম ও উপদপ্তর সম্পাদক বিপ্লব বড়ুয়া।
