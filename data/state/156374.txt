
দক্ষতা বাড়ালে প্রবাসী শ্রমিকেরা দেশের উন্নয়নে আরও সম্পৃক্ত হতে পারবে বলে মন্তব্য করেছেন প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম। মেধা, শ্রম ও নিরলস প্রচেষ্টার মাধ্যমে তাঁরা দেশের উন্নয়নে গুরুত্বপূর্ণ অবদান রাখছেন বলেও তিনি মন্তব্য করেন।
আন্তর্জাতিক অভিবাসী দিবস উপলক্ষে আজ রোববার সকালে বঙ্গবন্ধু আন্তর্জাতিক সম্মেলন কেন্দ্রে আয়োজিত এক সভায় প্রধান অতিথির বক্তব্যে মন্ত্রী এ কথা বলেন।
মন্ত্রী বলেন, সরকার দেশের প্রচলিত প্রশিক্ষণ কার্যক্রম আধুনিকায়ন এবং উন্নত দেশের উপযোগী করে তোলার চেষ্টা করছে। এ জন্য সংশ্লিষ্ট দেশগুলোর সঙ্গে যোগাযোগ করা হচ্ছে। উন্নয়ন সহযোগীরা এ ব্যাপারে প্রয়োজনীয় সাহায্য দিচ্ছে।
মন্ত্রী জানান, এবারের আন্তর্জাতিক অভিবাসী দিবসের প্রতিপাদ্য বিষয় ‘উন্নয়নের মহাসড়ক, অভিবাসীরা সবার আগে’ নির্ধারণ করা হয়েছে।
প্রবাসীকল্যাণ ও বৈদেশিক কর্মসংস্থান মন্ত্রণালয়ের সচিব বেগম শামছুন নাহারের সভাপতিত্বে অনুষ্ঠানে স্বাগত বক্তব্য দেন জনশক্তি, কর্মসংস্থান ও প্রশিক্ষণ ব্যুরোর মহাপরিচালক সেলিম রেজা। বিশেষ অতিথি হিসেবে বক্তব্য দেন পররাষ্ট্র প্রতিমন্ত্রী শাহরিয়ার আলম, প্রবাসীকল্যাণ ও বৈদেশিক কর্মসংস্থান মন্ত্রণালয় সম্পর্কিত সংসদীয় কমিটির সভাপতি নূরুল মজিদ মাহমুদ হুমায়ুন। ওয়েজ আর্নার্স কল্যাণ বোর্ডের মহাপরিচালক গাজী মোহাম্মদ জুলহাসও অনুষ্ঠানে বক্তব্য দেন।
অনুষ্ঠানে দুজন অভিবাসী কর্মী সাভারের ফাতেমা বিবি এবং টঙ্গীর মিলন খান তাঁদের অভিজ্ঞতা বর্ণনা করেন।
২০১৫ সালের জন্য নির্বাচিত ১২ জন সিআইপিকে অনুষ্ঠানে সম্মাননা দেওয়া হয়। এর মধ্যে ১০ জনকে বৈদেশিক মুদ্রা প্রেরণকারী এবং দুজনকে বাংলাদেশি পণ্যের আমদানিকারক হিসেবে সম্মাননা দেওয়া হয়।
অনুষ্ঠান চলাকালে ভিডিও কনফারেন্সের মাধ্যমে মালয়েশিয়ার প্রবাসী কর্মীদের কাছ থেকে নানা সমস্যার কথা শোনেন মন্ত্রী নুরুল ইসলাম।
