
সাবেক রাষ্ট্রপতি জিয়াউর রহমানের পরিবারকে ‘খুনি পরিবার’ বলে আখ্যায়িত করেছেন প্রধানমন্ত্রী শেখ হাসিনা। তিনি অভিযোগ করেছেন, ’৭৫ সালের ১৫ আগস্টের হত্যাকাণ্ডে যেমন জিয়াউর রহমান জড়িত ছিলেন, ঠিক তেমনি ২১ আগস্টে হত্যাকাণ্ডে তত্কালীন প্রধানমন্ত্রী খালেদা জিয়া, তাঁর ছেলে তারেক রহমান ও ওই সময়ের মন্ত্রিপরিষদের সদস্যরা জড়িত ছিলেন। এরা একটা খুনি পরিবার।আজ বৃহস্পতিবার বিকেলে রাজধানীর বঙ্গবন্ধু অ্যাভিনিউয়ে ২১ আগস্ট গ্রেনেড হামলা স্মরণে আওয়ামী লীগ আয়োজিত আলোচনা সভায় শেখ হাসিনা এসব কথা বলেন। শেখ হাসিনা বলেন, ‘সামান্য লোভে যারা পড়ে মানুষ হত্যা করে, তারা মানুষ নয়, মানুষ নামের পশু।’ তিনি বলেন, ‘২১ আগস্টে সমাবেশ করার কথা ছিল মুক্তাঙ্গনে। কিন্তু আমাদের রাত ১১টায় একটা কাগজে দলীয় অফিসের সামনে সমাবেশের অনুমতি দেয়। অর্থাত্ এই ষড়যন্ত্রের সঙ্গে বিএনপি সরকার ও তাদের মন্ত্রীরা জড়িত ছিল।’
প্রধানমন্ত্রী বলেন, ‘২১ আগস্টের ঘটনার কয়েক দিন আগে থেকেই তারেক রহমান তাঁর ধানমন্ডির শ্বশুরবাড়িতে অবস্থান করছিল।’ এ সময় প্রশ্ন তুলে তিনি বলেন, ‘সেনানিবাসের বাড়ি ছেড়ে তারেক রহমান শ্বশুরবাড়িতে ছিল কেন? এই হত্যাকাণ্ডের ঘটনা ঘটাতেই সে সেখানে অবস্থান করছিল। এই খুনি পরিবার থেকে দেশকে রক্ষা করতে হবে। খুনিদের স্থান বাংলার মাটিতে হবে না। তারা ৩০ লাখ শহীদের আত্মত্যাগ বিসর্জন দিতে চায়। এরা একটা খুনি পরিবার। এই খুনি পরিবার একটা দুর্নীতিবাজ পরিবার।’
আওয়ামী লীগের সভানেত্রী বলেন, ‘শুধু ২১ আগস্ট গ্রেনেড হামলা নয়, এরা একটার পর একটা ঘটনা ঘটিয়েছে। সরকারি মদদ না থাকলে এত বড় ঘটনা হয় না। এরা বহু মানুষকে হত্যা করেছে। তাদের আমলেই বাংলা ভাই গাছে লাশ ঝুলিয়ে রেখেছে। আমাদের অর্থমন্ত্রী কিবরিয়া, সংসদ সদস্য আহসানউল্লাহ মাস্টারকে নির্মমভাবে হত্যা করেছে। তারা সারা দেশকে সন্ত্রাসের জনপদ করেছে।’
প্রধানমন্ত্রী বলেন, ‘আমি বারবার মৃত্যুর মুখোমুখি হয়েছি। জীবন দেওয়ার মালিক আল্লাহ। সেই কারণেই ২১ আগস্ট আল্লাহ-রাব্বুল আলামিন আমাকে বাঁচিয়ে রেখেছেন। তা না হলে লক্ষ্যটাই যখন ছিলাম আমি, তাহলে কীভাবে বেঁচে আছি। গ্রেনেড হামলায় ২২ জন নিহত হয়। আহত অনেকের চলাফেরায় কষ্ট হয়। আমার তখন মনে হয়, আমার জীবনটা নিয়ে যদি তারা বেঁচে থাকত!’
