
তিন সচিব পর্যায়ের পদে রদবদল হয়েছে। এ ছাড়া ছয় জেলায় নতুন জেলা প্রশাসক (ডিসি) নিয়োগ দেওয়া হয়েছে। গতকাল রোববার জনপ্রশাসন মন্ত্রণালয় এ বিষয়ে পৃথক আদেশ জারি করেছে।সচিবদের মধ্যে প্রবাসীকল্যাণ ও বৈদেশিক কর্মসংস্থান মন্ত্রণালয়ের সচিব খোন্দকার শওকত হোসেনকে পরিকল্পনা ও উন্নয়ন একাডেমির মহাপরিচালক করা হয়েছে। পরিকল্পনা ও উন্নয়ন একাডেমির মহাপরিচালক এ কে এম আবদুল আউয়াল মজুমদারকে বাংলাদেশ লোকপ্রশাসন প্রশিক্ষণ কেন্দ্রের (বিপিএটিসি) রেক্টর হিসেবে বদলি করা হয়েছে। আর বিপিএটিসির রেক্টর খন্দকার মো. ইফতেখার হায়দারকে প্রবাসীকল্যাণ ও বৈদেশিক কর্মসংস্থান মন্ত্রণালয়ে সচিব করা হয়েছে।জেলা প্রশাসকদের মধ্যে অর্থ প্রতিমন্ত্রীর একান্ত সচিব মো. মিজানুল হক চৌধুরীকে বান্দরবান, রাঙামাটির জেলা প্রশাসক মো. মোস্তফা কামালকে খুলনায়, অর্থনৈতিক সম্পর্ক বিভাগের উপসচিব মো. শামসুল আরেফীনকে রাঙামাটি, খাগড়াছড়িতে ঢাকার দিয়ারা সেটেলমেন্ট কর্মকর্তা মুহাম্মদ ওয়াহিদুজ্জামান, বাগেরহাটে ধর্ম মন্ত্রণালয়ের উপসচিব মো. জাহাঙ্গীর আলম এবং জয়পুরহাটের জেলা প্রশাসক করা হয়েছে স্বাস্থ্য মন্ত্রণালয়ের উপসচিব মো. আবদুল রহিমকে। আরেক আদেশে রাঙামাটি ছাড়া উল্লিখিত পাঁচ জেলার ডিসিদের বিভিন্ন মন্ত্রণালয়ে বদলি করা হয়েছে।
