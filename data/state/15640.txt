
নানিয়াচর উপজেলার এইচএসসি পরীক্ষার্থীর মৃত্যুর ঘটনার প্রতিবাদে সকাল-সন্ধ্যা সড়ক ও নৌপথ অবরোধ চলছে রাঙামাটিতে। রাঙামাটি থেকে দূরপাল্লা কোনো ধরনের যানবাহন চাড়েনি। এদিকে নৌপথে একমাত্র যাতায়াতমাধ্যম ছয় উপজেলাতেও কোনো লঞ্চ চলাচল করছে না। রাঙামাটি শহরে ভেতরে আজ রোববার এইচএসসি পরীক্ষা থাকা স্থানীয়ভাবে অটোরিকশা চলাচল করছে। 
অন্যদিকে রাঙামাটি-চট্টগ্রাম, রাঙামাটি-কাপ্তাই সড়কে ফাঁকে ফাঁকে দু-একটি অটোরিকশা চলাচল করতে দেখা গেলেও রাঙামাটি-খাগড়াছড়ি সড়কে অবরোধ কঠোরভাবে পালন করা হচ্ছে। বাঘাইছড়ি উপজেলায় সাজেক ইউনিয়নে দীঘিনালা-সাজেক সড়কে সীমিত আকারে পর্যটকবাহী যানচলাচল করছে। তবে ওই সব যানবাহন আইনশৃঙ্খলা বাহিনীর পাহারার নেওয়া হচ্ছে। এ ছাড়া বাঘাইছড়ি-দীঘিনালা সড়কেও কোনো প্রকার যানবাহন চলাচল করছে না। সকালে রাঙামাটি-চট্টগ্রাম ও রাঙামাটি-খাগড়াছড়ি সড়কে ঘুরে দেখা যায়, রাঙামাটি-চট্টগ্রাম সড়কে ফাঁকে ফাঁকে অটোরিকশা ও মোটরসাইকেল চলতে দেখা যায়। তবে কোনো পিকেটার চোখে পড়েনি। তবে রাঙামাটি-খাগড়াছড়ি সড়কে কিছুক্ষণ পরপর স্থানীয় যুবক ও পাহাড়ি ছাত্র পরিষদের নেতা-কর্মীরা পিকেটিং করছেন। সড়কে বেশ কিছু স্থানে গাছের গুঁড়ি রাখা হয়েছে। কোনো প্রকার যানচলাচল করতে দেখা যায়নি। লঞ্চচালক মো. শফি বলেন, রাঙামাটি কিংবা বিভিন্ন উপজেলা থেকে কোনো লঞ্চ আসা-যাওয়া করেনি। কোতোয়ালি থানার ভারপ্রাপ্ত কর্মকর্তা (ওসি) মো. রশিদ বলেন, সড়ক ও নৌপথ অবরোধে এখনো পর্যন্ত কোনো প্রকার অপ্রীতিকর ঘটনা ঘটেনি। অপ্রীতিকর ঘটনা এড়াতে শহর ও শহরের বাইরে বিভিন্ন গুরুত্বপূর্ণ স্থানে অতিরিক্ত পুলিশ মোতায়েন করা হয়েছে।
