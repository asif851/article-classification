
ঢাকা বিশ্ববিদ্যালয়ে কলা অনুষদভুক্ত ‘খ’ ইউনিটের ভর্তি পরীক্ষার ফল প্রকাশ হয়েছে। পাস করেছে ৩ হাজার ৮০০ শিক্ষার্থী। পাসের হার ১১ দশমিক ৪৩ শতাংশ।
আজ সোমবার সন্ধ্যা ছয়টায় বিশ্ববিদ্যালয়ের প্রশাসনিক ভবনের কেন্দ্রীয় ভর্তি কার্যালয়ে আনুষ্ঠানিকভাবে ফল প্রকাশ করেন উপাচার্য আ আ ম স আরেফিন ​সিদ্দিক।
শিক্ষার্থীরা যেকোনো মোবাইল অপারেটর থেকে du > kha> roll number লিখে 16321 নম্বরে এসএমএস পাঠিয়ে জানতে পারবেন ফল। এ ছাড়া বিশ্ববিদ্যালয়ের ওয়েবসাইট (http://admission.eis.du.ac.bd/) থেকেও ফল জানা যাবে।
খ ​ইউনিটে আসনসংখ্যা ২ হাজার ৩৩৩। মোট আবেদন করেন ৩৪ হাজার ৬১৬ জন। নানা অনিয়মে বাতিল হয় ৮৭৯টি আবেদন। পরীক্ষায় অংশ নেন ৩৩ হাজার ২৫৫ জন।
উত্তীর্ণ ​শিক্ষার্থীরা ২৮ সেপ্টেম্বর থেকে ৯ অক্টোবর পর্যন্ত বিশ্ব​বিদ্যালয়ের ওয়েবসাইটে প্রবেশ করে বিষয় নির্ধারণ করতে পারবেন। ফল নিরীক্ষণ করতে আবেদন করতে পারবেন ২৭ সেপ্টেম্বর থেকে ৬ অক্টোবর পর্যন্ত। সংশ্লিষ্ট ব্যাংক শাখায় ফি জমা দিয়ে কলা অনুষদের ডিন অফিস থেকে ফরম নিয়ে আবেদন করতে হবে। ভর্তির জন্য সাক্ষাৎকার গ্রহণ শুরু হবে ১৬ অক্টোবর থেকে।
