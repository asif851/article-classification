
দুই বিদ্যালয়ের রেষারেষিতে কুমিল্লায় নির্ধারিত সময়ে মাধ্যমিক স্কুল সার্টিফিকেট (এসএসসি) পরীক্ষার ফরম পূরণ করতে পারেনি শেখ ফজিলাতুন্নেছা মডার্ন হাইস্কুলের ১২৭ জন শিক্ষার্থী। গতকাল রোববার ছিল বিলম্ব ফি ছাড়াই ফরম পূরণের শেষ দিন। এ অবস্থায় ওই বিদ্যালয়ের শিক্ষার্থীদের ফরম পূরণ নিয়ে অনিশ্চয়তা দেখা দিয়েছে।
খোঁজ নিয়ে জানা গেছে, ২০১৬-১৭ শিক্ষাবর্ষে কুমিল্লা নগরের ঠাকুরপাড়া এলাকায় অবস্থিত শেখ ফজিলাতুন্নেছা মডার্ন উচ্চবিদ্যালয়ের নবম শ্রেণির ১২৭ জন শিক্ষার্থী নজরুল অ্যাভিনিউ এলাকার কুমিল্লা মডার্ন উচ্চবিদ্যালয়ের নামে নাম নিবন্ধন করে। ২০১৮ সালে ওই শিক্ষার্থীদের এসএসসি পরীক্ষায় অংশ নেওয়ার কথা। গত ২২ আগস্ট কুমিল্লা মডার্ন উচ্চবিদ্যালয়ের প্রধান শিক্ষক মমতাজ বেগম ওই শিক্ষার্থীদের নির্বাচনী পরীক্ষায় অংশ নেওয়ার জন্য শেখ ফজিলাতুন্নেছা মডার্ন উচ্চবিদ্যালয়ের প্রধান শিক্ষককে চিঠি দেন। ওই চিঠিতে তিনি উল্লেখ করেন, ৫ অক্টোবরের পূর্বে নির্বাচনী পরীক্ষায় অংশ নেওয়া শিক্ষার্থীদের তালিকা ও নির্ধারিত পরীক্ষার ফি জমা দিতে হবে। এরপর ১১ অক্টোবর নির্বাচনী পরীক্ষায় অংশ নিতে হবে। কিন্তু শেখ ফজিলাতুন্নেছা মডার্ন হাইস্কুল কর্তৃপক্ষ এতে সাড়া দেয়নি। নির্বাচনী পরীক্ষায় অংশ নেওয়ার জন্য শিক্ষার্থীদের পাঠায়নি। ৭ নভেম্বর থেকে গতকাল রোববার পর্যন্ত বিলম্ব ফি ছাড়া অনলাইনে ফরম পূরণের সময়সীমা নির্ধারণ ছিল।
কুমিল্লা মডার্ন উচ্চবিদ্যালয়ের প্রধান শিক্ষক মমতাজ বেগম বলেন, ‘শিক্ষা মন্ত্রণালয় ও কুমিল্লা বোর্ডের চিঠি অনুযায়ী নির্বাচনী পরীক্ষায় অংশগ্রহণ এবং এতে সব বিষয়ে পাস করা ছাড়া কোনো শিক্ষার্থীকে এসএসসি পরীক্ষায় ফরম পূরণ করতে দেওয়া হবে না। আমরা বিষয়টি চিঠি দিয়ে শেখ ফজিলাতুন্নেছা মডার্ন হাইস্কুলকে জানিয়েছি। তারা আমাদের ওই চিঠিতে সাড়া দেয়নি। এরপর আমরা বোর্ডকে বিষয়টি অবহিত করি। যেহেতু নথিপত্রে ওই শিক্ষার্থীরা আমাদের বিদ্যালয়ের। তাই তাদের এ বিদ্যালয়েই পরীক্ষা দিতে হবে।’
শেখ ফজিলাতুন্নেছা মডার্ন হাইস্কুলের সহকারী শিক্ষক মিজানুর রহমান বলেন, ‘১২৭ জন শিক্ষার্থীর মধ্যে সবাই নির্বাচনী পরীক্ষায় সব বিষয়ে কৃতকার্য হয়েছে। আমরা উত্তীর্ণ শিক্ষার্থীদের ফরম পূরণের ফি ও নামের তালিকা নিয়ে কুমিল্লা মডার্ন হাইস্কুলে যাই। কিন্তু বিদ্যালয়টি আমাদের নথিপত্র ও টাকা গ্রহণ করেনি।’ শিক্ষা মন্ত্রণালয় ও বোর্ডের নির্দেশনা থাকার পরও আপনারা আপনাদের শিক্ষার্থীদের কুমিল্লা মডার্ন উচ্চবিদ্যালয়ে নির্বাচনী পরীক্ষায় অংশ নিতে পাঠাননি কেন, জানতে চাইলে তিনি কোনো কথা বলেননি।
নাম প্রকাশে অনিচ্ছুক শেখ ফজিলাতুন্নেছা মডার্ন হাইস্কুলের অন্তত পাঁচজন শিক্ষার্থী ও অভিভাবক বলেছেন, ‘রাজনৈতিক দ্বন্দ্ব ও রেষারেষির কারণে আমরা বিপাকে পড়েছি।’
এ বিষয়ে কুমিল্লা বোর্ডের উপপরীক্ষা নিয়ন্ত্রক (মাধ্যমিক) মো. শহিদুল ইসলাম বলেন, ২০ নভেম্বর পর্যন্ত জনপ্রতি ১০০ টাকা হারে বিলম্ব ফি দিয়ে নাম নিবন্ধন করা যাবে। যতটুকু জেনেছি, শেখ ফজিলাতুন্নেছা মডার্ন হাইস্কুলে অধ্যয়নরত কিন্তু কুমিল্লা মডার্ন হাইস্কুলের নামে নিবন্ধনকৃত শিক্ষার্থীদের ফরম পূরণ হয়নি।
বোর্ডের পরীক্ষা নিয়ন্ত্রক কায়সার আহমেদ বলেন, ‘বিষয়টি আমরা খতিয়ে দেখছি।’
