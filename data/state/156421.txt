
লন্ডন যাচ্ছেন আওয়ামী লীগের সদ্যবিদায়ী সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম। আগামীকাল শুক্রবার পারিবারিক কাজে সকাল ৯টা ৫০ মিনিটে বাংলাদেশ বিমানের একটি ফ্লাইটে লন্ডনের উদ্দেশে ঢাকা ছাড়বেন তিনি। ইতিমধ্যে প্রধানমন্ত্রী তাঁর ১৫ দিনের ছুটিও অনুমোদন করেছেন।
সৈয়দ আশরাফের সহকারী একান্ত সচিব এম সাজ্জাদ হোসেন এ তথ্য নিশ্চিত করে বলেন, লন্ডনে অবস্থানরত সৈয়দ আশরাফের স্ত্রী অসুস্থ। এ জন্য প্রধানমন্ত্রীর কাছে ১৫ দিনের ছুটির আবেদন করেছিলেন জনপ্রশাসনমন্ত্রী। প্রধানমন্ত্রী ওই আবেদন মঞ্জুর করায় আগামীকাল লন্ডন যাচ্ছেন তিনি।
২২ ও ২৩ অক্টোবর রাজধানীর সোহরাওয়ার্দী উদ্যানে আওয়ামী লীগের দুই দিনের সম্মেলন শেষে দলের সাধারণ সম্পাদকের পদ থেকে বিদায় নেন সৈয়দ আশরাফুল ইসলাম। নতুন সাধারণ সম্পাদক হিসেবে ওবায়দুল কাদেরের নাম প্রস্তাব করেন তিনি। পরে ওবায়দুল কাদের সাধারণ সম্পাদক নির্বাচিত হন। প্রধানমন্ত্রী ও আওয়ামী লীগ সভাপতি শেখ হাসিনা দলের সভাপতিমণ্ডলীর সদস্য পদে সৈয়দ আশরাফকে অন্তর্ভুক্ত করেন।
আগামীকাল সন্ধ্যা সাতটায় প্রধানমন্ত্রীর সরকারি বাসভবন গণভবনে দলটির সভাপতিমণ্ডলীর প্রথম সভা বসছে। সকালেই দেশত্যাগ করায় ওই বৈঠকে তিনি উপস্থিত থাকছেন না।
সৈয়দ আশরাফুল ইসলামের স্ত্রী ও একমাত্র কন্যা লন্ডনে থাকেন।
