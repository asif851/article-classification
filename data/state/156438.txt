
বাংলাদেশে নিযুক্ত ভারতীয় হাইকমিশনার হর্ষবর্ধন শ্রিংলা বলেছেন, ভারত ও বাংলাদেশের মধ্যে বন্ধুপ্রতিম সম্পর্ক চিরকাল অব্যাহত থাকবে।
আজ বুধবার দুপুরে নড়াইল রামকৃষ্ণ আশ্রম ও মিশনের সীমানাপ্রাচীরের ভিত্তিপ্রস্তরের উদ্বোধনকালে ভারতীয় হাইকমিশনার এ কথা বলেন। বাংলাদেশ সংবাদ সংস্থার (বাসস) খবরে এই তথ্য জানানো হয়।
হর্ষবর্ধন শ্রিংলা বলেন, ১৯৭১ সালে মুক্তিযুদ্ধের সময় বাংলাদেশের পাশে থেকে সর্বাত্মক সহযোগিতা করেছিল ভারত। ভারতের তৎকালীন প্রধানমন্ত্রী ইন্দিরা গান্ধী ওই সময় বঙ্গবন্ধু শেখ মুজিবুর রহমানের পাশে থেকে বাংলার মুক্তিকামী মানুষের মধ্যে শক্তির বীজ বপন করেছিলেন। এরই ধারাবাহিকতায় ভারতের বর্তমান প্রধানমন্ত্রী নরেন্দ্র মোদি ও বাংলাদেশের প্রধানমন্ত্রী শেখ হাসিনা দুই দেশের বন্ধুপ্রতিম সম্পর্ককে নতুন উচ্চতায় পৌঁছে দিয়েছেন।
নড়াইলে দ্বিতীয়বারের মতো যান হর্ষবর্ধন শ্রিংলা। তিনি নড়াইল সরকারি ভিক্টোরিয়া কলেজের জন্য ভারতীয় অনুদানে নির্মিত ভারত-বাংলাদেশ মৈত্রী ছাত্রী হোস্টেল পরিদর্শন করেন। এর আগে তিনি নড়াইল সদর উপজেলার তুলারামপুরে ভারতের রাষ্ট্রপতি প্রণব মুখার্জির স্ত্রীর নামে প্রতিষ্ঠিত শুভ্রা মুখার্জি ফাউন্ডেশন পরিদর্শন করেন। সেখানে তিনি ল্যাপটপ ও কম্পিউটার প্রদান করেন।
ভারত সরকারের সহায়তায় ৭৬ লাখ টাকা ব্যয়ে নড়াইল রামকৃষ্ণ আশ্রম ও মিশনের সীমানাপ্রাচীর নির্মাণ করা হচ্ছে বলে জানান ভারতীয় হাইকমিশনার।
