
রাজধানীর দারুস সালামের একটি বাসা থেকে দুই সন্তানসহ এক নারীর লাশ উদ্ধারের ঘটনায় আজ বুধবার সকাল নাগাদ মামলা হয়নি। নারীর স্বামীকে জিজ্ঞাসাবাদের জন্য গতকাল মঙ্গলবার রাতে থানায় নিয়েছে পুলিশ।ঢাকা মহানগর পুলিশের (ডিএমপি) মিরপুর বিভাগের সহকারী কমিশনার (দারুস সালাম জোন) সৈয়দ মামুন মোস্তফা আজ সকাল পৌনে ১০টার দিকে প্রথম আলোকে বলেন, মা ও তাঁর দুই সন্তানের লাশ উদ্ধারের ঘটনায় এখন পর্যন্ত মামলা হয়নি। এ ঘটনায় জিজ্ঞাসাবাদে ওই নারীর স্বামী শামীম হোসেনকে গতকাল রাতে দারুস সালাম থানায় আনা হয়েছে।সৈয়দ মামুন মোস্তফা বলেন, ঘটনার সঙ্গে নিজের কোনো সম্পৃক্ততা নেই বলে প্রাথমিক জিজ্ঞাসাবাদে দাবি করেছেন শামীম। তাঁর ভাষ্য, সকালে স্ত্রীর সঙ্গে তাঁর সামান্য কথা-কাটাকাটি হয়। এরপর বাইরে চলে যান তিনি। বিকেলে বাসায় ফিরে সন্তানদের গলা কাটা লাশ ও স্ত্রীর মরদেহ দেখেন।ডিএমপির মিরপুর বিভাগের এই সহকারী কমিশনার বলেন, শামীমের দেওয়া বক্তব্যের সত্যতা যাচাই করা হচ্ছে। প্রয়োজনে অন্য স্বজনদেরও জিজ্ঞাসাবাদ করা হবে। সবকিছু খতিয়ে দেখে পরবর্তী আইনগত পদক্ষেপ নেওয়া হবে।
গতকাল বিকেলে দারুস সালামের বাসায় মোছা. আনিকা (২১), তাঁর মেয়ে শামীমা (৬) ও ছেলে আবদুল্লাহর (৩) লাশ পাওয়া যায়।
পুলিশ বলছে, ঘরের ভেতর বিছানায় কাপড়ে মোড়ানো অবস্থায় আবদুল্লাহ ও শামীমার গলা কাটা লাশ পাওয়া যায়। গলায় ওড়না দিয়ে ফাঁস লাগানো আনিকার লাশ ফ্যানের সঙ্গে ঝুলন্ত অবস্থায় ছিল।
ময়নাতদন্তের জন্য তিনজনের লাশ গতকালই ঢাকা মেডিকেল কলেজের মর্গে পাঠানো হয়েছে।
পুলিশের ধারণা, শামীম হোসেনের প্রতি অভিমান করে তাঁর স্ত্রী দুই সন্তানকে হত্যা করে নিজে আত্মহত্যা করেছেন।
শামীম পেশায় নরসুন্দর। দারুস সালাম থানার ছোট দিয়াবাড়িতে টিনশেডের একটি কক্ষে সপরিবার থাকছিলেন তিনি।
আরও পড়ুন:বন্ধ ঘরে দুই শিশুসহ মায়ের লাশ
