
গতকাল শুক্রবার ২৩তম রমজানের দিন সারা দেশে যথাযোগ্য ধর্মীয় মর্যাদায় পবিত্র জুমাতুল বিদা পালিত হয়েছে। এ উপলক্ষে বায়তুল মোকাররম জাতীয় মসজিদসহ রাজধানীর মসজিদগুলোতে ছিল মুসল্লিদের ব্যাপক উপস্থিতি।রমজান মাসের শেষ শুক্রবার জুমাতুল বিদা হিসেবে পালিত হয়। রমজান মাস ২৯ দিনের হলে গতকাল শুক্রবারই ছিল শেষ জুমা। আর যদি ৩০ দিনে মাস পূর্ণ হয়, তাহলে আগামী শুক্রবার হবে শেষ জুমা।ইসলামিক ফাউন্ডেশন জানিয়েছে, এবার রমজান মাস ২৯ দিনের হওয়ার সম্ভাবনাই বেশি। সে হিসাবে গতকাল সারা দেশে জুমাতুল বিদা পালিত হয়। মূলত জুমাতুল বিদার মধ্য দিয়ে মাহে রমজানকে বিদায় জানানো হয়। তাৎপর্যপূর্ণ এ দিনটি আল-কুদস দিবস হিসেবেও পালিত হয়। প্রতিবছর রমজান মাসের শেষ শুক্রবার সারা বিশ্বের ধর্মপ্রাণ মুসলমানরা বায়তুল মোকাদ্দাসে ইহুদিদের অবৈধ দখলের বিরুদ্ধে ঘৃণা প্রকাশ করেন।গতকাল জুমাতুল বিদায় বায়তুল মোকাররম মসজিদে বিপুলসংখ্যক মুসল্লি উপস্থিত হন। একপর্যায়ে মসজিদের ভেতর ভরে গিয়ে অনেকে মসজিদের আঙিনা ও রাস্তায় দাঁড়িয়ে নামাজ আদায় করেন। নামাজের আগে জুমাতুল বিদার তাৎপর্য নিয়ে আলোচনা হয়। নামাজ শেষে দেশ ও জাতির কল্যাণ এবং মুসলিম উম্মাহর ঐক্য ও শান্তি কামনা করে বিশেষ মোনাজাত করেন বায়তুল মোকাররম মসজিদের খতিব মাওলানা সালাহউদ্দিন। এ ছাড়া রাজধানীসহ সারা দেশে পাড়া-মহল্লার মসজিদগুলোতে বিশেষ দোয়া হয়।
