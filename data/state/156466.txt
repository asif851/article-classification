
রংপুরের বদরগঞ্জ থানার প্রধান ফটকের সামনে সপ্তাহে দুই দিন বসছে আলুর বাজার। এ কারণে জরুরি আইনি সেবা নিতে ও দিতে গিয়ে সাধারণ মানুষ ও পুলিশ সদস্যরা দুর্ভোগের শিকার হচ্ছেন।এলাকার কয়েকজন বাসিন্দা সূত্রে জানা গেছে, প্রতি সোম ও বৃহস্পতিবার এই দুই দিন থানার প্রধান ফটকের সামনে বসে আলু কেনাবেচার বাজার। এ কারণে থানায় যাওয়া-আসাসহ জরুরি আইনি সেবা প্রদানে প্রতিবন্ধকতার সৃষ্টি হচ্ছে। এ ছাড়া কেন্দ্রীয় শহীদ মিনার থেকে থানায় যাওয়া-আসার একমাত্র সড়কের দুই ধারে বসছে ধান, সরিষা ও কাপড় কেনাবেচার বাজার। এ কারণে জরুরি প্রয়োজনে যানবাহন নিয়ে থানা থেকে বের হতে পুলিশকে যথেষ্ট বেগ পেতে হচ্ছে। এতে সময়ও বেশি লাগছে।নাম প্রকাশে অনিচ্ছুক দুজন পুলিশ সদস্য বলেন, থানার প্রধান ফটকের সামনে আলু বাজার ও থানা সড়কের দুই ধারে বিভিন্ন দোকানপাট বসায় যানজট সৃষ্টি হয়। এ কারণে মানুষকে দ্রুত আইনি সেবা দেওয়া যায় না।থানাপাড়ার জাহিদুল হক বলেন, থানা সড়ক দিয়ে কেন্দ্রীয় শহীদ মিনার থেকে বাসায় যেতে আগে সময় লাগত চার-পাঁচ মিনিট। কিন্তু এই সড়কে দোকানপাট ও বাজার বসায় এখন সময় লাগে কয়েক গুণ বেশি।বদরগঞ্জ থানার ওসি মোস্তাফিজার রহমান বলেন, ‘থানার প্রধান ফটক ও সড়কে বিভিন্ন বাজার বসায় সাধারণ মানুষকে দ্রুত আইনি সেবা দিতে তাঁদের হিমশিম খেতে হচ্ছে। থানার প্রধান ফটক থেকে আলু বাজার ও সড়ক থেকে অবৈধ দোকানপাট সরিয়ে নিতে পৌর মেয়রকে জানিয়েছি।’ পৌরসভার মেয়র উত্তম কুমার সাহা বলেন, অবৈধ দোকানপাট ও বাজার সরিয়ে নেওয়ার চিন্তাভাবনা চলছে। কিন্তু জায়গা সংকটের কারণে কিছুটা সমস্যা হচ্ছে।
