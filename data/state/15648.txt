
প্রধানমন্ত্রী শেখ হাসিনার সরকারি বাসভবন গণভবনে আজ রোববার সন্ধ্যায় দেশের শীর্ষ স্থানীয় বিপুলসংখ্যক ক্রীড়া ব্যক্তিত্বদের আগমনে মুখরিত হয়ে ওঠে। এ সময় শেখ হাসিনা শীর্ষ স্থানীয় ক্রীড়া ব্যক্তিত্বদের জমকালো সংবর্ধনা দেন। বাংলা নববর্ষ ১৪২৪ উপলক্ষে দেশের শীর্ষ স্থানীয় ক্রীড়াবিদ, যারা গত ৬ মাসে আন্তর্জাতিক অঙ্গনে দেশের জন্য সম্মান বয়ে এনেছেন তাদের সংবর্ধনা দেন প্রধানমন্ত্রী। প্রায় ৩৩৯ জন ক্রীড়াবিদ, কোচ এবং কর্মকর্তা এক ঘন্টার বেশি সময় ধরে চলা এই অনুষ্ঠানে যোগ দান করেন।
প্রধানমন্ত্রী অনুষ্ঠানের শুরুতে ২০১৬ সালের সাউথ এশিয়ান গেমসের স্বর্ণজয়ী সাঁতারু মাহফুজা খাতুন শীলা, ভারোত্তোলক মাবিয়া আক্তার ও শুটার শাকিল আহমদ—এই তিনজনের হাতে অ্যাপার্টমেন্টের চাবি তুলে দেন।
পরে প্রধানমন্ত্রী বাংলাদেশ নারী ক্রিকেট দল, জাতীয় ক্রিকেট দল, বাংলাদেশ নারী ফুটবল দল, বাংলাদেশ অনূর্ধ্ব-১৪ ফুটবল দল, বাংলাদেশ বধির ক্রিকেট দল, বাংলাদেশ স্পেশাল উইন্টার অলিম্পিক টিম, বাংলাদেশ মহিলা ও পুরুষ তিরন্দাজ দল, বাংলাদেশ রোলার স্কেটিং দল, বাংলাদেশ মহিলা ও পুরুষ হ্যান্ডবল দল, বাংলাদেশ হকি দল, বাংলাদেশ শুটিং দল, বাংলাদেশ ভারোত্তোলক দল, বাংলাদেশ ভলিবল দল এবং বাংলাদেশ জুনিয়র মহিলা ব্যাডমিন্টন দলের খেলোয়াড়দের মাঝে পদক ও নগদ অর্থের চেক প্রদান করেন।
বাংলাদেশের ওয়ানডে অধিনায়ক মাশরাফি বিন মুর্তজা এবং টেস্ট দলের অধিনায়ক মুশফিকুর রহিমের হাতে প্রধানমন্ত্রী ১ কোটি টাকার পৃথক দুটি চেক তুলে দেন। ক্রিকেট বোর্ড সাম্প্রতিক শ্রীলঙ্কা সফরে দেশটির বিরুদ্ধে অসাধারণ নৈপুণ্য প্রদর্শনের জন্য এই অর্থ দেয়।
প্রধানমন্ত্রী এ সময় বাংলাদেশ হকি ফেডারেশন এবং বাংলাদেশ সাঁতার ফেডারেশনকেও এক কোটি করে টাকা প্রদান করেন। বাংলাদেশ ক্রিকেট বোর্ড এ দুটি ফেডারেশনকে সম্প্রতি এই অঙ্কের অর্থ প্রদানের প্রতিশ্রুতি দিয়েছিল।
এ ছাড়া প্রধানমন্ত্রী গত বছরের আগস্টে ঢাকায় অনুষ্ঠিত এএফসি আঞ্চলিক ফুটবলে চ্যাম্পিয়ন হওয়ায় বাংলাদেশ অনূর্ধ্ব-১৬ নারী ফুটবল দলকে ১০ লাখ টাকা প্রদান করেন। বাংলাদেশ ক্রিকেট বোর্ড এই অর্থ নারী ফুটবল দলকে প্রদান করে। দলের অধিনায়ক সাবিনা খাতুন এবং কোচ গোলাম রব্বানী প্রধানমন্ত্রীর কাছ থেকে এই চেক গ্রহণ করেন।
পুরস্কার বিতরণ অনুষ্ঠানে সকল খেলোয়াড়, কোচ ও কর্মকর্তাদের অভিনন্দন জানিয়ে প্রধানমন্ত্রী বলেন, তার সরকার দেশের খেলাধুলার মানোন্নয়নে প্রয়োজনীয় সবকিছুই করবে। তিনি বলেন, ‘আমাদের আওয়ামী লীগ সরকার দেশের খেলাধুলার বিকাশে যা যা দরকার, সকল কিছুই করবে।’ শেখ হাসিনা লেখাপড়ার পাশাপাশি খেলাধুলার প্রতিও গুরুত্বারোপ করে দেশের খেলাধুলার বিকাশে সরকারের পাশাপাশি সমাজের বিত্তবানদেরও এগিয়ে আসার আহ্বান জানান। তিনি বলেন, ‘খেলাধুলার সম্প্রসারণ ও বিকাশ কেবল সরকারের একার পক্ষে সম্ভব নয়, সরকারের পাশাপাশি এ জন্য ব্যক্তিগত পৃষ্ঠপোষকতারও একান্ত প্রয়োজন রয়েছে।’ শেখ হাসিনা অনুষ্ঠানে দেশের জন্য ক্রীড়াঙ্গনে সম্মান বয়ে আনায় ক্রীড়াবিদদের সবাইকে আন্তরিক ধন্যবাদ ও নববর্ষের শুভেচ্ছা জানান।
গৃহায়ণ ও গণপূর্ত মন্ত্রী মোশাররফ হোসেন, যুব ও ক্রীড়া প্রতিমন্ত্রী বীরেন সিকদার, ক্রীড়া উপমন্ত্রী মো. আরিফ খান জয়, ক্রীড়া মন্ত্রণালয় সম্পর্কিত সংসদীয় স্থায়ী কমিটির সভাপতি জাহিদ আহসান রাসেল, আওয়ামী লীগের যুব ও ক্রীড়া সম্পাদক হারুনুর রশীদ, বাংলাদেশ ক্রিকেট বোর্ডের সভাপতি নাজমুল হাসান পাপন এ সময় উপস্থিত ছিলেন। খবর বাসস।
