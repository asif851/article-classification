
রাজধানীর মিরপুর ১০ নম্বরের বাসিন্দা আলফাজউদ্দিন মতিঝিলে যাওয়ার জন্য মিনিবাসে উঠেছিলেন বেলা সাড়ে তিনটার দিকে। বিকেল চারটার দিকে মিনিবাসটি বিজয় সরণির উড়োজাহাজ ক্রসিংয়ে পৌঁছার পর আটকে দেয় পুলিশ। এক ঘণ্টায়ও মিনিবাসটি যাওয়ার সংকেত পায়নি। ভাপসা গরমে আলফাজ ও অন্য যাত্রীরা অতিষ্ঠ হয়ে ওঠেন। আলফাজ একপর্যায়ে বিকল্প যান খুঁজতে বাস থেকে নেমে দেখেন, বিজয় সরণি জুড়েই যানবাহনের দীর্ঘ সারি। সব স্থবির।একই অবস্থা ছিল আশপাশের সব সড়কেই। এসব সড়কে যানবাহনের স্থবিরতার প্রভাব পড়ে অন্যান্য সড়কেও। ফলে গতকাল রোববার সপ্তাহের প্রথম কার্যদিবসে নগরজুড়ে কয়েক ঘণ্টার জন্য অসহনীয় যানজটের ভোগান্তিতে পড়তে হয় মানুষকে। নৌপরিবহনমন্ত্রী শাজাহান খানের নেতৃত্বে মানিক মিয়া অ্যাভিনিউ থেকে সোহরাওয়ার্দী উদ্যান পর্যন্ত গণপদযাত্রা কর্মসূচির কারণে এ অবস্থা হয়।পদযাত্রায় অংশ নিতে দুপুর থেকে বাস, মিনিবাসে করে লোকজন মানিক মিয়া অ্যাভিনিউয়ে যাওয়ার কারণে সড়কে যানবাহনের চাপ বেড়েছিল, পদযাত্রা শুরুর পর সড়কে স্থবিরতার সৃষ্টি হয়। পদযাত্রা শুরুর আগে মানিক মিয়া অ্যাভিনিউয়ে সমাবেশ হয়। ওই সড়কে যান চলাচল বন্ধ ছিল।সন্ধ্যায় ঢাকা মহানগর পুলিশের অতিরিক্ত কমিশনার (ট্রাফিক, প্রটেকশন ও প্রটোকল) মিলি বিশ্বাস প্রথম আলোকে বলেন, মানিক মিয়া অ্যাভিনিউয়ে ও সোহরাওয়ার্দী উদ্যানে নৌপরিবহনমন্ত্রীর পদযাত্রা কর্মসূচির কারণে রাস্তা বন্ধ করে দিতে হয়েছে।অবরোধ-হরতালের নামে যানবাহনে অগ্নিসংযোগ, জ্বালাও-পোড়াও এবং পেট্রলবোমায় মানুষ হত্যার দায়ে বিএনপির চেয়ারপারসন খালেদা জিয়াকে গ্রেপ্তারের দাবিতে বিকেলে শ্রমিক-কর্মচারী-পেশাজীবী-মুক্তিযোদ্ধা সমন্বয় পরিষদ মানিক মিয়া অ্যাভিনিউয়ে সমাবেশ ও সেখান থেকে সোহরাওয়ার্দী উদ্যানের শিখা চিরন্তন পর্যন্ত পদযাত্রা কর্মসূচি দেয়। সমাবেশে সভাপতিত্ব করেন নৌমন্ত্রী। বক্তব্য দেন তথ্যমন্ত্রী হাসানুল হক ইনু, সাংসদ শিরীন আক্তার, বাংলাদেশ মুক্তিযোদ্ধা সংসদ কেন্দ্রীয় কমান্ড কাউন্সিলের চেয়ারম্যান হেলাল মোর্শেদ খান প্রমুখ। মানিক মিয়া অ্যাভিনিউয়ে ট্রাকের ওপর তৈরি মঞ্চে বক্তব্য দেন তাঁরা।সমাবেশের কারণে পুলিশ বিকেল চারটার দিকে বিজয় সরণির উড়োজাহাজ ক্রসিং, বিজয় সরণি-তেজগাঁও সংযোগ সড়ক, মানিক মিয়া অ্যাভিনিউ মোড় ও ফার্মগেট মোড়ের যান চলাচল বন্ধ করে দেয়। সমাবেশ শেষে বিকেল পৌনে পাঁচটার দিকে শুরু হয় সোহরাওয়ার্দী উদ্যান অভিমুখে পদযাত্রা। পদযাত্রা শুরুর পর মানিক মিয়া অ্যাভিনিউ মোড়ের রাস্তা খুলে দেওয়া হয়। কিন্তু রাস্তায় মিছিল থাকার কারণে যান থেমে থাকে। পদযাত্রার সময় কারওয়ান বাজার ক্রসিং, বাংলামোটর, রূপসী বাংলা ক্রসিং ও শাহবাগ মোড়ের যান চলাচলও বন্ধ করে দেওয়া হয়। সোহরাওয়ার্দী উদ্যানের কর্মসূচি শেষ হওয়ার পর রাস্তা খুলে দেওয়া হয়। তবে যান চলাচল স্বাভাবিক হতে কয়েক ঘণ্টা লেগে যায়।
