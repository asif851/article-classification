
ভূমিকম্পে উপমহাদেশের প্রখ্যাত ইতিহাসবিদ ও কলকাতা বিশ্ববিদ্যালয়ের উপাচার্য স্যার যদুনাথ সরকারের রাজশাহীর বাড়ির ছাদের একাংশ ভেঙে পড়েছে। বাড়িটি রাজশাহী নগরের রানীবাজার বালিকা উচ্চবিদ্যালয় হিসেবে ব্যবহৃত হচ্ছে।বিদ্যালয় সূত্রে জানা গেছে, স্যার যদুনাথ সরকারের পরিত্যক্ত বাড়িতে ১৯৮০ সালে প্রাথমিক বিদ্যালয় চালু করা হয়। দুই বছর পর থেকে প্রাথমিক বিদ্যালয়ের সঙ্গে মাধ্যমিক বিদ্যালয়ও চালু করা হয়। দোতলা বাড়িতে একই সঙ্গে প্রাথমিক ও মাধ্যমিক শ্রেণির শিক্ষার্থীদের ক্লাস নেওয়া হতো। এক বছর ধরে বাড়ির দোতলা অংশটি জরাজীর্ণ হয়ে পড়ায় সেখানে আর ক্লাস নেওয়া হয় না। এখন সকালে প্রাথমিক ও সকাল ১০টার পর থেকে মাধ্যমিক শ্রেণির ক্লাস নেওয়া হয়।বিদ্যালয়ের প্রধান শিক্ষক সাদেকুল ইসলাম বলেন, গত রোববারের ভূমিকম্পের সময় ছাদের একটি জায়গা, রেলিং ও একটি পিলারের মাথা ভেঙে পড়ে। তিনি বলেন, ভূমিকম্পের শুরুতেই তিনি বাচ্চাদের নিয়ে বাইরে চলে আসেন। এ জন্য কেউ আহত হয়নি। তিনি বলেন, বহুবার সংস্কারের জন্য আবেদন করেও কোনো কাজ হয়নি। ভবনটি অর্পিত সম্পত্তি। তাই এবার ছাদ ভেঙে পড়ার পর তিনি রাজশাহীর অতিরিক্ত জেলা প্রশাসক (রাজস্ব) দেওয়ান মো. শাহরিয়ার ফিরোজকে বিষয়টি জানান। তিনি এসে দেখে গেছেন এবং সংস্কারের জন্য আবেদন করতে বলে গেছেন।গতকাল সোমবার দুপুরে গিয়ে দেখা যায়, ছাদের একটি জায়গা ভেঙে নিচে পড়ে গেছে। পিলারের মাথা ভেঙে সানশেডের ওপরে পড়েছে। এতে সানশেডের একাংশ ভেঙে ভেতরের রডের সঙ্গে ঝুলে রয়েছে। ভেঙে পড়ার আশঙ্কায় বিদ্যালয় কর্তৃপক্ষ ভবনের অপর পাশের একটি পরিত্যক্ত ঘরের ছাদ গতকাল ভেঙে ফেলেছে।হেরিটেজ-রাজশাহীর প্রতিষ্ঠাতা মাহাবুব সিদ্দিকী বলেন, নাটোরের সিংড়ায় যদুনাথ সরকারের বাবার জমিদারি ছিল। রাজশাহী শহরের এই বাড়িতে যদুনাথ সরকারের বাল্যকাল কেটেছে। তিনি রাজশাহী কলেজিয়েট স্কুলে প্রাথমিক শিক্ষা শেষ করেছিলেন। ১৯৫৮ সালে তিনি মারা যান। তিনি উপমহাদেশের প্রখ্যাত ইতিহাসবিদ ও কলকাতা বিশ্ববিদ্যালয়ের উপাচার্য ছিলেন। সেই হিসেবে তাঁর বাড়িটির ঐতিহাসিক গুরুত্ব রয়েছে। সম্ভব হলে অপসারণ না করে এটা সংরক্ষণ করা ভালো।
