
‘চেতনার জাগরণে বই মেলা’ শীর্ষক স্লোগানকে সামনে রেখে কাল বুধবার থেকে এম এ আজিজ স্টেডিয়ামের প্রশিক্ষণ মাঠে শুরু হচ্ছে চট্টগ্রাম বইমেলা। বেলা তিনটায় আট দিনব্যাপী এই মেলার উদ্বোধন করবেন সংস্কৃতিমন্ত্রী আসাদুজ্জামান নূর। এই বইমেলার আয়োজক জাতীয় গ্রন্থকেন্দ্র। এ উপলক্ষে মঙ্গলবার বিকেলে এম এ আজিজ স্টেডিয়ামের সম্মেলন কক্ষে সংবাদ সম্মেলন করা হয়। এতে সংস্কৃতি মন্ত্রণালয়ের যুগ্ম সচিব মনজুরুর রহমান, জেলা প্রশাসক মেজবাহ উদ্দিন ও জাতীয় গ্রন্থকেন্দ্রের পরিচালক মো. আখতারুজ্জামান উপস্থিত ছিলেন। যুগ্ম সচিব মনজুরুর রহমান বলেন, রাজশাহী এবং দিনাজপুরের পর চট্টগ্রামে এই বইমেলা শুরু হচ্ছে। পর্যায়ক্রমে বিভিন্ন বিভাগীয় এবং জেলা শহরে এই মেলা অনুষ্ঠিত হবে। অসাম্প্রদায়িক চেতনায় দেশ ও জাতি গঠনে এবং মানুষকে বইমুখী করতে এই মেলার আয়োজন করা হয়েছে। মেলায় ৪১টি প্রকাশনা সংস্থা অংশ নিচ্ছে। প্রতিদিন বেলা তিনটা থেকে রাত নয়টা পর্যন্ত মেলা চলবে। এ ছাড়া ছুটির দিনে বেলা ১১টা থেকে রাত নয়টা পর্যন্ত মেলা সাধারণের জন্য খোলা থাকবে। মেলায় প্রতিদিন সাংস্কৃতিক অনুষ্ঠানের ব্যবস্থা থাকবে বলে সংবাদ সম্মেলনে জানানো হয়।
