
ভ্রাম্যমাণ আদালত চট্টগ্রাম নগরের রিয়াজউদ্দিন বাজার এলাকায় গতকাল বৃহস্পতিবার দুপুরে অভিযান চালিয়ে বিক্রি নিষিদ্ধ পলিথিন রাখার দায়ে একজনকে সাত দিনের কারাদণ্ড দিয়েছেন। এ সময় ৪ টন পলিথিন জব্দ করা হয়। সিলগালা করে দেওয়া হয় দুটি গুদাম।দণ্ডপ্রাপ্ত ব্যক্তির নাম মো. সিরাজ। তিনি রিয়াজউদ্দিন বাজার যমুনা মার্কেটের আরমান এন্টারপ্রাইজ নামের দোকানের ব্যবস্থাপক। তাঁদের গুদামটি সিলগালা করা হয়। এ ছাড়া রুবেল এন্টারপ্রাইজ নামের অপর একটি দোকানের গুদামও সিলগালা করে দেওয়া হয়। দুই গুদাম থেকে মোট ৪ টন বিক্রি নিষিদ্ধ পলিথিন জব্দ করা হয়।জেলা প্রশাসনের নির্বাহী ম্যাজিস্ট্রেট রাকিব হাসান অভিযানে নেতৃত্ব দেন। অভিযানে পরিবেশ অধিদপ্তরের সহকারী পরিচালক সংযুক্তা দাশগুপ্তা ও পুলিশ উপস্থিত ছিলেন।৫ হাজার মিটার জাল জব্দ: চট্টগ্রামের হালদা নদীর মৎস্য অভয়াশ্রমে অভিযান চালিয়ে ৫ হাজার মিটার জাল জব্দ করেছে জেলা মৎস্য দপ্তর। গতকাল বৃহস্পতিবার কালুরঘাট থেকে নাজিরহাট পর্যন্ত ৪০ কিলোমিটার এলাকায় এই অভিযান চালানো হয়।অভিযানে নেতৃত্ব দেন জেলা মৎস্য কর্মকর্তা প্রভাতী দেব। এ সময় হাটহাজারী উপজেলা মৎস্য কর্মকর্তা আনোয়ারুল আমিন, কামাল উদ্দিন চৌধুরী উপস্থিত ছিলেন। পুলিশ অভিযানে সহযোগিতা করে।মৎস্য কর্মকর্তা কামাল উদ্দিন চৌধুরী বলেন, মা-মাছ রক্ষায় হালদার ৪০ কিলোমিটার এলাকা অভয়াশ্রম ঘোষণা করা হয়েছে। সেখানে কোনো প্রকার জাল বসানো নিষেধ। জাল বসিয়ে মাছ ধরার কারণে এগুলো জব্দ করা হয়।
