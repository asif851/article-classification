
কুমিল্লা ক্লাবের শতবর্ষ উপলক্ষে আয়োজিত নয় দিনব্যাপী স্নুকার প্রতিযোগিতায় চ্যাম্পিয়ন হয়েছেন গুলশান ক্লাবের মোফাজ্জল হোসেন। রানারআপ হয়েছেন ঢাকা ক্লাবের মোখলেছুর রহমান। গত শনিবার রাতে চূড়ান্ত খেলায় ৬-২ ফ্রেমে জয়-পরাজয় নির্ধারিত হয়। পরে বিজয়ী ব্যক্তিদের মধ্যে পুরস্কার তুলে দেন কুমিল্লা ক্লাবের সদস্য ও কুমিল্লা-৬ আসনের সাংসদ আ ক ম বাহাউদ্দিন। এ সময় উপস্থিত ছিলেন কুমিল্লার জেলা প্রশাসক ও ক্লাবের সভাপতি মো. জাহাঙ্গীর আলম, কুমিল্লা ক্লাবের সাধারণ সম্পাদক মো. আবদুল হান্নান, সহসাধারণ সম্পাদক মুহিবুস সামাদ ও ক্রীড়া সম্পাদক মেহেদী হোসেন শাকিল। 
