
বসবাসের সুযোগ-সুবিধায় বিশ্বের ১৪০টি শহরের মধ্যে ঢাকার অবস্থান ১৩৭ তম। অর্থাৎ বসবাসের সবচেয়ে অনুপযোগী শহরের তালিকায় ঢাকার অবস্থান চতুর্থ। 
বিশ্বের শহরগুলোর বাসযোগ্যতা শীর্ষক ইকোনমিস্ট ইনটেলিজেন্স ইউনিটের (ইআইইউ) প্রতিবেদনে এ চিত্র উঠে এসেছে। বৃহস্পতিবার প্রতিবেদনটি প্রকাশ করা হয়। গত বছর এই তালিকায় ঢাকা দ্বিতীয় শীর্ষ অনুপযোগী শহর হিসেবে স্থান পেয়েছিল। আর ২০১৪ সালে ঢাকা ছিল প্রথম অনুপযোগী শহর। এবারের প্রতিবেদনে বিশ্বের সবচেয়ে অনুপযোগী শহর সিরিয়ার দামেস্ক। দ্বিতীয় অবস্থানে আছে লিবিয়ার ত্রিপোলি ও তৃতীয় নাইজেরিয়ার লেগোস। পাকিস্তানের করাচি সবচেয়ে অনুপযোগী ১০ শহরের মধ্যে সপ্তম।
বিশ্বের ১০টি শীর্ষস্থানীয় বাসযোগ্য শহরের মধ্যে প্রথমে রয়েছে অস্ট্রেলিয়ার মেলবোর্ন। দ্বিতীয় ও তৃতীয় অবস্থানে আছে যথাক্রমে অস্ট্রিয়ার ভিয়েনা ও কানাডার ভাংকুভার। মোট পাঁচটি মুখ্য সূচক ধরে শহরগুলোর বাসযোগ্যতা নিরূপণ করা হয়েছে বলে প্রতিবেদনে উল্লেখ করা হয়। সেগুলো হলো স্থিতিশীলতা (মান ২৫), স্বাস্থ্য পরিষেবা (মান ২০), সংস্কৃতি ও পরিবেশ (২৫), শিক্ষা (১০) এবং অবকাঠামো (২০)।
