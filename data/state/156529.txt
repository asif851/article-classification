

সরকারের গৃহীত পদক্ষেপের ফলে কারও পক্ষে প্রশ্নপত্র আর ফাঁস করা সম্ভব হবে না বলে আশা করছেন শিক্ষামন্ত্রী নুরুল ইসলাম নাহিদ। তাই শিক্ষার্থী ও অভিভাবকদের প্রশ্নপত্র ফাঁসের গুজবে কান না দেওয়ার আহ্বান জানিয়েছেন তিনি।
আজ সোমবার এসএসসি ও সমমানের পরীক্ষা শুরুর দিনে রাজধানীর তেজগাঁও সরকারি বালিকা উচ্চবিদ্যালয় কেন্দ্র পরিদর্শন শেষে সাংবাদিকের প্রশ্নের জবাবে শিক্ষামন্ত্রী এই আশার কথা বলেন।
নুরুল ইসলাম নাহিদ বলেন, প্রশ্নপত্র তৈরি ও বিতরণের ক্ষেত্রে বেশ কিছু কৌশল অবলম্বন করা হচ্ছে। এই কৌশলের ফলে কোন প্রশ্নপত্র দিয়ে পরীক্ষা হবে, তা সচিব বা শিক্ষা বোর্ডের চেয়ারম্যানের পক্ষেও জানা সম্ভব নয়।
পরীক্ষার উত্তরপত্রে ন্যায্য নম্বর দিতে ফের পরীক্ষকদের নির্দেশ দিয়েছেন শিক্ষামন্ত্রী। পরীক্ষকদের উদ্দেশে নুরুল ইসলাম নাহিদ বলেন, উত্তরপত্রে ন্যায্য নম্বর দেবেন। বেশি বা কম দেবেন না। কোনো পরীক্ষক বা কর্মকর্তা যদি উত্তরপত্রে বেশি নম্বর দেওয়ার নির্দেশ দিয়ে থাকেন, তবে তাঁদের বিরুদ্ধে কঠোর ব্যবস্থা নেওয়া হবে।
এবার এসএসসি পরীক্ষায় বহুনির্বাচনী (এমসিকিউ) অংশের পরীক্ষা আগে হচ্ছে। পরে সৃজনশীল অংশের পরীক্ষা। এত দিন সৃজনশীল অংশ আগে হতো, পরে এমসিকিউ অংশ। এ প্রসঙ্গে দৃষ্টি আকর্ষণ করা হলে শিক্ষামন্ত্রী বলেন, এমসিকিউ অংশের পরীক্ষায় অসৎ পন্থা অবলম্বনের সুযোগ বন্ধ করতে এই ব্যবস্থা নেওয়া হয়েছে।
আগামী বছর থেকে এসএসসি পরীক্ষায় এমসিকিউ অংশের নম্বর ১০ কমানো হবে বলেও উল্লেখ করেন মন্ত্রী।
নুরুল ইসলাম নাহিদ বলেন, অটিস্টিক, সেরিব্রালপালসি ও ডাউন সিনড্রোম রোগে আক্রান্ত বেশ কয়েকজন শিক্ষার্থী এবারের এসএসসি ও সমমানের পরীক্ষায় অংশ নিচ্ছে। এসব শিক্ষার্থীকে অন্যদের চেয়ে ৩০ মিনিট অতিরিক্ত সময় দেওয়া হয়েছে।  পরীক্ষার কেন্দ্র পরিদর্শনের সময় আরও উপস্থিত ছিলেন শিক্ষাসচিব সোহরাব হোসাইন, মাধ্যমিক ও উচ্চশিক্ষা অধিদপ্তরের মহাপরিচালক ফাহিমা খাতুন, ঢাকা শিক্ষা বোর্ডের চেয়ারম্যান আবু বক্কর ছিদ্দিক প্রমুখ।
সারা দেশে ৩ হাজার ১৪৩টি কেন্দ্রে আজ সকাল ১০টা থেকে একযোগে এসএসসি ও সমমানের পরীক্ষা শুরু হয়েছে।
এবারের পরীক্ষায় আটটি সাধারণ শিক্ষা বোর্ডসহ ১০টি বোর্ডে নিয়মিত ও অনিয়মিত মিলে মোট পরীক্ষার্থী ১৬ লাখ ৫১ হাজার ৫২৩ জন।
ঘোষিত সময়সূচি অনুযায়ী এসএসসির তত্ত্বীয় পরীক্ষা আগামী ৮ মার্চ শেষ হবে। আর ব্যবহারিক পরীক্ষা ৯ মার্চ থেকে শুরু হয়ে ১৪ মার্চ শেষ হবে।
 আরও  পড়ুন..
সব বাধা পেরিয়ে মাধ্যমিকে ওরা
