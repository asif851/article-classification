
তথ্যমন্ত্রী হাসানুল হক ইনু বলেছেন, খালেদা জিয়ার তত্ত্বাবধায়ক সরকারের দাবি মানতে হলে বিচার বিভাগকে বাদ দিয়েই করতে হবে। খালেদা জিয়া তাঁর দাবি সম্পর্কে নিজেই পরিষ্কার নন। তত্ত্বাবধায়ক সরকার কীভাবে আসবে, তা খালেদা জিয়াও ঠিক করতে পারবেন না, প্রধানমন্ত্রী শেখ হাসিনাও এককভাবে ঠিক করতে পারবেন না। সংসদে দাবি উত্থাপনের আগে উভয় পক্ষকে বসতে হবে।আজ শুক্রবার দুপুরে গাজীপুরের ইসলামিক ইউনিভার্সিটি অব টেকনোলজিতে (আইইউটি) এবি ব্যাংক আইইউটি ৫ম জাতীয় আইসিটি ফেস্ট-২০১৩ উদ্বোধন শেষে সাংবাদিকদের প্রশ্নের জবাবে তথ্যমন্ত্রী এসব কথা বলেন। এ সময় তিনি খালেদা জিয়াকে সংসদে যোগদানের পরামর্শ দিয়ে বলেন, অন্তর্বর্তীকালীন সরকারের রূপরেখা ও কর্মপন্থা নিয়ে আলোচনা হতে পারে। বিদ্যমান ব্যবস্থায় রাষ্ট্রপতি ঠিক করবেন অন্তর্বর্তীকালীন সরকারের প্রধান কে হবেন।এবারের আইসিটি ফেস্টে প্রোগ্রামিং প্রতিযোগিতা, আইসিটি অলিম্পিয়াড, সাধারণ জ্ঞান, আইটি আইডিয়া চ্যালেঞ্জ, সফটওয়্যার, হার্ডওয়্যার প্রজেক্ট, গেমিং ও সেমিনারের আয়োজন করা হয়। এই ফেস্টে দেশের ২৩টি বেসরকারি বিশ্ববিদ্যালয়ের শিক্ষক প্রতিনিধি ও সহস্রাধিক শিক্ষার্থী অংশ নেন।
