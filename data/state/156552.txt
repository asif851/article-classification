
মানবতাবিরোধী অপরাধের মামলায় মৃত্যুদণ্ডাদেশের রায়ের বিরুদ্ধে জামায়াতে ইসলামীর নায়েবে আমির মুহাম্মদ আবদুস সুবহানের করা আপিল শুনানির জন্য ১৬ অক্টোবর তারিখ ধার্য করেছেন দেশের সর্বোচ্চ আদালত।
প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বেঞ্চ আজ বুধবার এই তারিখ ধার্য করেন।
আদেশে আদালত বলেছেন, দুই সপ্তাহের মধ্যে আপিলকারী পক্ষ আপিলের সংক্ষিপ্তসার জমে দেবে। পরবর্তী এক সপ্তাহের মধ্যে রাষ্ট্রপক্ষ আপিলের সংক্ষিপ্তসার দেবে। উভয় পক্ষকে লিখিত বক্তব্য দাখিল করতে হবে।
আজ আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম। আসামিপক্ষে ছিলেন আইনজীবী জয়নাল আবেদীন তুহিন।
সুবহানের আপিলটি আজ প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বেঞ্চের কার্যতালিকার তিন নম্বর ক্রমিকে আদেশের জন্য ছিল। এই বেঞ্চের অপর দুই সদস্য হলেন বিচারপতি সৈয়দ মাহমুদ হোসেন ও বিচারপতি মির্জা হোসেইন হায়দার।
এর আগে মৃত্যুদণ্ডাদেশের রায়ের বিরুদ্ধে জামায়াত নেতা এ টি এম আজহারুল ইসলাম এবং সাবেক কৃষি প্রতিমন্ত্রী সৈয়দ মো. কায়সারের করা পৃথক আপিল ১৩ আগস্ট আদেশ প্রদানের জন্য আপিল বিভাগের কার্যতালিকায় ওঠে। সেদিন আদালত আপিল দুটি শুনানির জন্য ১০ অক্টোবর দিন ধার্য করেন, সেই সঙ্গে ২৪ আগস্টের মধ্যে উভয় পক্ষকে আপিলের সংক্ষিপ্তসার জমা দিতে নির্দেশ দেন। এর দুই দিনের মাথায় সুবহানের আপিল কার্যতালিকায় এল।
মানবতাবিরোধী অপরাধের মামলায় ২০১৫ সালের ১৮ ফেব্রুয়ারি আন্তর্জাতিক অপরাধ ট্রাইব্যুনাল সুবহানকে মৃত্যুদণ্ডাদেশ দেন। রায়ে সুবহানের বিরুদ্ধে নয়টি অভিযোগের মধ্যে ছয়টি প্রমাণিত হয়। এই রায়ের বিরুদ্ধে একই বছরের ১৮ মার্চ আপিল করেন সুবহান। ২০১২ সালের ২০ সেপ্টেম্বর বঙ্গবন্ধু সেতুর পূর্ব প্রান্ত থেকে আইনশৃঙ্খলা রক্ষাকারী বাহিনী সুবহানকে আটক করে। ২৩ সেপ্টেম্বর তাঁকে মানবতাবিরোধী অপরাধের মামলায় গ্রেপ্তার দেখানো হয়। এরপর থেকে তিনি কারাগারে আছেন।
