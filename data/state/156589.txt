
কক্সবাজার জেলা পরিষদ নির্বাচনে চেয়ারম্যান পদে প্রতিদ্বন্দ্বী দুই প্রার্থীই সাবেক সাংসদ। আওয়ামী লীগ-সমর্থিত প্রার্থী মোস্তাক আহমদ চৌধুরী কক্সবাজার-৩ (সদর-রামু) আসন থেকে তিনবার সাংসদ নির্বাচিত হয়েছিলেন। তিনি জেলা পরিষদের সদ্য বিদায়ী প্রশাসক। একসময় জেলা আওয়ামী লীগের আহ্বায়কের দায়িত্বও পালন করেছেন।প্রতিদ্বন্দ্বী এইচ এম সালাহ উদ্দিন মাহমুদ কক্সবাজার-১ (চকরিয়া-পেকুয়া) আসনের সাবেক সাংসদ। জেলা পরিষদের সাবেক চেয়ারম্যান ছিলেন। চকরিয়া উপজেলা পরিষদের চেয়ারম্যানের দায়িত্বও পালন করেছেন। বর্তমানে তিনি জাতীয় পার্টির (মঞ্জু) প্রেসিডিয়াম সদস্য।হলফনামার তথ্য অনুযায়ী, মোস্তাক আহমদের কৃষি খাত থেকে বার্ষিক আয় ৫৫ হাজার টাকা। বাড়ি ভাড়া থেকে পান ২০ হাজার টাকা। তাঁর কৃষিজমি আছে ৫ একর; অকৃষি ২ একর। নগদ টাকা আছে ২ লাখ। ব্যাংকে জমা মাত্র ১০ হাজার টাকা। কক্সবাজার কৃষি ব্যাংকে তাঁর দেনা ৪৪ লাখ ৭৫ হাজার টাকা।অন্যদিকে সালাহ উদ্দিন মাহমুদের ব্যবসা থেকে আয় বছরে ২ লাখ ৬০ হাজার টাকা। কৃষি খাতে আয় ১৫ হাজার টাকা। কৃষিজমি ৫ একর; অকৃষি ২ একর। ব্যাংকে জমা ৩ লাখ টাকা। নগদ আছে ৫০ হাজার টাকা। ব্যাংকে দেনার পরিমাণ ১৫ লাখ টাকা। শিক্ষাগত যোগ্যতা বিকম। তাঁর নামে কোনো মামলা নেই।অন্যদিকে মোস্তাক আহমদ চৌধুরী ‘স্বশিক্ষিত’। তাঁর নামেও কোনো মামলা নেই। তাঁর ছেলে ও মেয়ে বিদেশে অবস্থান করলেও তাঁদের আয়ের বিষয়টি হলফনামায় উল্লেখ নেই। অন্যদিকে এইচ এম সালাহ উদ্দিন মাহমুদের নির্ভরশীল ব্যক্তিদের বার্ষিক আয় উল্লেখ করা হয়েছে ৪ লাখ টাকা।২৮ ডিসেম্বর জেলা পরিষদ নির্বাচন অনুষ্ঠিত হবে।
