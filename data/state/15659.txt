
কুড়িগ্রামের নাগেশ্বরী উপজেলার বল্লভের খাসে দুর্বৃত্তের হাতে নিহত জাতীয় পার্টির নেতা আতিকুর রহমান হত্যা মামলার আসামিদের গ্রেপ্তার ও বিচারের দাবিতে এলাকাবাসী সমাবেশ করেছেন। গতকাল শনিবার বেলা ১১টার দিকে মাদারগঞ্জ ক্লিনিক মাঠে মিলাদ মাহফিল ও দোয়া শেষে এ সমাবেশে হয়।পুলিশ ও স্থানীয় সূত্র জানায়, বল্লভের খাস ইউনিয়নের জাতীয় পার্টির সভাপতি ও ইউপি চেয়ারম্যানপ্রার্থী আতিকুর রহমানকে গত বুধবার রাতে হাজীপাড়া নামক স্থানে দুর্বৃত্তরা কুপিয়ে ও পানিতে চুবিয়ে শ্বাসরোধে হত্যা করে।বক্তারা আতিকুর হত্যা মামলায় পুলিশের ভূমিকা নিয়ে অসন্তোষ প্রকাশ করেন। উপজেলা জাতীয় পার্টির সাধারণ সম্পাদক আ ম প আনিছুর রহমান বলেন, হত্যাকাণ্ডের দুই দিন পার হলেও পুলিশ চিহ্নিত হত্যাকারীদের গ্রেপ্তার করছে না। পুলিশের গাফিলতির কারণে এ হত্যাকাণ্ড ঘটেছে এবং আলামত নষ্ট হয়ে যাচ্ছে।নিহতের ছোট ভাই আজিজুল ইসলাম বলেন, হত্যাকারীদের অনেকে দেখেছেন। তাঁরা সাক্ষ্য দিয়েছেন। তারপরও পুলিশ হত্যাকারীদের ধরতে পারছে না।কেদার ইউপির চেয়ারম্যান আ খ ম ওয়াজেদুর ইসলাম বলেন, হত্যাকারীদের গ্রেপ্তারের দাবিতে আজ রোববার সকালে মাদারগঞ্জ ও কচাকাটায় মানববন্ধন ও সমাবেশ হবে।কচাকাটা থানার ভারপ্রাপ্ত কর্মকর্তা (ওসি) মোস্তাফিজুর রহমান বলেন, ‘আসামিদের ধরার চেষ্টা চলছে। আশা করি, দুই-এক দিনের মধ্যে তাঁদের ধরতে পারব। যেসব আলামত দরকার তা সংগ্রহ করা হয়েছে।’সমাবেশে বল্লভের খাস ইউনিয়ন পরিষদের (ইউপি) চেয়ারম্যান আবদুল জলিল সভাপতিত্ব করেন। এতে বক্তব্য দেন উপজেলা জাতীয় পার্টির সাধারণ সম্পাদক আ ম প আনিছুর রহমান, কেদার ইউপির চেয়ারম্যান আ খ ম ওয়াজেদুল ইসলাম, নিহত ব্যক্তির ছোট ভাই আজিজুল ইসলাম, মামা রেজাউল করিম, ব্যবসায়ী নূর ইসলাম, মাদারগঞ্জ হাইস্কুলের প্রধান শিক্ষক আবদুর শাফী ও কেদার মহিলা কলেজের অধ্যক্ষ হাফিজুল মণ্ডল।
