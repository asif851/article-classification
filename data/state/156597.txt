
মৌলভীবাজারের কমলগঞ্জ উপজেলার শমশেরনগর স্টেশনে গতকাল সোমবার দুপুরে ট্রেনে কাটা পড়ে সায়েদ আহমদ নামের এক তরুণের মৃত্যু হয়েছে।প্রত্যক্ষদর্শীরা জানান, দুপুরে সিলেট থেকে চট্টগ্রামগামী আন্তনগর পাহাড়িকা এক্সপ্রেস ট্রেনকে শমশেরনগর স্টেশনের ২ নম্বর লাইনে দাঁড় করিয়ে ঢাকা থেকে সিলেটগামী পারাবত এক্সপ্রেস ট্রেনকে পার (ক্রসিং) হতে দেওয়া হচ্ছিল। দুপুর সাড়ে ১২টার দিকে পাহাড়িকা ট্রেনের যাত্রী সায়েদ ট্রেনটি থেকে নেমে প্ল্যাটফর্মে দাঁড়িয়ে মুঠোফোনে পারাবত ট্রেনের সঙ্গে সেলফি তুলছিলেন। পারাবত ট্রেনটি দ্রুত এগিয়ে আসার সময় তিনি দৌড়ে ১ নম্বর লাইন অতিক্রম করে পাহাড়িকা ট্রেনে উঠতে যান। এ সময় পারাবত ট্রেনের ইঞ্জিনের অংশের আঘাতে সায়েদ পড়ে যান। হাসপাতালে নেওয়ার পথে তিনি মারা যান। সায়েদের বাড়ি বড়লেখা উপজেলার চান্দগ্রামে।
