
সিলেটে সিএনজিচালিত অটোরিকশাসহ এক চালক গত বৃহস্পতিবার রাত থেকে নিখোঁজ রয়েছেন। তাঁর পরিবারের ধারণা, সংঘবদ্ধ কোনো গাড়ি ছিনতাইকারী চক্র যাত্রী সেজে তাঁকে অপহরণ করেছে।নিখোঁজ চালকের নাম শ্রীনন্দ পাত্র (২২)। তিনি সিলেট মহানগরের শাহ পরান থানার আদিবাসী পল্লি দলইপাড়ার বাসিন্দা। গতকাল শুক্রবার সকালে তাঁর পরিবারের পক্ষ থেকে শাহ পরান থানায় একটি সাধারণ ডায়েরি করা হয়েছে।পরিবার সূত্র জানায়, শ্রীনন্দ নিজের সিএনজিচালিত অটোরিকশা চালান। প্রতিদিন রাত আটটার মধ্যে বাড়ি ফিরলেও বৃহস্পতিবার রাত নয়টায়ও বাড়ি ফেরেননি দেখে পরিবারের সদস্যরা মুঠোফোনে যোগাযোগ করে কোথায় আছেন, তা জানতে চান। এ সময় শ্রীনন্দ ‘বিছনাকান্দি আছি’ বলে মুঠোফোনের সংযোগ কেটে দেন। রাত দেড়টার দিকে তাঁর পরিবার আবার ফোন করলে অন্য একজন মুঠোফোন রিসিভ করে জানান, শ্রীনন্দ কাল (শুক্রবার) ভোরে ফিরবেন। ওই সময় একাধিকবার শ্রীনন্দকে মুঠোফোন দেওয়ার অনুরোধ করলে একপর্যায়ে ফোন বন্ধ করে রাখা হয়।শ্রীনন্দের বড় ভাই রবীন্দ্র পাত্র জানান, গতকাল সকালে একাধিকবার ফোন করেও মুঠোফোন বন্ধ পাওয়ায় তাঁরা উদ্বিগ্ন হয়ে শাহ পরান থানায় জিডি করেছেন। জিডিতে শ্রীনন্দের ব্যবহৃত মুঠোফোন ও অটোরিকশা নম্বরও উল্লেখ করা হয়েছে।শাহ পরান থানার ভারপ্রাপ্ত কর্মকর্তা (ওসি) সাখাওয়াৎ হোসেন প্রথম আলোকে জানান, শ্রীনন্দের মুঠোফোন ও অটোরিকশা নম্বর নিয়ে বিভিন্ন থানায় বার্তা পাঠানো হয়েছে। স্থানীয় পুলিশও তাঁকে বিভিন্ন জায়গায় খোঁজ করছে।বাংলাদেশ আদিবাসী ফোরাম সিলেট বিভাগীয় কমিটির সভাপতি গৌরাঙ্গ পাত্র জানান, শ্রীনন্দের অটোরিকশার কোনো সন্ধান মেলেনি। এটি অটোরিকশা ছিনতাই, না অপহরণ—এ বিষয়ে নিশ্চিত হওয়া যাচ্ছে না। এ ঘটনায় আদিবাসীরা উদ্বিগ্ন। বিষয়টি শাহ পরান থানার পুলিশকে গুরুত্বসহকারে দেখতে অনুরোধ করা হয়েছে।
