

‘কোনো খুনির সঙ্গে সংলাপে বসার ইচ্ছা নাই’ বলে সাফ জানিয়ে দিলেন প্রধানমন্ত্রী শেখ হাসিনা। তবে যুদ্ধাপরাধীদের বিচারে সমর্থন দিলে বসার বিষয়টি ভেবে দেখবেন বলে জানিয়েছেন তিনি।
আজ রোববার প্রধানমন্ত্রীর সরকারি বাসভবন গণভবনে নেদারল্যান্ডস সফর পরবর্তী সংবাদ সম্মেলনে বিএনপির চেয়ারপারসন খালেদা জিয়ার জাতীয় সংলাপের আহ্বানের বিষয়ে এমন কথা বললেন শেখ হাসিনা।
এ প্রসঙ্গে সাংবাদিকদের প্রশ্নের জবাবে শেখ হাসিনা পাল্টা প্রশ্ন করেন: আপনি যদি কারোর বাড়ি যান, আর আপনার মুখের ওপর দরজা বন্ধ করে দেয়। তাহলে আপনি তার বাড়ি আর যাবেন?
তিনি আরও বলেন, রাজনীতি করলেও আমি মানুষ। একটা দলের সভানেত্রী, প্রধানমন্ত্রী। ব্যক্তিগত মর্যাদা দেখবেন না! আমি তাঁকে ফোন করেছিলাম। ফোন করে কী ধরনের কথা শুনতে হয়েছে? কী ধরনের ঝাড়ি মেরেছেন? তারপরেও আমি ওনাকে বলেছিলাম। আসুন সর্বদলীয় সরকার গঠন করি। যে যে মন্ত্রণালয় চান দেব। যখন সুযোগ দিয়েছিল, সাড়া দেয়নি। ওনার সঙ্গে বসতে গেলে পোড়া মানুষের গন্ধ পাব। উনি শুধু নির্বাচন বর্জনই করেননি, ঠেকাতে এমন কোনো কাজ নেই যা করেননি। ২০১৫ সালে জানুয়ারি পর্যন্ত মানুষ পুড়িয়ে মারলেন। যখন জাতির প্রয়োজন ছিল, সাড়া দেননি। আর এখন এমন কোনো রাজনৈতিক দৈন্যে পড়িনি যে ওনার আহ্বানে সাড়া দিতে হবে। তাহলে যেসব মানুষ পুড়িয়ে মারা হয়েছে তাদের ফেরত দেওয়া হোক।
খালেদা জিয়াকে উদ্দেশ করে শেখ হাসিনা বলেন: যে মানুষ পুড়িয়ে মারে। তার সঙ্গে বসার ইচ্ছা নাই। তারপরেও রাজনীতির স্বার্থে, দেশের স্বার্থে বসে কথা বলছি। উনি যদি বলেন খুনিদের, যুদ্ধাপরাধীদের বিচার হওয়া উচিত। বর্তমান যে বিচার হচ্ছে তা ঠিক। এটা সমর্থন করি। এই কথাটা উনার মুখ আসলেই তখনই বসার যোগ্যতা অর্জন করবেন।
