
দক্ষিণ আফ্রিকার অবিসংবাদিত নেতা নেলসন ম্যান্ডেলার শারীরিক অবস্থার আরও অবনতি হয়েছে। ৯৪ বছর বয়সী বর্ণবাদবিরোধী আন্দোলনের এই মহান নেতাকে কৃত্রিমভাবে বাঁচিয়ে রাখা হয়েছে। তাঁর জন্য প্রার্থনা করা হচ্ছে দেশজুড়ে।দ্য সিটিজেন পত্রিকা ঘনিষ্ঠ সূত্রের বরাত দিয়ে গতকাল বুধবার এক খবরে জানায়, দক্ষিণ আফ্রিকার সাবেক প্রেসিডেন্ট ম্যান্ডেলাকে প্রিটোরিয়া হার্ট ক্লিনিকে কৃত্রিমভাবে বাঁচিয়ে রাখা হয়েছে। ফুসফুসের সংক্রমণে অসুস্থ হয়ে পড়ার পর ৮ জুন তাঁকে ওই ক্লিনিকে ভর্তি করা হয়।হাসপাতালে গতকাল ম্যান্ডেলাকে দেখে এসেছেন এমন দুজন জানান, তাঁর অবস্থার আরও অবনতি হয়েছে। যন্ত্রের সাহায্যে তাঁকে শ্বাসপ্রশ্বাস দেওয়া হচ্ছে।আরেকটি সূত্র জানায়, ম্যান্ডেলার কিডনি অকেজো হয়ে গেছে। এক দিন পরপর   তাঁকে তিন ঘণ্টা করে ডায়ালাইসিস করতে হচ্ছে। সূত্র জানায়, ‘ম্যান্ডেলার অবস্থা সংকটাপন্ন। হূদেরাগ বিশেষজ্ঞ, ফুসফুস বিশেষজ্ঞ ও কিডনি বিশেষজ্ঞসহ চিকিৎসকদের একটি দল তাঁর চিকিৎসা করে যাচ্ছে। কৃত্রিমভাবে শ্বাস-প্রশ্বাস দেওয়ার যন্ত্রটি খুলে ফেলার বিষয়টি নিয়ে তাঁর পরিবারের সদস্যদের সঙ্গে চিকিৎসকেরা কথা বলেছেন।এদিকে, গত মঙ্গলবার ম্যান্ডেলার গ্রামের বাড়ি ইস্টার্ন কেপ প্রদেশের কুনুতে তাঁর বড় মেয়ে মাকাজিউয়ি পরিবারের অন্য সদস্যদের নিয়ে বৈঠক করেন। সেখানে কী আলোচনা হয়েছে, তা জানা যায়নি। তবে বৈঠকের দুই ঘণ্টা পর স্থানীয় একটি পত্রিকা জানায়, ম্যান্ডেলাকে যেখানে সমাহিত করার প্রস্তাব করা হয়েছে, সেই স্থানের পাশে একটি কবর খোঁড়ার মেশিন নেওয়া হয়েছে। তবে গতকাল জানা গেছে, ম্যান্ডেলাকে কোথায় সমাহিত করা হবে, তা নিয়ে পরিবারের সদস্যদের মধ্যে মতভেদ দেখা দিয়েছে। দক্ষিণ আফ্রিকার দ্য স্টার পত্রিকা জানায়, ম্যান্ডেলার নাতি মান্ডলা ম্যান্ডেলা তাঁর দাদুকে তাঁর জন্মস্থান এমভিজো গ্রামে সমাহিত করতে চাইছেন। কিন্তু পরিবারের অন্য সদস্যরা চাইছেন তাঁকে কুনু গ্রামে সমাহিত করতে। দুটি জায়গা প্রায় কাছাকাছি। এর মধ্যে কুনুতেই ম্যান্ডেলার ছোটবেলা কেটেছে। তিনি নিজেও তাঁকে কুনুতে সমাহিত করার ইচ্ছা প্রকাশ করেছিলেন। তাঁর তিন সন্তানকেও প্রথমে কুনুতে সমাহিত করা হয়েছিল। পরে ২০১১ সালে ওই তিনজনের দেহাবশেষ কুনু থেকে এমভিজো গ্রামের পারিবারিক কবরস্থানে নিয়ে সমাহিত করেন মান্ডলা ম্যান্ডেলা। তিনি এমভিজো ট্র্যাডিশনাল কাউন্সিলের প্রধান।
এদিকে, দেশের অন্যতম ধর্মীয় নেতা কেপটাউনের আর্চবিশপ থাবো ম্যাকগোবা মঙ্গলবার রাতে হাসপাতালে ম্যান্ডেলাকে দেখতে যান। ম্যান্ডেলার স্ত্রী গ্রাসা ম্যাশেলও তখন হাসপাতালে ছিলেন। এ সময় ম্যান্ডেলার জন্য প্রার্থনা করেন আর্চবিশপ ম্যাকগোবা। তাঁর ফেসবুকে ম্যান্ডেলার জন্য প্রার্থনা করে লেখা হয়েছে, ‘আমাদের এবং আমাদের জাতির জন্য তিনি যা করেছেন সে জন্য আমরা তাঁর কাছে কৃতজ্ঞ। তাঁর কর্মের জন্য আমরা জীবনভর তাঁকে শ্রদ্ধা জানাব। ঈশ্বর মাদিবাকে সব যন্ত্রণা থেকে মুক্তি দাও। আমাদের প্রার্থনা, তাঁকে শান্তি দাও।’
বর্ণবাদবিরোধী দীর্ঘ আন্দোলনের সময় ২৭ বছর কারাগারে ছিলেন ম্যান্ডেলা। ১৯৯০ সালে তিনি মুক্তি পান। ১৯৯৩ সালে তিনি শান্তিতে নোবেল পুরস্কার পান। পরে ১৯৯৪ সালে দেশের প্রথম কৃষ্ণাঙ্গ প্রেসিডেন্ট নির্বাচিত হন তিনি। এএফপি ও রয়টার্স।
