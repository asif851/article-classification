
ঢাকার রামকৃষ্ণ মিশনকে দেওয়া হুমকির ঘটনায় বাংলাদেশ সরকারের নেওয়া পদক্ষেপে সন্তুষ্ট মিশনের কেন্দ্রীয় কার্যালয় বেলুড় মঠ। গতকাল সোমবার প্রথম আলোকে এ প্রতিক্রিয়া জানান মিশন ও মঠের সহসাধারণ সম্পাদক স্বামী শুভিরানন্দ। তিনি বলেন, ঢাকা মিশনে হুমকি দিয়ে চিঠি দেওয়ার ঘটনায় তাঁরা হতবাক। তবে বাংলাদেশ সরকার এই হুমকি দিয়ে চিঠি দেওয়ার পরিপ্রেক্ষিতে রামকৃষ্ণ মিশনের নিরাপত্তার জন্য যেভাবে ত্বরিত ব্যবস্থা গ্রহণ করেছে, তাতে তাঁরা খুশি। স্বামী শুভিরানন্দ বলেন, ‘ভারত ও পশ্চিমবঙ্গ সরকার আমাদের মিশনের নিরাপত্তার দিক খতিয়ে দেখে যেভাবে নিরাপত্তার আশ্বাস দিয়েছে, তাতে রামকৃষ্ণ মিশনের সাধু সন্ন্যাসীরা সন্তুষ্ট। তাই বেলুড় মঠের পক্ষ থেকে বাংলাদেশের প্রধানমন্ত্রী, স্বরাষ্ট্রমন্ত্রী, পররাষ্ট্রমন্ত্রী ও ভারতে অবস্থিত বাংলাদেশ হাইকমিশনকে ধন্যবাদ জানানো হয়েছে।’ এ ছাড়া ভারতের প্রধানমন্ত্রী ও পশ্চিমবঙ্গের মুখ্যমন্ত্রীকেও তাঁরা ধন্যবাদ জানিয়েছেন। স্বামী শুভিরানন্দ বলেন, রামকৃষ্ণ মিশন একটি সমাজসেবী প্রতিষ্ঠান হিসেবেও সারা বিশ্বে কাজ করছে। এখন বিশ্বে দুই শতাধিক শাখা রয়েছে তাদের। বাংলাদেশে তাদের স্বীকৃত শাখা রয়েছে ১৪টি। এ ছাড়া আরও কয়েকটি শাখা গড়েছেন ভক্তরা নিজেরাই। ভারত ও বাংলাদেশ সরকার এই দুই দেশে থাকা রামকৃষ্ণ মিশনের সব শাখার নিরাপত্তা জোরদার করায় তাঁরা খুশি। আরেক প্রশ্নের জবাবে তিনি বলেন, ‘বাংলাদেশের ঘটনায় এখানে প্রভাব পড়বে বলে মনে করেন না তাঁরা। তবু আমরা সতর্ক রয়েছি।’ তিনি আরও বলেছেন, বাংলাদেশের তাঁদের সব শাখাকে পর্যাপ্ত নিরাপত্তা দিয়েছে বাংলাদেশ সরকার। এ জন্য তাঁরা সন্তুষ্ট।
