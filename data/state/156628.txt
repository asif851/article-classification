
আগামী বুধবার রাজধানীর সোহরাওয়ার্দী উদ্যানে জনসভা করার জন্য অনুমতি চেয়ে সংশ্লিষ্ট দুটি দপ্তরে চিঠি দিয়েছে বিএনপি। দলটির জ্যেষ্ঠ যুগ্ম মহাসচিব রুহুল কবির রিজভী আজ সোমবার এ তথ্য নিশ্চিত করেছেন। দলের চেয়ারপারসন খালেদা জিয়ার কার্যালয়ে পুলিশের তল্লাশির প্রতিবাদে এই জনসভা করবে দলটি।
গতকাল রোববার রাতে দলের স্থায়ী কমিটির সভায় ২৪ মে ঢাকায় জনসভা এবং পরদিন সারা দেশে মিছিল করার সিদ্ধান্ত নেয় বিএনপি। তবে আনুষ্ঠানিকভাবে এখনো এসব কর্মসূচি ঘোষণা করা হয়নি।
জানতে চাইলে বিএনপির জ্যেষ্ঠ যুগ্ম মহাসচিব রুহুল কবির রিজভী প্রথম আলোকে বলেন, ২৪ মে সোহরাওয়ার্দী উদ্যানে সমাবেশ করার অনুমতি চেয়ে ঢাকা মহানগর পুলিশ (ডিএমপি) কমিশনার ও গণপূর্ত অধিদপ্তরের কাছে বিএনপির পক্ষ থেকে চিঠি দেওয়া হয়েছে। তবে এখনো অনুমতি পাওয়া যায়নি।
গত শনিবার সকালে গুলশানে খালেদা জিয়ার কার্যালয়ে তল্লাশি চালায় পুলিশ। এর প্রতিবাদে গতকাল রোববার সারা দেশে বিক্ষোভ করে বিএনপি।
