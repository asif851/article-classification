
সড়ক পরিবহন ও সেতুমন্ত্রী ওবায়দুল কাদের বলেছেন, ‘নির্বাচনের আগে সংলাপের কোনো প্রয়োজন হবে না। আমরা জানি, বিএনপি নির্বাচনে আসবেই। কারণ, বিএনপি নেতারাই তো বলছেন, খালেদা জিয়া কারাগারে যাওয়ায় বিএনপি আরও শক্তিশালী হবে।’
আজ শনিবার সকালে ফেনী সার্কিট হাউসে সাংবাদিকদের সঙ্গে মতবিনিময়কালে এ মন্তব্য করেন।
কাদের বলেন, ‘আমরা আশা করি, সেই শক্তিশালী বিএনপিকে নিয়ে একটি অংশগ্রহণমূলক ও প্রতিদ্বন্দ্বিতাপূর্ণ নির্বাচন হবে।’
সেতুমন্ত্রী বলেন, আগামী ১২ জানুয়ারি আওয়ামী লীগ সরকারের মেয়াদকাল শেষ হবে। নিয়ম অনুযায়ী নির্বাচন কমিশন (ইসি) আগামী ডিসেম্বরে নির্বাচন অনুষ্ঠানের ব্যবস্থা করবে। মন্ত্রী বলেন, বিএনপি মনে করেছিল, খালেদা জিয়া গ্রেপ্তার হলে সারা দেশে রাস্তায় মানুষের উত্তাল ঢল নামবে। কিন্তু সরকারের ব্যাপক উন্নয়ন কর্মকাণ্ডে দেশের মানুষ এত বেশি খুশি যে খালেদা জিয়ার গ্রেপ্তারে তারা সাড়া দেয়নি। বিএনপির ইতিহাসে কোনো শান্তিপূর্ণ কর্মসূচি নেই। খালেদা জিয়ার রায়ের আগের দিন হাইকোর্টের সামনে বিএনপির কর্মীরা পুলিশের ওপর হামলা, আসামি ছিনতাই ও অস্ত্র ছিনিয়ে নেওয়ার চেষ্টা করেন।
সেতুমন্ত্রী বলেন, বাংলাদেশের ইতিহাসে কোনো কারাবন্দীর সঙ্গে, এমনকি বঙ্গবন্ধু ও মাওলানা ভাসানীকেও তাঁদের ব্যক্তিগত গৃহকর্মীকে থাকার সুযোগ দেওয়া হয়নি। এ রকম কোনো বিধানও নেই। তারপরও খালেদা জিয়ার দেখাশোনার জন্য তাঁর ব্যক্তিগত গৃহকর্মীকে থাকার সুযোগ দেওয়া হয়েছে। আওয়ামী লীগের সাধারণ সম্পাদক বলেন, এখন দেশে ১৬ হাজার মেগাওয়াট বিদ্যুৎ উৎপাদন হওয়ায় ঘরে ঘরে বিদ্যুৎ পৌঁছে গেছে। এলাকার রাস্তাঘাটসহ গ্রামীণ অবকাঠামোর ব্যাপক উন্নয়ন হয়েছে। সরকারের এত সব উন্নয়নে মানুষ খুশি। ফলে এখন এলাকায় গিয়ে ওই সব দাবি আর শুনতে হয় না। বাংলাদেশে এর আগে এমন বিস্ময়কর উন্নয়নের কোনো নজির নেই। মন্ত্রী বলেন, ঢাকা-চট্টগ্রাম মহাসড়ক চার লেনে উন্নীত হলেও তিনটি দুই লেনের সেতুর কারণে মানুষ এখনো চার লেন সড়কের সুবিধা পাচ্ছে না। আগামী ডিসেম্বরের মধ্যে দ্বিতীয় গোমতী সেতুসহ তিনটি সেতুর চার লেনের উন্নীতকরণের কাজ শেষ হবে।
ওবায়দুল কাদেরের সঙ্গে ছিলেন, ফেনীর জেলা প্রশাসক মনোজ কুমার রায়, পুলিশ সুপার এস এম জাহাঙ্গীর আলম সরকার, সড়ক বিভাগের কুমিল্লা অঞ্চলের অতিরিক্ত প্রধান প্রকৌশলী এ কে এম মনিরুজ্জমান, ফেনী জেলা আওয়ামী লীগ সভাপতি ও সদর উপজেলা পরিষদের চেয়ারম্যান আবদুর রহমান, ছাগলনাইয়া উপজেলা পরিষদের চেয়ারম্যান মেজবাউল হায়দার চৌধুরী, ফেনীর অতিরিক্ত পুলিশ সুপার কাজী মনিরুজ্জমান, ফেনী পৌরসভার প্যানেল মেয়র ও জেলা যুবলীগের যুগ্ম সাধারণ সম্পাদক নজরুল ইসলাম মিয়াজি প্রমুখ।
