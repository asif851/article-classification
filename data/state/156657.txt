
শিক্ষিত তরুণ-তরুণীদের তথ্যপ্রযুক্তি প্রশিক্ষণের মাধ্যমে ক্যারিয়ার গঠন করতে নীলফামারীতে দিনব্যাপী আইসিটি ক্যারিয়ার ক্যাম্প অনুষ্ঠিত হয়েছে। গতকাল মঙ্গলবার বেলা ১১টার দিকে নীলফামারী সরকারি কলেজ মিলনায়তনে ওই ক্যাম্পে প্রধান অতিথি ছিলেন জেলা প্রশাসক মো. জাকীর হোসেন। কলেজের উপাধ্যক্ষ মো. আবুল কালাম আজাদ সাইফুদ্দীনের সভাপতিত্বে অনুষ্ঠানে বক্তৃতা দেন প্রধানমন্ত্রীর কার্যালয়ের অ্যাকসেস টু ইনফরমেশন (এটুআই) প্রোগ্রামের পিপলস পারস্পেকটিভ স্পেশালিস্ট নাইমুজ্জামান মুক্তা, এলআইসিটি প্রকল্পের কম্পোনেন্ট টিম লিডার সামি আহমেদ, কলেজের অর্থনীতি বিভাগের সহকারী অধ্যাপক মাহবুবুর রহমান প্রমুখ। তথ্য ও যোগাযোগপ্রযুক্তি বিভাগের অধীনে বাংলাদেশ কম্পিউটার কাউন্সিলের (বিসিসি) লিভারেজিং আইসিটি ফর গ্রোথ গভর্নেন্স প্রকল্প আয়োজিত ক্যাম্পে কলেজের সহস্রাধিক শিক্ষার্থী অংশ নেয়। 
