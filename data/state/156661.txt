
ঢাকা নিউ সুপার মার্কেট ও বনলতা মার্কেট অত্যধিক ঝুঁকিপূর্ণ বলে জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। গতকাল রোববার সকালে ধলপুরে ডিএসসিসির ক্লিনার কলোনির একটি ঝুঁকিপূর্ণ ভবন ভাঙার কার্যক্রমের উদ্বোধনী অনুষ্ঠানে তিনি এ তথ্য জানান। ডিএসসিসি জানিয়েছে, রাজধানী উন্নয়ন কর্তৃপক্ষের (রাজউক) ও তাদের হিসাবমতে ডিএসসিসি এলাকায় ১০৯টি ঝুঁকিপূর্ণ ভবন রয়েছে। এর মধ্যে ডিএসসিসির ১৯টি ভবনও আছে। ইতিমধ্যে সাতটি ভবন ভেঙে ফেলা হয়েছে। অনুষ্ঠানে সাঈদ খোকন বলেন, বাংলাদেশ প্রকৌশল বিশ্ববিদ্যালয়ের প্রতিবেদন অনুযায়ী ঢাকা নিউ সুপার মার্কেট (দক্ষিণ) ও বনলতা মার্কেট অত্যধিক ঝুঁকিপূর্ণ। এই দুটি বহুতল মার্কেট শিগগিরই ভেঙে ফেলা হবে। অন্যথায় যেকোনো সময় বড় ধরনের দুর্ঘটনা ঘটতে পারে। মেয়র বলেন, ঝুঁকিপূর্ণ ভবনের ওই তালিকার মধ্যে শাঁখারীবাজার, তাঁতীবাজার, দয়াগঞ্জ, শ্যামবাজার, লালকুঠিসহ বিভিন্ন এলাকায় ঐতিহ্যবাহী জরাজীর্ণ ভবনও রয়েছে। এসব ভবন ভাঙার ক্ষেত্রে সরকারের বিধিনিষেধ রয়েছে। কিন্তু সামান্য কারণে বা ভূমিকম্পে এসব ভবন ভেঙে ব্যাপক প্রাণহানি ও সম্পদের ক্ষয়ক্ষতির আশঙ্কা রয়েছে। তাই ঐতিহ্য রক্ষার চেয়ে জননিরাপত্তা নিশ্চিত করা আরও বেশি জরুরি। তিনি বলেন, ব্যক্তিমালিকানাধীন ঝুঁকিপূর্ণ ভবন নিজ উদ্যোগে স্বল্প সময়ে ভেঙে ফেলতে বাড়ির মালিকদের নোটিশ দেওয়া হবে। অন্যথায় ডিএসসিসির পক্ষ থেকে প্রয়োজনীয় ব্যবস্থা নেওয়া হবে। ঐতিহ্যবাহী ভবনগুলোর বিষয়ে প্রধানমন্ত্রী শেখ হাসিনার সহায়তা চান মেয়র। অনুষ্ঠানে ডিএসসিসির প্রধান নির্বাহী কর্মকর্তা খান মোহাম্মদ বিলাল ও প্রধান স্বাস্থ্য কর্মকর্তা ব্রিগেডিয়ার জেনারেল শেখ সালাউদ্দিন প্রমুখ উপস্থিত ছিলেন।
