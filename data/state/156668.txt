
ভারত থেকে বাংলাদেশি টাকা নিয়ে আসার সময় বিজিবির গুলিতে একজন আহত হয়েছেন। তাঁর কাছ থেকে সাড়ে ১০ লাখ টাকা উদ্ধার করা হয়েছে।
আজ মঙ্গলবার দুপুরে সাতক্ষীরা সদর উপজেলার লক্ষ্মীদাঁড়ি সীমান্তে এ ঘটনা ঘটে। বিজিবির দাবি, এসব হুন্ডির টাকা।
আহত ব্যক্তির নাম মো. আলিমুদ্দিন গাজী (৩৫)। তিনি সাতক্ষীরা সদর উপজেলার লক্ষ্মীদাঁড়ি গ্রামের আনারউদ্দিন গাজীর ছেলে। আলিমুদ্দীন এখন হাসপাতালে চিকিৎসাধীন।
প্রত্যক্ষদর্শী কয়েকজন জানান, আলিমুদ্দিন একটি থলেতে কিছু নিয়ে অবৈধভাবে ভারত থেকে বাংলাদেশে আসছিলেন। এ সময় আগে থেকে ওই এলাকায় টহলে থাকা বিজিবি সদস্যরা তাঁকে দাঁড়াতে বলেন। কিন্তু তিনি পালানোর চেষ্টা করলে বিজিবি সদস্যরা তাঁকে লক্ষ্য করে গুলি করেন। এতে তাঁর পায়ে দুটি গুলি লাগে।
সাতক্ষীরা সদর হাসপাতালের জরুরি বিভাগের চিকিৎসক প্রিয়াঙ্কা অধিকারী প্রথম আলোকে বলেন, ডান পায়ের হাঁটু ও বাঁ পায়ের অ্যাঙ্কেলে গুলিবিদ্ধ অবস্থায় আজ মঙ্গলবার বেলা সোয়া একটার দিকে মো. আলিমুদ্দিন গাজীকে হাসপাতালে ভর্তি করা হয়। তাঁর অবস্থা আশঙ্কাজনক নয়।
মো. আলিমুদ্দিন গাজী একজন চোরাচালানি ও হুন্ডি ব্যবসায়ী জানিয়ে সাতক্ষীরা ৩৩ বিজিবি ভোমরা ক্যাম্পের কোম্পানি কমান্ডার সুবেদার মো. সফিউর রহমান প্রথম আলোকে বলেন, টাকা ভর্তি একটি থলে উদ্ধার করা হয়েছে। এর মধ্যে সবই বাংলাদেশি টাকা। মোট ১০ লাখ ৫৫ হাজার বাংলাদেশি টাকা পাওয়া গেছে।
সাতক্ষীরা সদর থানার ভারপ্রাপ্ত কর্মকর্তা (ওসি) মারুফ আহমেদ বলেন, তিনি বিষয়টি শুনেছেন। তবে বিজিবি এখনো থানায় মামলা করেনি।
