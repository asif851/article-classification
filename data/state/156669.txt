
কুষ্টিয়ায় এক সাংবাদিকের বিরুদ্ধে তথ্য ও যোগাযোগ প্রযুক্তি আইনের ৫৭ ধারায় মামলা করেছেন আরেক সাংবাদিক। সামাজিক যোগাযোগমাধ্যম ফেসবুকে বাদীকে নিয়ে ‘মিথ্যা তথ্য দিয়ে সম্মান ও চরিত্রহানি’ করার অভিযোগে এ মামলা করা হয়েছে।
গতকাল সোমবার রাত সাড়ে আটটায় বেসরকারি ইনডিপেনডেন্ট টেলিভিশনের কুষ্টিয়া প্রতিনিধি মিলন উল্লাহ বাদী হয়ে কুষ্টিয়া মডেল থানায় এ মামলা দায়ের করেন। মামলায় শামসুল আলম স্বপনকে প্রধান আসামি করা হয়েছে। অজ্ঞাত আসামি করা হয়েছে আরও দুই-তিনজনকে। শামসুল আলম বিজয় নিউজ টোয়েন্টিফোর ডটকম নামের একটি ওয়েব পোর্টালের সম্পাদক।
এ বিষয়ে জানতে চাইলে কুষ্টিয়া মডেল থানার ভারপ্রাপ্ত কর্মকর্তা (ওসি) নাসির উদ্দীন আজ মঙ্গলবার দুপুরে প্রথম আলোকে বলেন, সাংবাদিক মিলন উল্লাহর মামলাটি তথ্যপ্রযুক্তি আইনের ৫৭ ধারায় রেকর্ড করা হয়েছে। তবে আসামিকে এখনো গ্রেপ্তার করা যায়নি।
মামলার এজাহারে মিলন উল্লাহ উল্লেখ করেছেন, ‘বিজয় নিউজ টোয়েন্টিফোর ডটকম ও শামসুল আলম স্বপন নামের ফেসবুক আইডি থেকে গত রোববার আমার নামে মিথ্যা তথ্য পরিবেশন করে আমার সম্মানহানিসহ চরিত্রহানি করেছে, যা ৫৭ ধারায় অপরাধ।’
