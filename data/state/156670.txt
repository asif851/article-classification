
বঙ্গোপসাগরে বিধ্বস্ত এফ-৭ যুদ্ধবিমানের ভাঙা দুটি ডানা উদ্ধার করা হলেও পাইলট ফ্লাইট লেফটেন্যান্ট রুম্মান তাহমিদ চৌধুরীর খোঁজ মেলেনি। গতকাল সোমবার বিমান বিধ্বস্ত হওয়ার পর থেকে শুরু হওয়া নৌ-বাহিনী, বিমানবাহিনী ও কোস্টগার্ডের সাগরে তল্লাশি অভিযান আজ মঙ্গলবার সকালেও চলছে।কোস্টগার্ড সূত্রে জানা গেছে, নৌবাহিনীর তিনটি জাহাজ সুরভী, মধুমতি ও অতন্দ্র, কোস্টগার্ডের একটি জাহাজ তৌফিক এবং তিনটি মেটালিক শার্প বোট, চট্টগ্রাম বন্দরের তিনটি জাহাজ ও বিমানবাহিনীর তিনটি হেলিকপ্টার উদ্ধারকাজ চালাচ্ছে।উদ্ধারকাজে নিয়োজিত কোস্টগার্ড পূর্বাঞ্চলের ভারপ্রাপ্ত কর্মকর্তা (গোয়েন্দা) লেফটেন্যান্ট কমান্ডার দরুল হুদা বলেন, পতেঙ্গা সমুদ্রসৈকত থেকে পাঁচ নটিক্যাল (প্রতি নটিক্যাল মাইল ১ দশমিক ৮৫ কিলোমিটার) মাইল দূরে বিমানটি সাগরে বিধ্বস্ত হয়। সাগরে অনুসন্ধান চলছে। এখন পর্যন্ত বিমানের অবশিষ্ট অংশ ও পাইলটের খোঁজ পাওয়া যায়নি।চট্টগ্রামের পতেঙ্গায় বিমানবাহিনীর জহুরুল হক ঘাঁটি থেকে গতকাল বেলা ১১টায় উড্ডয়নের আধা ঘণ্টার মধ্যে বিমানটি সাগরে বিধ্বস্ত হয়। বেলা সাড়ে তিনটার দিকে বিমানের দুটি ডানার কিছু অংশ উদ্ধার করা হয়।বিমানবাহিনী সূত্রে জানা গেছে, গতকাল বেলা ১১টায় এফ-৭ যুদ্ধবিমানটি ঘাঁটি থেকে ওড়ার পর ১১টা ১৪ মিনিটে নিয়ন্ত্রণ টাওয়ারের সংযোগের সঙ্গে এর যোগাযোগ বিচ্ছিন্ন হয়ে যায়। সাড়ে ১১টায় বিমানটি বঙ্গোপসাগরে বিধ্বস্ত হয়। তবে কী কারণে যুদ্ধবিমানটি বিধ্বস্ত হয়েছে, তা জানা যায়নি। 
সাগরে বিমানটি বিধ্বস্ত হওয়ার দৃশ্য দেখার দাবি করেছেন বহির্নোঙরে অবস্থান করা জাহাজ আলেকজান্ডারের ওয়াচম্যান মো. বাবুল। তিনি সাংবাদিকদের জানান, ‘বেলা সাড়ে ১১টার দিকে একটি বিমান সাগরে পড়ে যেতে দেখি। এরপর জাহাজের কর্মকর্তারা বিষয়টি কোস্টগার্ডকে জানান।’ চট্টগ্রাম বন্দরের পরিচালক (প্রশাসন) জাফর আলম জানান, বন্দরের উদ্ধারকারী জাহাজ কান্ডারি-১০, তেল অপসারণকারী জাহাজ বে-ক্লিনার এবং অ্যাম্বুলেন্স শিপ সাগরে উদ্ধার অভিযান চালাচ্ছে। নিখোঁজ পাইলট তাহমিদের বাবা আবদুল কাদের চৌধুরী ব্যাংকের সাবেক কর্মকর্তা। আনোয়ারা উপজেলার হাইলধর এলাকায় তাঁদের বাড়ি।
