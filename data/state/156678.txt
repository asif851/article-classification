
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ৭ নভেম্বর জিয়াউর রহমানের সমাধিতে যেতে বিএনপিকে বাধা দেওয়া হয়নি। সরকারকে দোষারোপ করতে দলটি এখন মিথ্যাচার করছে।
আজ বুধবার বিকেলে জাতীয় জাদুঘরে আওয়ামী লীগ আয়োজিত একটি সাংস্কৃতিক অনুষ্ঠানের উদ্বোধন শেষে ওবায়দুল কাদের সাংবাদিকদের এসব কথা বলেন। বঙ্গবন্ধু শেখ মুজিবুর রহমানের ৭ মার্চের ভাষণ ইউনেসকোর বিশ্ব ঐতিহ্যের ‘প্রামাণ্য’ শাখায় স্বীকৃতি পাওয়ায় আজ এই সাংস্কৃতিক অনুষ্ঠানের আয়োজন করা হয়।
ওবায়দুল কাদের বলেন, ‘আমাকে স্বরাষ্ট্রমন্ত্রী বলেছেন, সিপিএ (কমনওয়েলথ পার্লামেন্টারি অ্যাসোসিয়েশন) সম্মেলনের কারণে তারা (বিএনপি) যেন একটু শৃঙ্খলা বজায় রেখে শ্রদ্ধা জানাতে যায়। বিএনপিকে জিয়ার সমাধিতে যাওয়ার বিষয়ে বাধা দেওয়া হয়নি। তাদের অনুমতি দেওয়া হয়েছিল। কিন্তু তারা সেখানে না গিয়ে সরকারের বিরুদ্ধে বাধা দেওয়ার অভিযোগ করছে।’
গতকাল মঙ্গলবার ও আজ বুধবার দুটি পৃথক সংবাদ সম্মেলনে বিএনপির মহাসচিব মির্জা ফখরুল ইসলাম আলমগীর সরকারের বিরুদ্ধে অভিযোগ করেন। তিনি বলেন, সরকার সিপিএ সম্মেলনের অজুহাত দিয়ে বিএনপিকে জিয়াউর রহমানের সমাধিতে যেতে বাধা দিয়েছে। এ ছাড়া তিনি ১২ নভেম্বর বিএনপিকে সমাবেশ করার অনুমতি দিয়ে দেশে গণতন্ত্র আছে, সেটা সরকারকে প্রমাণ করার আহ্বান জানান।
সেতুমন্ত্রী ওবায়দুল কাদের বিএনপি মহাসচিবের বক্তব্যের সমালোচনা করে বলেন, তিনি সমাবেশের অনুমতির সঙ্গে গণতন্ত্রকে মেলাচ্ছেন কেন? অনুমতি যদি পান তাহলে কী হবে? আপনারা কি সরকারকে আগেই শর্ত দিচ্ছেন। তিনি বলেন, তারা যখন ক্ষমতায় ছিল, তখন আওয়ামী লীগের অনেক অনুষ্ঠানের অনুমতি দেওয়া হয়নি। অনুমতি দিলেও বাধা দিয়ে পণ্ড করে দেওয়া হয়েছিল। সে সময় বিএনপির গণতন্ত্র কোথায় ছিল?
১২ নভেম্বর সোহরাওয়ার্দী উদ্যানে বিএনপির সমাবেশ করার অনুমতি বিষয়ে ওবায়দুল কাদের বলেন, সমাবেশের অনুমতি তো পুলিশ দেবে, সরকার না। বিএনপিকে অনুমতির জন্য অপেক্ষা করতে হবে, পুলিশ কী বলে সে জন্য অপেক্ষা করতে হবে।
পুলিশের অনুমতি না পেয়ে আওয়ামী লীগ তাদের আজকের অনুষ্ঠানের স্থান পরিবর্তন করেছে উল্লেখ করে ওবায়দুল কাদের বলেন, আজকের সাংস্কৃতিক অনুষ্ঠান হওয়ার কথা ছিল সোহরাওয়ার্দী উদ্যানে। কিন্তু আইনশৃঙ্খলার বিষয় মাথায় রেখে পুলিশ সেখানে অনুষ্ঠান না করতে অনুরোধ করেছিল। তাই এক দিনের নোটিশে সাংস্কৃতিক অনুষ্ঠানটি জাতীয় জাদুঘরে করতে হচ্ছে। তিনি বলেন, ‘আমাদের ১৮ নভেম্বর নাগরিক সমাবেশ হবে। সে জন্য অনুমতি চেয়েছি, এখনো পাইনি। আমরাও অপেক্ষা করছি।’
