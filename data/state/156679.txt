
মোবাইল সিম ও রিমের ওপর এক শতাংশ হারে উন্নয়ন সারচার্জ ও লেভি আরোপ করার সিদ্ধান্ত নিয়েছে সরকার। আজ সোমবার সচিবালয়ে মন্ত্রিসভার বৈঠকে এ-সংক্রান্ত আইন চূড়ান্ত অনুমোদন দেওয়া হয়। এই সিদ্ধান্ত কার্যকর হলে সরকার বছরে প্রায় ১৪০ কোটি টাকা আয় করবে। এই আয় শিক্ষা ও স্বাস্থ্য খাতে ব্যয় করা হবে। মন্ত্রিসভার বৈঠকে সভাপতিত্ব করেন প্রধানমন্ত্রী শেখ হাসিনা৷ বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের ব্রিফ করেন৷ তিনি বলেন, ভেটিং সাপেক্ষে উন্নয়ন সারচার্জ ও লেভি (আরোপ ও আদায়) আইন-২০১৫ জাতীয় সংসদে উত্থাপন করা হবে। এটা পাস হওয়ার পর সারচার্জ কার্যকর হবে। সরকার গেজেট বিজ্ঞপ্তির মাধ্যমে এই হার পরিবর্তন করতে পারবে। গ্রাহকদের কাছ থেকে পাওয়া এক শতাংশ সারচার্জ মোবাইল ফোন কোম্পানির মাধ্যমে সরকারি কোষাগারে যাবে বলে জানান মন্ত্রিপরিষদ সচিব। মোশাররাফ হোসাইন ভূইঞা জানান, বাংলাদেশ মেডিকেল অ্যান্ড ডেন্টাল কাউন্সিল সংশোধন আইন মন্ত্রিসভায় উত্থাপন করা হলেও তা ফেরত পাঠানো হয়েছে। মন্ত্রিপরিষদ সচিব জানান, সভায় বাংলাদেশ ও সংযুক্ত আরব আমিরাতের মধ্যে দুই দেশের সাজাপ্রাপ্ত ব্যক্তিদের বিনিময় চুক্তি অনুসমর্থন অনুমোদন দেওয়া হয়েছে। এতে সাজাপ্রাপ্ত ব্যক্তিরা নিজ দেশে সাজা ভোগ করবেন। সংযুক্ত আরব আমিরাতে বাংলাদেশের এক হাজার সাজাপ্রাপ্ত আসামি রয়েছে।
