
রাজধানীর বনানীতে বিশ্ববিদ্যালয়ের দুই ছাত্রীকে ধর্ষণের মামলার প্রধান আসামি শাফাত আহমেদের গাড়িচালক বিল্লাল হোসেন আদালতে ১৬৪ ধারায় স্বীকারোক্তিমূলক জবানবন্দি দিয়েছেন।
আজ রোববার ঢাকার মহানগর হাকিম মাহমুদুল হাসান এই আসামির জবানবন্দি রেকর্ড করে তাঁকে কারাগারে পাঠানোর আদেশ দেন। এর আগে বেলা ১১টার দিকে বিল্লালকে আদালতে হাজির করে পুলিশ তাঁর জবানবন্দি রেকর্ড করার আবেদন করেন। আবেদনে বলা হয়, আসামি ঘটনার কথা স্বীকার করে আদালতে জবানবন্দি দিতে চান। পরে তাঁকে নেওয়া হয় বিচারকের খাসকামরায়।
গত ২৮ মার্চ বনানীর রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকার হন—এ অভিযোগে ৬ মে বনানী থানায় পাঁচজনের বিরুদ্ধে মামলা করেন ঘটনার শিকার এক ছাত্রী।
আসামিরা হলেন শাফাত আহমেদ, তাঁর বন্ধু নাঈম আশরাফ (আবদুল হালিম) ও সাদমান সাকিফ, শাফাতের গাড়িচালক বিল্লাল হোসেন ও দেহরক্ষী রহমত আলী। ১৫ মে রাতে রহমত আলী ও বিল্লাল হোসেনকে রাজধানীর নবাবপুর রোড থেকে র‍্যাব গ্রেপ্তার করে।
মামলার এজাহারে বিল্লালের বিরুদ্ধে ধর্ষণের ঘটনা ভিডিও করার অভিযোগ করা হয়েছে। র‍্যাব কর্মকর্তা জাহাঙ্গীর হোসেন মাতুব্বর বলেন, মামলা হওয়ার পর বিল্লাল তাঁর মুঠোফোন থেকে ভিডিওটি মুছে ফেলেন বলে জানিয়েছেন।
১৬ মে শাফাতের গাড়িচালক বিল্লাল হোসেনকে চার দিন এবং দেহরক্ষী রহমত আলীর তিন দিনের রিমান্ড মঞ্জুর করেন আদালত।
