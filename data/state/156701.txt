
নির্বাচনে অংশগ্রহণ বিএনপির সাংবিধানিক অধিকার। সরকার কাউকে ডেকে এনে নির্বাচনে অংশগ্রহণ করাবে না।
আজ বৃহস্পতিবার দুপুরে নোয়াখালীর নেয়াজপুরে ভুলূয়া ডিগ্রি কলেজ প্রাঙ্গণে মুক্তিযুদ্ধে বৃহত্তর নোয়াখালী অঞ্চলের বিএলএফের ডেপুটি কমান্ডার, জেলা আওয়ামী লীগের সাবেক সাধারণ সম্পাদক ও নোয়াখালী বার অ্যাসোসিয়েশনের সাবেক সভাপতি মমিন উল্লাহর কবরে ফাতেহা পাঠ শেষে সাংবাদিকদের সঙ্গে কথা বলেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। এ সময় তিনি এসব কথা বলেন। খবর বাসসের।
ওবায়দুল কাদের বলেন, নির্বাচনে অংশগ্রহণ করা বিএনপির সাংবিধানিক অধিকার। সরকার কাউকে ডেকে এনে নির্বাচনে অংশগ্রহণ করাবে না। পরপর দুবার জাতীয় নির্বাচনে অংশ না নিলে নিবন্ধন বাতিলেরও আশঙ্কা রয়েছে উল্লেখ করে তিনি বলেন, দলের অস্তিত্ব রক্ষার স্বার্থেই তারা নির্বাচনে অংশগ্রহণ করবে।
এ সময় নোয়াখালী জেলা প্রশাসক বদরে মুনির ফেরদৌস, পুলিশ সুপার মো. ইলিয়াছ শরীফ, জেলা আওয়ামী লীগের সভাপতি খায়রুল আনম সেলিম, কলেজের অধ্যক্ষ আবু জাফর মো. হারুন ও স্থানীয় নেতা-কর্মীরা উপস্থিত ছিলেন।
নেতা-কর্মীদের সংগঠনবিরোধী কার্যকলাপ থেকে বিরত থাকার আহ্বান জানিয়ে ওবায়দুল কাদের বলেন, দলে যারা বিশৃঙ্খলা সৃষ্টি করছে তাদের তালিকা তৈরি করা হচ্ছে। প্রধানমন্ত্রী শেখ হাসিনার কাছে সে তালিকা জমা দেওয়া হবে। আগামী নির্বাচনে মনোনয়ন দেওয়ার সময় বিশৃঙ্খলা সৃষ্টিকারীরা তাঁদের অবস্থান বুঝতে পারবেন।
