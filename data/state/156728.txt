
রাজধানীর শ্যামপুরে গরম পানিতে দগ্ধ হওয়া জাহানারা বেগম (৩৫) গত শুক্রবার রাতে ঢাকা মেডিকেল কলেজ হাসপাতালে চিকিৎসাধীন অবস্থায় মারা গেছেন। ঢাকা মেডিকেল কলেজ হাসপাতাল সূত্র জানায়, জাহানারা রাজধানীর শ্যামপুরের ওয়াসা গেট এলাকায় চাঁদনী পাকিজা ফ্যাক্টরি নামে একটি শাড়ি তৈরির কারখানায় কাজ করতেন। শুক্রবার ভোরে শাড়ি পরিষ্কার করার জন্য ব্যবহৃত ফুটন্ত পানিতে পড়ে যান তিনি। এতে দগ্ধ হলে তাঁকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। সেখানে রাত দুইটার দিকে চিকিৎসাধীন অবস্থায় মারা যান তিনি। হাসপাতালে পুলিশ ক্যাম্পের তত্ত্বাবধায়ক পরিদর্শক মোজাম্মেল হক সাংবাদিকদের কাছে জাহানারার মৃত্যুর সংবাদ নিশ্চিত করেছেন। নিহতের গ্রামের বাড়ি পটুয়াখালীর গলাচিপায়। তাঁর স্বামী আলাউদ্দিন একজন দিনমজুর।
