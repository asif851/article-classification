
নারায়ণগঞ্জ শহরের পশ্চিম তল্লা এলাকায় গতকাল বৃহস্পতিবার ভোরে একটি বাড়িতে গ্যাসের চুলায় আগুন ধরানোর সময় বিস্ফোরণে একই পরিবারের পাঁচজন দগ্ধ হয়েছেন। গুরুতর অবস্থায় পাঁচজনকে ঢাকা মেডিকেল কলেজ হাসপাতালে ভর্তি করা হয়েছে।দগ্ধ ব্যক্তিরা হলেন মনির হোসেন (৪৫), তাঁর স্ত্রী মিনারা বেগম (৩৫), ছেলে মিনহাজ (২৫), মনিরের ভায়রার ছেলে রিমন (২৫) ও আরিফ (২২)। ঢাকা মেডিকেল কলেজ হাসপাতালের বার্ন ইউনিটের আবাসিক সার্জন পার্থ শংকর পাল সাংবাদিকদের বলেন, মিনারার শরীরের ৪০ শতাংশ এবং মনিরের শরীরের ৩৫ শতাংশ পুড়ে গেছে। বাকি দুজনের শরীরের সামান্য অংশ পুড়েছে।পুলিশ ও এলাকাবাসী সূত্রে জানা গেছে, ভোরে সদর উপজেলার ফতুল্লার পশ্চিম তল্লা এলাকার হাজি আমির উদ্দিনের বাড়ির নিচতলার ভাড়াটিয়া মনির হোসেনের বাসার রান্নাঘরে চুলায় আগুন ধরানোর সময় বিকট শব্দে বিস্ফোরণ হয়। এতে রান্নাঘরের দরজা ও জানালা উড়ে যায়। দগ্ধ হন মনিরের পরিবারের পাঁচজন। তাঁদের আশপাশের লোকজন উদ্ধার করে ঢাকা মেডিকেল কলেজ হাসপাতালে নিয়ে যান।দগ্ধ রিমন বলেন, সকালে তাঁর খালা মিনারা বেগম নাশতা তৈরি করতে রান্নাঘরে যান। এ সময় চুলায় ম্যাচের কাঠি জ্বালানোর সঙ্গে সঙ্গে বিকট শব্দে বিস্ফোরণ ঘটে এবং দ্রুত আগুন ছড়িয়ে পড়ে। আগুনে তাঁরা দগ্ধ হন।ফতুল্লা মডেল থানার এএসপি মো. শরফুদ্দিন বলেন, ধারণা করা হচ্ছে, রাতে শোবার সময় গ্যাসের চুলা বন্ধ না করায় পুরো ঘরে গ্যাস জমে থাকে। ম্যাচের কাঠি দিয়ে আগুন ধরানোর সঙ্গে সঙ্গে বিস্ফোরণ ঘটে।
