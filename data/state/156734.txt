
বিএনপির সিনিয়র ভাইস চেয়ারম্যান তারেক রহমানের মন্তব্যকে হতাশাগ্রস্ত ব্যক্তিদের মতো পাগলের প্রলাপ বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেন, ‘সব বাধা অতিক্রম করে সরকার গঠন করা হয়েছে। এ জন্য তারা (বিএনপি) হতাশ। তাই তারেক রহমানও হতাশাগ্রস্ত ব্যক্তিদের মতো পাগলের প্রলাপ বকছেন।’
আজ বৃহস্পতিবার দুপুরে ট্রেডিং করপোরেশন অব বাংলাদেশ (টিসিবি) ভবনের নিজ কার্যালয়ে হানিফ এ মন্তব্য করেন। এর আগে লন্ডনে এক অনুষ্ঠানে তারেক রহমান বলেছিলেন, ‘জিয়াউর রহমান বাংলাদেশের প্রথম রাষ্ট্রপতি ও স্বাধীনতার ঘোষক।’ এরপর থেকে সামাজিক যোগাযোগের মাধ্যমসহ বিভিন্ন মহলে এই বক্তব্য নিয়ে বিতর্ক চলছে।
হানিফ বলেন, ‘জিয়াউর রহমান প্রথম রাষ্ট্রপতি এমন উদ্ভট বক্তব্য তাঁর (তারেক রহমান) মাথায় কীভাবে এল। জিয়াউর রহমানও জীবদ্দশায় এই ইতিহাস নিয়ে কথা বলেননি। তিনি মারা যাওয়ার পর বিএনপির কিছু নেতা এবং এই সিনিয়র ভাইস চেয়ারম্যান তারেক রহমান এই নষ্ট রাজনীতির হোতা। এর অংশ হিসেবেই বিদেশে বসে তারেক রহমানের এই বক্তব্য। তিনি বলেন, ইতিহাস নিয়ে মিথ্যাচার করা সংবিধানবিরোধী। সংবিধান লঙ্ঘনের শামিল। এ জন্য অবশ্যই সংবিধান লঙ্ঘনের মামলা হতে পারে। আইনি প্রক্রিয়া শুরু হতে পারে।
তারেক রহমান তো লন্ডনে বসে নানা রকম বক্তব্য দিয়েছেন। কিন্তু যখনই তিনি কোনো বক্তব্য দেন, আওয়ামী লীগের পক্ষ থেকে তাঁর বক্তব্যের প্রতিক্রিয়া জানানো হয়। তাহলে কি আওয়ামী লীগ তারেক রহমানের বক্তব্যে বিচলিত বোধ করে—সাংবাদিকদের এমন প্রশ্নের জবাবে হানিফ বলেন, ‘আমরা খুব বেশি বিচলিত নই। কিন্তু যেসব কথাবার্তা জনগণের মধ্যে বিভ্রান্তি সৃষ্টি করতে পারে, এসব অসংলগ্ন কথাবার্তার অবশ্যই জবাব দেওয়া উচিত।’
 ‘বর্তমান সরকারকে তারেক রহমান অবৈধ বলে দাবি করেছেন’—সাংবাদিকদের এমন প্রশ্নের জবাবে হানিফ বলেন, বর্তমান সরকার জনগণের ভোটে নির্বাচিত সরকার। এ ধরনের বক্তব্য দিয়ে কর্মীদের মধ্যে চাঙাভাব সৃষ্টি করা যেতে পারে। কিন্তু দেশি-বিদেশি কারও কাছে গ্রহণযোগ্য হবে না। আওয়ামী লীগের এই নেতা বলেন, ২৭ মার্চ ঘোষণা দেন মেজর জিয়াউর রহমান। যদি স্বাধীনতার ঘোষক জিয়াউর রহমানকে দাবি করা হয়, তাহলে তো ২৭ মার্চ স্বাধীনতা দিবস হিসেবে পালন করা উচিত!
