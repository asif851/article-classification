
কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী সোহাগী জাহান তনু হত্যার বিচার দাবিসহ দেশে গুম, খুন ও ধর্ষণের ঘটনায় বিচারহীনতার বিরুদ্ধে কুমিল্লায় মানববন্ধন হয়েছে। এদিকে তনুসহ সারা দেশে অব্যাহত গুম-খুন-ধর্ষণ ও বিচারহীনতার প্রতিবাদে আজ সারা দেশে আধা বেলা হরতাল ডেকেছে প্রগতিশীল ছাত্র জোট ও সাম্রাজ্যবাদবিরোধী ছাত্র ঐক্য।গতকাল রোববার বিকেল পাঁচটায় নগরের কান্দিরপাড় পূবালী চত্বরে কুমিল্লার সর্বস্তরের প্রগতিশীল প্রতিবাদী ছাত্র-শিক্ষক-জনতার ব্যানারে এ কর্মসূচি পালন করা হয়। সন্ধ্যায় তনু হত্যার বিচারের দাবিতে ও আজ সোমবার আধা বেলা হরতালের সমর্থনে নগরে মশাল মিছিল বের করা হয়।মানববন্ধনে বক্তব্য দেন ছাত্র ইউনিয়নের কুমিল্লা জেলা শাখার সাবেক সাধারণ সম্পাদক কিংকর চন্দ, বর্তমান যুগ্ম আহ্বায়ক আবু সাঈদ, প্রগতিশীল ছাত্রজোটের সমন্বয়ক সুজন চক্রবর্তী, রাজপথের প্রতিবাদী কণ্ঠ নামের একটি সংগঠনের মুখপাত্র এস বি জুয়েল, বাংলাদেশের কমিউনিস্ট পার্টির জেলা শাখার সদস্য বিকাশ দেব, সমাজতান্ত্রিক ছাত্রফ্রন্টের নেত্রী ফারজানা ফাইজা, সমাজচেতনা মঞ্চের অন্যতম সদস্য মবিনুল ইসলাম চৌধুরী প্রমুখ।গত ২০ মার্চ রাতে তনুর লাশ কুমিল্লার ময়নামতি সেনানিবাস এলাকা থেকে উদ্ধার করা হয়। এরপর থেকে ওই হত্যাকাণ্ডের রহস্যের কোনো কিনারা করতে পারেনি আইনশৃঙ্খলা রক্ষাকারী বাহিনী।এদিকে কুমিল্লা ভিক্টোরিয়া কলেজের ছাত্রী সোহাগী জাহান তনুসহ সারা দেশে অব্যাহত গুম-খুন-ধর্ষণ ও বিচারহীনতার প্রতিবাদে আজ সোমবার সারা দেশে সকাল ছয়টা থেকে দুপুর ১২টা পর্যন্ত আধা বেলা হরতাল পালন করবে প্রগতিশীল ছাত্র জোট ও সাম্রাজ্যবাদবিরোধী ছাত্র ঐক্য। হরতালে সিপিবি, বাসদ, ওয়ার্কার্স পার্টিসহ ১৪টি রাজনৈতিক দল ও বিভিন্ন সামাজিক-সাংস্কৃতিক-পেশাজীবী ও নারী সংগঠন সমর্থন জানিয়েছে।গতকাল রোববার সন্ধ্যায় হরতালের সমর্থনে মশাল মিছিল করেছেন এ দুটি জোটভুক্ত বিভিন্ন প্রগতিশীল ছাত্র সংগঠনের নেতা-কর্মীরা। মিছিলটি ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) সামনে থেকে শুরু হয়ে ক্যাম্পাস প্রদক্ষিণ করে সেখানেই শেষ হয়। ৭ এপ্রিল তনু হত্যার বিচারের দাবিতে স্বরাষ্ট্র মন্ত্রণালয় ঘেরাও কর্মসূচিতে পুলিশ বাধা দেয়। ওই দিন সরকারকে তনু হত্যার বিচারের দাবিতে ২৪ এপ্রিল পর্যন্ত সময় বেঁধে দিয়ে ২৫ এপ্রিল হরতাল আহ্বান করা হয়।গতকাল টিএসসিতে সমাবেশে ছাত্রনেতারা বলেন, সরকার এখন পর্যন্ত তনুর ধর্ষক ও হত্যাকারীকে চিহ্নিত করেনি। দেশব্যাপী গুম-খুন-ধর্ষণ এবং হত্যাকাণ্ডের ঘটনা ঘটলেও এসবের মোকাবিলায় সরকার চরম ব্যর্থতার পরিচয় দিচ্ছে। তাই নিরাপত্তার দাবিতে ও সামগ্রিক বিচারহীনতার বিরুদ্ধে হরতাল সফল করতে বিবেকবান মানুষকে রাজপথে নামতে হবে। এ সময় প্রগতিশীল ছাত্র জোটের সমন্বয়ক ও ছাত্র ফেডারেশনের সাধারণ সম্পাদক আশরাফুল আলম সোহেল বলেন, তনু ধর্ষিত এবং খুনের শিকার হন, বিশ্ববিদ্যালয়ের শিক্ষক অস্ত্রধারীদের হাতে খুন হন, মায়ের পেটে শিশু গুলি খায়, তাহলে কোথায় নাগরিকের নিরাপত্তা?জোটের এক সংবাদ বিজ্ঞপ্তিতে জানানো হয়, ইতিমধ্যে ১৪টি রাজনৈতিক দলসহ বিভিন্ন সামাজিক-সাংস্কৃতিক-পেশাজীবী ও নারী সংগঠন এই হরতালের সমর্থনে মাঠে নামার ঘোষণা দিয়েছে। এ ছাড়া অধ্যাপক আনু মুহাম্মদ, অধ্যাপক আহমেদ কামাল, অধ্যাপক আজফার হোসেন, অধ্যাপক গীতি আরা নাসরিন, অধ্যাপক এম এম আকাশ, শিল্পী মাহমুদুজ্জামান বাবু, শিল্পী অরূপ রাহীসহ বিশ্ববিদ্যালয়ের শিক্ষক, সাংস্কৃতিক কর্মী, সমাজকর্মী ও দেশের বিশিষ্ট ব্যক্তিরা হরতালে সমর্থন দিয়েছেন।বিজ্ঞপ্তিতে বলা হয়, হরতাল সফল করতে সকাল ৬টা থেকে দুপুর ১২টা পর্যন্ত কেন্দ্রীয় ছাত্রনেতারা শাহবাগ মোড়ে অবস্থান নেবেন। রাজধানীতে মোহাম্মদপুর বাসস্ট্যান্ড, পল্টন মোড়, মৌচাক মার্কেটের সামনে, মিরপুর ১০ নম্বর গোলচত্বর, সূত্রাপুর-সদরঘাট এলাকায় দুই জোটের কর্মীরা মাঠে থাকবেন। এ ছাড়া, দেশের সব জেলা ও থানা শহরে নেতা-কর্মীরা মাঠে থাকবেন।
