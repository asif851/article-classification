
কারাবন্দী বিএনপি চেয়ারপারসন খালেদা জিয়ার মুক্তির দাবিতে ঢাকা মহানগর দক্ষিণ বিএনপির বিক্ষোভ মিছিল ছত্রভঙ্গ করে দিয়েছে পুলিশ।
আজ সোমবার বেলা ১টা ৫০ মিনিটের দিকে বায়তুল মোকাররমের উত্তর গেটে আজাদ প্রোডাক্টের সামনে থেকে বিক্ষোভ শুরু হয়। শুরুর পাঁচ মিনিটেই পুলিশ বিক্ষোভ ছত্রভঙ্গ করে দেয়। এটি বিএনপির পূর্বঘোষিত কর্মসূচি ছিল।
এই বিক্ষোভটি প্রথমে মতিঝিলের অগ্রণী ব্যাংকের সামনে থেকে শুরু হওয়ার কথা ছিল। পরে সেখানে পুলিশের অবস্থানের কারণে স্থান পরিবর্তন করে বায়তুল মোকাররমে করার সিদ্ধান্ত নেওয়া হয়।
বেলা দেড়টার দিকে এই স্থানে জড়ো হন বিএনপির নেতা-কর্মীরা। এরপর তাঁরা মিছিল নিয়ে দৈনিক বাংলার দিকে কিছু দূর যেতেই পুলিশি বাধায় বিক্ষোভ বন্ধ হয়ে যায়। এ সময় বিএনপির নেতা–কর্মীরা পুলিশের দিকে ইট ছুড়তে থাকেন। ওই স্থান দিয়ে যাওয়ার সময় পুলিশের একটি গাড়ি ভাঙচুরের শিকার হয়। পুলিশ লাঠিপেটা করে।
সেখান থেকে বিএনপির কয়েকজন কর্মীকে আটক করা হয়।
