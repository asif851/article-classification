
তাঁরা ১১ জন। কোমরে পিস্তল ও হাতকড়া। পকেটে ওয়াকিটকি। মাথার চুল ছোট করে ছাঁটা। গায়ে গোয়েন্দা (ডিবি) পুলিশের জ্যাকেট। একজন আরেকজনকে সম্বোধন করেন স্যার বলে। দেখে কারও চেনার উপায় নেই এরা ভুয়া। চট্টগ্রাম নগরের রিয়াজউদ্দিন বাজারসহ কয়েকটি স্থানে তাঁরা ঘুরে বেড়ান। কেউ ব্যাংক থেকে টাকা তুললে পুলিশ পরিচয় দিয়ে টাকার উৎস জানতে চান। একপর্যায়ে গাড়িতে তুলে নিয়ে যান। গন্তব্য ডিবি কার্যালয় নয়। নির্জন কোনো স্থান নিয়ে টাকা নিয়ে ছেড়ে দেন।
এ ধরনের একটি ডাকাতির ঘটনা তদন্ত করতে গিয়ে পুলিশ ওই ১১ ভুয়া ডিবি পুলিশের সন্ধান পেয়েছে। গতকাল মঙ্গলবার রাতে নগরের বিভিন্ন স্থানে অভিযান চালিয়ে চক্রের ১১ জনকে গ্রেপ্তার করেছে চট্টগ্রাম নগর গোয়েন্দা পুলিশ। তাঁদের কাছ থেকে জব্দ করা হয়েছে ডাকাতির ব্যবহৃত একটি অটোরিকশা, দুটি মোটরসাইকেল, একটি ওয়াকিটকি, এক জোড়া হাতকড়া, দুটি জ্যাকেট, একটি খেলনা পিস্তল, ছিনতাই করা দুটি মুঠোফোন এবং সাড়ে ৩২ হাজার টাকা। গ্রেপ্তার ১১ জন হলেন কাইছার হামিদ (৩১), মামুন উদ্দিন (৩৫), হারাধন দাশ (৩৭), জাহেদুল আজম (৩৫), মো. শাহেদ রানা (৩১), শওকত আলী (৩২), সেলিম মাহমুদ (৪৪), রেজাউল করিম (৫১), মো. রুবেল (৩০), জাসেদুল করিম (৩৫) ও মো. মাসুদ (২৮)। এঁদের মধে৵ সেলিম জেলার রাঙ্গুনিয়া পৌরসভার সাবেক কাউন্সিলর।
নগর গোয়েন্দা পুলিশের অতিরিক্ত উপকমিশনার মো. কামরুজ্জামান আজ বুধবার দুপুরে প্রথম আলোকে বলেন, চট্টগ্রাম সরকারি সিটি কলেজের স্নাতক সম্মান শ্রেণির ছাত্র ইমতিয়াজ উদ্দিনকে গত বছরের ২৮ ডিসেম্বর নগরের লাভলেন এলাকায় একটি যাত্রীবাহী বাস থেকে নামানো হয়। এরপর ডিবি পুলিশ পরিচয় দেওয়া কয়েকজন তাঁকে তল্লাশি করে। ইমতিয়াজ তাঁর মামার পাঠানো টাকা ব্যাংক থেকে তুলে বাসায় ফিরছিলেন। একপর্যায়ে তাঁকে ডিবি কার্যালয়ে নেওয়ার কথা বলে অটোরিকশায় করে নগরের পলোগ্রাউন্ড মাঠে নেওয়া হয়। টাকা ও মুঠোফোন কেড়ে নিয়ে তাঁকে ছেড়ে দেওয়া হয়। এ ঘটনায় থানায় মামলা হলে গোয়েন্দা পুলিশ মাঠে নামে। গোপন তথ্যের ভিত্তিতে ১১ জনকে গ্রেপ্তার করা হয়েছে।
পুলিশ কর্মকর্তা কামরুজ্জামান আরও বলেন, গ্রেপ্তার ১১ জন এ পর্যন্ত সাত-আটটি এভাবে ডাকাতি করার কথা স্বীকার করেছেন। তাঁরা এক বছর ধরে এই কাজ করে আসছেন। তাঁদের প্রত্যেকের বিরুদ্ধে থানায় একাধিক মামলা রয়েছে। ডিবি পুলিশ পরিচয়ে কাউকে হয়রানি করলে তাৎক্ষণিকভাবে সংশ্লিষ্ট পুলিশকে জানানোর জন্য নগরবাসীকে অনুরোধ করেন এই পুলিশ কর্মকর্তা।
মামলার তদন্ত কর্মকর্তা নগর গোয়েন্দা পুলিশের পরিদর্শক মো. ইলিয়াছ খান প্রথম আলোকে বলেন, গ্রেপ্তার ১১ জনকে জিজ্ঞাসাবাদ করতে আদালতে সাত দিনের রিমান্ডের আবেদন করা হয়েছে।
চট্টগ্রাম নগর পুলিশের অতিরিক্ত উপকমিশনার (প্রসিকিউশন) নির্মলেন্দু বিকাশ চক্রবর্তী বলেন, বুধবার বিকেলে চট্টগ্রাম মহানগর হাকিম মেহনাজ রহমান ওই ১১ জনকে কারাগারে পাঠানোর নির্দেশ দিয়েছেন। আদালত আগামী রোববার রিমান্ড শুনানির দিন ধার্য করেছেন।
