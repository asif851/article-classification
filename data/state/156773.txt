

বাণিজ্যমন্ত্রী তোফায়েল আহমেদ বলেছেন, দেশের সব লোক বলে রংপুর সিটি নির্বাচন সুষ্ঠু হয়েছে। সে নির্বাচনে আওয়ামী লীগও হেরেছে। আর বিএনপি ৩০ হাজার ভোট পেয়ে বলছে নির্বাচনে কারচুপি হয়েছে। এর দ্বারা প্রমাণিত হয়, বিএনপি সব সময় মিথ্যা কথা বলে। তারা শুধু মানুষের সমালোচনা করে বেড়ায়।
আজ শনিবার দুপুরে ভোলার বাংলাবাজার ফাতেমা খানম কলেজে মহান বিজয় দিবস উদযাপন-২০১৭ উপলক্ষে আলোচনা সভায় প্রধান অতিথির বক্তব্যে বাণিজ্যমন্ত্রী এসব কথা বলেন। ‘বিজয় আমাদের সমৃদ্ধির পথে এগিয়ে যাবার প্রেরণা, জয় বাংলা বাংলার জয়’ স্লোগান সামনে রেখে এ উৎসব উদযাপিত হচ্ছে। এর আগে মন্ত্রী ফাতেমা খানম ১০ শয্যাবিশিষ্ট মা ও শিশুকল্যাণ কেন্দ্র উদ্বোধন করেন।বাণিজ্যমন্ত্রী বলেন, স্বাধীনতার পর থেকে জিয়াউর রহমান, এরশাদ ও খালেদা জিয়া ক্ষমতায় এসে দেশকে তছনছ করে দিয়েছেন। আজ বঙ্গবন্ধুর স্বপ্নের সোনার বাংলাদেশ গড়তে প্রধানমন্ত্রী শেখ হাসিনার নেতৃত্বে বাংলাদেশ সঠিক পথে পরিচালিত হচ্ছে।তোফায়েল আহমেদ বলেন, মানবতার ডাকে সাড়া দিয়ে বাংলাদেশ ১১ লাখ রোহিঙ্গাকে আশ্রয় দিয়ে প্রধানমন্ত্রী শেখ হাসিনা বিশ্বের কাছে আজ প্রশংসিত। শেখ হাসিনাকে বলা হয় মাদার অব হিউমিনিটি। সেখানেও বিএনপির সমালোচনা থেমে নেই। আলোচনা সভায় কলেজের সভাপতি মইনুল হোসেন বিপ্লবের সভাপতিত্বে বিশেষ অতিথি হিসেবে বক্তব্য দেন ভোলা-২ (দৌলতখান-বোরহানউদ্দিন) আসনের সাংসদ আলী আজম মুকুল, বাণিজ্যমন্ত্রীর মেয়ে ডা. তাসনিমা আহমেদ, জেলা পরিষদ চেয়ারম্যান আবদুল মমিন, ভোলা পৌরসভার মেয়র মোহম্মদ মনিরুজ্জামান, বাংলাবাজার ফাতেমা খানম কলেজের ভারপ্রাপ্ত অধ্যক্ষ আবুল কাশেম প্রমুখ।অনুষ্ঠান সঞ্চালনায় ছিলেন প্রভাষক খাদিজা আক্তার ও রেহানা ফেরদৌস।পরে মন্ত্রী কলেজের ৫২ জন কৃতী শিক্ষার্থীর হাতে ল্যাপটপ তুলে দেন।
