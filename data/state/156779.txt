
চাঁদপুরে প্রায় ৪৫ মণ জাটকাসহ নয় ব্যক্তিকে আটক করেছে কোস্টগার্ড। গত সোমবার রাত নয়টায় শহরের শপথ চত্বরে অভিযান চালিয়ে ৩০ মণ জাটকাসহ আট ব্যক্তিকে এবং গতকাল মঙ্গলবার দুপুরে মেঘনা নদীর লগ্গিমারা চর এলাকা থেকে ১৫ মণ জাটকাসহ এক ব্যক্তিকে আটক করা হয়। কোস্টগার্ড চাঁদপুর স্টেশন কমান্ডার লে. হাসানুর রহমান বলেন, সোমবার রাতে একটি চক্র ৩০ মণ জাটকা মেঘনা নদী দিয়ে শহরের যমুনা ঘাট এলাকায় আনার পর ট্রাকে বোঝাই করে ঢাকায় নেওয়ার চেষ্টা করা হচ্ছিল। অপর দিকে গতকাল দুপুরে একটি ইঞ্জিনচালিত নৌকায় করে ১৫ মণ জাটকা নিয়ে পালানোর চেষ্টা করছিলেন এক ব্যক্তি। কোস্টগার্ড সদস্যরা জাটকাসহ নয় ব্যক্তিকে আটক করে। পরে এসব জাটকা গরিব ও এতিমদের মধ্যে বিতরণ করা হয়। আটক ব্যক্তিদের জেলহাজতে পাঠানো হয়েছে।
