
দলের সিনিয়র ভাইস চেয়ারম্যান তারেক রহমানের নামে ইন্টারপোলের রেড অ্যালার্ট জারি করাকে ‘অপকৌশল, বিভ্রান্তিমূলক প্রচারণা ও নাটক’ হিসেবে আখ্যা দিয়েছে বিএনপি।  আজ বুধবার নয়াপল্টনে দলের কেন্দ্রীয় কার্যালয় এক সংবাদ সম্মেলনে বিএনপির আন্তর্জাতিক বিষয়ক সম্পাদক আসাদুজ্জামান রিপন রেড অ্যালার্টের বিষয়ে দলের বক্তব্য তুলে ধরেন। আসাদুজ্জামান বলেন, ইন্টারপোল রেড অ্যালার্ট জারি করে না। তারা সদস্য দেশের দেওয়া তথ্য প্রকাশ করে। বাংলাদেশ থেকে যে তথ্য পাঠানো হয়েছে, ইন্টারপোল তা প্রকাশ করেছে মাত্র। এর আগে সরকারের কয়েকজন মন্ত্রী বক্তব্য দিয়েছিলেন, ইন্টারপোলের মাধ্যমে তারেক রহমানকে দেশে ফিরিয়ে এনে বিচার করা হবে। এই রেড অ্যালার্ট তারই বহিঃপ্রকাশ। এটি সরকারের আরেকটি নাটক। এভাবে বিএনপিকে চাপে রাখা যাবে না। আসাদুজ্জামান দাবি করেন, তারেক রহমান পলাতক নন। চিকিৎসার জন্য তিনি লন্ডনে আছেন। আসাদুজ্জামান অভিযোগ করেন, বিভিন্ন জায়গা থেকে ঢাকা দক্ষিণ সিটি করপোরশনের মেয়র পদপ্রার্থী মির্জা আব্বাসের পোস্টার, প্রচারপত্র ছিনিয়ে নিয়ে গেছে পুলিশ।
