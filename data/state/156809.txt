
কক্সবাজার সরকারি মেডিকেল কলেজ থেকে প্রথমবারের মতো ২১ জন শিক্ষার্থী এমবিবিএস পাস করেছেন। এর মধ্যে ১৪ জন মেয়ে। ১৩ এপ্রিল এই ফল প্রকাশ করা হয়।
কলেজের উপাধ্যক্ষ ও শিশুরোগ বিশেষজ্ঞ অরূপ দত্ত বাপ্পী এর সত্যতা নিশ্চিত করে বলেন, ৫০ জন শিক্ষার্থী নিয়ে ২০০৮ সালে এই মেডিকেল কলেজের যাত্রা শুরু। এর মধ্যে পরীক্ষা দিয়েছেন ৩৮ জন। এমবিবিএস পাস করেছেন ২১ জন।
চট্টগ্রাম বিশ্ববিদ্যালয়ের অধীনে এই কলেজ থেকে প্রথম এমবিবিএসে ভালো ফলে শিক্ষার্থী ও অভিভাবকেরা খুশি। বর্তমানে এই কলেজে ২৭৫ জন শিক্ষার্থী (প্রথম থেকে পঞ্চম বর্ষ) অধ্যয়ন করছেন। কলেজে শিক্ষক রয়েছেন ৫৪ জন।
এমবিবিএস পাস করা চট্টগ্রামের চৌধুরী ফরহাদ কামাল বলেন, ‘ছয় বছরের কঠোর পরিশ্রম আর সাধনার ফসল এই অর্জন। কক্সবাজার সদর হাসপাতালে আরও এক বছর ইন্টার্নি শেষ করে মানুষের সেবায় নিজেকে নিয়োগ করব। বাবা-মায়ের স্বপ্ন পূরণ করব।’
একই অনুভূতি প্রকাশ করেন এমবিবিএস পাস করা শিক্ষার্থী খাগড়াছড়ির মিতালী ত্রিপুরা, চকরিয়ার আবু তৈয়ুব ও নীলফামারীর তাজতি আরেফা দিশা।
আরেফা দিশা বলেন, ‘নীলফামারী থেকে কক্সবাজারে প্রথম এসে দেখি, কলেজের ভবনই নেই। সদর হাসপাতালের একটি ভবনে অস্থায়ী মেডিকেল কলেজ ক্যাম্পাস। এখানে ছয় বছরের লেখাপড়ার স্বীকৃতি (এমবিবিএস) পেয়ে পরিবারের সবাই খুশি।’ 
