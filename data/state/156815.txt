
ময়মনসিংহে অবস্থিত বাংলাদেশ কৃষি বিশ্ববিদ্যালয়ে গতকাল রোববার প্রথমবারের মতো ক্যারিয়ার (পেশা) মেলার আয়োজন করা হয়। কৃষিভিত্তিক ১৪টি বেসরকারি প্রতিষ্ঠানে চাকরি পাওয়ার জন্য শিক্ষার্থীরা জীবনবৃত্তান্ত (সিভি) জমা দেন।
মেলা উপলক্ষে ১৪টি বেসরকারি প্রতিষ্ঠান বিশ্ববিদ্যালয় কৃষি অনুষদের করিডরে তাঁদের স্টল বসিয়েছে। এ মেলা আজ সোমবার শেষ হবে। গতকাল শিক্ষার্থীরা তাঁদের পছন্দমতো প্রতিষ্ঠানে সিভি জমা দিয়েছেন। স্নাতক শেষ বর্ষ, স্নাতক ও স্নাতকোত্তর পাস শিক্ষার্থীরা সিভি জমা দেন। গতকাল সকাল থেকেই স্টলের সামনে ছিল শিক্ষার্থীদের উপচে পড়া ভিড়।
স্নাতকোত্তরের শিক্ষার্থী শাকিল আহমেদ পাঁচটি প্রতিষ্ঠানে সিভি জমা দেন। আর সদ্য স্নাতক শেষ করা অনুরাধা দত্ত বলেন, তিনি তাঁর পছন্দের ছয়টি প্রতিষ্ঠানে আবেদন করেছেন।
এর আগে সকাল ১০টার দিকে শিল্পাচার্য জয়নুল আবেদিন মিলনায়তনে মেলার উদ্বোধন হয়। ছাত্রবিষয়ক উপদেষ্টা ও মেলা আয়োজক কমিটির সভাপতি সচ্চিদানন্দ দাস চৌধুরী এতে সভাপতিত্ব করেন। প্রধান অতিথি হিসেবে উপস্থিত ছিলেন উপাচার্য মো. আলী আকবর।
