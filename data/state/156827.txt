
বিএনপির চেয়ারপারসন খালেদা জিয়া বলেছেন, র‌্যাবকে রাজনৈতিক কাজে ব্যবহার করা হচ্ছে। এই বাহিনী গুম-খুনে জড়িয়ে পড়েছে। সে কারণে এই বাহিনীর আর প্রয়োজন নেই। এটা মানুষেরই দাবি।আজ রোববার ঢাকা মহানগর বিএনপির নিখোঁজ নেতা সাজেদুল ইসলাম সুমনের শাহীনবাগের বাসায় গিয়ে তাঁর পরিবারের সদস্যদের সমবেদনা ও সান্ত্বনা জানানোর পর সাংবাদিকদের সঙ্গে আলাপ কালে খালেদা জিয়া এসব কথা বলেন। এ সময় নিখোঁজ বিএনপি ও এর অঙ্গসংগঠনের আরও সাত নেতার পরিবারের সদস্যরা উপস্থিত ছিলেন।উল্লেখ্য, ২০০১ থেকে ২০০৬ পর্যন্ত বিএনপির নেতৃত্বাধীন চারদলীয় জোট সরকারের আমলে র‌্যাব গঠন হয়। ২০০৪ সালের ২৬ মার্চ এ বাহিনী গঠন করা হয়। খালেদা জিয়া বলেন, যে উদ্দেশ্যে র‌্যাব গঠন করা হয়েছিল তা এখন পদে পদে লঙ্ঘিত হচ্ছে। আইনশৃঙ্খলা রক্ষা ও জনগণের জানমালের নিরাপত্তা দেওয়ার পরিবর্তে সাধারণ মানুষের বিরুদ্ধে র‌্যাবের অবস্থান দাঁড়িয়ে গেছে।খালেদা জিয়ার সঙ্গে দলের ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য তরিকুল ইসলাম, মাহবুবুর রহমান, ঢাকা মহানগর বিএনপির আহ্বায়ক সাদেক হোসেন খোকা, সদস্যসচিব আবদুস সালাম, সহদপ্তর সম্পাদক শামীমুর রহমান প্রমুখ উপস্থিত ছিলেন।
