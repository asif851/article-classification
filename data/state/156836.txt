

হঠাৎ করে জাসদের বিরুদ্ধে আক্রমণকে একটি চক্রান্ত বলে মন্তব্য করলেন তথ্যমন্ত্রী ও জাতীয় সমাজতান্ত্রিক দলের (জাসদ) সভাপতি হাসানুল হক ইনু। বিষয়টিকে রহস্যজনক ও বিভ্রান্তিমূলক বলে উল্লেখ করে তিনি বলেন, এটি ১৪ দলের ঐক্য নষ্টের ষড়যন্ত্র। এতে বিএনপি-জামায়াতসহ জঙ্গি গোষ্ঠী লাভবান হবে।আজ বুধবার সচিবালয়ে নিজ কার্যালয়ে সাংবাদিকদের ব্রিফ করেন তথ্যমন্ত্রী।’৭৫-পরবর্তী সময়ে জাসদের ভূমিকা গণমাধ্যমে প্রকাশিত—এমনটা জানিয়ে হাসানুল হক ইনু বলেন, ‘ওই সময়ের পর মোশতাক সরকারের রোষানলে পড়েছিল জাসদ। জাসদের কী ভূমিকা, আমার কী ভূমিকা, কর্নেল তাহেরের কী ভূমিকা, এটা পত্রপত্রিকা, রেডিও-টেলিভিশনে প্রকাশিত ও প্রচারিত।’তথ্যমন্ত্রী দাবি করেন, ’৭৫-পরবর্তী সময়ে আনুষ্ঠানিকভাবে একটি প্রচারপত্র বিলি করে জাসদ খন্দকার মোশতাক সরকারের বিরোধিতা করেছিল। এ কারণে খন্দকার মোশতাকের শাসনকালে জাসদের অসংখ্য নেতা-কর্মীকে গ্রেপ্তার করা হয়েছে। ৭০ জনেরও বেশি নেতা-কর্মীকে হত্যা করা হয়েছে।হাসানুল হক ইনুর দাবি, ‘জঙ্গিবাদ ও সন্ত্রাসের বিরুদ্ধে চলা যুদ্ধ ঠেকিয়ে দিতেই অনেকে জাসদের সমালোচনা করছেন। শেখ হাসিনার নেতৃত্বে ওই লড়াইটা যখন শেষ পর্যায়ে, তখন হঠাৎ করে জাসদের বিরুদ্ধে এ আক্রমণটা আমার কাছে রহস্যজনক মনে হয়েছে, চক্রান্ত মনে হয়েছে এবং বিভ্রান্তিমূলক মনে হয়েছে।’ইনু আরও বলেন, ‘জাসদের বিরুদ্ধে এ ধরনের আক্রমণ কেবল বিএনপি আর জামায়াত চক্রকেই লাভবান করবে।’
