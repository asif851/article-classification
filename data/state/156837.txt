
বিএনপির স্থায়ী কমিটির সদস্য গয়েশ্বর চন্দ্র রায় বলেছেন, প্রয়োজনে তাঁরা কেয়ামত পর্যন্ত অপেক্ষা করবেন, তবু বর্তমান প্রধানমন্ত্রী শেখ হাসিনার অধীনে জাতীয় নির্বাচনে যাবেন না।
আজ রোববার দুপুরে ঢাকা রিপোর্টার্স ইউনিটি মিলনায়তনে এক আলোচনা সভায় গয়েশ্বর এ মন্তব্য করেন। ‘শহীদ জিয়া শিক্ষা ও গবেষণা পরিষদ’ নামের একটি সংগঠন ওই আলোচনা সভার আয়োজন করে।গয়েশ্বর বলেন, ‘শুধু ক্ষমতায় যাওয়া বিএনপির লক্ষ্য নয়। আমাদের আন্দোলন মানুষের ভোটাধিকার ফিরিয়ে আনার আন্দোলন। এ জন্য আমাদের আরও ত্যাগ স্বীকার করতে হবে।’আগামী সংসদ নির্বাচনে অংশ না নিলে বিএনপির নিবন্ধন থাকবে না, ক্ষমতাসীনদের এমন বক্তব্যের জবাবে গয়েশ্বর বলেন, এ ধরনের জুজুর ভয় দেখিয়ে লাভ নেই। মানুষের মনে এখন আর আওয়ামী লীগের জায়গা নেই। প্রতিপক্ষকে হাত-পা বেঁধে সাঁতার কাটতে দিলে হবে না। অবাধ, সুষ্ঠু নির্বাচন হলে নৌকার তলা ফেটে যাবে।অন্যদের মধ্যে আয়োজক সংগঠনের সভাপতি কাজী মুনিরুজ্জামান, ন্যাপের মহাসচিব গোলাম মোস্তফা ভুঁইয়া প্রমুখ বক্তব্য দেন।
বিভিন্ন জায়গায় বিএনপির গণসংযোগগ্যাসের দাম বাড়ানোর প্রতিবাদে রাজধানীর বিভিন্ন জায়গায় প্রচারপত্র বিতরণ করেছেন বিএনপির নেতারা। আজ ঢাকা মহানগর বিএনপির উদ্যোগে এই কর্মসূচি পালন করা হয়।ঢাকা মহানগর বিএনপির এক সংবাদ বিজ্ঞপ্তিতে বলা হয়, বিএনপির ভাইস চেয়ারম্যান মো. শাহজাহানের নেতৃত্বে বাড্ডা নতুন বাজার, ভাইস চেয়ারম্যান শওকত মাহমুদের নেতৃত্বে জাতীয় প্রেসক্লাব এলাকা, সিনিয়র যুগ্ম মহাসচিব রুহুল কবির রিজভীর নেতৃত্বে নয়াপল্টন, যুগ্ম মহাসচিব মোয়াজ্জেম হোসেন আলালের নেতৃত্বে আসাদগেট, মহিলা দলের সভাপতি আফরোজা আব্বাসের নেতৃত্বে খিলগাঁওসহ রাজধানীর পল্লবী, কারওয়ান বাজার, কোর্টকাচারি, মিরপুর ১০ নম্বর গোলচত্বর, ফার্মগেট, বনানী, গুলিস্তান, মহাখালী, সদরঘাট, চকবাজার, আজমপুর ও যাত্রাবাড়ী এলাকায় বিএনপির নেতারা প্রচারপত্র বিতরণ করেন।
