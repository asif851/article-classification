
বাংলাদেশ থেকে সংযুক্ত আরব আমিরাতে (ইউএই) শ্রমিক নেওয়ার প্রক্রিয়া সহজতর করতে আগামী বছরের শুরুতে ঢাকায় ইউএই দূতাবাসে একজন শ্রম কর্মকর্তা নিয়োগ করা হচ্ছে। দেশটির পররাষ্ট্রমন্ত্রী শেখ আবদুল্লাহ বিন জায়েদ আল-নাহিয়ান গতকাল রোববার আবুধাবিতে প্রধানমন্ত্রী শেখ হাসিনার সঙ্গে সৌজন্য সাক্ষাতের সময় এ তথ্য জানান।কূটনৈতিক সূত্র জানায়, এ সিদ্ধান্তের মধ্য দিয়ে দেশটিতে বাংলাদেশের জনশক্তি রপ্তানির বাজার পুনরায় উল্লেখযোগ্য হারে শুরুর আভাস মিলেছে। বাংলাদেশের নাগরিকদের অপরাধমূলক কর্মকাণ্ড বেড়ে যাওয়ায় নিরাপত্তাজনিত কারণে ২০১২ সালের আগস্ট থেকে দেশটিতে জনশক্তি রপ্তানি প্রায় বন্ধ হয়ে যায়। এদিকে বাংলাদেশ থেকে ইউএইতে নারী কর্মী নিয়োগের ব্যাপারে গতকাল শেখ হাসিনার উপস্থিতিতে একটি সমঝোতা স্মারক সই হয়েছে। নিরাপত্তা ও অধিকার সুনিশ্চিত করে দেশটির ১৪টি পেশায় প্রথম পর্যায়ে এক হাজার বাংলাদেশি কর্মী নিয়োগ করা হবে। পরে এ সংখ্যা আরও বাড়বে। তিন দিনের ইউএই সফরের দ্বিতীয় দিনে গতকাল প্রধানমন্ত্রী শেখ হাসিনার সঙ্গে তাঁর হোটেল স্যুটে দেখা করেন দুবাই পোর্ট ওয়ার্ল্ডের চেয়ারম্যান সুলতান আহমেদ বিন সুলাইয়েম। এ সময় প্রধানমন্ত্রী পটুয়াখালীর পায়রায় একটি গভীর সমুদ্রবন্দর নির্মাণের সম্ভাব্যতা যাচাইয়ের জন্য পোর্ট ওয়ার্ল্ড কর্তৃপক্ষকে আমন্ত্রণ জানান।ইউএই সফরের শেষ দিন আজ সোমবার প্রধানমন্ত্রীর দুবাই যাওয়ার কথা রয়েছে। সেখানে তিনি দেশটির প্রধানমন্ত্রী শেখ মুহাম্মদ বিন রশিদ আল মাকতুমের সঙ্গে দ্বিপক্ষীয় বৈঠক করবেন।শ্রমিক নিয়োগের প্রক্রিয়া সহজ হচ্ছে: পররাষ্ট্রমন্ত্রী এ এইচ মাহমুদ আলীকে উদ্ধৃত করে বার্তা সংস্থা ইউএনবি জানায়, ইউএইর পররাষ্ট্রমন্ত্রী শেখ আবদুল্লাহ বিন জায়েদ আল-নাহিয়ান ঢাকায় শ্রম কর্মকর্তা নিয়োগের ব্যাপারে তাঁর দেশের পরিকল্পনার কথা প্রধানমন্ত্রীকে জানিয়েছেন। বাংলাদেশ থেকে ইউএইতে শ্রমিকদের আসার প্রক্রিয়া আরও সহজ করার লক্ষ্যে এই কর্মকর্তা নিয়োগ দেওয়া হবে। এ সময় বাণিজ্য ও বিনিয়োগের বিষয়েও প্রধানমন্ত্রীর সঙ্গে ইউএইর পররাষ্ট্রমন্ত্রী আলোচনা করেন।বৈঠকে অন্যদের মধ্যে প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন, পররাষ্ট্রমন্ত্রী এ এইচ মাহমুদ আলী, শ্রম ও কর্মসংস্থান প্রতিমন্ত্রী মো. মুজিবুল হক, স্বরাষ্ট্র প্রতিমন্ত্রী আসাদুজ্জামান খান, প্রধানমন্ত্রীর কার্যালয়ের সিনিয়র সচিব আবুল কালাম আজাদ উপস্থিত ছিলেন।সমঝোতা স্মারক: বাংলাদেশ থেকে নারী কর্মী নিয়োগের ব্যাপারে জনশক্তি, কর্মসংস্থান ও প্রশিক্ষণ ব্যুরো (বিএমইটি) এবং ইউএইর স্বরাষ্ট্র মন্ত্রণালয়ের সামাজিক নিরাপত্তা তহবিলের অধীনে গঠিত কোম্পানি পেশাদার শ্রমিক নিয়োগ প্রতিষ্ঠান আমালা গ্রুপের মধ্যে সমঝোতা স্মারকটি (এমওইউ) সই হয়। এতে বাংলাদেশের পক্ষে বিএমইটির মহাপরিচালক বেগম শামসুন নাহার এবং ইউএইর পক্ষে আমালা গ্রুপের চেয়ারম্যান হামাইদ মোহামেদ মুহিরি সই করেন।প্রধানমন্ত্রীর সফরসঙ্গী প্রবাসীকল্যাণ ও বৈদেশিক কর্মসংস্থান মন্ত্রণালয়ের সচিব খোন্দকার শওকত হোসেন সাংবাদিকদের জানান, এই সমঝোতা স্মারকের মূল লক্ষ্য হলো সুবিধাজনক শর্তে আরব আমিরাতে নারী শ্রমিক পাঠানো।পায়রা বন্দর নির্মাণ: পররাষ্ট্রসচিব মো. শহীদুল হককে উদ্ধৃত করে ইউএনবি জানায়, পায়রা বন্দর ইতিমধ্যে চালু হওয়ায় প্রধানমন্ত্রী ও দুবাই পোর্ট ওয়ার্ল্ডের চেয়ারম্যান সুলতান আহমেদ বিন সুলাইয়েম এখানে গভীর সমুদ্রবন্দর নির্মাণের ওপর গুরুত্বারোপ করেন। প্রধানমন্ত্রী টেকনাফ থেকে মিরসরাই পর্যন্ত ১৫০ কিলোমিটার মেরিন ড্রাইভওয়ে নির্মাণের সম্ভাব্যতা যাচাইয়ের জন্য পোর্ট ওয়ার্ল্ড চেয়ারম্যানকে অনুরোধ জানান। শহীদুল হক বলেন, বৈঠকে বাংলাদেশে বিশেষ করে অবকাঠামোর উন্নয়নে বিভিন্ন প্রকল্পে পোর্ট ওয়ার্ল্ড কর্তৃপক্ষের বিনিয়োগ নিয়ে বিস্তারিত আলোচনা হয়।বাংলাদেশের অনুরোধে ইতিবাচক সাড়া দিয়ে সুলতান আহমেদ বিন সুলাইয়েম জানান, তাঁরা সাধারণত একটি সমুদ্রবন্দরকে টেকসই করতে এর কাছাকাছি বিশেষ অর্থনৈতিক অঞ্চল প্রতিষ্ঠা করেন। তিনি এ লক্ষ্যে শিগগির একটি প্রতিনিধিদল পাঠাতে সম্মত হন। প্রধানমন্ত্রী গভীর সমুদ্রবন্দরের কাছে বিশেষ অর্থনৈতিক অঞ্চল প্রতিষ্ঠার চিন্তা-ভাবনাকে স্বাগত জানিয়ে বাংলাদেশে একটি বড় ধরনের বিমানবন্দর নির্মাণে সম্ভাব্যতা যাচাইয়ের জন্য পোর্ট ওয়ার্ল্ড কর্তৃপক্ষের প্রতি আহ্বানও জানান।
