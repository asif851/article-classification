
সুনামগঞ্জের দিরাই উপজেলা স্বাস্থ্য কমপ্লেক্সে গত সোমবার থেকে পানি নেই। এতে রোগীদের চরম দুর্ভোগ পোহাতে হচ্ছে।গভীর নলকূপের পরিচালনার দায়িত্বে থাকা অনুকূল দাস বলেন, ‘পাম্পের চেকবাল্ব নষ্ট হয়ে যাওয়ায় পানি ভবনের ওপরে তোলা যাচ্ছে না। এতে শুধু রোগীই নয়, আমরাও দুর্ভোগে পড়েছি।’চার দিনের বাচ্চা নিয়ে মহিলা ওয়ার্ডের ২ নম্বর শয্যায় ভর্তি হন ধনপুর গ্রামের মহিমা খাতুন (৩০)। তিনি বলেন, ‘সাত-আট দিন থাকি পায়খানাত (বাথরুম) ফানি নাই, গন্ধের কারণে গরমের মাঝেও ফেন বন্ধ করি রাখন লাগে। ডাক্তররারে খইয়াও কোনো খাম অয়না।’ হাসপাতালে আসা চন্ডিপুর গ্রামের জয়নব বিবি (৭০) বলেন, ‘ওত সুন্দর আসপাতালও ওইতা বাথরুমনি, ইলাকান দুর্গন্ধ আইলে বালা মানুষও বেমার ওইযাইব।’আবাসিক চিকিৎসা কর্মকর্তা (আরএমও) হাসিবুর রহমান বলেন, ‘উপজেলা স্বাস্থ্য ও পরিবার পরিকল্পনা কর্মকর্তা ছুটিতে থাকায় আমি হাসপাতালের দায়িত্বে আছি, তিনি কর্মস্থলে না আসা পর্যন্ত সমস্যার সমাধান হবে না।’
