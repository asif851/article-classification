
আগামীকাল বুধবার চট্টগ্রাম ও রাঙামাটিতে সকাল-সন্ধ্যা হরতাল ডেকেছে স্থানীয় বিএনপি।
মানবতাবিরোধী অপরাধের মামলায় দলের স্থায়ী কমিটির সদস্য ও সাংসদ সালাউদ্দিন কাদের চৌধুরীর ফাঁসির আদেশের প্রতিবাদে চট্টগ্রাম মহানগর বিএনপি সেখানে হরতাল ডাকে। আজ মঙ্গলবার দুপুরে নগরের নসিমন ভবনের দলীয় কার্যালয়ে চট্টগ্রাম মহানগর বিএনপির সাধারণ সম্পাদক শাহাদাত হোসেন হরতালের ঘোষণা দেন। শাহাদাত হোসেন জানান, সাকার রায় রাজনৈতিক ষড়যন্ত্র ও প্রহসনমূলক।
এদিকে একই কারণে রাঙামাটি জেলা বিএনপি আগামীকাল বুধবার রাঙামাটি জেলায় সকাল-সন্ধ্যা হরতালের ডাক দিয়েছে। জেলা বিএনপির সাধারণ সম্পাদক মো. শাহ আলম মুঠোফোনে প্রথম আলো ডটকমকে এ তথ্য জানান।
শাহ আলম বলেন, ‘আজ সাকা চৌধুরীর ফাঁসির আদেশ হওয়ার পর জেলা বিএনপির জরুরি সভা ডাকা হয়। সভায় সর্বসম্মতিক্রমে  আগামীকাল সকাল-সন্ধ্যা হরতাল পালনের সিদ্ধান্ত নেওয়া হয়।’
সাকা চৌধুরীর রায়কে ঘিরে রাঙামাটি শহরের বিভিন্ন গুরুত্বপূর্ণ স্থানে সকাল থেকে পুলিশ ও বিজিবির সদস্যদের মোতায়েন করা হয়। তবে কোথাও কোনো অপ্রীতিকর ঘটনা ঘটেনি বলে কোতোয়ালি থানার ভারপ্রাপ্ত কর্মকর্তা (ওসি) মো. সাইফুল আলম চৌধুরী জানান।
 
