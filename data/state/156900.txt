
বিএনপির সিনিয়র যুগ্ম মহাসচিব রুহুল কবির রিজভী আহমেদ বলেছেন, ন্যায়বিচার হলে বিএনপির চেয়ারপারসন খালেদা জিয়া সব অভিযোগ থেকে মুক্তি পাবেন। আর গায়েবি নির্দেশে খালেদা জিয়ার মামলার রায় হলে বিএনপি তা রাজনৈতিকভাবে মোকাবিলা করবে।
আজ শনিবার দুপুরে কুড়িগ্রাম সদর উপজেলার বসুনিয়ারহাট বাজার সংলগ্ন আউলিয়াপুর হাফিজিয়া মাদ্রাসা মাঠে জিয়াউর রহমানের ৮২তম জন্মদিন উপলক্ষে শীতার্তদের মাঝে কম্বল বিতরণ করা হয়। ওই অনুষ্ঠানে সাংবাদিকদের প্রশ্নের জবাবে রিজভী এ কথা বলেন।
রিজভীর দাবি, জনবিচ্ছিন্ন এই সরকার খালেদা জিয়ার মামলা নিয়ে যতই কৌশল করুক তা সফল হবে না। তাঁকে শুধুমাত্র হয়রানি করার জন্য জাল নথি ও ভুয়া তথ্য দিয়ে এ মামলা সাজানো হয়েছে। সরকার আইনি প্রক্রিয়ায় নয়, আওয়ামী প্রক্রিয়ায় মামলার রায় নেওয়ার চেষ্টা করছে।
বিএনপির এই নেতা বলেন, আগামী ৮ ফেব্রুয়ারি মামলার রায়ের পর পরবর্তী পদক্ষেপ নেওয়া হবে। আগামী জাতীয় সংসদ নির্বাচন সম্পর্কে তিনি বলেন, ঘুঘু একবার ধান খেয়ে যেতে পারে, বারবার পারে না। ‘প্রধানমন্ত্রী নিয়ম রক্ষার নির্বাচনের কথা বলে প্রতারণা করেছেন’—মন্তব্য করে তিনি বলেন, আওয়ামী লীগ সরকার নিজের নেতা-কর্মীদের মামলা প্রত্যাহার করেছে। কিন্তু বিএনপির কোনো নেতা-কর্মীর মামলা প্রত্যাহার করেনি। ৮ ফেব্রুয়ারি খালেদা জিয়ার মামলার রায় নিয়ে বিএনপিকে ধমক দেওয়া হচ্ছে বলেও অভিযোগ করেন রিজভী।
এ সময় অন্যদের মধ্যে ছিলেন বিএনপির যুগ্ম মহাসচিব হাবিব উন নবী খান সোহেল, সহ আন্তর্জাতিক বিষয়ক সম্পাদক বেবী নাজমিন, জিয়াউর রহমান ফাউন্ডেশনের নির্বাহী পরিচালক ফরহাদ হালিম, জেলা বিএনপির সাধারণ সম্পাদক সাইফুর রহমান রানা প্রমুখ।
