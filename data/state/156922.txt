
লক্ষ্মীপুর সদর উপজেলায় এক গৃহবধূকে ধর্ষণের দায়ে চারজনকে মৃত্যুদণ্ডাদেশ দিয়েছেন আদালত। এ ছাড়া প্রত্যেককে ৫০ হাজার টাকা করে জরিমানা করা হয়েছে।
আজ মঙ্গলবার দুপুরে লক্ষ্মীপুরের অতিরিক্ত জেলা ও দায়রা জজ সাইদুর রহমান গাজী এ রায় ঘোষণা করেন।
মৃত্যুদণ্ডপ্রাপ্ত আসামিরা হলেন সদর উপজেলার রশিদপুর গ্রামের মো. মহিন হোসেন, মাসুদ আলম, মো. নাছির ও মো. বাহার। রায় ঘোষণার সময় মাসুদ আলম ছাড়া বাকিরা উপস্থিত ছিলেন। মাসুদ পলাতক আছেন।
আদালত–সংশ্লিষ্ট সূত্র জানায়, ২০১৩ সালের ১৮ আগস্ট ওই গৃহবধূ ধর্ষণের শিকার হন। এ ঘটনায় পরের দিন তিনি বাদী হয়ে নারী ও শিশু নির্যাতন দমন আইনে চারজনের নাম উল্লেখ করে সদর থানায় একটি মামলা করেন। পুলিশ ওই বছরের ২৬ সেপ্টেম্বর আদালতে একটি অভিযোগপত্র দাখিল করে।
রায়ে সন্তোষ প্রকাশ করেছেন সহকারী সরকারি কৌঁসুলি আবুল বাসার।
