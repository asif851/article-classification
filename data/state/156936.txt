
জামালপুরের সরিষাবাড়ী পৌরসভার মেয়র মোহাম্মদ রুকুনুজ্জামানকে উদ্ধারের পরে আজ বৃহস্পতিবার ঢাকা মেডিকেল কলেজ হাসপাতালে ভর্তি করা হয়েছে। সোমবার সকালে রাজধানীর উত্তরা থেকে তিনি নিখোঁজ হন।
গতকাল বুধবার দুপুরে রুকুনুজ্জামানকে মৌলভীবাজারের শ্রীমঙ্গল উপজেলার কালীঘাট ইউনিয়ন পরিষদ কার্যালয়ের সামনে বিধ্বস্ত অবস্থায় উদ্ধার করা হয়।
মেয়রের বড় ভাই সাইফুল ইসলাম প্রথম আলোকে বলেন, রুকুনুজ্জামান অসুস্থ হয়ে পড়ায় তাঁকে ঢাকা মেডিকেল কলেজ হাসপাতালে ভর্তি করা হয়েছে। হাসপাতালে তাঁর পরিবারের সদস্যরা রয়েছেন। মৌলভীবাজার থেকে আনার পরে তাঁকে প্রথমে মিন্টো রোডের ডিবি কার্যালয়ে নেওয়া হয়। পরে হাসপাতালে ভর্তি করানো হয়।  উত্তরা পশ্চিম থানার ভারপ্রাপ্ত কর্মকর্তা (ওসি) বলেন, প্রয়োজনীয় জিজ্ঞাসাবাদ শেষে তাঁকে পরিবারের জিম্মায় দেওয়া হবে। এ কারণে থানা থেকে একজন কর্মকর্তা হাসপাতালে গেছেন।
পুলিশ জানায়, রুকুনুজ্জামান পুলিশকে বলেছেন যে, গত সোমবার সকালে ঢাকার উত্তরা ১৩ নম্বর সেক্টরের বাসা থেকে তিনি হাঁটার জন্য বের হন। তখন তাঁকে একটি মাইক্রোবাসে তুলে নেয় কয়েকজন। মাইক্রোবাসে তোলার পরপর তাঁর চোখ বেঁধে ফেলা হয়। তিনি অপহরণকারীদের কাউকে চিনতে পারেননি। এরপর গতকাল শ্রীমঙ্গলের কালীঘাট ইউপি কার্যালয়ের সামনে তাঁকে কালো একটি মাইক্রোবাস থেকে নামিয়ে দেওয়া হয়।
আরও পড়ুন...‘আমি একজন মেয়র আমাকে বাঁচান’
