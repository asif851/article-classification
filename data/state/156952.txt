
ঝিনাইদহের কালীগঞ্জ উপজেলায় ট্রেনে কাটা পড়ে রবিউল ইসলাম (৪২) নামের একজন স্কুলশিক্ষক নিহত হয়েছেন।
আজ বুধবার সকাল সাড়ে নয়টার দিকে উপজেলার বারোবাজার ফুলবাড়ি এলাকার রেলগেটে এই দুর্ঘটনা ঘটে। নিহত রবিউল একই উপজেলার ফয়লা গ্রামের মৃত আছির উদ্দিনের ছেলে। তিনি বারোবাজার ঝনঝনিয়া বঙ্গবন্ধু মেমোরিয়াল মাধ্যমিক বিদ্যালয়ে শিক্ষকতা করতেন।
স্থানীয় সূত্রে জানা গেছে, ফুলবাড়ি এলাকার ওই রেলগেটে কোনো গেটম্যান থাকে না। আজ সকালে রবিউল বাড়ি থেকে বাইসাইকেল নিয়ে স্কুলের উদ্দেশে রওনা দেন। রেলগেট পেরোনোর সময় খুলনা থেকে ছেড়ে আসা একটি ট্রেনের নিচে তিনি কাটা পড়েন। এতে ঘটনাস্থলেই তাঁর মৃত্যু হয়।
বিষয়টির সত্যতা নিশ্চিত করে স্থানীয় পৌরসভার ওয়ার্ড কাউন্সিলর আশরাফুল ইসলাম বলেন, নিহত রবিউল ইসলাম ঝনঝনিয়া বঙ্গবন্ধু মেমোরিয়াল মাধ্যমিক বিদ্যালয়ের কৃষিশিক্ষক ছিলেন। তাঁর যমজ দুই ছেলে কলেজে পড়েন। এক মেয়ে সপ্তম শ্রেণির শিক্ষার্থী।
কালীগঞ্জ থানার ভারপ্রাপ্ত কর্মকর্তা (ওসি) আমিনুল ইসলাম বলেন, খবর পেয়ে পুলিশ ঘটনাস্থলে গেছে।
