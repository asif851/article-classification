
বিএনপির নেতৃত্বাধীন ১৮-দলীয় জোটের ডাকা দীর্ঘদিনের অবরোধ-হরতাল শেষে ঢাকা-চট্টগ্রাম মহাসড়কে বিস্তৃত এলাকাজুড়ে দীর্ঘ যানজটের সৃষ্টি হয়েছে। ঘন কুয়াশা, গাড়ির চাপ ও এলোপাতাড়ি যান চলাচলের কারণে এ যানজটের সৃষ্টি হয়েছে বলে পুলিশ জানিয়েছে। ছুটির দিনে এমন যানজটের কারণে চরম দুর্ভোগ পোহাচ্ছেন যাত্রীরা।চান্দিনা থেকে দাউদকান্দি: কুমিল্লার চান্দিনা থেকে দাউদকান্দি টোল প্লাজা পর্যন্ত ৩৬ কিলোমিটার এলাকায় তীব্র যানজটের সৃষ্টি হয়েছে। মহাসড়কে অতিরিক্ত যানবাহনের চাপ ও ঘন কুয়াশার কারণে গতকাল বৃহস্পতিবার রাত দুইটা থেকে এ যানজটের সৃষ্টি হয়।চান্দিনা থেকে ঢাকাগামী নোয়াখালী এক্সপ্রেস বাসের যাত্রী পরাগ প্রধান বলেন, ‘ভোর ছয়টার দিকে বাসে উঠে এখন পর্যন্ত ১০ কিলোমিটার পথ অতিক্রম করতে পারিনি।’কুমিল্লা থেকে ঢাকাগামী আরেকটি বাসের যাত্রী সিরাজুল ইসলাম ও তোফায়েল আহমেদ বলেন, সকাল সাতটার দিকে চান্দিনায় এসে যানজটে দুই ঘণ্টা ধরে আটকা থাকার পর তাঁরা এখন সিএনজিচালিত অটোরিকশা করে ঢাকা যাওয়ার চেষ্টা করছেন।
কুমিল্লা থেকে ঢাকাগামী অ্যাম্বুলেন্সের চালক আবদুল আজিম প্রথম আলোকে বলেন, কুমিল্লা থেকে ঢাকা যাওয়ার পথে রাত দুইটার দিকে চান্দিনায় এসে যানজটে আটকা পড়েন তিনি। চান্দিনা থেকে দাউদকান্দির গৌরীপুর পর্যন্ত ২৭ কিলোমিটার পথ অতিক্রম করতে পাঁচ ঘণ্টারও বেশি সময় লেগেছে।
ঢাকা থেকে চট্টগ্রামগামী কাভার্ডভ্যানের চালক মোহাম্মদ সোহেল বলেন, রাত তিনটার দিকে দাউদকান্দিতে এসে যানজটে আটকা পড়েন। পাঁচ কিলোমিটার পথ অতিক্রম করতে সাত ঘণ্টা সময় লেগেছে তাঁর।
ঘটনার সত্যতা নিশ্চিত করে দাউদকান্দির হাইওয়ে পুলিশের সহকারী উপপরিদর্শক (এএসআই) কামরুল হাসান প্রথম আলোকে বলেন, ঘন কুয়াশা এবং দীর্ঘদিন হরতাল ও অবরোধের পর অতিরিক্ত এলোপাতাড়ি যান চলাচলের কারণে এ যানজটের সৃষ্টি হয়েছে।
ইলিয়টগঞ্জ থেকে সোনারগাঁ: কুমিল্লার ইলিয়টগঞ্জ থেকে নারায়ণগঞ্জের সোনারগাঁ উপজেলার মেঘনা সেতু পর্যন্ত ৬০ কিলোমিটার দীর্ঘ যানজটের সৃষ্টি হয়েছে।ভবেরচর হাইওয়ে পুলিশ ফাঁড়ির সার্জেন্ট মো. সাইফুল ইসলাম প্রথম আলোকে বলেন, ঘন কুয়াশার কারণে মধ্যরাতের পর থেকে কুমিল্লার ইলিয়টগঞ্জে কিছু গাড়ি আটকা পড়ে। এ থেকে যানজটের শুরু। আজ সকাল সাড়ে ১০টা পর্যন্ত এ যানজট ৬০ কিলোমিটার এলাকাজুড়ে ছড়িয়ে পড়েছে।ঢাকার যাত্রাবাড়ী থেকে কুমিল্লার উদ্দেশে রওনা হওয়া যাত্রী আজহারুল ইসলাম প্রথম আলোকে জানান, ভোর সাড়ে ছয়টার দিকে যাত্রাবাড়ী থেকে রওনা হয়ে সাড়ে আটটার মধ্যে কুমিল্লা পৌঁছানোর কথা। তবে তাঁদের বহনকারী মাইক্রোবাসটি সকাল সাড়ে ১০টা পর্যন্ত মুন্সিগঞ্জের ভবেরচর এলাকায় ঢাকা-চট্টগ্রাম মহাসড়কে আটকে রয়েছে।
