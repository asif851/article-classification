
দেশের বিভিন্ন জেলায় সড়কগুলো বেহাল হয়ে পড়েছে। কোথাও কোথাও নির্মাণের অল্প দিনের মধ্যেই পিচ–খোয়া উঠে গেছে। সৃষ্টি হয়েছে গর্তের। কোথাও সড়ক ধসে পড়েছে। এসব সড়ক নিয়ে ধারাবাহিক প্রতিবেদন
নড়াইলের রূপগঞ্জ বাসস্ট্যান্ড থেকে কালনা ফেরিঘাটের দূরত্ব প্রায় ২০ কিলোমিটার। যানজট না থাকলে আধা ঘণ্টায় এ পথটুকু যাওয়া যায়। কিন্তু ছোট-বড় অসংখ্য গর্ত ও পিচ ওঠা এ সড়ক দিয়ে যেতে এখন সময় লাগে প্রায় দেড় ঘণ্টা।
জেলায় সড়ক ও জনপথ অধিদপ্তরের (সওজ) প্রায় ২০০ কিলোমিটার সড়ক রয়েছে। এর মধ্যে আঞ্চলিক মহাসড়ক তিনটি এবং শাখাসড়ক ১০টি। নড়াইল-কালনা সড়ক দিয়ে প্রতিদিন ঢাকা, গোপালগঞ্জ, বরিশাল, মাওয়া, খুলনা, যশোর, বেনাপোলসহ বিভিন্ন স্থানে কয়েক হাজার বাস, ট্রাক ও ব্যক্তিগত গাড়ি চলাচল করে। এটি কালনা ফেরিঘাট থেকে খুলনা মেডিকেল কলেজ হাসপাতাল, যশোর মেডিকেল কলেজ হাসপাতাল, যশোর বিমানবন্দর ও যশোর বিজ্ঞান ও প্রযুক্তি বিশ্ববিদ্যালয়ে যাতায়াতের একমাত্র সড়ক। নড়াইলের রূপগঞ্জ বাসস্ট্যান্ড থেকে সব বাস ছেড়ে যায়।
সরেজমিনে দেখা গেছে, নড়াইল-কালনা সড়কের বিভিন্ন অংশে ছোট-বড় অসংখ্য গর্ত। সড়কের পিচ-পাথর উঠে গেছে। বেরিয়ে পড়েছে ভেতরের ইট। বৃষ্টির পানিতে ওই ইট ধুয়ে রাস্তার জায়গায় জায়গায় লাল পানি জমেছে। এ জন্য স্থানীয় বাসিন্দারা সড়কটিকে ‘উঁচু-নিচু লালগালিচা’ বলে উল্লেখ করেন। সড়কের কোনো কোনো জায়গা ঢালু হয়ে গেছে। অনেক জায়গায় গর্তের কারণে এক পাশ দিয়ে গাড়ি চলাচল করে। সবচেয়ে খারাপ অবস্থা রূপগঞ্জ বাসস্ট্যান্ড থেকে ধোপাখোলা মোড় পর্যন্ত এক কিলোমিটার অংশের।
মাইক্রোবাসচালক মুনির হোসেন ও শরাফত হোসেন বলেন, ওই রাস্তায় গাড়ি নিয়ে যেতে ভয় লাগে। রাস্তায় যে পরিমাণ গর্ত, তাতে গাড়ির পাতি (স্প্রিং) ভেঙে যায়। তাই অনেক সময় যাত্রী পেলেও নেন না।
বাসচালকেরা বলেন, এ সড়কের দুই পাশে অনেক জায়গা ঢালু। আর সড়ক বেহাল।একটু অসাবধান হলেই বড় ধরনের দুর্ঘটনা ঘটতে পারে। ঈগল পরিবহনের চালক বিদ্যুৎ কুমার বলেন, ঢাকায় যেতে যে কষ্ট না হয়, ‘তার চেয়ে নড়াইল-কালনা সড়কের পথ পাড়ি দিতে জীবন বেরিয়ে যায়। রাস্তা খারাপের কারণে এইটুকু যেতে এক ঘণ্টা ২০ মিনিটের মতো সময় লেগে যায়।’
ঢাকা-মাওয়া পথের বাসচালক টুটুল হোসেন, রনি মিয়াসহ অনেকে বলেন, রাস্তা ভালো থাকলে আর কালনা ফেরিঘাটে সেতু হলে নড়াইল থেকে মাওয়াঘাটে যেতে সময় লাগবে দেড় থেকে দুই ঘণ্টা।
স্থানীয় বাসিন্দারা বলেন, এই সড়কে যানবাহনের চাপ বেশি। কাদাপানি আর ছোট-বড় গর্তে সড়কের এমন অবস্থা যে এখন এই রাস্তা দিয়ে হেঁটেও যাতায়াত করা যায় না। প্রশাসন মাঝেমধ্যে বড় গর্তগুলোতে বালু আর ইটের খোয়া ফেলে। এতে সড়কের অবস্থা আরও খারাপ হয়ে যায়। মাছিমদিয়া এলাকার শমসের আলী বলেন, রাস্তা মেরামতের জন্য এলাকার মানুষ কয়েকবার মানববন্ধনও করেছেন।
সওজ নড়াইলের নির্বাহী প্রকৌশলী তাপসী দাস বলেন, সড়ক মেরামতের জন্য চলতি অর্থবছরে মাত্র আড়াই কোটি টাকা বরাদ্দ পাওয়া গেছে। এই টাকা দিয়ে নড়াইলের সব সড়ক মেরামত করা সম্ভব নয়। নড়াইল-কালনা সড়কে যেসব স্থানে বেশি ক্ষতি হয়েছে, সেসব স্থান মেরামতের জন্য দরপত্র আহ্বান করা হয়েছে। খুব শিগগির সড়ক মেরামতের কাজ শুরু করা হবে। এ ছাড়া চলাচলের জন্য সড়কগুলো সাময়িকভাবে সংস্কার করা হচ্ছে।
