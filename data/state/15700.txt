

দুর্যোগপূর্ণ আবহাওয়ার কারণে বেসরকারি এয়ারলাইনস রিজেন্ট এয়ারওয়েজের রাতের একটি ফ্লাইট আজ বৃহস্পতিবার সকালে যশোর থেকে ঢাকায় পৌঁছায়। ফ্লাইটটর নির্ধারিত সময় ছিল রাত ৭টা ৪৫মিনিট।
যাত্রী নিয়ে রিজেন্ট এয়ারওয়েজের ৭৬৩ উড়োজাহাজটির গতকাল বুধবার সন্ধ্যা সাড়ে ছয়টায় ঢাকা থেকে যশোরের উদ্দেশে যাত্রার কথা ছিল। আবহাওয়া খারাপ থাকায় রাত নয়টা ১৫ মিনিটে সেটি যশোরের উদ্দেশে যাত্রা করে। ওড়ার পর ঝড় শুরু হলে আতঙ্ক ও ঝাঁকুনিতে উড়োজাহাজের পাঁচ যাত্রী অসুস্থ হয়ে পড়েন। রাতেই তাঁদের মধ্যে দুজনকে যশোর সেনানিবাসে সম্মিলিত সামরিক হাসপাতালে (সিএমএইচ) ও তিনজনকে যশোর জেনারেল হাসপাতালে নিয়ে চিকিৎসা দেওয়া হয়েছে। রাত ৯টা ৫০মিনিটে বিমানটি যশোর বিমান বন্দরের রানওয়েতে অবতরণ করে।
যশোর বিমান বন্দর সূত্রে জানা গেছে, বুধবার রাতে ঝড়ের কারণে রিজেন্ট এয়ারওয়েজের বিমানটি উড্ডয়ন করতে পারেনি। আজ সকাল সাড়ে আটটায় ৩০ জন যাত্রী নিয়ে বিমানটি যশোর বিমান বন্দর থেকে ঢাকা হজরত শাহজালাল আন্তর্জাতিক বিমান বন্দরের উদ্দেশে ছেড়ে যায়। যশোর বিমানবন্দরের ব্যবস্থাপক আলমগীর পাঠান বলেন, ঢাকা-যশোরের মাঝামাঝি স্থানে এসে রিজেন্টের ওই উড়োজাহাজটি ঝড়ের কবলে পড়ে। এতে দুলুনি ছাড়াও প্রচণ্ড ঝাঁকুনি লাগে উড়োজাহাজে। যাত্রীদের মধ্যে আতঙ্ক ছড়িয়ে পড়ে। পরে উড়োজাহাজটি নিরাপদে যশোর বিমান বন্দরে অবতরণ করে। আতঙ্কগ্রস্ত যাত্রীদের মধ্যে পাঁচজনকে চিকিৎসা দেওয়া হয়েছে। রাত ১২টা পর্যন্ত যশোর থেকে ফ্লাইটটি ছাড়ার চেষ্টা করা হয়েছে। কিন্তু খারাপ আবহাওয়ার কারণে তা সম্ভব হয়নি।
১২ মার্চ ইউএস-বাংলার একটি উড়োজাহাজ নেপালে বিধ্বস্ত হয়ে ২৬ বাংলাদেশিসহ ৫১ জন নিহত হন।
