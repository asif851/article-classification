
বিএনপির ভাইস চেয়ারম্যান ও ঢাকা মহানগর বিএনপির আহ্বায়ক সাদেক হোসেন খোকাকে দুই দিনের রিমান্ডে নেওয়ার আদেশ দিয়েছেন আদালত। আজ বৃহস্পতিবার মুখ্য মহানগর হাকিম আবদুস সালাম এ আদেশ দেন।
সাদেক হোসেন খোকার বিরুদ্ধে দুই মামলায় ১০ দিন করে ২০ দিনের রিমান্ডের আবেদন করে পুলিশ। মামলা দুটি হলো গত বৃহস্পতিবার শাহবাগে গাড়ি পুড়িয়ে মানুষ হত্যা এবং রমনা এলাকায় গাড়ি পোড়ানো। দুই মামলার শুনানি শেষে শাহবাগে গাড়ি পুড়িয়ে মানুষ হত্যার মামলায় দুই দিনের রিমান্ড ও রমনা এলাকায় গাড়ি পোড়ানোর মামলা নাকচ করে দেন আদালত।
গতকাল বুধবার রাত ১০টার দিকে রাজধানীর উত্তরার ৪ নম্বর সেক্টরের একটি বাড়ি থেকে সাদেক হোসেন খোকাকে আটক করা হয়। আজ দুপুর সোয়া ১২টার দিকে তাঁকে ঢাকা মহানগর গোয়েন্দা পুলিশের (ডিবি) কাছে হস্তান্তর করে র্যাপিড অ্যাকশন ব্যাটালিয়ন (র্যাব)। ওই সময় র্যাবের গোয়েন্দা বিভাগের প্রধান লে. কর্নেল জিয়াউল আহসান প্রথম আলো ডটকমকে জানিয়েছিলেন, সাদেক হোসেন খোকার বিরুদ্ধে অবরোধে গাড়ি পোড়ানোসহ বিভিন্ন অভিযোগে বেশ কয়েকটি মামলা আছে। এসব মামলায় তাঁকে গ্রেপ্তার দেখানো হয়েছে।
 
