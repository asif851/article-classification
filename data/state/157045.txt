
‘একাত্তরের জননী’সহ ১৮টি গ্রন্থের লেখক, মুক্তিযুদ্ধে নির্যাতিতা নারী রমা চৌধুরী (৭৮) গুরুতর অসুস্থ হয়ে রোববার হাসপাতালে ভর্তি হয়েছেন। তাঁর কোমরের ডান দিকের হাড় ভেঙে গেছে। জরুরি ভিত্তিতে রমা চৌধুরীর অস্ত্রোপচার দরকার বলে চিকিৎসকেরা জানান।হাসপাতালের শয্যায় শুয়ে রমা চৌধুরী গতকাল সোমবার প্রথম আলোকে বলেন, ‘আমি বাঁচতে চাই। আমাকে আপনারা সাহায্য করেন।’রমা চৌধুরী বর্তমানে নগরের জিইসি মোড়ের মেডিকেল সেন্টারে চিকিৎসাধীন রয়েছেন। গত রোববার তাঁকে এখানে ভর্তি করা হয়। ওই দিন বাসায় পড়ে গিয়ে তিনি কোমরে ব্যথা পান।রমা চৌধুরীর বইয়ের প্রকাশক আলাউদ্দিন খোকন জানান, রোববার পর্যন্ত তিনি গলব্লাডার স্টোনের কারণে ডায়াবেটিক হাসপাতালে ভর্তি ছিলেন। রোববার বাসায় ফেরার পর তিনি পড়ে গিয়ে ব্যথা পান। ডান পাশের হাড় ভেঙে গেছে।রমা চৌধুরী বর্তমানে চট্টগ্রাম মেডিকেল কলেজ (চমেক)  হাসপাতালের সহযোগী অধ্যাপক সমিরুল ইসলামের তত্ত্বাবধানে চিকিৎসা নিচ্ছেন। সমিরুল ইসলাম বলেন, রমা চৌধুরীর হাড় ভেঙে গেছে। অস্ত্রোপচার করতে হবে।হাসপাতালে আলাউদ্দিন খোকন ও তাঁর ছেলে জহর চৌধুরী রমা চৌধুরীর শুশ্রূষা করছেন। জহর চৌধুরী বলেন, ‘আমার মা জয় বাংলার জন্য সবকিছু হারিয়েছেন। এখন বাংলাদেশের মানুষ তাঁকে সাহায্য করলে তিনি বাঁচতে পারবেন। মাকে বাঁচানোর জন্য সবার কাছে সহযোগিতা চাই।’১৯৭১ সালের ১৩ মে বোয়ালখালীর পোপাদিয়া গ্রামের বাড়িতে রমা চৌধুরীর ওপর নির্যাতন চালায় পাক বাহিনী। বিজয় লাভের পর ২০ ডিসেম্বর তাঁর বড় ছেলে সাগর নিউমোনিয়ায় আক্রান্ত হয়ে মারা যায়। এর ১ মাস ২৮ দিন পর মারা যায় আরেক ছেলে টগর। এরপর তিনি জুতা পরা বাদ দেন। পরে অনিয়মিতভাবে জুতা পরতেন তিনি। ১৯৯৮ সালের ১৬ ডিসেম্বর আরেক ছেলে মারা গেলে পুত্রশোকে তিনি আর জুতা পায়ে দেননি। খালি পায়ে হেঁটে নিজের লেখা বই বিক্রি করে চলতেন এই নারী। 
