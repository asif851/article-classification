
কুড়িগ্রামে জেলা ছাত্রদলের প্রতিনিধি সম্মেলনে বিবদমান দুটি পক্ষের মধ্যে সংঘর্ষ হয়েছে। এতে কমপক্ষে ১০ জন আহত হয়েছেন। তাঁদের মধ্যে আল আমিন, সুমন মিয়া ও রফিকুল ইসলামকে কুড়িগ্রাম সদর হাসপাতালে ভর্তি করা হয়। সেখানে অবস্থার অবনতি হলে রফিকুল ইসলামকে রংপুর মেডিকেল কলেজ হাসপাতালে স্থানান্তর করা হয়। গতকাল বুধবার দুপুরে কুড়িগ্রাম টাউন হলে এ ঘটনা ঘটে।ছাত্রদলের একাধিক সূত্রে জানা গেছে, সংগঠনটির জেলা কমিটি গঠন নিয়ে দীর্ঘদিন থেকে হিমেল ও সজল পক্ষের সঙ্গে আল আমীন ও লিটু পক্ষের মধ্যে বিরোধ চলে আসছিল। গতকাল দুপুর একটায় টাউন হলে সংগঠনটির প্রতিনিধি সম্মেলন শুরু হয়। সকাল থেকে হিমেল ও সজলের পক্ষের লোকজন হলের ভেতরে অবস্থান নেন। আল আমীন ও লিটু দলবলসহ ১১টার দিকে হলের ভেতরে প্রবেশ করতে গেলে উভয় পক্ষের মধ্যে সংঘর্ষ বাধে। এতে দুই পক্ষের কমপক্ষে ১০ জন আহত হন। পরে খবর পেয়ে পুলিশ এসে পরিস্থিতি নিয়ন্ত্রণে আনে। দুপুর দেড়টার দিকে কেন্দ্রীয় নেতারা টাউন হলে উপস্থিত হলে পরিস্থিতি কিছুটা শান্ত হয়। সম্মেলনে প্রধান অতিথি ছিলেন ছাত্রদল কেন্দ্রীয় কমিটির সহসভাপতি এ এস এম সহিদুল্লা।
