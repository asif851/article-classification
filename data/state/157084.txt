

চট্টগ্রামে প্রবর্তক মোড়ে সিএসসিআর নামের একটি বেসরকারি হাসপাতালে অগ্নিকাণ্ডের ঘটনা ঘটেছে। আজ শনিবার সকাল আটটার দিকে দশতলা ভবনটির নবম তলায় আগুন লাগে। পরে ফায়ার সার্ভিসের কর্মীরা গিয়ে আগুন নেভান।  
ফায়ার সার্ভিস ও হাসপাতাল সূত্রে জানা গেছে, ভবনের নয়তলায় হাসপাতালের হিসাব শাখা, সার্ভার, চেয়ারম্যান, ব্যবস্থাপনা পরিচালকের কক্ষসহ  প্রশাসনিক কার্যালয় অবস্থিত। বৈদ্যুতিক গোলযোগ থেকে সকাল আটটার দিকে হিসাব শাখায় আগুন লাগে। খবর পেয়ে ফায়ার সার্ভিসের তিনটি ইউনিটের ১৩টি গাড়ি ঘটনাস্থলে যায়।আগুন ও ধোঁয়ায় হাসপাতালের রোগী, তাঁদের স্বজন ও কর্মকর্তা-কর্মচারীদের মধ্যে আতঙ্ক ছড়িয়ে পড়ে। ভবনের আটতলায় অবস্থিত নিবিড় পরিচর্যা কেন্দ্রসহ পুরো হাসপাতাল থেকে ফায়ার সার্ভিস কর্মীরা রোগীদের নিরাপদ জায়গায় সরিয়ে নেয় । আগুনে তাত্ক্ষণিকভাবে ক্ষয়ক্ষতির পরিমাণ নির্ণয় করা যায়নি।চট্টগ্রাম ফায়ার সার্ভিসের উপসহকারী পরিচালক জসিমউদ্দিন প্রথম আলোকে জানান, আনুমানিক ১১ লাখ টাকার ক্ষতি হয়েছে বলে প্রাথমিকভাবে ধারণা করা হচ্ছে। হাসপাতালে আগুন লাগার ঘটনা তদন্তে চট্টগ্রাম ফায়ার সার্ভিসের সহকারী পরিচালক মো. ইয়াহিয়াকে প্রধান করে তিন সদস্যের একটি তদন্ত কমিটি গঠনের প্রক্রিয়া চলছে বলেও তিনি জানান।
