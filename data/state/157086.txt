
নীলফামারীর সৈয়দপুর সেনানিবাসে বাংলাদেশ আর্মি ইউনিভার্সিটি অব সায়েন্স অ্যান্ড টেকনোলজি (বিএইউএসটি) নামে একটি বিশ্ববিদ্যালয়ের উদ্বোধন হচ্ছে আগামীকাল রোববার। সংস্কৃতিমন্ত্রী আসাদুজ্জামান নূরের প্রধান অতিথি হিসেবে উপস্থিত থেকে এ বিশ্ববিদ্যালয়ের উদ্বোধন করার কথা রয়েছে।বিশ্ববিদ্যালয়ের রেজিস্ট্রার মো. মোয়াজ্জেম হোসেন জানান, দেশে বিজ্ঞান ও তথ্যপ্রযুক্তির উচ্চতর শিক্ষার প্রসারে বিএইউএসটির যাত্রা শুরু হচ্ছে। প্রথম অবস্থায় এ প্রতিষ্ঠানে তিনটি বিভাগে শিক্ষার্থী ভর্তি করা হয়েছে। বিভাগগুলো হলো কম্পিউটার সায়েন্স অ্যান্ড ইঞ্জিনিয়ারিং, ইলেকট্রিক অ্যান্ড ইলেকট্রিক্যাল ইঞ্জিনিয়ারিং ও মেকানিক্যাল ইঞ্জিনিয়ারিং। ভবিষ্যতে আরও বিভাগ খোলা হবে। সেনাবাহিনীর তত্ত্বাবধানেই বিশ্ববিদ্যালয়টি পরিচালিত হবে।মো. মোয়াজ্জেম হোসেন আরও জানান, সেনাবাহিনীর রংপুর ৬৬ পদাতিক ডিভিশনের এরিয়া কমান্ডার (জিওসি) সৈয়দপুরে এই বিশ্ববিদ্যালয়ের উদ্বোধনী অনুষ্ঠানে যোগদানের জন্য সর্বস্তরের শিক্ষানুরাগী, সুধীজন ও অভিভাবককে আমন্ত্রণ জানিয়ে চিঠি দিয়েছেন। সৈয়দপুর সেনানিবাসে বিশ্ববিদ্যালয়ের উদ্বোধনী অনুষ্ঠানকে ঘিরে সাজ সাজ রব পড়েছে। পুরো সেনানিবাস সাজানো হয়েছে বর্ণাঢ্য ব্যানার ও ফেস্টুন দিয়ে। বিএইউএসটির প্রথম ব্যাচে ৩০০ শিক্ষার্থী ভর্তি হয়েছেন। ক্যাম্পাসে ওই শিক্ষার্থীদের দুটি হলে থাকার ব্যবস্থাও করা হয়েছে।বিএইউএসটির উপাচার্য ব্রিগেডিয়ার জেনারেল (অব.) মো. আবুল হোসেন প্রথম আলোকে জানান, সৈয়দপুর সেনানিবাসের ইএমই সেন্টার অ্যান্ড স্কুলের মাল্টিপারপাস প্রশিক্ষণ শেডে উদ্বোধনী অনুষ্ঠান হবে। পরে প্রধান অতিথি সংস্কৃতিমন্ত্রী ক্যাম্পাসে বিশ্ববিদ্যালয়ের ফলক উন্মোচন করবেন।
