
মুক্তিযুদ্ধে শহীদের সংখ্যা নিয়ে অনেকে অহেতুক বিতর্ক সৃষ্টি করার চেষ্টা করেন। তাঁরা তর্কের খাতিরে তর্ক করেন। এটি কুতর্ক। গতকাল শুক্রবার বিকেলে চট্টগ্রাম প্রেসক্লাব মিলনায়তনে অনুষ্ঠিত ‘দর্শনীর বিনিময়ে বক্তৃতা’ অনুষ্ঠানে এ কথা বলেন অধ্যাপক সলিমুল্লাহ খান।বিস্তার আর্ট কমপ্লেক্স ‘বাংলাদেশের অতীত, বর্তমান ও ভবিষ্যৎ রূপরেখা’ শীর্ষক এই বক্তৃতা অনুষ্ঠানের আয়োজন করে। আয়োজনে সহযোগিতা করে কনফিডেন্স সিমেন্ট।বিস্তারের পরিচালক আলম খোরশেদের সঞ্চালনায় সভায় শুভেচ্ছা বক্তব্য দেন কনফিডেন্স সিমেন্টের নির্বাহী পরিচালক জহির উদ্দিন আহমেদ। সভাপতিত্ব করেন কবি অভীক ওসমান।বক্তৃতায় অধ্যাপক সলিমুল্লাহ খান বলেন, বাংলাদেশের বিপ্লব এখনো সম্পন্ন হয়নি। এটি চলমান রয়েছে। যেসব মূল স্তম্ভের ওপর ভিত্তি করে দেশ স্বাধীন হয়েছে, কতটুকু কার্যকর হয়েছে তা ভেবে দেখতে হবে। দেশের যে সমৃদ্ধি হয়েছে, তা মানুষের মধ্যে সমভাবে বণ্টিত হচ্ছে কি না, তা দেখতে হবে।অধ্যাপক সলিমুল্লাহ খান বলেন, ‘আর্মি-পুলিশ দিয়ে দেশে সাময়িকভাবে শান্তি প্রতিষ্ঠা করা যাবে। কিন্তু সমস্যা হতেই থাকবে। সমস্যা সমাধানের জন্য সমস্যার গোড়ায় যেতে হবে।’অনুষ্ঠানে সলিমুল্লাহ খান বলেন, ‘ভবিষ্যতের সংঘাতটা অন্তর্ঘাতমূলক হবে। ভেতরে-ভেতরে লড়াই হবে।’
