
বিএনপির চেয়ারপারসন খালেদা জিয়ার বিরুদ্ধে নাইকো দুর্নীতি মামলার অভিযোগ গঠনের শুনানি পিছিয়েছে। আগামী ১৯ এপ্রিল এই মামলার অভিযোগ গঠনের শুনানির নতুন তারিখ ধার্য করা হয়েছে। আজ রোববার ঢাকার বিশেষ জজ আদালত-৯-এর বিচারক মাহমুদুল কবীর শুনানির নতুন এই তারিখ ঠিক করেন।
খালেদা জিয়ার আইনজীবী সানাউল্লাহ মিয়া আজ প্রথম আলোকে বলেন, ‘খালেদা জিয়ার পক্ষে আদালতের কাছে সময় চেয়েছি। আদালত নতুন দিন ঠিক করেছেন।’
আদালত সূত্র জানায়, খালেদা জিয়ার পাশাপাশি এই মামলার অপর আসামি বিএনপির স্থায়ী কমিটির সদস্য মওদুদ আহমদের পক্ষেও সময় চাওয়া হয়। এই মামলার মোট আসামি ১১ জন। এর মধ্যে তিনজন পলাতক রয়েছেন। খালেদা জিয়া ও মওদুদ আহমদ ছাড়া মামলার অপর আসামিদের অভিযোগ গঠনের শুনানি শেষ হয়েছে আগেই।
গত তত্ত্বাবধায়ক সরকারের আমলে খালেদা জিয়া গ্রেপ্তার হওয়ার পর ২০০৭ সালের ৯ ডিসেম্বর তেজগাঁও থানায় এই মামলা করে দুর্নীতি দমন কমিশন (দুদক)। ২০০৮ সালের ৫ মে খালেদা জিয়াসহ ১১ জনের বিরুদ্ধে এই মামলায় অভিযোগপত্র দেয় দুদক।
মামলার অভিযোগে বলা হয়, ক্ষমতার অপব্যবহার করে তিনটি গ্যাসক্ষেত্র পরিত্যক্ত দেখিয়ে কানাডীয় কোম্পানি নাইকোর হাতে তুলে দেওয়ার মাধ্যমে আসামিরা রাষ্ট্রের প্রায় ১৩ হাজার ৭৭৭ কোটি টাকার ক্ষতি করেছেন।
আসামিপক্ষ মামলার বৈধতা চ্যালেঞ্জ করলে হাইকোর্ট ওই বছরের ৯ জুলাই এই মামলার কার্যক্রম স্থগিত করেন এবং রুল দেন। প্রায় সাত বছর পর ২০১৫ সালের ১৮ জুন হাইকোর্ট রুল নিষ্পত্তি করেন। একই সঙ্গে খালেদা জিয়াকে বিচারিক আদালতে আত্মসমর্পণের নির্দেশ দেন। পরে ওই বছরের ডিসেম্বরে আত্মসমর্পণ করে জামিনের আবেদন করলে ঢাকার বিশেষ জজ আদালত-৯-এর তৎকালীন বিচারক আমিনুল ইসলাম ওই আবেদন মঞ্জুর করেন।
মামলার অন্য আসামিরা হলেন সাবেক জ্বালানি প্রতিমন্ত্রী এ কে এম মোশাররফ হোসেন, তৎকালীন প্রধানমন্ত্রীর মুখ্য সচিব কামাল উদ্দিন সিদ্দিকী, জ্বালানি ও খনিজ সম্পদ মন্ত্রণালয়ের সাবেক ভারপ্রাপ্ত সচিব খন্দকার শহীদুল ইসলাম, সাবেক সিনিয়র সহকারী সচিব সি এম ইউছুফ হোসাইন, বাপেক্সের সাবেক মহাব্যবস্থাপক মীর ময়নুল হক, বাপেক্সের সাবেক সচিব মো. শফিউর রহমান, ব্যবসায়ী গিয়াস উদ্দিন আল মামুন, বাগেরহাটের সাবেক সাংসদ এম এ এইচ সেলিম ও নাইকোর দক্ষিণ এশিয়া-বিষয়ক ভাইস প্রেসিডেন্ট কাশেম শরীফ।
