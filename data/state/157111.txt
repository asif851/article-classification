
ব্রাহ্মণবাড়িয়া সদর উপজেলার একটি হাফিজিয়া মাদ্রাসার শিক্ষকের (৩৫) বিরুদ্ধে গত সোমবার ওই প্রতিষ্ঠানেরই এক ছাত্রকে (১২) বলাৎকারের অভিযোগ পাওয়া গেছে। গতকাল শনিবার ওই শিক্ষকের বিরুদ্ধে ওই ছাত্রের মা সদর থানায় মামলা করেছেন।সদর থানার ভারপ্রাপ্ত কর্মকর্তা (ওসি) মঈনুর রহমান বলেন, অভিযোগ পেয়ে মাদ্রাসায় গিয়ে ওই শিক্ষককে পাওয়া যায়নি। তিনি পলাতক রয়েছেন।মামলার এজাহার সূত্রে জানা যায়, সোমবার বেলা ১১টার দিকে ওই শিক্ষক শিশুটিকে মাদ্রাসার অফিস কক্ষে বলাৎকার করেন। ওই শিক্ষক এ ঘটনা কাউকে না বলার জন্য শিশুটিকে হুমকি দেন। মঙ্গলবার শিশুটি ওই ঘটনা মাদ্রাসার অধ্যক্ষকে জানায়।ওই শিশু বলে, ‘ঘটনাটি কাউকে না জানানোর জন্য মাদ্রাসার হুজুর আমাকে ভয় দেখান। আমারে মাদ্রাসা থেইকা বাইরে আসতে দেয় নাই। অন্য ছাত্ররারে দিয়া আমারে পাহারা দিয়া রাখছিল। শুক্রবার বাড়িতে এসে ঘটনাটি জানাই। রাতে আমারে হাসপাতালে ভর্তি করায়।’
