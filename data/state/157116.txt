
রাজধানী ঢাকায় আজ মঙ্গলবার সকাল ছয়টা থেকে নয়টা পর্যন্ত তিন ঘণ্টায় বৃষ্টি হয়েছে ৫৪ মিলিমিটার। আবহাওয়া অফিসের নিয়ন্ত্রণকক্ষ বলছে, ঢাকায় বা সারা দেশে টানা বৃষ্টির সম্ভাবনা কম। মেঘের বিক্ষিপ্ত চলাচলের কারণেই এমন বৃষ্টি। এতে বিভিন্ন রাস্তাঘাট ও অলিগলিতে আবার সেই জলাবদ্ধতা সৃষ্টি হয়েছে।
তিন ঘণ্টার বৃষ্টিতে ঢাকার তেজতুরী বাজার, গ্রিন রোড, বসুন্ধরা আবাসিক এলাকাসহ বেশ কয়েকটি জায়গায় জলাবদ্ধতা সৃষ্টি হয়। সকালে ঘর থেকে বের হওয়া মানুষ পড়ে ভোগান্তিতে। স্কুলগামী শিশু ও অভিভাবকদের ভোগান্তি ছিল বেশি। যানজটও বাড়ে।
আবহাওয়া অফিস বলছে, গতকাল সোমবার সকাল ছয়টা থেকে আজ সকাল ছয়টা পর্যন্ত ২৪ ঘণ্টায় ১৮ মিলিমিটার বৃষ্টি হয়েছে।
আজ ঢাকার আশপাশের এলাকাগুলোতেও বৃষ্টি হয়েছে। সকাল ছয়টা থেকে নয়টা পর্যন্ত তিন ঘণ্টায় মাদারীপুরে ৩৯ মিলিমিটার, গোপালগঞ্জে ৯ মিলিমিটার, টাঙ্গাইলে ৮ মিলিমিটার বৃষ্টি হয়েছে। ফরিদপুর ও এর আশপাশের অঞ্চলেও বৃষ্টি হয়েছে বলে আবহাওয়া অধিদপ্তর জানিয়েছে।
আবহাওয়া অফিসের পূর্বাভাস অনুসারে মৌসুমি বায়ুর অক্ষ রাজস্থান, উত্তর প্রদেশ, বিহার, পশ্চিমবঙ্গ ও বাংলাদেশের মধ্যাঞ্চল হয়ে আসাম পর্যন্ত বিস্তৃত। মৌসুমি বায়ু বাংলাদেশে কম সক্রিয়। উত্তর বঙ্গোপসাগরে দুর্বল থেকে মাঝারি অবস্থায় রয়েছে। দেশের প্রায় সব অঞ্চলেই আজ বৃষ্টি ও বজ্রবৃষ্টি হতে পারে।
