
পরীক্ষার হলে বহুনির্বাচনী প্রশ্নের (এমসিকিউ) উত্তর পরীক্ষার্থীদের অনেক শিক্ষক বলে দেন বলে অভিযোগ করেছেন জেলা প্রশাসকেরা (ডিসি)। এ অনিয়ম এড়াতে তাঁরা কঠোর পদক্ষেপ নেওয়ার প্রস্তাব করেছেন।আজ জেলা প্রশাসক সম্মেলনের প্রথম দিনে শিক্ষা মন্ত্রনালয় এবং প্রাথমিক ও গণশিক্ষা মন্ত্রণালয় সম্পর্কিত আলোচনায় ডিসিরা এ অভিযোগ করেন।পরে বৈঠক শেষে শিক্ষামন্ত্রী নুরুল ইসলাম নাহিদ সাংবাদিকদের বলেন, এ বিষয়ে তাঁরা অবগত আছেন। তিনি বলেন, সব শিক্ষক নয়, যারা এসব করে তারা শিক্ষক সমাজের কলঙ্ক। তারা এ বিষয়ে কঠোর পদক্ষেপ নেবেন। কাউকেই রেহাই দেওয়া হবে না।সভায় শিক্ষামন্ত্রী নুরুল ইসলাম নাহিদ এবং প্রাথমিক ও গণশিক্ষা মন্ত্রী মুস্তাফিজুর রহমান দুজনেই মানসম্মত শিক্ষা নিশ্চিত করতে ডিসিদের ভূমিকা রাখতে নির্দেশ দেন। সভাসূত্রে জানা যায়, ডিসিরা মাল্টিমিডিয়া ক্লাসরুম নিয়েও কিছু সমস্যার কথা তুলে ধরেছেন। তাঁরা বলেছেন, অনেক জায়গায় মাল্টিমিডিয়া ক্লাসরুমের পর্যাপ্ত উপকরণ নেই। কয়েকজন ডিসি শিক্ষক সংকটের কথাও বলেন। এ বিষয়ে প্রয়োজনীয় ব্যবস্থা নেওয়ার আশ্বাস দেন দুই মন্ত্রী।
সভায় ডিসিরা আরও বলেন, সদ্য জাতীয়করণ হওয়া প্রাথমিক বিদ্যালয়ের ২য় ও ৩য় পর্যায়ের শিক্ষকদের গেজেট বিজ্ঞপ্তি প্রকাশ না হওয়ায় বেতন ভাতা পাচ্ছেন না। এ জন্য ডিসিরা দ্রুত গেজেট জারির প্রস্তাব করেন।আরও পড়ুন..‘আমলা নয়, দেশপ্রেমিক হিসেবে কাজ করুন’
