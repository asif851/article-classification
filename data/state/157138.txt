
বিএনপির স্থায়ী কমিটির সদস্য খন্দকার মোশাররফ হোসেন বলেছেন, ‘প্রথমবারের মতো টিআইবির জরিপে দুর্নীতির তালিকায় রাজনৈতিক দল শীর্ষে এসেছে। যে রাজনৈতিক দল ক্ষমতায় থাকে, তাদেরই দুর্নীতি করার সুযোগ থাকে। এর অর্থ হচ্ছে, টিআইবি আওয়ামী লীগ ও ক্ষমতাসীন জোটকেই চিহ্নিত করেছে।’আজ বুধবার রাজধানীর জাতীয় প্রেসক্লাবে এক আলোচনা সভায় খন্দকার মোশাররফ এ দাবি করেন। কুমিল্লা জেলার মেঘনা উপজেলার ঢাকার জাতীয়তাবাদী যুব ফোরাম ওই আলোচনার আয়োজন করে।গতকাল মহাখালীর ব্র্যাক সেন্টারে এক সংবাদ সম্মেলনে ‘গ্লোবাল করাপশন ব্যারোমিটার ২০১২’ শীর্ষক একটি প্রতিবেদন প্রকাশ করে টিআইবি।প্রতিবেদনে বলা হয়, বাংলাদেশের ৯৩ শতাংশ মানুষের ধারণা, দেশে সর্বোচ্চ দুর্নীতিগ্রস্ত প্রতিষ্ঠান যৌথভাবে রাজনৈতিক দল ও পুলিশ।এ প্রসঙ্গ টেনে খন্দকার মোশাররফ বলেন, টিআইবির প্রতিবেদনের মাধ্যমে প্রমাণিত হয়েছে, ক্ষমতাসীন দল দুর্নীতিতে জড়িত। তত্ত্বাবধায়ক বা নির্দলীয় সরকারের অধীনে নির্বাচনের দাবি জানিয়ে তিনি বলেন, ‘ধানাই-পানাই না করে নির্দলীয়-নিরপেক্ষ সরকার পুনর্বহালের উদ্যোগ নিন। বিরোধী দল হিসেবে আমরা আপনাদের সহযোগিতা করব। তিনি বলেন, সরকার একগুঁয়েমি করলে রাজনৈতিক অস্থিরতা বাড়বে। এর দায় সরকারকেই নিতে হবে।
প্রথম আলো ও জাতীয় পার্টির উদ্যোগে পরিচালিত পৃথক জরিপের কথা উল্লেখ করে বিএনপির স্থায়ী কমিটির এ সদস্য বলেন, এ সরকারের অধীনে নিরপেক্ষ নির্বাচন হবে, মানুষ তা বিশ্বাস করে না।
খন্দকার মোশাররফ হোসেন অভিযোগ করেন, রমজান সামনে রেখে সরকার-সমর্থক ব্যবসায়ীদের একটি সিন্ডিকেট দ্রব্যমূল্য বাড়াচ্ছে। তিনি বলেন, ছাত্রলীগ-যুবলীগের মতো সরকার-সমর্থক ব্যবসায়ীরাও মুনাফা লুটে বেপরোয়া হয়ে উঠেছেন।
