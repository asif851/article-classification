

রাজধানীর মিরপুরে পয়োনালায় পড়ে যাওয়া শিশুটির লাশ উদ্ধার করা হয়েছে। আজ শুক্রবার বেলা পৌনে ১১টার দিকে শিশুটির লাশ উদ্ধার করে ফায়ার সার্ভিসের ডুবুরিরা।
শিশুটির নাম জুনায়েদ হোসেন ওরফে সাব্বির (৫)। বাবা আমির হোসেন। তিনি পেশায় কাভার্ড ভ্যানের চালক। জুনায়েদ মা-বাবার সঙ্গে মিরপুর কমার্স কলেজের পেছনে রূপালী হাউজিং-সংলগ্ন বস্তিতে থাকত।
ফায়ার সার্ভিসের নিয়ন্ত্রণকক্ষ থেকে জানানো হয়, আজ বেলা পৌনে ১১টার দিকে কমার্স কলেজের পেছনের ৬ নম্বর সড়ক-সংলগ্ন খালে শিশুটির লাশ পাওয়া যায়। পরে লাশটি পুলিশের কাছে হস্তান্তর করা হয়।
মিরপুরের শাহ আলী থানার উপপরিদর্শক (এসআই) খোকন চন্দ্র দেবনাথ প্রথম আলোকে বলেন, শিশুটির লাশ তার বাবা-মায়ের কাছে হস্তান্তর করা হয়েছে। পরিবারের অনুরোধে লাশের ময়নাতদন্ত হয়নি।
গতকাল বৃহস্পতিবার বিকেলে মিরপুর কমার্স কলেজের পেছনের পয়োনালায় পড়ে যায় জুনায়েদ। পয়োনালায় পড়ে জুনায়েদের নিখোঁজ হওয়ার খবর পেয়ে ফায়ার সার্ভিসের ডুবুরিরা উদ্ধার অভিযান শুরু করেন। চার ফুটের মতো প্রস্থের খোলা এই পয়োনালাটি সাভারের তুরাগ নদের সঙ্গে মিলেছে।
এর আগে গত ১৩ জুলাই রাতে মহাখালীর দক্ষিণ পাড়ায় একটি পয়োনালায় পড়ে যায় পাঁচ বছরের শিশু সানজিদা আক্তার। পরদিন নালাটি থেকে তার লাশ উদ্ধার করা হয়।
