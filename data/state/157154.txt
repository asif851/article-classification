
স্বরাষ্ট্রমন্ত্রী আসাদুজ্জামান খান কামাল বলেছেন, বাংলাদেশে জঙ্গি সংগঠন আইএসের কোনো অস্তিত্ব নেই। ঢাকায় ইতালীয় নাগরিক তাভেলা সিজার হত্যার সঙ্গে আইএস জড়িত বলে তথ্যের সত্যতা এখন পর্যন্ত পাওয়া যায়নি। এ হত্যা-রহস্য শিগগিরই উন্মোচন হবে বলে তিনি আশা প্রকাশ করেন।আজ মঙ্গলবার স্বরাষ্ট্র মন্ত্রণালয়ের সভাকক্ষে সংবাদ সম্মেলনে স্বরাষ্ট্রমন্ত্রী এ কথা বলেন। এ সময়ে ঢাকা মহানগর পুলিশ কমিশনার আছাদুজ্জামান উপস্থিত ছিলেন। সংবাদ সম্মেলনে মন্ত্রী ইতালীয় নাগরিক হত্যা ও অস্ট্রেলীয় ক্রিকেট দলের বাংলাদেশ সফর নিয়ে কথা বলেন।আসাদুজ্জামান খান বলেন, তাভেলা সিজারকে হত্যা করার কারণ সম্পর্কে এখনো কিছু জানা যায়নি। ঘটনা অনুসন্ধানে পুলিশ ছাড়াও চারটি গোয়েন্দা সংস্থা ও বিশ্বস্ত গুপ্তচরেরা কাজ করছে। ব্যক্তিগত বিরোধ, এনজিও কার্যক্রম নিয়ে বিরোধী, জঙ্গি সংশ্লিষ্টতা সব বিষয় মাথায় নিয়েই তদন্ত চলছে।স্বরাষ্ট্রমন্ত্রী বলেন, যুক্তরাষ্ট্রের একটি ওয়েব সাইট থেকে আইএসের হত্যার দায় স্বীকারের কথা জানানো হয়েছে। তবে কোনো সন্দেহকে তদন্তের জন্য অমূলক ভাবা হচ্ছে না। এই হত্যা একটি বিচ্ছিন্ন ঘটনা। এ কারণে বাংলাদেশে বসবাসরত বিদেশিদের নিরাপত্তাহীনতায় ভোগার কোনো কারণ নেই। তা ছাড়া কূটনৈতিক পাড়ায় যথেষ্ট নিরাপত্তা নেওয়া হয়েছে।
দেশে আইএস নেই, তাহলে আইনশৃঙ্খলা রক্ষাকারী বাহিনী বিভিন্ন সময় আইএস জঙ্গি সন্দেহে বিভিন্ন জনকে গ্রেপ্তার করছে কেন, তা জানতে চাইলে মন্ত্রী বলেন, বিদেশ থেকে বাংলাদেশে অনেকে আসে। তারা যখন সদস্য সংগ্রহ ও জঙ্গিবাদে উদ্বুদ্ধ হতে আলাপ-আলোচনা করে, তখন গ্রেপ্তার করা হয়। তা ছাড়া এরা জঙ্গি কি না, তদন্ত ও বিচারে তা প্রমাণ হবে।ইতালীয় নাগরিককে হত্যার কারণে অস্ট্রেলীয় ক্রিকেট দলে বাংলাদেশ সফরে না আসার কোনো কারণ বা যুক্তি নেই বলেও মন্তব্য করেন মন্ত্রী।
