
সাবেক কৃষি প্রতিমন্ত্রী সৈয়দ মো. কায়সারের বিরুদ্ধে মুক্তিযুদ্ধকালে মানবতাবিরোধী অপরাধের আনুষ্ঠানিক অভিযোগ আমলে নেওয়া হবে কি না, সে বিষয়ে আদেশের জন্য ১৪ নভেম্বর দিন ধার্য করেছেন আন্তর্জাতিক অপরাধ ট্রাইব্যুনাল-২।বিচারপতি ওবায়দুল হাসানের নেতৃত্বে তিন সদস্যের ট্রাইব্যুনাল গতকাল সোমবার এ আদেশ দেন। গত রোববার রাষ্ট্রপক্ষ কায়সারের বিরুদ্ধে আনুষ্ঠানিক অভিযোগ দাখিল করে তা আমলে নেওয়ার আবেদন জানায়।আনুষ্ঠানিক অভিযোগে কায়সারের বিরুদ্ধে একাত্তরে ১৫৫ জনকে হত্যা ও দুই নারীকে ধর্ষণের সঙ্গে সংশ্লিষ্টতার অভিযোগ আনা হয়েছে। এ ছাড়া তাঁর বিরুদ্ধে নিপীড়ন, দেশান্তরে বাধ্য করা, অপহরণের পর আটকে রেখে নির্যাতন ও অন্যান্য অমানবিক কর্মকাণ্ডের সঙ্গে সম্পৃক্ততার অভিযোগ রয়েছে। একাত্তরের ২৭ এপ্রিল থেকে ১৫ নভেম্বর পর্যন্ত সময়ের মধ্যে তৎকালীন হবিগঞ্জ ও ব্রাহ্মণবাড়িয়া মহকুমায় এসব অপরাধ সংঘটিত হয়। রাষ্ট্রপক্ষের আবেদনের পরিপ্রেক্ষিতে ট্রাইব্যুনাল-২ গ্রেপ্তারি পরোয়ানা জারি করলে গত ২১ মে আইনশৃঙ্খলা রক্ষাকারী বাহিনী কায়সারকে গ্রেপ্তার করে।
