
সামাজিক যোগাযোগ মাধ্যম ফেসবুকে ধর্ম নিয়ে অবমাননাকর মন্তব্য করার অভিযোগে এক যুবককে গতকাল বৃহস্পতিবার ভোরে ঢাকার মিরপুর থেকে গ্রেপ্তার করেছে পুলিশ। তাঁর নাম মোহম্মদ আবুল বাশার (৩২)। বাড়ি নোয়াখালী সদর উপজেলার চরমটুয়া ইউনিয়নের রাউলদিয়া গ্রামে। গ্রেপ্তারের পর তাঁকে নোয়াখালীর সুধারাম থানায় নিয়ে আসা হয়েছে। তাঁকে জিজ্ঞাসাবাদ করা হচ্ছে। জানতে চাইলে নোয়াখালীর সুধারাম থানার ওসি আনোয়ার হোসেন প্রথম আলোকে বলেন, থানা থেকে পুলিশের একটি দল গতকাল ভোরে ঢাকার মিরপুরে এক আত্মীয়র বাসা থেকে বাশারকে গ্রেপ্তার করে। ১৭ মার্চ তাঁর বিরুদ্ধে তথ্য ও যোগাযোগপ্রযুক্তি আইনে মামলা হয়েছিল।
