
সবার কাছে গ্রহণযোগ্য নির্বাচন করার জন্য একটি বিধান সংবিধানে সংযোজন করার আহ্বান জানিয়ে বিএনপির ভাইস চেয়ারম্যান খন্দকার মাহবুব হোসেন বলেছেন, বিএনপির নেতা-কর্মীরা ঝিমিয়ে পড়েছে ভাবলে ভুল হবে।
আজ শনিবার সকালে জাতীয় প্রেসক্লাবে এক আলোচনা সভায় খন্দকার মাহবুব এই কথা বলেন। বাংলাদেশ ইয়ুথ ফোরাম নামের একটি সংগঠন ওই আলোচনার আয়োজন করে।
খন্দকার মাহবুব বলেন, দেশের মানুষের ধৈর্যের বাঁধ ভেঙে গেছে। দেয়ালে পিঠ ঠেকে গেছে। তাই গণতন্ত্র ও ভোটাধিকার ফিরিয়ে আনার জন্য যেকোনো আন্দোলনে তারা নামতে চায়। আর বিএনপির চেয়ারপারসন খালেদা জিয়া গণতন্ত্র ফিরিয়ে আনতে আন্দোলনের ডাক দিলে রাজপথ নিশ্চুপ থাকবে না।
বিএনপির এই নেতা অভিযোগ করেন, প্রধানমন্ত্রী শেখ হাসিনা জনগণের করের টাকায় নিজ দলের নির্বাচনী প্রচার চালাচ্ছেন। নির্বাচন করতে হলে বা দলের জন্য কাজ করতে হলে শেখ হাসিনাকে প্রধানমন্ত্রীর পদ ছেড়ে আওয়ামী লীগের সভানেত্রী হিসেবে কাজ করার পরামর্শ দেন এই আইনজীবী।
খন্দকার মাহবুব বলেন, আওয়ামী লীগ সবকিছু বিশ্বাস করে, কিন্তু তালগাছটা তাদের রাখতে চায়। তারা কথায় কথায় সংবিধানের কথা বলে। ১৯৯৬ সালে সংবিধান কোথায় ছিল। তখন আওয়ামী লীগ ও জামায়াত মিলে আন্দোলন করেছিল। পরে বিএনপি জনমতের কথা চিন্তা করে তত্ত্বাবধায়ক সরকারের অধীনে নির্বাচন দেয়। কিন্তু এখন বলা হচ্ছে, সংবিধান অনুযায়ী নির্বাচন হবে। তিনি বলেন, মানুষের প্রয়োজনে সংবিধানে পরিবর্তন আনতে হবে। দলীয় সরকারের অধীনে জাতীয় নির্বাচন সুষ্ঠু হবে না।
আয়োজক সংগঠনের সভাপতি সাইদুর রহমানের সভাপতিত্বে অন্যদের মধ্যে বিএনপির ভাইস চেয়ারম্যান শামসুজ্জামান, যুগ্ম মহাসচিব মজিবর রহমান সারোয়ার প্রমুখ বক্তব্য দেন।
