
প্রধানমন্ত্রী শেখ হাসিনা বলেছেন, যাঁরা বিনা অপরাধে আটক রয়েছেন, তাঁরা সংশ্লিষ্ট আটককারী কর্তৃপক্ষের কাছে ক্ষতিপূরণ চাইতে পারেন। কেউ চাইলে রাষ্ট্রের কাছেও ক্ষতিপূরণ চাইতে পারেন। সেই বিধানও রয়েছে।জাতীয় পার্টির নুরুল ইসলাম ওমরের এক প্রশ্নের জবাবে প্রধানমন্ত্রী আজ বুধবার এ কথা বলেন।শেখ হাসিনা বলেন, অপরাধীরা যাতে বিনা বিচারে দীর্ঘদিন আটক না থাকে, সে লক্ষ্যে বর্তমান সরকার দ্রুত বিচার সম্পন্ন করতে কার্যকর পদক্ষেপ গ্রহণ করেছে। দীর্ঘদিন আটক অপরাধীদের সংখ্যা জানার জন্য তাদের পরিসংখ্যান নিয়ে তাদের বিষয়ে ব্যবস্থা গ্রহণের উদ্যোগও নিচ্ছে। তিনি আরও বলেন, জেলে থাকার সময় বিনা অপরাধে অনেক মানুষের জেলে আটক থাকার বিষয়টি জানতে পারি। কিছু এনজিও এবং সরকারি জাতীয় আইনগত সহায়তা প্রদান সংস্থার মাধ্যমে এসব আটক ব্যক্তিকে কারাগার থেকে মুক্ত করার জন্য ব্যবস্থা গ্রহণ করা হয়েছে। এ প্রক্রিয়া এখনো চলমান রয়েছে।সরকারি দলের আয়েন উদ্দিনের প্রশ্নের জবাবে প্রধানমন্ত্রী বলেন, বর্তমান নির্বাচন কমিশন (ইসি) তাদের সাংবিধানিক দায়িত্ব অনুযায়ী সুষ্ঠু, নিরপেক্ষ ও গ্রহণযোগ্য নির্বাচন অনুষ্ঠানের সব কার্যক্রম গ্রহণ করবে।কামরুল আশরাফ খানের প্রশ্নের জবাবে সংসদ নেতা শেখ হাসিনা বলেন, বর্তমান সরকারের সময়ে (জানুয়ারি ২০০৯ হতে অক্টোবর ২০১৬ পর্যন্ত) শতভাগ বিদেশি ও যৌথ বিনিয়োগে ১ হাজার ৩৭৬টি শিল্প প্রকল্প নিবন্ধিত হয়েছে। এসব প্রকল্পে প্রস্তাবিত বিনিয়োগের পরিমাণ ২ হাজার ১১৩ মিলিয়ন টাকা। এসব প্রকল্পের প্রস্তাবে ৪ লাখ ৩১ হাজার ৬৮৮ জনের কর্মসংস্থানের কথা বলা হয়েছে। প্রধানমন্ত্রী আরও বলেন, ২০১৬-১৭ অর্থবছরে শতভাগ বিদেশি ও যৌথ মালিকানায় সাতটি প্রতিষ্ঠান বিনিয়োগে নিবন্ধিত হয়েছে। এর সব কটিই বিদ্যুৎ খাতের।প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বেলা তিনটার পর সংসদের অধিবেশন শুরু হয়। প্রশ্নোত্তর টেবিলে উপস্থাপিত হয়।
