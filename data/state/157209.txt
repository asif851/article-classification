
ঢাকার দুই সিটিতে ৩০ এপ্রিলের মধ্যে নির্বাচন করার জন্য নির্বাচন কমিশনের কাছে মতামত দিয়েছে পুলিশ বিভাগ। আজ সোমবার বিকেলে পুলিশের মহাপরিদর্শক (আইজিপি) এ কে এম শহীদুল হক প্রধান নির্বাচন কমিশনার (সিইসি) কাজী রকিব উদ্দীন আহমেদের সঙ্গে দেখা করে এ কথা বলেন।
সাক্ষাৎ শেষে আইজিপি শহীদুল হক সাংবাদিকদের বলেন, সিইসি জানতে চেয়েছেন নির্বাচন করার মতো পরিস্থিতি আছে কি না? জবাবে তিনি বলেছেন, দেশের পরিস্থিতি এখন স্বাভাবিক। তফসিল ঘোষণার পর রাজধানীজুড়ে নির্বাচনের আমেজ তৈরি হবে। মানুষ নির্বাচনমুখী হয়ে পড়বে। তাতে পরিস্থিতি আরও স্বাভাবিক হয়ে আসবে। আইজিপি আরও বলেন, পুলিশের পক্ষ থেকে ৩০ এপ্রিলের মধ্যে নির্বাচন করার অনুরোধ জানানো হয়েছে। কারণ, এপ্রিলের পর পাকিস্তান ক্রিকেট দল বাংলাদেশ সফর করবে। তখন ঢাকায় পুলিশের পক্ষে নির্বাচনে দায়িত্ব পালন করা কঠিন হয়ে যাবে।
নির্বাচনে নাশকতার আশঙ্কা আছে কি না, জানতে চাইলে শহীদুল হক বলেন, তফসিল ঘোষণার পর সাধারণ মানুষই সহিংসতা ও নাশকতাকারীদের প্রতিরোধ করবে।
