
বাংলাদেশ সড়ক পরিবহন কর্তৃপক্ষের (বিআরটিএ) কার্যালয়ে দালালের ভূমিকা পালন করার দায়ে নয়জনকে বিভিন্ন মেয়াদে কারাদণ্ড দিয়েছেন সংস্থাটির ভ্রাম্যমাণ আদালত। লাইসেন্স ছাড়া যানবাহন চালানোর দায়ে আরেকজনকে কারাদণ্ড দেওয়া হয়।গতকাল বুধবার ঢাকায় বিআরটিএ পাঁচটি ভ্রাম্যমাণ আদালত পরিচালনা করে। এসব আদালত ৯৬টি মামলার বিপরীতে বিভিন্ন অপরাধে যানবাহনের মালিক ও চালকের কাছ থেকে ১ লাখ ৮০ হাজার টাকা জরিমানা আদায় করেন।নির্বাহী হাকিম মুহাম্মদ আবদুস সালামের নেতৃত্বে একটি ভ্রাম্যমাণ আদালত বসে বিআরটিএর মিরপুর কার্যালয়ে। এ সময় বিভিন্ন অনিয়মের অভিযোগে ১৭টি মামলায় ১২ হাজার ৫০০ টাকা জরিমানা আদায় করা হয়। সংস্থাটির কার্যালয়ে দালালির অভিযোগে জাকির হোসেন (৩০), শরিফুল (২৬), সুমন (২৪), রাসেল (২০), তানজিব (২২), তুষার (১৯), রাকিব (১৯), আবদুস সালামকে (২৫) বিভিন্ন মেয়াদে কারাদণ্ড দেওয়া হয়।জোহরা খাতুনের নেতৃত্বে ভ্রাম্যমাণ আদালত বসে রাজধানীর সাইনবোর্ড এলাকায়। সেখানে ১৯টি মামলার প্রায় ৫০ হাজার টাকা জরিমানা করা হয়। লাইসেন্স ছাড়া গাড়ি চালানোর অপরাধে রাশেদ আলম (২৬) নামের এক চালককে ১৫ দিনের কারাদণ্ড দেন ভ্রাম্যমাণ আদালত।মো. মুনিবুর রহমান ভ্রাম্যমাণ আদালত পরিচালনা করেন শাহবাগে। এ সময় ২০টি মামলায় প্রায় ৩৫ হাজার টাকা জরিমানা এবং একটি মিনিবাস জব্দ করা হয়।সুজিত হাওলাদারের নেতৃত্বে ভ্রাম্যমাণ আদালত মতিঝিল এলাকায় ৪০টি মামলায় ৮৩ হাজার ৪০০ টাকা জরিমানা আদায় করেন।কেরানীগঞ্জের ইকুরিয়ায় বিআরটিএর কার্যালয়ে ভ্রাম্যমাণ আদালত পরিচালনা করেন মাযহারুল ইসলাম। এ সময় গ্রাহকসেবা দেওয়ার নাম করে দালালির ভূমিকা পালন করায় নাদিম (৩৫) নামের একজনকে ১৫ দিনের কারাদণ্ড দেওয়া হয়।
