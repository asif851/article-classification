
নারায়ণগঞ্জ সিটি করপোরেশন নির্বাচন গ্রহণযোগ্য ও সুষ্ঠু হবে বলে দাবি করেছেন খাদ্যমন্ত্রী ও আওয়ামী লীগের নির্বাহী সদস্য কামরুল ইসলাম। তিনি বলেছেন, এই নির্বাচনকে কেন্দ্র করে মাজাভাঙা বিএনপি আবার ঘুরে দাঁড়ানোর চেষ্টা করছে।আজ রোববার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে ঢাকা মহানগর দক্ষিণ আওয়ামী লীগের যৌথসভায় কামরুল ইসলাম এসব কথা বলেন। শহীদ বুদ্ধিজীবী দিবস ও বিজয় দিবস উপলক্ষে কেন্দ্রীয় আওয়ামী লীগের নেওয়া কর্মসূচি সফল করতে এই সভা করা হয়।কামরুল ইসলাম বলেছেন, ‘আমরা বিশ্বাস করি, যতই কথাবার্তা বলুক, নারায়ণগঞ্জ নির্বাচনে তারা সফল হবে না। ওখানে আগুন-সন্ত্রাসের রাজনীতি, অসাম্প্রদায়িকতার বিরুদ্ধে সাম্প্রদায়িকতার রাজনীতি যারা করে, জঙ্গিবাদের রাজনীতি যারা করে, মুক্তিযুদ্ধের বিরোধী শক্তি কোনো অবস্থাতেই নির্বাচনী বৈতরণি পার সেখানে হতে পারবে না। সেখানে মুক্তিযুদ্ধের পক্ষের শক্তি, অসাম্প্রদায়িক শক্তি এবং উন্নয়ন অব্যাহত রাখার শক্তি অবশ্যই জয়লাভ করবে। তাদের জয়ী হওয়ার কোনো সম্ভাবনা নেই।’
আওয়ামী লীগের এই নেতা আরও বলেন, ‘আমি বলব, সেখানে একটা অসমতল ভূমি। আমরা মন্ত্রীরা, এমপিরা যেতে পারি না। অথচ ফখরুল ইসলাম আলমগীর থেকে শুরু করে বিএনপির সর্বস্তরের নেতা-কর্মীরা সেখানে যাচ্ছেন। সারা দিন সেখানে কথাবার্তা বলছেন। খালেদা জিয়াও সেখানে যাবেন বলে শোনা যাচ্ছে।’
নারায়ণগঞ্জ নির্বাচনে সেনা মোতায়েনের প্রয়োজন নেই উল্লেখ করে আওয়ামী লীগের সভাপতিমণ্ডলীর সদস্য আবদুর রাজ্জাক বলেন, ‘সেনাবাহিনী আমাদের দেশের গর্ব। বিএনপি বারবার এই সেনাবাহিনীকে কলঙ্কিত করতে চায়। দেশে যখন চরম মহাসংকট তৈরি হবে, সেনাবাহিনী তখনই মাঠে নামবে। তার আগে নয়। নারায়ণগঞ্জ সিটি করপোরেশন নির্বাচন হবে নিরপেক্ষ ও সুন্দর। এ নির্বাচনে সেনাবাহিনীর কোনো প্রয়োজন হবে না।’
ঢাকা মহানগর দক্ষিণ আওয়ামী লীগের সভাপতি আবুল হাসনাতের সভাপতিত্বে যৌথসভায় আরও বক্তব্য দেন ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, সহসভাপতি খন্দকার এনায়েতুল্লাহ, যুগ্ম সাধারণ সম্পাদক কামাল চৌধুরী, প্রচার সম্পাদক আকতার হেসেন প্রমুখ।
