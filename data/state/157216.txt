
সরকারের নির্দেশেই বিএনপির চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারি করা হয়েছে বলে অভিযোগ করেছেন দলের মহাসচিব মির্জা ফখরুল ইসলাম আলমগীর। তিনি বলেন, গ্রেপ্তারি পরোয়ানা জারি শুধু হাস্যকরই নয়, সরকারের কূটকৌশলের অংশ। নাসিরনগরের ঘটনা থেকে দৃষ্টি ভিন্ন খাতে ফেরাতে এই পরোয়ানা জারি করা হয়েছে।
খালেদা জিয়ার বিরুদ্ধে পরোয়ানা জারির প্রতিক্রিয়ায় আজ বৃহস্পতিবার এক বিবৃতিতে মির্জা ফখরুল এসব কথা বলেন। আজ ঢাকা মহানগর আদালত ১৫ আগস্ট জাতীয় শোক দিবসে জন্মদিন পালনের ঘটনায় করা নালিশি মামলায় খালেদা জিয়ার বিরুদ্ধে গ্রেপ্তারি পরোয়ানা জারি করা হয়।
পরোয়ানা জারির নিন্দা জানিয়ে মির্জা ফখরুল বলেন, এটা শাসকগোষ্ঠীর প্রতিহিংসামূলক রাজনীতির আরেকটি পদক্ষেপ। এ দেশে বর্তমানে যেমন মানুষের কথা বলার স্বাধীনতা ও কোনো গণতান্ত্রিক অধিকার নেই, তেমনি দেশের নাগরিকদের ব্যক্তিগত আচার-অনুষ্ঠান পালনেরও কোনো অধিকার নেই। দেশে যেন একচ্ছত্র আওয়ামী আধিপত্যবাদ প্রতিষ্ঠিত হয়েছে। আওয়ামী লীগ সরকার বোঝে যে তাদের ভয়াবহ দুঃশাসনে দেশের মানুষ চরম ক্ষুব্ধ, তাই নিজেদের ব্যর্থতা ঢেকে দেওয়ার জন্য বিরোধী দলগুলোর বিরুদ্ধে নানা চক্রান্ত করছে।
মির্জা ফখরুল দাবি করেন, জাতীয়তাবাদী শক্তিকে নির্মূল করার ক্ষেত্রে সফলতা না পেয়ে খালেদা জিয়ার বিরুদ্ধে সরকারের মিথ্যা মামলার হিড়িক অব্যাহত আছে। বিএনপিকে ধ্বংস এবং বিএনপির চেয়ারপারসনকে বিপর্যস্ত করতে সরকারের সব চেষ্টা ব্যর্থ হওয়ায় তারা এখন বেপরোয়া ও কাণ্ডজ্ঞানহীন চক্রান্তে লিপ্ত হয়েছে। হুঁশিয়ারি দিয়ে মির্জা ফখরুল বলেন, গ্রেপ্তারি পরোয়ানা জারি করে সংগ্রাম থেকে খালেদা জিয়াকে বিরত রাখা যাবে না। তিনি অবিলম্বে খালেদা জিয়ার বিরুদ্ধে জারি করা পরোয়ানা ও মামলা প্রত্যাহারের দাবি জানান।
