
আদালতপাড়ায় বিএনপি নেতা রুহুল কবির রিজভীর সঙ্গে দেখা করতে গিয়ে গতকাল সোমবার বিকেলে গ্রেপ্তার হয়েছেন অভিনয়শিল্পী হেলাল খান।চলমান অবরোধ ও নাশকতার মধ্যে গত ৩০ জানুয়ারি রাজধানীর বারিধারার একটি বাসা থেকে বিএনপির যুগ্ম মহাসচিব রিজভীকে গ্রেপ্তার করে র্যাব। নাশকতার কয়েকটি মামলার আসামি তিনি। ওইসব মামলায় গতকাল তাঁকে কারাগার থেকে আদালতে নেয় পুলিশ। সেখানেই রিজভীর সঙ্গে দেখা করতে গিয়েছিলেন চলচ্চিত্রের অভিনয়শিল্পী ও বিএনপির অঙ্গ সংগঠন জাতীয়তাবাদী সামাজিক ও সাংস্কৃতিক সংস্থার (জাসাস) নেতা হেলাল খান। দেখা করে ফেরার পথে বিকেল চারটার দিকে জনসন রোড থেকে মহানগর গোয়েন্দা (ডিবি) পুলিশের একটি দল তাঁকে গ্রেপ্তার করে।ঢাকা মহানগর পুলিশের জনসংযোগ বিভাগের উপকমিশনার মাসুদুর রহমান বলেন, হেলাল খানকে গ্রেপ্তার করা হয়েছে। তাঁর বিরুদ্ধে চলমান নাশকতায় সম্পৃক্ততার অভিযোগ রয়েছে। পুলিশ জানায়, নাশকতার মামলায় গ্রেপ্তার দেখিয়ে আজ মঙ্গলবার তাঁকে আদালতে হাজির করা হবে। হেলাল খান চলচ্চিত্রে অভিনয়ের পাশাপাশি পরিচালনা ও প্রযোজনাও করেন।এর আগে গত রোববার সন্ধ্যায় খালেদা জিয়ার জন্য খাবার দিতে গিয়ে গুলশান থানা পুলিশের হাতে আটক হন আরেক জাসাস নেতা সংগীতশিল্পী বেবী নাজনীন। থানায় এক ঘণ্টা থাকার পরে ছাড়া পান তিনি।
