
ভয়েস অব আমেরিকাকে দেওয়া সাক্ষাৎকারে প্রধানমন্ত্রী শেখ হাসিনার বক্তব্যে সত্যতা নেই বলে দাবি করেছে বিএনপি। আজ রোববার সকালে দলটির ভাইস চেয়ারম্যান শামসুজ্জামান রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে এ মন্তব্য করেন।ভয়েস অব আমেরিকাকে দেওয়া সাক্ষাৎকারে প্রধানমন্ত্রী বলেছেন, ‘আমরা তো কারও কাছ থেকে কথা কেড়ে নিচ্ছি না। যার যা ইচ্ছা, কথা বলেই যাচ্ছে। তারা মিটিং করছে, র‍্যালি করছে—সবই তারা করছে। রাজনীতির যথেষ্ট সুযোগ আছে, এর মধ্যে কোনো সন্দেহ নেই।’প্রধানমন্ত্রীর এই বক্তব্যের সমালোচনা করে শামসুজ্জামান বলেন, দেশে স্বাভাবিক পরিস্থিতি একেবারেই নেই। বিএনপি একেবারেই সভা-সমাবেশ-মিছিল করতে পারে না। কখনো কখনো এটা একেবারে সীমাবদ্ধ সময়ের মধ্যে করা যায়। বাইরে সমাবেশ করার কোনো সুযোগ নেই। ঘরের মধ্যে সীমাবদ্ধ জায়গায় নির্দিষ্ট সময়ের জন্য অনুমতি দেওয়া হয়।শামসুজ্জামান বলেন, ভয়েস অব আমেরিকা একটি আন্তর্জাতিক প্রচারমাধ্যম। তারা জেনেবুঝে প্রধানমন্ত্রীকে ‘দেশে গণতান্ত্রিক পরিবেশ আছে কি না’ এ ধরনের প্রশ্ন করেছে। দেশে মত প্রকাশের, সভা-সমাবেশের অধিকার নেই—এটা জানে বলেই তারা এ ধরনের প্রশ্ন করেছে।বিএনপির এই নেতা অভিযোগ করেন, সরকার সম্পূর্ণ গায়ের জোরে এবং জনস্বার্থ ও সুন্দরবনের ঝুঁকিকে পাত্তা না দিয়ে রামপাল কয়লাভিত্তিক বিদ্যুৎ প্রকল্প নির্মাণ করতে চাইছে। সরকারের অনড় অবস্থান গোটা জাতিকে হতবাক ও বিস্মিত করেছে। সুন্দরবন রক্ষায় এবং রামপাল কয়লাভিত্তিক বিদ্যুৎ প্রকল্প স্থাপনে সরকারের একগুঁয়েমি মনোভাবের বিরুদ্ধে দলমত-নির্বিশেষে সবাইকে ঐক্যবদ্ধ থাকার আহ্বান জানান তিনি।সংবাদ সম্মেলনে শামসুজ্জামান দলের ভাইস চেয়ারম্যান ও গাজীপুর সিটি করপোরেশনের বরখাস্ত মেয়র এম এ মান্নানকে জামিনের পর আবারও গ্রেপ্তার দেখানোর সমালোচনা করে তাঁর মুক্তির দাবি জানান।
