
পবিত্র ঈদুল ফিতর উপলক্ষে রেলওয়ে কর্তৃপক্ষ আজ বৃহস্পতিবার থেকে ট্রেনের আগাম টিকিট বিক্রি শুরু করেছে। ঢাকার কমলাপুর ও চট্টগ্রাম স্টেশনসহ দেশের বিভিন্ন স্টেশনের কাউন্টার থেকে আজ সকাল নয়টায় আগাম টিকিট বিক্রি শুরু হয়েছে। টিকিট যুদ্ধে জয়ী হতে গতকাল বুধবার রাত থেকেই শুরু হয়েছে প্রস্তুতি। ইফতার করে অনেকেই চলে এসেছেন রাজধানীর কমলাপুর স্টেশনে। সেখানেই কাটিয়েছেন সারা রাত। দেখুন তারই একঝলক।

ঈদে নাড়ির টানে বাড়ি ফিরতেই হবে। রাত থাকতেই রাজধানীর কমলাপুর স্টেশনে এসে তাই বসে আছেন মা-ছেলে। ক্লান্ত মা একসময়ে ঘুমিয়ে পড়লেও ছেলের চোখে ঘুম নেই।
সবার আগে পেতে হবে টিকিট। তাই কাউন্টারের সামনেই বিছানা পেতে ঘুমাচ্ছেন একজন।
যদি সকালে ঘুম না ভাঙে। তাই জেগে থাকতে হবে। কাউন্টারের সামনে লাইনে দাঁড়ানোর জায়গায় বসে চলছে তাস খেলা।

কাউন্টার খোলামাত্রই টিকিট চাই। তাই কাউন্টারের সামনের স্বল্প পরিসরে ঘুমাচ্ছেন এক বৃদ্ধ।

সকাল হলেই নামতে হবে টিকিটের যুদ্ধে। রাত থাকতেই শুরু হয়েছে লাইন। টিকিটের প্রত্যাশায় এভাবেই স্টেশনে রাত কাটিয়েছেন মানুষ।

পরিবার নিয়ে টিকিটের অপেক্ষা।
রেলওয়ে সূত্র জানায়, আজ ৯ জুলাই থেকে ১৩ জুলাই পর্যন্ত টানা পাঁচ দিন টিকিট বিক্রি করা হবে। আজ বিক্রি হবে ১৩ জুলাইয়ের টিকিট। পর্যায়ক্রমে পাঁচ দিন টিকিট বিক্রি হবে। সর্বশেষ ১৩ জুলাই বিক্রি হবে ১৭ জুলাইয়ের টিকিট।
