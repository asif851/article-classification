
গুলশানের হলি আর্টিজানে হামলার ঘটনার পর জাপান সরকারের পক্ষ থেকে সে দেশের নাগরিকদের বাংলাদেশে ভ্রমণে যে সতর্কতা দেওয়া হয়েছিল, তা প্রত্যাহার করে নেওয়া হবে বলে জানিয়েছেন অর্থমন্ত্রী আবুল মাল আবদুল মুহিত। আজ রোববার সচিবালয়ে এক সংবাদ সম্মেলনে অর্থমন্ত্রী এ কথা জানান।তিন দিনের জাপান সফর শেষে অর্থমন্ত্রী গতকাল শনিবার দেশে ফেরেন। সফরে তিনি জাপানের অর্থমন্ত্রী তারো আসো এবং পররাষ্ট্রবিষয়ক প্রতিমন্ত্রী ও জাপানের আন্তর্জাতিক সহযোগিতা সংস্থার (জাইকা) প্রেসিডেন্টের সঙ্গে বৈঠক করেন। এ সফর নিয়েই আজকের সংবাদ সম্মেলন অনুষ্ঠিত হয়।অর্থমন্ত্রী বলেন, ‘বাংলাদেশে কাজ করার ক্ষেত্রে জাপানি নাগরিকদের নিরাপত্তা আরও জোরদার করা হয়েছে। এটা শুনে তাঁরা আশ্বস্ত হয়েছেন। সুতরাং চলমান যেসব জাপানি প্রকল্প আছে, সেসব প্রকল্পে কাজ করার জন্য জাপানি নাগরিকেরা বাংলাদেশে আসবেন। তাঁদের নিরাপত্তার কোনো অভাব হবে না।’
সচিবালয়ে সংবাদ সম্মেলনে অর্থমন্ত্রীর সঙ্গে উপস্থিত ছিলেন অর্থসচিব মাহবুব আহমেদ, অর্থনৈতিক সম্পর্ক বিভাগের (ইআরডি) জ্যেষ্ঠ সচিব মোহাম্মদ মেজবাহ উদ্দিনসহ ঊর্ধ্বতন কর্মকর্তারা।
