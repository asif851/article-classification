
বেসিক ব্যাংকে অনিয়ম ও দুর্নীতির ঘটনায় করা মামলা নিয়ে সাংবাদিকদের প্রশ্নবাণে জর্জরিত হয়েছে দুর্নীতি দমন কমিশন (দুদক)।আজ মঙ্গলবার রাজধানীতে দুদকের প্রধান কার্যালয়ে সংস্থাটির মাসিক সংবাদ সম্মেলনে এ বিষয়ে সাংবাদিকদের একের পর এক প্রশ্নে বিব্রত হয়েছেন দুদকের কর্মকর্তারা।সংবাদ সম্মেলনে অংশ নেন দুদকের মহাপরিচালক (প্রতিরোধ ও গবেষণা) শামসুল আরেফিন, পরিচালক নুর মোহাম্মদ ও বেলাল হোসেন এবং উপপরিচালক (জনসংযোগ) প্রণব কুমার ভট্টাচার্য।বেসিক ব্যাংকের চার হাজার কোটি টাকা জালিয়াতির অভিযোগ অনুসন্ধান শেষে গত মাসে ৫৬টি মামলা করে দুদক। ওই মামলায় ব্যাংকটির সাবেক চেয়ারম্যান শেখ আবদুল হাই বাচ্চুসহ পরিচালনা পর্ষদের কাউকেই আসামি করা হয়নি।দুদকের আজকের সংবাদ সম্মেলনে এ বিষয়ে প্রশ্ন তোলেন সাংবাদিকেরা। জবাবে শামসুল আরেফিন বলেন, তদন্ত-পর্যায়ে বিষয়টি বিস্তারিতভাবে দেখা হবে। যাঁর সংশ্লিষ্টতা পাওয়া যাবে, তাঁকে আসামি করা হবে।অনুসন্ধানকালে সংশ্লিষ্ট ব্যক্তিদের বিরুদ্ধে কোনো তথ্য পাওয়া গেছে কি না—সাংবাদিকদের এমন প্রশ্নে শামসুল আরেফিন কোনো উত্তর দেননি।মামলার এজাহারভুক্ত অনেক আসামি দেশ ছেড়ে গেছেন। অন্য আসামিদের গ্রেপ্তার করা হবে কি না, জানতে চাইলে শামসুল আরেফিন বলেন, আইন অনুযায়ী ব্যবস্থা নেওয়া হবে।সংবাদ সম্মেলনে দুদকের চলতি বছরের আগস্ট ও সেপ্টেম্বর মাসের অভিযোগ, মামলা, অনুসন্ধান ও বিচার-সম্পর্কিত তথ্য তুলে ধরা হয়।লিখিত বিবরণে দুই মাসের উল্লেখযোগ্য সব মামলার তথ্য দেওয়া হলেও বেসিক ব্যাংক-সম্পর্কিত কোনো তথ্য সেখানে রাখা হয়নি। এ বিষয়ে সাংবাদিকেরা প্রশ্ন তোলেন।এ ব্যাপারে শামসুল আরেফিন দাবি করেন, এটা ইচ্ছাকৃতভাবে করা হয়নি। পরবর্তী সময়ে বেসিক ব্যাংক-সম্পর্কিত তথ্য বিবরণের সঙ্গে যুক্ত করে তা সাংবাদিকদের সরবরাহ করা হবে।
