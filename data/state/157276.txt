
চিরনিদ্রায় শায়িত হলেন প্রধানমন্ত্রীর বিশেষ সহকারী মাহবুবুল হক শাকিল। আজ বুধবার রাতে ময়মনসিংহ শহরের ভাটিকাশর কবরস্থানে তাঁকে দাফন করা হয়। গতকাল মঙ্গলবার দুপুরে ঢাকার গুলশানের একটি রেস্তোরাঁ থেকে মাহবুবুল হক শাকিলের লাশ উদ্ধার করে পুলিশ।আজ বেলা আড়াইটার দিকে শাকিলের লাশ ময়মনসিংহ শহরের বাঘমারা এলাকার পৈতৃক বাড়িতে নেওয়া হয়। ওই সময় শাকিলের পরিবারের সদস্য, স্বজন ও রাজনৈতিক নেতা-কর্মীরা চোখের পানি ধরে রাখতে পারে​ননি। পরে বিকেলে শাকিলের লাশ ময়মনসিংহ শহীদ মিনার প্রাঙ্গণে রাখা হয়। সেখানে ময়মনসিংহের বিভিন্ন শ্রেণি–পেশার মানুষ শাকিলকে শেষ শ্রদ্ধা জানান। বাদ মাগরিব ময়মনসিংহের কেন্দ্রীয় আঞ্জুমান ঈদগাহ মাঠে দ্বিতীয় জানাজা অনুষ্ঠিত হয়।জানাজায় ধর্মমন্ত্রী অধ্যক্ষ মতিউর রহমান, শাকিলের বাবা জেলা আওয়ামী লীগের সভাপতি জহিরুল হক, আওয়ামী লীগের কেন্দ্রীয় নেতা অসীম কুমার উকিল, সাংগঠনিক সম্পাদক আবু সাঈদ আল মাহমুদ, খালিদ মাহমুদ চৌধুরী, কেন্দ্রীয় নির্বাহী সদস্য এস এম কামাল হোসেন, প্রধানমন্ত্রীর সহকারী একান্ত সচিব সাইফুজ্জামান শেখর, উপ–প্রেস সচিব আশরাফুল আলম খোকনসহ জেলা আওয়ামী লীগ, বিএনপি ও জাতীয় পার্টির বিভিন্ন পর্যায়ের নেতা–কর্মী ও বিভিন্ন পেশার মানুষ অংশ নেন।এর আগে আজ বুধবার ময়নাতদন্ত শেষে তাঁর মরদেহ সকাল সাড়ে ১০টার দিকে ঢাকা বিশ্ববিদ্যালয়ের কেন্দ্রীয় মসজিদে নেওয়া হয়। সেখানে বেলা ১১টার দিকে তাঁর প্রথম জানাজা অনুষ্ঠিত হয়। এই জানাজায় অংশ নেন শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, জনপ্রশাসনমন্ত্রী সৈয়দ আশরাফুল ইসলাম, সড়ক পরিবহন ও সেতুমন্ত্রী ওবায়দুল কাদের, সংস্কৃতিমন্ত্রী আসাদুজ্জামান নূর, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিকসহ আওয়ামী লীগের বিভিন্ন স্তরের নেতা-কর্মী এবং শাকিলের বন্ধু ও স্বজনেরা। এরপর মরদেহে ফুল দিয়ে শ্রদ্ধা জানানো হয়।
