
দেড় লাখ আরএস ও নামজারি পরচা স্ক্যান করে সংরক্ষণ, ৫০ বছরের ভূমি রেকর্ড সালভিত্তিক সজ্জিতকরণ ও ডিজিটাল রেকর্ড ব্যবস্থাপনাসহ ২২টি সেবামূলক কাজ শুরু হয়েছে ঝিনাইদহ ভূমি কার্যালয়ে। জেলা প্রশাসক মাহবুব আলম তালুকদার গতকাল মঙ্গলবার দুপুরে এ কার্যক্রমের উদ্বোধন করেন। ডিজিটাল পদ্ধতির এই কাজগুলো বাস্তবায়নে কাজ করেছেন ঝিনাইদহের সহকারী কমিশনার (ভূমি) মো. ওসমান গণি। তিনি ইতিমধ্যে দেশের সেরা এসিল্যান্ড হিসেবে পুরস্কৃত হয়েছেন। উসমান গণি বলেন, ডিজিটাল বাংলাদেশ গড়তে ও জনগণকে সহজে সেবা দিতে সদর উপজেলা ভূমি কার্যালয় কাজ করে যাচ্ছে। এরই অংশ হিসেবে উদ্ভাবনী ও উন্নয়নমূলক এ কর্মকাণ্ডের উদ্বোধন করা হলো। তিনি বলেন, এর মাধ্যমে জনগণকে সহজে সেবা দেওয়া যাবে। দালালমুক্ত পরিবেশে, ভোগান্তি আর হয়রানি ছাড়াই সেবা পাবেন উপজেলাবাসী। 
