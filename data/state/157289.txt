
 
চট্টগ্রাম মেডিকেল কলেজ হাসপাতালে আজ রোববার দ্বিতীয় দিনের মতো শিক্ষানবিশ চিকিৎসকদের কর্মবিরতি চলছে। ওই কলেজ শাখা  ছাত্রলীগের সাবেক সভাপতি ও শিক্ষানবিশ চিকিৎসক সোহেল পারভেজকে কুপিয়ে জখম করার প্রতিবাদে গতকাল শনিবার থেকে এই কর্মবিরতি পালন করছে ইন্টার্ন ডক্টরস অ্যাসোসিয়েশন (আইডিএ)।
কর্মবিরতির কারণে হাসপাতালের প্রধান ফটকগুলো বন্ধ রাখা হয়েছে। কেবল জরুরি বিভাগের ফটক খোলা আছে। চিকিৎসকস্বল্পতা ও ভেতরে ঢুকতে না পারার কারণে হাসপাতালের চিকিৎসাসেবায় ব্যাঘাত ঘটছে।
দ্বিতীয় দিনের কর্মবিরতি চলাকালে আজ সকালে শিক্ষানবিশ চিকিৎসক ও ছাত্রলীগ কলেজ ক্যাম্পাসে মানববন্ধন ও বিক্ষোভ মিছিল করেছে। সোহেল পারভেজের ওপর হামলার জন্য ছাত্রশিবিরকে দায়ী করা হয় মানববন্ধনে। পাশাপাশি হামলাকারীদের গ্রেপ্তার না করা পর্যন্ত কর্মবিরতি চলবে বলে জানান আইডিএর নেতারা।
আইডিএর আহ্বায়ক রাশেদুর রেজা বলেন, ‘হামলাকারীদের গ্রেপ্তার না করা পর্যন্ত আমাদের কর্মবিরতি চলবে। তবে জরুরি চিকিত্সাসেবায় আমাদের একটি দল কাজ করছে।’
হামলায় আহত চিকিৎসক সোহেল পারভেজ চট্টগ্রাম মেডিকেল কলেজ হাসপাতালে চিকিত্সাধীন।
গতকাল শনিবার সকালে চট্টগ্রাম নগরের মেহেদিবাগ এলাকায় অটোরিকশা থেকে নামিয়ে ধারালো অস্ত্র দিয়ে সোহেল পারভেজকে  জখম করা হয়। এ ঘটনায় একটি মামলা হয়েছে।
