
জাতীয় সংসদে প্রতিরক্ষা মন্ত্রণালয়ের কাজের দায়িত্বপ্রাপ্ত মন্ত্রীর পদ থেকে জনপ্রশাসনমন্ত্রী সৈয়দ আশরাফুল ইসলামকে সরিয়ে ওই পদ আইনমন্ত্রী আনিসুল হককে দেওয়া হয়েছে। আজ মঙ্গলবার সংসদ সচিবালয়ের এক সংবাদ বিজ্ঞপ্তিতে এ তথ্য জানানো হয়েছে। সংসদ সচিবালয় থেকে জানা যায়, এ বিষয়ে মন্ত্রিপরিষদ বিভাগ থেকে প্রজ্ঞাপন জারি করা হয়েছে।বর্তমান সংসদে সৈয়দ আশরাফুল ইসলাম স্থানীয় সরকারমন্ত্রী থাকা অবস্থায় জাতীয় সংসদের কাজে জনপ্রশাসন ও প্রতিরক্ষা মন্ত্রণালয়ের দায়িত্বপ্রাপ্ত মন্ত্রী হিসেবে দায়িত্ব পালন করে যাচ্ছিলেন। স্থানীয় সরকার মন্ত্রণালয় ছেড়ে জনপ্রশাসনমন্ত্রী হওয়ার পর তিনি নিজস্ব মন্ত্রণালয়ের পাশাপাশি সংসদ কাজে প্রতিরক্ষা মন্ত্রণালয়ের দায়িত্বপ্রাপ্ত মন্ত্রী হিসেবে কাজ করে যাচ্ছিলেন।আজ মঙ্গলবার সংসদ কাজে প্রতিরক্ষা মন্ত্রণালয়ের নতুন দায়িত্বপ্রাপ্ত মন্ত্রী হিসেবে সংসদে দুটি বিল উত্থাপন করেছেন আইনমন্ত্রী আনিসুল হক।বর্তমান সংসদের মতিয়া চৌধুরী মন্ত্রিপরিষদ বিভাগের দায়িত্বপ্রাপ্ত মন্ত্রী এবং আনিসুল হক নির্বাচন কমিশন সচিবালয়ের দায়িত্বপ্রাপ্ত মন্ত্রী হিসেবে দায়িত্ব পালন করছেন।
