
‘বই কিনুন, বই পড়ুন’ প্রতিপাদ্য নিয়ে দেশজুড়ে চতুর্থ বছরের মতো বই পড়া প্রতিযোগিতার উদ্বোধন করেছে ব্রিটিশ কাউন্সিল ও ড্যাফোডিল এডুকেশন নেটওয়ার্ক (ডিইএন)। 
আজ বৃহস্পতিবার এক সংবাদ বিজ্ঞপ্তিতে বলা হয়েছে, বিশ্ব বই পড়া দিবস ও শেক্‌সপিয়ারের ৪০০ তম মৃত্যুবার্ষিকী উপলক্ষে এ বছর এ প্রতিযোগিতা অনুষ্ঠিত হচ্ছে। এ ছাড়া শিশু, কিশোর, তরুণ প্রজন্ম ও প্রাপ্তবয়স্কদের মধ্যে ইংরেজি পড়ার অভ্যাস বাড়িয়ে তোলাও এই প্রতিযোগিতার উদ্দেশ্য। অনুষ্ঠানে প্রধান অতিথি হিসেবে উপস্থিত ছিলেন ড্যাফোডিল এডুকেশন নেটওয়ার্কের চেয়ারম্যান সবুর খান। অনুষ্ঠানে আরও উপস্থিত ছিলেন ব্রিটিশ কাউন্সিলের ডিরেক্টর এক্সামিনেশন দীপ অধিকারী এবং লাইব্রেরি ম্যানেজার সারওয়াত রেজা। অনুষ্ঠানে প্রধান অতিথির বক্তব্যে সবুর খান বলেন, ‘প্রতিপালনের জন্য যে কারও জন্যই বই পড়া সবচেয়ে ভালো অভ্যাস। নতুন বই পড়া মানে বিশ্বের নতুন একটা দৃষ্টিভঙ্গি উন্মুক্ত হয়ে যাওয়া। তবে শুধুমাত্র বই পড়াই যথেষ্ট নয়। বইয়ের মধ্যে সঞ্চিত জ্ঞান অনুধাবন করা এবং এর প্রতিফলন ঘটানো অত্যন্ত গুরুত্বপূর্ণ। এমন একটা মহৎ উদ্যোগের অংশীদার হতে পেরে আমি অত্যন্ত আনন্দিত।’ বই পড়া ও এর মূল্যায়ন প্রক্রিয়ায় অংশগ্রহণ এ দু’ধরনের কার্যক্রমের মাধ্যমে এ প্রতিযোগিতা অনুষ্ঠিত হবে। চারটি বিভাগে এ প্রতিযোগিতা অনুষ্ঠিত হবে। গ্রুপ ‘এ’ (প্রথম থেকে পঞ্চম শ্রেণি), গ্রুপ ‘বি’ (ষষ্ঠ থেকে অষ্টম শ্রেণি), গ্রুপ ‘সি’ (নবম থেকে দ্বাদশ শ্রেণি) এবং গ্রুপ ‘ডি’ (যে কোনো বয়সী)। বিজ্ঞপ্তিতে বলা হয়েছে, একটি নির্বাচিত সংগ্রহ থেকে অংশগ্রহণকারীরা তাদের পছন্দ অনুযায়ী বই পড়বে। তাদের বইটি ফিরিয়ে দেওয়ার দরকার নেই। গ্রুপ ‘এ’-তে অংশগ্রহণকারীরা আগামী ১৮ আগস্টের মধ্যে ব্রিটিশ কাউন্সিলে বই পড়ে একটি সারসংক্ষেপ লিখে পাঠাবে অথবা বইয়ের কাহিনি অনুযায়ী একটি ছবি একে পাঠাবে। গ্রুপ বি, সি ও ডি-এর অংশগ্রহণকারীরা আগামী ১৯ আগস্ট ড্যাফোডিল বিশ্ববিদ্যালয় প্রাঙ্গণে একটি পরীক্ষায় অংশগ্রহণ করবে। নিবন্ধনের শেষ তারিখ ৩১ জুলাই।
