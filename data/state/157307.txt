
জিয়া চ্যারিটেবল ট্রাস্ট দুর্নীতি মামলার বিষয়ে হাইকোর্টে বিএনপির চেয়ারপারসন খালেদা জিয়ার করা দুটি আবেদন নিয়মিত বেঞ্চে শুনানি করতে বলেছেন আদালত।
আজ বৃহস্পতিবার বিচারপতি মিফতাহ উদ্দিন চৌধুরী ও বিচারপতি খিজির আহমেদ চৌধুরীর সমন্বয়ে গঠিত হাইকোর্টের অবকাশকালীন বেঞ্চ এই আদেশ দেন।
আদেশের বিষয়টি প্রথম আলোকে জানিয়ে অতিরিক্ত অ্যাটর্নি জেনারেল মুরাদ রেজা বলেন, খালেদা জিয়ার করা দুটি আবেদন নিয়মিত বেঞ্চে শুনানি করতে বলেছেন আদালত।
আদালতে রাষ্ট্রপক্ষে ছিলেন অতিরিক্ত অ্যাটর্নি জেনারেল মুরাদ রেজা। দুদকের পক্ষে ছিলেন আইনজীবী খুরশীদ আলম খান। খালেদা জিয়ার পক্ষে ছিলেন আইনজীবী খন্দকার মাহবুব হোসেন ও মাহবুব উদ্দিন খোকন।
জিয়া চ্যারিটেবল ট্রাস্ট দুর্নীতি মামলায় তদন্ত কর্মকর্তাকে জেরার জন্য পুনরায় তলবের আবেদন নাকচের আদেশের বিরুদ্ধে হাইকোর্টে দুটি আবেদন দাখিল করেন খালেদা জিয়া।
এই মামলায় গত রোববার বিচারিক আদালতে খালেদা জিয়ার আত্মপক্ষ সমর্থনের দিন ধার্য ছিল। ওই দিন তাঁর আইনজীবীরা মামলার তদন্ত কর্মকর্তার সাক্ষ্য নিয়ে আপত্তি তুলে নতুন করে সাক্ষ্যগ্রহণ ও জেরার আবেদন করেন। ঢাকার তিন নম্বর বিশেষ জজ আদালত তা নাকচ করেন।
ওই আদেশের বিরুদ্ধে হাইকোর্টে গত সোমবার রিভিশন মামলা করেন খালেদা জিয়া।
২৫ এপ্রিল বিচারিক আদালতে খালেদা জিয়ার আত্মপক্ষ সমর্থনের শুনানি দিন ধার্য রয়েছে।
