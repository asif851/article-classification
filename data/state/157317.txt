
কক্সবাজারের টেকনাফের শামলাপুর সমুদ্রসৈকতে গতকাল দুপুরে নৌকার চাপায় এক জেলে মারা গেছেন। নিহত মো. ইয়াছিন মিয়ানমারের নাগরিক। তিনি বাহারছড়া ইউনিয়নের শামলাপুর ঝাউবাগানের রোহিঙ্গা বস্তিতে থাকতেন। স্থানীয় এলাকাবাসী ও পুলিশ সূত্রে জানা যায়, দুপুরে মাছ শিকার শেষে নৌকাটি কূলে এসে ভেড়ানো হয়। মাছগুলো খালাসের পর নৌকাটি উঠিয়ে রাখার জন্য ঠেলাগাড়িতে তোলার সময় হঠাৎ করে একটি বড় ঢেউ ধাক্কা দেয়। এ সময় ইয়াছিন (৩৮) নৌকার নিচে চাপা পড়ে আহত হন। তাঁকে উদ্ধার করে স্থানীয় উপস্বাস্থ্য কেন্দ্রে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন। টেকনাফ (কক্সবাজার) প্রতিনিধি
