
রাখাইন রাজ্যে হত্যা-ধ্বংসযজ্ঞ বন্ধ করতে বাংলাদেশ থেকে কোনো চাপ দেওয়া হয়নি বলে অভিযোগ করেছেন নাগরিক ঐক্যের আহ্বায়ক মাহমুদুর রহমান মান্না। তিনি বলেন, ইন্দোনেশিয়া, মালয়েশিয়া, মালদ্বীপসহ বিভিন্ন রাষ্ট্র রোহিঙ্গাদের ওপর নির্যাতনের বিরুদ্ধে প্রতিক্রিয়া জানিয়েছে। তুরস্কের ফার্স্ট লেডি শরণার্থীশিবিরে সফর করে গেছে। কিন্তু দেশের সরকারপ্রধান এখনো পরিস্থিতি দেখতে যাননি।  আজ শনিবার সকালে জাতীয় প্রেসক্লাবের সামনে মিয়ানমারে মানবিক বিপর্যয় রোধে জাতিসংঘের হস্তক্ষেপের দাবিতে বাংলাদেশ সিভিল রাইটস সোসাইটি আয়োজিত মানববন্ধন ও সমাবেশে মাহমুদুর রহমান মান্না এসব কথা বলেন। সংগঠনটির চেয়ারম্যান ও বাংলাদেশ ফেডারেল ইউনিয়ন অব জার্নালিস্টসের (বিএফইউজে) প্রচার সম্পাদক জাকির হোসেনের সভাপতিত্বে প্রধান অতিথি হিসেবে বক্তব্য দেন মাহমুদুর রহমান মান্না।
রোহিঙ্গা ইস্যুতে সরকারের ভূমিকার সমালোচনা করে মাহমুদুর রহমান মান্না বলেন, ‘কিছু যদি বলতেই না পারেন, তাহলে পা চাটার জন্য ক্ষমতায় থাকবেন কেন?’ এই পরিস্থিতিতে চাল আমদানির চুক্তি করতে খাদ্যমন্ত্রীর মিয়ানমার সফরের সমালোচনা করে তিনি বলেন, ‘এই সরকার মিথ্যুক, ভণ্ড, প্রতারক।’
সমাবেশে আরও উপস্থিত ছিলেন বাংলাদেশ ফেডারেল সাংবাদিক ইউনিয়ন (বিএফইউজে), ঢাকা সাংবাদিক ইউনিয়নসহ নানা পেশাজীবী সংগঠনের নেতা-কর্মীরা।
