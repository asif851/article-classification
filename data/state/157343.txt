
পৃথক বেতন কাঠামো ও পদমর্যাদা সংক্রান্ত সমস্যা নিরসনের দাবিতে আন্দোলনরত পাবলিক বিশ্ববিদ্যালয়ের শিক্ষকদের সঙ্গে বৈঠকে বসেছেন শিক্ষামন্ত্রী নুরুল ইসলাম নাহিদ।আজ শনিবার বেলা ১১টার দিকে রাজধানীর মিন্টো রোডে শিক্ষামন্ত্রীর সরকারি বাসভবনে এই বৈঠক শুরু হয়েছে। এতে শিক্ষকদের প্রতিনিধি দলে রয়েছেন বাংলাদেশ বিশ্ববিদ্যালয় শিক্ষক সমিতি ফেডারেশনের সভাপতি ফরিদ উদ্দিন আহমেদ ও মহাসচিব এ এস এম মাকসুদ কামালসহ কয়েকজন শিক্ষক নেতা।মন্ত্রিসভায় অষ্টম বেতন স্কেল অনুমোদন হওয়ার পর আন্দোলনরত শিক্ষকদের সঙ্গে এটিই সরকারের প্রথম সভা। তবে অষ্টম বেতন স্কেল অনুমোদনের আগে শিক্ষামন্ত্রীর সঙ্গে শিক্ষকদের একবার বৈঠক হলেও সে অনুযায়ী শিক্ষকদের দাবি পূরণ হয়নি। এ কারণে তাঁরা আন্দোলন করে আসছেন।
