
‘কালকে দেখতে পাবেন জনগণ ভোট দিতে যায় কি না? জনগণ অবাধে ভোটাধিকার প্রয়োগ করতে চান। সুষ্ঠু পরিবেশ থাকলে তাঁরা কালকে নির্বিঘ্নে ভোট দিতে যাবেন। নির্বিঘ্নে ভোট সম্পাদন হবে।’আওয়ামী লীগের নির্বাচন পরিচালনা উপকমিটির আহ্বায়ক মহীউদ্দীন খান আলমগীর আজ শনিবার বিকেলে সাংবাদিকদের এসব কথা বলেন।এর আগে মহীউদ্দীন খান আলমগীরের নেতৃত্বে আওয়ামী লীগের পাঁচ সদস্যের একটি প্রতিনিধিদল নির্বাচন কমিশনে যায়। এ সময় মহীউদ্দীন খান আলমগীর সাংবাদিকদের সঙ্গে নির্বাচন নিয়ে কথা বলেন।নির্বাচনের সার্বিক পরিস্থিতি নিয়ে জানতে চাইলে মহীউদ্দীন খান আলমগীর সাংবাদিকদের বলেন, এর আগে বাংলাদেশে যত ভোট হয়েছে, সব সময় কিছু না-কিছু ঘটনা ঘটেছে। এবার সম্ভবত তেমন ঘটনা বেশি ঘটছে। তবে শঙ্কিত হওয়ার কারণ নেই। আমাদের কাছে এবং সরকারের কাছে যে তথ্য আছে, তাতে শঙ্কিত হওয়ার কারণ নেই। দুষ্কৃতকারীদের সরিয়ে দিয়ে তাদের দমন করে সুষ্ঠু নির্বাচনে প্রস্তুতি সরকারের আছে। নির্বাচন কমিশনের নির্দেশেই এ ব্যবস্থা নেওয়া হয়েছে। ভোট নির্বিঘ্নেই হবে। এগুলো কথার কথা কি না—এর জবাবে তিনি  বলেন, কথার কথা নয়। সব নির্বাচনেই গোলযোগ হয়েছে। এবার একটু সংখ্যাটা বেশি। সংবিধান অনুযায়ী ভোট হচ্ছে।
 
 
