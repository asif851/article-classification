
সিলেটের শিশু শেখ সামিউল আলম রাজন হত্যা মামলার শেষ সাক্ষ্যগ্রহণ শুরু হয়েছে। সৌদি আরব থেকে ফিরিয়ে আনা আসামি কামরুলসহ ১১ জনকে আদালতে হাজির করা হয়েছে। এ সময় আদালত প্রাঙ্গণে জনতার ভিড় জমে।
সিলেট মহানগর দায়রা জজ মকবুল হোসেন মৃধার আদালতে সাক্ষ্যগ্রহণ চলছে। কামরুলসহ ১১ আসামিকে আদালতে নেওয়ার সময় সেখানে উপস্থিত জনতা ‘ফাঁসি চাই’, ‘ফাঁসি চাই’ বলে স্লোগান দিতে থাকে।
আদালতে সাক্ষ্য দেবেন মামলার তদন্তকারী কর্মকর্তা সিলেট মহানগর গোয়েন্দা পুলিশের পরিদর্শক সুরঞ্জিত তালুকদারসহ তিনজন। তাঁরা সাক্ষ্য দেওয়ার পরই প্রক্রিয়া শেষ হবে।
সিলেট মহানগর পুলিশের সহকারী কমিশনার (প্রসিকিউশন) আবদুল আহাদের ভাষ্য, মামলার মোট ৩৮ সাক্ষীর মধ্যে ৩৫ জনের সাক্ষ্য নেওয়া হয়েছে। আজ আরও তিনজনের সাক্ষ্য নেওয়া হবে।
গত ৮ জুলাই চুরির মিথ্যে অভিযোগে রাজনকে সিলেটের কুমারগাঁও বাসস্ট্যান্ড-সংলগ্ন শেখপাড়ায় নির্যাতন করে হত্যা করা হয়। সিলেটের জালালাবাদ থানার বাদেয়ালি গ্রামের বাসিন্দা শিশু রাজন সবজি বিক্রি করত। তার লাশ গুম করার সময় ধরা পড়েন একজন। এই হত্যাকাণ্ডের মূল হোতা হিসেবে অভিযুক্ত কামরুল ইসলাম পালিয়ে সৌদি আরবে চলে যান। প্রবাসী বাংলাদেশিরা তাঁকে ধরে পুলিশে দেন।
আরও জানতে পড়ুন:নির্মম, পৈশাচিক!শিশু সামিউলের শরীরে ছিল ৬৪ আঘাত
