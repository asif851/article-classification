
সিরাজগঞ্জ শহরের রেল কলোনি এলাকায় ১১ বছরের বছরের এক শিশুকে ধর্ষণের অভিযোগ পাওয়া গেছে। গতকাল শুক্রবার দিবাগত রাতে এই ঘটনা ঘটে বলে অভিযোগ তোলা হয়েছে।
এ ঘটনায় শিশুটির দাদি বাদী হয়ে দুজনকে আসামি করে সদর থানায় মামলা করেছেন। আসামি দুজন হলেন রেল কলোনি এলাকার শাহাদৎ হোসেন (৫০) ও রুবেল হোসেন (৪৫)। ঘটনার পর থেকে তাঁরা দুজন পলাতক।
মামলার এজাহার ও স্থানীয় সূত্রে জানা গেছে, পূর্ব পরিচয়ের সূত্র ধরে শাহাদৎ ও রুবেল শুক্রবার রাতে ওই বাড়িতে গিয়ে কৌশলে শিশুসহ তার দাদি ও ছোট ভাইকে কোমল পানীয়র সঙ্গে চেতনানাশক কিছু খাওয়ান। কিছুক্ষণ পরেই তাঁরা অচেতন হয়ে পড়েন। এ সময় শাহাদৎ ও রুবেল শিশুটিকে ধর্ষণ করেন। একপর্যায়ে শিশুটি ও তার ছোট ভাই চেতনা ফিরে পেয়ে চিৎকার করলে তাঁরা দুজনের মুখ চেপে ধরেন। বিষয়টি বুঝতে পেরে পাশের ঘরের লোকজন এগিয়ে গেলে শাহাদৎ ও রুবেল পালিয়ে যান।  এ বিষয়ে সদর থানার উপপরিদর্শক (এসআই) নূরুল ইসলাম বলেন, প্রাথমিক তদন্তে শিশুটিকে ধর্ষণের আলামত পাওয়া গেছে। এই ঘটনায় শিশুটির দাদি বাদী হয়ে শাহাদৎ ও রুবেলকে আসামি করে মামলা করেছেন। আসামিরা পলাতক। তাঁদের গ্রেপ্তারে অভিযান চলছে।
এসআই নূরুল ইসলাম আরও বলেন, পরীক্ষা-নিরীক্ষার জন্য শিশুটিকে সিভিল সার্জন কার্যালয়ের মাধ্যমে রোববার সিরাজগঞ্জ জেনারেল হাসপাতালে পাঠানো হবে।
