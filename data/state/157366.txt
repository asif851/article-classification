
সিরাজগঞ্জের শাহজাদপুরে আওয়ামী লীগের দুই পক্ষের সংঘর্ষের সময় মাথায় গুলিবিদ্ধ হয়ে সাংবাদিক নিহত হওয়ার ঘটনায় পৌর মেয়র হালিমুল হককে রিমান্ডে নিতে চায় পুলিশ। আজ সোমবার বেলা ১১টায় পুলিশ সুপারের কার্যালয়ে এক সংবাদ সম্মেলনে এ কথা জানান পুলিশ সুপার মিরাজ উদ্দিন আহমদ।
সংবাদ সম্মেলনে মিরাজ উদ্দিন আহমদ জানান, গতকাল রোববার রাত সাড়ে নয়টার দিকে রাজধানীর শ্যামলী থেকে হালিমুল হককে বিশেষ কৌশলে গ্রেপ্তার করে পুলিশের গোয়েন্দা শাখার দল। এ সময় সিরাজগঞ্জের গোয়েন্দা পুলিশের ভারপ্রাপ্ত কর্মকর্তা (ওসি) ওয়াহিদুজ্জামানের নেতৃত্বে ঢাকার গোয়েন্দা পুলিশের সহযোগিতায় তাঁকে গ্রেপ্তার করা হয়। ঢাকায় গ্রেপ্তারের পর রাতেই মেয়র হালিমুলকে সিরাজগঞ্জে নেওয়া হয়।
পুলিশ সুপার মিরাজ উদ্দিন আহমদ বলেন, মেয়র হালিমুলকে প্রাথমিকভাবে জিজ্ঞাসাবাদ করা হয়েছে। জিজ্ঞাসাবাদে তিনি গুলি ছোড়ার কথা স্বীকার করেননি। তথ্য উদ্‌ঘাটনে আজ তাঁকে আদালতে হাজির করে রিমান্ডের আবেদন করা হবে।
সংবাদ সম্মেলনে উপস্থিত ছিলেন অতিরিক্ত পুলিশ সুপার (বিশেষ শাখা) আবু ইউসুফ, অতি পুলিশ সুপার শাহীনুর আলম, গোয়েন্দা পুলিশের ভারপ্রাপ্ত কর্মকর্তা (ওসি) ওয়াহিদুজ্জামান প্রমুখ।
