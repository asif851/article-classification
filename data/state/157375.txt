
বগুড়ায় আবারও ট্রাকে পেট্রলবোমা হামলার ঘটনা ঘটেছে। আজ সোমবার রাত আটটার দিকে শাজাহানপুর উপজেলার বয়ড়াদীঘি এলাকায় বগুড়া-নাটোর মহাসড়কে একটি ট্রাকে পেট্রলবোমা নিক্ষেপ করে দুর্বৃত্তরা। এতে হতাহতের খবর পাওয়া যায়নি।
শাজাহানপুর থানার ভারপ্রাপ্ত কর্মকর্তা (ওসি) আবদুল মান্নান ঘটনার সত্যতা নিশ্চিত করে বলেন, ট্রাকটি কুষ্টিয়া থেকে কাগজের খালি কার্টন নিয়ে বগুড়ায় ফিরছিল। এর আগে শনিবার রাতে মহাসড়কের রূপিহার নামকস্থানে সবজিবাহী একটি ট্রাকে পেট্রলবোমা হামলা চালায় দুর্বৃত্তরা। এতে দগ্ধ হয়ে ট্রাকটির চালকের সহকারী হাসপাতালে চিকিৎসাধীন অবস্থায় মারা যান। অগ্নিদগ্ধ হন আরও তিনজন।
