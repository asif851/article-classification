
এক শিক্ষার্থীর প্রশ্ন ছিল ‘পৃথিবীটা যদি এক সেকেন্ডের জন্য থেমে যায়, তবে কী হবে?’ আরেকজন প্রশ্ন করে ‘টাইম মেশিনে কী সত্যিই অতীত বা ভবিষ্যতে যাওয়া যায়?’ বিজ্ঞান কর্মশালায় প্রশিক্ষকের উদ্দেশে বুদ্ধিদীপ্ত এ রকম প্রশ্ন ছিল শিক্ষার্থীদের। নিরাশ হতে হয়নি তাদের। সব প্রশ্নের উত্তর পেয়েছে তারা।বাংলাদেশ মহিলা সমিতি বালিকা উচ্চবিদ্যালয় ও কলেজের (বাওয়া স্কুল নামে পরিচিত) মিলনায়তনে গতকাল বৃহস্পতিবার সকাল ১০টায় অনুষ্ঠিত হয় রয়েল সিমেন্ট-প্রথম আলো বিজ্ঞানবিষয়ক কর্মশালা। এতে প্রশিক্ষক ছিলেন প্রিমিয়ার বিশ্ববিদ্যালয়ের শিক্ষক টোটন চন্দ্র মল্লিক। কর্মশালার উদ্বোধন করেন শিক্ষাপ্রতিষ্ঠানটির ভারপ্রাপ্ত অধ্যক্ষ আনোয়ারা বেগম। তিনি বলেন, বিজ্ঞানপ্রিয় শিক্ষার্থীদের জানার আগ্রহ মেটানোর ক্ষেত্রে সহায়ক হিসেবে কাজ করবে এই কর্মশালা। শিক্ষার্থীদের প্রশ্নের জবাবে প্রশিক্ষক টোটন চন্দ্র মল্লিক বলেন, হঠাৎ একটি গাড়ি থেমে গেলে এর আরোহীরা ঝাঁকুনি খায়। তেমনি পৃথিবীটা যদি এক সেকেন্ডের জন্য থেমে যায়, তাহলে প্রথমে খুব জোরে ঝাঁকুনি খাবে। মানুষ ও প্রাণীরা অনেক ওপরে উঠে অনেকটা হাওয়ায় ভাসতে থাকবে। যেমন কেউ যদি একটি লাফও দেয় সে হয়তো ৫০ ফুট ওপরে উঠে যাবে।টাইম মেশিন-সংক্রান্ত প্রশ্নের উত্তরে প্রশিক্ষক বলেন, এ বিষয়ে অনেকগুলো তত্ত্ব (থিওরি) রয়েছে। স্টিফেন হকিং বলেছেন, টাইম মেশিনে অতীতে যাওয়া যাবে না, হয়তো ভবিষ্যতে যাওয়া যাবে।প্রশিক্ষণ শেষে কুইজে বিজয়ী পাঁচজনের হাতে পুরস্কার তুলে দেন অধ্যক্ষ আনোয়ারা বেগম, সহকারী শিক্ষক প্রদ্যুৎ কুমার বড়ুয়া, আসিফ ইমরান ও মো. শহীদুল ইসলাম। অনুষ্ঠান সঞ্চালনা করেন চট্টগ্রাম বন্ধুসভার সহসভাপতি শিহাব জিসান। এ সময় আরও উপস্থিত ছিলেন চট্টগ্রাম বন্ধুসভার সদস্য স্বপ্নীল চৌধুরী ও রিজভী শাহরিয়ার। বাংলাদেশ মহিলা সমিতি বালিকা উচ্চবিদ্যালয় ও কলেজের ষষ্ঠ থেকে দ্বাদশ শ্রেণির শিক্ষার্থীরা এতে অংশ নেয়। এ ছাড়া গতকাল দুপুর সাড়ে ১২টায় সেন্ট প্লাসিডস স্কুল ও কলেজেও বিজ্ঞানবিষয়ক কর্মশালা অনুষ্ঠিত হয়। এতে প্রশিক্ষক হিসেবে ছিলেন প্রিমিয়ার বিশ্ববিদ্যালয়ের শিক্ষক টোটন চন্দ্র মল্লিক। সেন্ট প্লাসিডস স্কুল ও কলেজে কর্মশালার উদ্বোধন করেন শিক্ষাপ্রতিষ্ঠানটির অধ্যক্ষ ব্রাদার লিও জেমস পেরাইসা। প্রশিক্ষণে ষষ্ঠ থেকে দশম শ্রেণির শিক্ষার্থীরা অংশ নেয়। কর্মশালায় বিজ্ঞান কুইজে বিজয়ী শিক্ষার্থীদের হাতে পুরস্কার তুলে দেন অধ্যক্ষ ব্রাদার লিও জেমস পেরাইসা। অনুষ্ঠানটি সঞ্চালনা করেন চট্টগ্রাম বন্ধুসভার সভাপতি ফাহিম উদ্দিন। এ সময় আরও উপস্থিত ছিলেন শিক্ষাপ্রতিষ্ঠানটির সহকারী শিক্ষক নুরুল আজিম, চট্টগ্রাম বন্ধুসভার সাংগঠনিক সম্পাদক ইব্রাহিম তানভীর, সমাজকল্যাণ সম্পাদক ফয়সাল চৌধুরী, সাহিত্য সম্পাদক বেনজির বিনতে শওকত। গতকাল এই দুটি শিক্ষাপ্রতিষ্ঠানে কর্মশালার মধ্যে দিয়ে শেষ হলো নগরের ২২টি বিদ্যালয় ও কলেজে বিজ্ঞানবিষয়ক উৎসব। ১৫ মার্চ এই উৎসব শুরু হয়েছিল। যার পূর্ণতা পাবে আগামী ৮ এপ্রিল। সেদিন নগরের বিভিন্ন বিদ্যালয় ও কলেজের শিক্ষার্থীদের নিয়ে জেলা শিল্পকলা একাডেমিতে বসবে বিজ্ঞান প্রকল্প প্রদর্শনী, বিজ্ঞানবিষয়ক কুইজ ও সাংস্কৃতিক পরিবেশনার আসর। এ আয়োজনের সার্বিক সহযোগিতায় রয়েছে চট্টগ্রাম বন্ধুসভা। বিজ্ঞান সহযোগী হিসেবে রয়েছে বিজ্ঞানবিষয়ক সাময়িকী বিজ্ঞানচিন্তা।
