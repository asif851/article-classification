
সাবেক কৃষি প্রতিমন্ত্রী সৈয়দ মো. কায়সারের বিরুদ্ধে মানবতাবিরোধী অপরাধের মামলায় গতকাল মঙ্গলবার জবানবন্দি দিয়েছেন রাষ্ট্রপক্ষের ২৬তম সাক্ষী মাজেদা খাতুন ওরফে জমিলা খাতুন (৭৫)৷ জবানবন্দিতে তিনি বলেছেন, একাত্তরে কায়সারের ইশারায় পাকিস্তানি সেনারা তাঁর বাবাসহ চারজনকে গুলি করে হত্যা করে৷বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইবু৵নাল-২-এ মাজেদা খাতুনের জবানবন্দি নেন রাষ্ট্রপক্ষের কৌঁসুলি রানা দাশগুপ্ত৷ জামিনে থাকা কায়সার এ সময় ট্রাইবু৵নালে হাজির ছিলেন৷জবানবন্দিতে মাজেদা খাতুন বলেন, তাঁর বাবা শহীদ আক্কাস আলী৷ তাঁদের বাড়ি হবিগঞ্জের মাধবপুর উপজেলার মৌজপুরে৷ তাঁর বাবা ছিলেন মুক্তিযুদ্ধের পক্ষের মানুষ৷একাত্তরের ১২ আশ্বিন মাজেদা তাঁর বাবার বাড়িতে ছিলেন৷ ওই দিন রাতে তাঁর বাবা, সিরাজ মিয়া, ওয়াহেদ আলী, ছাত্তার রাতে প্রতিবেশী রেনু মিয়ার (সিরাজ মিয়ার ছেলে) বাড়িতে ঘুমিয়ে ছিলেন৷ ফজরের আজানের পর রেনু মিয়ার বাড়ির দিক থেকে শব্দ শুনে তিনি অন্যদের সঙ্গে সেখানে গিয়ে দেখেন, তাঁর বাবা ও বাবার বন্ধুদের ২০-২৫ জন লোক ধরে নিয়ে যাচ্ছে৷ ওই লোকদের মধ্যে অন্যতম ছিলেন কায়সার৷ তাঁর কোমরে ছিল পিস্তল৷ বাবাসহ অন্যদের জগদীশপুর সেনাক্যাম্পে নিয়ে যাওয়ার সময় তিনি, রেনুর মা, রেনুসহ আরও পাঁচ-সাতজন প্রতিবেশী পিছু পিছু যান৷ ক্যাম্পে নিয়ে যাওয়ার পর তাঁর বাবাসহ অন্যদের নির্যাতন করা হয়৷রাষ্ট্রপক্ষের এই সাক্ষী বলেন, এ সময় তিনি সামনে যাওয়ার চেষ্টা করলে কায়সার যেতে বাধা দেন ও ধাক্কা দিয়ে ফেলে দেন৷ একপর্যায়ে আটক ব্যক্তিদের সোনাই নদীর তীরে নিয়ে যাওয়া হয়৷ সেখানে গিয়ে তিনি অনেক রাজাকার ও পাকিস্তানি সেনা দেখেন৷ তিনি অন্যদের নিয়ে কায়সারের পা ধরে বাবার প্রাণভিক্ষা চান৷ কিন্তু কায়সার তাঁদের ধাক্কা দিয়ে দূরে সরিয়ে দেন৷ এ সময় আটক চারজনকে এক সারিতে দাঁড় করানো হয়৷ কায়সারের ইশারায় পাকিস্তানি সেনারা এই চারজনকে গুলি করে হত্যার পর লাশ নদীতে ভাসিয়ে দেয়৷জবানবন্দির শেষ পর্যায়ে সাক্ষী ট্রাইবু৵নালে থাকা কায়সারকে শনাক্ত করেন৷ এই মামলার কার্যক্রম আজ বুধবার পর্যন্ত মুলতবি করা হয়েছে৷সুবহানের বিরুদ্ধে আরও এক সাক্ষীর জেরা শেষ: একই ট্রাইব্যুনালে গতকাল জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলায় রাষ্ট্রপক্ষের ১৩তম সাক্ষী আবদুল মতিনের জেরা শেষ হয়েছে৷
