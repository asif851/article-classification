
রংপুরে যুবলীগ নেতা ইমরান মিয়া হত্যাকাণ্ডের প্রধান আসামি জেলা মোটর শ্রমিক ইউনিয়নের সাধারণ সম্পাদক ও মহানগর আওয়ামী লীগের শ্রমবিষয়ক সম্পাদক এম এ মজিদকে গতকাল মঙ্গলবার আদালতের মাধ্যমে কারাগারে পাঠানো হয়েছে। সোমবার দুপুরে ঢাকার সেগুনবাগিচার একটি বাড়ি থেকে তাঁকে গ্রেপ্তার করে শাহবাগ থানা ও রংপুর গোয়েন্দা পুলিশ।কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানী জানান, এ নিয়ে ইমরান হত্যা মামলায় ১১ জনকে গ্রেপ্তার করা হলো। মজিদকে ঢাকায় গ্রেপ্তার করার পর গতকাল সকালে রংপুরে নিয়ে আসা হয়। এরপর আদালতের মাধ্যমে তাঁকে কারাগারে পাঠানো হয়।গত ১০ নভেম্বর রাতে রংপুর শহরের মাহিগঞ্জ সাতমাথা এলাকায় ৩০ নম্বর ওয়ার্ড যুবলীগের সাধারণ সম্পাদক ও ব্যবসায়ী ইমরানকে (২৮) ছুরিকাঘাত করে দুর্বৃত্তরা। রংপুর মেডিকেল কলেজ হাসপাতালে পরের দিন তাঁর মৃত্যু হয়। এ ঘটনায় ইমরানের ছোট ভাই বিপ্লব মিয়া বাদী হয়ে জেলা মোটর শ্রমিক ও আওয়ামী লীগ নেতা মজিদকে প্রধান আসামি করে ১১ জনের বিরুদ্ধে হত্যা মামলা করেন।
