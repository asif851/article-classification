
বিএনপির সাবেক নেতা নাজমুল হুদার জোট বিএনএর ইফতার মাহফিলে যোগ দিলেন স্বাস্থ্যমন্ত্রী ও ১৪-দলীয় জোটের মুখপাত্র মোহাম্মদ নাসিম। আজ মঙ্গলবার সুপ্রিম কোর্ট বার সমিতির মিলনায়তনে এই ইফতার মাহফিলের আয়োজন করা হয়। ইফতারপূর্ব আলোচনা সভায় মোহাম্মদ নাসিম বলেন, ‘আমরা অবশ্যই আলোচনা চাই। আর এর অংশ হিসেবে বিএনএর সঙ্গে সংলাপ চলছে। কিন্তু জঙ্গি-খুনি জামায়াতের সহযোগী বিএনপির সঙ্গে কোনো আলোচনা হবে না।’ নাসিম বলেন, খালেদা জিয়ার সংলাপ চাওয়ার আগে জামায়াতের সঙ্গ ত্যাগ করতে হবে। একই সঙ্গে পেট্রলবোমা মেরে এবং গুপ্তহামলার মাধ্যমে মানুষ হত্যার জন্য তাঁকে জাতির কাছে ক্ষমা চাইতে হবে।’ আওয়ামী লীগের সভাপতিমণ্ডলীর সদস্য মোহাম্মদ নাসিম বলেন, খালেদা জিয়া গুপ্তহত্যাকারীদের বিচার একদিনও চাননি। এর মাধ্যমে সব প্রমাণ হয়ে গেছে। ২০ দলের নেতারাও খালেদার এই অপরাজনীতির কারণে ক্ষিপ্ত হচ্ছেন।
নাসিম বলেন, বাংলাদেশের অগ্রযাত্রা ব্যাহত করতে বিএনপি নেত্রী খালেদা জিয়ার মদদে গুপ্তহত্যা চালানো হচ্ছে। অব্যাহত গুপ্তহত্যা, সন্ত্রাস ও নৈরাজ্য সৃষ্টির মাধ্যমে তিনি নির্বাচিত সরকারের বিরুদ্ধে বিদেশিদের ক্ষিপ্ত করতে চাইছেন। এর মাধ্যমে একাত্তরের পরাজিত শক্তিকে খুশি করতে চান। সভাপতির বক্তব্যে বিএনএর চেয়ারম্যান নাজমুল হুদা বলেন, বিএনপি নেত্রী খালেদা জিয়া খুনিদের সঙ্গ কখনোই ছাড়বেন না। অতীতে অবরোধের নামে পেট্রলবোমা মেরে মানুষ হত্যা করেছেন। তিনি অবরোধ এখনো তুলে দেননি। তাই প্রমাণিত হয়, প্রত্যেক হত্যাকাণ্ড তাঁর মদদেই হচ্ছে। অবিলম্বে অবরোধ প্রত্যাহার করার আহ্বান জানিয়ে তিনি বলেন, অপশক্তির যেকোনো অপতৎপরতা জাতীয় ঐক্য সৃষ্টির মাধ্যমে রুখে দিতে ন্যাশনাল ডায়ালগ করা প্রয়োজন। এ সময় ১৪ দলের সঙ্গে একযোগে কাজ করার ঘোষণা পুনর্ব্যক্ত করেন তিনি। ইফতার অনুষ্ঠানে আরও যোগ দেন ১৪-দলীয় জোটের শরিক সাম্যবাদী দলের সাধারণ সম্পাদক দিলীপ বড়ুয়া, গণতন্ত্রী পার্টির সাধারণ সম্পাদক শাহাদাত হোসেন প্রমুখ। সভায় আরও উপস্থিত ছিলেন বিএনএর কো-চেয়ারম্যান ও সাবেক মন্ত্রী এম নাজিম উদ্দিন আল আজাদ, মহাসচিব সেকেন্দার আলী প্রমুখ।
