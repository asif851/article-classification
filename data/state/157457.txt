
চাঁপাইনবাবগঞ্জের শিবগঞ্জ উপজেলায় গত রোববার ভারতীয় রুপিসহ মো. কবির মিয়া (২৫) নামের এক ব্যক্তিকে গ্রেপ্তার করেছে বর্ডার গার্ড বাংলাদেশ (বিজিবি)। ৯ বিজিবির ব্যাটালিয়নের অধিনায়ক আবু জাফর সেখ মো. বজলুল হক জানান, রোববার রাত আটটার দিকে উপজেলার গোপালপুর ঘাট এলাকা থেকে কবিরকে ছয় লাখ ভারতীয় রুপিসহ গ্রেপ্তার করা হয়। কবির উপজেলার গোপালপুর গ্রামের বাসিন্দা। তাঁকে থানায় সোপর্দ করা হয়েছে। থানার উপপরিদর্শক (এসআই) বানী ইসরাইল জানান, এ ঘটনায় থানায় একটি মামলা হয়েছে। 
