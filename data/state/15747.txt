
চট্টগ্রাম শিক্ষা বোর্ডে এইচএসসির ফল পুনর্নিরীক্ষণের ফলে নতুন করে পাস করেছেন ৫০ শিক্ষার্থী। জিপিএ-৫ পেয়েছেন আরও ২৩ শিক্ষার্থী। গতকাল মঙ্গলবার সকালে বোর্ডের ওয়েবসাইটে পুনর্নিরীক্ষণের ফল প্রকাশ করা হয়। এ ছাড়া আবেদনকারী পরীক্ষার্থীদের মুঠোফোনে খুদেবার্তার মাধ্যমে ফল জানিয়ে দেওয়া হয়।বোর্ডের তথ্য অনুযায়ী, এবার ১৪ হাজার ৯৪৯ পরীক্ষার্থী তাঁদের ৪৭ হাজার ৭৯০টি উত্তরপত্রের ফল পুনর্মূল্যায়নের জন্য আবেদন করেন। তাঁদের মধ্যে গ্রেড পরিবর্তন হয়েছে ৩৩২ জনের। ২৩ জন নতুন করে জিপিএ-৫ পাওয়ায় এখন বোর্ডে জিপিএ-৫ প্রাপ্ত শিক্ষার্থীর সংখ্যা হচ্ছে ১ হাজার ৪১৪ জন। চলতি বছর ২৩৮ শিক্ষাপ্রতিষ্ঠান থেকে ৮৩ হাজার ৯২৩ পরীক্ষার্থী অংশ নেন।বোর্ডের পরীক্ষা নিয়ন্ত্রক মোহাম্মদ মাহবুব হাসান বলেন, আবেদন যাচাই-বাছাই শেষে ফল প্রকাশ করা হয়েছে। উত্তরপত্র মূল্যায়নে কোনো পরীক্ষকের ত্রুটি থাকলে তা বোর্ডের শৃঙ্খলা কমিটির সভায় উত্থাপন করা হবে।
 
