
বিএনপির যুগ্ম মহাসচিব রুহুল কবির রিজভী বলেছেন, প্রধান বিচারপতি এস কে সিনহার ন্যায়সংগত, আইনসম্মত, সংবিধানসম্মত বক্তব্যে দিশেহারা ক্ষমতাসীনরা। এ কারণেই বিএনপির চেয়ারপারসন খালেদা জিয়ার বিরুদ্ধে বানোয়াট দেশদ্রোহী মামলা দিয়েছে।
আজ বৃহস্পতিবার বিকেলে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রিজভী এসব কথা বলেন। তিনি অভিযোগ করেন, সরকার খালেদা জিয়াকে গ্রেপ্তার ও মামলার ভয় দেখিয়ে জাতীয়তাবাদী শক্তিকে নির্মূল করে দেশটা দখল করে নিতে চায়।সাবেক প্রধান বিচারপতি খায়রুল হককে ‘মীর জাফর’ আখ্যা দিয়ে রিজভী বলেন, ‘‘সাবেক প্রধান বিচারপতি খায়রুল হক ও বিচার অঙ্গনের ‘খলনায়ক’ বিচারপতি শামসুদ্দিন মানিককে দিয়ে বিচার বিভাগকে দখলের চেষ্টা করা হয়েছিল। তাদের সেই অপ প্রচেষ্টার বিষয়ে যখন কেউ সত্য কথা বলেন তখনই তাদের গা জ্বালা করে।’’রিজভী অভিযোগ করেন, আজ ইনস্টিটিউট অব ডিপ্লোমা ইঞ্জিনিয়ার্স বাংলাদেশের (আইডিইবি) নির্বাচনে আওয়ামী প্যানেলের ছাত্রলীগ-যুবলীগ ক্যাডাররা বিএনপি সমর্থিত প্যানেলের সকল প্রার্থীদের সন্ত্রাসী কায়দায় ভোটকেন্দ্র থেকে বের করে দিয়েছে। তিনি বিএনপির ছাত্রবিষয়ক সম্পাদক শহীদ উদ্দিন চৌধুরীকে কারাগারে পাঠানোর নিন্দা জানান।রিজভী বলেন, ‘এই অবৈধ প্রধানমন্ত্রী দেশের অনেক উন্নয়নের কথা বলে থাকেন, কিন্তু প্রকৃতপক্ষে তিনি বিরোধী দল দমনে বিরোধী দলের নেতা নেত্রীর বিরুদ্ধে মিথ্যা মামলা দিয়ে জেলখানা ভরানোর উন্নয়ন ছাড়া আর কিছুই করেননি।’বিএনপির দপ্তরের দায়িত্বে থাকা এই নেতা অভিযোগ করেন, বিরোধী দলকে আটকে রাখা ছাড়া সরকার নিজেদের নিরাপদ মনে করে না। এই কারণে নির্বাচন, ভোট, প্রতিদ্বন্দ্বিতা সবকিছুকেই তারা বিপজ্জনক মনে করছে।
