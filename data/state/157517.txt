
তোবা গ্রুপ শ্রমিক সংগ্রাম কমিটির আহ্বায়ক মোশরেফা মিশুকে ছেড়ে দিয়েছে ঢাকা মহানগর গোয়েন্দা পুলিশ (ডিবি)। আজ বুধবার বিকেলে আটকের পর সন্ধ্যা সাড়ে সাতটার দিকে ডিবি কার্যালয় থেকে তাঁকে ছেড়ে দেওয়া হয়। ডিবির উপকমিশনার শেখ নাজমুল আলম এ তথ্য নিশ্চিত করেন। এর আগে রাজধানীর গুলশান-বাড্ডা লিংক রোডে বিকেলে তোবা গ্রুপের শ্রমিকদের মিছিল-সমাবেশে বাধা দেয় পুলিশ। ‘অনুমতি নেই’—এমন কারণ দেখিয়ে পুলিশ শ্রমিকদের এ কর্মসূচি পণ্ড করে দেয় ও ঘটনাস্থল থেকে মোশরেফা মিশুকে আটক করে।তিন মাসের মজুরি, ওভারটাইম ও ঈদ বোনাসের দাবিতে তোবা গ্রুপের শ্রমিকেরা ঈদের আগের দিন থেকে অনশন করেন। টানা ১১ দিন অনশন কর্মসূচি চলে। তৈরি পোশাক মালিকদের সংগঠন বিজিএমইএর মধ্যস্থতায় ৬ ও ৭ আগস্ট দুই মাসের এবং ১০ আগস্ট এক মাসের মজুরি ও ওভারটাইম পান শ্রমিকেরা। পরে গতকাল মঙ্গলবার তোবার পাঁচটি কারখানা বন্ধ ঘোষণা করেন মালিক দেলোয়ার হোসেন।
পুলিশ ও প্রত্যক্ষদর্শী সূত্রে জানা যায়, আজ দুপুরের পর থেকে গুলশান-বাড্ডা লিংক রোডে তোবার শ্রমিকেরা জড়ো হতে শুরু করেন। বেলা তিনটা ১০ মিনিটে মিছিল শুরু করার আগ মুহূর্তে বাড্ডা থানা পুলিশ মিছিলে বাধা দেয়। পুলিশ তাঁদের কাছ থেকে ব্যানার কেড়ে নেয়। একপর্যায়ে শ্রমিক ও পুলিশের মধ্যে বাগবিতণ্ডা হয়। পুলিশ বেলা সাড়ে তিনটার দিকে তোবা গ্রুপ শ্রমিক সংগ্রাম কমিটির আহ্বায়ক মোশরেফা মিশুকে ভ্যানে তুলে নিয়ে যায় এবং জড়ো হওয়া শ্রমিকদের সড়ক থেকে সরিয়ে দেয়।
বাড্ডা থানার ভারপ্রাপ্ত কর্মকর্তা (ওসি) এম এ জলিল বলেন, ‘এটি খুবই ব্যস্ততম সড়ক। এখানে মিছিল-সমাবেশের পূর্ব অনুমতি না থাকায় তাঁদের বাধা দেওয়া হয়।’
এদিকে আটকের আগে মোশরেফা মিশু সাংবাদিকদের বলেন, ‘শ্রমিকদের ন্যায্য পাওনা আদায়ে শান্তিপূর্ণ কর্মসূচি পালন করছিলাম আমরা। কিন্তু পুলিশ স্বৈরাচারী কায়দায় আমাদের কর্মসূচি পালন করতে দেয়নি।’ তিনি আরও বলেন, শ্রমিকেরা যখন মজুরি পায় না, তখন পুলিশ এগিয়ে আসে না। কিন্তু দাবি আদায়ে যখন তাঁরা রাস্তায় নামেন, তখন পুলিশ তাঁদের ওপর চড়াও হয়।
