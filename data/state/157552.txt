
সাভারে বিএনপির সাবেক সাংসদ দেওয়ান মোহাম্মদ সালাহউদ্দিন এবং সাভার পৌরসভার বর্তমান মেয়র মো. রেফাত উল্লাহকে গ্রেপ্তার করেছে পুলিশ। 
আজ রোববার সালাহউদ্দিনকে ঢাকা থেকে এবং রেফাত উল্লাহকে সাভার থেকে গ্রেপ্তার করা হয়।
সালাহউদ্দিন ঢাকা জেলা বি​এনপির সহসভাপতি ও রেফাত উল্লাহ সাভার পৌর বিএনপির সভাপতি।
সাভার মডেল থানার ভারপ্রাপ্ত কর্মকর্তা (ওসি) কামরুজ্জামান প্রথম আলোকে বলেন, সাভার থেকে গতকাল শনিবার রাতে বিএনপি ও জামায়াত-শিবিরের পাঁচ নেতা-কর্মীকে অস্ত্র, গুলি ও ককটেলসহ গ্রেপ্তার করা হয়। তাঁরা সাভারে নাশকতার পরিকল্পনা করছিলেন। দেশের বিভিন্ন স্থান থেকে তাঁদের সাভারে আনেন সালাহউদ্দিন ও রেফাত উল্লাহ। গ্রেপ্তার হওয়া ব্যক্তিদের তথ্যের ভিত্তিতে পরে এ দুজনকে গ্রেপ্তার করা হয়। নাশকতার পরিকল্পনার সঙ্গে জড়িত অন্যদেরও গ্রেপ্তারে অভিযান চলছে।
পুলিশ জানায়, সালাহউদ্দিন ও রেফাত উল্লাহর বিরুদ্ধে নাশকতার বেশ কয়েকটি মামলা আছে।
