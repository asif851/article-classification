
রাঙামাটির লংগদু উপজেলার চারটি গ্রামে পাহাড়িদের বাড়িঘর পুড়িয়ে দেওয়ার ঘটনায় মামলা হয়েছে। ক্ষতিগ্রস্ত পাহাড়িদের পক্ষ থেকে কিশোর কুমার চাকমা বাদী হয় গতকাল শনিবার লংগদু থানায় মামলাটি করেন। এতে ৭৯ জনের নাম উল্লেখ করে চার-পাঁচ শতাধিক অজ্ঞাত ব্যক্তিকে আসামি করা হয়েছে।
লংগদু থানার উপপরিদর্শক (এসআই) দুলাল হোসেন বলেন, আসামিদের ধরতে অভিযান অব্যাহত আছে।
নামগুলো প্রকাশ হলে আসামিরা পালিয়ে যেতে পারে তাই পুলিশ ও বাদীপক্ষ কেউই নাম প্রকাশ করেনি।
ইউনিয়ন যুবলীগের এক নেতার মৃত্যুর ঘটনাকে কেন্দ্র করে ২ জুন রাঙামাটির দুর্গম লংগদু উপজেলা সদরের চারটি গ্রামে পাহাড়িদের অন্তত ২০০টি বাড়ি গত শুক্রবার সকালে পুড়িয়ে দেওয়া হয়। ক্ষতিগ্রস্ত গ্রামগুলো হচ্ছে তিনটিলা, মানিকজোড়ছড়া, বড়াদম ও বাত্যাপাড়া। ঘটনার সময় আতঙ্কে এসব গ্রামের শতাধিক পাহাড়ি পরিবার পালিয়ে প্রায় ১৫ কিলোমিটার দূরের ভূইয়াছড়া, মধ্যমপাড়া, রাঙাপানিছড়া ও হারিহাবা এলাকার বনে, পরিত্যক্ত ঘরে ও গাছতলায় আশ্রয় নেয়।
পাহাড়ি গ্রামে আগুন ধরিয়ে দেওয়া ও পুলিশের ওপর হামলার অভিযোগে পুলিশ বাদী হয়ে সে দিন রাতেই মামলা করে। এতে ১৫ জনের নাম উল্লেখ করে এবং অজ্ঞাতনামা তিন শতাধিক বাঙালিকে আসামি করা হয়। এর মধ্যে সাতজনকে গ্রেপ্তার করা হয়েছে।
