
মেহেরপুরের গাংনী উপজেলার রামনগর গ্রামে কবর থেকে নিসারন নেছা (৫৮) নামের এক নারীর লাশ খোয়া গেছে। নিসারনের পরিবারের ধারণা, গতকাল সোমবার রাতের কোনো এক সময় এ ঘটনা ঘটেছে।
নিসারনের বাড়ি রামনগর গ্রামের পশ্চিমপাড়া এলাকায়। স্বামীর নাম দুয়াত আলী।
নিসারনের ছেলে কাউসার আলীর ভাষ্য, মা গতকাল সকাল আটটার দিকে স্ট্রোক করে মারা যান। আজ মঙ্গলবার ভোরে ফজরের নামাজ শেষে জিয়ারত করতে গিয়ে দেখতে পান কবর খোঁড়া। কবরের মধ্যে মায়ের কাফনের কাপড়ের অংশ পড়ে আছে। কিন্তু লাশ নেই। ধারণা করা হচ্ছে, রাতের কোনো এক সময় কবর থেকে লাশটি সরানো হয়েছে।
কাউসার আলী আরও বলেন, প্রায় দুই বছর ধরে তাঁর মা অসুস্থ ছিলেন। গ্রামে লাশ খোয়া যাওয়ার ঘটনা এটিই প্রথম।
গাংনী থানার ভারপ্রাপ্ত কর্মকর্তা (ওসি) আনোয়ার হোসেন বলেন, তাঁদের কাছে এ রকম কোনো অভিযোগ আসেনি।
