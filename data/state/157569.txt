
আপন জুয়েলার্সের ৩৮৯ জন গ্রাহককে ৩২৯ কেজি সোনার দাম ফেরত দেওয়ার ব্যাপারে পাঁচ সদস্যের একটি মধ্যস্থতা কমিটি গঠন করেছে শুল্ক গোয়েন্দা ও তদন্ত অধিদপ্তর। গ্রাহকদের এই টাকা কী করে ফেরত দেওয়া যাবে, তার পন্থা খুঁজে বের করবে এই কমিটি।শুল্ক গোয়েন্দা সূত্র জানায়, বনানীতে দুই ছাত্রী ধর্ষণ মামলার আসামি শাফাত আহমেদের বাবা আপন জুয়েলার্সের মালিক দিলদার আহমেদ তাঁর প্রতিষ্ঠান থেকে জব্দ করা ৬১৩ কেজি সোনার বৈধ কাগজপত্র দেখাতে পারেননি। এ কারণে এসব সোনা বাংলাদেশ ব্যাংকে পাঠানো হয়। কিন্তু পরে দেখা যায়, এই সোনার মধ্যে গ্রাহকের সোনা রয়েছে ৩২৯ কেজি।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান গতকাল মঙ্গলবার প্রথম আলোকে বলেন, বাংলাদেশ ব্যাংকে পাঠানো সোনা থেকে গ্রাহকের সোনা ফেরত দেওয়া সম্ভব নয়। আপন জুয়েলার্সের মালিক গ্রাহকদের অর্ডার ও বুকিং দেওয়া সোনার সমমূল্যের টাকা যাতে ফেরত দেয় সে জন্য অধিদপ্তর যুগ্ম পরিচালক মোহাম্মদ শফিউর রহমানকে প্রধান করে পাঁচ সদস্যের মধ্যস্থতা কমিটি গঠন করেছে।
