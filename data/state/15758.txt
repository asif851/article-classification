
রাজশাহী বিশ্ববিদ্যালয়ে গতকাল রোববারের সহিংসতার ঘটনায় পাঁচ সদস্যের তদন্ত কমিটি গঠন করেছে আওয়ামী লীগের ভ্রাতৃপ্রতিম সংগঠন ছাত্রলীগ। আজ সোমবার গণমাধ্যমে পাঠানো এক সংবাদ বিজ্ঞপ্তিতে এ তথ্য জানানো হয়।বিজ্ঞপ্তিতে বলা হয়, গতকাল রাজশাহী বিশ্ববিদ্যালয়ে এক অনাকাঙ্ক্ষিত ঘটনায় ছাত্রলীগের কেন্দ্রীয় সংসদ কর্তৃক তদন্ত কমিটি গঠন করা হয়েছে। কমিটির সদস্যরা হলেন কেন্দ্রীয় কমিটির সহসভাপতি জয়দেব নন্দী, শাহিনুর রশীদ জুয়েল, জিয়াউল হক, যুগ্ম সম্পাদক মোস্তাফিজুর রহমান মোস্তাক ও দপ্তর সম্পাদক শেখ রাসেল। তদন্ত কমিটিকে আগামী পাঁচ কার্যদিবসের মধ্যে সভাপতি ও সাধারণ সম্পাদকের কাছে প্রতিবেদন জমা দিতে বলা হয়েছে।এদিকে এ ঘটনা তদন্তে বিশ্ববিদ্যালয়ের প্রাণীবিদ্যা বিভাগের অধ্যাপক খালিকুজ্জামানকে প্রধান করে পাঁচ সদস্যের একটি কমিটি গঠন করা হয়েছে। কমিটির অপর সদস্যরা হলেন রসায়ন বিভাগের নজরুল ইসলাম, ফলিত গণিত বিভাগের শামসুুল আলম সরকার, সিন্ডিকেট সদস্য ইব্রাহিম হোসেন ও কমিটির সদস্যসচিব বিশ্ববিদ্যালয়ের রেজিস্ট্রার এন্তাজুল হক।
উল্লেখ্য, পরীক্ষাসহ বিভিন্ন বর্ধিত ফি প্রত্যাহার এবং বিভিন্ন বিভাগের সন্ধ্যাকালীন মাস্টার্স কোর্স বন্ধের দাবিতে আন্দোলনরত শিক্ষার্থীদের ওপর ছাত্রলীগের নেতা-কর্মীরা অস্ত্র নিয়ে হামলা চালায় বলে অভিযোগ পাওয়া গেছে। পরে শিক্ষার্থীদের লক্ষ্য করে রাবার বুলেট ও কাঁদানে গ্যাসের শেল ছোড়ে পুলিশও। এতে অর্ধশতাধিক শিক্ষার্থী আহত হন।
রাজশাহী বিশ্ববিদ্যালয়ে অস্ত্র উঁচিয়ে ছাত্রলীগ, পুলিশের গুলি
