
আজ ২১ মার্চ আন্তর্জাতিক বন দিবস। এ উপলক্ষে ১৭ মার্চ ২০১৫ প্রথম আলোর আয়োজনে ‘বাংলাদেশে বন ব্যবস্থাপনা: ভবিষ্যৎ পরিকল্পনা’ শীর্ষক গোলটেবিল বৈঠক অনুষ্ঠিত হয়। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে প্রকাশিত হলো।আলোচনায় সুপারিশ. বাংলাদেশের ঢাকা, টাঙ্গাইল, ময়মনসিংহ ছাড়া আর কোথাও শালবন নেই। যেকোনো উপায়ে একে রক্ষা করতে হবে. বন সংরক্ষণের কৌশল পঞ্চবার্ষিক পরিকল্পনার অংশ হতে হবে এবং জাতীয় বাজেটের অংশ হতে হবে. পাহাড়ে বসবাসকারী মানুষের জীবিকার জন্য তিনটি কোল্ড স্টোরেজ, তিনটি পোশাকশিল্প ও তিনটি ফলের রস তৈরির কারখানা তৈরি করে দিতে হবে. সামাজিক বনায়নের মতো প্রাকৃতিক বনকেও একটা আইনি কাঠামোর মধ্যে আনার ব্যবস্থা করতে হবে. বন সংরক্ষণে গণমাধ্যমকে আরও ভূমিকা রাখতে হবে
আলোচনাআব্দুল কাইয়ুম: দিন দিন দেশে জনসংখ্যা বৃদ্ধি পাচ্ছে। ফলে বনের ওপর বেশি চাপ পড়ছে। আবাসন ও অন্যান্য কারণে বন ধ্বংস হচ্ছে। আমরা হয়তো বন বৃদ্ধি করতে পারব না। কিন্তু ফলপ্রসূ বন ব্যবস্থাপনার মাধ্যমে বনের ঘনত্ব কার্যকরভাবে বাড়ানো যাবে। যেকোনো দেশের মোট আয়তনের ২৫ শতাংশ বনভূমি থাকতে হবে। আমাদের আছে মাত্র ১৭ শতাংশের কিছু বেশি।‘আমাজন’ পৃথিবীর সবচেয়ে বড় গ্রীষ্মমণ্ডলীয় বন। ২০০৪-২০০৫ সাল পর্যন্ত এ বনের প্রায় ১৭ শতাংশ ধ্বংস করা হয়। পরে বিভিন্ন উদ্যোগের ফলে আমাজনের ৮৩ শতাংশ ক্ষতি কমানো গেছে। আমাদের দেশের জন্য এটি একটি উদাহরণ হতে পারে। আইন দিয়ে সবকিছু হবে না। স্থানীয় জনসাধারণের সম্পৃক্ততা, আধুনিক প্রযুক্তির ব্যবহার, বন বিভাগের গঠনমূলক উদ্যোগ—সবকিছুর মাধ্যমে আমাদের বনকে রক্ষা করতে হবে। এখন আলোচনা করবেন মো. ইউনুছ আলী।
মো. ইউনুছ আলী: বাংলাদেশ পৃথিবীর একটি জনবহুল দেশ। এ দেশে রয়েছে তিন ধরনের ভূপ্রকৃতি। পাহাড়ি, উঁচু ও সমভূমি। পাহাড়ি ভূমি হলো ১২ শতাংশ। উঁচু ভূমি, বিশেষ করে ভাওয়াল-মধুপুর অঞ্চল ৮ শতাংশ। ৮০ শতাংশ সমভূমি। প্রাকৃতিক, অব্যবস্থাপনা, জীবিকা ইত্যাদি কারণে বন ধ্বংস হয়েছে। অনেক জায়গায় আবার বনায়ন করা হয়েছে। বৃহত্তর সিলেট, চট্টগ্রাম ও পার্বত্য চট্টগ্রাম হলো পাহিড় বনাঞ্চল। উঁচু ভূমিতে একসময় ছিল শালবন। দেশের ১ লাখ ২০ হাজার হেক্টর জমিতে শালবন ছিল। ১৯৪৭ সালের পর থেকে ব্যাপকভাবে এ বনের ক্ষতি করা হয়েছে। উপকূল অঞ্চলে আমাদের একমাত্র প্রাকৃতিক ম্যানগ্রোভ বন হলো সুন্দরবন। এখানে কেউ গাছ লাগায়নি। একান্তই প্রাকৃতিকভাবে এ বন গড়ে উঠেছে। সুন্দরবন থেকে শিক্ষা নিয়ে উপকূলীয় অঞ্চলে বনায়ন করেছি।১৮৬৫ সালের বন আইন অনুযায়ী সুন্দরবনকে প্রথম সংরক্ষিত বন ঘোষণা করা হয়। এর অনেক আগ থেকে বিভিন্ন পাহাড়ি অঞ্চলকে সংরক্ষণের উদ্যোগ নেওয়া হয়। পরবর্তী সময়ে চট্টগ্রামের কিছু অঞ্চলের বন সংরক্ষণ করা হয়। কিন্তু ধীরে ধীরে মানুষ বনের ওপর নির্ভরশীল হয়েছে। ফলে বন ক্ষতিগ্রস্ত হয়েছে। তখন বনকে রাজস্ব আহরণের উপায় হিসেবে মনে করা হতো। আশির দশক থেকে সামাজিক বনায়ন শুরু হয়। এখন বনের ওপর নির্ভরশীল মানুষদের সম্পৃক্ত করে সহব্যবস্থাপনার মাধ্যমে বন রক্ষা করছি।
নিয়াজ আহমেদ খান: বাংলাদেশে বন সংরক্ষণের ঐতিহ্য আছে। দেশের পাবলিক সার্ভিসের প্রাচীনতম শাখা হলো বন বিভাগ। ১৮৫৫ সালে ব্রিটিশ চার্টারের মাধ্যমে এই বিভাগ শুরু হয়। ১৮৬৫ সালে এ বিভাগের যাত্রা শুরু হয়। কিন্তু এর অনেক আগে ১৮০৬ সালে বন সংরক্ষণের ব্যবস্থা করা হয়েছিল। বন সংরক্ষণের এত দীর্ঘ ঐতিহ্য থাকা সত্ত্বেও কেন আমরা সংকটে পড়লাম? এর প্রধান কারণ হলো বন সংরক্ষণের পরিকল্পনা করা হয়েছে মানুষকে বাদ দিয়ে। বনকে কেবল রাজস্ব অর্জনের মাধ্যম হিসেবে দেখা হয়েছে। দ্বিতীয়ত, অনেক পরিকল্পনা নেওয়া হয়েছে। কিন্তু এসব পরিকল্পনা বাস্তবায়নের প্রয়োজনীয় অর্থ ও লোকবল বা অন্যান্য সমর্থন খুব বেশি ছিল না। একটা যথাযথ প্রাতিষ্ঠানিক সক্ষমতার জায়গায় আমরা কখনো পৌঁছাতে পারিনি। প্রয়োজনীয় অর্থ ও মানসম্মত লোকবলের অভাব সব সময় থেকেছে।নব্বইয়ের দশকের পর থেকে বন বিভাগের মধ্যে পরিবর্তন লক্ষ করা গেছে। তাঁরা বুঝেছেন মানুষকে সম্পৃক্ত করতে না পরলে বন সংরক্ষণ করা যাবে না। তাই বন সংরক্ষণের সঙ্গে সাধারণ মানুষ যুক্ত হয়েছে। কিন্তু এখনো আমাদের অনেক দূর যেতে হবে। আবার নীতিনির্ধারণী পর্যায়ে অনেক সংস্কার এসেছে। বন সংরক্ষণের অনুকূলে অনেক গুরুত্বপূর্ণ সিদ্ধান্ত এরই মধ্যে নেওয়া হয়েছে।সামাজিক বনায়নের বিধিমালা ২০০০ সাল থেকে শুরু হয়ে ২০১০ সালে এর গেজেট নোটিফিকেশন হয়। আইনের কিছু পরিবর্তন করার উদ্যোগ নেওয়া হয়েছে। বন বিভাগের দেড় শ বছরের ঐতিহ্য রয়েছে। বন সংরক্ষণের অন্যতম চ্যালেঞ্জ হলো বন বিভাগের ভাবমূর্তির সংকট। যেকোনো মূল্যে এ সংকট কাটিয়ে উঠতে হবে। এ বিভাগে অনেক বিশেষজ্ঞ আছেন। এঁদের ঠিকমতো কাজে লাগাতে হবে। তাহলে বন বিভাগের আরও উন্নয়ন ঘটবে।
ইশতিয়াক উদ্দিন আহমদ: বনের গুরুত্ব ঠিকভাবে বুঝছি কি না সেটি আজকে বড় প্রশ্ন। জীবনের জন্য মাটি, পানি খুব গুরুত্বপূর্ণ। আর বন হলো মাটি, পানি, জীবন-জীবিকা রক্ষার অন্যতম একটি উপাদান। বিভিন্ন কারণে ক্রমাগত বন ধ্বংস হচ্ছে। আজ বিশ্বব্যাপী এ প্রক্রিয়া চলছে। দেশে যারা বন অপরাধের সঙ্গে জড়িত, তাদের কোনো শাস্তি হয়েছে, এমন দেখি না। বরং তারা কোনো কোনো ক্ষেত্রে পৃষ্ঠপোষকতা পেয়ে থাকে। অপরাধ একটা সামাজিক ব্যাধিতে পরিণত হয়েছে। বন বিভাগের একার পক্ষে তা দূর করা সম্ভব না। এর জন্য প্রয়োজন রাজনৈতিক অঙ্গীকার। স্থানীয় ও কেন্দ্রীয় প্রশাসনের ভূমিকা। এ ছাড়া দরকার স্থানীয় লোকজনের একনিষ্ঠ সম্পৃক্ততা। কিন্তু আজ কোনো পক্ষই ঠিকভাবে কাজ করছে না।বন খাত এখনো সেভাবে গুরুত্ব পায়নি। বন সংরক্ষণ ও রাজস্ব অর্জন দুটো পাশাপাশি চলতে পারে না। বাংলাদেশের ঢাকা, টাঙ্গাইল, ময়মনসিংহ ছাড়া আর কোথাও শালবন নেই। যেকোনো উপায়ে একে রক্ষা করতে হবে। এই শেষ শালবনটুকুও বিভিন্নভাবে ধ্বংস করা হচ্ছে। এর মধ্যে ব্যক্তিমালিকানার কৃষিজমি রয়েছে। সরকারকে বলেছিলাম এটা হস্তান্তর না করতে। হস্তান্তরের জন্য বিভিন্নভাবে শালবন ধ্বংস হচ্ছে। এর অনেকাংশ এখনো সরকারিভাবে বন ঘোষণা হয়নি।বনের সীমানা নির্ধারণ করা হয়েছে। কিন্তু মাঠপর্যায়ে
