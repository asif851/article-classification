
সিরাজগঞ্জের বেলকুচি উপজেলা পরিষদের নির্বাচনী প্রচারণা চালানোর সময় আওয়ামী লীগ ও বিএনপি-সমর্থিত প্রার্থীর সমর্থকদের মধ্যে সংঘর্ষে উভয় পক্ষের অন্তত তিনজন আহত হয়েছেন। এ সময় তিনটি ঘর ও একটি মোটরসাইকেল ভাঙচুরের ঘটনা ঘটে। ৩১ মার্চ পঞ্চম দফায় সিরাজগঞ্জের বেলকুচি উপজেলা পরিষদ নির্বাচন অনুষ্ঠিত হবে।
বিএনপি-সমর্থিত চেয়ারম্যান পদপ্রার্থী আতাউর রহমান ও আওয়ামী লীগ-সমর্থিত প্রার্থী মোহাম্মদ আলী একই গ্রাম সমেশপুরের বাসিন্দা। এ কারণে প্রচারণার শুরু থেকেই তাঁদের সমর্থকদের মধ্যে বিরোধ ও উত্তেজনা বিরাজ করছিল। এরই জের ধরে গতকাল শুক্রবার বেলা দুইটার দিকে উপজেলার সমেশপুর বাজারে বিএনপি-সমর্থিত চেয়ারম্যান পদপ্রার্থীর সমর্থক লালন শেখ গেলে সেখানে উপস্থিত আওয়ামী লীগের প্রার্থীর সমর্থকদের সঙ্গে কথা-কাটাকাটির একপর্যায়ে মারামারি হয়। এ সময় লালন শেখের মোটরসাইকেলটি ভাঙচুর করা হয়। পরে উভয় পক্ষ বাড়ি ফিরে একে অপরের সমর্থকদের তিনটি ঘর ভাঙচুর করে। আতাউর রহমান বলেন, কয়েক দিন ধরে মোহাম্মদ আলীর লোকজন তাঁর কর্মী ও সমর্থকদের হুমকি দিয়ে আসছেন। মোহাম্মদ আলী বলেন, ‘কয়েক দিন আগে আমার কিছু পোস্টার আতাউর রহমানের কর্মীরা ছিঁড়ে ফেলে।’
 
