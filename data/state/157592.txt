



৩ ফেব্রুয়ারি বিএনপির কেন্দ্রীয় নির্বাহী কমিটির সভা। 
 বিএনপির চেয়ারপারসন খালেদা জিয়া সভাপতিত্ব করবেন।
 ঢাকায় সভা করার জন্য কোনো মিলনায়তন পায়নি বিএনপি: রিজভী।


বিএনপির কেন্দ্রীয় নির্বাহী কমিটির সভা ৩ ফেব্রুয়ারি বিমানবন্দর সড়কের হোটেল লা মেরিডিয়ানে হবে। সকাল ১০টা থেকে এই সভা শুরু হবে। বিএনপির চেয়ারপারসন খালেদা জিয়া এতে সভাপতিত্ব করবেন।
আজ বৃহস্পতিবার সকালে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী এ কথা জানান।
রুহুল কবির রিজভী বলেন, ‘ঢাকায় সভা করার জন্য আমরা কোনো মিলনায়তন পাইনি। বাধ্য হয়ে আমরা লা মেরিডিয়ানে সভা করছি।’ এ সময় রিজভী অভিযোগ করেন, কয়েক দিন ধরে পুলিশ বিএনপির নেতা-কর্মীদের ওপর ঝাঁপিয়ে পড়েছে। আইনশৃঙ্খলা রক্ষাকারী বাহিনী এখন আওয়ামী লীগের লাঠিয়ালে পরিণত হয়েছে। এই বাহিনীগুলো যেন বিরোধী দলকে মাটির সঙ্গে মিশিয়ে দেওয়ার জন্যই সরকারপ্রধানের কাছে শপথ করেছে। তারা যেন প্রতিযোগিতায় নেমেছে—বিএনপির নেতা-কর্মীদের কে কতটা নির্যাতন করতে পারে। আর এর ওপরই যেন নির্ভর করে তাদের পুরস্কার-পদোন্নতি।
রুহুল কবির রিজভী বলেন, গত মঙ্গলবার বিএনপির স্থায়ী কমিটির সদস্য তরিকুল ইসলামের ছোট ছেলে অনিন্দ্য ইসলাম অমিতকে গ্রেপ্তারের পর গতকাল বুধবার তাঁর বড় ছেলে সুনিন্দ্য ইসলাম সুমিতকে গ্রেপ্তার করা হয়েছে। তিনি ছোট ভাইকে দেখতে গিয়েছিলেন এবং খাবার দিতে গিয়েছিলেন। গতকালই ২০–দলীয় জোটের শরিক ন্যাশনাল ডেমোক্রেটিক পার্টির (এনডিপি) সহকারী সেক্রেটারি শওকত সরদারকে গ্রেপ্তার করা হয়েছে। বিএনপির তথ্য ও গবেষণাবিষয়ক সম্পাদক আজিজুল বারী হেলাল, নির্বাহী কমিটির সদস্য হাসান মামুন, যুবদল নেতা মুজিবুর রহমান, আবদুস সালাম ও সেলিমকে গ্রেপ্তার করেছে পুলিশ। এ ছাড়া ঢাকার বাইরে বিভিন্ন জেলায় বিএনপির নেতাদের বাসায় বাসায় পুলিশ অভিযান চালাচ্ছে। তিনি এর নিন্দা জানান।
বিএনপি সূত্রে জানা গেছে, কেন্দ্রীয় নির্বাহী কমিটির সভাকে কেন্দ্র করে ইতিমধ্যে কেন্দ্রীয় ও জেলার প্রায় ৭০০ নেতাকে আমন্ত্রণ জানানো হয়েছে। তাঁদের মধ্যে বিএনপির জাতীয় স্থায়ী কমিটির সদস্য আছেন ১২ জন। দলের চেয়ারপারসনের উপদেষ্টা পরিষদের সদস্য ৮০ জন, নির্বাহী কমিটির সদস্য ৫০২ জন, ১২টি অঙ্গ ও সহযোগী সংগঠনের সভাপতি ও সাধারণ সম্পাদক আছেন ২২ জন। এ ছাড়া বিএনপির ৭৮টি সাংগঠনিক জেলার সভাপতি পদাধিকারবলে কেন্দ্রীয় নির্বাহী কমিটির সদস্য। তাঁদের সভায় আসতে চিঠি দেওয়া হয়েছে।
দলের বৃহত্তর সাংগঠনিক পর্ষদ কেন্দ্রীয় নির্বাহী কমিটির দিনব্যাপী এই সভায় সমাপনী বক্তব্য দেবেন বিএনপির চেয়ারপারসন খালেদা জিয়া। তিনি নির্বাচনকালীন সহায়ক সরকারকেন্দ্রিক আন্দোলন ও সার্বিক পরিস্থিতি নিয়ে বক্তব্য দেবেন।
