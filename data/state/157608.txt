
অনুসন্ধান কমিটি নিরপেক্ষ নির্বাচন কমিশন (ইসি) গঠনে ব্যর্থ হলে রাষ্ট্রপতিকে হেয় করা হবে বলে মন্তব্য করেছেন বিএনপির ভাইস চেয়ারম্যান শামসুজ্জামান।আজ শুক্রবার সকালে রাজধানীর জাতীয় প্রেসক্লাবের সামনে শীতবস্ত্র বিতরণ অনুষ্ঠানে শামসুজ্জামান এই মন্তব্য করেন। বিএনপির চেয়ারপারসন খালেদা জিয়ার ছোট ছেলে আরাফাত রহমান কোকো স্পোর্টিং ক্লাবের উদ্যোগে এই শীতবস্ত্র বিতরণ করা হয়।বিএনপির এই ভাইস চেয়ারম্যান বলেন, রাষ্ট্রপতির উদ্যোগের প্রতি তাঁরা সমর্থন জানিয়েছেন। তাঁদের প্রত্যাশা, আগামী নির্বাচন নিরপেক্ষ করতে সৎ ও সাহসী ব্যক্তিদের নিয়ে ইসি গঠনে অনুসন্ধান কমিটি গুরুত্বপূর্ণ ভূমিকা পালন করবে।শামসুজ্জামান বলেন, অনুসন্ধান কমিটি ব্যর্থ হলে পরোক্ষভাবে রাষ্ট্রপতিকেই হেয় করা হবে।চলমান সংকটের সমাধান বিএনপি আলাপ-আলোচনার মাধ্যমে সমাধান করতে চায় বলে মন্তব্য করেন শামসুজ্জামান। তিনি বলেন, আলোচনার মাধ্যমে সংকটের সমাধান না হলে রাজপথের আন্দোলনের জন্য বিএনপির নেতা-কর্মীরা প্রস্তুত রয়েছেন। 
শীতবস্ত্র বিতরণ অনুষ্ঠানে উপস্থিত ছিলেন বিএনপির চেয়ারপারসনের উপদেষ্টা আতাউর রহমান, দলের ক্রীড়া সম্পাদক আমিনুল ইসলাম প্রমুখ।
আরও পড়ুন: আলোচনা এখন তালিকা প্রকাশিত হবে কি না
