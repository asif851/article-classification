
চট্টগ্রাম আইন কলেজ ছাত্র সংসদ নির্বাচনে ১৩টি পদের সব কটিতে জয়লাভ করেছেন ছাত্রলীগ সমর্থিত প্যানেলের প্রার্থীরা। নগরের আন্দরকিল্লায় অবস্থিত এ কলেজে গতকাল শনিবার সকাল ১০টা থেকে বিকেল ৪টা পর্যন্ত ভোট গ্রহণ করা হয়।নির্বাচনে সহসভাপতি (ভিপি) নির্বাচিত হয়েছেন রায়হানুল হক চৌধুরী, সাধারণ সম্পাদক ও সহসাধারণ সম্পাদক নির্বাচিত হয়েছেন যথাক্রমে মো. শাহাদাত হোসেন ও রিদোয়ানুল বারী।চট্টগ্রাম আইন কলেজের ভারপ্রাপ্ত অধ্যক্ষ ও নির্বাচনের রিটার্নিং কর্মকর্তা জাহাঙ্গীর চৌধুরী বলেন, সুষ্ঠু ও শান্তিপূর্ণ পরিবেশে নির্বাচন অনুষ্ঠিত হয়েছে। নির্বাচনে মোট ভোটার ছিল ১ হাজার ১৯২ জন। ভোট দিয়েছেন ৫৪০ জন। নির্বাচনে ছাত্রলীগ ও ছাত্রদল সমর্থিত দুটি প্যানেল প্রতিদ্বন্দ্বিতা করে। ছাত্রলীগ পূর্ণ প্যানেলে জয়লাভ করেছে।
 
