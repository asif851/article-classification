
রাজধানীতে গতকাল রোববার রাতে পুলিশের গোয়েন্দা শাখার (ডিবি) সদস্য বলে ভুয়া পরিচয় দেওয়া আটজনকে গ্রেপ্তার করা হয়েছে। ঢাকা মহানগর পুলিশের অ্যান্টি-কিডন্যাপিং স্কোয়াড এই অভিযান চালায়।
গ্রেপ্তার হওয়া ব্যক্তিদের কাছ থেকে অস্ত্র, ককটেল, ওয়াকিটকি ও একটি মাইক্রোবাস উদ্ধার করা হয়েছে।
রাজধানীতে অপহরণ ঠেকাতে সম্প্রতি ঢাকা মহানগর পুলিশ অ্যান্টি-কিডন্যাপিং স্কোয়াড গঠন করে। ওই স্কোয়াডের পরিচালনায় অভিযানের প্রথম সফলতা এটি।
গতকাল রোববার রাত সাড়ে ১১টার দিকে রাজধানীর আফতাবনগর এলাকা থেকে ওই আটজনকে আটক করা হয়। পরে তাঁদের বিরুদ্ধে বাড্ডা থানায় চারটি মামলা হয়। ওই মামলায় তাঁদের গ্রেপ্তার দেখানো হয়েছে।
গ্রেপ্তার হওয়া ব্যক্তিরা হলেন তাজল মৃধা ওরফে সুজন, জামাল উদ্দিন, শিপন, ইয়াকুব, মামুন খলিফা, মো. রুবেল, শিমুল সরদার ও রফিকুল্লাহ শাহেদ। তাঁরা ডাকাতির প্রস্তুতি নিচ্ছিলেন বলে জানায় অ্যান্টি-কিডন্যাপিং স্কোয়াড।
অ্যান্টি-কিডন্যাপিং স্কোয়াডের পক্ষ থেকে দাবি করা হয়, এ গোষ্ঠীটি বেশ কয়েক মাস ধরে ডিবি পুলিশের পরিচয় দিয়ে অপহরণ, ছিনতাই, চাঁদাবাজি করে আসছে। তাদের বেশভূষা আইনশৃঙ্খলা রক্ষাকারী বাহিনীর মতো। দলটির বিরুদ্ধে বিভিন্ন অভিযোগ পাওয়া যাচ্ছিল। এর পরিপ্রেক্ষিতে তাদের নজরদারি করা হচ্ছিল।
অ্যান্টি-কিডন্যাপিং স্কোয়াডের অতিরিক্ত উপকমিশনার সানোয়ার হোসেনের ভাষ্য, গতকাল রাতে ডাকাতির উদ্দেশে দুটি মাইক্রোবাস নিয়ে ভুয়া ডিবির দলটি বের হয়। তাদের দলে ১৪ জনের মতো ছিল। দলের নেতা সুজন। অ্যান্টি-কিডন্যাপিং স্কোয়াড অভিযান চালিয়ে একটি মাইক্রোবাস থেকে আটজনকে গ্রেপ্তার করেছে। আরেকটি মাইক্রোবাস নিয়ে চালক পালিয়ে যান। গ্রেপ্তার হওয়া ব্যক্তিদের কাছ থেকে অস্ত্র, ককটেল, ওয়াকিটকি উদ্ধার করা হয়েছে।
