
বাংলাদেশ আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ‘ক্ষমতার দাপট দেখাবেন না। ক্ষমতার দাপট বেশি দিন থাকে না। মানুষের মনের ভাষা, চোখের ভাষা বুঝে মানুষের সঙ্গে ভালো আচরণ করবেন।’আজ শনিবার দুপুরে চট্টগ্রামের সাতকানিয়া উপজেলা আওয়ামী লীগ আয়োজিত কেরানীহাটের পথ সভায় প্রধান অতিথির বক্তব্যে ওবায়দুল কাদের এসব কথা বলেন।আওয়ামী লীগের নেতা-কর্মীদের উদ্দেশে প্রধান অতিথি বলেন, ‘আমি আপনাদের বলছি, সবাই মিলে এক সঙ্গে কাজ করুন। এখানে শৃঙ্খলার অভাব আছে। দলের মধ্যে শৃঙ্খলা ফিরিয়ে আনতে হবে।’উপজেলা আওয়ামী লীগের সভাপতি এম এ মোতালেবের সভাপতিত্বে সভায় অন্যদের মধ্যে বক্তব্য দেন আওয়ামী লীগ কেন্দ্রীয় কমিটির উপপ্রচার সম্পাদক আমিনুল ইসলাম, উপদপ্তর সম্পাদক বিপ্লব বড়ুয়া, চট্টগ্রাম দক্ষিণ জেলা আওয়ামী লীগের সাংগঠনিক সম্পাদক জহির উদ্দিন, সাতকানিয়া উপজেলা আওয়ামী লীগের সাধারণ সম্পাদক কুতুব উদ্দিন চৌধুরী, যুগ্ম সাধারণ সম্পাদক মো. জসিম উদ্দিন, সাংগঠনিক সম্পাদক মোহাম্মদ শাহজাহান প্রমুখ। এ সময় উপস্থিত ছিলেন আওয়ামী লীগের কেন্দ্রীয় কমিটির সাংগঠনিক সম্পাদক এ কে এম এনামুল হক শামীম, চট্টগ্রাম দক্ষিণ জেলা আওয়ামী লীগের সভাপতি মোসলেম উদ্দিন, সাধারণ সম্পাদক মফিজুর রহমান ও চন্দনাইশ-সাতকানিয়া আসনের সাংসদ নজরুল ইসলাম চৌধুরী।
প্রধান অতিথি স্থানীয় সাংসদ আবু রেজা মুহাম্মদ নেজামুদ্দিন নদভীর উপস্থিতি না দেখে অসন্তোষ প্রকাশ করে ওবায়দুল কাদের আরও বলেন, ‘সরকার উন্নয়ন করছে। সাতকানিয়ায় আরও উন্নয়ন হবে। আপনার কাজ উন্নয়ন নয়। নিজেদের মধ্যে কলহ, কোন্দল এগুলো ত্যাগ করেন। ইতিমধ্যে জনপ্রতিনিধি বাছাইয়ের কাজ শুরু হয়েছে। জনগণের কাছে গ্রহণযোগ্য ব্যক্তিকে মনোনয়ন দেওয়া হবে। মনোনয়ন নিয়ে ঝগড়া করলে নিজেরাই বিপদে পড়বেন।’ উল্লেখ্য, উপজেলা আওয়ামী লীগ আয়োজিত ওই পথসভায় স্থানীয় সাংসদ আবু রেজা মুহাম্মদ নেজামুদ্দিনসহ উপজেলা আওয়ামী লীগের একাংশ উপস্থিত ছিল না।
