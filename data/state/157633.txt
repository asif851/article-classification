
বিসমিল্লাহ গ্রুপের ঋণ জালিয়াতি মামলার আসামি গোলাম মহিউদ্দিন আহম্মেদকে গ্রেপ্তার করেছে দুর্নীতি দমন কমিশন (দুদক)। আজ মঙ্গলবার বেলা একটায় রাজধানীর সেগুনবাগিচা থেকে দুদকের সহকারী পরিচালক মো. মাহবুবুল আলম তাঁকে গ্রেপ্তার করেন। বিকেলে তাঁকে রমনা মডেল থানা পুলিশের কাছে হস্তান্তর করা হয়।
বিষয়টি প্রথম আলোকে নিশ্চিত করেন দুদকের উপপরিচালক (জনসংযোগ) প্রণব কুমার ভট্টাচার্য্য।
দুদক সূত্র জানায়, গোলাম মহিউদ্দিনের বিরুদ্ধে ভুয়া ও অস্তিত্বহীন বে-ইয়ান নামের একটি প্রতিষ্ঠানের কাগজ দেখিয়ে প্রাইম ব্যাংক ও প্রিমিয়ার ব্যাংকের মতিঝিল শাখা থেকে ব্যাংক টু ব্যাংক এলসির বিপরীতে ৩০০ কোটি টাকা ঋণ নিয়ে আত্মসাত্ করার অভিযোগ রয়েছে। তিনি কোনো ধরনের পণ্য সরবরাহ না করেই ব্যাংক থেকে ওই অর্থ আত্মসাত্ করেন। মহিউদ্দিনের বিরুদ্ধে ২০১৩ সালের ৩ নভেম্বর মতিঝিল থানায় চারটি মামলা দায়ের করে দুদক।
