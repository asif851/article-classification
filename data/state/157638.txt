
নিখুঁত পাঠ্যপুস্তক ছাপাতে জাতীয় শিক্ষাক্রম ও পাঠ্যপুস্তক বোর্ডের (এনসিটিবি) কর্মকর্তাদের প্রতি আহ্বান জানিয়েছেন শিক্ষামন্ত্রী নুরুল ইসলাম নাহিদ। তিনি বলেছেন, কোনো ভুল হলে সংশ্লিষ্ট দায়িত্বপ্রাপ্ত ব্যক্তিকে দায় নিতে হবে।
আজ সোমবার রাজধানীর মতিঝিলে এনসিটিবি মিলনায়তনে ২০১৮ শিক্ষাবর্ষের বিনা মূল্যের পাঠ্যপুস্তক মুদ্রণ বিষয়ে এক মতবিনিময় সভায় শিক্ষামন্ত্রী এ কথা বলেন। এনসিটিবি এই মতবিনিময় সভার আয়োজন করে।শিক্ষামন্ত্রী বলেন, বই ছাপানো, তৈরি ও বিতরণের কাজের জন্য সংশ্লিষ্ট সবাইকে সতর্ক থাকতে হবে। নিখুঁত পাঠ্যপুস্তক ছাপাতে হবে। গত বছর যেসব ভুল হয়েছিল, সেগুলো সম্পর্কে সচেতন থাকতে হবে। নতুন কোনো ভুল যাতে না হয়, সে বিষয়ে সতর্ক থাকতে হবে। সামান্য ভুলের কারণে বড় অর্জনও ম্লান হয়ে যেতে পারে।শিক্ষামন্ত্রী বলেন, ‘প্রত্যেক শিক্ষার্থীর হাতে বছরের শুরুতে বই পৌঁছে দিতে চাই। এখানে ব্যর্থতার কোনো সুযোগ নেই।’সভাপতির বক্তব্যে এনসিটিবির চেয়ারম্যান নারায়ণ চন্দ্র সাহা বলেন, এবার অনলাইনে প্রাপ্তি স্বীকারের ব্যবস্থা করা হবে। এতে উপজেলা পর্যায়ে পাঠ্যপুস্তক প্রাপ্তির ক্ষেত্রে গরমিল থাকবে না।মতবিনিময় সভায় আরও বক্তব্য দেন শিক্ষা মন্ত্রণালয়ের মাধ্যমিক ও উচ্চশিক্ষা বিভাগের সচিব সোহরাব হোসাইন, মাদ্রাসা ও কারিগরি বিভাগের ভারপ্রাপ্ত সচিব মো. আলমগীর, এনসিটিবির সদস্য রতন সিদ্দিকী প্রমুখ। এর আগে শিক্ষামন্ত্রী একটি আইসিটি সেলের উদ্বোধন করেন।
