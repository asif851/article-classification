
বাংলাদেশের যা আছে, তা বহির্বিশ্বে সঠিকভাবে উপস্থাপন করতে না পারাই দেশে পর্যাপ্ত পরিমাণে সরাসরি বিদেশি বিনিয়োগ (এফডিআই) না আসার পেছনে দায়ী বলে মন্তব্য করেছেন প্রধানমন্ত্রীর আন্তর্জাতিক সম্পর্ক বিষয়ক উপদেষ্টা গওহর রিজভী।আজ মঙ্গলবার দুপুরে ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) আয়োজিত বাংলাদেশের বিনিয়োগ পরিবেশ নিয়ে এক সেমিনারে তিনি এ কথা বলেন।চেম্বার মিলনায়তনে অনুষ্ঠিত সেমিনারটি সভাপতিত্ব করেন চেম্বারের সভাপতি হোসেন খালেদ। এতে বিশেষ অতিথি ছিলেন বাংলাদেশ ব্যাংকের ডেপুটি গভর্নর এস কে সুর চৌধুরী।গওহর রিজভী বলেন, ‘এ বিষয়ে কোনো সন্দেহ নেই যে, দেশি-বিদেশি বিনিয়োগের জন্য বাংলাদেশে সবকিছু বিদ্যমান আছে। এরপরও যথেষ্ট পরিমাণ বিদেশি বিনিয়োগ আসছে না। এ জন্য সবচেয়ে বড় সমস্যা হচ্ছে, নিজেদের যা আছে, তা ঠিকঠাকভাবে আমরা বহির্বিশ্বে উপস্থাপন করতে পারছি না। অনেক ক্ষেত্রে অবমূল্যায়নও করছি।’ভারতের উদাহরণ দিয়ে উপদেষ্টা বলেন, ‘ভারত একসময় নিজেদের সমালোচনা নিজেরাই করত। পরে অবকাঠামোসহ অন্যান্য সমস্যা সমাধান করে নিজেদের সঠিকভাবে উপস্থাপন করেছে। সে জন্যই আজ তারা বিশ্বের অন্যতম উঠতি (গ্রোয়িং) অর্থনীতির দেশ।’সেমিনারে উপস্থিত কয়েকজন ব্যবসায়ী বলেন, নতুন বিনিয়োগের ক্ষেত্রে জমি, গ্যাস ও বিদ্যুৎ পেতে সবচেয়ে বেশি সমস্যায় পড়তে হয়।
এর জবাবে গওহর রিজভী বলেন, বিনিয়োগ বোর্ড গত কয়েক বছরে দারুণ কাজ করেছে। তারপরও তাদের সমালোচনা করা হয়। কারণ তাদের সব ধরনের ক্ষমতা ছিল না। বিনিয়োগ বোর্ড ও বেসরকারিকরণ কমিশন একীভূত করার সিদ্ধান্ত নিয়েছে সরকার। এটি হয়ে গেলে জমি ও বিদ্যুৎ পাওয়ার বিষয়ক সমস্যা অনেকাংশে কমে যাবে।
হোসেন খালেদ বলেন, দেশে বিদেশি বিনিয়োগের পরিমাণ আশাব্যঞ্জক নয়। পরিস্থিতির উন্নয়নে বেসরকারি খাতের সঙ্গে সমন্বয়ের মাধ্যমে দীর্ঘমেয়াদি কার্যকর পদক্ষেপ নিতে হবে।
তিনি বলেন, এসডিজিতে কাঙ্ক্ষিত লক্ষ্যমাত্রা অর্জনে বাংলাদেশে প্রায় ৬০ হাজার কোটি মার্কিন ডলার প্রয়োজন হবে। এ ক্ষেত্রে বেসরকারি খাত খুব গুরুত্বপূর্ণ।
