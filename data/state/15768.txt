
উন্নয়নের মহাসড়কে বাংলাদেশ পা ফেলেছে। এ পথ ধরে সামনে এগিয়ে যেতে প্রয়োজন বাধাগুলো দূর করা, সুশাসন নিশ্চিত করা এবং সবাইকে অর্থনীতির প্রবৃদ্ধির ভাগ দেওয়া। রাজধানীর র্যা ডিসন হোটেলে গতকাল বুধবার ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) আয়োজিত ‘নতুন অর্থনৈতিক চিন্তা: বাংলাদেশ ২০৩০ ও পরবর্তীকাল’ শীর্ষক আন্তর্জাতিক সম্মেলনে এটাই ছিল মূল সুর। এতে দেশি-বিদেশি অর্থনীতিবিদ, গবেষক, ব্যবসায়ী ও আন্তর্জাতিক উন্নয়ন সহযোগী সংস্থার প্রতিনিধিরা ২০৪১ সালে বাংলাদেশের উন্নত দেশ হওয়ার পথে বাধাগুলো চিহ্নিত করার চেষ্টা করেন। পাশাপাশি এসব বাধা দূর করতে কী করা উচিত তাও তুলে ধরেন। অন্যদিকে সরকারের বিভিন্ন মন্ত্রণালয়ের মন্ত্রী ও সচিবেরা সরকার কী করছে, কী করতে চাইছে তা তুলে ধরেন আগত অতিথিদের সামনে।এ সম্মেলন আয়োজনে ঢাকা চেম্বারের উদ্দেশ্য ছিল উন্নত দেশ হতে হলে কী করতে হবে তা সম্পর্কে জানা। সকালে প্রধানমন্ত্রী শেখ হাসিনা এর উদ্বোধন করেন। দিনভর খাতভিত্তিক পাঁচটি অধিবেশনে বিভিন্ন বিষয় নিয়ে সুনির্দিষ্ট আলোচনা হয়। রাতে নতুন অর্থনৈতিক চিন্তা কী হতে পারে, তা নিয়ে সমাপনী অধিবেশনে কথা বলেন আলোচকেরা। পুরো আলোচনায় বাংলাদেশের সম্ভাবনার পাশাপাশি মোটা দাগে যেসব চ্যালেঞ্জ উঠে এসেছে তার মধ্যে অন্যতম হলো লক্ষ্যপূরণে অর্থায়নের জোগান দেওয়া, উন্নয়নশীল দেশ হওয়ার পর বাণিজ্য-সুবিধা না থাকলে বৈশ্বিক বাজারে প্রতিযোগিতা সক্ষমতা ধরে রাখা, রপ্তানি খাতে বৈচিত্র্য আনা, জ্বালানি সমস্যা দূর, জনসংখ্যাগত সুবিধা পেতে প্রশিক্ষণের মাধ্যমে তরুণ জনগোষ্ঠীকে কর্মবাজারের উপযোগী করে তোলা, শিক্ষা ও স্বাস্থ্য খাতে বিনিয়োগ বাড়ানো, আরও বৈদেশিক বিনিয়োগ আনা ইত্যাদি। সর্বোপরি জোর দেওয়া হয় ব্যবসা করার পরিবেশের ওপর। বক্তারা বলেন, বছরে ২০ লাখ নতুন মুখ কর্মবাজারে প্রবেশ করছে। তাদের কাজ দিতে হলে ব্যবসা বাড়াতে হবে, শিল্প বাড়াতে হবে। এ সম্মেলনে উঠে আসা সুপারিশগুলো প্রতিবেদন আকারে সরকারের কাছে তুলে ধরবে ঢাকা চেম্বার।  অবকাঠামোতে বিনিয়োগে যাচাই-বাছাই করতে হবে: বাংলাদেশের অর্থনীতির মূল সমস্যার কথা তুললে শুরুতেই উঠে আসবে অবকাঠামো-সংকটের প্রসঙ্গ। তাই সম্মেলনে একটি অধিবেশন ছিল অবকাঠামো নিয়ে। এ অধিবেশনে মূল প্রবন্ধ তুলে ধরেন ফ্রান্সের প্যারিস ইউনিভার্সিটির ইমেরিটাস অধ্যাপক রেমি প্রুধমে। শুরুতেই তিনি বলেন, বাংলাদেশে অবকাঠামোর প্রয়োজনীয়তা কতটুকু তা নিয়ে কিছু বলার নেই। সবাই তা জানেন। তবে বাংলাদেশকে কোন কোন অবকাঠামোতে বিনিয়োগ করলে লাভ বেশি হবে তা ঠিক করতে হবে। পদ্মা সেতুর মতো বিরাট প্রকল্প নিজস্ব অর্থায়নে বাস্তবায়নের সিদ্ধান্তকে বাংলাদেশের জন্য একটি মাইলফলক হিসেবে উল্লেখ করেন বিশিষ্ট পুরকৌশলবিদ অধ্যাপক জামিলুর রেজা চৌধুরী। তিনি বলেন, এটি বাংলাদেশের জন্য ‘গেম চেঞ্জার’ হিসেবে কাজ করবে। জি টু জি (সরকারের সঙ্গে সরকারের চুক্তিতে) অবকাঠামো নির্মাণে প্রতিযোগিতা নিশ্চিত করার তাগিদ দিয়ে জামিলুর রেজা চৌধুরী আরও বলেন, অনেক ক্ষেত্রে দেখা যাচ্ছে, প্রতিযোগিতা না থাকায় প্রকল্প ব্যয় অনেক বেশি পড়ছে। জাপান ইন্টারন্যাশনাল কো-অপারেশন এজেন্সির (জাইকা) জ্যেষ্ঠ প্রতিনিধি তাকু ইয়ামাবে বলেন, উন্নয়নশীল দেশ হয়ে গেলে বাংলাদেশ আর দীর্ঘ সময় বাণিজ্য-সুবিধা পাবে না। তখন বৈশ্বিক বাজারে বাংলাদেশি পণ্যকে তীব্র প্রতিযোগিতায় পড়তে হবে। তাই বিভিন্ন আন্তর্জাতিক চুক্তিতে অংশীদার হওয়া এবং দ্বিপক্ষীয় বাণিজ্য চুক্তি করার এখনই সময়। চায়না রেলওয়ে ইন্টারন্যাশনাল গ্রুপের বাংলাদেশ কার্যালয়ের প্রধান প্রতিনিধি ওয়ে জিয়াওজুন দেশের প্রতিটি জেলা শহরকে রেলওয়ের যোগাযোগের সঙ্গে সংযুক্ত করার তাগিদ দেন। অধিবেশন শেষে সঞ্চালক হিসেবে প্রধানমন্ত্রীর কার্যালয়ের টেকসই উন্নয়ন লক্ষ্যমাত্রা (এসডিজি) বাস্তবায়নের প্রধান সমন্বয়ক মো. আবুল কালাম আজাদ বলেন, ‘বাংলাদেশ উন্নয়নের মহাসড়কে উঠে গেছে। আমরা খুব দ্রুত এগিয়ে যাচ্ছি। আমরা অবশ্যই আমাদের লক্ষ্য পূরণ করব।’  সুশাসন থাকতে হবে: পিপিআরসির নির্বাহী চেয়ারম্যান হোসেন জিল্লুর রহমানের সঞ্চালনায় এসডিজি নিয়ে অধিবেশনে মূল প্রবন্ধ তুলে ধরেন এসডিজি বাস্তবায়নে নাগরিক প্ল্যাটফর্ম বাংলাদেশের সমন্বয়ক অর্থনীতিবিদ দেবপ্রিয় ভট্টাচার্য। তিনি এ লক্ষ্যমাত্রা পূরণে পাঁচটি চ্যালেঞ্জের কথা বলেন। এগুলো হলো এসজিডির লক্ষ্যগুলোকে জাতীয় নীতির মধ্যে অন্তর্ভুক্ত করা, প্রাতিষ্ঠানিক কৌশল ঠিক করা, সম্পদের জোগান দেওয়া, তথ্য-উপাত্ত পাওয়া ও অংশীদারত্ব। তিনি এসডিজির ১৬ নম্বর লক্ষ্যকে (শান্তি ও ন্যায়বিচার) মুকুটের রত্ন হিসেবে অভিহিত উল্লেখ করে বলেন, এটি মানবাধিকার, সুশাসনের সঙ্গে সম্পর্কিত। এটি ঠিক না থাকলে অন্যগুলো ঠিক থাকবে না। কোপেনহেগেন কনসেনসাস সেন্টারের প্রেসিডেন্ট বিয়র্ন লমবার্গ বলেন, ‘এসডিজিতে সবার কাছে অঙ্গীকার করা হয়েছে যে সবকিছু করা হবে। আসলে আমরা সবকিছু করতে পারব না। এ জন্য বাংলাদেশকে এমন কিছু লক্ষ্য ঠিক করতে হবে, যার সামাজিক প্রভাব অনেক বেশি।’ তিনি উল্লেখ করেন, এসডিজি বাস্তবায়নে প্রতিবছর বিশ্বে সাড়ে চার লাখ কোটি ডলার প্রয়োজন হবে।  শতকোটি ডলারের স্বপ্ন ৩২ খাতে: দিনের পঞ্চম অধিবেশনের বিষয়বস্তু ছিল কোন খাত বাংলাদেশের জন্য পরবর্তী শতকোটি বিলিয়ন ডলার আয়ের সুযোগ তৈরি করবে। বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী চেয়ারম্যান কাজী আমিনুল ইসলামের সঞ্চালনায় এতে মূল প্রবন্ধ উপস্থাপন করেন যুক্তরাজ্যের ম্যারিস স্ট্র্যাটেজিসের ব্যবস্থাপনা পরিচালক জোসেফ আলফ্রেড ডিভানা। প্রবন্ধ উপস্থাপনায় বলা হয়, বাংলাদেশে ৩২টি খাতের শতকোটি ডলারের শিল্প হওয়ার সম্ভাবনা আছে। এর মধ্যে চামড়া ও পাদুকা, ওষুধ, তথ্য ও যোগাযোগপ্রযুক্তি (আইসিটি), হালকা প্রকৌশল শিল্পের সম্ভাবনা সবচেয়ে বেশি। চামড়া ও পাদুকাশিল্পের সম্ভাবনা নিয়ে অ্যাপেক্স ফুটওয়্যারের ব্যবস্থাপনা পরিচালক সৈয়দ নাসিম মঞ্জুর বলেন, বাংলাদেশ এখনই বছরে ১৬৬ কোটি ডলারের চামড়াজাত পণ্য বিশ্ববাজারে রপ্তানি করছে। কাঁচামালের প্রাচুর্যের কারণে এ খাতের মূল্য সংযোজনের পরিমাণ ৮৫ শতাংশ। ওষুধ প্রস্তুতকারক প্রতিষ্ঠান রেনেটার প্রধান নির্বাহী ও ব্যবস্থাপনা পরিচালক সৈয়দ কায়সার কবির বলেন, বাংলাদেশের ওষুধশিল্পকে পরবর্তী পর্যায়ে এগিয়ে নিতে হলে বিদেশে বিনিয়োগের সুযোগ করে দিতে হবে। এ দেশ থেকে অর্থ নিয়ে বিদেশে বিনিয়োগ করা খুব কঠিন, সেই প্রতিবন্ধকতা দূর করতে হবে। ব্যবসায়ীদের শীর্ষ সংগঠন এফবিসিসিআইয়ের প্রথম সহসভাপতি শফিউল ইসলাম মহিউদ্দিন বলেন, ২০২১ সালের মধ্যে তৈরি পোশাক খাতের পাঁচ হাজার কোটি ডলার রপ্তানির লক্ষ্য অর্জন করতে হলে পশ্চাৎসংযোগ (ব্যাকওয়ার্ড লিংকেজ) শিল্পকে শক্তিশালী করা, নতুন রপ্তানি বাজার তৈরি, পণ্যের বহুমুখীকরণ ও উচ্চমানের পণ্য উৎপাদনে গুরুত্ব দিতে হবে।দুই বছরের মধ্যে নিরবচ্ছিন্ন বিদ্যুৎ-সংযোগ: ‘বাংলাদেশের জ্বালানি অর্থনীতি’ শীর্ষক অধিবেশনে বিদ্যুৎ ও জ্বালানি প্রতিমন্ত্রী নসরুল হামিদ আগামী দুই বছরের মধ্যে দেশের সব শিল্পকারখানায় নিরবচ্ছিন্ন বিদ্যুৎ-সংযোগ দেওয়া হবে বলে জানান। তিনি ২০১৮ সালের মধ্যে দেশের সব বাড়িতে বিদ্যুৎ-সংযোগ দেওয়ার ঘোষণা দিয়ে বলেন, তবে বাসাবাড়িতে নতুন করে আর কোনো গ্যাস-সংযোগ দেওয়া হবে না। গ্যাস-সংযোগ শুধু শিল্পপ্রতিষ্ঠান পাবে।  ঢাকা বিশ্ববিদ্যালয়ের ভূতত্ত্ব বিভাগের অধ্যাপক বদরুল সরকারকে ভূখণ্ড ও সমুদ্রে গ্যাস অনুসন্ধানের ওপর জোর দেওয়ার পরামর্শ দেন। বাংলাদেশ প্রকৌশল বিশ্ববিদ্যালয়ের (বুয়েট) অধ্যাপক ম তামিম ২০০০ থেকে ২০০৬ সাল পর্যন্ত দেশে বিদ্যুৎ উৎপাদন তেমন না হলেও মাইলের পর মাইল বিদ্যুৎ সঞ্চালন খুঁটি স্থাপন করা হয়েছে উল্লেখ করে বলেন, এখন প্রচুর বিদ্যুৎ উৎপাদন করা হলেও সঞ্চালন লাইন স্থাপন কম হচ্ছে। ব্র্যাক বিশ্ববিদ্যালয়ের ইমেরিটাস অধ্যাপক আইনুন নিশাত নতুন জেগে ওঠা ভূমিগুলো টেকসই করতে গবেষণা ও তদারকির ওপর জোর দেন। যুক্তরাষ্ট্রের টাফ বিশ্ববিদ্যালয়ের পানি কূটনীতি প্রকল্পের পরিচালক ড. শফিকুল ইসলাম বলেন, বাংলাদেশে যথেষ্ট পানি থাকলেও তা যদি সঠিক পরিকল্পনার মাধ্যমে ব্যবহার করা না হয়, তাহলে কাজে আসবে না।
