
বাংলাদেশের গণতন্ত্র ও মানবাধিকার নিয়ে বিদেশিদের ‘নাক’ না গলাতে বলেছেন আওয়ামী লীগের সভাপতিমণ্ডলীর সদস্য শেখ ফজলুল করিম সেলিম। তিনি বলেন, ‘আমাদের দেশের গণতন্ত্র, মানবাধিকার নিয়ে দেশের মানুষই চিন্তাভাবনা করবে। এ ব্যাপারে আপনারা নাক গলাবেন না।’ আজ মঙ্গলবার গোপালগঞ্জের শেখ ফজলুল হক মণি মিলনায়তনে গোপালগঞ্জ সদর উপজেলা ও পৌর আওয়ামী লীগের ত্রিবার্ষিক সম্মেলনে শেখ সেলিম এসব কথা বলেন। বিদেশিদের উদ্দেশে শেখ সেলিম বলেন, ‘একাত্তরে স্বাধীনতাবিরোধীদের পক্ষ নিয়েছিলেন। আবারও সন্ত্রাসী, জঙ্গি, স্বাধীনতাবিরোধীদের পক্ষ নিয়ে বিভিন্ন সময় মন্তব্য করে জনগণকে বিভ্রান্ত করছেন, যা আমরা মেনে নিতে পারছি না।’  বিদেশিদের উদ্দেশে সেলিম বলেন, ‘টুইন টাওয়ারে যখন বোমা মারা হয়েছিল, তখন কি আপনারা আল কায়েদার সঙ্গে আলোচনা করেছিলেন? জঙ্গিদের সঙ্গে আলোচনা করা মনে জঙ্গিদের উৎসাহিত করা। আমরা সেটা করতে পারি না। বাংলাদেশের মাটিতে জঙ্গিবাদের কোনো উত্থান হবে না। হতে দেওয়া যাবে না।’ বিএনপির চেয়ারপারসন খালেদা জিয়ার উদ্দেশে সাবেক স্বাস্থ্যমন্ত্রী সেলিম বলেন, ‘বিএনপি নেত্রী খালেদা জিয়া নাইকোসহ তিনটি মামলায় কারাগারে যাওয়ার ভয়ে অসুস্থতার বাহানা করে বিদেশে অবস্থান করছেন। উনি আর দেশে ফিরে আসবেন না। কেননা উনি জানেন, দেশে এলে এই বৃদ্ধ বয়সে তাঁকে জেলে যেতে হবে।’ গোপালগঞ্জ সদর উপজেলা আওয়ামী লীগের সভাপতি শেখ মো. ইউসুফ আলীর সভাপতিত্বে সম্মেলনে অন্যদের মধ্যে বক্তব্য দেন আওয়ামী লীগের কেন্দ্রীয় ধর্মবিষয়ক সম্পাদক শেখ মো. আবদুল্লাহ, শ্রম ও জনশক্তিবিষয়ক সম্পাদক হাবিবুর রহমান সিরাজ, স্বেচ্ছাসেবক লীগের সভাপতি মোল্লা মো. আবু কাওসার, সাংসদ উম্মে রাজিয়া কাজল, উপজেলা আওয়ামী লীগের সাধারণ সম্পাদক চৌধুরী এমদাদুল হক প্রমুখ। কাজী লিয়াকত আলীকে সভাপতি ও রফিকুল ইসলামকে সাধারণ সম্পাদক করে সদর উপজেলা এবং হাসমত আলী সিকদারকে সভাপতি ও এস এম নজরুল ইসলামকে সাধারণ সম্পাদক করে পৌর আওয়ামী লীগের নতুন কমিটি ঘোষণা করা হয়।
