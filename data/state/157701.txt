
পাবনার ঈশ্বরদী উপজেলার রূপুপুরে আজ প্রধানমন্ত্রীর জনসভা। প্রধানমন্ত্রীর আগমনকে ঘিরে রূপপুর সেজেছে বর্ণিল সাজে। নানা রঙের ব্যানার, পোস্টার, বিলবোর্ড আর প্ল্যাকার্ডে ছেঁয়ে গেছে গোটা এলাকা। আজ প্রধানমন্ত্রী এখানে দেশের আলোচিত ও প্রতীক্ষিত ‘রূপপুর পারমাণবিক বিদ্যুৎকেন্দ্র প্রকল্প’-এর নির্মাণকাজ উদ্বোধন করবেন।পাবনা জেলা প্রশাসক মোস্তাফিজুর রহমান বলেন, প্রধানমন্ত্রীর জনসভাস্থলে মঞ্চ ও হেলিপ্যাড নির্মাণসহ সব কাজ এরই মধ্যে শেষ হয়েছে। জনসভাস্থলে যাতায়াতের জন্য ঈশ্বরদীর গুরুত্বপূর্ণ রাস্তারও সংস্কারকাজ সম্পন্ন করা হয়েছে। অতিথি এবং আইনশৃঙ্খলা রক্ষার দায়িত্বে থাকা কর্মকর্তাদের জন্য আবাসনের ব্যবস্থা করা হয়েছে। প্রধানমন্ত্রীর নিরাপত্তার জন্য সুদক্ষ এসএসএফ এবং পিজিআরের পাশাপাশি থাকছেন গোয়েন্দা সংস্থা ডিজিএফআই ও এনএসআইয়ের সদস্যরা। পাশাপাশি পুলিশ, গোয়েন্দা পুলিশ, আনসার ও র‌্যাব সদস্যরাও নিয়োজিত থাকবেন।প্রধানমন্ত্রীর সহকারী একান্ত সচিব-১ মো. জাহাঙ্গীর আলম স্বাক্ষরিত এক চিঠিতে জানা গেছে, আজ বেলা ১১টায় প্রধানমন্ত্রী ঈশ্বরদীর রূপপুরে প্রকল্প মাঠের পশ্চিম পাশে বিদ্যুৎকেন্দ্র নির্মাণ (প্রথম পর্যায়) প্রকল্পের ভিত্তিপ্রস্তর স্থাপন করবেন। এরপর পাকশীর সড়ক ও জনপথ (সওজ) বিভাগের পরিদর্শন বাংলোয় দুপুরের নামাজ ও মধ্যাহ্ন বিরতি শেষে রূপপুর প্রকল্প মাঠের পূর্ব পাশে জেলা আওয়ামী লীগ আয়োজিত জনসভায় প্রধান অতিথির ভাষণ দেবেন।
 
