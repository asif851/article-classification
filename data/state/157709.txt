
পশ্চিম সুন্দরবনে সাতক্ষীরা রেঞ্জের গহিনে বনদস্যুরা ছয় জেলেকে অপহরণ করে তিন লাখ টাকা মুক্তিপণ দাবি করেছে। গতকাল সোমবার ভোরে রায়মঙ্গল নদের কচুখালী খাল থেকে তাঁদের অপহরণ করা হয়। তাঁরা হলেন শ্যামনগর উপজেলার পার্শ্বেখালী গ্রামের আজিবর গাজী, মড়গাং গ্রামের রাশিদুল গাজী ও কিরণ মণ্ডল, ধুমঘাট গ্রামের আতিয়ার রহমান, আশাশুনি উপজেলার উজলপুর গ্রামের ফজলু মোল্লা ও ছফেদ আলী ঢালী। শ্যামনগর উপজেলার কেওড়াতলী গ্রামের সফিকুল গাজী বলেন, তাঁরা সাতজন সুন্দরবনে মাছ ধরতে গিয়েছিলেন। গতকাল ভোরে জোনাব বাহিনীর পরিচয়ে তাঁদের অপহরণ করা হয়। পরে তাঁকে ছেড়ে দেওয়া হয় এবং মুক্তিপণ বাবদ তিন লাখ টাকা দাবি করা হয়। নিজস্ব প্রতিবেদক, সাতক্ষীরা
