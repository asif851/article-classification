
দুর্যোগপূর্ণ আবহাওয়ার কারণে ঢাকার নদীবন্দর সদরঘাট টার্মিনাল থেকে ৪১টি রুটে সব ধরনের যাত্রীবাহী লঞ্চ চলাচল বন্ধ ঘোষণা করেছে বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ)।
আজ রোববার দুপুর পৌনে ১২টার দিকে এক বৈঠকে বিআইডব্লিউটিএর নৌ–নিরাপত্তা ও ট্রাফিক ব্যবস্থাপনা বিভাগ এই সিদ্ধান্ত নেয়। প্রথম আলোকে এই তথ্য নিশ্চিত করেছেন ঢাকা নদীবন্দর নৌযান পরিদর্শক দীনেশ কুমার সাহা।
দীনেশ কুমার সাহা বলেন, দুর্যোগপূর্ণ আবহাওয়া ও ২ নম্বর নৌ হুঁশিয়ারি সংকেত থাকায় ঢাকা নদীবন্দরের ৪১টি রুটে সব ধরনের যাত্রীবাহী লঞ্চ চলাচল আজ বন্ধ রাখা হচ্ছে। আবহাওয়া পরিস্থিতির উন্নতি না হওয়া পর্যন্ত এ সিদ্ধান্ত বহাল থাকবে।
সংশ্লিষ্ট সূত্রে জানা যায়, সদরঘাট টার্মিনাল থেকে প্রতিদিন গড়ে ৭৫ থেকে ৮০টি যাত্রীবাহী লঞ্চ চলাচল করে। তবে সাপ্তাহিক ছুটির দিনে এ সংখ্যা বেড়ে ৯০ থেকে ৯৫টি হয়।
আবহাওয়া অধিদপ্তরের নিয়ন্ত্রণ কক্ষ সূত্রে জানা গেছে, এ মৌসুমে রাজধানী ঢাকায় সবচেয়ে বেশি বৃষ্টি হয়েছে আজ সকালে। কালবৈশাখীর সঙ্গে আসে এ বৃষ্টি। সকাল ছয়টা থেকে নয়টা পর্যন্ত তিন ঘণ্টায় ৫০ মিলিমিটার বৃষ্টি হয়েছে রাজধানীতে। দুটো পর্যবেক্ষণ কেন্দ্র থেকে কালবৈশাখীর গতিবেগ নির্ণয় করা হয়েছে। এর মধ্যে শাহজালাল আন্তর্জাতিক বিমানবন্দর এলাকায় সকাল সাড়ে আটটায় আঘাত হানা কালবৈশাখীর বাতাসের গতিবেগ ছিল ঘণ্টায় ৭৬ কিলোমিটার। রাজধানীর আগারগাঁওয়ে আরেক পর্যবেক্ষণ কেন্দ্রে পাওয়া তথ্য অনুযায়ী, সকালে ওই সময় বাতাসের গতিবেগ ছিল ৬৩ কিলোমিটার। আজ এবং আগামী আরও দুদিন ঝড় বৃষ্টি হতে পারে।
