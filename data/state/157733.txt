
চট্টগ্রাম নগরের অক্সিজেন মোড় এলাকা থেকে ৬৬ হাজার টাকার জাল নোটসহ দুই ব্যক্তিকে গ্রেপ্তার করেছে পুলিশ। গ্রেপ্তার ব্যক্তিরা হলেন মো. হারুন (২৫) ও মো. জালাল (২৬)। গত শুক্রবার রাত সাড়ে ১০টার সময় তাঁদের গ্রেপ্তার করা হয়। বায়েজিদ বোস্তামি থানার ভারপ্রাপ্ত কর্মকর্তা (ওসি) বাবুল চন্দ্র বণিক প্রথম আলোকে বলেন, এক হাজার টাকার ৬৬টি জাল নোট নিয়ে গ্রেপ্তার ব্যক্তিরা ঢাকা থেকে চট্টগ্রামে আসেন। সন্দেহ হওয়ায় তাঁদের তল্লাশি করে এসব টাকা উদ্ধার করা হয়। তাঁদের বিরুদ্ধে থানায় মামলা হয়েছে।
