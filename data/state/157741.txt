
আওয়ামী লীগের সাধারণ সম্পাদক ওবায়দুল কাদের বলেছেন, ‘রাষ্ট্রপতির প্রতি আওয়ামী লীগের আস্থা, বিশ্বাস ও সম্মান আছে। নির্বাচন কমিশন (ইসি) গঠনে রাষ্ট্রপতি যা যথার্থ ও সঠিক মনে করবেন, সংবিধান অনুযায়ী যে সিদ্ধান্ত দেবেন, সেটি যদি আমাদের বিরুদ্ধেও যায়, আওয়ামী লীগ তা মেনে নেবে।’গতকাল শনিবার সুনামগঞ্জের জগন্নাথপুর উপজেলায় পাগলা-জগন্নাথপুর-আউশকান্দি সড়কের (আবদুস সামাদ আজাদ সড়ক) রানীগঞ্জ এলাকায় কুশিয়ারা নদীর ওপর ১২৬ কোটি টাকা ব্যয়ে সেতু নির্মাণকাজের উদ্বোধন শেষে ওবায়দুল কাদের এ কথা বলেন।সড়ক পরিবহন ও সেতুমন্ত্রী ওবায়দুল কাদের বলেন, ‘আন্দোলনে-নির্বাচনে ব্যর্থ হয়ে বিএনপি এখন নালিশ পার্টিতে পরিণত হয়েছে। তারা উন্নয়ন দেখে না। তারা বলেছিল, পদ্মা সেতু করতে পারব না। এখন ৪০ ভাগ কাজ হয়ে গেছে। এখন হয়তো বিএনপি বলবে, এই সেতুর সিমেন্ট-রড ভালো না, এই সেতু ভেঙে পড়তে পারে।’নিজ দলের জনবিচ্ছিন্ন নেতাদের দলীয় মনোনয়ন পাওয়া কঠিন হবে মন্তব্য করে নেতা-কর্মীদের আগামী জাতীয় নির্বাচনের প্রস্তুতি নেওয়ার নির্দেশ দেন আওয়ামী লীগের সাধারণ সম্পাদক। তিনি বলেন, ‘নেতা-কর্মীদের খাই খাই ভাব এখনই বন্ধ করতে হবে। মানুষের জন্য কাজ করলে মানুষ মনে রাখবে। কথা কম বলে কাজ বেশি করতে হবে। ক্ষমতার দাপট দেখাবেন না। ক্ষমতা চিরদিন থাকে না।’অনুষ্ঠানে বক্তব্য দেন অর্থ ও পরিকল্পনা প্রতিমন্ত্রী এম এ মান্নান ও আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ। এ সময় উপস্থিত ছিলেন সুনামগঞ্জ-১ আসনের সাংসদ মোয়াজ্জেম হোসেন, সুনামগঞ্জ ও মৌলভীবাজার জেলার সংরক্ষিত নারী আসনের সাংসদ শামসুন্নাহার বেগম, সুনামগঞ্জ জেলা আওয়ামী লীগের সভাপতি মতিউর রহমান, সাধারণ সম্পাদক এনামুল কবির ইমন, সুনামগঞ্জের জেলা প্রশাসক শেখ রফিকুল ইসলাম, পুলিশ সুপার মো. হারুন-অর-রশীদ প্রমুখ।
