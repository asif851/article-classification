
দীর্ঘ আড়াই মাসের চিকিৎসা শেষে হাসপাতাল ছাড়লেন প্রথম আলোর প্রধান ফটোসাংবাদিক জিয়া ইসলাম। আজ মঙ্গলবার সকালে তাঁকে সিঙ্গাপুরের গ্লেনইগলস হাসপাতাল থেকে আনুষ্ঠানিক বিদায় জানানো হয়। এ সময় জিয়া ইসলামকে উপহারসামগ্রী তুলে দেন হাসপাতালের প্রধান নির্বাহী কর্মকর্তা লি সুন মিং। তাঁর সঙ্গে আরও উপস্থিত ছিলেন সিঙ্গাপুরে বাংলাদেশ হাইকমিশনার মোস্তাফিজুর রহমান, হাসপাতালের চিকিৎসক ত্রিমাতি লি ও জিয়া ইসলামের স্ত্রী সুমাইয়া খান।
হাসপাতাল কর্তৃপক্ষ বিশেষ গাড়িতে করে জিয়া ইসলামকে বিমানবন্দরে পৌঁছে দেয়। বিমানবন্দরে ভিআইপি স্যুটে রাখা হয়েছে তাঁকে। সিঙ্গাপুর থেকে আজ জিয়া ইসলামের ঢাকায় ফেরার কথা।
রাজধানীর পান্থপথে বসুন্ধরা শপিং কমপ্লেক্সের সামনে গত ৯ জানুয়ারি রাতে দ্রুতগতির একটি প্রাইভেট কার জিয়া ইসলামের মোটরসাইকেলকে ধাক্কা দেয়। গুরুতর আহত অবস্থায় প্রথমে ঢাকা মেডিকেল কলেজ হাসপাতালে ভর্তি করা হয়। পরদিন দুপুরে রাজধানীর অ্যাপোলো হাসপাতালে তাঁর অস্ত্রোপচার করানো হয়। উন্নত চিকিৎসার জন্য গত ১৩ জানুয়ারি এয়ার অ্যাম্বুলেন্সে করে জিয়া ইসলামকে সিঙ্গাপুর পাঠানো হয়।
