
যশোরের কালেক্টরেট চত্বরের অননুমোদিত স্থাপনা সাত দিনের মধ্যে অপসারণের নির্দেশ দিয়েছেন হাইকোর্ট। এক রিট আবেদনের প্রাথমিক শুনানি নিয়ে গতকাল বুধবার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ রুলসহ এ আদেশ দেন।‘যশোর কালেক্টরেট চত্বরে বন্ধ হয়নি দোকান নির্মাণ’ শিরোনামে গত ২৫ ডিসেম্বর একটি জাতীয় দৈনিকে প্রতিবেদন ছাপা হয়। এটি যুক্ত করে যশোর জেলা আইনজীবী সমিতির সদস্য মাহবুব আলম বাচ্চু গত মঙ্গলবার রিটটি করেন। আবেদনকারীর পক্ষে শুনানি করেন আইনজীবী মো. উজ্জ্বল হোসেন। রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস। রুলে যশোরের কালেক্টরেট চত্বরে অননুমোদিত স্থাপনা নির্মাণ রোধে নিষ্ক্রিয়তা কেন বেআইনি ঘোষণা করা হবে না, তা জানতে চাওয়া হয়। জনপ্রশাসনসচিব, ভূমিসচিব, যশোর জেলা প্রশাসক ও পুলিশ সুপারকে চার সপ্তাহের মধ্যে রুলের জবাব দিতে বলা হয়েছে। আইনজীবী উজ্জ্বল হোসেন বলেন, ওই এলাকায় অনুমোদন ছাড়া দোকানসহ স্থাপনা নির্মাণের অভিযোগে তদন্ত করতে দুর্নীতি দমন কমিশনকে নির্দেশ দিয়েছেন আদালত।ওই প্রতিবেদনে বলা হয়, যশোর কালেক্টরেট চত্বরে কর্মচারী কল্যাণ সমিতির নামে নির্মাণ করা হচ্ছে আধা পাকা টিনশেডের দোকান।
