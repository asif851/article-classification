
ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দিন আহমদ বলেছেন, যার আন্দোলনের ফসলই হোক না কেন ১ / ১১-এর সরকার নীতিগতভাবে অবৈধ। ‘ডেইলি স্টার’, ‘প্রথম আলো’ পত্রিকার সাংবাদিকের দিকে তাকিয়ে চোখ গরম করলে সমস্যার সমাধান হবে না।আজ শনিবার দুপুরে রাজধানীর ঢাকা রিপোর্টার্স ইউনিটিতে (ডিআরইউ) অনুষ্ঠিত এক আলোচনাসভায় এমাজউদ্দিন আহমদ এ মন্তব্য করেন। বিএনপির সিনিয়র ভাইস চেয়ারম্যান তারেক রহমানের কারাবরণ দিবস উপলক্ষে বাংলাদেশ ছাত্র ফোরাম এই আলোচনাসভার আয়োজন করে। সভায় সভাপতির বক্তব্যে ইউনিভার্সিটি অব ডেভেলপমেন্ট অলটারনেটিভের উপাচার্য এমাজউদ্দিন আহমদ বলেন, কিছু রাজনৈতিক ব্যক্তিত্ব ১ / ১১কে সমর্থন জানিয়েছিলেন। এ ব্যবস্থাকে কেউ কেউ তাঁদের আন্দোলনের ফসল বলেছিলেন। কিন্তু জাতীয় সংসদে এ সম্পর্কে একটি বাক্যও তাঁরা উচ্চারণ করেননি।সভায় সরকারের সমালোচনা করে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেন, ‘গণতন্ত্রে বিশ্বাস করলে ভয় কেন? কথায় কথায় কেন রাষ্ট্রদ্রোহ মামলা দেওয়া হয়?’ফখরুল বলেন, জাতীয়তাবাদী রাজনীতিকে স্তব্ধ করতেই ১ / ১১ সৃষ্টি হয়েছিল। এ জন্য বিএনপির চেয়ারপারসন খালেদা জিয়া ও তারেক রহমানকে গ্রেপ্তার করা হয়েছিল। জিয়া পরিবারকে নিশ্চিহ্ন করার চেষ্টা হয়েছিল। তিনি বলেন, তারেক রহমান শুধু ব্যক্তি নন, তিনি প্রতীক। তাই তাঁকে রাজনীতি থেকে দূরে সরাতেই গ্রেপ্তার করে নির্যাতন চালানো হয়।
