
দেবোত্তর সম্পত্তির তারাপুর চা-বাগান বন্দোবস্ত নিতে সিলেটে রাগীব আলীর বিরুদ্ধে ভূমি মন্ত্রণালয়ের স্মারক জালিয়াতির আলোচিত মামলার রায় আজ বৃহস্পতিবার দেওয়া হবে। সিলেটের মুখ্য মহানগর বিচারিক হাকিম মো. সাইফুজ্জামান হিরোর আদালতে এ মামলার যুক্তিতর্ক গতকাল বুধবার শেষ হওয়ার পরপরই রায়ের তারিখ নির্ধারণ হয়। আদালতের অতিরিক্ত সরকারি কৌঁসুলি মাহফুজুর রহমান রায় ঘোষণার তারিখ নির্ধারিত হওয়ার বিষয়টি প্রথম আলোকে নিশ্চিত করেছেন।আদালত-সংশ্লিষ্ট ও আইনজীবী সূত্র জানায়, গতকাল যুক্তিতর্কের তারিখ নির্ধারিত থাকায় আসামিপক্ষের আইনজীবীরা যুক্তিতর্ক না করার আবেদন করেন। তাঁদের পক্ষের অপর একজন আইনজীবী তখন যুক্তিতর্কের জন্য সময় বাড়ানোর আবেদন করেন। আরেক আইনজীবী মৌখিকভাবে মামলা অন্য আদালতে স্থানান্তরের কথা বলেন। আসামিপক্ষের আইনজীবীদের এমন সমন্বয়হীনতার মুখে বিচারিক হাকিম যুক্তিতর্ক শুরুর বিষয়টি জানালে তখন আসামিপক্ষের আইনজীবীরা তাঁদের ওকালতনামা প্রত্যাহারের জন্য আবেদন করেন। বিচারক এ আবেদন নামঞ্জুর করে যুক্তিতর্ক শুরু করেন। তবে এতে আসামিপক্ষের কোনো আইনজীবী অংশ নেননি।রাষ্ট্রপক্ষে যুক্তিতর্কে অংশ নেন সিলেটের সরকারি কৌঁসুলি (পিপি) মিসবাহউদ্দিন সিরাজ, মহানগর দায়রা জজ আদালতের সরকারি কৌঁসুলি মফুর আলী, মহানগর বিচারিক হাকিম আদালতের অতিরিক্ত সরকারি কৌঁসুলি মাহফুজুর রহমান। তাঁরা জালিয়াতির সব প্রমাণ আদালতে উপস্থাপন করতে সক্ষম হওয়ায় সর্বোচ্চ সাজা প্রার্থনা করেন। পাশাপাশি আসামিপক্ষের আইনজীবীদের শেষ মুহূর্তে এসে ওকালতনামা প্রত্যাহার করার আবেদন বিচারপ্রক্রিয়াকে বিলম্বিত করার চেষ্টা বলে জানান। আদালত রাষ্ট্রপক্ষের আইনজীবীদের বক্তব্য শুনে রায় ঘোষণার তারিখ দেন।সরকারি কৌঁসুলির দপ্তর থেকে জানা গেছে, আলোচিত এ মামলার প্রায় ৪০ কার্য দিবসের পর রায় ঘোষণা হচ্ছে।২০০৫ সালের ২৫ সেপ্টেম্বর সিলেটের তৎকালীন সহকারী কমিশনার (ভূমি) এস এম আবদুল কাদের বাদী হয়ে ভূমি মন্ত্রণালয়ের স্মারক জালিয়াতি ও সরকারের এক হাজার কোটি টাকা আত্মসাতের অভিযোগে দুটি মামলা করলে চূড়ান্ত প্রতিবেদন দিয়ে নিষ্পত্তি করে পুলিশ। গত বছরের ১৯ জানুয়ারি প্রধান বিচারপতির নেতৃত্বে সুপ্রিম কোর্টের পূর্ণাঙ্গ একটি বেঞ্চ রায়ে মামলা দুটি পুনরুজ্জীবিত করে বিচারপ্রক্রিয়া শুরুর নির্দেশ দেন।
