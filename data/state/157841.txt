
প্রধানমন্ত্রী শেখ হাসিনা বলেছেন, সরকার মিয়ানমারের সঙ্গে স্বাভাবিক সম্পর্ক বজায় রেখে রোহিঙ্গা সমস্যার সমাধানে কূটনৈতিক তৎপরতা চালাচ্ছে। রোহিঙ্গাদের দ্রুত প্রত্যাবাসনের লক্ষ্যে দ্বিপক্ষীয় চুক্তি সম্পাদনের লক্ষ্যে বাংলাদেশ একটি খসড়া হস্তান্তর করেছে। এটি নিয়ে দুই দেশই পরীক্ষা-নিরীক্ষা ও আলোচনা চালিয়ে যাচ্ছে। আন্তর্জাতিক জনমত গঠনের জোর প্রচেষ্টা চালানোর ফলে রোহিঙ্গাদের অধিকারের পক্ষে আজ বিশ্ব জনমত গঠিত হয়েছে।
আজ বুধবার জাতীয় সংসদে মিজানুর রহমানের প্রশ্নের জবাবে প্রধানমন্ত্রী ও সংসদ নেতা এসব কথা বলেন।
সংরক্ষিত আসনের সেলিনা জাহানের প্রশ্নের জবাবে সংসদ নেতা বলেন, মিয়ানমারের নাগরিকদের স্বদেশে ফিরিয়ে নেওয়ার ব্যবস্থা করতে সরকার দৃঢ়প্রতিজ্ঞ।
প্রধানমন্ত্রী জানান, দৈনিক গড়ে ১১ হাজার মিয়ানমারের নাগরিকের বায়োমেট্রিক নিবন্ধন হচ্ছে। গত ২০ নভেম্বর পর্যন্ত ৫ লাখ ৯৯ হাজার ৪৬০ জনের নিবন্ধন সম্পন্ন হয়েছে। আগামী ১২ ডিসেম্বরের মধ্যে নিবন্ধন কার্যক্রম সম্পন্ন হবে বলে প্রধানমন্ত্রী আশা প্রকাশ করেন।
জাতীয় পার্টির নূরুল ইসলাম মিলনের প্রশ্নের জবাবে প্রধানমন্ত্রী বলেন, ‘এ বছরের বন্যায় ফসলের কিছুটা ক্ষতি হওয়া সত্ত্বেও সামগ্রিক খাদ্যশস্য উৎপাদনে তেমন ঘাটতি হবে না। খাদ্যশস্য উৎপাদনের লক্ষ্যমাত্রা অর্জনের জন্য আমরা সচেষ্ট রয়েছি।’
দেশে অনুমোদিত বার ১৪৪টিমামুনুর রশীদের প্রশ্নের জবাবে স্বরাষ্ট্রমন্ত্রী আসাদুজ্জামান খান কামাল বলেন, বর্তমানে দেশে অনুমোদিত বারের সংখ্যা ১৪৪টি। অনুমোদন ছাড়া কোনো বার পরিচালনার সুনির্দিষ্ট তথ্য পাওয়া গেলে তাৎক্ষণিকভাবে আইনানুগ ব্যবস্থা নেওয়া হয়।
মন্ত্রী জানান, চলতি বছরের সেপ্টেম্বর পর্যন্ত ৩ কোটি ৩৫ লাখ ১১ হাজার ২৩৪টি ইয়াবা, ২৫৯ দশমিক ৭৬৫ কেজি হেরোইন, ৫ লাখ ২৪ হাজার ১৩৭ বোতল ফেনসিডিল, ৫২ হাজার ৯৪ কেজি গাঁজা উদ্ধার করা হয়।
নজরুল ইসলামের প্রশ্নের জবাবে স্বরাষ্ট্রমন্ত্রী বলেন, দেশের আদালতগুলোতে প্রায় ৩০ লাখ মামলা পেন্ডিং আছে। এককভাবে মাদকদ্রব্য নিয়ন্ত্রণ আইনে দায়ের করা পেন্ডিং মামলা (চলতি বছরের সেপ্টেম্বর পর্যন্ত) ২ লাখ ১৬ হাজার ৩৯৮টি।
