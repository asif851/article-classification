
পৃথক ঘটনায় গতকাল রোববার দুই নারীকে হত্যা করা হয়েছে। এর আগে গত শনিবার তুরাগ থানা এলাকায় সিএনজিচালিত অটোরিকশা থেকে ফেলে হত্যা করা হয় আরেক নারীকে।গতকাল সন্ধ্যায় দারুস সালাম থানার সিটিপল্লীর একটি টিনের ছাউনির ঘর থেকে পুলিশ নূরজাহান নামের এক বৃদ্ধার গলা কাটা লাশ উদ্ধার করে। থানার ভারপ্রাপ্ত কর্মকর্তা সেলিমুজ্জামান বলেন, ৭২ বছর বয়সী ওই নারীর লাশ তাঁর শয়নকক্ষ থেকে উদ্ধার করা হয়েছে। লোকে তাঁকে পাগলি বলে ডাকে। তিনি একাই থাকতেন। কে তাঁকে হত্যা করল তার তদন্ত চলছে।গতকাল সকালে পল্লবীর বারেকের গলির একটি টিনের ছাউনির বাসা থেকে পোশাককর্মী তাসলিমা বেগমের (৩০) লাশ উদ্ধার করা হয়। পুলিশের ধারণা, তাঁকে শ্বাসরোধে হত্যা করা হয়েছে। তাঁর স্বামী রিকশাচালক নূর আলমকে খুঁজে পাওয়া যাচ্ছে না। পুলিশের ধারণা, নূর আলম তাঁর স্ত্রীকে হত্যা করে পালিয়েছেন। পল্লবী থানার ওসি দাদন ফকির বলেন, ওই নারীর গলায় দাগ রয়েছে। এদিকে গত শনিবার দুপুরে রাজধানীর উপকণ্ঠে তুরাগ এলাকায় রোখসানা বেগম (৬০) নামের এক নারীকে অটোরিকশা থেকে ফেলে হত্যা করা হয়েছে বলে জানিয়েছেন তুরাগ থানার ওসি মাহাবুবে খুদা। ওই ঘটনায় পুলিশ শাহজাহান নামে একজনকে গ্রেপ্তার করেছে।পুলিশ জানায়, উত্তরার ১৭ নম্বর সেক্টর এলাকায় একটি সিএনজি অটোরিকশায় করে গরুর বাছুর চুরি করে নিয়ে যাচ্ছিল একটি চক্র। লোকজন দেখে ফেললে তারা দ্রুত সিএনজিতে উঠে পালানোর চেষ্টা করে। ধাওয়া খেয়ে রোখসানা বেগম অটোরিকশায় পুরোপুরি উঠতে পারেননি, গাড়ি থেকে কিছুটা ঝুলন্ত অবস্থায় ছিলেন। তখন ভেতর থেকে লাথি মেরে তাঁকে রাস্তায় ফেলে দেওয়া হয়। পরে তাঁকে টঙ্গী হাসপাতালে নিয়ে গেলে সেখানে চিকিৎসকেরা তাঁকে মৃত ঘোষণা করেন।
