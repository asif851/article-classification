
রাজধানীর কমলাপুর রেলস্টেশনে সোনা পাচারের অভিযোগে জয়নাল আবেদিন নামের এক ব্যক্তিকে গ্রেপ্তার করেছে রেলওয়ে পুলিশ। আজ সোমবার সকালে চট্টগ্রাম থেকে আসা তূর্ণা-নিশীথা ট্রেন থেকে নামার পর তাঁকে গ্রেপ্তার করা হয়। তাঁর স্যান্ডেলের সুকতলায় প্রায় দেড় কোটি টাকার সোনা পাওয়া যায়।
রেলওয়ে পুলিশের তথ্যমতে, আজ সকাল সাড়ে সাতটার দিকে তূর্ণা-নিশীথা ট্রেনটি চট্টগ্রাম থেকে ঢাকায় আসে। ওই ট্রেনের যাত্রী জয়নালের কাছে অবৈধ সোনা আছে বলে পুলিশের কাছে তথ্য ছিল। ট্রেন থেকে নামার পর জয়নালকে তল্লাশি করে পুলিশ। তাঁর দুই পায়ের স্যান্ডেলের সুকতলা থেকে পুলিশ ২৫টি সোনার বার উদ্ধার করে। এসব বারের ওজন প্রায় তিন কেজি। এর আনুমানিক দাম দেড় কোটি টাকা বলে জানিয়েছে পুলিশ।
ঢাকা রেলওয়ে থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, জয়নালের বিরুদ্ধে মামলা হয়েছে। তাঁকে জিজ্ঞাসাবাদে আদালতে সাত দিনের রিমান্ডের আবেদন জানানো হবে।
