
দিনাজপুরের পার্বতীপুর উপজেলার সুন্দরীপাড়া রেলক্রসিংয়ের বিভাজকে ধাক্কা খেয়ে গতকাল রোববার একটি কয়লাবাহী ট্রাক পার্বতীপুর-লালমনিরহাট রেললাইনের ওপর উল্টে যায়। এতে ট্রাকের চালক ও তাঁর সহকারী আহত হন। লাইনে ট্রাক পড়ে থাকায় ওই রেলপথে ছয় ঘণ্টা ট্রেন ও পার্বতীপুর-লালমনিরহাট মহাসড়কে আট ঘণ্টা যান চলাচল বন্ধ থাকে।আহত দুজন হলেন ট্রাকটির চালক খলিলুর রহমান (৪২) ও তাঁর সহকারী মিঠুন চক্রবর্তী (৩২)। তাঁদের পার্বতীপুর উপজেলা স্বাস্থ্য কমপ্লেক্সে ভর্তি করা হয়েছে। চালকের সহকারী জানান, ট্রাকটির মালিক নওগাঁর মহাদেবপুর উপজেলার যুগল কিশোর গুপ্ত (জে কে) ট্রেডিং কোম্পানি। লালমনিরহাটের বুড়িমারী স্থলবন্দর থেকে ২০ টন ভারতীয় কয়লা নিয়ে একটি ট্রাক নওগাঁর মহাদেবপুরের তছির মাস্টারের ইটভাটায় যাচ্ছিল। ঘন কুয়াশার কারণে গতকাল ভোর পাঁচটার দিকে ট্রাকটি পার্বতীপুরের সুন্দরীপাড়া রেলক্রসিংয়ের বিভাজকের ওপর পড়ে উল্টে যায়। এতে রেলপথে ট্রেন চলাচল ও মহাসড়কে সব ধরনের যান চলাচল বন্ধ হয়ে যায়।হাসপাতালে চিকিৎসাধীন ট্রাকের চালক খলিলুর রহমান বলেন, মহাসড়কের দুই পাশে কোনো সংকেতিক চিহ্ন এমনকি কোনো গতিরোধক ছিল না। হঠাৎ করেই রেলক্রসিংয়ের সামনে উঁচু বিভাজক দেওয়ায় ট্রাকটি তার ওপর আছড়ে পড়ে উল্টে যায়। এলাকাবাসী অভিযোগ করেন, মহাসড়কে অপরিকল্পিত বিভাজক দেওয়ায় পার্বতীপুরের সুন্দরীপাড়া ও হলদীবাড়ী রেলক্রসিংয়ে একইভাবে ট্রাক ও বাস উঠে পাঁচটি দুর্ঘটনা ঘটে।পার্বতীপুর রেলওয়ে থানার ভারপ্রাপ্ত কর্মকর্তা এ কে এম লুৎফর রহমান বলেন, ঘটনার পরপরই পার্বতীপুর রেল পুলিশ, লালমনিরহাট রেল পুলিশ, ফায়ার সার্ভিস, রেলের কর্মকর্তারা উপস্থিত হয়ে উদ্ধারকাজ শুরু করেন। বেলা সোয়া ১১টার দিকে রেলপথ ও বেলা একটার দিকে সড়কপথে যান চলাচল শুরু হয়।পার্বতীপুর স্টেশনের সহকারী স্টেশনমাস্টার আবুল কালাম আজাদ বলেন, রেললাইন বন্ধ হয়ে যাওয়ায় পার্বতীপুর-লালমনিরহাট রেলপথে ট্রেন চলাচল ছয় ঘণ্টা বন্ধ থাকে। ফলে আন্তনগর দোলনচাঁপা ট্রেনটি ৪ ঘণ্টা ও ডেমু ট্রেনটি সাড়ে ৩ ঘণ্টা দেরিতে পার্বতীপুর ছেড়ে যায়। অপরদিকে কমিউটার ট্রেনটি ৩ ঘণ্টা বিলম্বে রংপুর থেকে পার্বতীপুর এসে পৌঁছায়।রেলের লালমনিরহাট বিভাগের ঊর্ধ্বতন উপসহকারী প্রকৌশলী গোলাম মোস্তফা বলেন, রেলক্রসিং রেলওয়ের আর রাস্তায় সাংকেতিক চিহ্ন ব্যবহারের দায়িত্ব সড়ক ও জনপথ বিভাগের। রেলগেটের ক্ষতি হওয়ায় ট্রাকমালিকের বিরুদ্ধে রেল থানায় মামলা করা হবে।
