
সাংসদ সালমা ইসলামের বিরুদ্ধে ব্যবস্থা নিতে জাতীয় সংসদের স্পিকারের কাছে দাবি জানিয়েছে চিকিৎসকদের শীর্ষ সংগঠন বাংলাদেশ মেডিকেল অ্যাসোসিয়েশন (বিএমএ)। আজ শনিবার বিএমএর এক সংবাদ বিজ্ঞপ্তিতে একথা জানানো হয়েছে। এ বিষয়ে ঢাকা মেডিকেল কলেজ হাসপাতালও একটি বিবৃতি দিয়েছে। 
বিএমএ এবং হাসপাতাল কর্তৃপক্ষ বলেছে, সাংসদ ঢাকা মেডিকেল কলেজের জরুরি বিভাগের চিকিৎসক নূনযীরুল মুহসেনীনের বিরুদ্ধে রূঢ় আচরণের যে অভিযোগ তুলেছেন তা সত্য নয়। ব্যক্তিগত আক্রোশের বশবর্তী হয়ে একটি পত্রিকা ও টিভি চ্যানেলে যে সংবাদ প্রচার করা হয়েছে তা চিকিৎসক সমাজের কাম্য নয়। প্রকাশিত সংবাদের জন্য ক্ষমা না চাইলে চিকিৎসকেরা ওই পত্রিকা ও টিভি চ্যানেল বর্জন করবেন বলে জানিয়েছেন। বিএমএ সংবাদ বিজ্ঞপ্তিতে বলেছে, সাংসদ ব্যক্তি স্বার্থে মিথ্যা সংবাদ সৃষ্টি ও প্রকাশ করেছেন। বিএমএ জাতীয় সংসদের স্পিকারের কাছে প্রয়োজনীয় ব্যবস্থা নেওয়ার দাবি জানাচ্ছে। ঘটনার প্রতিবাদে বিএমএ কাল দুপুর সাড়ে ১২টায় শহীদ মিনারের সামনে মানববন্ধনের ডাক দিয়েছে। সংবাদমাধ্যম কে দায়িত্বশীল আচরণ করার অনুরোধ জানিয়েছে ঢাকা মেডিকেল কলেজ হাসপাতাল। হাসপাতালের পক্ষে সহকারী পরিচালক ও তথ্য কর্মকর্তা খাজা আব্দুল গফুর এক বিবৃতির মাধ্যমে এই অনুরোধ জানান। বিবৃতিতে ঢাকা মেডিকেল কলেজ হাসপাতাল জানিয়েছে, জরুরি বিভাগে কর্মরত চিকিৎসক নূনযীরুল মুহসেনিন সাংসদ সালমা ইসলামের সঙ্গে রূঢ় আচরণ করেননি। ঘটনার দিন জরুরি বিভাগে রোগীর ভিড় ছিল। এ সময় সাংসদ আট থেকে ১০ জন লোক নিয়ে কর্তব্যরত চিকিৎসকের কক্ষে ঢুকে চিকিৎসকের চেয়ারে বসেন। রোগীদের অসুবিধার কথা চিন্তা করে কর্তব্যরত চিকিৎসক সাংসদকে অন্য জায়গায় বসার অনুরোধ করেন। ওই ঘটনায় সাংসদ ক্ষিপ্ত হয়ে উঠলে চিকিৎসক দুঃখও প্রকাশ করেন।
