
হেফাজতে ইসলামের কত নেতা-কর্মী নিহত হয়েছেন, ক্ষমতায় গেলে বিচার বিভাগীয় তদন্ত কমিটির মাধ্যমে তা বের করবে বিএনপি। ঢাকা মহানগর বিএনপির আহ্বায়ক সাদেক হোসেন খোকা এ কথা বলেছেন।হেফাজতে ইসলামের নিহত কর্মীদের আত্মার মাগফিরাত কামনায় ১৮ দল আয়োজিত গায়েবানা জানাজার আগে খোকা এ কথা বলেন। আজ মঙ্গলবার আসরের নামাজের পর নয়াপল্টনে বিএনপির কেন্দ্রীয় কার্যালয়ের সামনের রাস্তায় জানাজায় অংশ নেন ১৮-দলীয় জোটের নেতা-কর্মীরা।জোটের এই কর্মসূচিতে যোগ দিয়ে তিন দিনের মধ্যে ‘হত্যাকাণ্ড’ তদন্তে বিচার বিভাগীয় তদন্ত কমিশন গঠনের দাবি জানান বিকল্পধারার প্রেসিডেন্ট এ কিউ এম বদরুদ্দোজা চৌধুরী। কৃষক-শ্রমিক জনতা লীগের সভাপতি কাদের সিদ্দিকীও ওই কর্মসূচিতে যোগ দেন।জানাজার আগে সংক্ষিপ্ত বক্তব্যে হেফাজতের কর্মীদের ‘হত্যার’ নিন্দা জানান সাদেক হোসেন খোকা। তিনি বলেন, ‘এ “কুরবানি” ব্যর্থ হতে পারে না। আগামী দিনে একদিন না একদিন হেফাজতে ইসলামের নেতা-কর্মীদের ঢাকায় এনে, দাবি পূরণ করে হাসিমুখে ফেরত পাঠানো হবে।’ তিনি দাবি করেন, বিদেশি সংবাদমাধ্যম বিবিসি ও সিএনএনের খবরে বলা হয়েছে, গত রোববার তিন হাজারের বেশি নেতা-কর্মীকে হত্যা করা হয়েছে।
বদরুদ্দোজা চৌধুরী বলেন, হেফাজতে ইসলামের নেতা-কর্মীদের হত্যাকাণ্ডে তিন দিনের মধ্যে বিচার বিভাগীয় তদন্ত কমিশন গঠন করতে হবে। তিনি বলেন, ওই দিন আলো বন্ধ করে মিডিয়াকে ঢুকতে না দিয়ে সাঁড়াশি অভিযান চালিয়ে নৃশংস হত্যাকাণ্ড চালানো হয়। ওই ঘটনায় সাংবাদিকদের মুখে তালাচাবি দেওয়া হয়েছে বলে তিনি দাবি করেন।
কাদের সিদ্দিকী বলেন, ‘এই নির্মম “হত্যাকাণ্ড” কোনো মতেই বিনা প্রতিবাদে, বিনা বিচারে মেনে নেওয়া হবে না।’ তিনি বলেন, ‘যারা সরকারে যায়, তারা মানব থেকে দানব হয়ে যায়। যারা ভবিষ্যতে যাবে, তারা যেন এই হত্যাকাণ্ডের বিচার করে।’ তিনি এ হত্যার জন্য ‘আল্লাহর দরবারে’ বিচার কামনা করেন।
 
জানাজা শেষে গাড়িতে আগুন
গায়েবানা জানাজার পরে স্বেচ্ছাসেবক দলের ব্যানারে হরতালের সমর্থনে একটি মিছিল বের হয়। মিছিলটি সিটি ব্যাংকের সামনে পৌঁছানোর পরে একটি মাইক্রোবাসে আগুন লাগিয়ে দেওয়া হয়। পরে পুলিশ ধাওয়া দিলে স্বেচ্ছাসেবক দলের কর্মীরা পালিয়ে যান।
