
মাদকের ছোবলে পড়ে স্কুল, কলেজ ও বিশ্ববিদ্যালয় থেকে ঝরে পড়ছে শিক্ষার্থীরা। মাদকমুক্ত থাকতে তাদের লেখাপড়া ও সংস্কৃতির প্রতি মনোযোগী হতে হবে। একই সঙ্গে যারা মাদকে আসক্ত তাদের সুস্থ করে তুলতে তরুণ সমাজকে এগিয়ে আসতে হবে।
ঢাকার দোহারে গত বুধবার মাদকবিরোধী পরামর্শ সভায় এসব কথা বলেন প্রথম আলো মাদকবিরোধী আন্দোলনের উপদেষ্টা মানসিক রোগ বিশেষজ্ঞ মোহিত কামাল। ইকরাশি আদর্শ উচ্চবিদ্যালয়ের মিলনায়তনে শিক্ষার্থীদের নিয়ে ওই পরামর্শ সভার আয়োজন করে প্রথম আলো ট্রাস্ট।
সভায় সভাপতিত্ব করেন নবাবগঞ্জ প্রথম আলো বন্ধুসভার উপদেষ্টা কাজী সালাউদ্দিন। আলোচক হিসেবে উপস্থিত ছিলেন প্রথম আলো ট্রাস্টের সমন্বয়ক ফেরদৌস ফয়সাল, বিদ্যালয় পরিচালনা কমিটির সদস্য সুরুজ আলম, প্রধান শিক্ষক একলাল উদ্দিন আহমেদ, খোরশেদ আলম ও প্রথম আলোর স্থানীয় প্রতিনিধি আজহারুল হক প্রমুখ।
মোহিত কামাল বলেন, সুস্থ জাতি গঠনে আজকের শিক্ষার্থীদের অগ্রণী ভূমিকা পালন করতে হবে। তাই মাদক থেকে দূরে থাকতে তাদের সচেতনতা প্রয়োজন। 
