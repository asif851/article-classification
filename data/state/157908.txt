
কুষ্টিয়ার ইসলামী বিশ্ববিদ্যালয়ের প্রশাসনিক ভবনে আবারও তালা দিয়েছেন চাকরিপ্রত্যাশীরা। বিশ্ববিদ্যালয়ে কর্মকর্তা-কর্মচারী পদে চাকরির দাবিতে বিশ্ববিদ্যালয় শাখা ছাত্রলীগের সাবেক নেতা-কর্মীরা গতকাল শনিবার এ তালা দেন। এ ছাড়া চাকরিপ্রত্যাশীরা কুষ্টিয়া ও ঝিনাইদহ থেকে আসা শিক্ষার্থী বহনকারী গাড়িগুলো আটকে রাখেন। পরে বিশ্ববিদ্যালয় প্রশাসনের আশ্বাসে তাঁরা প্রশাসন ভবনের তালা খুলে দেন এবং গাড়িগুলো ছেড়ে দেন।প্রত্যক্ষদর্শী ও বিশ্ববিদ্যালয় সূত্রে জানা গেছে, গতকাল দুপুর সাড়ে ১২টার দিকে প্রশাসনিক ভবনের প্রধান ফটকে তালা লাগিয়ে দেন চাকরিপ্রত্যাশী বিশ্ববিদ্যালয় শাখা ছাত্রলীগের সাবেক নেতা-কর্মীরা। এর আগে তাঁরা প্রশাসনিক ভবনের বিভিন্ন কার্যালয় থেকে কর্মকর্তা-কর্মচারীদের বের করে দেন। ভবনে তালা দেওয়ায় উপাচার্য আবদুল হাকিম সরকার, সহ-উপাচার্য শাহিনুর রহমানসহ প্রশাসনের কর্তাব্যক্তিরা অবরুদ্ধ হয়ে পড়েন। বেলা দেড়টার দিকে ছাত্রলীগের সাবেক নেতা-কর্মী ও বর্তমান কমিটির নেতাদের সঙ্গে উপাচার্যের কার্যালয়ে প্রশাসনের কর্মকর্তাদের বৈঠক হয়। বৈঠক শেষে বেলা আড়াইটার দিকে চাকরিপ্রত্যাশীরা তালা খুলে দেন।
