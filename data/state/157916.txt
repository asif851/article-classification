
সরকারি দল আওয়ামী লীগের মহিলা সাংসদ ফিরোজা বেগম বলেছেন, এলাকার উন্নয়ন ও শান্তিশৃঙ্খলার স্বার্থে আঞ্চলিক রাজনৈতিক দল জনসংহতি সমিতির সঙ্গে সমঝোতার প্রয়োজন আছে। তাদের সঙ্গে রাজনৈতিক মতাদর্শ ভিন্ন হলেও পরস্পরকে অস্বীকার করা যাবে না।গতকাল শুক্রবার স্থানীয় সাংবাদিকদের সঙ্গে মতবিনিময় সভায় ফিরোজা বেগম এ কথা বলেন। রাঙামাটি পার্বত্য জেলা পরিষদ সভাকক্ষে আয়োজিত মতবিনিময় সভায় জেলা আওয়ামী লীগের দুই জ্যেষ্ঠ সহসভাপতি মাহাবুবুর রহমান ও চিংকিউ রোয়াজা এবং সাধারণ সম্পাদক মুছা মাতব্বর ও তথ্য ও গবেষণা সম্পাদক রফিকুল মাওলা উপস্থিত ছিলেন। রাঙামাটিতে মেডিকেল কলেজ এবং বিজ্ঞান ও প্রযুক্তি বিশ্ববিদ্যালয় প্রতিষ্ঠার বিপরীতে জনসংহতি সমিতির অবস্থানের বিষয়টি উল্লেখ করে ফিরোজা বেগম বলেন, তাদের হয়তো কোনো যুক্তি আছে। তবে তারা একদিন বুঝবে। সাধারণ মানুষ চায় মেডিকেল কলেজ ও বিশ্ববিদ্যালয় হোক। এসব উচ্চশিক্ষা প্রতিষ্ঠান হলে পার্বত্য এলাকায় উচ্চশিক্ষার প্রসার ঘটবে।
