
গণজাগরণ মঞ্চের কর্মী ও সমাজতান্ত্রিক ছাত্রফ্রন্ট মৌলভীবাজার শহর শাখার সভাপতি মিটন দেবনাথকে হত্যাচেষ্টার প্রতিবাদ ও হামলাকারীদের গ্রেপ্তারের দাবি জানানো হয়েছে। গতকাল বুধবার প্রগতিশীল ছাত্রজোটের ব্যানারে মৌলভীবাজারে বিক্ষোভ মিছিল, মানববন্ধন ও প্রতিবাদ সমাবেশে ওই দাবি জানানো হয়।প্রগতিশীল ছাত্রজোট সূত্রে জানা গেছে, দুপুর ১২টায় মৌলভীবাজার সরকারি কলেজ থেকে প্রগতিশীল ছাত্রজোটের উদ্যোগে একটি বিক্ষোভ মিছিল বের করা হয়। মিছিলটি শহরের চৌমোহনা চত্বরে এসে শেষ হয়। এরপর চৌমোহনা চত্বরে ঘণ্টাব্যাপী মানববন্ধন ও সমাবেশ অনুষ্ঠিত হয়।সমাবেশে বক্তব্য দেন বাংলাদেশের কমিউনিস্ট পার্টি (সিপিবি) মৌলভীবাজার জেলা শাখার সাধারণ সম্পাদক নীলিমেষ ঘোষ, জেলা বাসদের সদস্য সচিব মামুনুর রশীদ, মৌলভীবাজার গণজাগরণ মঞ্চের আহ্বায়ক নাসির জামান প্রমুখ। মানববন্ধন ও সমাবেশ শেষে প্রগতিশীল ছাত্রজোটের পক্ষ থেকে জেলা প্রশাসক ও পুলিশ সুপারের কাছে একটি স্মারকলিপি পেশ করা হয়। ১৯ সেপ্টেম্বর শহরের আহমদ ম্যানশনের সামনে মিটন দেবনাথকে কুপিয়ে জখম করে কয়েকজন দুর্বৃত্ত।
