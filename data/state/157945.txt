
জাতীয় সংসদের বিরোধীদলীয় নেতা রওশন এরশাদ বলেছেন, ‘আমরা কখনোই সংসদ বর্জন করব না। সরকারি দলের সঙ্গে সংসদে না বসলে আলোচনা হবে না। আর আলোচনা না হলে কোনো সমস্যার সমাধান হবে না। এটি দেশের জন্য সুফল বয়ে আনতে পারবে না।’গতকাল শনিবার বিকেলে ময়মনসিংহ শহরের টাউন হল মাঠে জেলা জাতীয় পার্টি আয়োজিত এক সংবর্ধনা অনুষ্ঠানে প্রধান অতিথির বক্তব্যে রওশন এরশাদ এ কথা বলেন।নির্বাচনে অংশ নেওয়া প্রসঙ্গে রওশন এরশাদ বলেন, নির্বাচনকালীন সরকারের স্বাস্থ্যমন্ত্রী থাকাকালে আমি ঢাকা মেডিকেলের বার্ন ইউনিটে রাজনৈতিক সহিংতায় দগ্ধদের দেখতে গিয়েছিলাম। সেখানে মানুষের কষ্ট দেখে সেই রাতেই নির্বাচনে অংশ নেওয়ার সিদ্ধান্ত নিয়েছিলাম। অনেকে এ সিদ্ধান্তকে ঝুঁকিপূর্ণ বলেন, কিন্তু আমি নির্বাচন করে দেশে সাংবিধানিক ধারাবাহিকতা বজায় রেখেছি।’একই সঙ্গে সরকার ও বিরোধী দলে থাকা প্রসঙ্গে রওশন এরশাদ বলেন, ‘সরকারে থেকে মানুষের উন্নয়নের জন্য কাজ করব। আর বিরোধী দলে থেকে সরকারের গঠনমূলক সমালোচনা করব।’এর আগে বিরোধীদলীয় নেতা ময়মনসিংহের ত্রিশালে জাতীয় পার্টির স্থানীয় কার্যালয়ের সামনে আয়োজিত এক পথসভায় যোগ দেন। সেখানে তিনি বলেন, দশম জাতীয় সংসদ নির্বাচন ছিল দেশের সংবিধানের ধারাবাহিকতা রক্ষার জন্য। রওশন ময়মনসিংহ সদর আসন থেকে নির্বাচিত সাংসদ। ত্রিশালবাসীর উন্নয়নে কাজ করে যাওয়ারও প্রতিশ্রুতি দেন তিনি।
