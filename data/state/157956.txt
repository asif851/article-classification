
হরতালে আদালতের কার্যক্রমে আইনজীবীরা অংশ নেবেন কি না, এ ব্যাপারে সিদ্ধান্ত নিতে কাল রোববার মতবিনিময় সভা ডেকেছে চট্টগ্রাম জেলা আইনজীবী সমিতি।১৯৮৯ সালে নেওয়া সিদ্ধান্তের পরিপ্রেক্ষিতে হরতালে আদালতের কার্যক্রমে অংশ নিচ্ছেন না চট্টগ্রাম বারের আইনজীবীরা।গতকাল শুক্রবার ‘তারিখ পড়ে শুনানি হয় না’ শিরোনামে প্রথম আলোয় একটি প্রতিবেদন প্রকাশিত হয়।চট্টগ্রাম জেলা আইনজীবী সমিতির সাধারণ সম্পাদক এনামুল হক প্রথম আলোকে বলেন, ২৬ বছর আগে নেওয়া সিদ্ধান্ত অনুযায়ী হরতালে চট্টগ্রাম বারের একজন আইনজীবীও শুনানিতে অংশ নিচ্ছেন না। বিচারপ্রার্থীদের দুর্ভোগের কথা চিন্তা করে বারের সাবেক সব সভাপতি ও সাধারণ সম্পাদকদের সঙ্গে রোববার মতবিনিময় করবেন জেলা আইনজীবী সমিতির নেতারা। তিনি বলেন, মতবিনিময় সভায় সিদ্ধান্ত হলে তলবি সভা ডাকা হবে। হরতালে আইনজীবীরা শুনানিতে অংশ নেবেন কি না, তলবি সভায় এ ব্যাপারে সর্বসম্মতিক্রমে সিদ্ধান্ত নেওয়া হবে।
