
হইহুল্লোড় আর এক পক্ষের ভোট বর্জনের মধ্য দিয়ে গতকাল বৃহস্পতিবার বিএনপির রাঙামাটি জেলা কমিটির ত্রিবার্ষিক সম্মেলন শেষ হয়েছে।সম্মেলনে জেলা কমিটির সাবেক সাধারণ সম্পাদক মো. শাহ আলমকে সভাপতি, দীপন তালুকদারকে সাধারণ সম্পাদক ও মো. সাইফুল ইসলাম পনিরকে সাংগঠনিক সম্পাদক করে ১৫১ সদস্যের জেলা কমিটি গঠন করা হয়।নির্বাচনের মাধ্যমে কমিটি গঠনের আগে রাঙামাটি জেলা কমিটির সভাপতি দীপেন দেওয়ান নির্বাচন বর্জন করেন। নির্বাচন বর্জন করে যাওয়ার সময় তিনি অভিযোগ করেন, আওয়ামী লীগের সঙ্গে আঁতাতকারী ব্যক্তিরা ঐক্যবদ্ধ হয়ে তাঁকে নির্বাচনে পরাজিত করার ষড়যন্ত্র করছে। তাই তিনি নির্বাচন বর্জন করেছেন।পরে বিকেল সাড়ে চারটায় নির্বাচন শুরু হয়। দলীয় সূত্র জানায়, নির্বাচনে ২০৯ জন কাউন্সিলরের মধ্যে ১৬৭ জন ভোট দেন।এর আগে দুপুর ১২টার দিকে রাঙামাটি শহরের ভেদভেদি এলাকার ক্ষুদ্র নৃগোষ্ঠীর সাংস্কৃতিক ইনস্টিটিউট মিলনায়তনের সামনে সম্মেলনের উদ্বোধনী পর্বে শাহ আলম ও দীপেন দেওয়ানের পক্ষের নেতা-কর্মীরা পাল্টাপাল্টি স্লোগান দেন। এ সময় একটি ফটকাও ফোটানো হয়। কেন্দ্রীয় নেতাদের হস্তক্ষেপে পরিস্থিতি শান্ত হয়। পরে মিলনায়তনের ভেতরে সম্মেলন শুরু হয়।জেলা বিএনপির সভাপতি দীপেন দেওয়ানের সভাপতিত্বে সম্মেলনে প্রধান অতিথি ছিলেন বিএনপির যুগ্ম মহাসচিব মো. শাহজাহান। সম্মেলনের উদ্বোধন করেন চট্টগ্রাম বিভাগীয় সাংগঠনিক সম্পাদক গোলাম আকবর খন্দকার। প্রধান বক্তা ছিলেন যুবদলের কেন্দ্রীয় সভাপতি সৈয়দ মোয়াজ্জেম হোসেন আলাল।দ্বিতীয় পর্বে রাঙামাটি জেলা বিএনপির সাংগঠনিক সম্পাদক মো. সাইফুল ইসলাম সাংগঠনিক প্রতিবেদন উপস্থাপন করেন। এরপর বিভিন্ন উপজেলার সভাপতিরা বক্তব্য দেন। বিকেল চারটার দিকে নির্বাচনের মাধ্যমে জেলা কমিটি গঠনের প্রস্তুতি শুরু হলে বিবদমান দুই পক্ষের মধ্যে আবার উত্তেজনা দেখা দেয়। এ সময় দীপেন দেওয়ান নির্বাচন বর্জনের ঘোষণা দিয়ে তাঁর পক্ষের লোকজনকে নিয়ে মিলনায়তন ত্যাগ করেন।রাঙামাটি জেলা বিএনপির সর্বশেষ সম্মেলন হয়েছিল ২০০৯ সালে।
