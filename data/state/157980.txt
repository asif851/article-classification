
কুমিল্লার দাউদকান্দিতে পৃথক সড়ক দুর্ঘটনায় ব্যবসায়ীসহ দুজন নিহত হয়েছে। গতকাল শুক্রবার এসব দুর্ঘটনা ঘটে। নিহত দুজন হলেন মুন্সিগঞ্জের গজারিয়া উপজেলার বাউশিয়া গ্রামের মনি লাল দাস (৫৫) ও কুমিল্লার বরুড়া উপজেলার জয়নগর গ্রামের ললিতা ভৌমিক (৬৭)।গতকাল ভোর পাঁচটার দিকে বাউশিয়া এলাকা থেকে মনি লাল দাসসহ চার মাছ ব্যবসায়ী একটি পিকআপ ভ্যানে মাছ নিয়ে চান্দিনা বাজারে যাচ্ছিলেন। পিকআপ ভ্যানটি পুটিয়া এলাকায় পৌঁছালে সেটি নিয়ন্ত্রণ হারিয়ে সড়কের পাশের খাদে পড়ে যায়। এতে মনি লাল মারা যান। গতকাল সকাল ছয়টার দিকে হরিপুর এলাকায় দাঁড়িয়ে থাকা একটি মাইক্রোবাসকে পেছন থেকে অপর একটি গাড়ি ধাক্কা দেয়। এতে মাইক্রোবাসের আরোহী ললিতা ভৌমিক মারা যান |
