
রাজধানীর শ্যামপুরে গত শনিবার রাতে সালাম স্টিল মিল নামের একটি ইস্পাত কারখানার গলিত লোহায় দগ্ধ চার শ্রমিকের মধ্যে দুজন মারা গেছেন। তাঁরা হলেন মতিউর রহমান (২৪) ও বুলবুল হোসেন (২১)। শ্যামপুর থানার পুলিশ জানায়, ওই শ্রমিকেরা লোহা গলানোর কাজ করছিলেন। এ সময় একটি গলিত লোহা ছিটকে শ্রমিকদের ওপর পড়ে। এতে চারজন দগ্ধ হন। দগ্ধদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। এরপর রোববার রাতে বুলবুল হোসেন ও গতকাল সোমবার দুপুরে মতিউর রহমান মারা যান। বাকি দুজন আবু সাঈদ (৪০) ও মাহাবুবুর রহমানের (২৩) অবস্থাও শঙ্কামুক্ত নয় বলে জানিয়েছেন চিকিৎসকেরা। নিজস্ব প্রতিবেদক
