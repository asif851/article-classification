
ফেনীর ফুলগাজী উপজেলা চেয়ারম্যান একরামুল হক হত্যা মামলার অভিযোগপত্রভুক্ত আরও এক আসামিকে গ্রেপ্তার করা হয়েছে। গতকাল শনিবার সন্ধ্যায় ফেনী পৌরসভার বিরিঞ্চি এলাকা থেকে আসামি নুরুল আমিন ওরফে মামুনকে গ্রেপ্তার করেছে পুলিশ।
নুরুল আমিন ফেনী পৌরসভার বিরিঞ্চি গ্রামের বাসিন্দা। নিজ এলাকায় যুবলীগের সক্রিয় কর্মী হিসেবে তিনি পরিচিত।  
পুলিশ জানায়, নুরুল আমিনের বিরুদ্ধে ফেনী থানায় আরও দুটি মামলায় গ্রেপ্তারি পরোয়ানা ছিল।
ফেনী মডেল থানার ভারপ্রাপ্ত কর্মকর্তা (ওসি) মো. মাহবুব মোর্শেদ বলেন, চেয়ারম্যান একরামুল হক হত্যাকাণ্ডের পর থেকে তিনি পলাতক ছিলেন।  এ নিয়ে একরামুল হক হত্যা মামলায় অভিযোগপত্রভুক্ত ৫৬ জন আসামির মধ্যে ৪১ জনকে গ্রেপ্তার করা হয়েছে।
গত বছরের ২০ মে ফেনী থেকে ফুলগাজী যাওয়ার পথে শহরের একাডেমী এলাকায় দুর্বৃত্তরা বোমা ফাটিয়ে চেয়ারম্যান একরামুলের গাড়ি গতিরোধ করে তাঁকে কুপিয়ে ও গুলি করে হত্যা করে। পুড়িয়ে দেওয়া হয় তাঁর গাড়ি।
এ মামলায় গ্রেপ্তার ব্যক্তিদের মধ্যে ১৬ জন কোনো না কোনোভাবে হত্যাকাণ্ডের সঙ্গে জড়িত থাকার কথা স্বীকার করে আদালতে জবানবন্দি দিয়েছেন। অভিযোগপত্রভুক্ত ৫৬ জন আসামির মধ্যে বিএনপির নেতা মাহতাব উদ্দিন চৌধুরী ওরফে মিনার চৌধুরী ছাড়া সবাই আওয়ামী লীগ, যুবলীগ ও ছাত্রলীগের নেতা-কর্মী।
