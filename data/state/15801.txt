
যশোরের বেনাপোল সীমান্তে বর্ডার গার্ড বাংলাদেশের (বিজিবি) সঙ্গে বন্দুকযুদ্ধে ইব্রাহিম মোড়ল (৩০) নামের এক যুবক নিহত হয়েছেন। আজ মঙ্গলবার ভোর ৪টার দিকে র্শাশা উপজেলার দৌলতপুর গ্রামের ‘ভারতের তেরঘর’ সীমান্ত এলাকায় এ ঘটনা ঘটে। 
ইব্রাহিম যশোরের শার্শা উপজেলার খড়িডাঙ্গা গ্রামের বাসিন্দা।
বিজিবি ২১ ব্যাটালিয়নের অধিনায়ক তারিকুল হাকিম প্রথম আলোকে বলেন, রাতে চোরাচালানিদের সংঘবদ্ধ একটি দল ভারত থেকে চোরাই পণ্য নিয়ে বাংলাদেশে ঢুকছিল। ওত পেতে থাকা বিজিবি সদস্যরা চ্যালেঞ্জ করলে তারা গুলি ছোড়ে। আত্মরক্ষার্থে বিজিবি সদস্যরাও পাল্টা গুলি ছোড়ে। গুলিবিনিময়ের একপর্যায়ে এক যুবক গুলিবিদ্ধ হয়ে নিহত হন। নিহত যুবকের লাশ বেনাপোল বন্দর থানার পুলিশের কাছে হস্তান্তর করা হয়েছে।  এ ব্যাপারে নিহত ইব্রাহিমের ভাইপো রুস্তম আলী সাংবাদিকদের বলেন, ‘আমার চাচা ইব্রাহিম মোটরসাইকেল ভাড়ায় চালিয়ে সংসার চালাতেন। গতকাল সোমবার সকালে মোটরসাইকেল নিয়ে বাড়ি থেকে বেরিয়ে যান। রাতে আর বাড়িতে ফেরেননি। আজ সকালে জানতে পারি, বিজিবি তাঁকে গুলি করে হত্যা করেছে।’
এ সময় ঘটনাস্থল থেকে একটি বন্দুক, দুটি গুলি ও কিছু চোরাই শাড়ি-কাপড় উদ্ধার করে বিজিবি।
