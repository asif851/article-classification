
গাজীপুর সদর উপজেলার হোতাপাড়া এলাকায় আবাসিক হোটেলে অভিযান চালিয়ে ৪৭ জন নারী-পুরুষকে আটক করেন ভ্রাম্যমাণ আদালত। পরে অসামাজিক কার্যকলাপের দায়ে তাঁদের বিভিন্ন মেয়াদে কারাদণ্ডাদেশ দেওয়া হয়।
আজ শুক্রবার বিকেলে হোতাপাড়া এলাকার রোজ ভ্যালি নামের ওই আবাসিক হোটেলে অভিযান চালানো হয়। গাজীপুরের নির্বাহী ম্যাজিস্ট্রেট রাসেল মিয়া ভ্রাম্যমাণ আদালতের নেতৃত্ব দেন।
ভ্রাম্যমাণ আদালত সূত্রে জানা গেছে, হোতাপাড়া এলাকার ওই আবাসিক হোটেলে দীর্ঘদিন ধরে অসামাজিক কার্যকলাপ চলছিল। স্থানীয় লোকজনের অভিযোগের ভিত্তিতে আজ বিকেলে ওই হোটেলে অভিযান পরিচালনা করেন জেলা প্রশাসনের ভ্রাম্যমাণ আদালত। এ সময় হোটেলে অসামাজিক কার্যকলাপে যুক্ত থাকার অভিযোগে ২৬ জন নারীকে আটক করে ১৫ দিনের ও ২১ জন পুরুষকে এক মাসের বিনাশ্রম কারাদণ্ডাদেশ দেওয়া হয়। পরে দণ্ডপ্রাপ্ত সবাইকে গাজীপুর কারাগারে পাঠানো হয়েছে। ভ্রাম্যমাণ আদালত পরিচালনার সময় সহযোগিতায় ছিলেন আনসার সদস্যরা।
নির্বাহী ম্যাজিস্ট্রেট রাসেল মিয়া বলেন, রোজ ভ্যালি আবাসিক হোটেলে এর আগেও অভিযান চালানো হয়েছিল। আজ ৪৭ জনকে আটক করে অসামাজিক কার্যকলাপের দায়ে কারাদণ্ডাদেশ দেওয়া হয়েছে।
