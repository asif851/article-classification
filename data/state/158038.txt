
ভুয়া পাসপোর্টে মালয়েশিয়া যাওয়ার চেষ্টাকালে আজ সোমবার হজরত শাহজালাল আন্তর্জাতিক বিমানবন্দর থেকে দুই যুবককে আটক করেছে আর্মড পুলিশ ব্যাটালিয়ন (এপিবিএন)।আটক হওয়া দুজন হলেন মো. মোকাররম (২৫) ও জজ মিয়া (২৫)। মোকাররমের বাড়ি জয়পুরহাটে ও জজ মিয়ার বাড়ি নরসিংদীর রায়পুরায়।মোকাররমের তথ্যের বরাত দিয়ে এপিবিএন জানায়, মালয়েশিয়া ফেরত মোশাররফ নামের এক ব্যক্তির কাছ থেকে ১২ হাজার টাকায় তাঁর পাসপোর্টটি কিনে নেন মোকাররম। ওই পাসপোর্টে ছবি বদল করাসহ মালয়েশিয়া যাওয়ার সব বন্দোবস্ত করে দেন মোস্তফা নামের এক ব্যক্তি।জজ মিয়ার তথ্যের বরাত দিয়ে এপিবিএন জানায়, তাঁর আসল পাসপোর্ট রেখে দিয়ে জাল পাসপোর্টে মালয়েশিয়া যাওয়ার ব্যবস্থা করে এক দালাল। তবে দালালের নাম জানাতে পারেননি জজ মিয়া।
ঘটনার তদন্তে থাকা পুলিশের অপরাধ তদন্ত বিভাগের (সিআইডি) উপপরিদর্শক মঞ্জুর হোসেন প্রথম আলো ডটকমকে জানান, আইন অনুযায়ী জাল পাসপোর্টধারী ব্যক্তিদের সর্বোচ্চ শাস্তি ৫০০ টাকা জরিমানা বা দুই মাসের কারাদণ্ড। তাই এ ধরনের ব্যক্তিরা সহজে ছাড়া পেয়ে যান। মামলার বিষয়টি প্রক্রিয়াধীন বলে জানান তিনি।
