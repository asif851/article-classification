
অনুসন্ধান কমিটির আহ্বানে সাড়া দিয়ে নির্বাচন কমিশনার হিসেবে নিয়োগের জন্য আলাদাভাবে পাঁচটি করে নাম প্রস্তাব করবে বিএনপির নেতৃত্বাধীন ২০-দলীয় জোটের শরিক দলগুলো। পৃথকভাবে দলগুলো নাম প্রস্তাব করলেও কয়েকটি নাম সব দলের প্রস্তাবে থাকবে বলে সূত্র জানিয়েছে।
আজ সোমবার বিকেলে নয়াপল্টনে বিএনপির কেন্দ্রীয় কার্যালয়ে জোটের মহাসচিব পর্যায়ের বৈঠকে এ সিদ্ধান্ত হয়।
এর আগে গতকাল রাতে বিএনপির স্থায়ী কমিটির মুলতবি বৈঠকে বিএনপি সিদ্ধান্ত নিয়েছিল তারা অনুসন্ধান কামটিকে নাম দেবে। বিএনপির এ সিদ্ধান্তের পরিপ্রেক্ষিতে জোটের সিদ্ধান্ত নেওয়া হলো।জানতে চাইলে বিএনপি জোটের শরিক বাংলাদেশ ন্যাপের মহাসচিব গোলাম মোস্তফা ভূঁইয়া প্রথম আলোকে বলেন, বিএনপি জোট ইতিবাচক রাজনীতিতে থাকতে চায়। আজ জোটের মহাসচিবদের বৈঠকে অনুসন্ধান কমিটিকে নাম দেওয়ার বিষয়ে সবাই একমত হয়েছেন।জোটের সূত্র জানায়, বিএনপিসহ তাদের জোটভুক্ত সাতটি দল নির্বাচন কমিশন গঠনের জন্য গঠিত অনুসন্ধান কমিটির চিঠি পেয়েছে। দলগুলো আজ রাতে নাম চূড়ান্ত করবে। দলগুলো আলাদাভাবে পাঁচটি করে নাম প্রস্তাব করবে। তবে নির্দিষ্ট কয়েকটি নাম সব দলের প্রস্তাবেই থাকবে। বিএনপির পক্ষ থেকে আজ সন্ধ্যায় শরিক দলগুলোকে নাম নিয়ে বিএনপির চেয়ারপারসনের কার্যালয়ে যেতে বলা হয়েছে। সেখানে নামগুলো চূড়ান্ত করা হবে।বিএনপির স্থায়ী কমিটির একজন নেতা প্রথম আলোকে জানান, গত রাতে বিএনপির স্থায়ী কমিটির বৈঠকে খালেদা জিয়া তাঁদের বলেছেন, কেউ নাম প্রস্তাব করতে চাইলে তা যেন আলাদাভাবে খালেদা জিয়ার কাছে দেওয়া হয়। পরে তিনি সেখান থেকে নাম চূড়ান্ত করবেন।আজ জোটের বৈঠকে জামায়াতের পক্ষে মঞ্জুরুল ইসলাম, এলডিপির মহাসচিব রেদওয়ান আহমেদ, বাংলাদেশ ন্যাপের মহাসচিব গোলাম মোস্তফা ভূঁইয়া, কল্যাণ পার্টির মহাসচিব আমিনুর রহমানসহ শরিক দলের প্রতিনিধিরা উপস্থিত ছিলেন।ন্যাপের মহাসচিব গোলাম মোস্তফা জানান, তাঁদের জোটের শরিকদের মধ্যে বিএনপি, এলডিপি, জাতীয় পার্টি (বিজেপি), বাংলাদেশ ন্যাপ, খেলাফত মজলিস, জমিয়তে ওলামা ইসলাম ও মুসলিম লীগ (এমএল)—এই সাতটি দল নাম প্রস্তাব করার জন্য অনুসন্ধান কমিটির চিঠি পেয়েছে।
