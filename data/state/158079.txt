
রাজধানীর রমনা থানাধীন বেইলি রোডে বহুতল নির্মাণাধীন ভবনে কাজ করার সময় ১০তলা থেকে পড়ে গিয়ে তিন শ্রমিকের মৃত্যু হয়েছে। তাঁদের মৃতদেহ ঢাকা মেডিকেল কলেজ হাসপাতালের মর্গে রাখা হয়েছে।
ঢাকা মেডিকেল কলেজ হাসপাতালের পুলিশ ফাঁড়ির উপপরিদর্শক (এসআই) মো. বাচ্চু মিয়া নির্মাণাধীন ভবনে কাজ করার সময় পড়ে গিয়ে তিন শ্রমিকের মৃত্যুর খবরের সত্যতা নিশ্চিত করেছেন।
নিহত শ্রমিকেরা হচ্ছেন মো. জাহাঙ্গীর হোসেন (২৫), মো. সায়েম (১৭) ও মো. জয়নুল (১৮)।
নিহত শ্রমিকদের সহকর্মীরা জানান, নির্মাণাধীন বহুতল ভবনের ১০তলায় লিফটের সাটারিং কাজ করার সময় মাচা ভেঙে তিনজন নিচে পড়ে যান। তাঁদের উদ্ধার করে ঢাকা মেডিকেল কলেজ হাসপাতালের জরুরি বিভাগে আনলে কর্তব্যরত চিকিৎসক তাঁদের মৃত ঘোষণা করেন। তাঁদের গ্রামের বাড়ি সিলেট জেলার গোলাপগঞ্জ উপজেলায়।
