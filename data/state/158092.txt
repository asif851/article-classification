
রাজশাহীতে মহাসড়কে নছিমন, করিমন ও ভটভটিসহ অবৈধ যানবাহন চলাচল বন্ধের দাবিতে গতকাল বুধবার সকাল ছয়টা থেকে ডাকা পরিবহন ধর্মঘট গতকালই বেলা সাড়ে ১১টায় প্রত্যাহার করা হয়েছে। রাজশাহী জেলা বাস ট্রাক মালিক শ্রমিক ঐক্য পরিষদ গত মঙ্গলবার অনির্দিষ্টকালের জন্য এই ধর্মঘটের ডাক দিয়েছিল।জেলা মোটর শ্রমিক ইউনিয়নের প্রচার সম্পাদক আনোয়ার পারভেজ জানান, রাজশাহী বিভাগীয় কমিশনারের কার্যালয়ে অনুষ্ঠিত বৈঠকে সিদ্ধান্ত হয়েছে, বৃহস্পতিবার থেকে রাজশাহীতে অবৈধ যানবাহন চলবে না। নছিমন, করিমন ও ভটভটিসহ যেকোনো অবৈধ যানবাহন মহাসড়কে বের হলে তা আটক করা হবে। এই আশ্বাসের পরিপ্রেক্ষিতে অনির্দিষ্টকালের জন্য ডাকা ধর্মঘট প্রত্যাহার করা হয়েছে।
