
একটি পথশিশুকে ১০ দিন ধরে সূত্রাপুর থানায় আটকে রেখেছে পুলিশ। শিশুটির নাম রাজীব (১৩)। আসামি হিসেবে থানার নিবন্ধন বইয়ে তার নাম নেই।গতকাল মঙ্গলবার রাতে পুলিশের ওয়ারী বিভাগের উপকমিশনার (ডিসি) সৈয়দ নুরুল ইসলাম প্রথম আলোকে ঘটনাটি নিশ্চিত করেছেন। তিনি বলেন, ‘ঘটনাটি আমি জেনেছি। শিশুদের বিরুদ্ধে থানায় কোনো মামলা হয় না। এ ঘটনায় গতকাল থানার ভারপ্রাপ্ত কর্মকর্তার (ওসি) বিরুদ্ধে তদন্ত শুরু হয়েছে।’সংবিধান বিশেষজ্ঞ শাহদীন মালিক প্রথম আলোকে বলেন, যদি কোনো শিশুকে আটক করতে হয়, তাহলে সমাজসেবা অধিদপ্তরের কর্মকর্তাকে জানাতে হবে। ওই কর্মকর্তা আটক শিশুর বিষয়ে খোঁজ নিয়ে তার বিরুদ্ধে অপরাধের অভিযোগ পেলে পুলিশ ব্যবস্থা নিতে পারে। তা ছাড়া শিশুকে থানায় আটকে রাখা শিশু আইনের পরিপন্থী।পুলিশের ওয়ারী বিভাগের একটি সূত্র জানায়, ১০ দিন আগে কমলাপুরের সুমন নামের এক যুবক পুরান ঢাকার রায় সাহেব বাজার মোড়ে লোহা-লক্কড়ের এক ব্যবসায়ীর কাছে পথশিশু রাজীবকে চাঁদা আনতে পাঠায়। ওই ব্যবসায়ী শিশুটিকে আটক করে সূত্রাপুর থানার ওসিকে জানান। ওসি পুলিশ পাঠিয়ে শিশুটিকে আটক করে থানায় নিয়ে আসে। এরপর থেকে তাকে থানাহাজতে রাখা হয়েছে। সুমনকে ধরার নামে পুলিশ প্রায় প্রতিদিন শিশুটিকে নিয়ে অভিযানে বের হচ্ছে।সূত্রাপুর থানার একজন কর্মকর্তা বলেন, রাজীবের বিরুদ্ধে থানায় সাধারণ ডায়েরি (জিডি) বা মামলা হয়নি। তাকে অন্য আসামিদের সঙ্গে থানাহাজতে রাখা হচ্ছে। এই শিশুকে ছাড়িয়ে নিতে কেউ আসেনি। সে কমলাপুরে ফুটপাতে থাকত। গ্রামের বাড়ি ব্রাহ্মণবাড়িয়ার চৌমুহনীতে। তার বাবা মৃত বাবুল। স্বজনদের বিষয়ে শিশুটি ভালো করে তথ্য দিতে পারেনি।পুলিশের ওয়ারী বিভাগের জ্যেষ্ঠ সহকারী কমিশনার নুরুল আমিন বলেন, থানার নিবন্ধন বইয়ে শিশুটির নাম অন্তর্ভুক্ত করা হয়নি। তাকে আটক রাখার প্রকৃত তারিখ বের করতে তদন্ত চলছে।ওয়ারী বিভাগের অতিরিক্ত উপকমিশনার ও সহকারী কমিশনারকে ঘটনাটি তদন্ত করে আজ প্রতিবেদন জমা দিতে বলা হয়েছে।গতকাল রাতে সূত্রাপুর থানার ওসি খলিলুর রহমান পাটোয়ারীর মুঠোফোনে একাধিকবার যোগাযোগ করে তার সঙ্গে কথা বলা সম্ভব হয়নি। খুদে বার্তা পাঠিয়ে তার সঙ্গে কথা বলার চেষ্টা করে তাঁকে পাওয়া যায়নি।
