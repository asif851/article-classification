
রোজার পর বিএনপির আন্দোলনকে দেখে নেওয়ার হুমকি দিয়েছেন ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী মায়া।আজ মঙ্গলবার দুপুরে বঙ্গবন্ধু অ্যাভিনিউতে আওয়ামী লীগের কেন্দ্রীয় কার্যালয়ে এক আলোচনা সভায় তিনি এ হুমকি দেন।মোফাজ্জল হোসেন চৌধুরী বলেন, ‘বিএনপির নেতারা রোজার পর আন্দোলনে নামার হুমকি দিয়েছে। এমন ধমক অনেক শুনেছি। এর আগেও আন্দোলনের নামার হুমকি দিয়ে তারা চুড়ি-শাড়ি পরে ঘরে বসে ছিল। তারা আন্দোলনে নামলে আমরা কি বসে থাকব? বসে থাকব না। আমরা তাদের দেখার জন্য বসে রইলাম।’বিএনপির সিনিয়র ভাইস চেয়ারম্যান তারেক রহমানকে উদ্দেশ করে বলেন, ‘বিএনপির নেতারা যেভাবে কথা বলে, আমার মনে হয় এটা বিএনপি নয়, পাগলদের দল। এ দলে একটা বেয়াদব আছে। এটা রাজনৈতিক পাগল। যখন-তখন একটা বলে ভেজাল লাগায়।’তারেক রহমানের বিচার দাবি করে ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী বলেন, ‘পৃথিবীর যেখানেই থাকুক বঙ্গবন্ধুকে নিয়ে কটাক্ষকারীদের দেশে এনে সাজা দেওয়া উচিত। তা না হলে সে মানুষকে বিভ্রান্ত করবে। যদিও মানুষ এ পাগলের কথায় কান দেয় না। তার পরও এগুলো বন্ধ করা উচিত।’মুক্তিযোদ্ধা জনতা লীগ আয়োজিত এই আলোচনা সভায় সভাপতিত্ব করেন সংগঠনের সভাপতি সিরাজুল ইসলাম পাটোয়ারী। বক্তব্য দেন ওলামা লীগের সভাপতি ইলিয়াছ হোসাইন বিন হেলালী, ঢাকা মহানগর আওয়ামী লীগের উপদপ্তর সম্পাদক জামাল উদ্দিন প্রমুখ।
