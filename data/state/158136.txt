
সিরাজগঞ্জে বিএনপির নেতা-কর্মীদের বাড়িতে তল্লাশি, তাঁদের পরিবারের সদস্যদের পুলিশি হয়রানি ও গ্রেপ্তারের প্রতিবাদে আগামীকাল মঙ্গলবার জেলায় অর্ধদিবস হরতাল ডেকেছে জেলা বিএনপি। আজ সোমবার সকালে জেলা বিএনপি এক জরুরি বৈঠক করে এ হরতালের ডাক দেয়।
সকাল সাড়ে ১০টার দিকে হরতাল আহ্বানের বিষয়টি নিশ্চিত করে বিএনপির চেয়ারপারসনের উপদেষ্টা ও সিরাজগঞ্জ জেলা বিএনপির সভাপতি ইকবাল হাসান মাহমুদ জানান, গতকাল রোববার রাতভর জেলা বিএনপির ও এর অঙ্গসংগঠনের নেতা-কর্মীদের বাড়িতে পুলিশ অভিযান চালায়। এ সময় নেতাদের বাড়িতে না পেয়ে তাঁদের পরিবারের সদস্যদের হয়রানি করা হয় এবং নির্দোষ অনেককেই গ্রেপ্তার করা হয়। এর প্রতিবাদে জেলা বিএনপির এক জরুরি সভা শেষে এই হরতাল আহ্বান করা হয়েছে। একই সঙ্গে গ্রেপ্তার করা নেতা-কর্মীদের অবিলম্বে নিঃশর্ত মুক্তি দাবি করেন তিনি।
উল্লেখ্য, গতকাল বিকেলে কেন্দ্রীয় কর্মসূচির অংশ হিসেবে সিরাজগঞ্জ জেলা বিএনপির বিক্ষোভ মিছিল চলাকালে পুলিশের সঙ্গে বিএনপির কর্মীদের সংঘর্ষের ঘটনা ঘটে। এ সময় আওয়ামী লীগের নেতা হাবিবে মিল্লাতের বাড়িতে হামলা ও ভাঙচুর করা হয়। পরে ওই ঘটনায় রাতেই পুলিশ বাদী হয়ে বিএনপি ও সহযোগী সংগঠনের ১০০ নেতা-কর্মীর নাম উল্লেখ করে এবং অজ্ঞাতনামা ৫০০ জনকে আসামি করে একটি মামলা করে। এরপর তাঁদের ধরতে বিএনপির নেতাদের বাড়িতে অভিযান চালায় পুলিশ।
