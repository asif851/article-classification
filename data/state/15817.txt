
ইয়েমেন থেকে ছোড়া মর্টার শেলের আঘাতে আজ শুক্রবার সকালে সৌদি আরবের একটি হাসপাতালে দুই বাংলাদেশি নিহত হয়েছেন। সৌদি আরবে নিযুক্ত বাংলাদেশের রাষ্ট্রদূত গোলাম মসিহ পররাষ্ট্র মন্ত্রণালয়কে এ খবরটি নিশ্চিত করেছেন।
নিহত দুই বাংলাদেশি হলেন টাঙ্গাইল জেলার নুরু ও ব্রাহ্মণবাড়িয়ার বাতেন। দুজনেই মর্টার শেলের আঘাতে ক্ষতিগ্রস্ত ওই হাসপাতালে পরিচ্ছন্নতা কর্মী হিসেবে কর্মরত ছিলেন।পররাষ্ট্র মন্ত্রণালয় সূত্র জানিয়েছে, আজ শুক্রবার ভোরে সৌদি আরবের জিজান অঞ্চলের সামতাহ জেনারেল হাসপাতালে ইয়েমেন থেকে মর্টার শেল ছোড়া হয়। এতে হাসপাতালে কর্মরত দুজন বাংলাদেশি কর্মী মারা যান। আহত হয়েছেন অনেকে। তাঁদের হাসপাতালে ভর্তি করা হয়েছে।পররাষ্ট্র প্রতিমন্ত্রী শাহরিয়ার আলম আজ বিকেল সোয়া চারটার দিকে তাঁর ফেসবুক পোস্টেও একই তথ্য দিয়েছেন।সম্প্রতি সৌদি আরব ইয়েমেনের বিদ্রোহী হুতি সম্প্রদায়ের অধিকৃত এলাকায় ধারাবাহিকভাবে বিমান হামলা চালিয়ে আসছে। এ মর্টার হামলার জন্য হুতি সম্প্রদায় দায়ী কি-না সে সম্পর্কে নিশ্চিত কোনো তথ্য পাওয়া যায়নি।
