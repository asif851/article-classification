
রংপুরের পীরগঞ্জ উপজেলা বিএনপির কার্যকরী পরিষদের সদস্য নায়েব আলী আকন্দ (৪০) পাঁচ দিন ধরে নিখোঁজ রয়েছেন। তিনি নিধিরামপুর নিম্নমাধ্যমিক বালিকা বিদ্যালয়ের সহকারী শিক্ষক। এ ঘটনায় সাধারণ ডায়েরি (জিডি) করা হয়েছে।
নায়েব আলী স্থানীয় পল্লি চিকিৎসক হিসেবেও পরিচিত। তাঁর বাড়ি উপজেলার ভেন্ডাবাড়ী ইউনিয়নের মহেশপুর গ্রামে।
৭ সেপ্টেম্বর পীরগঞ্জ থানায় দায়ের করা জিডি ও নায়েব আলীর পরিবার সূত্রে জানা যায়, গত ৬ সেপ্টেম্বর সকালে নায়েব আলী রংপুর বিআরটিএ কার্যালয়ে তাঁর ব্যবহৃত মোটরসাইকেলের নিবন্ধন করার উদ্দেশ্যে বের হন। আর ফিরে আসেননি। তাঁর ব্যবহৃত মুঠোফোনটিও বন্ধ রয়েছে। পরিবারের সদস্যরা আত্মীয়স্বজন, বন্ধু-বান্ধবের বাড়িসহ সম্ভাব্য বিভিন্ন স্থানে খোঁজ করেও তাঁর সন্ধান পাননি।
নায়েব আলীর অন্তঃসত্ত্বা স্ত্রী মৌলুদা বেগম বলেন, ‘আমার স্বামী খুব সহজ-সরল মানুষ। তাঁর কোনো শত্রু নেই। তবু লোকটার কেন এমন হলো’—বলেই কাঁদতে থাকেন তিনি। নায়েব আলীর বড় মেয়ে নাইমুন্নাহার নীলা অষ্টম শ্রেণিতে ও ছোট মেয়ে নুশরাত জাহান প্রথম শ্রেণিতে পড়ে।
নিখোঁজ নায়েব আলীর রাজনৈতিক পরিচয় নিশ্চিত করেন পীরগঞ্জ উপজেলা বিএনপির সাংগঠনিক সম্পাদক সাইফুল ইসলাম। তিনি বলেন, ‘নায়েব আলী অত্যন্ত সহজ-সরল মানুষ। তাঁকে কোনো কারণে অপহরণ করা হয়ে থাকতে পারে।’
পীরগঞ্জ থানার ভারপ্রাপ্ত কর্মকর্তা (ওসি) রেজাউল করিম বলেন, ‘নায়েব আলীর ছোট ভাই মমিন মিয়া ৭ সেপ্টেম্বর জিডি করেছেন। তাঁকে উদ্ধারে পুলিশ সর্বাত্মক চেষ্টা চালিয়ে যাচ্ছে। তবে এখন পর্যন্ত কোনো সূত্র পাইনি।’
