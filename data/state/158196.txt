
নড়াইলের লোহাগড়া উপজেলা চেয়ারম্যান সৈয়দ ফয়জুল আমিরের বিরুদ্ধে হত্যার হুমকি দেওয়ার অভিযোগ এনেছেন লোহাগড়া উপজেলা নির্বাহী কর্মকর্তা (ইউএনও) মনিরা পারভীন। তবে ফয়জুল আমিন এ অভিযোগ অস্বীকার করেছেন।
আজ বুধবার দুপুরে মনিরা পারভীন এ অভিযোগ জানিয়ে লোহাগড়া থানায় সাধারণ ডায়েরি (জিডি) করেছেন। সৈয়দ ফয়জুল আমির উপজেলা আওয়ামী লীগের সাধারণ সম্পাদক।
ইউএনও মনিরা পারভীন বলেন, উপজেলা চেয়ারম্যান বিভিন্ন ভুয়া প্রকল্প দেখিয়ে সরকারি বরাদ্দ এনে টাকা আত্মসাৎ করতে চেয়েছেন। এ কাজে আমার কাছ থেকে সহযোগিতা না পাওয়ায় তাঁর সঙ্গে দ্বন্দ্ব হয়েছে। এরপর থেকে তিনি আমাকে বিভিন্ন হুমকি দেন। মোবাইলে হত্যার হুমকিও দিচ্ছেন। এ বিষয়ে সৈয়দ ফয়জুল আমির মুঠোফোনে প্রথম আলোকে বলেন, ‘ইউএনওর সঙ্গে তো তেমন একটা কথাই হয় না। এ ধরনের হুমকি কেন, গালাগালও কোনো দিন দিইনি।’
লোহাগড়া থানা ভারপ্রাপ্ত কর্মকর্তা (ওসি) শফিকুল ইসলাম বলেন, আদালতের অনুমতি নিয়ে তদন্ত করে এ বিষয়ে প্রয়োজনীয় ব্যবস্থা নেওয়া হবে।
 
