
ময়মনসিংহ শহরের একটি সড়কে ফুটপাতের নির্মাণকাজ শেষ হতে না হতেই দখল করে নেওয়া হয়েছে। সেখানে এখন নানা পণ্য নিয়ে বসেছেন ক্ষুদ্র ব্যবসায়ীরা। এতে ভোগান্তিতে পড়েছেন ওই সড়ক দিয়ে চলাচল করা লোকজন।শহরের জিলা স্কুলের মোড় থেকে সানকিপাড়ার শেষ পর্যন্ত এই ফুটপাত, যার দৈর্ঘ্য প্রায় ১ কিলোমিটার।ময়মনসিংহ পৌরসভা সূত্র জানায়, বিশ্বব্যাংকের ‘বাংলাদেশ মিউনিসিপ্যালিটি ডেভেলপমেন্ট ফান্ড’-এর অর্থায়নে ২০১৫ সালে জিলা স্কুল মোড় থেকে সানকিপাড়া শেষ মোড় পর্যন্ত সড়কের দুই পাশে মোট ১ হাজার ৮৮০ মিটার ফুটপাত নির্মাণের প্রকল্প অনুমোদন হয়। গত ৩১ জানুয়ারি ফুটপাতের নির্মাণকাজ শেষ হয়।কিন্তু এই নির্মাণকাজ শেষ হওয়ার আগেই ফুটপাত দখল করে নেওয়ার ঘটনা ঘটেছে। গত ১১ ডিসেম্বর সরেজমিনে এই এলাকা পরিদর্শন করে দখলে প্রমাণ পাওয়া গেছে। সর্বশেষ ৬ ফেব্রুয়ারি সেখানে গিয়েও ফুটপাত দখলের প্রমাণ মিলেছে।সরেজমিনে দেখা গেছে, সড়কটির সানকিপাড়া মোড় এলাকায় ফুটপাতের ওপর চায়ের দোকান ও জুতা সেলাইয়ের দোকান বসেছে। ওই এলাকায় কবুতর বিক্রি করার একটি দোকানও ফুটপাত দখল করেছে। সানকিপাড়া সরকারি প্রাথমিক বিদ্যালয়ের সামনে ফুটপাত দখল করে রিকশা রাখা হচ্ছে। ওই বিদ্যালয়ের প্রধান শিক্ষক বলেন, ফুটপাতের নির্মাণকাজ শেষ হওয়ার পর থেকেই সারাক্ষণ ফুটপাতের ওপর রিকশা রাখা হচ্ছে। এতে বিদ্যালয়ের ফটক প্রায় বন্ধ হওয়ার উপক্রম হয়েছে। খোঁজ নিয়ে জানা যায়, আলম নামের এক ব্যক্তি এসব রিকশার মালিক। আলমের সঙ্গে কথা হলে তিনি বলেন, ফুটপাতে রিকশা রাখায় কারওর কোনো অসুবিধা হয় না। কিছুদিন পর তিনি রিকশাগুলো সরিয়ে ফেলবেন।সড়কের সেনানিবাস অংশেও দেখা গেছে ফুটপাত দখলের চিত্র। ওই অংশে একাধিক দোকানি তাঁদের দোকান সম্প্রসারণ করে ফুটপাত দখল করে ফেলেছেন। এ ছাড়া সানকিপাড়া মোড় থেকে সেনানিবাসের ফটক অংশ পর্যন্ত প্রায় ১ কিলোমিটার অংশে কমপক্ষে পাঁচটি স্থানে রাখা হয়েছে ইট, বালুসহ অন্যান্য নির্মাণসামগ্রী। এতে সড়কের দুই পাশের ফুটপাতই হাঁটার অনুপযোগী হয়ে পড়েছে। স্থানীয় কয়েকজন বাসিন্দা ও পথচারীদের অভিযোগ, জিলা স্কুলের মোড় থেকে সানকিপাড়া পর্যন্ত সড়কটি শহরের অন্যতম ব্যস্ত সড়ক হলেও এর প্রশস্ততা খুবই কম। ফুটপাত দখল হয়ে যাওয়ায় ওই অংশ দিয়ে মানুষের চলাচল কঠিন হয়ে পড়েছে।আফজাল হোসেন নামের একজন পথচারী বলেন, ফুটপাত নির্মাণের কাজ শুরু হওয়ার পর থেকেই স্থানীয় লোকজনের শঙ্কা ছিল দখল হওয়া নিয়ে। নির্মাণকাজ শেষ হওয়ার আগেই সে শঙ্কা সত্যি হলো।নাম প্রকাশ না করার শর্তে একজন শিক্ষক ক্ষোভ প্রকাশ করে বলেন, ফুটপাত তো পথচারীর জন্য তৈরি হয়নি। হয়েছে ব্যবসায়ীদের সুবিধার জন্য। তাঁরা দখল করে নেবেন, এটাই তো স্বাভাবিক।জানতে চাইলে ময়মনসিংহ পৌরসভার মেয়র মো. ইকরামুল হক প্রথম আলোকে বলেন, ‘সানকিপাড়া এলাকায় ফুটপাত দখল হওয়ার বিষয়টি আমি জেনেছি। দ্রুত ফুটপাতের ওপর অবৈধ দখল উচ্ছেদ করা হবে। এরপর যদি কেউ দখল করে তাহলে তাঁর বিরুদ্ধে আইনানুগ ব্যবস্থা নেওয়া হবে।’
