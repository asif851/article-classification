
রংপুর সদর উপজেলা পরিষদ নির্বাচনে ১৯-দলীয় জোট-সমর্থিত মহিলা ভাইস চেয়ারম্যান প্রার্থী রিনা বেগমের স্বামী ও বিএনপির নেতা রেজওয়ানুল হক গতকাল মঙ্গলবার থেকে নিখোঁজ রয়েছেন। পরিবারের পক্ষ থেকে এ দাবি করা হয়েছে।
এ ব্যাপারে সদর উপজেলার কোতোয়ালি থানায় গতকাল রাতেই একটি সাধারণ ডায়েরি (জিডি) করেছেন রিনা বেগম।
রেজওয়ানুল হক (৪০) সদর উপজেলার মমিনপুর ইউনিয়ন বিএনপির সাংগঠনিক সম্পাদক। তাঁর স্ত্রী রিনা একই ইউনিয়ন বিএনপির মহিলাবিষয়ক সম্পাদক।
জিডিতে উল্লেখ করা হয়, স্ত্রীর নির্বাচনী পোস্টার আনার জন্য মঙ্গলবার দুপুরে রংপুর শহরে যান রেজওয়ান। সন্ধ্যার পর থেকে তাঁর ফোন বন্ধ পাওয়া যায়। রাতেও বাসায় ফেরেননি তিনি।
এ ব্যাপারে রাত সাড়ে ১১টার দিকে কোতোয়ালি থানায় একটি সাধারণ ডায়েরি করেন রিনা বেগম।
রিনা বেগম আজ বুধবার প্রথম আলোকে বলেন, তিনি এখনো তাঁর স্বামীর খোঁজ পাননি। স্বামীকে ফেরত পাওয়ার দাবি করেছেন তিনি।
ঘটনার তদন্তকারী কর্মকর্তা কোতোয়ালি থানার উপপরিদর্শক (এসআই) হোসেন আলী জানিয়েছেন, অভিযোগটি তদন্ত করে দেখছে পুলিশ।
রংপুর সদর উপজেলা পরিষদ নির্বাচন আগামী ১৯ মে।
