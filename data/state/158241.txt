
মাহমুদা খানম মিতু হত্যা মামলায় তাঁর মায়ের সঙ্গে আজ বৃহস্পতিবার কথা বলছেন তদন্ত কর্মকর্তা মো. কামরুজ্জামান। বেলা সাড়ে ১১টা থেকে শাহেদা মোশাররফের সঙ্গে কথা শুরু করেন তদন্ত কর্মকর্তা।
তদন্ত কর্মকর্তার ডাকে ঢাকা থেকে চট্টগ্রামে গিয়ে লালদীঘি এলাকার গোয়েন্দা (ডিবি) পুলিশ কার্যালয়ে যান শাহেদা ও তাঁর স্বামী সাবেক পুলিশ কর্মকর্তা মোশাররফ হোসেন। চট্টগ্রাম নগর গোয়েন্দা পুলিশের অতিরিক্ত উপকমিশনার মো. কামরুজ্জামান একাই বিভিন্ন বিষয়ে তাঁকে প্রশ্ন করেন।
এর আগে ২ জানুয়ারি বাবুলের বাবা সাবেক পুলিশ কর্মকর্তা আবদুল ওয়াদুদ মিয়া ও মা শাহেদা ওয়াদুদের সঙ্গে কথা বলেন তদন্ত কর্মকর্তা। গত বছরের ১৫ ডিসেম্বর বাবুল আক্তার এবং ২২ ডিসেম্বর মাহমুদার বাবা ও বাবুলের শ্বশুর সাবেক পুলিশ কর্মকর্তা মোশাররফ হোসেনের সঙ্গে কথা বলেন তদন্ত কর্মকর্তা।
তদন্ত কর্মকর্তা মো. কামরুজ্জামান আজ প্রথম আলোকে বলেন, মাহমুদা খানম মিতুর মায়ের সঙ্গে মামলা নিয়েই কথা হচ্ছে। তাঁর কাছ থেকে বেশ কিছু তথ্য জানার চেষ্টা করা হচ্ছে।
গত বছরের ৫ জুন চট্টগ্রাম নগরের জিইসি মোড় এলাকায় ছুরিকাঘাত ও গুলি করে হত্যা করা হয় মিতুকে। এ ঘটনায় বাবুল আক্তার অজ্ঞাতপরিচয় তিন ব্যক্তির বিরুদ্ধে পাঁচলাইশ থানায় মামলা করেন। এরপর ২৪ জুন মধ্যরাতে ঢাকার বনশ্রী এলাকার শ্বশুরবাড়ি থেকে বাবুল আক্তারকে তুলে নিয়ে যায় পুলিশ। প্রায় ১৫ ঘণ্টা জিজ্ঞাসাবাদের পর তাঁকে আবার বাসায় পৌঁছে দেওয়া হয়। ৬ সেপ্টেম্বর স্বরাষ্ট্র মন্ত্রণালয়ের এক প্রজ্ঞাপনে জানানো হয়, ‘বাবুলের আবেদনের পরিপ্রেক্ষিতে তাঁকে চাকরিচ্যুত করা হলো।’
