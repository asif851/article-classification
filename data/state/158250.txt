
রাজধানীর কদমতলীর ইকোপার্কে একটি রাইডে ওঠে খুঁটির সঙ্গে ধাক্কা লেগে এক কন্যা শিশুর মৃত্যু হয়েছে। নিহত ওই শিশুর নাম আফসারা, বয়স সাড়ে চার বছর। শনিবার বিকেল সাড়ে ৪টার দিকে এ দুর্ঘটনা ঘটে।
নিহত আফসারার বাবার নাম আসলাম মোল্লা। মা মনোয়ারা বেগম ঢাকার শ্যামপুর শাখা জনতা ব্যাংকের কর্মকর্তা। আসলাম মোল্লা প্রথম আলোকে বলেন, বিকেলে আফসারা তার মায়ের সঙ্গে ইকোপার্কে ঘুরতে গিয়ে কোলে ওঠে পার্কের একটি রাইডে চড়ে। রাইডটি চলতে শুরু করলে কোল থেকে আফসারা মাথা বের করে। এ সময় পাশে থাকা একটি লোহার খুঁটির সঙ্গে মাথায় গুরুতর আঘাত পায়। পরে আফসারাকে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক তাকে মৃত ঘোষণা করেন।
ঢামেক পুলিশ ক্যাম্পের উপপরিদর্শক (এসআই) মোহাম্মদ বাচ্চু মিয়া আফসারার মৃত্যুর বিষয়টি নিশ্চিত করেছেন। আফসারার পরিবার যাত্রাবাড়ীর দক্ষিণ কুতুবখালী এলাকায় থাকে। দুই ভাই বোনের মধ্যে সে বড় ছিল।
