
বিএনপির স্থায়ী কমিটির সদস্য আ স ম হান্নান শাহ বলেছেন, ক্রসফায়ারের মাধ্যমে সরকার নিজ দলের নেতা-কর্মী ও সাধারণ মানুষকে হত্যা করছে। সরকারের এই ‘হত্যাযজ্ঞ’ সরকারের বিদায়েরই লক্ষণ। সরকারের যখন পতন আসন্ন হয়, তখন তারা বেপরোয়া হয়ে যায়।আজ শনিবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে জাতীয়তাবাদী স্বেচ্ছাসেবক দলের ৩৫ তম প্রতিষ্ঠাবার্ষিকীর আলোচনায় হান্নান শাহ এসব কথা বলেন।বিএনপির এই নেতা স্বেচ্ছাসেবক দলের নেতা-কর্মীদের উদ্দেশ করে বলেন, ‘আজ আইনশৃঙ্খলা বাহিনীর অনুমতি সাপেক্ষে আপনারা এখানে অনুষ্ঠান করতে পারছেন। বিএনপি চেয়ারপারসন যদি সঠিক সময় আন্দোলনের ডাক দেন এবং আপনারা যদি সে আন্দোলনে অগ্রণী ভূমিকা পালন করতে পারেন, তাহলে আগামী প্রতিষ্ঠাবার্ষিকী মুক্তভাবে পালন করতে পারবেন।’আলোচনা সভায় আরও বক্তব্য দেন বিএনপির মুখপাত্র আসাদুজ্জামান রিপন, যুবদলের সভাপতি সৈয়দ মোয়াজ্জেম হোসেন, হাবিবুর রহমান, স্বেচ্ছাসেবক দলের সহসভাপতি মারুফ আল হাসান প্রমুখ। এতে সভাপতিত্ব করেন সংগঠনের জ্যেষ্ঠ সহ-সভাপতি মনির হোসেন।
