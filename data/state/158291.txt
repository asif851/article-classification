
ময়মনসিংহে দুর্বৃত্তদের ছুরিকাঘাতে এক দোকান কর্মচারী নিহত ও অপরজন আহত হয়েছেন। গত শুক্রবার রাতে শহরের ভাটিকাশর এলাকায় এ ঘটনা ঘটে।
নিহত তরুণের নাম সৌরভ আলী (১৮)। তিনি শহরের নাটকঘর লেন এলাকার ইমরান আলীর ছেলে। শহরের গাঙ্গিনারপাড় এলাকায় একটি কাপড়ের দোকানে কর্মচারী হিসেবে কাজ করতেন তিনি। আহত হাসানের (১৮) বাড়ি শহরের বলাশপুর এলাকায়। তিনি প্রসাধনসামগ্রীর একটি দোকানে কাজ করেন।
পুলিশ ও নিহতের পরিবার সূত্রে জানা যায়, শুক্রবার বিকেলে বন্ধুদের সঙ্গে ঘুরতে বাড়ি থেকে বের হন সৌরভ। রাত সাড়ে নয়টার দিকে ভাটিকাশর এলাকায় অজ্ঞাত দুর্বৃত্তরা সৌরভ ও হাসানকে ছুরিকাঘাত করে পালিয়ে যায়। পরে পথচারীরা দুজনকে উদ্ধার করে ময়মনসিংহ মেডিকেল কলেজ হাসপাতালে নিয়ে যান। হাসপাতালে নেওয়ার পর চিকিৎসক সৌরভকে মৃত ঘোষণা করেন। আর হাসানের অবস্থা শঙ্কাজনক হওয়ায় রাতেই তাঁকে ঢাকা মেডিকেল কলেজ হাসপাতালে পাঠানো হয়।
গতকাল শনিবার সকাল ১০টার দিকে সৌরভের লাশ তাঁর বাড়িতে নেওয়ার পর স্বজন ও প্রতিবেশীরা কান্নায় ভেঙে পড়েন। এ সময় সৌরভের বাবা ইমরান আলী বলেন, ‘আমার জানামতে কারও সঙ্গে আমার ছেলের বিরোধ ছিল না। কেন তাকে হত্যা করা হয়েছে, তা বুঝতে পারছি না।’
ময়মনসিংহ কোতোয়ালি মডেল থানার ওসি মো. কামরুল ইসলাম বলেন, হত্যার মূল কারণ উদ্ঘাটন করা হয়েছে। তবে গোপনীয়তার স্বার্থে কিছু বলা যাচ্ছে না। পরিবার মামলা করলেই জড়িত ব্যক্তিদের গ্রেপ্তার করা হবে।
