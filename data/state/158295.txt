
বাংলাদেশ সফররত যুক্তরাষ্ট্রের রাজনীতিবিষয়ক আন্ডার সেক্রেটারি অব স্টেট টমাস এ শ্যানন বিএনপির চেয়ারপারসন খালেদা জিয়ার সঙ্গে বৈঠক করেছেন।
আজ সোমবার বেলা পৌনে ১১টা থেকে বেলা সাড়ে ১১টা পর্যন্ত বিএনপি চেয়ারপারসনের গুলশানের রাজনৈতিক কার্যালয়ে বৈঠক হয়। এ সময় শ্যাননের সঙ্গে ছিলেন ছয়জন প্রতিনিধি।
বিএনপির পক্ষে দলের চেয়ারপারসন ছাড়াও বৈঠকে উপস্থিত ছিলেন দলের মহাসচিব মির্জা ফখরুল ইসলাম আলমগীর, উপদেষ্টা রিয়াজ রহমান, সাবিহ উদ্দিন আহমেদ, বিশেষ সম্পাদক আসাদুজ্জামান রিপন।
বৈঠক শেষে ফখরুল সাংবাদিকদের বলেন, ‘শ্যাননের নেতৃত্বে ছয় সদস্যের প্রতিনিধিদল বাংলাদেশ সফর করছে। তারা সরকারের সঙ্গে দ্বিপক্ষীয় সম্পর্ক, নিরাপত্তা ও রোহিঙ্গা ইস্যু নিয়ে কথা বলেছে। আমাদের সঙ্গে বাংলাদেশের চলমান রাজনীতি এবং রোহিঙ্গা ইস্যু নিয়ে আলোচনা হয়েছে। এ আলোচনা ফলপ্রসূ হয়েছে।’ নির্বাচন নিয়ে কোনো কথা হয়েছে কি না, সাংবাদিকদের এমন প্রশ্নের জবাবে মির্জা ফখরুল বলেন, ‘কথা হয়েছে, কিন্তু বলা যাবে না।’
দুই দিনের সফলে গতকাল রোববার ঢাকায় আসেন শ্যানন। সফরে যুক্তরাষ্ট্র-বাংলাদেশ অংশীদারত্ব সংলাপে অংশ নেওয়ার পাশাপাশি তিনি রাজনৈতিক দল ও এনজিও কর্মকর্তাদের সঙ্গে বৈঠক করছেন।
 
