
মার্কিন বিভিন্ন তথ্য ও দলিল ফাঁস করে সাড়া ফেলানো ওয়েবসাইট উইকিলিকস এত কিছু ফাঁস করতে পারলে, প্রশ্নপত্র ফাঁস হওয়া অসম্ভব কোনো ব্যাপার নয় বলে মন্তব্য করেছেন প্রাথমিক ও গণশিক্ষামন্ত্রী মো. মোস্তাফিজুর রহমান।চলতি বছরের প্রাথমিক শিক্ষা সমাপনী পরীক্ষায় প্রশ্নপত্র ফাঁসের অভিযোগের পরিপ্রেক্ষিতে মন্ত্রী আজ বৃহস্পতিবার বিকেলে নেত্রকোনার কেন্দুয়ায় শিক্ষক সমাবেশে প্রধান অতিথির বক্তৃতায় এ মন্তব্য করেন।মো. মোস্তাফিজুর রহমান বলেন, ‘আজকের যুগে উইকিলিকস এত কিছু ফাঁস করতে পারে, তাহলে প্রশ্নপত্র ফাঁস হওয়া অসম্ভব কোনো ব্যাপার নয়। হতে পারে আমাদের দেশের কোনো গরিব কর্মচারী বা বিজি প্রেস কিংবা মন্ত্রণালয়ের কেউ বা ডিজি অফিসের কোনো লোক করতেই পারে।’মন্ত্রী বলেন,‌ ‘আগের দিনে ফাঁস হওয়া প্রশ্ন পরীক্ষার দিনে মিলে গেলেই সেটাকে পুরোপুরি প্রশ্ন ফাঁস বলা যায়। আর ৫০টির মধ্য ২০টি মিলে গেলে সেটা তো ছেলে-মেয়েরা পড়ে আসলে মিলে যেতে পারে।’প্রাথমিক ও গণশিক্ষামন্ত্রী আরও বলেন, একটি মহল বাচ্চাদের এ পরীক্ষাটা চাচ্ছে না। এ জন্য মত সৃষ্টি করা হচ্ছে। তিনি আগামী দিনে নতুন প্রজন্ম যাতে মাথা উঁচু করে দাঁড়াতে পারে, সে জন্য একটি সমৃদ্ধ বাংলাদেশে গড়তে সবাইকে একসঙ্গে কাজ করার আহ্বান জানান।
নিজ এলাকার (দিনাজপুর) প্রশ্নপত্র ফাঁসের অভিযোগ নিয়ে প্রথম আলোতে প্রকাশিত প্রতিবেদন নিয়েও সমালোচনা করেন মন্ত্রী। এ সময় অনুষ্ঠানে উপস্থিতির প্রতি দৃষ্টি আকর্ষণ করে মন্ত্রী বলেন, ‘প্রথম আলো কোন মেরুর, আপনারা তো জানেন।’প্রাথমিক ও গণশিক্ষামন্ত্রী বলেন, ফাঁস ফাঁস ফাঁস বলে চারপাশে রব উঠুক, এটাই চাওয়া হচ্ছে। এই পরীক্ষা নিয়ে প্রশ্ন উঠুক, তা–ই বলা হচ্ছে প্রশ্ন ফাঁস। ‌‌কেন্দুয়া উপজেলা পরিষদ চত্বরে উপজেলা প্রাথমিক শিক্ষক সমিতি প্রাথমিক শিক্ষার গুণগত মানোন্নয়নের লক্ষ্যে এ সমাবেশের আয়োজন করে। সমিতির সভাপতি জসিম আহমেদের সভাপতিত্বে অনুষ্ঠানে আরও বক্তব্য দেন যুব ও ক্রীড়া উপমন্ত্রী আরিফ খান (জয়), স্থানীয় সাংসদ ইফতিকার উদ্দিন তালুকদার, নেত্রকোনার জেলা প্রশাসক তরুণ কান্তি শিকদার, পুলিশ সুপার মো. জাকির হোসেন খান, নেত্রকোনা জেলা পরিষদের প্রশাসক মো. মতিয়র রহমান, জেলা আওয়ামী লীগের যুগ্ম সাধারণ সম্পাদক নূর খান (মিঠু), উপজেলা পরিষদের চেয়ারম্যান মো. দেলোয়ার হোসেন ভূঁইয়া, পৌর চেয়ারম্যান আবদুল হক ভূঁইয়া, মো. আসাদুল হক ভূঁইয়া প্রমুখ।সমিতির সাধারণ সম্পাদক মো. জাকির আলমের সঞ্চালনায় অনুষ্ঠানে শিক্ষক-অভিভাবক, জনপ্রতিনিধি, রাজনৈতিক নেতা-কর্মী ও গণ্যমান্য ব্যক্তিরা উপস্থিত ছিলেন।
