
আসামি ধরতে ভারতে ঢুকে পড়া কুমিল্লা গোয়েন্দা পুলিশ (ডিবি) দলের সেই চারজনকে ফেরত দিয়েছে ভারতীয় সীমান্তরক্ষী বাহিনী (বিএসএফ)। তাঁদের গত বুধবার রাতে দুই দফায় ব্রাহ্মণবাড়িয়ার আখাউড়া সীমান্ত দিয়ে ফেরত পাঠানো হয়।  এদিকে ভারতে অনুপ্রবেশের এ ঘটনায় ডিবি দলটির সাত সদস্যকেই সাময়িকভাবে বরখাস্ত করা হয়েছে। গতকাল বৃহস্পতিবার সকালে পুলিশ সুপার টুটুল চক্রবর্তী তাঁদের বরখাস্ত করে পুলিশ লাইনে ক্লোজড করেন। সেই সঙ্গে এ ঘটনা তদন্তে তিন সদস্যের কমিটি গঠন করা হয়।বর্ডার গার্ড বাংলদেশ (বিজিবি) সূত্রে জানা গেছে, গত বুধবার রাতে ডিবির সহকারী উপপরিদর্শক (এএসআই) মো. সবুজ মিয়া, কনস্টেবল সেলিম, এসআই মো. আলমগীর হোসেন ও কনস্টেবল তাপস চন্দ্র সুরকে ফেরত দেওয়া হয়। বিজিবি ও এলাকাবাসী সূত্রে জানা গেছে, ডিবির এই চারজনসহ মোট সাত সদস্যের একটি দল বুধবার বিকেলে ব্রাহ্মণপাড়া উপজেলার আশাবাড়ি সীমান্ত এলাকায় আসামিকে ধাওয়া দিয়ে ভুল করে ভারতের ভূখণ্ডে ঢুকে যায়। পরে মাদক ব্যবসায়ী ও এলাকাবাসী মিলে তাঁদের ওপর হামলা করলে কনস্টেবল সবুজ ও সেলিম আহত হন। পরে বিএসএফ সদস্যরা তাঁদের উদ্ধার করেন। ডিবির অন্য তিনজন পালিয়ে আসেন। এ ঘটনার পর রাতেই বিজিবি ও বিএসএফের মধ্যে আলোচনা শুরু হয়। রাতে বিজিবি-১২ ব্যাটালিয়নের অধিনায়ক লে. কর্নেল মো. নজরুল ইসলাম ও বিএসএফ ১৫৮ ব্যাটালিয়নের কমান্ডার রাজবীর সিংহের উপস্থিতিতে আখাউড়া স্থলবন্দর দিয়ে দুই দফায় চার ডিবিকে বাংলাদেশে ফেরত পাঠানো হয়। পরে তাঁদের পুলিশে সোপর্দ করা হয়। আখাউড়া থানার ওসি মফিজ উদ্দিন ভূঁইয়া গতকাল বৃহস্পতিবার জানান, ফেরত দেওয়া চারজনের মধ্যে দুজনের মাথায় আঘাতের চিহ্ন রয়েছে।এএসআই সবুজ ও কনস্টেবল সেলিমকে কুমিল্লা মেডিকেল কলেজ হাসপাতালে ভর্তি করা হয়েছে। কুমিল্লা জেলা ডিবির ওসি মনজুর আলম বিষয়টি নিশ্চিত করেছেন।  [প্রতিবেদন তৈরিতে সহযোগিতা দিয়েছেন নিজস্ব প্রতিবেদক, কুমিল্লা এবং ব্রাহ্মণবাড়িয়া ও আখাউড়া প্রতিনিধি]
