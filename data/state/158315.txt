
আওয়ামী লীগ যে পাঁচজনের নামের তালিকা দিয়েছে, তা আনুষ্ঠানিকভাবে প্রকাশ করেনি। তবে গতকাল মঙ্গলবার দিনভর আওয়ামী লীগের নেতাদের সঙ্গে কথা বলে ঘুরেফিরে পাঁচটি নাম এসেছে। তাঁরা হচ্ছেন সাবেক মুখ্যসচিব আবদুল করিম, প্রধানমন্ত্রীর কার্যালয়ের সাবেক সচিব মোল্লা ওয়াহেদুজ্জামান, পুলিশের সাবেক মহাপরিদর্শক নূর মোহাম্মদ, সাবেক সচিব মঞ্জুর হোসেন ও সাবেক তথ্য কমিশনার অধ্যাপক সাদেকা হালিম।প্রথম আলোর পক্ষ থেকে যোগাযোগ করা হলে নূর মোহাম্মদ বলেন, তিনি এ বিষয়টি শুনেছেন। সাদেকা হালিম বলেন, তিনি গণমাধ্যম মারফত জেনেছেন। তবে আওয়ামী লীগের পক্ষ থেকে যোগাযোগ করা হয়নি। মঞ্জুর হোসেনও বলেন, বিষয়টি তাঁর জানা নেই। তিনি এমনিতে নিভৃতে থাকতে পছন্দ করেন।গতকাল দুপুরে আওয়ামী লীগের দপ্তর সম্পাদক আবদুস সোবহান গোলাপ নামের তালিকাসহ একটি খাম মন্ত্রিপরিষদ বিভাগের অতিরিক্ত সচিব আবদুল ওয়াদুদের কাছে পৌঁছে দেন। সাংবাদিকেরা নাম সম্পর্কে জানতে চাইলে তিনি তা বলেননি। পরে জানতে চাইলে তিনি বলেন, একটি খামে করে সৎ, যোগ্য, নিরপেক্ষ ও মুক্তিযুদ্ধের চেতনায় বিশ্বাসী পাঁচজনের নাম জমা দেওয়া হয়েছে।গত সোমবার রাতে আওয়ামী লীগের কার্যনির্বাহী ও উপদেষ্টা পরিষদের বৈঠকে নেতাদের গোপনে কাগজে লিখে নাম দেওয়ার অনুরোধ করেন দলীয় প্রধান শেখ হাসিনা। এই নামগুলো থেকে বাছাই করে পাঁচজনের তালিকা পাঠানো হয় গতকাল।জাসদের (আম্বিয়া) তালিকাআওয়ামী লীগের নেতৃত্বাধীন ১৪ দলের শরিক জাতীয় সমাজতান্ত্রিক দল (জাসদ-আম্বিয়া) নামের তালিকা অনুষ্ঠানিকভাবে প্রকাশ করেনি। তবে দলের একজন দায়িত্বশীল নেতা প্রথম আলোকে নিশ্চিত করেন, তাঁরা ছয়জনের নাম জমা দিয়েছেন। প্রধান নির্বাচন কমিশনার হিসেবে তাঁরা দুজনের নাম দিয়ে যেকোনো একজনকে বেছে নেওয়ার কথা বলেছেন। প্রধান নির্বাচন কমিশনার পদের দুজন হলেন নির্বাচন কমিশনের সাবেক সচিব হুমায়ুন কবির ও প্রধানমন্ত্রীর কার্যালয়ের সাবেক সচিব মোল্লা ওয়াহেদুজ্জামান। কমিশনার পদের চার প্রস্তাবিত ব্যক্তি হলেন সাবেক সচিব শৈলেন্দ্র মজুমদার, নৌবাহিনীর অবসরপ্রাপ্ত কমোডর আবদুল ওয়াহেদ চৌধুরী, সাবেক জেলা ও দায়রা জজ আ ক ম আনিসুর রহমান ও জাহাঙ্গীরনগর বিশ্ববিদ্যালয়ের শিক্ষক অধ্যাপক নাসিম আখতার হোসাইন।বাসদের তালিকাবাংলাদেশের সমাজতান্ত্রিক দল (বাসদ) পাঁচজনের নাম জানিয়ে বিজ্ঞপ্তি দিয়েছে। তাঁরা হলেন সাবেক মন্ত্রিপরিষদ সচিব ও সরকারি কর্মকমিশনের সাবেক চেয়ারম্যান সা’দত হুসাইন, স্থানীয় সরকার বিশেষজ্ঞ অধ্যাপক তোফায়েল আহমেদ, সাবেক নির্বাচন কমিশনার এম সাখাওয়াত হোসেন, সাবেক রাষ্ট্রদূত এম হুমায়ুন কবির, জাহাঙ্গীরনগর বিশ্ববিদ্যালয়ের সরকার ও রাজনীতি বিভাগের অধ্যাপক নাসিম আখতার হোসাইন।
