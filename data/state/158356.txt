
প্রধানমন্ত্রী শেখ হাসিনার সঙ্গে সৌজন্য সাক্ষাত্ করেছেন ভারতের পররাষ্ট্রমন্ত্রী সুষমা স্বরাজ। এ সময় তিনি বাংলাদেশের প্রধানমন্ত্রীকে ভারত সফরের জন্য সেদেশের প্রধানমন্ত্রী নরেন্দ্র মোদির দেওয়া নিমন্ত্রণপত্র তুলে দিয়েছেন।আজ বৃহস্পতিবার দুপুরে প্রধানমন্ত্রীর কার্যালয়ে দুজনের মধ্যে সৌজন্য বৈঠকটি হয়।শেখ হাসিনা ও সুষমার মধ্যকার বৈঠক সম্পর্কে জানতে চাইলে প্রধানমন্ত্রীর প্রেস সচিব এ কে এম শামীম চৌধুরী প্রথম আলোকে বলেন, ‘দুজনের মধ্যে খুবই ফলপ্রসূ আলোচনা হয়েছে। সুষমা স্বরাজ সেদেশের প্রধানমন্ত্রীর পক্ষ থেকে বাংলাদেশের প্রধানমন্ত্রীকে ভারত সফরের জন্য বিশেষ আমন্ত্রণপত্র দিয়েছেন। যত দ্রুত সম্ভব ভারত সফর করার ইচ্ছা প্রকাশ করেছেন প্রধানমন্ত্রী।’শামীম চৌধুরী আরও বলেন, বাংলাদেশের প্রধানমন্ত্রী ও ভারতের পররাষ্ট্রমন্ত্রীর মধ্যকার বৈঠকে দু দেশের মধ্যকার রাজনৈতিক, সামাজিকসহ বিভিন্ন বিষয় উঠে আসে। বাংলাদেশ দু দেশের মধ্যে বন্ধুত্বপূর্ণ সম্পর্ক চায় বলে সুষমাকে বলেছেন প্রধানমন্ত্রী।এর আগে দুই দেশের পররাষ্ট্রমন্ত্রীদের মধ্যে দ্বিপক্ষীয় বৈঠক হয়। সকাল ১০টার দিকে পররাষ্ট্র মন্ত্রণালয়ে বৈঠকটি শুরু হয়ে বেলা ১১টার দিকে শেষ হয়।
ওই বৈঠকে বাংলাদেশের পক্ষে পররাষ্ট্রমন্ত্রী এ এইচ মাহমুদ আলী ও ভারতের পক্ষে দেশটির সফররত পররাষ্ট্রমন্ত্রী সুষমা স্বরাজ নেতৃত্ব দেন। বৈঠকে দুই দেশের পররাষ্ট্রসচিব উপস্থিত ছিলেন।
কূটনৈতিক সূত্রগুলো জানিয়েছে, দুই দেশের পররাষ্ট্রমন্ত্রীদের মধ্যকার এই বৈঠকে দ্বিপক্ষীয় সম্পর্কের বিষয়গুলো নিয়ে আলোচনা হয়েছে।
বৈঠকের বিষয়ে বাংলাদেশের পক্ষ থেকে আজ দুপুরে সাংবাদিকদের ব্রিফ করবেন পররাষ্ট্রমন্ত্রী এ এইচ মাহমুদ আলী। বিকেলে ভারতের পক্ষ থেকে ব্রিফ করবেন দেশটির পররাষ্ট্র মন্ত্রণালয়ের মুখপাত্র সৈয়দ আকবরুদ্দিন।
বৈঠক শেষে প্রধানমন্ত্রী শেখ হাসিনার সঙ্গে সৌজন্য সাক্ষাত্ করতে তাঁর কার্যালয়ে যান ভারতের পররাষ্ট্রমন্ত্রী।
আজ সন্ধ্যায় বঙ্গভবনে রাষ্ট্রপতি মো. আবদুল হামিদের সঙ্গে সৌজন্য সাক্ষাত্ করবেন সুষমা স্বরাজ। এরপর বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ আয়োজিত এক সেমিনারে বক্তৃতা করবেন তিনি। রাতে যোগ দেবেন তাঁর সম্মানে বাংলাদেশের পররাষ্ট্রমন্ত্রীর দেওয়া নৈশভোজে।
তিন দিনের ‘শুভেচ্ছা সফরে’ গতকাল বুধবার রাতে ঢাকায় আসেন ভারতের পররাষ্ট্রমন্ত্রী।
ভারতে সম্প্রতি বিজেপি সরকার দায়িত্ব নেওয়ার পর সুষমা স্বরাজের সফরটি বাংলাদেশে দিল্লির পক্ষ থেকে উচ্চ রাজনৈতিক পর্যায়ে প্রথম সফর।প্রধানমন্ত্রীর সঙ্গে সুষমার সাক্ষাৎ
