

নগরের বর্জ্য অপসারণে হাইকোর্ট যে নির্দেশ দিয়েছেন, তা যথাযথভাবে বাস্তবায়ন করা হবে বলে জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র সাঈদ খোকন। আজ সোমবার বিকেলে যাত্রাবাড়ীর শনির আখড়ায় এক মতবিনিময় সভায় তিনি এ কথা বলেন।
ডিএসসিসির সঙ্গে নতুন যুক্ত হওয়া দনিয়া ইউনিয়নে ১২৪ কোটি টাকার একটি উন্নয়ন প্রকল্পের উদ্বোধনী উপলক্ষে এই মতবিনিময় সভার আয়োজন করা হয়। এর আগে আজ দুপুরে ঢাকার দুই সিটি করপোরেশনকে নির্ধারিত সময়ে (রাত ১০টা থেকে সকাল ছয়টা) এবং ঢাকনা ছাড়া ট্রাক বা ভ্যান দিয়ে বর্জ্য সংগ্রহ ও পরিবহন বন্ধে পদক্ষেপ নিতে নির্দেশ দিয়েছেন হাইকোর্ট।
মতবিনিময় সভায় মেয়র সাঈদ খোকন বলেন, ‘আমরা হাইকোর্টের নির্দেশনাকে স্বাগত জানাই। এই রায় বাস্তবায়নের জন্য প্রয়োজনীয় সব ধরনের পদক্ষেপ গ্রহণ করব।’ তিনি বলেন, ‘আমাদের নিয়ম ছিল রাত ১০ থেকে সকাল ছয়টার মধ্যে নগরের বর্জ্য অপসারণ করা। কিন্তু কিছু পরিচ্ছন্নতাকর্মী ও গাড়িচালক তা সঠিকভাবে মানতেন না। তাঁরা সকালেও বর্জ্য অপসারণ করতেন। আজকের পর থেকে তা অমান্য করলে আইন অনুযায়ী ব্যবস্থা নেব।’
সাঈদ খোকন বলেন, ‘ডিএসসিসির সঙ্গে নব-সংযুক্ত আটটি ইউনিয়নের বাসিন্দাদের সব ধরনের নাগরিক সুবিধা দিতে বিভিন্ন কার্যক্রম গ্রহণ করেছি। এর মধ্যে ডেমরা, সারুলিয়া ও মাতুয়াইল ইউনিয়নের বিভিন্ন উন্নয়নমূলক কাজের উদ্বোধন করা হয়েছে। এর ধারাবাহিকতায় দনিয়ার মেরাজ নগর, আবদুল্লাহপুর, গোবিন্দপুর, কুতুবখালী, কাজলা, রায়েরবাগ, পলাশপুর, স্মৃতিধারা আবাসিক এলাকা, পাটেরবাগ, শনির আখড়া, নূরপুর ব্যাংক কলোনি, নূরবাগ মসজিদ এলাকা, নাসির উদ্দিন রোড, দনিয়া প্রধান সড়ক, তিতাস গ্যাস রোড, মেডিহোপ হসপিটাল রোড, জুরাইন সুইট স্টোর রোড, হাবিবুর রহমান মোল্লা রোড এবং রায়েরবাগ প্রধান সড়কসহ ১১০টি রাস্তা (২৭ কিলোমিটার দৈর্ঘ্য ও ১২ থেকে ৩০ ফুট প্রস্থ) রাস্তা আরসিসি ও সিসি ঢালাই দেওয়া হবে। এর সঙ্গে ৩০ দশমিক ৬০ কিলোমিটার নর্দমা ও ফুটপাত নির্মাণ, ২৬ দশমিক ৯১ কিলোমিটার সড়কে ১ হাজার ৫৭৬টি এলইডি সড়কবাতি লাগানো হবে।
ডিএসসিসির মেয়র বলেন, আগে এই ইউনিয়নে বছর তিন থেকে চার কোটি টাকা বরাদ্দ হতো। অথচ দনিয়ার জন্য তা ছিল খুবই সামান্য। তাই এবার প্রাথমিকভাবে ১২৪ কোটি টাকা বরাদ্দ দেওয়া হয়েছে। ভবিষ্যতে একের পর এক উন্নয়নকাজ করা হবে। ঢাকা শহরের অন্য বাসিন্দাদের মতো দনিয়াবাসীও সব ধরনের নাগরিক সুযোগ-সুবিধা পাবেন।
ডিএসসিসির প্রধান নির্বাহী কর্মকর্তা খান মোহাম্মদ বিলালের সভাপতিত্বে মতবিনিময় সভায় যাত্রাবাড়ী থানা আওয়ামী লীগের সভাপতি কাজী মনিরুল ইসলাম, ডিএসসিসির ২৪ নম্বর ওয়ার্ডের কাউন্সিলর মোশাররফ হোসেন, ৩৮ নম্বর ওয়ার্ডের কাউন্সিলর আবু আহমেদ মন্নাফী প্রমুখ বক্তব্য দেন। পরে ওই উন্নয়ন প্রকল্পের উদ্বোধন করেন মেয়র সাঈদ খোকন।
