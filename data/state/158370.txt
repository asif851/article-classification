
রাজধানীর ফার্মগেটে তেজগাঁও মহিলা কলেজের সামনে যাত্রীবাহী একটি বাসে আগুন দিয়েছে দুর্বৃত্তরা। এতে এক যাত্রী দগ্ধ হয়েছেন। আজ শনিবার সকাল সোয়া সাতটার দিকে এ ঘটনা ঘটে।দগ্ধ যাত্রীর নাম অমূল্য বর্মণ (৪৫)। তাঁকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। হাসপাতাল সূত্র জানায়, অমূল্য বর্মণের শরীরের ১২ শতাংশ পুড়ে গেছে।ফায়ার সার্ভিসের নিয়ন্ত্রণ কক্ষের দায়িত্বরত কর্মকতা নজরুল ইসলাম প্রথম আলোকে বলেন, পেট্রল দিয়ে বাসটির পেছনের দিকে আগুন দেয় দুর্বৃত্তরা। পরে ফায়ার সার্ভিসের সদস্যরা ঘটনাস্থলে গিয়ে আগুন নেভান। আগুনে এক যাত্রী দগ্ধ হয়েছেন।  তেজগাঁও থানার পরিদর্শক খেরশেদ আলম এই তথ্যের সত্যতা নিশ্চিত করেছেন। বিএনপির নেতৃত্বাধীন ২০-দলীয় জোটের লাগাতার অবরোধ কর্মসূচির আজ পঞ্চম দিন। এই কর্মসূচিতে রাজধানীসহ দেশের বিভিন্ন স্থানে সহিংস ঘটনা ঘটছে।
