
নরসিংদীর রায়পুরায় অনুমোদন ছাড়াই তিনটি স্থানে যাত্রার নামে হাউজি, জুয়া ও অশ্লীল নাচ প্রদর্শন করায় গতকাল শুক্রবার যাত্রার প্যান্ডেলগুলো ভেঙে দিয়েছে উপজেলা প্রশাসন।উপজেলা নির্বাহী কর্মকর্তার কার্যালয় ও কয়েকজন এলাকাবাসী সূত্রে জানা যায়, ২২ ডিসেম্বর থেকে মির্জাপুর ইউনিয়নের চেয়ারম্যান মঞ্জুর এলাহী স্থানীয় প্রশাসনের অনুমতি ছাড়াই নীলকুঠি ও নামাপাড়া এলাকায় দুটি ও মরজাল ইউনিয়নে আওয়ামী লীগের সমর্থক আতাউর রহমান নামের এক ব্যক্তি যাত্রার প্যান্ডেল তৈরি করেন।এসব স্থানে সন্ধ্যা থেকে ভোর পর্যন্ত হাউজি, জুয়া ও অশ্লীল নাচ চলে আসছিল।জেলা প্রশাসক আবু হেনা মোরশেদ জামানের নির্দেশে গতকাল সকাল থেকে বিকেল পাঁচটা পর্যন্ত উপজেলা নির্বাহী কর্মকর্তা আবদুল মতিন অভিযান চালান। এ সময় স্থানীয় লোকজন ও পুলিশের সহযোগিতায় যাত্রার প্যান্ডেলগুলো ভেঙে দেওয়া হয়। উপজেলা নির্বাহী কর্মকর্তা বলেন, একাধিকবার সতর্ক করা হলেও তা না মানায় যাত্রার প্যান্ডেল ভেঙে দেওয়া হয়।
