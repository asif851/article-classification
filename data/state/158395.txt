
লক্ষ্মীপুর সদর উপজেলার চরশাহী ইউনিয়নের তিতারকান্দি গ্রামের ইছমাইল হোসেন হত্যার ঘটনায় পুলিশের চার কর্মকর্তাসহ সাতজনের বিরুদ্ধে হত্যা মামলা হয়েছে৷ গতকাল রোববার দুপুরে লক্ষ্মীপুর জ্যেষ্ঠ বিচারিক হাকিম আদালতে মামলাটি করেন নিহত ইছমাইলের স্ত্রী নাহিদা আক্তার৷আদালতের বিচারক আফসানা আবেদিন মামলাটি আমলে নিয়ে আগামী ২৪ জুলাইয়ের মধ্যে বিচার বিভাগীয় তদন্ত করে প্রতিবেদন দেওয়ার নির্দেশ দিয়েছেন৷ মামলায় জেলা গোয়েন্দা পুলিশের (ডিবি) এসআই আবুল বাসার, দাসেরহাট পুলিশ তদন্ত কেন্দ্রের এসআই কামাল হোসেন, সরোয়ার হোসেন, সদর থানার এসআই জিল্লুর রহিম এবং নিহতের তিন ভাই আবুল কাশেম, আবুল হাসেম ও মানিককে মামলায় আসামি করা হয়েছে৷মামলার আরজি থেকে জানা যায়, ২ জুন সন্ধ্যা সাতটায় দুটি মোটরসাইকেল ও একটি সাদা মাইক্রোবাসে করে আসািমরা সদর উপজেলার তিতারকান্দি বাজার থেকে ইছমাইল হোসেন ও সবুজ ওরফে নবাবকে তুলে নিয়ে লক্ষ্মীপুর ডিবি কার্যালয়ে যান৷ রাত সাড়ে ১২টায় ইছমাইল হোসেনকে ডিবি কার্যালয় থেকে মাইক্রোবাসে করে উপজেলার কুশাখালী ইউনিয়নের কাঠালি এলাকায় নিয়ে গুলি করা হয়৷ পরে গুলিবিদ্ধ অবস্থায় খোকনকে উদ্ধার করে সদর হাসপাতালে ভর্তি করা হলে কিছুক্ষণ পর তিনি মারা যান৷লক্ষ্মীপুরের পুলিশ সুপার শাহ মিজান শাফিউর রহমান দাবি করেন, ইছমাইল পুলিশের তালিকাভুক্ত সন্ত্রাসী ছিলেন৷ দুই সন্ত্রাসী বাহিনীর গুলিতে তিনি মারা গেছেন৷ এ হত্যার সঙ্গে পুলিশের কোনো সম্পর্ক নেই৷
