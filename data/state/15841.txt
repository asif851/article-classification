
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, খালেদা জিয়া জেলে যাওয়ার পর বিএনপি এলোমেলো হয়ে গেছে।
আজ মঙ্গলবার দুপুরে সেতু ভবনে ভারতীয় হাইকমিশনার হর্ষবর্ধন শ্রিংলার সঙ্গে সৌজন্য সাক্ষাৎ শেষে সাংবাদিকদের প্রশ্নের জবাবে ওবায়দুল কাদের এ কথা বলেন।
ওবায়দুল কাদের বলেন, ‘তারা নিজেরা নিজেদের সরিয়ে ফেলছে কি না, এটাই আমাদের সন্দেহ হচ্ছে।’ তিনি বিএনপির উদ্দেশে বলেন, ‘আমরা তো জানতাম তারা নির্বাচনে আসবে। এখন তারা যদি বলে তাদের সরিয়ে রাখার বিষয়—সরিয়ে কে রাখছে, বেগম জিয়াকে আদালত দণ্ড দিয়েছেন। জেলে আছেন আদালতের আদেশেই।’সেতুমন্ত্রী আরও বলেন, খালেদা জিয়া গ্রেপ্তারের পর বিএনপি আসলে এলোমেলো হয়ে গেছে। তারা নিজেরা একেক সময় একেক কথা বলে। তাদের নিজেদের মধ্যে কোনো মিল নেই। তাদের নেতাদের মধ্যে কোনো মিল নেই। তাদের কর্মসূচির ঠিক নেই। কোনো মিনিংফুল (অর্থবহ) কর্মসূচি তারা দিতে পারেনি। তাদের ডাক জনগণ শোনে না।
এ সময় এক প্রশ্নের জবাবে ওবায়দুল কাদের বলেন, জাফর ইকবালের ওপর হামলায় আওয়ামী লীগের হাত আছে, এটা বাংলাদেশের কেউ বিশ্বাস করবে না। এ ধরনের কথা বললে বিএনপির ভোট ব্যাংকের ক্ষয় হবে। আওয়ামী লীগ জাফর ইকবালের ওপর হামলা করবে, এটা বিএনপির মিথ্যাচারের ভাঙা রেকর্ডের অংশ।
