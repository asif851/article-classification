
যশোরে আওয়ামী লীগ ও কৃষক লীগের দুই নেতাকে কুপিয়ে হত্যা করেছে দুর্বৃত্তরা। গত বুধবার রাতে দুর্বৃত্তদের ধারালো অস্ত্রের আঘাতে আহত ঝিকরগাছার গদখালী ইউনিয়ন আওয়ামী লীগের সভাপতি রবিউল ইসলাম (৫০) গতকাল বৃহস্পতিবার মারা গেছেন। মনিরামপুরে গতকাল কুপিয়ে জেলা কৃষক লীগের স্থানীয় সরকারবিষয়ক সম্পাদক শফি কামালকে (৫০) হত্যা করা হয়।ঝিকরগাছা থানার পুলিশ ও পরিবার সূত্রে জানা গেছে, রবিউল বুধবার রাত ১২টার দিকে গদখালী বাজার থেকে বাবুপাড়ার বাড়িতে ফিরছিলেন। বাড়ির সামনে পৌঁছালে দুর্বৃত্তরা তাঁকে কুপিয়ে পালিয়ে যায়। রাতে আশঙ্কাজনক অবস্থায় প্রথমে তাঁকে যশোর ২৫০ শয্যাবিশিষ্ট জেনারেল হাসপাতালে ও অবস্থার অবনতি হলে ঢাকায় নেওয়া হয়। গতকাল বিকেলে চিকিৎসাধীন অবস্থায় ঢাকায় তাঁর মৃত্যু হয়।ঝিকরগাছা থানার ভারপ্রাপ্ত কর্মকর্তা (ওসি) সৈয়দ কামরুজ্জামান প্রথম আলোকে বলেন, আওয়ামী লীগের দুই পক্ষের মধ্যে কোন্দলের জেরে রবিউল খুন হতে পারেন। তিনি আওয়ামী লীগের মনোনয়নবঞ্চিত স্বতন্ত্র প্রার্থী সাবেক প্রতিমন্ত্রী রফিকুল ইসলামের পক্ষে কাজ করছিলেন। এতে প্রতিপক্ষের লোকজন ক্ষুব্ধ হয়ে তাঁকে হত্যা করতে পারে বলে প্রাথমিকভাবে ধারণা করা হচ্ছে। এখনো কেউ থানায় মামলা করেননি। কাউকে আটক করা যায়নি।মনিরামপুর পুলিশ ও স্থানীয় সূত্র জানায়, বৃহস্পতিবার বেলা দুইটার দিকে শফি কামালের নেতৃত্বে আওয়ামী লীগের নেতা-কর্মীরা গরীবপুর মোড়ে দলীয় প্রার্থী খান টিপু সুলতানের নির্বাচনী প্রচারণা চালাতে যান। এ সময় স্থানীয় ১৫-২০ জনের একদল দুর্বৃত্ত আকস্মিক তাদের ওপর হামলা চালায়। দুর্বৃত্তরা ধারালো অস্ত্র দিয়ে শফিকে এলোপাতাড়ি কুপিয়ে চলে যায়। হাসপাতালে নেওয়ার পথেই তাঁর মৃত্যু হয়।উপজেলা আওয়ামী লীগের সভাপতি কাজী মাহমুদুল হাসান অভিযোগ করেন, নির্বাচনী প্রচারণা চালানোর সময় বিএনপি ও জামায়াত-শিবিরের কর্মী-সমর্থকেরা হামলা চালিয়ে জেলা কৃষক লীগের সম্পাদকমণ্ডলীর সদস্য শফিকে কুপিয়ে হত্যা করেন। যশোরের সহকারী পুলিশ সুপার (সদর সার্কেল) রেশমা শারমিন প্রথম আলোকে বলেন, নির্বাচনী প্রচারণা চালাতে গিয়ে শফি খুন হয়েছেন। খুনিদের গ্রেপ্তারের চেষ্টা চালছে। ময়নাতদন্ত শেষে লাশ পরিবারের সদস্যদের কাছে হস্তান্তর করা হয়েছে।
 
