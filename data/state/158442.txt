
গাড়িতে আগুন ও বোমা হামলাকারীদের ধরতে দেশজুড়ে বিশেষ অভিযান শুরু করেছে পুলিশ। বর্ডার গার্ড বাংলাদেশের সদস্যরাও এতে সহায়তা করছেন। অভিযানের ব্যাপারে স্বরাষ্ট্র মন্ত্রণালয় থেকে পুলিশকে কঠোর অবস্থানে থাকার নির্দেশ দেওয়া হয়েছে।পুলিশ সদর দপ্তর সূত্র জানিয়েছে, গত মঙ্গলবার সকাল থেকে গতকাল বুধবার সকাল পর্যন্ত ২৪ ঘণ্টার অভিযানে দেশের বিভিন্ন স্থান থেকে ২ হাজার ৫৩৭ জনকে গ্রেপ্তার করা হয়েছে। এদের মধ্যে কিছু পরোয়ানার আসামিও রয়েছে। এসব ব্যক্তির মধ্যে বোমা হামলা, বাসে আগুন ও নাশকতার মামলায় ৫৫০ জনকে গ্রেপ্তার দেখানো হয়েছে। এরা বিএনপি ও জামায়াতের নেতা-কর্মী।গাড়িতে আগুন দেওয়া ও বোমা হামলার সঙ্গে জড়িত ব্যক্তিদের ধরিয়ে দিলে এক লাখ টাকা পুরস্কার দেওয়া হবে বলে জানিয়েছেন শিল্পমন্ত্রী আমির হোসেন আমু। গতকাল বুধবার সচিবালয়ে আইনশৃঙ্খলা-সম্পর্কিত মন্ত্রিসভা কমিটির বৈঠক শেষে ব্রিফিংয়ে মন্ত্রী এ কথা বলেন। মন্ত্রিসভা কমিটির বৈঠকে অভিযানের ফলাফল নিয়ে বিস্তারিত আলোচনা হয়েছে। এর আগে স্বরাষ্ট্র প্রতিমন্ত্রী আসাদুজ্জামান খান কামাল নাশকতাকারীদের ধরিয়ে দিলে পুরস্কার দেওয়ার কথা ঘোষণা করেছিলেন।পুলিশের অতিরিক্ত মহাপরিদর্শক মোখলেসুর রহমান প্রথম আলোকে বলেন, বোমা-আগুন তো দূরের কথা, কোনো ধরনের সহিংসতা সহ্য করা হবে না। পুলিশকে ‘জিরো টলারেন্সের’ নির্দেশ দেওয়া হয়েছে।বিভিন্ন জেলা থেকে পাঠানো প্রথম আলোর প্রতিনিধিদের পাঠানো খবরে জানা গেছে, গত ৪ জানুয়ারি থেকে শুরু হওয়া রাজনৈতিক সহিংসতায় গতকাল পর্যন্ত ২৮ জন নিহত হয়েছেন। আর ২৭৪টি যানবাহনে আগুন দেওয়ার ঘটনা ঘটেছে।গতকাল রাজধানীতে অভিযানের সময় মহাখালীর একটি মেস থেকে বিপুল পরিমাণ বিস্ফোরক, বিস্ফোরক তৈরির উপাদানসহ পাঁচজনকে গ্রেপ্তার করা হয়েছে। এ ছাড়া লালবাগের ঢাকেশ্বরী সড়কে বিস্ফোরণে দুই শিশুসহ তিনজন আহত হয়েছে। একজনের একটি হাত উড়ে গেছে। পুলিশ জানিয়েছে, বোমা তৈরির সময় ওই বিস্ফোরণ ঘটেছে।পুলিশ সূত্র জানায়, হামলাকারীদের ধরতে পুলিশ সদর দপ্তর থেকে সব জেলা পুলিশ সুপারকে বিশেষ নির্দেশ দেওয়া হয়েছে। এ জন্য পুলিশ সদর দপ্তরে একটি সেলও খোলা হয়েছে। সেলের কর্মকর্তারা পরিস্থিতির ওপর সার্বক্ষণিক নজরদারি করছেন। সেলের দায়িত্বপ্রাপ্ত কর্মকর্তারা অভিযান নিয়ে বিস্তারিত জানাতে চাননি।গতকাল অভিযানে গ্রেপ্তার হওয়া ৩০৯ জনের ব্যাপারে বিস্তারিত তথ্য পাঠিয়েছেন প্রথম আলোর প্রতিনিধিরা। রংপুর পুলিশের গোয়েন্দা বিভাগের উপপরিদর্শক (এসআই) শরিফুল ইসলামের বরাত দিয়ে প্রথম আলোর নিজস্ব প্রতিবেদক জানান, গত মঙ্গলবার দিবাগত রাত থেকে গতকাল ভোর পর্যন্ত রংপুরে ৫১ জনকে গ্রেপ্তার করা হয়েছে। এঁদের মধ্যে ১৩ জন জামায়াত-শিবির ও ১১ জন বিএনপির কর্মী রয়েছেন।বাগেরহাট প্রতিনিধি জানান, নাশকতার আশঙ্কায় জেলার বিভিন্ন স্থান থেকে ১৯ জনকে গ্রেপ্তার করা হয়েছে। চাঁদপুর প্রতিনিধি জানান, চাঁদপুর জেলা জামায়াতের আমির আবদুর রহিম পাটওয়ারীকে গতকাল আটক করেছে পুলিশ। তাঁর বিরুদ্ধে নাশকতার অভিযোগসহ মডেল থানায় মামলা রয়েছে। চাঁদপুর জেলায় শনিবার সকাল-সন্ধ্যা হরতাল ডেকেছে বিএনপি।মেহেরপুর প্রতিনিধি জানান, জেলার বিভিন্ন স্থানে অভিযান চালিয়ে ৩০ জনকে আটক করা হয়েছে। গতকাল দুপুরে ১৫১ ধারায় তাদের আদালতের মাধ্যমে কারাগারে পাঠানো হয়। মঙ্গলবার থেকে গতকাল ভোর পর্যন্ত পুলিশ জেলার তিন উপজেলার বিভিন্ন স্থানে অভিযান চালিয়ে নাশকতার সঙ্গে জড়িত সন্দেহে তাদের আটক করে। সাতক্ষীরা প্রতিনিধি জানান, মঙ্গলবারের বিশেষ অভিযানে জেলার বিভিন্ন স্থান থেকে বিএনপি-জামায়াতের ৪০ জনকে গ্রেপ্তার করা হয়েছে।কেশবপুর (যশোর) প্রতিনিধি জানান, পুলিশ বোমা ও দেশীয় অস্ত্রসহ শিবিরের উপজেলা সভাপতি আল আমীনকে (২৫) গ্রেপ্তার করেছে। এ সময় শিবির কার্যালয় থেকে দুটি বোমা, দুটি হাঁসুয়া, একটি চায়নিজ কুড়াল, দুটি পেট্রলের বোতল, সিডি, দুটি পাইপসহ গ্রেপ্তার করে।কুষ্টিয়া প্রতিনিধি জানান, নাশকতার সঙ্গে জড়িত থাকার অভিযোগে বিএনপি-জামায়াতের ৩৩ নেতা-কর্মীকে গ্রেপ্তার করেছে পুলিশ। ফেনী অফিস জানায়, হরতাল, অবরোধ ও নাশকতার সঙ্গে জড়িত থাকার অভিযোগে পুলিশ মঙ্গলবার রাত ও বুধবার বিএনপি-জামায়াতের ১১ নেতা-কর্মীকে আটক করেছে। তাঁদের মধ্যে দাগনভূঞা পৌর জামায়াতের আমির গাজী সালাহ উদ্দিন ও ফেনীতে সাইবার ইউজার দলের আহ্বায়ক শরিফুল ইসলাম রাসেল রয়েছেন।নারায়ণগঞ্জ প্রতিনিধি জানান, শহরের হাজীগঞ্জ এম সার্কাস এলাকায় মিছিল বের করার সময় নগর বিএনপির সাধারণ সম্পাদক এ টি এম কামালকে গ্রেপ্তার করেছে পুলিশ। তাঁর বিরুদ্ধে যানবাহন ভাঙচুর, গাড়ি পোড়ানো ও সরকারি কাজে বাধা এবং পুলিশের হামলার ঘটনায় দ্রুত বিচার আইনে মামলাসহ তিন-চারটি মামলা আছে।সিলেট থেকে নিজস্ব প্রতিবেদক জানান, বিএনপির ‘নিখোঁজ’ নেতা এম ইলিয়াস আলীর ব্যক্তিগত সহকারী (এপিএস) ও জেলা বিএনপির সাবেক দপ্তর সম্পাদক ময়নুল হককে আটক করেছে পুলিশ। গতকাল সিলেট জেলায় ২০-দলীয় জোটের হরতাল চলাকালে সকালে নগরের দরগা গেট এলাকায় বিএনপির একটি মিছিল বের করার প্রস্তুতি নিলে পুলিশ তাঁকে আটক করে।চুয়াডাঙ্গা প্রতিনিধি জানান, চুয়াডাঙ্গায় মঙ্গলবার রাতে পুলিশের গাড়িতে বোমা হামলা ও কনস্টেবল জিন্নাত আলী আহতের ঘটনায় পৌর বিএনপির সাবেক সাধারণ সম্পাদক আলী মাসুদ জোয়ার্দ্দারসহ আটজনকে গ্রেপ্তার করেছে পুলিশ।বাগমারা (রাজশাহী) প্রতিনিধি জানান, রাজশাহীর বাগমারার পুলিশ গতকাল যুবদল তাহেরপুর পৌরসভার সভাপতি আবদুল আলিমকে পুলিশ গ্রেপ্তার করেছে।কক্সবাজার থেকে নিজস্ব প্রতিবেদক জানান, কক্সবাজার শহরের টেকপাড়া বার্মিজ মার্কেট এলাকার একটি বহুতল ভবনে গতকাল দুপুরে অভিযান চালিয়ে পুলিশ চারটি অবিস্ফোরিত পেট্রলবোমাসহ ইসলামী ছাত্রশিবিরের দুই নেতা-কর্মীকে গ্রেপ্তার করেছে। পুলিশের দাবি, বিরোধী জোটের অবরোধ-হরতালে নাশকতার জন্য শিবিরের আস্তানায় পেট্রলবোমা তৈরি হচ্ছিল।গাইবান্ধা প্রতিনিধি জানান, গাইবান্ধার সাত উপজেলায় বিশেষ অভিযান চালিয়ে বিএনপি ও জামায়াত-শিবিরের ২৫ নেতা-কর্মীকে গ্রেপ্তার করেছে পুলিশ। অবরোধে নাশকতার আশঙ্কায় মঙ্গলবার রাত ১০টা থেকে গতকাল বিকেল চারটা পর্যন্ত পৃথক অভিযান চালিয়ে তাঁদের গ্রেপ্তার করা হয়। নীলফামারী প্রতিনিধি জানান, জেলার জলঢাকা থেকে তিন জামায়াতের কর্মীকে গ্রেপ্তার করেছে যৌথ বাহিনী। এঁরা হলেন জলঢাকা পৌরসভার দক্ষিণ কাজীর হাট গ্রামের এজাল উদ্দিনের ছেলে আফছার উদ্দিন, একই গ্রামের অফিজার রহমানের ছেলে শফিকুল ইসলাম ও শফিয়ার রহমানের ছেলে মাজেদুল ইসলাম। এ ছাড়া লক্ষ্মীপুর থেকে ৩২ জন, বগুড়া থেকে ৪০ জন, জামালপুর থেকে দুজন এবং কিশোরগঞ্জ থেকে একজনকে গ্রেপ্তারের খবর পাওয়া গেছে।
