
বান্দরবান সদর উপজেলার লেমুঝিড়িতে আদিবাসী ও বাঙালির মধ্যে সাম্প্রদায়িক দাঙ্গা বাধানোর চেষ্টার সময় গত সোমবার রাতে বাঙালি যুব পরিষদের সভাপতি নাজিম উদ্দিনকে পুলিশ গ্রেপ্তার করেছে।নারী নির্যাতন, সাম্প্রদায়িক উসকানি, পুলিশের ওপর হামলার চেষ্টাসহ বিভিন্ন অপরাধে জানুয়ারি থেকে এ পর্যন্ত বাঙালি যুব পরিষদের সভাপতি, সাধারণ সম্পাদকসহ পাঁচজনকে গ্রেপ্তার করা হয়েছে।লেমুঝিড়ির (বান্দরবান সদর ইউপির ৫ নম্বর ওয়ার্ড) গ্রাম পুলিশ মোহাম্মদ ইউছুপ বলেন, নারী নির্যাতন মামলায় পলাতক বাঙালি যুব পরিষদের সদস্য ইমরান ও আবদুল হামিদকে স্থানীয় লোকজন ধাওয়া করে। এ সময় নাজিম বাঙালিদের ওপর হামলার গুজব ছড়িয়ে বালাঘাটা থেকে লোকজন নিয়ে এসে লেমুঝিড়িপাড়ায় হামলার চেষ্টা করছিলেন। ইউপি সদস্য ক্যহ্লাপ্রু মারমা ও ব্যবসায়ী জামাল উদ্দিন চৌধুরী বলেন, নাজিম উদ্দিনকে গ্রেপ্তার করা না হলে তিনি সাম্প্রদায়িক দাঙ্গা সৃষ্টি করতেন। পুলিশ সুপার কামরুল আহসান বলেনে, নাজিম উদ্দিন জেলা শহর থেকে লেমুঝিড়িপাড়ায় গিয়ে উসকানিমূলক আচরণ করায় তাঁকে ৫৪ ধারায় গ্রেপ্তার করা হয়েছে।
