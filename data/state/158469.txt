
গুলশানের হলি আর্টিজান বেকারি এবং ঈদের দিন কিশোরগঞ্জের শোলাকিয়ায় জঙ্গি হামলার ঘটনা নিয়ে সংসদে সাধারণ আলোচনা অনুষ্ঠিত হতে পারে। আজ সোমবার সংসদে এ কথা জানিয়েছেন ডেপুটি স্পিকার ফজলে রাব্বী মিয়া।
ডেপুটি স্পিকার জানান, এ বিষয়ে সরকারি দলের জ্যেষ্ঠ সাংসদ শেখ ফজলুল করিম সেলিম একটি নোটিশ দিয়েছেন। নোটিশটি গ্রহণের অপেক্ষায় আছে।
আজ বিল পাসের আগে তরীকত ফেডারেশনের সাংসদ সৈয়দ নজিবুল বশর মাইজভান্ডারি পয়েন্ট অব অর্ডারে দাঁড়িয়ে গুলশান ও শোলাকিয়ায় জঙ্গি হামলার বিষয়ে কথা বলতে চাইলে ডেপুটি স্পিকার তাঁকে থামিয়ে দেন। ডেপুটি স্পিকার বলেন, এ বিষয়ে ইতিমধ্যে মাননীয় স্পিকার নিন্দা ও ক্ষোভ প্রকাশ করেছেন। তা ছাড়া শেখ সেলিম ১৪৭ বিধিতে একটি নোটিশ দিয়েছেন। নোটিশ গৃহীত হলে আপনিও আলোচনার সুযোগ পাবেন। এ বিষয়ে এখন আর কোনো পয়েন্ট অব অর্ডার দেওয়া হবে না। ১ জুলাই রাজধানীর গুলশানের হলি আর্টিজানে জঙ্গি হামলায় ১৭ বিদেশি ও তিন বাংলাদেশি নাগরিক নিহত হন। জঙ্গিদের হামলায় দুজন পুলিশ কর্মকর্তাও নিহত হন। এ ছাড়া ৭ জুলাই শোলাকিয়ায় জঙ্গি হামলায় দুই পুলিশ সদস্য ও একজন গৃহবধূ নিহত হন।
