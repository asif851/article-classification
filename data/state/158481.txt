
ছাত্রলীগের বাংলাদেশ প্রকৌশল ও প্রযুক্তি বিশ্ববিদ্যালয় (বুয়েট) শাখার সভাপতি শুভ্র জ্যোতি টিকাদার ও সাধারণ সম্পাদক আবু সাঈদের আজীবন বহিষ্কারাদেশ প্রত্যাহার এবং কামারুজ্জামানের ফাঁসির রায় নিয়ে মন্তব্যকারী শিক্ষক জাহাঙ্গীর আলমের অপসারণ ও গ্রেপ্তারসহ পাঁচ দফা দাবি জানিয়েছে ছাত্রলীগ। দাবি পূরণে পরশু বুধবার পর্যন্ত সময় বেঁধে দেওয়া হয়েছে। নইলে ওই দিন সকাল ১০টায় বুয়েটের প্রশাসনিক কার্যালয় ঘেরাওয়ের ঘোষণা দেওয়া হয়।
আজ সোমবার বুয়েটের শহীদ মিনার চত্বরে গণসংহতি ও সমাবেশ চলাকালে কেন্দ্রীয় ছাত্রলীগের সভাপতি এইচ এম বদিউজ্জামান এ ঘোষণা দেন। বেলা ১১টার দিকে ওই কর্মসূচি শুরু হয়ে বিকেল পর্যন্ত চলে।
সমাবেশে ছাত্রলীগের কেন্দ্রীয় সভাপতি বলেন, বুয়েটকে জঙ্গি ও রাজাকারমুক্ত করতে হবে। দেশের সর্বোচ্চ এই বিদ্যাপীঠ ১৬ কোটি মানুষের ট্যাক্সের টাকায় চলে। তাই এই দাবি হচ্ছে গণমানুষের। শিক্ষকদের উদ্দেশে তিনি বলেন, যখন ছাত্রলীগ নেতা আরিফকে কুপিয়ে হত্যা করা হয়, তখন শিক্ষক সমাজ এক দিনের জন্য কোনো প্রতিবাদ করেনি। আজ যে জাহাঙ্গীর আলম রাষ্ট্রদ্রোহ অপরাধ করেছেন, ধর্মীয় উসকানি দিয়েছেন, তাঁকে রক্ষার জন্য লাগাতার ধর্মঘটে (ক্লাস বর্জন) গেলেন। তিনি বলেন, ‘আপনারা যে আচরণ করছেন, সেটা কোনো শিক্ষকদের আচরণ নয়, দলীয় ক্যাডারদের আচরণ।’
ওই সমাবেশের সঙ্গে প্রকৌশল পরিষদ, কৃষিবিদ অ্যাসোসিয়েশন, বাংলাদেশ ছাত্র-মৈত্রী, জাসদ ছাত্রলীগ, বাংলাদেশ ছাত্র সমিতিসহ ঢাকা শহরে ছাত্রলীগের বিভিন্ন ইউনিটের হাজারো সদস্য সংহতি প্রকাশ করেন।
আরও পড়ুন:
শুভ্র ও সাঈদের বহিষ্কারাদেশ প্রত্যাহার করুন: ছাত্রলীগ
