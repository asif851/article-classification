
উপকূলীয় বাহিনী কোস্টগার্ডের বহরে যুক্ত হলো দুটি আধুনিক যুদ্ধজাহাজ। জাহাজ দুটি আজ শুক্রবার বেলা তিনটায় সমুদ্রবন্দর মোংলায় কোস্টগার্ডের পশ্চিমাঞ্চলের কার্যালয়ের সামনের জেটিতে এসে ভেড়ে। জাহাজ দুটি ১৭ নভেম্বর ইতালির লা স্পেজিয়া বন্দর থেকে বাংলাদেশের উদ্দেশে রওনা হয়।
কোস্টগার্ডের পশ্চিমাঞ্চল মোংলার দিগরাজ ঘাঁটিতে ক্যাপ্টেন, নাবিকসহ জাহাজ দুটিকে আনুষ্ঠানিকভাবে বরণ করা হয়। কোস্টগার্ড সদর দপ্তরের পরিচালক ক্যাপ্টেন একরাম চৌধুরী, পশ্চিমাঞ্চলের জোনাল কমান্ডার ক্যাপ্টেন মোহাম্মদ আলী ক্যাপ্টেনসহ জাহাজ দুটির নাবিকদের ফুল দিয়ে বরণ করে নেন। এ সময় কোস্টগার্ডের ঊর্ধ্বতন কর্মকর্তা ও তাঁদের পরিবারের সদস্যরা উপস্থিত ছিলেন।
কোস্টগার্ড সূত্রে জানা গেছে, ইতালি থেকে সিজিএস মনসুর আলী ও সিজিএস কামরুজ্জামান নামের নতুন ওই দুটি যুদ্ধজাহাজ কেনা হয়। জাহাজ দুটির প্রতিটির দৈর্ঘ্য ৮৭ মিটার এবং প্রস্থ ১০.৫ মিটার। ১ হাজার ৩০০ টন ধারণক্ষমতাসম্পন্ন জাহাজ দুটি ঘণ্টায় ২৩ নটিক্যাল মাইল বেগে চলতে পারে। জাহাজ দুটিতে ২০ জন কর্মকর্তা ও ১৪০ জন নাবিক রয়েছেন। সিজিএস মনসুর আলী জাহাজের অধিনায়কের দায়িত্ব পালন করছেন ক্যাপ্টেন এম এহসান উল্লাহ খান এবং সিজিএস কামরুজ্জামান জাহাজের দায়িত্ব পালন করছেন ক্যাপ্টেন মাসুদুল করিম সিদ্দিকী।
কোস্টগার্ড পশ্চিমাঞ্চলের জোনাল কমান্ডার ক্যাপ্টেন মোহাম্মদ আলী বলেন, জাহাজ দুটিতে বিদ্যমান ইতালির নৌবাহিনী অস্ত্র ও সরঞ্জামাদির পাশাপাশি আধুনিক ও উপযোগী বিভিন্ন রকম অস্ত্র ও সরঞ্জামাদি যুক্ত করা হয়েছে। বাংলাদেশ কোস্টগার্ডের স্বাভাবিক কার্যক্রমের পাশাপাশি জাহাজ দুটি গভীর সমুদ্রে টহল পরিচালনা, পরিবেশদূষণ প্রতিরোধ, মানব পাচার প্রতিরোধ, অন্য জাহাজকে অগ্নিনির্বাপণে সহায়তা দেওয়া এবং উদ্ধার অভিযানসহ উপকূলবর্তী ও সামুদ্রিক দুর্যোগ ব্যবস্থাপনায় কাজ করবে। নতুন জাহাজ দুটি বহরে যুক্ত হওয়ায় কোস্টগার্ডের এ কার্যক্রমগুলো আরও সুশৃঙ্খল ও বেগবান হবে।
