
দুপুর গড়িয়ে বিকেল হতেই শীতল বাতাস। দেশের বেশির ভাগ এলাকায় এক দিনের ব্যবধানে তাপমাত্রা ২ থেকে ৩ ডিগ্রি কমে গেছে। শৈত্যপ্রবাহ সিলেট ও চুয়াডাঙ্গা ছাড়িয়ে দেশের পুরো উত্তরাঞ্চল ও দক্ষিণ-পশ্চিমাঞ্চলে ছড়িয়ে পড়েছে। আবহাওয়া অধিদপ্তরের পূর্বাভাস বলছে, আজ শৈত্যপ্রবাহ রাজধানীতে ঢুকে পড়তে পারে।
আবহাওয়া অধিদপ্তরের পূর্বাভাস বলছে, সর্বনিম্ন তাপমাত্রা ১০ ডিগ্রি সেলসিয়াসের নিচে নেমে যাওয়ার সম্ভাবনা রয়েছে দেশের মধ্যাঞ্চলে। উত্তর-পশ্চিমাঞ্চলজুড়ে আজ মাঝারি থেকে ঘন কুয়াশা পড়তে পারে। দেশের বাকি এলাকায় কুয়াশা পড়বে হালকা থেকে মাঝারি। বিশেষ করে নদী তীরবর্তী এলাকায় কুয়াশা পড়বে বেশি। এতে সারা দেশে দিন ও রাতের তাপমাত্রা কমে আসতে পারে। ফলে শীতের তীব্রতা আরও বাড়তে পারে।
তবে চলতি মাসের তৃতীয় সপ্তাহের শুরুতে আবহাওয়া অধিদপ্তর থেকে বলা হয়েছিল, ২৫ জানুয়ারি থেকে আরেকটি শৈত্যপ্রবাহ আসছে। কিন্তু ২৫, ২৬ ও ২৭ জানুয়ারি সিলেট এবং চুয়াডাঙ্গা জেলা ছাড়া দেশের কোথাও শৈত্যপ্রবাহ ছিল না। গতকাল রোববার থেকে শৈত্যপ্রবাহ দেশের উত্তর ও দক্ষিণ-পশ্চিমাঞ্চলের অনেক এলাকায় শুরু হয়েছে।
এ ব্যাপারে আবহাওয়া অধিদপ্তরের আবহাওয়াবিদ আবদুর রহমান প্রথম আলোকে বলেন, অনেক সময় পূর্বাভাসের চেয়ে দু-এক দিনের হেরফের হতে পারে। বিভিন্ন আবহাওয়াগত কারণে শৈত্যপ্রবাহটি আসতে একটু দেরি হয়েছে। তবে এটি দীর্ঘস্থায়ী ও তীব্র হওয়ার সম্ভাবনা কম। আগামী দুদিন শৈত্যপ্রবাহটি চলতে পারে।
গতকাল দেশের সর্বনিম্ন তাপমাত্রা ছিল কুড়িগ্রামের রাজারহাটে ৭ ডিগ্রি সেলসিয়াস। এরপর শ্রীমঙ্গলে ৭ দশমিক ২ ডিগ্রি ও ঈশ্বরদীতে ৮ দশমিক ২ ডিগ্রি সেলসিয়াস। রাজধানীর সর্বনিম্ন তাপমাত্রা ছিল ১১ দশমিক ৫ ডিগ্রি সেলসিয়াস।  
