
সমাজকল্যাণমন্ত্রী সৈয়দ মহসিন আলী বলেছেন, ছাত্রলীগের নেতা–কর্মীরা অশান্তি সৃষ্টি করছেন। তাঁরা ‘স্বার্থের জন্য’ হানাহানি, মারামারি এমনকি হত্যা করছেন। এতে তিনি ব্যথিত। মন্ত্রী তাঁদের এই মনোভাব থেকে বেরিয়ে আসতে বলেন।সাংবাদিকদের ‘খবিশ’ বলে ফের আলোচনায় সমাজকল্যাণমন্ত্রীআজ শনিবার কুমিল্লা নগরের বিষ্ণুপুর এলাকায় একটি হেলথ ক্যাম্পের উদ্বোধনী অনুষ্ঠানে প্রধান অতিথির বক্তব্যে মন্ত্রী এ মন্তব্য করেন। খায়রুন্নেসা মেডিকেল কলেজ ও হাসপাতালের চতুর্থ প্রতিষ্ঠাবার্ষিকী উপলক্ষে ওই অনুষ্ঠানের আয়োজন করা হয়।সমাজকল্যাণমন্ত্রী বলেন, ‘ছাত্রলীগ অশান্তি সৃষ্টি করছে, এতে আমি ব্যথিত। তোমরা (ছাত্রলীগ) তোমাদের স্বার্থের জন্য হানাহানি, মারামারি কর। এমনকি হত্যা কর। এর থেকে তোমাদের বেরিয়ে আসতে হবে। ছাত্রলীগ, যুবলীগ ও কৃষক লীগকে ডিসিপ্লিন ও অর্ডার শুনতে হবে। নেতা কোনদিন ভুল করে না। অভিজ্ঞতাসম্পন্ন ব্যক্তিরাই নেতা হয়েছেন। তাই নেতাদের কথা শুনতে হবে। আমিও ছাত্রলীগ হয়ে আওয়ামী লীগ করছি।’
সৈয়দ মহসিন আলী বক্তব্যের শুরুতে বলেন, ‘১৯৬৪ সালে কুমিল্লার কান্দিরপাড়ের একটি বাসায় কলিম শরাফীর সঙ্গে গান গেয়েছি। তখন তিনি আমাকে গানের তালিম দিয়েছিলেন। পরে সিলেট রেডিওতেও গান গেয়েছি।’ বক্তব্যের একপর্যায়ে তিনি ‘আজ হল শনিবার, তুমিও কি আনমনে...’ শীর্ষক একটি গান গেয়ে শোনান। একই সঙ্গে বলেন, ‘এটা প্রেমের গান নয়, এটা সমাজতন্ত্রের গান।’ পরে তিনি একটি কবিতা আবৃত্তি করেন। কবিতাটি আইজ্যাক নিউটনের লেখা বলে তিনি দাবি করেন। এ সময় দর্শকেরা হাসিতে ফেটে পড়েন।ছাত্রীদের ‘প্রেম করে সময় নষ্ট’ না করার পরামর্শ মন্ত্রীরপরে মন্ত্রী কুমিল্লা নগরের ডায়াবেটিক হাসপাতাল পরিদর্শন করেন।
বাংলাদেশ ডায়াবেটিক সমিতির সভাপতি অধ্যাপক এ কে আজাদ খানের সভাপতিত্বে অনুষ্ঠানে বিশেষ অতিথির বক্তব্য দেন কুমিল্লা-৬ (আদর্শ সদর) আসনের সাংসদ আ ক ম বাহাউদ্দিন, জনপ্রশাসন সংস্কার কমিশনের সাবেক চেয়ারম্যান ও সাবেক সচিব এ টি এম শামসুল হক, বাংলাদেশ ডায়াবেটিক সমিতির মহাসচিব মোহাম্মদ সাইফ উদ্দিন, কুমিল্লার জেলা প্রশাসক মো. হাসানুজ্জামান কল্লোল, হাসপাতালের পরিচালক আতাউর রহমান জসিম প্রমুখ।
