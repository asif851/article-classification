
সিলেট জেলা পুলিশ মাদক মামলার জব্দ করা আলামত ১৬ লাখ ৩৫ হাজার টাকার মাদক ধ্বংস করেছে। গতকাল শনিবার বিকেলে সিলেটের অতিরিক্ত মুখ্য বিচারিক হাকিম মো. আবু ওবাইদা ও পুলিশের আদালত পরিদর্শক (কোর্ট ইন্সপেক্টর) সৈয়দ সফিকুল ইসলাম মুকুলের উপস্থিতিতে মাদক ধ্বংস করা হয়। এ সময় সিলেটের পুলিশ সুপার মো. মনিরুজ্জামান, অতিরিক্ত পুলিশ সুপার সুজ্ঞান চাকমা, অতিরিক্ত পুলিশ সুপার (দক্ষিণ) আ ক ম আকতারুজ্জামান বসুনিয়া প্রমুখ উপস্থিত ছিলেন। সদর আদালতের মালখানায় সংরক্ষিত থাকা বিভিন্ন মামলার উদ্ধার করা ১ হাজার ৫৯৫ বোতল অফিসার্স চয়েজ মদ ও ৫০ বোতল ফেনসিডিল ধ্বংস করা হয়। এর বাজারমূল্য ১৬ লাখ ৩৫ হাজার টাকা বলে জানানো হয়। 
