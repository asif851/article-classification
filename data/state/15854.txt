
অভাব ঘোচাতে আট মাস আগে গ্রাম ছেড়ে রাজধানীতে পাড়ি জমান আজিজুল হক (৪০)। সঙ্গে নেন স্ত্রী ও তিন ছেলেকে। কিছু অর্থকড়ি রোজগারের পর আবারও গ্রামে ফেরার পরিকল্পনা ছিল তাঁর। কিন্তু একটি সড়ক দুর্ঘটনা কেড়ে নিল পুরো পরিবারের সবার প্রাণ। ঢাকা-ময়মনসিংহ মহাসড়কে ময়মনসিংহের ভালুকা উপজেলার মেহেরবাড়ি এলাকায় গতকাল শুক্রবার ভোরে সিমেন্টবোঝাই ট্রাক উল্টে তাঁরা ৫ জনসহ ১০ জন নিহত হয়।এ ছাড়া বগুড়া, গোপালগঞ্জ, সাতক্ষীরা, ঝিনাইদহ ও নোয়াখালীতে সড়ক দুর্ঘটনায় প্রাণ গেছে এক শিশুসহ সাতজনের। এ নিয়ে গত ৪৩ দিনে দেশের বিভিন্ন স্থানে সড়ক দুর্ঘটনায় প্রাণ হারাল অন্তত ৩৯২ জন।ঢাকার বাইরে প্রথম আলোর আঞ্চলিক অফিস, নিজস্ব প্রতিবেদক ও প্রতিনিধিদের পাঠানো খবর:ময়মনসিংহের ভালুকায় নিহত ব্যক্তিরা হলেন তারাকান্দা উপজেলার বালিখা ইউনিয়নের ঢাকিরকান্দা গ্রামের আজিজুল, তাঁর স্ত্রী রেজিয়া বেগম (৩৪), ছেলে মেহেদি হাসান (১১), মিজান (৯) ও সিজান (৭) এবং ময়মনসিংহ সদর উপজেলার চর সিরতা গ্রামের জোসনা বেগম (৫৫) ও তাঁর ছেলে সিরাজুল ইসলাম (১৮) এবং শেরপুরের নালিতাবাড়ীর নকশি গ্রামের শাজাহান হোসেন, একই জেলার নকলা উপজেলার ভাতিয়ারকান্দা গ্রামের শুক্কুর আলী (৬৫) ও সদর উপজেলার জহুরদি গ্রামের গ্রামের খোরশেদ আলম (২৫)।আজিজুলের স্বজনেরা বলেন, অসুস্থ শ্বশুর আবদুল জলিলকে দেখতে গত বৃহস্পতিবার রাতে ঢাকা থেকে সিমেন্টবোঝাই একটি ট্রাকের ছাদে চেপে ময়মনসিংহের উদ্দেশে পরিবার নিয়ে রওনা হন আজিজুল। গন্তব্য ছিল তারাকান্দার ঢাকিরকান্দা গ্রাম।পুলিশ ও ফায়ার সার্ভিস সূত্র জানায়, গতকাল ভোর পৌনে চারটার দিকে ঢাকা থেকে জামালপুরগামী সিমেন্টবোঝাই ট্রাকটি মেহেরবাড়ি এলাকায় উল্টে যায়। ভোরে পুলিশ এবং ময়মনসিংহ, ভালুকা ও ত্রিশাল ফায়ার সার্ভিসের চারটি ইউনিট দুর্ঘটনাস্থলে গিয়ে উদ্ধারকাজ শুরু করে। সিমেন্টের বস্তার নিচে চাপা পড়া অবস্থায় নয়জনের লাশ উদ্ধার করেন তাঁরা। গুরুতর আহত অবস্থায় পাঁচজনকে প্রথমে ভালুকা উপজেলা স্বাস্থ্য কমপ্লেক্সে নেওয়া হয়। সেখানে খোরশেদ মারা যান। আহত অন্য চারজনকে ময়মনসিংহ মেডিকেল কলেজ হাসপাতালে ভর্তি করা হয়েছে।ভালুকা থানার ভারপ্রাপ্ত কর্মকর্তা (ওসি) মামুন-অর-রশিদ বলেন, ঢাকা-ময়মনসিংহ মহাসড়কে চার লেনের কাজ চলায় সড়কের কিছু অংশে কাটা। সম্ভবত চালক বিষয়টি বুঝতে না পারায় এ দুর্ঘটনা ঘটে। পুলিশের পক্ষ থেকে অজ্ঞাতনামা চালককে আসামি করে ভালুকা থানায় মামলা হয়েছে।ঘটনাস্থল পরিদর্শনে গিয়ে ময়মনসিংহের জেলা প্রশাসক মো. খলিলুর রহমান বলেন, নিহত ব্যক্তিদের পরিবারগুলোকে আর্থিক সহযোগিতা দেওয়ার সিদ্ধান্ত হয়েছে। লাশ বাড়িতে নেওয়ার জন্য প্রশাসনের পক্ষ থেকে আর্থিক সহযোগিতাসহ সব ধরনের সহযোগিতা দেওয়া হয়েছে। ঘটনা তদন্তে অতিরিক্ত জেলা ম্যাজিস্ট্রেটকে প্রধান করে একটি তদন্ত কমিটি গঠন করা হয়েছে।ঢাকিরকান্দা গ্রামে গতকাল বিকেলে আজিজুলের বাড়ি গিয়ে দেখা যায়, স্বজন ও প্রতিবেশীরা শোকে বিহ্বল। তাঁরা বলেন, আজিজুলের বাবা মারা গেছেন অনেক বছর আগে। মা হনুফা বেগম নারায়ণগঞ্জে বাসাবাড়িতে কাজ করেন। খবর পেয়ে তিনি বাড়ির উদ্দেশে রওনা হয়েছেন। বেলা তিনটার দিকে আজিজুল ও তাঁর স্ত্রী-সন্তানদের লাশ বাড়ি পৌঁছায়।আজিজুলের শাশুড়ি জমিলা খাতুন কান্নাজড়িত কণ্ঠে বলেন, ‘আমি ভাত রান্না কইরা রাখছিলাম, তাঁরা আইয়া খাইব বইল্যা।’ এটুকু বলেই কান্নায় ভেঙে পড়েন তিনি। আজিজুলের অসুস্থ শ্বশুর আবদুল জলিল তখন মেয়ে-জামাই-নাতিদের শোকে হাউমাউ করে কাঁদছেন।আজিজুলের ছোট ভাই শামসুল হক বলেন, ১৫ দিন আগে তাঁর বড় ভাই বাড়ি এসেছিলেন। তখন বলে গিয়েছিলেন, কয়েক বছর ঢাকায় রিকশা চালিয়ে কিছু টাকা রোজগার করবেন। তারপর বাড়ি ফিরবেন। আজিজুলের স্বপ্ন ছিল ভিটা পাকা করে ঘর তুলবেন।সন্ধ্যা নামার পর উপস্থিত সবাই লাশ দাফন নিয়ে ব্যস্ত হয়ে পড়েন। আজিজুলের মা তখনো বাড়ির পথে।সাতক্ষীরায় দম্পতি নিহতকালীগঞ্জ উপজেলায় হারানের মোড়ে গতকাল দুপুরে পিকআপ ভ্যানের ধাক্কায় উপজেলার ভদ্রখালীর বাসিন্দা আবেদ আলী (৫৫) ও তাঁর স্ত্রী আমেনা বেগম (৪৫) নিহত হয়েছেন। পুলিশ ও স্থানীয় ব্যক্তিরা বলেন, বাড়ি থেকে ভ্যানে করে উপজেলা সদরে যাচ্ছিলেন এই দম্পতি। হারানের মোড়ে একটি পিকআপ ভ্যান তাঁদের চাপা দিলে ঘটনাস্থলেই প্রাণ হারান আমেনা। গুরুতর অবস্থায় আবেদ আলীকে প্রথমে কালীগঞ্জ স্বাস্থ্য কমপ্লেক্সে এবং পরে সাতক্ষীরা সদর হাসপাতালে ভর্তি করা হয়। সেখানে চিকিৎসাধীন অবস্থায় সন্ধ্যায় তিনি মারা যান।নোয়াখালীতে বাসচাপায় দুজন নিহতফেনী-নোয়াখালী সড়কে সেনবাগ উপজেলার ইয়ারপুরে গতকাল বিকেলে যাত্রীবাহী বাসচাপায় বাচ্চু মিয়া (৬৫) ও আবদুল মজিদ (৩০) নামের দুই মোটরসাইকেল আরোহী নিহত হন। তাঁরা নোয়াখালীর বেগমগঞ্জ উপজেলার মহব্বতপুর গ্রামের বাসিন্দা। হাইওয়ে পুলিশের চন্দ্রগঞ্জ ফাঁড়ির উপপরিদর্শক (এসআই) মুক্তার আহমেদ বলেন, বিকেল পাঁচটার দিকে বাচ্চু ও মজিদ মোটরসাইকেলে করে চৌমুহনী থেকে সেনবাগের এমপি রোডের দিকে যাচ্ছিলেন। একটি দ্রুতগতির যাত্রীবাহী বাস ইয়ারপুর এলাকায় পেছন থেকে তাঁদের চাপা দেয়। এতে তাঁরা দুজনই ঘটনাস্থলে মারা যান।গোপালগঞ্জে পথচারী নিহতঢাকা-খুলনা মহাসড়কে কাশিয়ানী উপজেলার সিংপাড়া এলাকায় গতকাল দুপুরে বাসচাপায় নিত্যানন্দ রায় (৪৫) নামের এক পথচারী নিহত হয়েছেন। তিনি কাশিয়ানী সদর ইউনিয়নের পোনা গ্রামের বাসিন্দা।ঝিনাইদহে প্রাণ গেল শিশুরসদর উপজেলার এম এ খালেক কলেজের সামনে গতকাল সকালে প্রথমে ভ্যানের ধাক্কায় এবং পরে নছিমনচাপায় সাগর মণ্ডল (৮) নামের এক শিশু নিহত হয়েছে। ঘটনার সময় সে সাইকেল চালাচ্ছিল বলে জানান স্থানীয় ব্যক্তিরা। সাগর সদর উপজেলার কুমড়াবাড়িয়া গ্রামের শাহিন মণ্ডলের ছেলে এবং স্থানীয় একটি বিদ্যালয়ে প্রথম শ্রেণির শিক্ষার্থী।বগুড়ায় বাসের ছাদ থেকে পড়ে যাত্রী নিহতঢাকা-বগুড়া মহাসড়কে বগুড়ার শেরপুরে গাড়িদহ এলাকায় গতকাল সকালে চলন্ত বাসের ছাদে থেকে পড়ে মহিদুল ইসলাম (২৪) নামের এক যাত্রী নিহত হয়েছেন। তাঁর বাড়ি নওগাঁর মান্দা থানার চকবালাই গ্রামে। শেরপুর থানার এসআই আরিফুল ইসলাম বলেন, দ্রুত পালিয়ে যাওয়ায় বাসের চালকসহ বাসটি আটক করা যায়নি।
 
