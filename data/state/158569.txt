
চাঁদপুরের ছেংগারচর পৌরসভায় বিএনপির মেয়র প্রার্থী সারোয়রুল আবেদীনের মনোনয়নপত্র বাতিলের বিরুদ্ধে করা আপিল খারিজ করে দিয়েছেন চাঁদপুরের জেলা প্রশাসক ও জেলা রিটার্নিং অফিসার মো. আবদুস সবুর মন্ডল।
আজ বৃহস্পতিবার সকাল সাড়ে ১০টার দিকে প্রার্থীর উপস্থিতিতে আপিল শুনানি হয়। এ সময় রিটার্নিং অফিসার ও মতলব উত্তর উপজেলা নির্বাহী কর্মকর্তা মোহাম্মদ মফিজুল ইসলাম, জেলা নির্বাচন কর্মকর্তা মো. আতাউর রহমান, জেলা আওয়ামী লীগ সাধারণ সম্পাদক আবু নইম পাটওয়ারী ও প্রার্থীর আইনজীবীরা উপস্থিত ছিলেন।
সারোয়রুল আবেদীন বলেন, ‘আমার সঙ্গে ন্যায়বিচার করা হয়নি।’ তাঁর প্রার্থীর আইনজীবী সলিম উল্লাহ সেলিম বলেন, ‘ন্যায়বিচারের স্বার্থে আমরা উচ্চ আদালতে আপিল করব।’
মনোনয়নপত্রে তথ্যের গরমিল থাকায় ৫ ডিসেম্বর দুপুরে রিটার্নিং অফিসার ও মতলব উত্তর উপজেলা নির্বাহী কর্মকর্তা মোহাম্মদ মফিজুল ইসলাম এই প্রার্থীর মনোনয়নপত্র বাতিল ঘোষণা করেন।
এদিকে, বিএনপির মেয়র প্রার্থীর মনোনয়নপত্র বাতিল হয়ে যাওয়ায় এখানে একমাত্র প্রার্থী হিসেবে থাকছেন আওয়ামী লীগ সমর্থিত প্রার্থী ও বর্তমান মেয়র মো. রফিকুল আলম। তাঁর সমর্থকেরা আজ আনন্দ মিছিল বের করেন। রফিকুল আলম বলেন, ‘আমি জয়ের পথে। পৌরবাসীর দোয়ায় জয় আমারই হবে।’
