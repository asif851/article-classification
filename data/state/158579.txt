
মোহাম্মদ রফিকের কবিতার বই মানব পদাবলি এবং বেগম আকতার কামালের গবেষণাগ্রন্থ রবীন্দ্রনাথের ব্রহ্মভাবনা ‘প্রথম আলো বর্ষসেরা বই’ পুরস্কার পেয়েছে। বাংলাদেশি প্রকাশনা সংস্থা থেকে ১৪২৩ বঙ্গাব্দে প্রকাশিত বইয়ের মধ্যে মোহাম্মদ রফিকের বইটি সৃজনশীল শাখায় এবং বেগম আকতার কামালের বই মননশীল শাখায় পুরস্কৃত হলো। বই দুটি প্রকাশ করেছে যথাক্রমে বাতিঘর ও কথাপ্রকাশ। প্রথম আলোর উদ্যোগে ১৪ বছর ধরে এ পুরস্কার দেওয়া হচ্ছে।
কথাসাহিত্যিক হাসান আজিজুল হকের সভাপতিত্বে সেলিনা হোসেন, সৈয়দ মনজুরুল ইসলাম, খালিকুজ্জামান ইলিয়াস ও ওয়াসি আহমেদের সমন্বয়ে গঠিত বিচারকমণ্ডলী এ পুরস্কারের সিদ্ধান্ত দেন। বিজয়ী দুই লেখকের প্রত্যেককে এক লাখ টাকা, ক্রেস্ট ও অভিজ্ঞানপত্র দিয়ে প্রথম আলো পুরস্কৃত করবে। অনুষ্ঠান হবে আগামীকাল ৫ জানুয়ারি বিকেল পাঁচটায়, বাংলা একাডেমির আবদুল করিম সাহিত্যবিশারদ মিলনায়তনে। তাতে গান পরিবেশন করবেন প্রিয়াঙ্কা গোপ। সাহিত্যানুরাগীদের জন্য অনুষ্ঠানটি উন্মুক্ত থাকবে।
মোহাম্মদ রফিকের জন্ম ২৩ অক্টোবর ১৯৪৩, বাগেরহাট জেলার বোটপুর গ্রামে। লেখাপড়ার সূচনা নিজ গ্রামে হলেও তাঁর শিক্ষাজীবন কেটেছে পিরোজপুর, বরিশাল, খুলনা, রাজশাহী ও ঢাকায়। ১৯৬৮ সালে ঢাকা বিশ্ববিদ্যালয়ের ইংরেজি বিভাগ থেকে স্নাতকোত্তর করে শিক্ষকতা শুরু করেন। পড়িয়েছেন বাজিতপুর কলেজ, চট্টগ্রাম সরকারি মহসীন কলেজ, ঢাকা কলেজ ও জাহাঙ্গীরনগর বিশ্ববিদ্যালয়ে। জাহাঙ্গীরনগর বিশ্ববিদ্যালয় থেকে ২০০৯ সালে অবসর নেওয়ার পর এখন ঢাকায় লেখালেখিতে ব্যস্ত।
অতীতে সম্পাদনা করেছেন অচিরা ও শিকড় নামে দুটি ছোট পত্রিকা। কবিতা ও প্রবন্ধ মিলিয়ে তাঁর বই ৩০টি। উল্লেখযোগ্য বইয়ের মধ্যে আছে কীর্তিনাশা, কপিলা, গাওদিয়া, নোনাঝাউ, দুটি গাথাকাব্য, আত্মরক্ষার প্রতিবেদন, ভালোবাসার জীবনানন্দ প্রভৃতি। পেয়েছেন বাংলা একাডেমি, আলাওল ও জেমকন সাহিত্য পুরস্কার এবং একুশে পদক ও জেবুন্নেসা-মাহাবুবউল্লাহ ট্রাস্ট পদক।
বেগম আকতার কামালের জন্ম ১৯৫২ সালের ২১ জুলাই চট্টগ্রামে। শিক্ষাজীবন কেটেছে চট্টগ্রাম ও ঢাকায়। ঢাকা বিশ্ববিদ্যালয়ের বাংলা বিভাগ থেকে তিনি স্নাতকোত্তর হন। একই বিশ্ববিদ্যালয়ে ১৯৯০ সালে ‘বিষ্ণু দের কবিমানস ও কাব্য’ শিরোনামে পিএইচডি গবেষণা করেন। জাহাঙ্গীরনগর বিশ্ববিদ্যালয়ের বাংলা বিভাগে শিক্ষকতার মাধ্যমে শুরু হয়েছিল তাঁর পেশাজীবন। এখন ঢাকা বিশ্ববিদ্যালয়ে বাংলা বিভাগের অধ্যাপক।
বেগম আকতার কামাল ঢাকা বিশ্ববিদ্যালয় বাংলা বিভাগের সাহিত্যপত্র সাহিত্য পত্রিকার সম্পাদক ছিলেন। তাঁর নিজের লেখা বইয়ের সংখ্যা ১৪, সম্পাদিত ৪। তাঁর কয়েকটি বই বিষ্ণু দের কাব্য: পুরাণ প্রসঙ্গ, বিষ্ণু দের কবিস্বভাব ও কাব্যরূপ, কবিতার নান্দনিকতা: প্রাচীন ও মধ্যযুগ, রবীন্দ্রনাথ যেথায় যত আলো, জীবনানন্দ: কথার গর্বে কবিতা। ২০০৬ সালে পেয়েছেন অনন্যা সাহিত্য পুরস্কার। 
