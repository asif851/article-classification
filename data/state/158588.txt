
প্রধানমন্ত্রী শেখ হাসিনার নেতৃত্বে সংসদ নির্বাচনে আওয়ামী লীগ হেরে গেলেও তা মেনে নেওয়া হবে বলে জানিয়েছেন আওয়ামী লীগের সাধারণ সম্পাদক ওবায়দুল কাদের। তিনি বলেছেন, ‘প্রধানমন্ত্রী তত্ত্বাবধানে থাকলে বাংলাদেশে নির্বাচন কমিশন (ইসি) একটি নিরপেক্ষ ও সুষ্ঠু নির্বাচন অনুষ্ঠানে সর্বাত্মক সহযোগিতা পাবে।’আজ শুক্রবার দুপুরে ঢাকা বিশ্ববিদ্যালয়ের ছাত্র-শিক্ষক মিলনায়তনে মাস্টারদা সূর্য সেন হলের সুবর্ণজয়ন্তী উপলক্ষে অনুষ্ঠিত আলোচনা সভায় কাদের এসব কথা বলেন। অনুষ্ঠানের আয়োজন করে মাস্টারদা সূর্য সেন হল অ্যালামনাই অ্যাসোসিয়েশন।ওবায়দুল কাদের বলেন, ‘নির্বাচনে হেরে গেলেও প্রধানমন্ত্রী শেখ হাসিনা জনমতকে প্রভাবিত করবেন না, এটা আমি ভালো করে জানি। জোর করে ক্ষমতায় আসার মানসিকতা শেখ হাসিনার নেই, এটা আমি জানি।’আগামী জাতীয় নির্বাচন সম্পর্কে ওবায়দুল কাদের বলেন, ‘বিশ্বের প্রায় সব দেশেই নির্বাচনের দায়িত্বে থাকে ক্ষমতাসীন সরকার। অনেকেই প্রশ্ন তুলছেন, নতুন নির্বাচন কমিশনের অধীনে সুষ্ঠু নির্বাচন হবে কি না? আমি হলফ করে বলতে পারি, নিরপেক্ষ এবং সুষ্ঠু নির্বাচন হবে।’সাম্প্রদায়িক উগ্রবাদ এখনো নির্মূল করা সম্ভব হয়নি জানিয়ে কাদের বলেন, ‘এদের সঙ্গে রাজনৈতিক দলের সখ্য ভবিষ্যতের জন্য ক্ষতিকর হবে। আওয়ামী লীগকে ঠেকাতে যারা সাম্প্রদায়িক শক্তির সঙ্গে ঐক্য করেছে, তা তাদের ভবিষ্যৎকে বিপদের মুখে ঠেলে দিচ্ছে।’
সূর্য সেন হলের প্রাধ্যক্ষ এ এস এম মাকসুদ কামালের সভাপতিত্বে অনুষ্ঠিত সভায় ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, সূর্য সেন হল অ্যালামনাই অ্যাসোসিয়েশনের সভাপতি সিরাজুম মুনির প্রমুখ বক্তব্য দেন।
