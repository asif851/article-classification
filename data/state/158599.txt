
গ্রেপ্তার হওয়া তিন শ্রমিকের মুক্তির দাবিতে কুষ্টিয়ায় অনির্দিষ্টকালের জন্য কর্মবিরতি শুরু করেছেন পরিবহন শ্রমিকেরা। এতে জেলার সব ধরনের ইঞ্জিনচালিত যান চলাচল বন্ধ থাকায় চরম দুর্ভোগে পড়েছেন সাধারণ যাত্রীরা।
আজ রোববার সকাল ছয়টা থেকে কর্মবিরতি শুরু করেন জেলার পরিবহন শ্রমিকেরা। জেলার পরিবহন মালিক সংগঠনগুলোও এই কর্মবিরতিতে সমর্থন জানিয়েছে।
গত শুক্রবার দুপুরে কুষ্টিয়া-ঝিনাইদহ মহাসড়কে একটি বাসে অভিযান চালিয়ে এক কেজি হেরোইনসহ তিন শ্রমিককে গ্রেপ্তার করে র‍্যাব। এর প্রতিবাদে গতকাল শনিবার দুপুরে মালিক শ্রমিক ঐক্য পরিষদের ব্যানারে কর্মবিরতির ঘোষণা দেওয়া হয়।
আজ সকালে সরেজমিনে দেখা গেছে, সকাল থেকেই জেলায় যাত্রী ও পণ্যবাহী সব যান চলাচল বন্ধ। কুষ্টিয়ার মজমপুর এলাকায় আন্তজেলা ও দূরপাল্লার বাস ডিপো থেকে কোনো বাস ছেড়ে যায়নি। সেখানে কোনো শ্রমিকেও দেখা যায়নি। কুষ্টিয়া-ঈশ্বরদী মহাসড়ক ও কুষ্টিয়া-ঝিনাইদহ মহাসড়কে বাসের অপেক্ষায় অসংখ্য যাত্রীকে অপেক্ষা করতে দেখা গেছে।
মজমপুর এলাকায় মা নুরী বেগমকে নিয়ে বাসের অপেক্ষায় ছিলেন জামাল মণ্ডল। তিনি প্রথম আলোকে বলেন, কুষ্টিয়া সদর উপজেলার হড়রা গ্রাম থেকে তিনি এসেছেন। মায়ের চিকিৎসার জন্য রাজশাহী যাবেন। ভোর ছয়টায় বাসস্ট্যান্ডে গিয়ে জানতে পারেন, আজ বাস চলছে না। চার ঘণ্টা অপেক্ষা করেও কোনো বাস পাননি তিনি। এখন কী করবেন ভেবে পাচ্ছেন না। এদিকে তাঁর মা বুকে ব্যথা নিয়ে কাতরাচ্ছেন।
কুমারখালী উপজেলার যদুবয়রা গ্রাম থেকে এসেছেন ফুলবানু। তিনি চিকিৎসার জন্য রাজশাহী মেডিকেল কলেজ হাসপাতালে যাবেন। সকাল সাড়ে ছয়টা থেকে দাঁড়িয়ে আছেন। কিন্তু বাসের দেখা নেই।
জেলা বাস মিনিবাস মালিকপক্ষের সাধারণ সম্পাদক রেজাউল ইসলাম মোবাইল ফোনে প্রথম আলোকে বলেন, গ্রেপ্তার তিন শ্রমিককে মুক্তি দিলে শ্রমিকেরা কর্মবিরতি প্রত্যাহার করবেন।
গতকাল সকালে কুষ্টিয়ার র‍্যাব-১২ কার্যালয়ে অনুষ্ঠিত সংবাদ সম্মেলনে স্থানীয় ক্যাম্পের কমান্ডার মেজর রবিউল ইসলাম বলেন, শুক্রবার দুপুরে কুষ্টিয়ার বটতৈল এলাকায় কুষ্টিয়া-ঝিনাইদহ মহাসড়কে যাত্রীবাহী বাস থেকে এক কেজি হেরোইন উদ্ধার করা হয়। এ সময় বাসের চালক সোহেল রানা, সুপারভাইজার ঠান্ডু ও চালকের সহকারী সাগরকে জিজ্ঞাসাবাদ করলে তাঁরা টুলবক্সে ওই হেরোইন রাখার কথা বলেন। পরে ওই তিনজনকে আটক করা হয়। এ ঘটনায় কুষ্টিয়া মডেল থানায় মাদকদ্রব্য নিয়ন্ত্রণ আইনে একটি মামলা হয়েছে। সেই মামলায় আদালতের মাধ্যমে তাঁদের কারাগারে পাঠানো হয়।
