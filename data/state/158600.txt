
কক্সবাজারের রামু উপজেলায় যাত্রীবাহী একটি বাস থামিয়ে বনদস্যুরা তিন যাত্রীকে অপহরণ করেছে বলে অভিযোগ পাওয়া গেছে।
আজ মঙ্গলবার রাত সাড়ে আটটার দিকে উপজেলার ঈদগড় ইউনিয়নের ধুমছড়া এলাকায় ঈদগাহ-ঈদগড়-বাইশারী সড়কে এই ঘটনা ঘটে।
অপহৃতরা হলেন বান্দরবানের নাইক্ষ্যংছড়ি উপজেলার বাইশারী ইউনিয়ন ছাত্রলীগের সাবেক সভাপতি নুরুল কবির (৩০), রামুর গর্জনিয়া ইউনিয়নের হাজিপাড়ার বাসিন্দা ও বাইশারী বাজারের কম্পিউটার ব্যবসায়ী নিজাম উদ্দিন (৪৫) ও ঈদগড় ইউনিয়নের হাবিবুর রহমান (৩৪)।  পুলিশ ও প্রত্যক্ষদর্শী সূত্রে জানা গেছে, সন্ধ্যা সাড়ে সাতটার দিকে ২০ জন যাত্রী নিয়ে মিনিবাসটি ঈদগাহ বাজার থেকে বাইশারীর উদ্দেশ্যে রওনা হয়। রাত সাড়ে আটটার দিকে বাসটি ঈদগড়ের ধুমছড়া এলাকায় পৌঁছালে আট-নয়জন সশস্ত্র মুখোশধারী বাসটির গতিরোধ করে। এরপর তাদের কয়েকজন গাড়িতে উঠে অস্ত্রের ভয় দেখিয়ে তিন যাত্রীকে নামিয়ে পাশের জঙ্গলে নিয়ে যায়। পরে বাসটি বাকি যাত্রীদের নিয়ে বাইশারীর দিকে চলে যায়।
নুরুল কবিরের ছোট ভাই তাহের মোর্শেদ বলেন, তাঁর ভাই বান্দরবানের নাইক্ষ্যংছড়ি উপজেলার বাইশারী ইউনিয়ন ছাত্রলীগের সাবেক সভাপতি। মুক্তিপণের জন্যই তাঁর ভাইকে পরিকল্পিতভাবে অপহরণ করা হয়েছে। কারণ বাসে ২০ জন যাত্রী থাকলেও ধরে নিয়ে যাওয়া হয়েছে তিনজনকে।
বাইশারী ইউনিয়ন পরিষদের চেয়ারম্যান মোহাম্মদ আলম সাংবাদিকদের বলেন, বেশ কিছু যাত্রী নিয়ে বাসটি রাতেই বাইশারী বাজারে পৌঁছেছে। তবে বাসের চালক ও তাঁর সহকারীকে পাওয়া যাচ্ছে না। অপহৃত তিনজনকে উদ্ধারে চেষ্টা চলছে।
বিষয়টির সত্যতা নিশ্চিত করে রামু থানার ভারপ্রাপ্ত কর্মকর্তা (ওসি) প্রভাষ চন্দ্র ধর প্রথম আলোকে বলেন, অপহৃত তিন ব্যক্তিকে উদ্ধারের জন্য পুলিশ ঈদগড় সড়কের দুই পাশের জঙ্গলে অভিযান চালাচ্ছে। মুক্তিপণ আদায়ের জন্য তাঁদের অপহরণ করা হয়েছে বলে সন্দেহ করা হচ্ছে। এর আগেও এই সড়কে মুক্তিপণের জন্য একাধিক ব্যক্তিকে অপহরণ করা হয়েছিল। অভিযান চালিয়ে পুলিশ তাঁদের উদ্ধার করেছিল।
