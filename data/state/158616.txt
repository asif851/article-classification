
বিয়ের প্রলোভন দিয়ে প্রেমে জড়িয়ে অনৈতিক মেলামেশা৷ এরপর প্রেমিক বিয়ে না করায় আত্মহত্যা করেছেন লালমনিরহাট জেলার হাতীবান্ধা উপজেলার বড়খাতা ইউনিয়নের পশ্চিম সারডুবি গ্রামের লতা আক্তার ওরফে নিশি (১৮)। এ ঘটনাটি ঘটেছে গত বৃহস্পতিবার গভীর রাতে৷এ ব্যাপারে হাতীবান্ধা থানার ভারপ্রাপ্ত কর্মকর্তা (ওসি) আনোয়ার হোসেন বলেন, ‘প্রেমিককে বিয়ে করতে না পেরে লতা আক্তার আত্মহত্যা করেছেন বলে জেনেছি। এ ঘটনায় তঁার বাবা সিরাজুল ইসলাম বাদী হয়ে শুক্রবার থানায় আত্মহত্যায় প্ররোচনা দেওয়ার অভিযোগে একটি মামলা করেন। মামলায় প্রেমিক রবিউল ইসলাম ও তাঁর পরিবারের সদস্যদের আসামি করা হয়েছে৷ ইতিমধ্যে রবিউলের মা জাহেরা বেগম ও ছোট ভাই সুমন মিয়াকে গ্রেপ্তার করা হয়েছে৷ রবিউলকে গ্রেপ্তারের চেষ্টা চলছে।’এর আগে শুক্রবার সকালে লতা আক্তারের লাশ উদ্ধার করে ময়নাতদন্তের জন্য লালমনিরহাট সদর হাসপাতাল মর্গে পাঠানো হয়েছে৷এলাকাবাসী কয়েকজন জানান, লতা আক্তারকে বিয়ের কথা বলে তিন মাস ধরে অনৈতিক মেলামেশা করেন একই গ্রামের রবিউল ইসলাম। সম্প্রতি রবিউল ইসলাম বিয়ে করবেন না বলে লতাকে জানিয়ে দেন৷ পারিবারিকভাবেও কোনো প্রতিকার না পেয়ে লতা বৃহস্পতিবার রাতে বাড়ির পাশে বাঁশঝাড়ে ফাঁস লাগিয়ে আত্মহত্যা করেন।এ ব্যাপারে বড়খাতা ইউনিয়ন পরিষদের (ইউপি) চেয়ারম্যান আবু হেনা মোস্তফা জামাল বলেন, ‘বিয়ের কথা বলে প্রেমে জড়িয়ে মেলামেশার পর প্রেমিক চলে গেছেন৷ এদিকে বিয়ে করতে ব্যর্থ হয়ে লতা আত্মহত্যা করেছেন বলে শুনেছি। ঘটনাটি মীমাংসার জন্য স্থানীয় মাতব্বরেরা গ্রাম্য সালিস করেছিলেন কি না, তা আমার জানা নেই।’
