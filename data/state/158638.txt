
প্রথম আলো বন্ধুসভা কেরানীগঞ্জ শাখা ও উপজেলা ক্রীড়া সংস্থার উদ্যোগে ঘুড়ি ওড়ানো প্রতিযোগিতা ও ঘুড়ি উৎসবের আয়োজন করা হয়।গতকাল শুক্রবার বেলা ১১টা থেকে বিকেল ৪টা পর্যন্ত দক্ষিণ কেরানীগঞ্জের নাজিরের বাগ এলাকায় ঝিলমিল প্রকল্পের মাঠে এই উৎসব হয়। ঘুড়ি ওড়ানো প্রতিযোগিতায় রাজধানী ও এর আশপাশের ৬০ জন ঘুড়িপ্রেমী অংশ নেন।ঘুড়ি উৎসবে সহযোগিতায় বাংলাদেশ ঘুড়ি ফেডারেশন, স্মার্ট জেনারেশন বাংলাদেশ ও বাংলাদেশ ঘুড়ি পরিষদ। বেলা ১১টা থেকে বিকেল ৪টা পর্যন্ত চলে ঘুড়ি কাটাকাটির প্রতিযোগিতা। বিকেল ৫টা থেকে বাংলাদেশ ঘুড়ি ফেডারেশনের পক্ষ থেকে ওড়ানো হয় রংবেরঙের বিভিন্ন আকারের শৌখিন ঘুড়ি। এর মধ্যে রয়েছে ড্রাগন, চিল, বাঘ, বিভিন্ন ধরনের প্রজাপতি ও ফানুস।ঘুড়ি উৎসবের উদ্বোধন করেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। এ সময় উপস্থিত ছিলেন কেরানীগঞ্জ উপজেলা চেয়ারম্যান শাহিন আহমেদ, কেরানীগঞ্জ উপজেলা নির্বাহী কর্মকর্তা আবুল বাসার মোহাম্মদ ফখরুজ্জামান, প্রথম আলো বন্ধুসভা জাতীয় পর্ষদের সভাপতি সাইদুজ্জামান রওশন, বাংলাদেশ ঘুড়ি ফেডারেশনের সাধারণ সম্পাদক শাহজাহান মৃধা, উপজেলা ক্রীড়া সংস্থার সাধারণ সম্পাদক জাকির আহমেদ, আগানগর ইউপি চেয়ারম্যান জাহাঙ্গীর শাহ খুশি, সাবেক চেয়ারম্যান ও বি প্লাস শাড়ির স্বত্বাধিকারী আবুল কাশেম, দক্ষিণ কেরানীগঞ্জ থানা যুবলীগের সভাপতি মাহমুদ আলম, প্রথম আলো বন্ধুসভা কেরানীগঞ্জ শাখার সভাপতি আবু রায়হান প্রমুখ।প্রধান অতিথি নসরুল হামিদ বলেন, সমাজ থেকে মাদক নির্মূলে প্রধান হাতিয়ার হচ্ছে খেলাধুলা। ছেলেমেয়ে ও যুবসমাজকে খেলাধুলায় উদ্বুদ্ধ করলে তারা মাদক থেকে মুক্ত থাকবে। তিনি বলেন, কেরানীগঞ্জে এ ধরনের ঘুড়ি উৎসবের আয়োজন করলে মানুষ আনন্দ উপভোগ করবে।ঘুড়ি প্রতিযোগিতায় প্রথম বিজয়ী হয়েছেন পুরান ঢাকার আগামসিহ লেনের মীর শফিক, দ্বিতীয় পুরান ঢাকার কায়েৎটুলী এলাকার মশিউর রহমান, তৃতীয় কেরানীগঞ্জের জিনজিরা এলাকার মঈন হোসেন।
