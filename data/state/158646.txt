
চাঁপাইনবাবগঞ্জের শিবগঞ্জ উপজেলার শেখটোলা মহল্লায় গত শুক্রবার রাতে দুর্বৃত্তদের বোমা হামলায় নিহত আতাউর রহমান (৫৬) ওয়ার্ড আওয়ামী লীগের সদস্য ও পৌর আওয়ামী লীগের সভাপতি নিয়ামত মৃধার ছোট ভাই। এ ঘটনায় গতকাল শনিবার সন্ধ্যা পর্যন্ত কোনো মামলা হয়নি। শিবগঞ্জ থানার ভারপ্রাপ্ত কর্মকর্তা (ওসি) আশিকুর রহমান জানান, শুক্রবার রাতে বাড়ির পাশে একটি দোকানের সামনে দাঁড়িয়ে ছিলেন আতাউর। এ সময় অজ্ঞাতনামা দুর্বৃত্তরা তাঁকে লক্ষ্য করে পর পর ছয়টি বোমার বিস্ফোরণ ঘটায়। এতে ঘটনাস্থলেই তিনি নিহত হন। হামলাকারীরা কয়েকটি মোটরসাইকেলে করে এসে ওই হামলা চালায়। এ সময় হামলাকারীরা মুখোশ পরা ছিল। ওই হামলায় পৌর যুবলীগের সাধারণ সম্পাদক আজাদসহ আরও একজন আহত হন। এ ঘটনায় গতকাল সন্ধ্যা পর্যন্ত মামলা হয়নি। 
