
‘ওরা আমাকে গ্রেপ্তার করে ক্ষান্ত হয় নাই, আমার মতো লোককেও হাতকড়া পরিয়েছে। ২০০১-পরবর্তী চারদলীয় জোট সরকারের সময়ে বিরোধী দলের রাজনীতির বিষয়ে বলতে গিয়ে এ মন্তব্য করেছেন বাণিজ্যমন্ত্রী তোফায়েল আহমেদ।
ভোলা সদর উপজেলার পশ্চিম-ইলিশা ইউনিয়নে দলীয় সদস্য সংগ্রহের এক সমাবেশে বাণিজ্যমন্ত্রী আজ বৃহস্পতিবার এ মন্তব্য করেন।
তোফায়েল আহমেদ বিএনপিকে আগামী নির্বাচনে অংশ নেওয়ার আহ্বান জানিয়ে বলেন, আগামী নির্বাচন সংবিধান অনুয়ায়ী বর্তমান ক্ষমতাসীন দলের অধীনে হবে। ক্ষমতাসীন দল তিন মাস (অক্টোবর, নভেম্বর, ডিসেম্বর) দৈনন্দিন কাজ করবে। আর নির্বাচন কমিশন নির্বাচন পরিচালনা করবে।
বাণিজ্যমন্ত্রী তাঁর বক্তব্যে বলেন, ‘প্রধানমন্ত্রী শেখ হাসিনা বাংলাদেশকে উন্নয়নের রোল মডেলে পরিণত করেছেন। এই বাংলাদেশে বিএনপিও রাষ্ট্রক্ষমতায় ছিল। লুটপাট করা ছাড়া কিছুই করেনি। মানুষকে অত্যাচার-নির্যাতন করেছে, মানুষ হত্যা করেছে। আবার যদি সুযোগ পায়, ২০০১ সাল থেকে কী অত্যাচার করেছে, তার চেয়ে অনেক অনেক বেশি অত্যাচার করবে। ওরা আমাকে গ্রেপ্তার করে ক্ষান্ত হয় নাই, আমার মতো লোককেও হাতকড়া পরিয়েছে।’
পশ্চিম ইলিশা ইউনিয়ন আওয়ামী লীগের সভাপতি ছগির মাস্টারের সভাপতিত্বে এই সমাবেশে আরও বক্তব্য দেন জেলা আওয়ামী লীগের সাধারণ সম্পাদক আবদুল মমিন, যুগ্ম সাধারণ সম্পাদক জহিরুল ইসলাম, এনামুল হক, সদর উপজেলা চেয়ারম্যান ও আওয়ামী লীগ সভাপতি মোশারেফ হোসেন, সাধারণ সম্পাদক নজরুল ইসলাম, সাংগঠনিক সম্পাদক আজিজুল ইসলাম প্রমুখ।
