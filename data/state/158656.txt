
বাংলার আকাশ তুমি, শান্ত দিঘি স্নিগ্ধ সরোবর
তোমার অমর কীর্তি কালজয়ী শেখ মুজিবর,
কে ভোলে তোমার নাম, তুমি আছ মাটি-জলে-ঘাসে
তোমার অক্ষয় নাম লেখা রবে মুক্তির নব ইতিহাসে;
তেরো শত নদী তুমি, তুমি এই বঙ্গোপসাগর
বাংলার হৃদয় তুমি, ধন্য তুমি শেখ মুজিবর।
বাংলার প্রকৃতি তুমি, ধন্য তুমি পিতা
বুকজুড়ে বাংলাদেশ, তুমি এই বাংলা কবিতা,
ভোরের পাখির গানে তোমারই তো কণ্ঠ শোনা যায়
তোমার মধুর নাম বেজে ওঠে পদ্মা-যমুনায়;
একুশে মিছিলে তুমি হাতে হাতে বাংলা অক্ষর
হৃদয়ে হৃদয়ে তুমি, ধন্য তুমি শেখ মুজিবর।
 
