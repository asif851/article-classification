
পুলিশের জঙ্গিবিরোধী বিশেষ অভিযান নিয়ে গতকাল শনিবার প্রথম আলোতে প্রকাশিত ‘বিশেষত্ব হারিয়েছে বিশেষ অভিযান’ শিরোনামের প্রতিবেদনের প্রতিবাদ জানিয়েছে পুলিশ সদর দপ্তর।গতকাল পুলিশ সদর দপ্তরের জনসংযোগ কর্মকর্তা এ কে এম কামরুল আহছান স্বাক্ষরিত সংবাদ বিজ্ঞপ্তিতে দাবি করা হয়, জঙ্গিবাদবিরোধী বিশেষ অভিযান বিশেষত্ব হারিয়েছে—এ কথা ঠিক নয়। বরং বিশেষ অভিযান বিশেষত্ব বজায় রেখেই সঠিক ও সফলভাবে শেষ হয়েছে। জঙ্গিবিরোধী এ বিশেষ অভিযানে পুরস্কারঘোষিত জঙ্গি, হত্যা ও অন্যান্য সন্ত্রাসী ঘটনার সন্দেহভাজন আসামি, নিষিদ্ধঘোষিত সংগঠনের সদস্যসহ ১৯৪ জনকে গ্রেপ্তার করা হয়েছে। গোয়েন্দা তথ্য ও জঙ্গিসংক্রান্ত তথ্যের ভিত্তিতে পরিচালিত এ বিশেষ অভিযানকে জঙ্গি গ্রেপ্তারের বিবেচনায় পুলিশ সদর দপ্তর একটি সফল অভিযান মনে করে। এ অভিযানে গ্রেপ্তার হওয়া জঙ্গিদের কাছ থেকে গুরুত্বপূর্ণ তথ্য পাওয়া গেছে।প্রতিবেদকের ব্যাখ্যা: পুলিশ সদর দপ্তরের কর্মকর্তা ও অন্যদের সঙ্গে কথা বলেই প্রতিবেদনটি করা হয়েছিল। প্রতিবেদনে পুলিশ কর্মকর্তাদের বরাত দিয়ে বলা হয়েছে, তাঁরা অভিযানটিকে সফল মনে করছেন। আবার মানবাধিকারকর্মী ও বিশ্লেষকেরা বলেছেন, জঙ্গিদের ধরার যে লক্ষ্য নিয়ে অভিযান পরিচালিত হয়েছিল, তা সফল হয়নি। উভয় পক্ষের বক্তব্যই প্রতিবেদনে উল্লেখ করা হয়েছে।
