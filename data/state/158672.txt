
বাংলাদেশ ব্যাংকের কর্মকর্তা গোলাম রাব্বীকে নির্যাতনের ঘটনায় মোহাম্মদপুর থানার সাময়িক বরখাস্ত উপপরিদর্শক (এসআই) মাসুদ শিকদারের বিরুদ্ধে মামলা করার নির্দেশ দিয়েছেন হাইকোর্ট। বিচারপতি সৈয়দ মোহাম্মদ দস্তগীর ও এ কে এম সাহিদুল হকের সমন্বয়ে গঠিত হাইকোর্টের একটি বেঞ্চ আজ সোমবার এ আদেশ দেন।
ওই আদেশে বলা হয়, ১১ জানুয়ারি পুলিশের কাছে রাব্বী যে লিখিত অভিযোগ করেছিলেন, সেটিকে মামলার এজাহার হিসেবে গ্রহণ করতে হবে। এ ছাড়া গোলাম রাব্বীকে আটক করে হেফাজতে নিয়ে নির্যাতন কেন অবৈধ ও বেআইনি ঘোষণা করা হবে না, তা জানতে চেয়ে দুই সপ্তাহের রুলও জারি করেছেন আদালত।
এর আগে গতকাল রোববার বাংলাদেশ ব্যাংকের কর্মকর্তা গোলাম রাব্বীকে পুলিশি নির্যাতনের অভিযোগের বিচার বিভাগীয় তদন্ত চেয়ে হাইকোর্টে রিট আবেদন করা হয়েছিল। আবেদনে মোহাম্মদপুর থানার এসআই মাসুদ শিকদারকে গ্রেপ্তার, রাব্বীর লিখিত অভিযোগ এজাহার হিসেবে গণ্য করা এবং তাঁকে তিন কোটি টাকা ক্ষতিপূরণ দেওয়ার নির্দেশনা চাওয়া হয়।
রাব্বীকে নির্যাতনের অভিযোগের বিচার বিভাগীয় তদন্ত চেয়ে গতকাল সুপ্রিম কোর্টের আইনজীবী এ কে এম এহসানুর রহমান ও এস এম জুলফিকার আলী এবং গণমাধ্যমকর্মী জাহিদ হাসান আবেদন করেন। আবেদনকারীদের পক্ষে আইনজীবী সানজিদ সিদ্দিকী সুপ্রিম কোর্টের সংশ্লিষ্ট শাখায় আবেদন জমা দেন।
রাব্বীকে নির্যাতনের ঘটনায় পুলিশের গঠিত তদন্ত কমিটি গতকাল তেজগাঁও অঞ্চলের উপকমিশনারের কাছে প্রতিবেদন দিয়েছে। সংশ্লিষ্ট সূত্র বলেছে, প্রতিবেদনে এসআই মাসুদকে অভিযুক্ত করা হয়েছে। তবে প্রতিবেদনের বিষয়বস্তু আনুষ্ঠানিকভাবে প্রকাশ করা হয়নি।
