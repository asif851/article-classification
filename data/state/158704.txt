

প্রধানমন্ত্রী শেখ হাসিনার তথ্য উপদেষ্টা ইকবাল সোবহান চৌধুরী বলেছেন, সাংবাদিকদের প্রতিবাদের মুখে আইনমন্ত্রী ঘোষণা দিয়েছেন, ৫৭ ধারাটি বাতিল করা হবে। সে ব্যাপারে আইন ও তথ্য মন্ত্রণালয় এবং সরকার পদক্ষেপ গ্রহণ করছে।
আজ শনিবার লালমনিরহাট জেলা বঙ্গবন্ধু শিশুকিশোর মেলা আয়োজিত জাতীয় ‘সাংস্কৃতিক প্রতিযোগিতা ২০১৭’-এর বিজয়ীদের পুরস্কার বিতরণ ও সাংস্কৃতিক অনুষ্ঠান শেষে স্থানীয় সাংবাদিকদের প্রশ্নের জবাবে তিনি এসব কথা বলেন। প্রধানমন্ত্রীর তথ্য উপদেষ্টা ও বঙ্গবন্ধু শিশুকিশোর মেলার কেন্দ্রীয় কমিটির প্রধান উপদেষ্টা ইকবাল সোবহান চৌধুরী এ অনুষ্ঠানের প্রধান অতিথি ছিলেন।
অনুষ্ঠান শেষে স্থানীয় সাংবাদিকদের প্রশ্নের জবাবে ইকবাল সোবহান চৌধুরী বলেন, ‘৫৭ ধারাটি নিয়ে সারা দেশে, বিশেষ করে সাংবাদিক মহলে প্রতিবাদ হচ্ছে। সাংবাদিক মহলের উদ্বেগের কারণ হয়েছে। এই মামলা দিয়ে বিভিন্ন সাংবাদিকের বিরুদ্ধে নির্যাতন করা হচ্ছে। আমাদের সেই প্রতিবাদের মুখে আইনমন্ত্রী ঘোষণা দিয়েছেন—৫৭ ধারাটি বাতিল করা হবে।’
ইকবাল সোবহান চৌধুরী বলেন, প্রধানমন্ত্রী শেখ হাসিনা মতপ্রকাশের স্বাধীনতার জন্য আন্দোলন-সংগ্রাম করেছেন। গণতন্ত্রের স্বার্থে তিনি মুক্ত মিডিয়া চান। সেখানে এই ৫৭ ধারা বাতিল হবে। কোনো কালাকানুনের দ্বারা মুক্ত গণমাধ্যমের যে স্বাধীনতা, সেটি খর্ব ভবিষ্যতে করা হবে না। সে ব্যাপারে আইন ও তথ্য মন্ত্রণালয় এবং সরকার পদক্ষেপ গ্রহণ করছে।
