
দেশের সবচেয়ে বড় স্থলবন্দর বেনাপোলের সার্বিক মান উন্নত হলে ভারতে বাংলাদেশের রপ্তানি আয় অদূর ভবিষ্যতে দ্বিগুণ হবে। বিপরীতে ভারতের রপ্তানিও দেড় গুণ বাড়বে। তবে বেনাপোল-পেট্রাপোল বন্দরের এখনকার অবস্থা দিয়ে বাণিজ্য বাড়ানো যাবে না।
‘বাংলাদেশ-ভারত দ্বিপক্ষীয় বাণিজ্য বৃদ্ধি: বেনাপোল-পেট্রাপোল বন্দর কি প্রস্তুত?’ শীর্ষক এক গবেষণা প্রতিবেদন প্রকাশ অনুষ্ঠানে এসব কথা বলেন সাউথ এশিয়ান নেটওয়ার্ক অন ইকোনমিক মডেলিংয়ের (সানেম) নির্বাহী পরিচালক সেলিম রায়হান। রাজধানীর গুলশানে সানেম কার্যালয়ে এক সংবাদ সম্মেলনে আজ মঙ্গলবার এই প্রতিবেদন প্রকাশ করা হয়।এতে উল্লেখ করা হয, বেনাপোল ও পেট্রাপোল বন্দরের দুপাশের সরু রাস্তা ও বন্দরে জটের কারণে ট্রাক দিনের পর দিন আটকে থাকে। বন্দর ডিজিটাল হয়নি। সেবা নিয়ে বেশির ভাগ ব্যবসায়ী অসন্তুষ্ট। বাংলাদেশ অংশের চেয়ে ভারতের অংশের কাজ কিছুটা বেশি হয়েছে।
সেলিম রায়হান বলেন, ২৪ ঘণ্টা খোলা রাখার সিদ্ধান্তে সেবা খুব বেশি উন্নতি হয়নি। তিনি বলেন, ‘পণ্য পরীক্ষা নিয়ে ভারতের ক্ষেত্রে আমরা অনেক অভিযোগ করি। একইভাবে বাংলাদেশ অংশেও কিন্তু দেরি হয়।’ তিনি আরও বলেন, বেনাপোল বন্দরকেন্দ্রিক বড় ধরনের বিনিয়োগ দরকার। রাস্তা, পরিবহন, পণ্য রাখার জায়গা, বন্দর-সেবার উন্নতি করতে হবে। প্রযুক্তির ব্যবহার বাড়াতে হবে।
