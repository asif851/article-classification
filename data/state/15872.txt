
ভূমিকম্পে ঝুঁকিপূর্ণ তালিকায় থাকা সিটি সুপার মার্কেট নামের বিপণিবিতানটি ভেঙে ফেলার দিন ধার্য করেছে সিলেট সিটি করপোরেশন। আগামী ১০ মে ঝুঁকিপূর্ণ এ বিপণিবিতানের তৃতীয় তলা ভাঙার জন্য গত বৃহস্পতিবার চূড়ান্ত নোটিশ দিয়েছে সিটি করপোরেশন।সিটি সুপার মার্কেট কমিটি বরাবর নোটিশ পাঠানোর বিষয়টি নিশ্চিত করেছে সিটি করপোরেশনের জনসংযোগ দপ্তর। সর্বশেষ পর্যায়ের পরিদর্শন শেষে ভাঙার দিনক্ষণ নির্ধারণ করে নোটিশ দেওয়া হয়।এ বিষয়ে সিটি করপোরেশনের ভারপ্রাপ্ত প্রধান প্রকৌশলী নূর আজিজুর রহমান বলেন, বিপণিবিতানটি সিটি করপোরেশনের মালিকানাধীন হওয়ায় বিশেষজ্ঞ প্রকৌশলী ও শাহজালাল বিশ্ববিদ্যালয়ের পরিবেশ ও পুরকৌশল বিভাগের শিক্ষকদের নেতৃত্বে সর্বশেষ পর্যায়ের পরিদর্শনের পর তাঁদের দেওয়া পরামর্শেই ভাঙার সিদ্ধান্ত হয়েছে। ঝুঁকি এড়াতে প্রাথমিকভাবে বিপণিবিতানের তৃতীয় তলা অপসারণ করা হবে। নগরে ভূমিকম্পের ঝুঁকিতে থাকা ৩২টি ভবন তালিকাভুক্ত করেছে সিটি করপোরেশন। এর মধ্যে ২১ এপ্রিল তাঁতিপাড়ায় তিনতলাবিশিষ্ট একটি ঝুঁকিপূর্ণ ভবন বুলডোজার দিয়ে ভেঙে দিয়েছে সিটি করপোরেশন। এসব ঝুঁকিপূর্ণ ভবন নিজ থেকে অপসারণ না করলে পর্যায়ক্রমে সিটি করপোরেশন অভিযান চালিয়ে অপসারণ করবে।সিলেট কালেক্টরেট ভবন-৩, সমবায় ব্যাংক ভবন, মহিলাবিষয়ক কর্মকর্তার কার্যালয় ভবন, কাস্টমস ও ভ্যাট কার্যালয়, জেলা এসএ রেকর্ড অফিস, সুরমা মার্কেট, বন্দরবাজার সিটি সুপার মার্কেট, জিন্দাবাজার রহমান প্লাজা, মিতালী ম্যানশন, মডেল স্কুল, সিলেট ইঞ্জিনিয়ারিং কলেজ, কারিগরি ইনস্টিটিউট, সিলেট অগ্রগামী বালিকা উচ্চবিদ্যালয়, আজমীর হোটেল, সিলেট মদনমোহন কলেজের একটি ভবন, মধুবন মার্কেট রয়েছে ঝুঁকিপূর্ণ তালিকায়।
