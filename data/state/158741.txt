
ময়মনসিংহ শহরের যানজট কমানোর লক্ষ্যে চার হাজার ব্যাটারিচালিত ইজিবাইক জব্দ করা হয়েছে। সুনির্দিষ্ট নিয়মের আওতায় আনার জন্য এসব ব্যাটারিচালিত যান জব্দ করা হয়েছে বলে দাবি ময়মনসিংহ পৌরসভার। জব্দ করা ইজিবাইকের মধ্য থেকে পরে প্রয়োজনীয় সংখ্যক ইজিবাইককে শহরে চলাচলের অনুমতি দেওয়া হবে।
আটকের ভয়ে গত শুক্র ও গতকাল শনিবার শহরে ইজিবাইক চলাচল ছিল খুব কম। এতে ভোগান্তিতে পড়েছে শহরবাসী।
ময়মনসিংহ পৌরসভা সূত্রে জানা যায়, কয়েক বছর ধরে শহরে নিয়ন্ত্রণহীনভাবে কয়েক হাজার ইজিবাইক চলাচল করছে। এর সঠিক পরিসংখ্যান জানতে পৌরসভার পক্ষ থেকে বৈধ ও অবৈধ ইজিবাইক জমা দেওয়ার জন্য মাইকিং করা হয়। কিন্তু চালকেরা ইজিবাইক জমা না দেওয়ায় গত বৃহস্পতি ও শুক্রবার পুলিশ তা জব্দ করে ময়মনসিংহ জেলা ক্রীড়া সংস্থার স্টেডিয়ামে রেখেছে। গতকাল থেকে শুরু হয়েছে গণনার কাজ। এতে দেখা গেছে, ৬০৯টি বৈধ ও ৩ হাজারের বেশি অবৈধ ইজিবাইক এরই মধ্যে জব্দ করা হয়েছে। জব্দ করা ইজিবাইকের মধ্য থেকে সহনীয় মাত্রায় ইজিবাইক দু-তিন দিনের মধ্যে চলাচলের অনুমতি দেওয়া হবে।
পৌরসভা ও স্থানীয় সূত্রে আরও জানা যায়, ২০০৮ সালে শহরে মোট ৭৪৫টি ইজিবাইকের অনুমোদন দেয় পৌরসভা। পরে ইজিবাইকের ওপর নিষেধাজ্ঞা জারি হলে পৌরসভা অনুমোদন দেওয়া বন্ধ করে দেয়। এরপর থেকে শুরু হয় অবৈধ ইজিবাইক চলাচল। বর্তমানে ময়মনসিংহ শহর ও শহরতলিতে প্রতিদিন কমপক্ষে আট হাজার অবৈধ ইজিবাইক চলাচল করে। এতে গত কয়েক বছরে শহরের যানজট অসহনীয় পর্যায়ে পৌঁছেছে।
এদিকে পুলিশের ধরপাকড়ে চালকদের মধ্যে আতঙ্ক দেখা দিয়েছে। শুক্র ও শনিবার শহরে খুব কমসংখ্যক ইজিবাইক চলাচল করতে দেখা গেছে। এতে দুর্ভোগে পড়ে শহরবাসী। গতকাল দুপুরে শহরের মাদ্রাসা কোয়ার্টার, সানকিপাড়া, জিলা স্কুল মোড়, টাউন হল মোড়সহ বিভিন্ন এলাকায় মানুষকে ইজিবাইকের জন্য অপেক্ষা করতে দেখা যায়। গত শুক্রবার বিকেলে ইফতারের আগে বাড়ি ফেরার পথে অসংখ্য মানুষকে টাউন মহল মোড় ও জিলা স্কুল মোড়ে ইজিবাইকের জন্য অপেক্ষা করতে দেখা যায়। ইজিবাইক না পেয়ে অনেকেই হেঁটে বাড়ি ফিরেছেন।
বিভিন্ন শ্রেণি-পেশার শহরের একাধিক বাসিন্দার সঙ্গে কথা বলে জানা যায়, যানজটে ভোগান্তি হলেও ইজিবাইক সাশ্রয়ী। তবে বর্তমানে যে পরিমাণ চলাচল করে, এত ইজিবাইকের প্রয়োজন নেই। জেলা প্রশাসন ও পৌরসভা নিয়মের মাধ্যমে প্রয়োজনীয় সংখ্যক ইজিবাইক চলাচলের অনুমতি দিলে মানুষের ভোগান্তি হবে না, আবার যানজটও হবে না বলে মনে করে শহরবাসী।
ময়মনসিংহ পৌরসভার মেয়র মো. ইকরামুল হক বলেন, শুক্রবার পর্যন্ত যেসব ইজিবাইক জব্দ করা হয়েছে, এর মধ্য থেকে সহনীয় মাত্রায় ইজিবাইক চলাচলের অনুমতি দেওয়া হবে। অনুমোদন পাওয়ার ক্ষেত্রে ইজিবাইকের সঠিক কাগজপত্র, ফিটনেস, চালক অথবা মালিক ময়মনসিংহ জেলা অথবা ময়মনসিংহ পৌরসভার বাসিন্দা কি না, এসব বিষয় অগ্রাধিকার পাবে। এরপর অনুমোদনহীন ইজিবাইকের বিরুদ্ধে কঠোর ব্যবস্থা নেওয়া হবে।
 
