
‘বঙ্গভবনে খাওয়া-থাকা ভালো। খালি বন্দী করে রাখে। কিন্তু আমি হলাম হাওরের মানুষ। পানির মধ্যে জন্ম, পানির মধ্যেই বড় হয়েছি। এরই মধ্যে বর্ষা এল-গেল; কিন্তু হাওরের পানি দেখা হলো না। এবার মূলত পানি দেখতে আসছি।’গতকাল বুধবার পাঁচ দিনের সফরে নিজ জেলা কিশোরগঞ্জে এসেছেন রাষ্ট্রপতি আবদুল হামিদ। দুপুরে অষ্টগ্রাম হেলিপ্যাডে নেমে এসব কথা বলেন তিনি। জানালেন, ‘এই কয় দিন বোট নিয়ে নদীতে ঘুরে বেড়াব। হাওরের সৌন্দর্য আর পানি দেখে সময় কাটাব।’রাষ্ট্রপতি পাঁচ দিনের মধ্যে তিন দিন কাটাবেন কিশোরগঞ্জের হাওর উপজেলা অষ্টগ্রাম, ইটনা ও মিঠামইনে। শেষের এক দিন অবস্থান করবেন জেলা শহরে নিজ বাসভবনে।রাষ্ট্রপতি বলেন, ‘হাওরের মানুষকে সাথে নিয়ে ৫৪ বছর রাজনীতি করেছি। নির্বাচন করেছি ৪৪ বছর। নৌকায় করে বাড়ি বাড়ি গেছি। তখন কাছ থেকে হাওরবাসীকে দেখতে পেরেছি। এখন সেই সুযোগ নেই।’ 
এরপর তিনি স্বভাবসুলভ হাস্যরস করে বলেন, ‘এখন এমন এক চিপার মধ্যে আছি, কাউকে কাছে আসতেও দেয় না, যেতেও দেয় না। এই কারণে বর্ষার পানি দেখা হয় না। তবে মনে রাখা দরকার, পিঞ্জিরার পাখি একবার বের হতে পারলে তাঁকে আর বন্দী রাখা যায় না। আমি এই কয় দিন শুধু পানি দেখে কাটাব।’রাষ্ট্রপতি জানান, তিনি এবার হজে যাচ্ছেন; সঙ্গে নিয়ে যাচ্ছেন তিন উপজেলার তিনজনকে আর জেলা শহর থেকে একজনকে। এ জন্য তিনি সবার দোয়া চাইলেন।রাষ্ট্রপতির প্রটোকল কর্মকর্তা শেখ রাসেল হাসান স্বাক্ষরিত অনুষ্ঠানসূচিতে আছে, অষ্টগ্রামে রাত যাপন করে আজ বৃহস্পতিবার সকাল সাতটায় নৌপথে মিঠামইনের উদ্দেশে রওনা হবেন রাষ্ট্রপতি। পরদিন যাবেন ইটনায়। শনিবার করিমগঞ্জের চামড়া বন্দর হয়ে সড়কপথে তিনি কিশোরগঞ্জ শহরের নিজ বাসায় উঠবেন। সেখানে রাত যাপনের পর ২১ সেপ্টেম্বর দুপুরে হেলিকপ্টারে করে ঢাকার উদ্দেশে রওনা করবেন তিনি। রাষ্ট্রপতির সফরসঙ্গী হয়েছেন ৩০ জন।রাষ্ট্রপতি কিশোরগঞ্জ-৪ (অষ্টগ্রাম, ইটনা, মিঠামইন) আসন থেকে সাতবার সাংসদ নির্বাচিত হন। বর্তমানে তাঁর ছেলে রেজোয়ান আহমেদ এ আসনের সাংসদ।
