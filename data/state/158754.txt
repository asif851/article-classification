
ফরিদপুরের বোয়ালমারীতে ঘরে আগুন লেগে পুড়ে মারা গেছেন বৃদ্ধা মাজু বেগম (১০৫)। গত সোমবার সন্ধ্যা সাড়ে ছয়টার দিকে উপজেলার গুণবাহা ইউনিয়নের কামার গ্রামের আতিয়ার রহমানের বাড়িতে এ ঘটনা ঘটে। মাজু বেগম আতিয়ার রহমানের শাশুড়ি। এলাকাবাসী জানান, আতিয়ার রহমানের ঘরে বিদ্যুতের শর্টসার্কিট থেকে অগ্নিকাণ্ডের সূত্রপাত। এ সময় মাজু বেগম ঘর  থেকে বের হতে না পারায় সেখানেই তাঁর মৃত্যু হয়। পরে বোয়ালমারী দমকল বাহিনীর একটি দল এসে আগুন নেভায়। আগুনে আতিয়ার রহমান, হাবিবুর রহমান ও এ কে এম মুসার তিনটি ঘর পুড়ে গেছে। বোয়ালমারী ফায়ার সার্ভিসের স্টেশন কর্মকর্তা মাসুদ রানা বলেন, আগুনে পুড়ে এক বৃদ্ধার মৃত্যু হয়েছে। 
