
চীনের প্রধানমন্ত্রী লি কেকিয়াং ঢাকা-বেইজিং কূটনৈতিক সম্পর্ক প্রতিষ্ঠার ৪০তম বার্ষিকীর কর্মসূচিতে যোগ দিতে আগামী সেপ্টেম্বরে বাংলাদেশ সফর করবেন। সফররত চীনা পররাষ্ট্র মন্ত্রণালয়ের বিশেষ দূত চাই ঝি গতকাল বুধবার সন্ধ্যায় প্রধানমন্ত্রী শেখ হাসিনার সঙ্গে গণভবনে সাক্ষাৎকালে এ কথা জানিয়ে বলেন, এ সফরের ফলে দুই দেশের মধ্যকার সম্পর্ক নতুন উচ্চতায় পৌঁছাবে। চীনের উপপ্রধানমন্ত্রী লিও ইয়ানডংয়ের ২৪ থেকে ২৬ মে বাংলাদেশ সফরের মধ্য দিয়ে কূটনৈতিক সম্পর্ক প্রতিষ্ঠার কর্মসূচির শুরু হচ্ছে। খবর বাসসের।বৈঠক শেষে প্রধানমন্ত্রীর প্রেস সচিব এ কে এম শামীম চৌধুরী সাংবাদিকদের বলেন, কূটনৈতিক সম্পর্ক প্রতিষ্ঠার কর্মসূচি উদ্যাপনে চীনের প্রেসিডেন্ট ও প্রধানমন্ত্রী উভয়ই বাংলাদেশ সফর করবেন বলে প্রধানমন্ত্রী আশা প্রকাশ করেছেন।
