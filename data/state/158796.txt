
শিক্ষকদের আলাদা বেতনকাঠামো প্রবর্তন করাসহ চার দফা দাবিতে আজ রোববার তিন ঘণ্টা কর্মবিরতি পালন করবেন সব সরকারি ও স্বায়ত্তশাসিত বিশ্ববিদ্যালয়ের শিক্ষকেরা।বাংলাদেশ বিশ্ববিদ্যালয় শিক্ষক সমিতি ফেডারেশনের মহাসচিব অধ্যাপক এ এস এম মাকসুদ কামাল বলেন, পূর্বঘোষণা অনুযায়ী আজ সকাল ১০টা থেকে বেলা ১টা পর্যন্ত শিক্ষকেরা কর্মবিরতি পালন করবেন। তবে পরীক্ষার দায়িত্বে থাকা শিক্ষকেরা এই কর্মসূচির বাইরে থাকবেন। ৩১ আগস্ট পর্যন্ত প্রতি রোববার কর্মসূচি চলবে। এর মধ্যে দাবি পূরণ না হলে কঠোর কর্মসূচিতে যাবেন শিক্ষকেরা।এর আগে ঘোষণা অনুযায়ী, ২০ আগস্ট পর্যন্ত সব বিশ্ববিদ্যালয়ে ‘মুক্তমঞ্চ’ তৈরি করে শিক্ষকদের স্বাক্ষর সংগ্রহ অভিযান চলবে। ঢাকা বিশ্ববিদ্যালয়ের বটতলায় মুক্তমঞ্চ তৈরি করে স্বাক্ষর সংগ্রহ করা হবে। শিক্ষকদের অন্য দাবিগুলো হলো—স্বতন্ত্র বেতনকাঠামো প্রবর্তনের জন্য অবিলম্বে বেতন কমিশন করা, আলাদা কাঠামো হওয়ার আগে পর্যন্ত অষ্টম বেতনকাঠামোতে সরকারি কর্মকর্তাদের সঙ্গে শিক্ষকদের বেতন ও পদমর্যাদার বৈষম্য দূর করা এবং রাষ্ট্রাচারের পদমর্যাদাক্রমে অবস্থান ও সুবিধা নিশ্চিত করা। একই দাবিতে ৮ জুন দেশের সব পাবলিক বিশ্ববিদ্যালয়ে একযোগে কর্মবিরতি পালন করা হয়েছিল।
