
এসএসসির ফিন্যান্স ও ব্যাংকিং বিষয়ের পরীক্ষা চলাকালে নকল সরবরাহের চেষ্টার অভিযোগে চাঁদপুরের মতলব দক্ষিণ উপজেলায় মতলবগঞ্জ জে বি পাইলট উচ্চবিদ্যালয় কেন্দ্রের তিন শিক্ষকের প্রত্যেককে দুই বছর করে কারাদণ্ড দেওয়া হয়েছে। গতকাল শুক্রবার বিকেল চারটায় উপজেলা পরিষদে পরিচালিত ভ্রাম্যমাণ আদালত তাঁদের এ দণ্ড দেন। ভ্রাম্যমাণ আদালত পরিচালনা করেন চাঁদপুর জেলা প্রশাসনের এনডিসি রাজিবুল ইসলাম খান। দণ্ড পাওয়া শিক্ষকেরা হলেন মতলবগঞ্জ জে বি পাইলট উচ্চবিদ্যালয়ের শরীরচর্চা বিভাগের আবদুল আউয়াল, সমাজবিজ্ঞান বিভাগের জানিবুল হক ও হিসাববিজ্ঞান বিভাগের প্রদীপ চন্দ্র সাহা। পরীক্ষা চলাকালে কেন্দ্রের একটি কক্ষে বসে পরীক্ষার্থীদের কাছে সরবরাহের জন্য নৈর্ব্যক্তিক প্রশ্নপত্রের সমাধান তৈরি করার সময় তাঁদের হাতেনাতে ধরে ফেলেন রাজিবুল ইসলাম খান। 
