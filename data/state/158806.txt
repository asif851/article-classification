
অর্থনৈতিক উন্নয়নের সঙ্গে সঙ্গে দেশে ধনী-দরিদ্রের বৈষম্য বাড়ছে। এ বৈষম্য দূর করতে প্রয়োজন সবার জন্য মানসম্পন্ন শিক্ষার সমান সুযোগ ও দরিদ্র জনগোষ্ঠীর ক্ষমতায়ন। গতকাল মঙ্গলবার ব্র্যাক বিশ্ববিদ্যালয়ে অনুষ্ঠিত এক সেমিনারে উন্নয়ন অর্থনীতিবিদ মাহবুব হোসেন এসব কথা বলেন। ব্র্যাক বিশ্ববিদ্যাল-প্রথম আলো জবস্ ক্যারিয়ার মেলা ২০১৩-এর পূর্বপ্রস্তুতি হিসেবে ‘পেশা বাছাইয়ে ব্র্যাক: সম্ভাবনা ও চ্যালেজ্ঞ’ শীর্ষক এই সেমিনারের আয়োজন করে বিশ্ববিদ্যালয়ের ক্যারিয়ার সার্ভিস অফিস। এই মেলা আগামী ২৬ ও ২৭ অক্টোবর অনুষ্ঠিত হবে। মেলার যৌথ আয়োজক ব্র্যাক বিশ্ববিদ্যালয় ও প্রথম আলো জবস্। সহযোগী স্পনসর ওরিয়ন গ্রুপ, মিডিয়া সহযোগী প্রথম আলো, দ্য ডেইলি স্টার ও চ্যানেল আই এবং রেডিও সহযোগী এবিসি রেডিও। সেমিনারে বিশ্ববিদ্যালয়ের সহ-উপাচার্য ফুয়াদ হাসান মল্লিক, রেজিস্ট্রার ইসহাক এলাহি চৌধুরী প্রমুখ বক্তব্য দেন। অনুষ্ঠানে উপস্থিত ছিলেন সৈয়দা সারওয়াত আবেদ ও প্রথম আলো জবসের সহকারী ব্যবস্থাপক (ব্র্যান্ড ডেভেলপমেন্ট) মো. আরিফ হোসেন। মেলার পূর্বপ্রস্তুতি হিসেবে ব্র্যাক বিশ্ববিদ্যালয়ে আরও দুটি সেমিনার ও ক্যারিয়ার ক্লিনিক অনুষ্ঠিত হবে ৯ ও ১৩ জুন বেলা তিনটা থেকে পাঁচটা। মেলার বিস্তারিত জানা যাবে www.prothom-alojobs.com ওয়েবসাইটে।
