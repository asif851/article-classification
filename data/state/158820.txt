
শেরপুর শহরের দুর্গা নারায়ণপুর এলাকার একটি বাড়ি থেকে গতকাল মঙ্গলবার রূপা আক্তার নামের এক গৃহকর্মীর ঝুলন্ত লাশ উদ্ধার করেছে পুলিশ। এ ঘটনায় গৃহকর্ত্রী সালমা জাহান সাথীকে গ্রেপ্তার করেছে পুলিশ।নিহত রূপা (১৫) জেলার শ্রীবরদী উপজেলার পশ্চিম ঝিনিয়া গ্রামের ছোবহান আলির মেয়ে। এ ঘটনায় রূপার মা খোরশেদা বেগম বাদী হয়ে সালমা জাহানের বিরুদ্ধে শেরপুর সদর থানায় হত্যা মামলা করেছেন। তিনি অভিযোগ করেন, ‘রূপাকে হত্যা করেছে সালমা। এ ঘটনার সুষ্ঠু বিচার চাই।’পুলিশ ও স্থানীয় সূত্রে জানা গেছে, রূপা প্রায় দেড় বছর ধরে সালমা জাহানের বাসায় কাজ করছে। সালমার স্বামী আবদুল মোমিন বিদেশে থাকেন। গতকাল সকালে সালমা জাহানের চিৎকার শুনে প্রতিবেশীরা তাঁর বাড়িতে যায়। এ সময় তারা বাড়ির একটি কক্ষের বৈদ্যুতিক পাখার সঙ্গে রূপার লাশ ঝুলতে দেখে। খবর পেয়ে পুলিশ বেলা ১১টার দিকে ঘটনাস্থলে এসে লাশ উদ্ধার করে নিয়ে যায়।
