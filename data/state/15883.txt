
চট্টগ্রাম বিশ্ববিদ্যালয়ের আইন অনুষদের চতুর্থ বর্ষের এক ছাত্রীকে উত্ত্যক্ত করেছে একই বিশ্ববিদ্যালয়ের অধিভুক্ত ল্যাবরেটরি স্কুল অ্যান্ড কলেজের শিক্ষার্থীরা।এ ঘটনার প্রতিবাদ করলে ওই ছাত্রী এবং তাঁর সহপাঠীদের হত্যা ও পঙ্গু করে দেওয়ার হুমকি দিয়েছে উত্ত্যক্তকারীরা। গতকাল বৃহস্পতিবার দুপুর ১২টার দিকে আইন অনুষদ চত্বরে এ ঘটনা ঘটে। আইন অনুষদ চত্বর ও কলেজটি পাশাপাশি অবস্থিত।প্রত্যক্ষদর্শী শিক্ষার্থীরা জানান, ভুক্তভোগী ওই ছাত্রী বিভাগের সম্মেলন কক্ষের দিকে যাওয়ার সময় একা পেয়ে কলেজের কয়েকজন ছাত্র উত্ত্যক্ত করে। এ সময় ওই ছাত্রীর সহপাঠীরা এসে এর প্রতিবাদ করলে উত্ত্যক্তকারী ছাত্ররা তাঁদের হত্যার হুমকি দেয়।এ ঘটনায় কলেজের মানবিক বিভাগের প্রথম বর্ষের মুজাহিদ, দ্বিতীয় বর্ষের সাদাফ হোসেন ও বিজ্ঞান বিভাগের দ্বিতীয় বর্ষের হিমু নামের তিন শিক্ষার্থীর নাম উল্লেখ করে বিশ্ববিদ্যালয় কর্তৃপক্ষের কাছে দুটি লিখিত অভিযোগ দিয়েছেন আইন বিভাগের শিক্ষার্থীরা।বিশ্ববিদ্যালয়ের আইন অনুষদের ডিন আবদুল্লাহ আল ফারুক সাংবাদিকদের বলেন, ‘ক্যাম্পাসে এ ধরনের ঘটনা অনাকাঙ্ক্ষিত ও অনভিপ্রেত।এসব ঘটনা শিক্ষার সুষ্ঠু পরিবেশের জন্য হুমকি। দায়ীদের বিরুদ্ধে আইন অনুযায়ী ব্যবস্থা নেওয়া হোক।’বিশ্ববিদ্যালয়ের প্রক্টর সিরাজ উদ দৌল্লাহ বলেন, ‘আমরা ছাত্রী উত্ত্যক্ত ও হুমকির বিষয়ে দুটি অভিযোগ পেয়েছি। অভিযুক্তদের খুঁজে বের করে আইন অনুযায়ী ব্যবস্থা নেওয়া হবে।’
 
