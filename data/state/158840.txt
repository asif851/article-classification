
যশোর সদর উপজেলায় ভৈরব নদে আড়াআড়ি বাঁশের বেড়া দিয়ে নতুন করে এক কিলোমিটার অংশ দখল করে মাছের চাষ করছেন আওয়ামী লীগের স্থানীয় এক নেতা৷এদিকে অনেক আগে থেকেই ছয় কিলোমিটার এলাকাজুড়ে ছয়টি স্থানে বেড়া দিয়ে মাছ শিকার করে আসছেন ক্ষমতাসীন দলের নেতা-কর্মীরা৷ এ নিয়ে ২০১১ সালের ১০ ডিসেম্বর প্রথম আলোয় ‘ভৈরব নদে বেড়া দিয়ে মাছ চাষ করছেন ক্ষমতাসীনেরা’ শিরোনামে একটি প্রতিবেদন প্রকাশিত হয়৷ এরপর ‘ভৈরব নদের বেড়া উচ্ছেদে প্রশাসনের দুটি তদন্ত কমিটি’ ও ‘ভৈরব নদের বেড়া উচ্ছেদে তদন্ত দলের সরেজমিন পরিদর্শন’ শিরোনামে আরও দুটি প্রতিবেদন প্রকাশিত হয়৷ এরপর পরিবেশ অধিদপ্তরের ঢাকা কার্যালয় থেকে দখলদারদের ডেকে বেড়া সরিয়ে নেওয়ার নির্দেশ দেওয়া হয়৷ বেড়া উচ্ছেদ করার জন্য জেলা প্রশাসনের কাছেও চিঠি পাঠানো হয়৷ কিন্তু এখন পর্যন্ত উচ্ছেদ করা হয়নি৷ বরং নতুন করে আরও এক কিলোমিটার দখল করে বেড়া দেওয়া হলো৷বর্তমানে জেলা শহরের বাবলাতলা সেতুর উত্তর পাশ থেকে গাবতলা, পাগলাদাহ সেতু, বাহাদুরপুর শ্মশান, মধুগ্রাম, কনেজপুর, ডাকাতিয়া সেতু ও খয়েরতলা—এই সাতটি অংশে সাত কিলোমিটার নদ দখল করে বাঁশের বেড়া দিয়ে মাছের চাষ করা হচ্ছে৷ নদে না নামার জন্য জনসাধারণকে সতর্ক করতে লাল নিশান টাঙানো হয়েছে৷ দেখাশোনার জন্য নদের মধ্যে কয়েকটি টংঘরও নির্মাণ করা হয়েছে৷ পাহারা দেওয়ার জন্য বিভিন্ন স্থানে রাখা হয়েছে ছোট ছোট কয়েকটি ডিঙি (ছোট নৌকা)৷স্থানীয় বাসিন্দাদের সঙ্গে কথা বলে জানা গেছে, মাস খানেক আগে পাগলাদাহ থেকে বাহাদুরপুর শ্মশান পর্যন্ত এক কিলোমিটার অংশ নতুন করে দখল করা হয়েছে৷ সেখানে বাঁশের বেড়া দিয়ে মাছের পোনা ছাড়া হয়েছে৷ এ কারণে জেলেরাসহ নদের তীরবর্তী ছয়টি গ্রামের বাসিন্দাদের মাছ ধরতে নদে নামতে দেওয়া হচ্ছে না৷ সদর উপজেলা আওয়ামী লীগের সাংগঠনিক সম্পাদক রফিকুল ইসলাম ওই এক কিলোমিটার দখল করে মাছের চাষ করছেন বলে স্থানীয় বাসিন্দারা জানান৷ গ্রামবাসী এর প্রতিবাদে সম্প্রতি জেলা আওয়ামী লীগের সাধারণ সম্পাদক ও সদর উপজেলা পরিষদের চেয়ারম্যান শাহিন চাকলাদারের কাছে একটি চিঠি দিয়েছেন৷রফিকুল ইসলাম বলেন, ‘আমরা তো শুধু একটা অংশে পাটা দিয়েছি৷ এ রকম অন্তত ছয়টি অংশে পাটা দিয়ে মাছের চাষ করা হচ্ছে৷ যে অংশ যে গ্রামের মধ্যে পড়েছে, সেই অংশ সেই গ্রামের লোকজন করে খাচ্ছে৷’শাহিন চাকলাদার বলেন, ‘নদের তীরবর্তী গ্রামবাসীর কোনো আবেদন আমি পাইনি৷ গ্রামের লোকজন তাঁদের সমস্যার কথা জানালে দখলদারদের বিরুদ্ধে ব্যবস্থা নেওয়া হবে৷’এত দিনেও অবৈধ বেড়া উচ্ছেদ না করার ব্যাপারে জানতে চাইলে যশোর জেলা প্রশাসক মোস্তাফিজুর রহমান বলেন, পানি উন্নয়ন বোর্ড (পাউবো) এগিয়ে এলে নদের সব বেড়া উচ্ছেদ করা হবে৷পাউবোর যশোর কার্যালয়ের নির্বাহী প্রকৌশলী মশিউর রহমান বলেন, ভৈরব নদের অবৈধ বেড়া উচ্ছেদের দায়িত্ব জেলা প্রশাসনের৷ তার পরও জনপ্রতিনিধিদের কেউ আবেদন করলে তাঁরা এ ব্যাপারে প্রয়োজনীয় ব্যবস্থা নেবেন৷
