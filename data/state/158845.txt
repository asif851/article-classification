
সুনির্দিষ্ট অভিযোগ ছাড়া মহাসড়কে তল্লাশির নামে যানবাহন না থামাতে পুলিশ সদস্যদের প্রতি নির্দেশ দিয়েছেন পুলিশের মহাপরিদর্শক (আইজিপি) এ কে এম শহীদুল হক। আজ মঙ্গলবার দুপুরে পুলিশ সদর দপ্তরের সম্মেলন কক্ষে অনুষ্ঠিত এক সভায় পুলিশ কর্মকর্তাদের এ নির্দেশ দেন আইজিপি। 
আসন্ন পবিত্র রমজান ও ঈদুল ফিতর উপলক্ষে আইনশৃঙ্খলা এবং ট্রাফিক ব্যবস্থাপনা নিয়ে ওই সভা অনুষ্ঠিত হয়। সভায় আইজিপি আসন্ন পবিত্র রমজান ও ঈদুল ফিতরকে কেন্দ্র করে সব ধরনের চাঁদাবাজি বন্ধে পুলিশ কর্মকর্তাদের তৎপর থাকতে বলেন। পাশাপাশি ফরমালিন ও রাসায়নিক উপাদান মিশ্রিত ফলবিরোধী ভ্রাম্যমাণ আদালত পরিচালনার প্রতি জোর দেন। মাদক নির্মূল প্রসঙ্গে পুলিশপ্রধান বলেন, মাদক উদ্ধার অভিযান জোরদার করতে হবে। সমাজের সব শ্রেণি-পেশার মানুষকে সঙ্গে নিয়ে মাদকের বিরুদ্ধে সামাজিক আন্দোলন গড়ে তুলতে হবে। তিনি আরও বলেন, জনগণের সঙ্গে পুলিশের দূরত্ব কমাতে হবে। তাদের সঙ্গে সুসম্পর্ক বজায় রাখতে হবে। আইজিপির সভাপতিত্বে সভায় অতিরিক্ত আইজিপি (অ্যাডমিন অ্যান্ড অপস) মোখলেসুর রহমান, সিআইডির অতিরিক্ত আইজিপি শেখ হিমায়েত হোসেন, রেলওয়ে রেঞ্জের অতিরিক্ত আইজিপি আবুল কাশেম, এপিবিএনের অতিরিক্ত আইজিপি সিদ্দিকুর রহমান, ঢাকা মহানগর পুলিশের কমিশনার আছাদুজ্জামান মিয়াসহ পুলিশের ঊর্ধ্বতন কর্মকর্তা উপস্থিত ছিলেন। সভায় আসন্ন পবিত্র রমজান ও ঈদুল ফিতর উদ্‌যাপন নির্বিঘ্ন ও নিরাপদ করতে বিভিন্ন সিদ্ধান্ত নেওয়া হয়। যার মধ্যে রয়েছে, ঢাকা মহানগরসহ সারা দেশে চাঁদাবাজি, ছিনতাই ও সন্ত্রাসী কার্যকলাপ রোধে বিশেষ নিরাপত্তামূলক ব্যবস্থা গ্রহণ; ঢাকা মহানগরসহ দেশের বিভিন্ন স্থানের বড় বড় শহরে বিপণিবিতান ও শপিং মল যথাসম্ভব সিসিটিভির আওতায় এনে প্রয়োজনীয় নিরাপত্তাব্যবস্থা নিশ্চিত করা; জনসাধারণের কেনাকাটার সুবিধার্থে এবং পবিত্র তারাবি নামাজের সময় অপরাধমূলক তৎপরতা প্রতিরোধে গভীর রাত পর্যন্ত নৈশ টহলের ব্যবস্থা করা প্রভৃতি।
