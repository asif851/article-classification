
ঘন কুয়াশার কারণে সাত ঘণ্টা বন্ধ থাকার পর মুন্সিগঞ্জের লৌহজং উপজেলার শিমুলিয়া ও মাদারীপুরের শিবচরের কাঁঠালবাড়ি নৌপথে ফেরি চলাচল শুরু হয়েছে। গতকাল বুধবার দিবাগত রাত দুইটার দিকে ওই রুটে চলাচল বন্ধ হয়ে যায়। আজ বৃহস্পতিবার সকাল নয়টার দিকে আবার শুরু হয়।
ফেরি চলাচল বন্ধ থাকার সময় শতাধিক যাত্রী নিয়ে মাঝ পদ্মায় আটকা পড়ে চারটি ফেরি। এতে দুর্ভোগে পড়ে যাত্রীরা।
গত ১০-১৫ দিন ধরেই শিমুলিয়া-কাঁঠালবাড়ি নৌপথে ফেরি চলাচল বাধাগ্রস্ত হচ্ছে। বৃহস্পতি, শুক্র ও শনিবার সরকারি ছুটি থাকায় এই পথে যাতায়াতকারী যানবাহনের চাপ অন্য দিনের তুলনায় অনেক বেশি থাকে। ফেরি বন্ধ থাকার কারণে ঘাট এলাকায় প্রায়ই তীব্র যানজটের সৃষ্টি হচ্ছে।  বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিসি) শিমুলিয়া ঘাটের ব্যবস্থাপক গিয়াস উদ্দিন পাটোয়ারী ফেরি চলাচল শুরুর বিষয়টি জানিয়েছেন। এর আগে সকাল ৮টার দিকে তিনি প্রথম আলোকে জানিয়েছিলেন, গতকাল মাঝরাত থেকেই কুয়াশার ঘনত্ব বেড়েছিল। ফেরির ওপর থেকে নিচে পানি পর্যন্ত দেখা যাচ্ছিল না।
