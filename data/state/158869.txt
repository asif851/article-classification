
টাঙ্গাইলের সখীপুরে দুই ব্যবসায়ী ভাইকে পিটিয়ে আহত করে পাঁচ লাখ টাকা নিয়ে গেছে একদল দুর্বৃত্ত। গত সোমবার রাতে উপজেলা পরিষদ চত্বরে এ ঘটনা ঘটে।আহত দুই ভাই হলেন বিমল সাহা (৩৫) ও রনজিত সাহা (২৭)। এঁদের মধ্যে বিমল সাহাকে আশঙ্কাজনক অবস্থায় সাভারে অবস্থিত এনাম মেডিকেল কলেজ হাসপাতালে ভর্তি করা হয়েছে। এ ঘটনায় গতকাল মঙ্গলবার দুপুরে রনজিত সাহা বাদী হয়ে সখীপুর থানায় মামলা দায়ের করেছেন।পুলিশ ও মামলা সূত্রে জানা গেছে, বিমল ও রনজিতের সখীপুর-ছিলিমপুর সড়কের ‘দীপা পোলট্রি কমপ্লেক্স’ নামে ডিমের একটি আড়ত আছে। গত সোমবার রাত পৌনে নয়টার দিকে তাঁরা সেখান থেকে পাঁচ লাখ টাকা কাপড়ের থলেতে করে নিয়ে পৌরসভার ৭ নম্বর ওয়ার্ডের মন্দিরপাড়া এলাকার বাসায় হেঁটে ফিরছিলেন। পথে উপজেলা পরিষদ চত্বরের মহিলাবিষয়ক কর্মকর্তার কার্যালয়ের সামনে তিনজন ছিনতাইকারী তাঁদের ওপর হামলা চালায়। এ সময় ছিনতাইকারীরা লাঠি দিয়ে পিটিয়ে তাদের কাছ থেকে টাকার থলে নিয়ে পালিয়ে যায়।সখীপুর থানার ওসি বজলুর রশীদ বলেন, ছিনতাইয়ের ঘটনায় থানায় মামলা হয়েছে। ছিনতাইকারীদের ধরতে অভিযান চলছে।
