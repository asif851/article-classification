
মানবতাবিরোধী অপরাধের দায়ে মৃত্যুদণ্ড পাওয়া কিশোরগঞ্জের করিমগঞ্জ উপজেলার পলাতক আসামি হাফিজ উদ্দিনকে (৬৭) গ্রেপ্তার করেছে র‌্যাব-১৪। আজ শনিবার দুপুরে ইটনা উপজেলার বর্শিকুড়া গ্রাম থেকে তাঁকে গ্রেপ্তার করা হয়।
কিশোরগঞ্জ র‌্যাব-১৪–এর কমান্ডিং অফিসার হাসান মোস্তফা স্বপন এ তথ্যের সত্যতা নিশ্চিত করে বলেন, গোপন সংবাদের ভিত্তিতে ইটনা উপজেলার সিমলা গ্রামে হাফিজের জামাতার বাড়ি থেকে গ্রেপ্তার করা হয়।
মানবতাবিরোধী অপরাধের দায়ে গত বছরের ৩ মে আন্তর্জাতিক অপরাধ ট্রাইব্যুনাল-১ কিশোরগঞ্জের করিমগঞ্জের হাফিজ উদ্দিন, গাজী আবদুল মান্নান, দুই ভাই আইনজীবী শামসুদ্দিন আহমেদ ও সেনাবাহিনীর অবসরপ্রাপ্ত ক্যাপ্টেন মো. নাসিরউদ্দিন আহমেদকে মৃত্যুদণ্ড দেন। অন্য আসামি আজহারুল ইসলামকে দেওয়া হয় আমৃত্যু কারাদণ্ডাদেশ।
তাঁদের মধ্যে গাজী আবদুল মান্নান পলাতক অবস্থায় বার্ধক্যের কারণে মারা যান। দুই ভাইয়ের মধ্যে আইনজীবী শামসুদ্দিন আহমেদ কারাগারে আছেন। আরেক ভাই নাসিরউদ্দিন আহমেদ ও আজহারুল ইসলাম এখনো পলাতক আছেন।
দণ্ডপ্রাপ্ত ব্যক্তিদের বিরুদ্ধে মুক্তিযুদ্ধের সময় অপহরণ, নির্যাতন, হত্যা, লুটপাট ও অগ্নিসংযোগের মতো মানবতাবিরোধী অপরাধের সাতটি ঘটনায় জড়িত থাকার অভিযোগ আনা হয়েছিল।
