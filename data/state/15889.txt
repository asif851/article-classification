
শেরপুরে ঝিনাইগাতী উপজেলায় দশম শ্রেণির এক মাদ্রাসাছাত্রীকে (১৭) অপহরণের দায়ে দুই যুবককে ১৪ বছর করে সশ্রম কারাদণ্ড দিয়েছেন আদালত।
আজ বৃহস্পতিবার বিকেলে শেরপুরের নারী ও শিশু নির্যাতন দমন ট্রাইব্যুনালের বিচারক মোহাম্মদ মোছলেহ উদ্দিন এ আদেশ দেন।
দণ্ডপ্রাপ্ত আসামিরা হলেন ঝিনাইগাতীর কুচনিপাড়া গ্রামের লোকমান হোসেন (২৬) ও বিকম মিয়া (২২)।
একই সঙ্গে অভিযোগ প্রমাণিত না হওয়ায় আদালত লোকমানের বাবা কামাল উদ্দিনসহ মামলার অপর চার আসামিকে খালাস দেন।
আদালত সূত্রে মামলার সংক্ষিপ্ত বিবরণে জানা গেছে, ২০১৬ সালের ৩ মার্চ সকাল ১০টার দিকে ছাত্রীটি বাড়ি থেকে মাদ্রাসায় যাওয়ার সময় লোকমান হোসেন ও বিকম মিয়া তিন-চারজনকে সঙ্গে নিয়ে তাকে অপহরণ করে নিয়ে যান। এ ঘটনায় ওই ছাত্রীর মা বাদী হয়ে লোকমান ও বিকম মিয়াসহ ছয়জনকে আসামি করে নারী ও শিশু নির্যাতন দমন ট্রাইব্যুনালে একটি মামলা করেন।
ঝিনাইগাতী থানা-পুলিশ ২০১৬ সালের ৫ মে ছাত্রীটিকে উদ্ধার করে। ওই দিনই ছাত্রীটি ফৌজদারি কার্যবিধির ২২ ধারায় আদালতে জবানবন্দি দেয় এবং জেলা সদর হাসপাতালে তাঁর ডাক্তারি পরীক্ষা করা হয়। মামলার তদন্ত শেষে ঝিনাইগাতী থানার তৎকালীন উপপরিদর্শক (এসআই) মো. আবদুল করিম ছয় আসামির বিরুদ্ধে আদালতে অভিযোগপত্র দাখিল করেন।
সরকারি কৌঁসুলি (পিপি) মো. গোলাম কিবরিয়া রাষ্ট্রপক্ষে এবং মো. সিরাজুল ইসলাম আসামিপক্ষে মামলাটি পরিচালনা করেন।
