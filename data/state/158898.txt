
জাতীয় পার্টির মহাসচিব রুহুল আমিন হাওলাদার বলেছেন, জাতীয় পার্টির পক্ষ থেকে পদত্যাগপত্র জমা দেওয়ার জন্য প্রধানমন্ত্রী শেখ হাসিনার কাছে আজ সময় চাওয়া হয়েছিল। তবে সময় পাওয়া যায়নি। আগামীকাল প্রধানমন্ত্রী যখনই সময় দেবেন, তখনই পদত্যাগপত্র জমা দেওয়া হবে।
রুহুল আমিন জাতীয় পার্টির চেয়ারম্যান এইচ এম এরশাদের বাসভবন প্রেসিডেন্ট পার্কে এক সংবাদ ব্রিফিংয়ে এ কথা জানান। আনিসুল ইসলাম মাহমুদ ও জিয়াউদ্দিন বাবলুও পদত্যাগ করছেন কি না—জানতে চাইলে জাতীয় পার্টির মহাসচিব বলেন, ‘তাঁরাও করবেন। তাঁদের সঙ্গে কথা হয়েছে।’ তবে তাঁরা কখন পদত্যাগ করবেন বা শেষ কখন কথা হয়েছে এর জবাব দেননি তিনি।
আজ থেকে মনোনয়নপত্র প্রত্যাহার শুরু হয়েছে। বিফ্রিংয়ে উপস্থিত ছিলেন এরশাদের ভাই জি এম কাদের। এক প্রশ্নের উত্তরে তিনি বলেন, নির্বাচনকালীন সরকারের কেউ মনোনয়নপত্র প্রত্যাহার করেননি।
রুহুল আমিন হাওলাদার, জি এম কাদেরসহ দলীয় নেতারা সকাল থেকে কয়েক দফা বৈঠক করেন। গণমাধ্যমে প্রকাশিত রওশন এরশাদের দলীয় প্রধান হওয়ার খবর সঠিক নয় বলেও ব্রিফিংয়ে দাবি করা হয়।
