
১৪ ও ১৫ ফেব্রুয়ারি শুক্র ও শনিবার ঢাকার সেন্ট যোসেফ হায়ার সেকেন্ডারি স্কুলে ডাচ্-বাংলা ব্যাংক-প্রথম আলো জাতীয় গণিত উৎসব ২০১৪ অনুষ্ঠিত হবে। এ উৎসবের প্রধান আকর্ষণ দ্বাদশ বাংলাদেশ গণিত অলিম্পিয়াড। এই অলিম্পিয়াডে ২২টি আঞ্চলিক গণিত উৎসবের বিজয়ীরা অংশ নেবে। বিজয়ীদের হলুদ রঙের টি-শার্ট পরে এবং বিজয়ীর সার্টিফিকেট নিয়ে ১৪ ফেব্রুয়ারি সকাল আটটায় উৎসব প্রাঙ্গণে হাজির হতে হবে। শুরুতে বিজয়ীদের নিজ অঞ্চলের বুথ থেকে রেজিস্ট্রেশন করতে হবে। সকাল নয়টায় উদ্বোধনের পর সকাল ১০টা থেকে শুরু হবে সব ক্যাটাগরির শিক্ষার্থীদের অংশগ্রহণে দ্বাদশ বাংলাদেশ গণিত অলিম্পিয়াড। প্রাইমারি ক্যাটাগরির পরীক্ষা দুই ঘণ্টার, জুনিয়র ক্যাটাগরির তিন ঘণ্টা এবং সেকেন্ডারি ও হায়ার সেকেন্ডারি ক্যাটাগরির পরীক্ষা হবে চার ঘণ্টার। ১৫ ফেব্রুয়ারি অনুষ্ঠানের দ্বিতীয় দিন সকাল সাড়ে আটটা থেকে বেলা একটার মধ্যে পুরস্কার বিতরণীর মাধ্যমে উৎসবের সব আনুষ্ঠানিকতা সম্পন্ন হবে। জাতীয় উৎসবের স্থান: সেন্ট যোসেফ হায়ার সেকেন্ডারি স্কুল, মোহাম্মদপুর, ঢাকা। আসাদগেট থেকে মোহাম্মদপুরের দিকে সামান্য এগোলেই হাতের বাঁ পাশে পড়বে বিদ্যালয়টি।
 
