
ঢাকাকে বাসযোগ্য, কার্যকর ও দুর্যোগ প্রতিরোধক্ষম মহানগর হিসেবে গড়ে তোলার জন্য সংশ্লিষ্ট সবার মতামতের ভিত্তিতে একটি বাস্তবসম্মত পরিকল্পনা চূড়ান্ত করার পক্ষে মত দিয়েছেন গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন।আজ রোববার রাজধানীর রাজউক মিলনায়তনে ‘ড্রাফট ঢাকা স্ট্রাকচার প্ল্যান’ (২০১৬-২০৩৫) শীর্ষক দুই দিনব্যাপী জাতীয় সেমিনারের উদ্বোধনী পর্বে প্রধান অতিথির বক্তব্যে এ মত দেন মন্ত্রী।ইঞ্জিনিয়ার মোশাররফ হোসেন বলেন, ‘এর আগে যাঁরা ড্যাপ (ঢাকার বিশদ অঞ্চল পরিকল্পনা) প্রণয়ন করেছেন, তাঁরা আসলে জায়গাটিই দেখেননি। ঘরে বসে লাইন টেনে ড্যাপ করলে হবে না। সবার মতামতের ভিত্তিতে সমন্বিতভাবে বাস্তবসম্মত ড্যাপ ও স্ট্রাকচার প্ল্যান করতে হবে।’সেমিনারে ঢাকা উত্তর সিটি করপোরেশনের মেয়র আনিসুল হক, ঢাকা দক্ষিণ সিটি করপোরেশনের মেয়র সাঈদ খোকন, নারায়ণগঞ্জ সিটি করপোরেশনের মেয়র সেলিনা হায়াৎ আইভী ও গাজীপুর সিটি করপোরেশনের ভারপ্রাপ্ত মেয়র আসাদুর রহমান আলোচনায় অংশ নেন। এ সময় রাজউকের বিভিন্ন পরিকল্পনা প্রণয়নসহ নানা কর্মকাণ্ডের সমন্বয়হীনতা নিয়ে সবাই ক্ষোভ প্রকাশ করেন।রাজউক ও সিটি করপোরেশনের মধ্যে সমন্বয়ের ওপর গুরুত্ব দিয়ে সাঈদ খোকন বলেন, ‘রাজউকের এই সমন্বয়হীনতা আমাদের একটি জটিল সমস্যার মধ্যে ফেলে দিয়েছে।’
ঢাকা দক্ষিণ সিটি করপোরেশনের এই মেয়র বলেন, ‘সমন্বিতভাবে আমরা যদি ঠান্ডা মাথায় পরিকল্পনা করতে পারি, তা হলে ঢাকাকে বাসযোগ্য করে গড়ে তোলা সম্ভব হবে।’
একই প্রসঙ্গে রাজউকের প্রতি ক্ষোভ প্রকাশ করে ঢাকা উত্তর সিটি করপোরেশনের মেয়র আনিসুল হক বলেন, ‘নতুন যে পরিকল্পনাটি দেওয়া হয়েছে, আগে ঠিক করেন সেটি কবে বাস্তবায়ন হবে।’
নারায়ণগঞ্জ সিটি করপোরেশনের মেয়র সেলিনা হায়াৎ আইভী বলেন, ‘তাড়াহুড়ায় টেকসই উন্নয়ন হয় না। আমরা কি শুধু পরিকল্পনা করব, নাকি পরিকল্পনার বাস্তবায়ন করব!’
১৯৯৫ সালের ড্যাপের নানা অসংগতি নিয়ে কথা বলেন গাজীপুর সিটি করপোরেশনের ভারপ্রাপ্ত মেয়র আসাদুর রহমান।
সেমিনারে ‘ড্রাফট ঢাকা স্ট্রাকচার প্ল্যান’ এর সারসংক্ষেপ উপস্থাপন করেন রাজউকের প্রধান নগর পরিকল্পনাবিদ মো. সিরাজুল ইসলাম। সভাপতিত্ব করেন রাজউকের চেয়ারম্যান জি এম জয়নাল আবেদীন ভূঁইয়া।
