
কক্সবাজারে রোববার সকাল-সন্ধ্যা হরতাল ডেকেছে বিএনপি। চকরিয়া উপজেলা যুবদলের সাংগঠনিক সম্পাদক আবদুল হালিমের নিহত হওয়ার ঘটনার প্রতিবাদে স্থানীয় বিএনপি এই কর্মসূচি ডেকেছে।
আজ শুক্রবার জেলা বিএনপির সাধারণ সম্পাদক শামীম আরা স্বপ্না এ তথ্যের সত্যতা নিশ্চিত করেছেন। আহত হালিম গতকাল বৃহস্পতিবার চিকিত্সাধীন অবস্থায় হাসপাতালে মারা যান।
শামীম আরা স্বপ্না অভিযোগ করেন, পুলিশের নির্যাতনে যুবদলের নেতা হালিমের মৃত্যু হয়েছে। এর প্রতিবাদে স্থানীয় বিএনপির পক্ষ থেকে জেলায় আগামী রোববার সকাল-সন্ধ্যা হারতাল ডাকা হয়েছে।
অভিযোগ নাকচ করে চকরিয়া থানার ভারপ্রাপ্ত কর্মকর্তা (ওসি) রণজিত্ বড়ুয়া প্রথম আলো ডটকমকে বলেন, মঙ্গলবার দুপুরে আবদুল হালিমের নেতৃত্বে কতিপয় যুবক চট্টগ্রাম-কক্সবাজার মহাসড়কের বানিয়ারছড়া এলাকায় সড়ক অবরোধ করেন। এ সময় স্থানীয় কয়েকটি দোকানপাটে হামলা ও ভাঙচুর করা হয়। খবর পেয়ে পুলিশ ঘটনাস্থলে গেলে আবদুল হালিম দৌড়ে পালানোর সময় পাহাড় থেকে খাদে পড়ে যান। এতে তাঁর ডান পা ভেঙে যায়। হালিমের গায়ে নির্যাতনের কোনো চিহ্ন নেই বলেও দাবি করেন ওসি।
চকরিয়া পৌর বিএনপির যুগ্ম আহ্বায়ক ও মেয়র নুরুল ইসলাম হায়দার বলেন, বিএনপিসহ ১৮-দলীয় জোটের ডাকা অবরোধ কর্মসূচির প্রথম দিন মঙ্গলবার চট্টগ্রাম-কক্সবাজার মহাসড়কের চকরিয়ার বানিয়ারছড়া এলাকায় শান্তিপূর্ণ কর্মসূচি চলাকালে পুলিশ পিটুনি শুরু করে। এতে আবদুল হালিম গুরুতর আহত হন। এরপর পুলিশ তাঁকে আটক করে থানায় নিয়ে যায়। সেখান থেকে কারাগারে পাঠানো হয়। গতকাল অসুস্থ অবস্থায় কারাগার থেকে জামিনে মুক্ত হয়ে স্থানীয় একটি হাসপাতালে ভর্তি করা হয় তাঁকে। রাত সাড়ে ১০টার দিকে তাঁর মৃত্যু হয়।
আবদুল হালিমের পরিবারের দাবি, পুলিশ থানায় নিয়ে আবদুল হালিমকে মারধর করে। এতে তাঁর ডান পা ভেঙে যায় এবং শরীরের বিভিন্ন অংশে আঘাত পান তিনি। পরে তাঁকে মিথ্যা মামলা দিয়ে কারাগারে পাঠানো হয়। প্রয়োজনীয় চিকিত্সার অভাবে তাঁর মৃত্যু হয়েছে বলে পরিবারের পক্ষ থেকে দাবি করা হয়।
