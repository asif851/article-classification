
বন্ধুত্বপূর্ণ সম্পর্ক আরও জোরদার করতে বর্ডার গার্ড বাংলাদেশ (বিজিবি) ও ভারতীয় সীমান্তরক্ষী বাহিনীর (বিএসএফ) মধ্যে প্রীতি ফুটবল খেলা অনুষ্ঠিত হয়েছে। গত বুধবার বিকেলে ভারতের মেঘালয় রাজ্যের তুরু জেলায় এ খেলা হয়।খেলায় ময়মনসিংহ অঞ্চলের বিজিবি-২৭ ব্যাটালিয়ন একাদশ তুরু জেলার ৭৫ বিএসএফ একাদশের কাছে ৭-০ গোলে পরাজিত হয়েছে।নালিতাবাড়ীর হাতিপাগার বিজিবি ক্যাম্প সূত্রে জানা গেছে, দুই দেশের বন্ধুত্বপূর্ণ সম্পর্ক আরও জোরদার করতে বিএসএফের ৭৫ কমান্ডের আমন্ত্রণে বুধবার মেঘালয়ের তুরার সীমান্তবর্তী ডালু সরকারি উচ্চমাধ্যমিক বিদ্যালয়ের মাঠে ফুটবল খেলা হয়। বেলা তিনটার সময় শেরপুরের নালিতাবাড়ী উপজেলার নাকুগাঁও তল্লাশিচৌকি দিয়ে বিজিবি-২৭ ব্যাটালিয়ন ফুটবল একাদশ ভারতে যায়। বিকেল সাড়ে চারটার দিকে খেলা শুরু হয়। সীমান্তবর্তী প্রায় পাঁচ হাজার ভারতীয় দর্শক খেলা উপভোগ করেন। সন্ধ্যা ছয়টার দিকে খেলা শেষ হয়। এতে বিএসএফের কাছে ৭-০ গোলে বিজিবির দল হেরে যায়।খেলা চলাকালে বিজিবির ময়মনসিংহ সেক্টরের কমান্ডার কর্নেল কাজী অনিরুদ্ধ, ২৭ ব্যাটালিয়নের অধিনায়ক লেফটেন্যান্ট কর্নেল আনিসুর রহমান, মেজর মেজবাহুল আলম ও এনামুল করিম এবং বিএসএফের তুরা সেক্টরের কমান্ডার ইউপিএস পাঠানিয়াসহ দুই দেশের সীমান্তরক্ষী বাহিনীর সদস্যরা উপস্থিত ছিলেন।হাতিপাগার বিজিবি ক্যাম্পের কমান্ডার নায়েক সুবেদার ফজলুর রহমান বলেন, মূলত দুই দেশের সীমান্তরক্ষী বাহিনীর মধ্যে সৌহার্দ্য ও ভ্রাতৃত্ব আরও সুদৃঢ় করতে খেলাটির আয়োজন করা হয়।
