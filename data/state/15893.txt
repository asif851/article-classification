
বাংলাদেশের সঙ্গে যুক্তরাষ্ট্রের বাণিজ্য ও বিনিয়োগ সহযোগিতা ফোরাম চুক্তি (টিকফা) অবশেষে সই হয়েছে। মার্কিন যুক্তরাষ্ট্রের বাণিজ্য প্রতিনিধির (ইউএসটিআর) সম্মেলনকক্ষে আজ সোমবার রাত নয়টা ১০ মিনিটে (যুক্তরাষ্ট্রের সময় সকাল ১০টা ১০ মিনিট) এ চুক্তি সই হয়।
বাংলাদেশ সময় রাত নয়টায় চুক্তি সইয়ের উদ্বোধনী অনুষ্ঠানে স্বাগত বক্তব্য দেন ইউএসটিআর মাইকেল ফ্রোম্যান এবং যুক্তরাষ্ট্রে নিযুক্ত বাংলাদেশের রাষ্ট্রদূত একরামুল কাদের। বাংলাদেশের পক্ষে বাণিজ্যসচিব মাহবুব আহমেদ ও যুক্তরাষ্ট্রের পক্ষে ডেপুটি ইউএসটিআর উইন্ডি কাটলার চুক্তিতে সই করেন।সইয়ের পর আজ রাত নয়টা ১৬ মিনিটে মুঠোফোনে এক খুদেবার্তায় বাণিজ্যসচিব প্রথম আলো ডটকমকে তথ্যটি নিশ্চিত করেছেন। বাণিজ্যসচিব বলেন, ‘টিকফা সই হলো। এরপর কয়েকটি বৈঠক রয়েছে।’বাণিজ্যমন্ত্রী গোলাম মোহাম্মদ কাদের আজ সন্ধ্যায় প্রথম আলো ডটকমকে বলেন, ‘টিকফা সইয়ে লাভবান হবে বাংলাদেশ। বাণিজ্য নিয়ে এত দিন উভয় দেশের কোনো ফোরাম ছিল না, এখন হলো। ব্যাপারটি এ ছাড়া কিছুই নয়।’
