
শরীয়তপুর সদর উপজেলার দাদপুর গ্রামে জমিজমা নিয়ে বিরোধের জের ধরে গতকাল শুক্রবার দুই পক্ষের সংঘর্ষে পুলিশের এক সদস্যসহ ৩৫ জন আহত হয়েছেন। এ ঘটনায় পুলিশ ১৭ জনকে আটক করেছে।এলাকাবাসী ও পুলিশ সূত্র জানায়, সদর উপজেলার দাদপুর গ্রামের তাজেল মোল্লা ও কাদের মোল্লার মধ্যে দীর্ঘদিন ধরে পৈতৃক জমি নিয়ে বিরোধ চলে আসছিল। গতকাল দুপুর ১২টার দিকে কথা-কাটাকাটির একপর্যায়ে দুই পক্ষের মধ্যে সংঘর্ষ বাধে। এ সময় উভয় পক্ষ রামদা, সেনদা, টেঁটাসহ দেশীয় অস্ত্র নিয়ে সংঘর্ষে জড়িয়ে পড়ে। খবর পেয়ে পুলিশ ঘটনাস্থলে গেলে তারা পুলিশের পিক-আপ ভ্যান ভাঙচুর করে। এ ঘটনায় রাকিব হোসেন (৩০) নামের এক পুলিশ সদস্যসহ উভয় পক্ষের অন্তত ৩৫ জন আহত হন। তাঁদের মধ্যে ১০ জনকে শরীয়তপুর সদর হাসপাতালে ভর্তি করা হয়েছে। বাকি ব্যক্তিদের বিভিন্ন ক্লিনিকে চিকিৎসা দেওয়া হচ্ছে।সদর হাসপাতালের আবাসিক চিকিৎসা কর্মকর্তা (আরএমও) মুনীর আহমদ খান বলেন, আহত ব্যক্তিদের মধ্যে মনির মোল্লা (২০), সোহাগ সরদার (২২), আতিক মোড়ল (৫০), হারুন মোল্লা (৩৫) ও আলমগীর হোসেনকে (৩৫) আশঙ্কাজনক অবস্থায় ঢাকায় পাঠানো হয়েছে।শরীয়তপুর সদর থানার ভারপ্রাপ্ত কর্মকর্তা (ওসি) আবুল কাশেম জানান, এ ঘটনায় জড়িত থাকার সন্দেহে ঘটনাস্থল থেকে ১৭ জনকে আটক করা হয়েছে। তবে গতকাল সন্ধ্যা সাতটা পর্যন্ত থানায় কোনো মামলা হয়নি।
