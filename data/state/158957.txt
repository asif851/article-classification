
কক্সবাজারের চকরিয়া উপজেলার কাকারা ইউনিয়নের একটি সড়কের ইট তুলে নিয়ে বসানো হয়েছে আরেকটি সড়কে। এ ঘটনার পর উপজেলা নির্বাহী কর্মকর্তা (ইউএনও) ঘটনাস্থল পরিদর্শন করে সড়কটি আগের অবস্থায় ফিরিয়ে দিতে সংশ্লিষ্টদের নির্দেশ দিয়েছেন।চকরিয়া উপজেলা প্রকল্প বাস্তবায়ন কর্মকর্তা আহসান উল্লাহ জানান, কাকারা ইউনিয়নের বেপারীপাড়া সড়কে ইট বিছানোর জন্য কাবিখা প্রকল্প থেকে আট টন চাল বরাদ্দ দেওয়া হয়। বেপারীপাড়া সড়ক সংস্কার প্রকল্পের সভাপতি হলেন চকরিয়া উপজেলা জাতীয় পার্টির সাংগঠনিক সম্পাদক শামশুল আলম।স্থানীয় সূত্র জানায়, বেপারীপাড়া সড়কের পাশে কাকারা মাঝের ফাঁড়ি সড়ক নামের আরেকটি সরকারি সড়ক আছে। গত সোমবার রাতে এ সড়কের ৪০ থেকে ৫০ ফুট অংশ থেকে দুই স্তর ইট তুলে নেওয়া হয়। পরে এসব ইট বাস্তবায়নাধীন প্রকল্প বেপারীপাড়া সড়কে বসানো হয়। সড়ক থেকে তুলে নেওয়া ইটের পরিমাণ হবে চার হাজার থেকে সাড়ে চার হাজার।স্থানীয় সূত্র জানায়, গত বৃহস্পতিবার প্রকল্পসংশ্লিষ্ট লোকজন তড়িঘড়ি করে মাঝের ফাঁড়ি সড়কে এক স্তরে ইট বিছিয়ে দিয়ে বালু চাপা দেয়।জানতে চাইলে প্রকল্পের সভাপতি শামশুল আলম প্রথম আলোকে বলেন, ‘অনিয়মটি আমার অগোচরে করা হয়। গত বুধবার ইউএনও স্যার সরেজমিনে যাওয়ার পর সবকিছুর সমাধান হয়ে গেছে।’এ প্রসঙ্গে চকরিয়া উপজেলা নির্বাহী কর্মকর্তা (ইউএনও) মোহাম্মদ সাহেদুল ইসলাম বলেন, ‘মাঝের ফাঁড়ি সড়কের যে অংশ থেকে ইট খুলে নেওয়া হয়েছিল, তা আবার বিছিয়ে দিয়েছেন প্রকল্পসংশ্লিষ্ট ব্যক্তিরা। তবে স্থানীয় লোকজনের কাছ থেকে অভিযোগ আসছে, শুধু এক স্তরে ইট বিছানো হয়েছে।’ তিনি বলেন, ‘আমি মাঝের ফাঁড়ি সড়কটি আগের অবস্থায় দেখতে চাই। সেখানে অনিয়ম করা হলে বরাদ্দ বাতিলের পাশাপাশি আইনগত ব্যবস্থা নেওয়া হবে।’
