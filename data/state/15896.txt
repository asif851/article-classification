
জালিয়াতির মাধ্যমে ব্র্যাক ব্যাংকের প্রায় ৭৯ লাখ টাকা আত্মসাতের অভিযোগে ব্যাংকটির ১০ কর্মকর্তাসহ ১৪ জনের বিরুদ্ধে মামলা করবে দুর্নীতি দমন কমিশন (দুদক)। গতকাল সোমবার এ মামলার অনুমোদন দেওয়া হয় বলে দুদকের উপপরিচালক (জনসংযোগ) প্রণব কুমার ভট্টাচার্য জানিয়েছেন।দুদক সূত্র জানায়, ভুয়া কাগজপত্র তৈরি ও সেগুলো ব্যবহার করে ব্র্যাক ব্যাংকের ৭৮ লাখ ৯৮ হাজার ২৩০ টাকা আত্মসাতের অভিযোগ আনা হয়েছে ওই ১৪ জনের বিরুদ্ধে।যাঁদের বিরুদ্ধে মামলা করা হচ্ছে তাঁরা হলেন, ব্র্যাক ব্যাংকের কাস্টমার রিলেশন অফিসার আশরাফ উল সাইদ ও নজরুল ইসলাম, সিনিয়র অফিসার মতিয়ার রহমান, ব্যবস্থাপক আলী আরমান, অ্যাসোসিয়েট রিলেশনশিপ অফিসার তারিকুস ছালাম ও তাহসিন শহীদ, ক্রেডিট অ্যানালিস্ট বিপ্লব কুমার মণ্ডল, পোর্টফোলিও ম্যানেজার মির্জা হাসিবুল হালিম, সিনিয়র ম্যানেজার আবদুর রাজ্জাক সরকার ও সাবেক হেড অব ক্রেডিট অ্যান্ড কালেকশন অরূপ হায়দার।অন্য চারজন হলেন নোয়াখালী জেলার বেগমগঞ্জ থানার হাজরা গ্রামের মাওলানা আবদুল হকের চার ছেলে: মাওলানা খালেদ সাইফুল্লা, মিজানুর রহমান, আবুল কাশেম মফিজুল্লা ও আবু সাইদ। শিগগিরই এঁদের বিরুদ্ধে মামলা হবে বলে দুদক সূত্র জানিয়েছে।
