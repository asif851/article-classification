
তথ্য ও যোগাযোগপ্রযুক্তি আইনে করা দুই মামলায় চার ব্লগারের বিরুদ্ধে অভিযোগ গঠন করেছেন আদালত। একই সঙ্গে আগামী ৬ নভেম্বর সাক্ষ্য গ্রহণের তারিখ ধার্য করা হয়েছে।আজ রোববার মহানগর দায়রা জজ আদালতের বিচারক জহুরুল হক শুনানি শেষে এই অভিযোগ গঠন করেন।অভিযুক্ত চার ব্লগার হলেন মশিউর রহমান বিপ্লব, সুব্রত অধিকারী শুভ, রাসেল পারভেজ ও আসিফ মহিউদ্দীন। এঁদের প্রত্যেকেই এখন জামিনে আছেন। ইন্টারনেটে বিভিন্ন ব্লগে ইসলাম ধর্ম নিয়ে উসকানিমূলক মন্তব্য ও কটূক্তির অভিযোগ আনা হয়েছিল এঁদের বিরুদ্ধে। গত ১৭ এপ্রিল পুলিশের গোয়েন্দা বিভাগ আসিফ মহিউদ্দীনের বিরুদ্ধে একটি এবং আরেকটি মামলায় ব্লগার রাসেল পারভেজসহ তিনজনের বিরুদ্ধে তথ্য ও যোগাযোগ প্রযুক্তি আইনে মামলা করে। ১ এপ্রিল মশিউর রহমান, রাসেল পারভেজ ও সুব্রত অধিকারীকে আটক করা হয়। এর দুদিন পর আটক করা হয় আসিফ মহিউদ্দিনকে।এর আগে গত ১৪ জানুয়ারি উত্তরার নিজ কর্মস্থলের সামনে ব্লগার আসিফ মহিউদ্দিন দুবৃত্তদের ছুরিকাঘাতের শিকার হন। এর এক মাস পর ১৫ ফেব্রুয়ারি রাতে পল্লবীর পলাশনগরের নিজ বাসার সামনে ব্লগার আহমেদ রাজীব হায়দারকে কুপিয়ে হত্যা করা হয়।
