
রাজশাহী নগরে খোদ রাজশাহী উন্নয়ন কর্তৃপক্ষ (আরডিএ) ও রাজশাহী সিটি করপোরেশনের ভবনগুলোই নিয়ম মেনে নির্মাণ করা হচ্ছে না বলে অভিযোগ উঠেছে। বিল্ডিং কোড অনুযায়ী আরডিএ তাদের বহুতল বাণিজ্যিক ভবনগুলোর জন্য গাড়ি পার্কিংয়ের জায়গা রাখছে না। এদিকে রাজশাহী সিটি করপোরেশনও বহুতল বাণিজ্যিক ভবন নির্মাণকাজ শুরু করেছে নকশা অনুমোদন না করেই। নগরের শিরোইল বাস টার্মিনালের জন্য অধিগ্রহণ করা জমিতে আরডিএ চারতলাবিশিষ্ট বাণিজ্যিক বিপণিবিতান নির্মাণ করছে। এর নাম দেওয়া হয়েছে ‘গোধূলি সুপার মার্কেট’। অভিযোগ উঠেছে, বিধি লঙ্ঘন করে এ বিপণিবিতানে গাড়ি পার্কিংয়ের কোনো জায়গা রাখা হয়নি। নিয়মানুযায়ী, বাণিজ্যিক ভবনের ২২ থেকে ২৫ শতাংশ পার্কিংয়ের জায়গা রাখার কথা। সে হিসেবে একটি পাঁচতলা ভবনের পুরো একটি তলা পার্কিংয়ের জন্য ছেড়ে দিতে হয়। এ ছাড়া ভবনের চারপাশে পাঁচ ফুট করে জায়গা ছাড়তে হয়। প্রায় ২০ হাজার বর্গফুটের বিশাল এ ভবনের ক্ষেত্রে কোনোটিই মানা হয়নি। নগরের ব্যস্ততম এলাকা সাহেববাজার। এর প্রাণকেন্দ্রেই আরডিএ মার্কেট। এ মার্কেটের পুরোনো ভবনেই রয়েছে প্রায় দুই হাজার দোকান। মার্কেটের পুরোনো ভবনের ওপর চারতলা এবং এর পেছনে নতুন করে ছয়তলা ভবন নির্মাণ করা হচ্ছে। পুরো নির্মাণকাজ শেষ হলে মার্কেটে দোকান হবে প্রায় তিন হাজার। বাড়বে আরও ব্যস্ততা। অথচ এমন গুরুত্বপূর্ণ মার্কেটের ছয়তলা ভবনের নির্মাণকাজ চলছে বিল্ডিং কোড অমান্য করে। এ বিষয়ে গঠিত তদন্ত কমিটির সুপারিশও মানা হচ্ছে না। এতে পর্যাপ্ত গাড়ি পার্কিংয়ের সুবিধা নেই। অগ্নিনির্বাপণেরও সুব্যবস্থা নেই।
পার্কিং না থাকার ব্যাপারে আরডিএর চেয়ারম্যান আবদুস সামাদ বলেন, আরডিএ মার্কেটটি খুব ব্যস্ত এলাকায়। পার্কিংয়ের জায়গা নেই। এখন দেখা হচ্ছে বিকল্প কী ব্যবস্থা করা যায়। আর গোধূলি সুপার মার্কেটে পার্কিংয়ের জায়গা রাখা আছে বলে দাবি করেন তিনি। রাজশাহী সিটি করপোরেশনের তিনটি বাণিজ্যিক ভবনের নির্মাণকাজ চলছে। এর একটি হচ্ছে পুরোনো ভবনের স্থলে ১৬ তলাবিশিষ্ট সিটি সেন্টার, নিউ মার্কেটের পাশে আটতলাবিশিষ্ট দারুচিনি ও নতুন সিটি ভবনের পাশের স্বপ্নচূড়া প্লাজা। বহুতল ভবনগুলোর মধ্যে সিটি সেন্টারের নকশা অনুমোদন করা হয়েছে নির্মাণ শুরুর দুই বছর পর। অপর দুটি ভবনের নকশা এখনো অনুমোদন করা হয়নি।
রাজশাহী সিটি করপোরেশনের প্রধান প্রকৌশলী আশরাফ আলী বলেন, কাগজপত্রে কিছু ত্রুটি থাকার জন্য অনুমোদন হয়নি।
