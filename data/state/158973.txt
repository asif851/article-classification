
বাংলাদেশে অবস্থানরত যুক্তরাষ্ট্রের নাগরিকদের নিরাপত্তা-সতর্কতা জারির বিষয়টি নিয়মিত কাজ (রেগুলার অ্যান্ড রুটিন ওয়ার্ক) বলে মন্তব্য করেছেন ঢাকায় নিযুক্ত দেশটির রাষ্ট্রদূত মার্শা বার্নিকাট।গতকাল সোমবার বিকেলে সড়ক পরিবহন ও সেতুমন্ত্রী ওবায়দুল কাদেরের সঙ্গে তাঁর মন্ত্রণালয়ের কার্যালয়ে এক বৈঠকে বার্নিকাট ওই মন্তব্য করেন বলে মন্ত্রী পরে সাংবাদিকদের জানান। তাঁরা প্রায় সোয়া এক ঘণ্টা কথা বলেন।সংবাদ সংস্থা বাসস জানায়, বৈঠক শেষে মন্ত্রী সাংবাদিকদের বলেছেন, মার্কিন রাষ্ট্রদূত বাংলাদেশের নিরাপত্তা পরিস্থিতি নিয়ে সরকারের প্রচেষ্টাকে ইতিবাচক এবং সন্তোষজনক বলে জানিয়েছেন। তিনি এও বলেছেন, যুক্তরাষ্ট্র বাংলাদেশের অর্থনৈতিক ও রাজনৈতিক স্থিতিশীলতা চায়। দেশ দুটির মধ্যে চমৎকার সম্পর্ক রয়েছে। যুক্তরাষ্ট্র এ সম্পর্ক আরও জোরদার করতে চায়।ওবায়দুল কাদের বলেন, ‘অর্থনৈতিক ও রাজনৈতিক স্থিতিশীলতার বিষয়ে আমরাও তাঁদের আশ্বস্ত করেছি। বলেছি, আমরাও যুক্তরাষ্ট্রের সঙ্গে বিরাজমান সম্পর্ক আরও উন্নত জায়গায় নিয়ে যেতে চাই।’
