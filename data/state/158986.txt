
ভুয়া অ্যাকাউন্ট খুলে আড়াই কোটি টাকা আত্মসাতের অভিযোগে সাউথইস্ট ব্যাংকের চার কর্মকর্তাসহ নয়জনের বিরুদ্ধে মানি লন্ডারিং প্রতিরোধ আইনে আদালতে অভিযোগপত্র দিয়েছে দুর্নীতি দমন কমিশন (দুদক)। আজ বৃহস্পতিবার দুদকের উপপরিচালক হামিদুল হাসান এ অভিযোগপত্র দেন।
দুদক সূত্র জানায়, পরস্পর যোগসাজশে সাউথইস্ট ব্যাংকের প্রগতি সরণি শাখায় ভুয়া অ্যাকাউন্ট খুলে ২ কোটি ৫১ লাখ ৬৮ হাজার ৮৬৬ টাকা হাতিয়ে নেয় একটি চক্র। এ ঘটনায় গত বছরের ২২ ডিসেম্বর গুলশান থানায় পাঁচজনের বিরুদ্ধে মামলা করে দুদক। মামলায় চার ব্যাংক কর্মকর্তাকে আসামি না করা হলেও প্রায় এক বছর তদন্ত শেষে তাঁদের বিরুদ্ধে অপরাধের প্রমাণ পাওয়ায় অভিযোগপত্রে আসামি করা হয়েছে।
যাঁদের বিরুদ্ধে অভিযোগপত্র দেওয়া হয়েছে তাঁরা হলেন সাউথইস্ট ব্যাংকের সিনিয়র সহকারী ভাইস প্রেসিডেন্ট মহুয়া আলী, সিনিয়র প্রিন্সিপাল অফিসার মোহাম্মদ রহিমুল ইসলাম মজুমদার, সিনিয়র অফিসার দিলরুবা ইয়াসমিন, কর্মকর্তা ইসরাত জাহান, ক্রসওয়ার্ল্ড পাওয়ার লিমিটেডের ব্যবস্থাপনা পরিচালক মো. শরীফুল ইসলাম, পরিচালক মো. কবিরুল ইসলাম, আনোয়ার সাদাত, সিনিয়র এক্সিকিউটিভ মো. ফিরোজ মোল্লা ও অ্যাকাউন্ট ইন্ট্রোডিউসার মো. মিন্টু।
