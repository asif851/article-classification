
বিএনপির মহাসচিব মির্জা ফখরুল ইসলাম আলমগীর বলেছেন, প্রধান বিচারপতির বক্তব্যের মধ্য দিয়ে এটা পরিষ্কার হয়ে গেছে যে দেশে গণতন্ত্র নেই, বিচার বিভাগ স্বাধীন ভূমিকা পালন করতে পারছে না।
আজ শুক্রবার রাজধানীর একটি হাসপাতালে বিএনপির প্রয়াত মহাসচিব খোন্দকার দেলোয়ার হোসেনের স্ত্রী সাহেরা হোসেনকে দেখতে গিয়ে সাংবাদিকদের প্রশ্নের জবাবে মির্জা ফখরুল এ কথা বলেন।মির্জা ফখরুল বলেন, বিএনপি বারবার বলেছে, যে দেশে গণতন্ত্র থাকে না, সে দেশে বিচার বিভাগের মতো প্রতিষ্ঠানগুলো কাজ করতে পারে না। সরকার বিচার বিভাগের ওপর চাপ সৃষ্টি করলে বিচার বিভাগ স্বাধীনভাবে কাজ করতে পারে না। বিএনপি এ কথাগুলো বলে এলেও অনেকে সেটা বুঝতে পারেননি। সাংবাদিকদের এক প্রশ্নের জবাবে মির্জা ফখরুল বলেন, বিএনপির চেয়ারপারসন খালেদা জিয়া শিগগিরই সংবাদ সম্মেলন করে ‘ভিশন : ২০৩০’ তুলে ধরবেন। ১০ মে সেটি হতে পারে। তবে এখনো তারিখটি চূড়ান্ত নয়। স্থান পাওয়া সাপেক্ষে এটি হবে। তিনি বলেন, এই ভিশনের সঙ্গে নির্বাচনী ইশতেহার বা সহায়ক সরকারের রূপরেখার সম্পর্ক নেই। বিএনপি সরকার পরিচালনার দায়িত্বে গেলে কী কী করবে, দেশকে কোন জায়গায় দেখতে চায়—এই বিষয়গুলো ভিশন : ২০৩০–এ তুলে ধরা হবে।আরেক প্রশ্নের জবাবে মির্জা ফখরুল অভিযোগ করেন, হাওর অঞ্চলে ত্রাণ তৎপরতা প্রয়োজনের তুলনায় অপ্রতুল। সরকারের উচিত ক্ষতিগ্রস্ত এলাকাকে অবিলম্বে দুর্গত এলাকা ঘোষণা করা এবং সেভাবে ব্যবস্থা নেওয়া।এর আগে দলের সাবেক মহাসচিব দেলোয়ারের অসুস্থ স্ত্রীর শারীরিক অবস্থার খোঁজখবর নেন মির্জা ফখরুল।
