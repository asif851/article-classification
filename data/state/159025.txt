

ভারতের সঙ্গে বৈরিতা করে নয়, সুসম্পর্কের মাধ্যমে ন্যায্য পাওনা আদায় করতে হবে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। আজ শুক্রবার দুপুরে গাজীপুরের রাজেন্দ্রপুরে ঢাকা-ময়মনসিংহ মহাসড়কের পাশে সড়ক ও জনপথের পরিদর্শন বাংলো ‘বনবিলাস’ উদ্বোধন শেষে তিনি এ কথা বলেন।আওয়ামী লীগের সাধারণ সম্পাদক ওবায়দুল কাদের বলেন, ‘২১ বছর ভারতের সঙ্গে আমাদের সম্পর্ক খারাপ ছিল। অবিশ্বাস ও সন্দেহের দেয়াল উঠেছিল। সম্পর্ক খারাপ রেখে কোনো ন্যায্য পাওনা আদায় করা যায় না। আমরা মনে করি, সুসম্পর্ক বজায় রেখে আমাদের ন্যায্য পাওনা আমাদের বুঝে নিতে হবে।’আওয়ামী লীগের এই নেতা আরও বলেন, ‘ভারতের সঙ্গে যুদ্ধ করে, বৈরিতা করে ন্যায্য কিছু পাব না। বন্ধুত্বের হাত বাড়িয়ে দিয়েছি। এ কারণে ৪১ বছরের সীমান্ত চুক্তি হয়েছে। ছিটমহল বিনিময় হয়েছে। আশা করছি, তিস্তাসহ অভিন্ন নদীর হিস্যা বুঝে নেওয়া সময়ের ব্যাপার।’র‍্যাব বিলুপ্ত নিয়ে বিএনপি নেতাদের দাবির পরিপ্রেক্ষিতে মন্ত্রী বলেন, র‍্যাব বিএনপির সৃষ্টি। এখন সন্তানকে বিলুপ্ত চাইছে কারণ তাঁদের স্বার্থে আঘাত লেগেছে। সাম্প্রদায়িক বিরোধী অভিযানের কারণে বিএনপির এখন গাত্রদাহ শুরু হয়েছে।
এ সময় মন্ত্রীর সঙ্গে সেনাবাহিনীর ইঞ্জিনিয়ার চিফ মেজর জেনারেল মো. সিদ্দিকুর রহমান সরকার, ব্রিগেডিয়ার জেনারেল ইফতেখার আনিছ, প্রকল্প পরিচালক লে. কর্নেল নিজাম উদ্দীন আহমদ, গাজীপুর সড়ক ও জনপথ বিভাগের নির্বাহী প্রকৌশলী ডি এ কে নাহিন রেজা প্রমুখ উপস্থিত ছিলেন।
প্রায় দেড় কোটি টাকা ব্যয়ে দ্বিতল বনবিলাস বাংলোটি সেনাবাহিনীর প্রকৌশল বিভাগের তত্ত্বাবধানে নির্মাণ করেছে সড়ক ও জনপথ বিভাগ।
