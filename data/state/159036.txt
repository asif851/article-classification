
চট্টগ্রাম মহানগরের জিইসি মোড়ে অবৈধ বিলবোর্ড উচ্ছেদের সময় ভ্রাম্যমাণ আদালতের ওপর হামলা চালিয়েছে একদল দুর্বৃত্ত। একই সঙ্গে উচ্ছেদ অভিযানে ব্যবহূত সিটি করপোরেশনের চারটি গাড়িও ভাঙচুর করে তারা।
আজ বুধবার দুপুর সাড়ে ১২টার দিকে এ ঘটনা ঘটে।  ভ্রাম্যমাণ আদালত পরিচালনা করছিলেন সিটি করপোরেশনের ম্যাজিস্ট্রেট নাজিয়া শিরিন।
হামলার কথা নিশ্চিত করে নাজিয়া শিরিন বলেন, ‘আমরা যখন অবৈধ বিলবোর্ড উচ্ছেদ করছিলাম, তখন আকস্মিকভাবে কিছু যুবক এ হামলা চালায়। তারা সিটি করপোরেশনের চারটি গাড়ি ভাঙচুর ও উচ্ছেদ অভিযানে অংশ নেওয়া শ্রমিকদের মারধর করে। তারা বিলবোর্ড উচ্ছেদ অভিযানে বাধা দিলে তাঁর সঙ্গেও কথা-কাটাকাটি হয়। পরে ঘটনাস্থলে পুলিশ গেলে হামলাকারীরা চলে যায়।’
ঘটনার সত্যতা নিশ্চিত করে মহানগর পুলিশের অতিরিক্ত উপকমিশনার (উত্তর) মো. শহীদুল্লাহ বলেন, ‘কারা হামলা চালিয়েছে, এখনই বলা যাচ্ছে না। তবে যাদের বিলবোর্ড রয়েছে, তাদের লোকজন হামলায় ছিল বলে মনে হচ্ছে।’ 
জিইসি মোড়ে বেশির ভাগ বিলবোর্ডের মালিক ছাত্রলীগ ও যুবলীগের নেতারা। এ বিষয়ে যুবলীগের কেন্দ্রীয় নেতা মহিউদ্দিন বাচ্চুর কাছে জানতে চাইলে তিনি বলেন, ‘আমার সব বিলবোর্ড বৈধ। ওখানকার বেশির ভাগ বিলবোর্ড আমাদের পার্টির ছেলেদের। তবে আজ কারা হামলা করেছে, সেটা আমি জানি না।’
