
চট্টগ্রামের মিরসরাই উপজেলায় গতকাল শুক্রবার রাতে হাফেজ জসিম উদ্দীন (২৭) নামের এক জামায়াতকর্মী দুর্বৃত্তদের হামলায় নিহত হয়েছেন। গতকাল রাত সাড়ে নয়টার দিকে উপজেলার হাটব্রিজ এলাকায় এ ঘটনা ঘটে।
নিহত হাফেজ জসিম উদ্দীন মিরসরাই উপজেলার শাহেরখালী ইউনিয়নের ডোমখালী গ্রামের প্রবাসী নুরুল আবসারের ছেলে।
এ হত্যাকাণ্ডের জন্য স্থানীয় জামায়াতের নেতারা ছাত্রলীগ-যুবলীগের কর্মীদের দায়ী করেছেন। স্থানীয় আওয়ামী লীগ এ অভিযোগ অস্বীকার করেছে।
প্রত্যক্ষদর্শী সূত্রে জানা গেছে, গতকাল রাত সাড়ে নয়টার দিকে হাফেজ জসিম সাইকেলে করে বগাচতর এলাকা থেকে ডোমখালীর বাড়িতে ফিরছিলেন। সমিতির হাটব্রিজের কাছে পৌঁছার পর একদল যুবক লাঠিসোঁটা ও ধারালো অস্ত্র নিয়ে তাঁর ওপর হামলা চালায়। এতে তিনি গুরুতর আহত হন। স্থানীয় লোকজন তাঁকে উদ্ধার করে উপজেলা স্বাস্থ্য কমপ্লেক্স হাসপাতালে ভর্তি করে। সেখানে চিকিত্সাধীন অবস্থায় গতকাল দিবাগত রাত ১২টার দিকে জসিম মারা যান।
মিরসরাই উপজেলা জামায়াতের সাধারণ সম্পাদক মো. নুরুল কবির এই হত্যাকাণ্ডের জন্য স্থানীয় ছাত্রলীগ-যুবলীগের কর্মীদের দায়ী করে বলেন, রাজনৈতিক উদ্দেশে তাঁকে খুন করা হয়েছে।
এ অভিযোগ অস্বীকার করে শাহেরখালী ইউনিয়ন পরিষদের (ইউপি) চেয়ারম্যান ও ইউনিয়ন আওয়ামী লীগের সভাপতি মো. মোস্তফা বলেন, স্থানীয় আওয়ামী লীগ বা এর কোনো সহযোগী সংগঠন এ ঘটনার সঙ্গে জড়িত নয়। তিনি বলেন, গত পাঁচ বছর এই এলাকায় কোনো রাজনৈতিক হত্যাকাণ্ড ঘটেনি। কোনো দল বা গোষ্ঠী এ ঘটনা ঘটিয়ে রাজনৈতিক ফায়দা লুটতে ছাত্রলীগ-যুবলীগকে দায়ী করছে।
ঘটনার সত্যতা স্বীকার করে মিরসরাই থানার ভারপ্রাপ্ত কর্মকর্তা (ওসি) ইমতিয়াজ ভূঁইয়া প্রথম আলো ডটকমকে বলেন, ময়নাতদন্তের জন্য লাশ চট্টগ্রাম মেডিকেল কলেজ হাসপাতালে মর্গে পাঠানো হয়েছে। এখনো কেউ মামলা করতে আসেনি।
