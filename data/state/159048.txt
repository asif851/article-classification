
বিএনপির চেয়ারপারসন খালেদা জিয়াকে দেখে এল চিকিৎসকদের একটি দল। তাঁরা জানিয়েছেন তিনি (খালেদা) ভালো আছেন। আজ সোমবার বিকেলে বঙ্গবন্ধু শেখ মুজিব মেডিকেল বিশ্ববিদ্যালয়ের সাবেক উপাচার্য এম এ তাহিরের নেতৃত্বে পাঁচ সদস্যের ওই দল গুলশানে খালেদা জিয়ার কার্যালয়ে যায়।
বেলা তিনটার দিকে কার্যালয়ে প্রবেশ করে সন্ধ্যা ছয়টার দিকে তাঁরা সেখান থেকে বের হন। পরে এম এ তাহির সাংবাদিকদের বলেন, তাঁরা খালেদা জিয়ার স্বাস্থ্য পরীক্ষা করেননি। দেখে মনে হয়েছে খালেদা জিয়া ভালো আছেন। তবে ওই কার্যালয়ে অবস্থানরত বিএনপির স্থায়ী কমিটির সদস্য নজরুল ইসলাম খান ও ভাইস চেয়ারম্যান সেলিমা রহমানের অবস্থা বেশি ভালো নয় বলে জানান ওই চিকিৎসক।
চেয়ারপারসনের প্রেস উইংয়ের সদস্য শামসুদ্দীন দিদার প্রথম আলোকে জানান, চিকিৎসক দলটি প্রাথমিক চিকিৎসার সরঞ্জামাদি নিয়ে গিয়েছে। এম এ তাহির ছাড়া ওই প্রতিনিধিদলে আরও ছিলেন চিকিৎসক সিরাজ উদ্দিন, এম তৌহিদুল হক, এস রফিকুল ইসলাম ও সেবিকা লাবণী।
