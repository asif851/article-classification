
নারায়ণগঞ্জে সাত খুনের মামলার প্রধান আসামি নূর হোসেনের সহযোগী আলী মোহাম্মদ আদালতে ফৌজদারি কার্যবিধির ১৬৪ ধারায় স্বীকারোক্তিমূলক জবানবন্দি দিয়েছেন।
আজ বৃহস্পতিবার দুপুরে নারায়ণগঞ্জের জ্যেষ্ঠ বিচারিক হাকিম চাঁদনী রূপমের আদালতে আলী মোহাম্মদের জবানবন্দি রেকর্ড করা হয়। জেলা আইনজীবী সমিতির সভাপতি সাখাওয়াত হোসেন প্রথম আলোকে এ তথ্য জানান।
সাখাওয়াত হোসেন জানান, দুপুরে আলী মোহাম্মদকে কঠোর গোপনীয়তার মধ্য দিয়ে আদালতে হাজির করা হয়। তিনি হত্যাকাণ্ডে জড়িত থাকার কথা স্বীকার করে আদালতে জবানবন্দি দিয়েছেন।
এর আগে ১৯ জুলাই ব্রাহ্মণবাড়িয়ার আখাউড়ার আউলিয়া বাজার এলাকা থেকে গোয়েন্দা পুলিশের একটি দল আলী মোহাম্মদকে গ্রেপ্তার করে। পরে তাঁকে জিজ্ঞাসাবাদের জন্য ছয় দিনের রিমান্ডে নেয় গোয়েন্দা পুলিশ।
নূর হোসেনের ক্যাশিয়ার ছিলেন আলী মোহাম্মদ। এ ছাড়া নূর হোসেনের মাদক ব্যবসা, পরিবহন ও ফুটপাতের চাঁদাবাজি, খুন ও অপহরণসহ বিভিন্ন অপকর্মের অন্যতম সহযোগী তিনি।
