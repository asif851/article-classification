
যুবদল আর ছাত্রদলের বিভিন্ন ইউনিটের কমিটি করতে বলেছেন বিএনপি চেয়ারপারসনে খালেদা জিয়া। আজ রোববার রাতে রাজধানীর গুলশানে বিএনপি চেয়ারপারসনে কার্যালয়ে যুবদলের নেতারা দেখা করতে গেলে তিনি এ কথা বলেন।
যুবদলের ৩৯ জন নেতা-কর্মী খালেদা জিয়ার সঙ্গে দেখা করতে যান। তারা খালেদা জিয়াকে ফুলেরতোড়া দিয়ে শুভেচ্ছা জানান।
যুবদলের নেতারা জানান, বিএনপি চেয়ারপারসন বলেছেন, অনেক জায়গায় ১০ বছর হয়ে গেছে যুবদল ও ছাত্রদলের কমিটি নেই। যার ফলে অনেক কাজ করা যায় না। তাই এ কমিটিগুলো করতে হবে। খালেদা জিয়া অভিযোগ করেন, যারা আন্দোলনে বেশি সক্রিয় ছিল তাদের অনেককে গুম করে ফেলা হয়েছে। তিনি বলেন, যুবদলের অনেক নেতা-কর্মী আছেন যারা পদ পাওয়ার যোগ্য, তাদের সবাইকে পদ দেওয়া যায়নি। যারা বাদ পড়েছে, তাদের বিএনপির জেলা কমিটিতে পদ দেওয়া হবে। এ ছাড়া বিএনপির অঙ্গ সংগঠনের অন্য কমিটিগুলোতে তাদের পদ দেওয়া হবে। তিনি জেল-জুলুম, হত্যার প্রতিবাদে নেতা-কর্মীদের প্রতিবাদী হওয়ার আহ্বান জানান।
এ সময় বিএনপির মহাসচিব ফখরুল ইসলাম আলমগীর, যুবদলের সভাপতি সাইফুল আলম, সাধারণ সম্পাদক সুলতান সালাউদ্দিনসহ যুবদলের কেন্দ্রীয় নেতারা উপস্থিত ছিলেন।
