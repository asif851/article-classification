
বাংলাদেশ ও শ্রীলঙ্কার দ্বিতীয় টি-টোয়েন্টি খেলাকে কেন্দ্র করে ঢাকা বিশ্ববিদ্যালয়ের স্যার এ এফ রহমান হল শাখা ছাত্রলীগের দুই পক্ষের মধ্য সংঘর্ষ হয়েছে। এতে অন্তত চারজন আহত হয়েছেন। দুটি কক্ষ ভাঙচুর করা হয়েছে। আজ বৃহস্পতিবার রাতে এই ঘটনা ঘটে।
ঘটনার একাধিক প্রত্যক্ষদর্শী প্রথম আলোকে বলেন, হলের টেলিভিশন কক্ষে শ্রীলঙ্কার বিরুদ্ধে বাংলাদেশের শেষ টি-টোয়েন্টি খেলা দেখছিলেন শিক্ষার্থীরা। এ সময় অনেকে টেলিভিশনে খেলা দেখার পাশাপাশি এফএম রেডিওতে ধারাভাষ্য শুনছিলেন। সাধারণত টেলিভিশনে দেখার আগেই ধারাভাষ্যের মাধ্যমে জানা যায় পরবর্তী বলে কি হতে যাচ্ছে।খেলার শেষ দিকে মোস্তাফিজের পরপর দুই উইকেট নেওয়ার সময় টেলিভিশনে বল দেখার আগেই কেউ কেউ ‘আউট’ বলে চেঁচিয়ে উঠছিলেন। এ নিয়ে একাধিকবার কথা-কাটাকাটি হয়।
প্রত্যক্ষদর্শীরা জানান, একপর্যায়ে হল শাখা ছাত্রলীগের সাধারণ সম্পাদক মাহমুদুল হাসানের পক্ষের এক কর্মীকে মারধর করেন হল শাখা সভাপতি হাফিজুর রহমানের এক অনুসারী। পরে দুই পক্ষের কর্মীরা রড-লাঠিসোঁটা নিয়ে পাল্টাপাল্টি ধাওয়া ও সংঘর্ষে লিপ্ত হয়। সাধারণ সম্পাদকের কর্মীদের ওপর হামলা করেন। দুটি কক্ষ ভাঙচুর করা হয়।
এ ঘটনায় সাধারণ সম্পাদকের পক্ষের তিনজন ও সভাপতির পক্ষের একজন আহত হয়েছেন। তাৎক্ষণিকভাবে তাদের সবার পরিচয় নিশ্চিত হওয়া যায়নি।
এ ব্যাপারে জানতে চাইলে হাফিজুর রহমান বলেন, এটা বন্ধুবান্ধবদের মধ্যে ভুল বোঝাবুঝি। সাময়িক উত্তেজনার পর বিষয়টির মীমাংসা হয়েছে।
