
ভারতের সেনাবাহিনীর প্রধান জেনারেল বিপিন রাওয়াত তিন দিনের সফর শেষে গতকাল রোববার বিকেলে ভারতের একটি বিশেষ বিমানযোগে দেশের উদ্দেশে ঢাকা ত্যাগ করেছেন। 
আন্তবাহিনী জনসংযোগ পরিদপ্তর (আইএসপিআর) থেকে পাঠানো এক প্রেস বিজ্ঞপ্তিতে এ তথ্য জানানো হয়েছে। সেনাবাহিনীর লজিস্টিকস এরিয়া কমান্ডার মেজর জেনারেল আতাউল হাকিম সারওয়ার হাসান বাংলাদেশ বিমানবাহিনী ঘাঁটি বঙ্গবন্ধু, কুর্মিটোলায় প্রতিনিধিদলটিকে বিদায় জানান। সফরকালে তাঁর সঙ্গে ছিলেন তাঁর স্ত্রী ও চার সদস্যের একটি প্রতিনিধিদল। বাংলাদেশে অবস্থানকালে ভারতীয় সেনাবাহিনীর প্রধান মহামান্য রাষ্ট্রপতি, মাননীয় প্রধানমন্ত্রী, তিন বাহিনীর প্রধান ও সশস্ত্র বাহিনী বিভাগের প্রিন্সিপাল স্টাফ অফিসারের সঙ্গে সৌজন্য সাক্ষাৎ করেন। এ ছাড়া তিনি ১৯৭১ সালের মহান মুক্তিযুদ্ধের একটি যুদ্ধক্ষেত্রসহ কয়েকটি সামরিক স্থাপনা পরিদর্শন করেন। ভারতীয় প্রতিনিধিদলটি তিন দিনের রাষ্ট্রীয় সফরে গত ৩১ মার্চ ঢাকায় এসেছিলেন।
