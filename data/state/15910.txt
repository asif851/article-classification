
ট্যানারি শিল্পের উন্নয়নে চট্টগ্রাম অঞ্চলে ‘লেদার ভিলেজ’ গড়ে তোলার উদ্যোগ নেওয়া হচ্ছে।
গতকাল রোববার সকালে চট্টগ্রাম সার্কিট হাউসে ব্যবসায়ীদের সঙ্গে মতবিনিময় সভায় এ কথা জানান বাংলাদেশ অর্থনৈতিক অঞ্চল কর্তৃপক্ষের (বেজা) নির্বাহী চেয়ারম্যান পবন চৌধুরী। মতবিনিময় সভায় চট্টগ্রাম চেম্বারের নেতারা ও ট্যানারি শিল্প উদ্যোক্তারা বক্তব্য দেন।
মতবিনিময় সভায় পবন চৌধুরী বলেন, বাণিজ্যিক নগর হিসেবে ট্যানারি শিল্পের জন্য কোনো বিশেষায়িত অঞ্চল বা ‘লেদার ভিলেজ’ না থাকা দুঃখজনক। এ খাতের উন্নয়নে দীর্ঘমেয়াদি উদ্যোগ নেওয়া জরুরি।
মতবিনিময় সভায় চট্টগ্রাম চেম্বারের সভাপতি মাহবুবুল আলম বলেন, সারা দেশের মধ্যে শুধু চট্টগ্রাম অঞ্চল থেকে প্রায় ৩০ শতাংশ চামড়া সংগ্রহ করা হয়। অথচ এ অঞ্চলে ট্যানারি শিল্প খুবই রুগ্ণ অবস্থায় আছে। এ অঞ্চলে ট্যানারি শিল্পের উন্নয়নে শিল্পাঞ্চল গড়ে তোলা হলে এ খাত গতিশীল হবে।
 মতবিনিময় সভায় চেম্বারের পরিচালক মাহফুজুল হক শাহ, টিকে ফুটওয়্যার লিমিটেডের পরিচালক মোখলেসুর রহমান, মদিনা ট্যানারির কর্ণধার আবু আহমেদ, আতিক ফুটওয়্যারের ব্যবস্থাপনা পরিচালক আতিকুর রহমান প্রমুখ উপস্থিত ছিলেন।
