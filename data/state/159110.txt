
খাদ্য বিভাগের কর্মকর্তাদের সঙ্গে মজুতদারদের অবৈধ সম্পর্ক অনুসন্ধানে তিন সদস্যের একটি কমিটি করেছে দুর্নীতি দমন কমিশন (দুদক)।
আজ বৃহস্পতিবার দুদক উপপরিচালক প্রণব কুমার ভট্টাচার্য বলেন, গতকাল বুধবার দুদক উপপরিচালক আহমারুজ্জামানকে প্রধান করে তিন সদস্যের এই কমিটি গঠন করা হয়েছে।
এর আগে গত মঙ্গলবার দুদক চেয়ারম্যান ইকবাল মাহমুদ এক অনুষ্ঠানে বলেন, খাদ্য বিভাগের কর্মকর্তাদের সঙ্গে অনৈতিক যোগসাজশ করে কিছু খাদ্যদ্রব্য মজুতদারি প্রতিষ্ঠান মজুত করেছে। এসব ক্ষেত্রে খাদ্য বিভাগের কর্মকর্তারা ঘুষ-দুর্নীতির মাধ্যমে অনৈতিক সুবিধা নিয়েছেন বলে অভিযোগ এসেছে দুদকে। এসব অভিযোগের বিষয়ে দুদক পূর্ণাঙ্গ তদন্ত করবে।  মঙ্গলবার সকালে পার্বত্য চট্টগ্রামের রাঙামাটিতে জেলা পর্যায়ের সরকারি কর্মকর্তাদের সঙ্গে এক আলোচনা সভায় এসব কথা বলেন দুদকের চেয়ারম্যান ইকবাল মাহমুদ।
