
দায়িত্বরত প্রধান বিচারপতি মো. আবদুল ওয়াহ্হাব মিঞা বলেছেন, প্রতিটি শিশুর মৌলিক অধিকার অবশ্যই নিশ্চিত করতে হবে। নীতিগত প্রভাব ও শিশুদের জন্য বরাদ্দ তদারকির জন্য জাতীয় ও বিচারিক সক্ষমতা তৈরি করতে হবে।সুপ্রিম কোর্টের জাসেস লাউঞ্জে বুধবার বিকেলে এক সমঝোতা স্মারক স্বাক্ষর অনুষ্ঠানে তিনটি প্রস্তাব তুলে ধরে দায়িত্বরত প্রধান বিচারপতি এসব কথা বলেন। শিশুদের জন্য ন্যায়বিচার প্রতিষ্ঠার লক্ষ্যে সুপ্রিম কোর্টের সঙ্গে ইউনিসেফের ইতিপূর্বে হওয়া সমঝোতা স্মারকের মেয়াদ বাড়াতে ওই স্বাক্ষর অনুষ্ঠানের আয়োজন করা হয়।
প্রধান অতিথির বক্তব্যে দায়িত্বরত প্রধান বিচারপতি মো. আবদুল ওয়াহ্হাব মিঞা বলেন, শিশুদের ন্যায়বিচারের জন্য শুধু নীতিকে সমর্থন করলে হবে না। বরং সমস্যাগ্রস্ত ও বিপথগামী শিশুদের জন্য এমন পদক্ষেপ নিতে হবে, যাতে পরিবার বা শিশু উন্নয়ন কেন্দ্রে থাকার সময়ে কাছ থেকে তাদের নিয়ন্ত্রণ ও নিবিড় তদারকির মাধ্যমে তাদের সমস্যা থেকে দূরে রাখা যায়।
বিচারপতি মো. আবদুল ওয়াহ্হাব মিঞা বলেন, জুভেনাইল বিচারপদ্ধতি কার্যকর মূল্যায়িত হতে পারে, যদি তা বেশির ভাগ শিশুকে অপরাধ করা থেকে বিরত রাখতে পারে। শিশুদের এমনটা ভাবতে দেওয়া যাবে না, যাতে তাদের ধারণা হয়, ‘যা-ই করি রেহাই পাব’। জুভেনাল বিচারপদ্ধতি তাদের এভাবে ভাবতে বিরত রাখবে। প্রাথমিকভাবে আচরণ পরিবর্তন ও অপরাধ কমানোর দিকে নজর দিয়ে সামগ্রিকভাবে একটি কার্যকর জুবেনাল বিচারপদ্ধতি গড়ে তোলা বেশি গুরুত্বপূর্ণ। তিনি আরও বলেন, ‘যে শিশু পরিবারহীন হয়ে পথে থাকে, সে-ও আমাদের শিশু। তাদের উৎসাহ ও পরম যত্ন দরকার। যে অবস্থায় তারা থাকে এবং যেসব সমস্যার মুখোমুখি হয়, সে জন্য জরুরি ভিত্তিতে কাজ করা দরকার। যদি আমরা তাদের স্বপ্ন পূরণে সফল হই, তাহলে তারা ভবিষ্যতে একটি সুন্দর পৃথিবী গড়ে তুলবে।’
দায়িত্বরত প্রধান বিচারপতি মো. আবদুল ওয়াহ্হাব মিঞা বলেন, কোনো শিশুই খারাপ হয়ে জন্মায় না। বড় হতে হতে সে খারাপ হয়। জুবেনাল বিচারপদ্ধতির কর্তৃত্বপরায়ণ ধারণা আদালতে শিশুকে শিশু হিসেবেই দেখে। শিশু অপরাধীকে প্রাপ্তবয়স্ক অপরাধীর মতো বিবেচনা করলে হবে না, এটি একটি সাধারণ ধারণা। এর অর্থ আইনের সঙ্গে সংঘাতে জড়িত শিশুদের ক্ষেত্রে কোনো ফৌজদারি রেকর্ড, কারাগার পাঠানো হবে না। বিদ্যমান আইন অনুসারে শিশু আদালতের পরিবেশ, আসনবিন্যাস, সজ্জা এবং শিশু আদালতের কার্যক্রম হবে অনানুষ্ঠানিক ও শিশুবান্ধব।
শিশু অধিকার নিয়ে সুপ্রিম কোর্টের বিশেষ কমিটির চেয়ারম্যান ও আপিল বিভাগের বিচারপতি মোহাম্মদ ইমান আলীর সভাপতিত্বে অনুষ্ঠানে ইউনিসেফের এ দেশীয় প্রতিনিধি এডুয়ার্ড বেগবেদার, কমিটির সদস্য ও হাইকোর্ট বিভাগের বিচারপতি শেখ হাসান আরিফ বক্তব্য দেন। হাইকোর্ট বিভাগের ডেপুটি রেজিস্ট্রার সৈয়দা হাফসা ঝুমার সঞ্চালনায় ধন্যবাদ জানিয়ে বক্তব্য দেন সুপ্রিম কোর্টের ভারপ্রাপ্ত রেজিস্ট্রার জেনারেল মো. জাকির হোসেন।
সুপ্রিম কোর্টের স্পেশাল অফিসার ও সুপ্রিম কোর্টের মুখপাত্র মো. সাইফুর রহমান প্রথম আলোকে বলেন, আইনের সঙ্গে সংঘাতে জড়িত শিশুদের সর্বোত্তম স্বার্থ নিশ্চিত করার জন্য ও শিশু আদালতগুলোকে শক্তিশালী করতে গত ১৪ ফেব্রুয়ারি ইউনিসেফের সঙ্গে সুপ্রিম কোর্টের ওই সমঝোতা স্মারক স্বাক্ষর হয়, যার মেয়াদ ৩১ ডিসেম্বর শেষ হচ্ছে। এর আগে আজ ২০১৯ সালের ডিসেম্বর পর্যন্ত ওই সমঝোতা স্মারকের মেয়াদ বৃদ্ধি করে নতুন স্মারক স্বাক্ষর হয়।
