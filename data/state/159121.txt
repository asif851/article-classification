
নাটোর রেলস্টেশনে আজ শনিবার সকাল সাড়ে নয়টার দিকে একতা এক্সপ্রেস ট্রেনে অগ্নিসংযোগ ও ভাঙচুর করেছে হরতাল-সমর্থকেরা। একই সময় স্টেশনে বিএনপি ও আওয়ামী লীগের সমর্থকদের মধ্যে সংঘর্ষ হয়। এসব ঘটনায় ১৪ জন আহত হয়েছে।
নাটোর রেলস্টেশন সূত্রে জানা গেছে, ঢাকা থেকে দিনাজপুরগামী একতা এক্সপ্রেস ট্রেনটি সকাল নয়টা ২৮ মিনিটে নাটোর স্টেশনে পৌঁছায়। এ সময় যাত্রীবেশী কয়েকজন হরতাল-সমর্থক আচমকা ট্রেনটির গার্ডরুমে পেট্রল বোমার বিস্ফোরণ ঘটায়। এতে সেখানে তাত্ক্ষণিকভাবে আগুন ধরে যায়। ট্রেনের নিরাপত্তা রক্ষীরা ধাওয়া করলে দুর্বৃত্তরা পালিয়ে যায়। রেলের কর্মীরা দ্রুত আগুন নিভিয়ে ফেলেন। এতে তেমন ক্ষয়ক্ষতি হয়নি। একই সময় আরও বেশ কয়েকজন হরতাল-সমর্থক ট্রেনটির শীতাতপ নিয়ন্ত্রিত বগিতে ব্যাপক ভাঙচুর চালায়। এতে ওই বগির জানালা-দরজার কাচ ভেঙে যায়। এ ঘটনায় ট্রেনের নয়জন যাত্রী সামান্য আহত হন। ঘটনার পর ট্রেনটি নাটোর স্টেশন ছেড়ে যায়।
এ ঘটনার পর রেলস্টেশন এলাকায় বিএনপি ও আওয়ামী লীগের সমর্থকদের মধ্যে ধাওয়া-পাল্টাধাওয়া ও ইটপাটকেল ছোড়ার ঘটনা ঘটে। পরিস্থিতি নিয়ন্ত্রণে পুলিশ কয়েকটি রাবার বুলেট ছোড়ে। সংঘর্ষে জেলা যুবদলের সভাপতি আফতাব হোসেনসহ পাঁচজন আহত হন।
ঘটনার সত্যতা নিশ্চিত করে নাটোরের স্টেশন মাস্টার অশোক কুমার জানান, হরতাল-সমর্থকেরা ট্রেনের যাত্রীদের মধ্যে লুকিয়ে ছিল। তাই আমাদের নিরাপত্তা রক্ষীরা তাদের শনাক্ত করতে পারেনি। খুব অল্প সময়ের মধ্যে তারা নাশকতা ঘটিয়ে পালিয়ে যায়। তবে বড় ধরনের ক্ষয়ক্ষতি হয়নি। 
