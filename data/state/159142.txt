
মানুষের দোরগোড়ায় চিকিৎসাসেবা পৌঁছে দিতে সরকার প্রত্যেক ইউনিয়নে স্বাস্থ্যকেন্দ্র স্থাপন করে। কিন্তু লক্ষ্মীপুরের রায়পুর উপজেলার ইউনিয়ন পর্যায়ে দুটি উপস্বাস্থ্যকেন্দ্র এবং আটটি স্বাস্থ্য ও পরিবার কল্যাণকেন্দ্রে কোনো চিকিৎসক নেই। প্রতিটি কেন্দ্রে একজন করে চিকিৎসক থাকার কথা।তিন মাস থেকে তিন বছর পর্যন্ত এ পদগুলো খালি পড়ে আছে। চিকিৎসক না থাকায় কাঙ্ক্ষিত সেবা থেকে বঞ্চিত হচ্ছেন রোগীরা। এ কারণে উপজেলা সদরে ৫০ শয্যাবিশিষ্ট স্বাস্থ্য কমপ্লেক্সে রোগীদের অতিরিক্ত চাপ পড়ছে।উপজেলা স্বাস্থ্য বিভাগ জানায়, উপজেলার হায়দারগঞ্জ ও সাইচা উপস্বাস্থ্যকেন্দ্রে একজন করে চিকিৎসকের পদ রয়েছে। কিন্তু দীর্ঘদিন ধরে পদ দুটি খালি। তা ছাড়া চরপাতা, কেরোয়া, সোনাপুর, চরমোহনা, উত্তর চর বংশী, দক্ষিণ চর বংশী, রায়পুর ও উত্তর চর আবাবিল ইউনিয়ন স্বাস্থ্য ও পরিবার পরিকল্পনা কল্যাণকেন্দ্রে একজন করে চিকিৎসকের পদ রয়েছে। এর মধ্যে সোনাপুর বাদে সবগুলো কেন্দ্রে দুই থেকে তিন বছর ধরে কোনো চিকিৎসক নেই।চর বংশী গ্রামের রাবেয়া খাতুন (৫৫) ও দক্ষিণ চর বংশী গ্রামের নূর হোসেন (৭০) জানান, জ্বরে আক্রান্ত হয়ে সম্প্রতি তাঁরা স্বাস্থ্যকেন্দ্রে যান। দুপুর ১২টা পর্যন্ত অপেক্ষা করেও কাউকে না পেয়ে সেখান থেকে চলে আসেন।রাবেয়া ও নূর হোসেন জানান, প্রায় ২৫ কিলোমিটার দূরত্বে উপজেলা শহরে গিয়ে তাঁদের পক্ষে চিকিৎসককে দেখানো সম্ভব নয়। তাই গ্রাম্য চিকিৎসকের কাছে যাওয়ার কথা ভাবছেন।খোঁজ নিয়ে জানা গেছে, রাবেয়া ও নূর হোসেনের মতো উপজেলার ১০টি ইউনিয়নের হাজারও মানুষ প্রতিদিন তৃণমূলের চিকিৎসাসেবা থেকে বঞ্চিত হচ্ছেন। পরে তাঁরা বাধ্য হয়ে গ্রাম্য হাতুড়ে চিকিৎসক, নয়তো কবিরাজের দ্বারস্থ হন।উপজেলা স্বাস্থ্য ও পরিবার পরিকল্পনা কর্মকর্তা মোস্তফা খালেদ আহমদ প্রথম আলোকে বলেন, দুটি উপস্বাস্থ্যকেন্দ্র ও আটটি স্বাস্থ্য ও পরিবার কল্যাণকেন্দ্রে চিকিৎসকের পদ শূন্য। প্রতি মাসেই বিষয়টি কর্তৃপক্ষকে জানানো হয়।
 
