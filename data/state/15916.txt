
নির্বাচন কমিশন (ইসি) পুনর্গঠন নিয়ে রাজনৈতিক দলগুলোর সঙ্গে রাষ্ট্রপতির সংলাপে আগামীকাল মঙ্গলবার ওয়ার্কার্স পার্টি অংশ নেবে। বঙ্গভবনে অনুষ্ঠেয় এ সংলাপে দলটির ১১ সদস্যের প্রতিনিধিদল অংশ নেবে।
আজ সোমবার দলটির এক বিজ্ঞপ্তিতে এ তথ্য জানানো হয়েছে। সংলাপে ওয়ার্কার্স পার্টির নেতৃত্বে দেবেন দলের সভাপতি এবং বেসামরিক বিমান চলাচল ও পর্যটনমন্ত্রী রাশেদ খান মেনন।
প্রতিনিধিদলের অন্য সদস্যরা হলেন পার্টির সাধারণ সম্পাদক ফজলে হোসেন বাদশা, বিমল বিশ্বাস, আনিসুর রহমান মল্লিক, নুরুল হাসান, মাহমুদুল হাসান মানিক, নুর আহমদ বকুল, হাজেরা সুলতানা, ইকবাল কবির জাহিদ, কামরুল আহসান ও মুস্তফা লুত্ফুল্লাহ।
বর্তমান ইসির মেয়াদ আগামী ফেব্রুয়ারি মাসে শেষ হবে। ২০১৯ সালে নতুন কমিশনের অধীনে আগামী জাতীয় সংসদ নির্বাচন হওয়ার কথা। এর গঠন প্রক্রিয়া শুরুর আগে রাষ্ট্রপতি নিবন্ধিত রাজনৈতিক দলগুলোর সঙ্গে আলোচনার উদ্যোগ নিয়েছেন। প্রথম ধাপে তিনি বিএনপিসহ পাঁচটি রাজনৈতিক দলকে আমন্ত্রণ জানান। ১৮ ডিসেম্বর বিএনপির সঙ্গে সংলাপের মাধ্যমে আলোচনা শুরু হয়।
