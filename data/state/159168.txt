
নারী ও শিশু নির্যাতন দমন আইনে করা মামলায় জামিন পেয়েছেন জাতীয় দলের পেসার রুবেল হোসেন।ঢাকার মহানগর দায়রা জজ আদালতের ভারপ্রাপ্ত বিচারক ইমরুল কায়েস আজ রোববার শুনানি শেষে রুবেলের জামিনের আবেদন মঞ্জুর করেন।আজ সকালে একই আদালতে জামিনের আবেদন করেন রুবেল। আদালত শুনানি গ্রহণ করে পরে আদেশ দেন।গত বৃহস্পতিবার ঢাকা মহানগর হাকিম আনোয়ার ছাদাতের আদালতে আত্মসমর্পণ করে জামিনের আবেদন করেন রুবেল। আদালত তাঁকে কারাগারে পাঠান।মডেল নাজনীন আক্তার হ্যাপি বাদী হয়ে গত ১৩ ডিসেম্বর মিরপুর মডেল থানায় নারী ও শিশু নির্যাতন আইনে রুবেল হোসেনকে আসামি করে মামলা করেন। তিনি অভিযোগ করেন, ফেসবুকের মাধ্যমে বাদীর সঙ্গে রুবেলের পরিচয় হয়। বিয়ের প্রলোভন দেখিয়ে রুবেল তাঁর সঙ্গে দৈহিক সম্পর্ক গড়ে তোলেন। রুবেলকে বিয়ের কথা বললে এড়িয়ে যান।রুবেলকে জাতীয় ক্রিকেট দল ও বাংলাদেশের বিশ্বকাপ দল থেকে বাদ দেওয়ার জন্য হ্যাপি রিট আবেদন করলে হাইকোর্ট তা খারিজ করে দেন।
ফেব্রুয়ারিতে অস্ট্রেলিয়া ও নিউজিল্যান্ডে বিশ্বকাপ ক্রিকেট খেলতে এ মাসের শেষ সপ্তাহে বাংলাদেশ ক্রিকেট দলের রওনা হওয়ার কথা।
