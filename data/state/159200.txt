
চট্টগ্রামের সাতকানিয়া উপজেলার কাঞ্চনা ইউনিয়নের ফুলতলা বাজার এলাকায় গত রোববার রাতে শিবিরের সন্ত্রাসীদের হামলায় যুবলীগের কর্মী হাসান নিহত হন। এ হত্যাকাণ্ডের প্রতিবাদে বিক্ষুব্ধ এলাকাবাসী গত রোববার রাত সাড়ে ১১টার দিকে কাঞ্চনা ইউনিয়নে জামায়াতের ক্যাডার বশরের বাড়িতে অগ্নিসংযোগ করে বলে অভিযোগ করেছে উপজেলা শিবির।এদিকে উপজেলা যুবলীগের সভাপতি এ কে এম আসাদের নেতৃত্বে একটি বিক্ষোভ মিছিল গতকাল সোমবার দুপুরে উপজেলা সদরের প্রধান সড়ক প্রদক্ষিণ করে সাতকানিয়া আদালত মাঠে এসে শেষ হয়। এ সময় আদালত মাঠে নিহত হাসানের জানাজাপূর্ব এক সমাবেশ অনুষ্ঠিত হচ্ছিল।জানাজাপূর্ব সমাবেশে বক্তারা হাসান হত্যাকাণ্ডে জামায়াত-শিবির জড়িত দাবি করে বলেন, গত বছরের ২৮ ফেব্রুয়ারি থেকে সাতকানিয়া উপজেলাকে জামায়াত-শিবির রক্তাক্ত জনপদে পরিণত করেছিল। তারই ধারাবাহিকতায় হাসানকে হত্যা করা হয়েছে। জামায়াত-শিবির মানুষ হত্যার রাজনীতিতে মেতে উঠেছে। হত্যাকারীদের সামাজিকভাবে প্রতিহত করতে হবে।বক্তারা পুলিশ প্রশাসনের উদ্দেশে বলেন, আপনারা নিরীহ মানুষ গ্রেপ্তার করে ওপর মহলকে খুশি করবেন না। হত্যাকাণ্ডের সঙ্গে জড়িত প্রকৃত অপরাধী ও গডফাদারদের গ্রেপ্তার করুন।সমাবেশে বক্তব্য দেন উপজেলা আওয়ামী লীগের সাধারণ সম্পাদক ফরিদুল আলম, চট্টগ্রাম দক্ষিণ জেলা আওয়ামী লীগের সাধারণ সম্পাদক মফিজুর রহমান ও সাংসদ আবু রেজা মো. নেজামুদ্দিন নদভী।জানাজা শেষে হাসানের মরদেহ তাঁর পারিবারিক কবরস্থানে দাফন করা হয়েছে। এ হত্যাকাণ্ডের ব্যাপারে থানায় কোনো মামলা হয়নি ও হত্যাকাণ্ডে জড়িত কোনো অপরাধী গ্রেপ্তার হয়নি।তবে সাতকানিয়া উপজেলা শিবিরের সভাপতি তৌফিক এলাহি এ হত্যাকাণ্ডে তাঁদের সম্পৃক্ততা অস্বীকার করে বলেন, ব্যক্তিগত শত্রুতার কারণে হাসান খুন হয়েছেন। এতে জামায়াত-শিবিরকে জড়ানো রাজনৈতিক উদ্দেশ্য ছাড়া কিছুই নয়। প্রকৃত দোষীদের আড়াল করার জন্য জামায়াত-সমর্থিত লোকজনের ঘরবাড়ি পুড়িয়ে দিয়ে ঘটনাকে ভিন্ন খাতে প্রবাহিত করার চেষ্টা করছে সন্ত্রাসীরা।সাতকানিয়া সার্কেলের সহকারী পুলিশ সুপার (এএসপি) এ কে এম এমরান ভুঞা বলেন, ‘যুবলীগ কর্মী হাসান হত্যাকাণ্ডে স্থানীয় জামায়াত-শিবির ক্যাডার বশর বাহিনী জড়িত থাকতে পারে। আমরা চেষ্টা করছি প্রকৃত খুনিদের গ্রেপ্তার করে আইনের আওতায় আনতে।’
