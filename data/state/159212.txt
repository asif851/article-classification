
যশোরের ভবদহ অঞ্চলে আবারও জলাবদ্ধতার আশঙ্কা দেখা দিয়েছে। জলাবদ্ধতা নিরসনের জন্য তৈরি বিল খুকশিয়ার জোয়ারাধার (টিআরএম) বন্ধ করে দেওয়া হয়েছে। পাঁচ বছরেও বিল কপালিয়ায় প্রস্তাবিত জোয়ারাধার চালু করতে পারেনি পানি উন্নয়ন বোর্ড (পাউবো)। এ অবস্থায় জোয়ারের সঙ্গে আসা পলি জমে এই অঞ্চলের পানিনিষ্কাশনের একমাত্র মাধ্যম শ্রী, হরি ও টেকা নদী ভরাট হয়ে যাচ্ছে।এলাকার ভুক্তভোগী সাধারণ মানুষ ও বিশেষজ্ঞরা আশঙ্কা করছেন, শিগগিরই জোয়ারাধার চালু না করলে আসন্ন বর্ষা মৌসুমের আগেই পলি জমে ওই তিনটি নদীর তলদেশ উঁচু হয়ে পড়বে। তখন বৃষ্টির পানি জমে অভয়নগর, মনিরামপুর ও কেশবপুর উপজেলা এবং যশোর সদর উপজেলার কয়েকটি ইউনিয়নে স্থায়ী জলাবদ্ধতা দেখা দেবে।মনিরামপুরের কপালিয়া গ্রামের কৃষক ভক্ত মণ্ডল বলেন, ‘মাত্র দেড় মাসে গাঙ (নদী) আড়াই থেকে তিন ফুট ভরে গেছে। এ অবস্থা চলতি থাকলি কোনোভাবেই গাঙ আর বাঁচবে না।’জোয়ারাধার কী: জোয়ারাধার দক্ষিণ-পশ্চিমাঞ্চলের কৃষকদের শত শত বছরের পুরোনো নিজস্ব উদ্ভাবিত একটি কৃষিপদ্ধতি। অতীতে কৃষকেরা বছরের একটি নির্দিষ্ট সময়ে বাঁধ দিয়ে লোনাপানি ঠেকিয়ে আবাদ করতেন। আবাদ শেষে বাঁধ কেটে জোয়ারে পলি তুলে বিল উঁচু করে নিতেন। এর নাম অষ্টমাসী বাঁধ। মাঘী পূর্ণিমায় বাঁধ দিয়ে আষাঢ়ী পূর্ণিমায় তা খুলে দেওয়া হতো। এভাবে একসঙ্গে চলত চাষাবাদ ও ভূমি গঠনের কাজ।পাউবো জানায়, ভবদহ অঞ্চলের জলাবদ্ধতা দূর করতে জোয়ারের সঙ্গে আসা পলি পর্যায়ক্রমে এলাকার একটি করে বিলে ফেলে বিল উঁচু করার পাশাপাশি নদীর নাব্যতা বৃদ্ধির জন্য ২০০৬ সালে ‘ভবদহ ও তৎসংলগ্ন বিল এলাকায় জলাবদ্ধতা দূরীকরণ প্রকল্প’ গ্রহণ করা হয়। সিদ্ধান্ত হয়, প্রতি বিলে তিন বছর ধরে জোয়ারাধার চলবে। ওই বছরই সেনাবাহিনীর তত্ত্বাবধানে হরি, শ্রী ও টেকা নদী পুনঃখনন এবং আমডাঙ্গা খাল সংস্কার করা হয়। এপ্রিল মাসে সেনাবাহিনীর সদস্যদের সহযোগিতায় বিল খুকশিয়ার ৮৪৬ হেক্টর জমিতে জোয়ারাধার চালু করে পাউবো।জোয়ারাধার চলাকালে ওই বিলে কোনো ফসল হবে না। এ কারণে কৃষকদের ক্ষতিপূরণ দেওয়ার সিদ্ধান্ত নেয় পাউবো। এ জন্য তিন কোটি ৪০ লাখ টাকা বরাদ্দ দেয় পাউবো।কৃষকেরা জানান, বিলে কৃষকের সংখ্যা পাঁচ হাজারের বেশি। কিন্তু তালিকাভুক্ত করা হয় মাত্র এক হাজার ৮২ জনকে। তাঁদের মধ্যে মাত্র ৫১১ জন কৃষক এক কোটি ৬৭ লাখ ৭৮ হাজার ৮৭৪ টাকা ক্ষতিপূরণ পান। এ ছাড়া ২০০৮ সাল পর্যন্ত তিন বছর বিল খুকশিয়ায় জোয়ারাধার চালুর কথা থাকলেও তা প্রায় আট বছর চলে। জোয়ারাধারের কারণে ক্ষতিগ্রস্ত
