
আওয়ামী লীগ নেতা পরিবহন ব্যবসায়ী খায়রুল আলম মোল্লা (৪৭) হত্যার প্রতিবাদে আজ শুক্রবার রাজধানীতে পরিবহন ধর্মঘট পালন করছে বাংলাদেশ সড়ক পরিবহন মালিক সমিতি। ফলে চরম দুর্ভোগে পড়েছেন সাধারণ যাত্রীরা।রাজধানীর মতিঝিলে সমবায় ব্যাংক ভবনে গতকাল সন্ধ্যায় খায়রুল আলম মোল্লাকে ছুরিকাঘাতে হত্যা করে দুর্বৃত্তরা। তাঁর পরিবারের অভিযোগ, সায়েদাবাদ আন্তজেলা বাস টার্মিনালের টোল নিয়ন্ত্রণ নিয়ে বিরোধের জের ধরে তাঁকে হত্যা করা হয়েছে।এর প্রতিবাদে গতকাল বাংলাদেশ সড়ক পরিবহন মালিক সমিতি এ ধর্মঘটের ডাক দেয়।সকালের দিকে রাজধানীর প্রধান প্রধান সড়কে কয়েকটি বাস চলাচল করতে দেখা গেলে বেলা বাড়ার পর রাস্তায় তেমন বাস দেখা যায়নি। মোড়ে মোড়ে সাধারণ যাত্রীদের জটলা দেখা গেছে। দু একটি খালি বাস দেখলেই যাত্রীরা হুড়োহুড়ি করে ওঠতে গেলেও বাসগুলো যাত্রী না নিয়েই চলে যায়। অনেক যাত্রীকেই আবার গন্তব্যের উদ্দেশ্যে হেঁটে রওনা হতে দেখা গেছে। রাস্তায় সিএনজিচালিত অটোরিকশা ও টেম্পোর সংখ্যাও আজ  তুলানামূলক কম।ঘটনার সত্যতা নিশ্চিত করে বাংলাদেশ সড়ক পরিবহন সমিতির মহাসচিব খন্দকার এনায়েত উল্যাহ প্রথম আলো ডটকমকে জানান, আজ সন্ধ্যা পর্যন্ত রাজধানীতে কোনো বাস চলবে না। একই সময়ে সায়েদাবাদ থেকে দূরপাল্লার কোনো বাস ছেড়ে যাবে না। এ ছাড়া বেলা দুইটা পর্যন্ত গাবতলী ও মহাখালী বাস টার্মিনাল থেকে দূরপাল্লার বাস চলাচল বন্ধ থাকবে।
এর ফলে সায়েদাবাদ থেকে ছেড়ে যাওয়া ঢাকা-চট্টগ্রাম, ঢাকা-সিলেট ও ঢাকা-মাওয়া রুটের সব বাস চলাচল বন্ধ থাকবে।
গাবতলী ও মহাখালী বাস টার্মিনালে বেলা দুইটা পর্যন্ত বাস চলাচল বন্ধ থাকায় দেশের উত্তরবঙ্গ, দক্ষিণ-পশ্চিমাঞ্চল ও বৃহত্তর ময়মনসিংহ রুটের বাসগুলো দুপুর দুইটার পর থেকে চলাচল শুরু হবে।
 
