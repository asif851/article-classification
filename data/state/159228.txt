
প্রধানমন্ত্রী শেখ হাসিনাকে নিয়ে ‘কটূক্তিমূলক’ স্লোগান দেওয়ার অভিযোগে গণজাগরণ মঞ্চের মুখপাত্র ইমরান এইচ সরকারসহ অজ্ঞাত ৫০ জনের বিরুদ্ধে আদালতে মামলা করেছেন ছাত্রলীগের এক নেতা।
আজ বুধবার ঢাকার মুখ্য মহানগর হাকিম আদালতে এই নালিশি মামলা করেন ছাত্রলীগের কেন্দ্রীয় নেতা গোলাম রাব্বানী।
পরে ঢাকার মহানগর হাকিম এস এম মাসুদ জামান মামলাটি আমলে নিয়ে ইমরান এইচ সরকার, সনাতন উল্লাসসহ আসামিদের তলব করেছেন। আসামিদের আগামী ১৬ জুলাই আদালতে হাজির হওয়ার নির্দেশ দিয়েছেন আদালত।
মামলার আরজিতে বলা হয়েছে, ভাস্কর্য সরানোর প্রতিবাদে ২৮ মে সন্ধ্যায় শাহবাগে মশালমিছিল বের করে গণজাগরণ মঞ্চ। ইমরান এইচ সরকারের নেতৃত্বে বের হওয়া ওই মিছিলে আরও অন্তত ৫০ জন অজ্ঞাত ব্যক্তি অংশ নেন। মিছিল থেকে প্রধানমন্ত্রীকে নিয়ে কটূক্তিমূলক স্লোগান দেওয়া হয়। এ-সংক্রান্ত খবর গণমাধ্যমে এসেছে।
মামলার আরজিতে আরও বলা হয়েছে, প্রধানমন্ত্রীর ভাবমূর্তি ক্ষুণ্ন করতে ইমরানসহ অন্য আসামিরা কটূক্তিমূলক স্লোগান দিয়েছেন। তাঁদের স্লোগান মানহানিকর।
দণ্ডবিধির ৫০০ ধারায় করা ওই মামলায় আসামিদের বিরুদ্ধে গ্রেপ্তারি পরোয়ানা জারির আরজি জানানো হয়।
 
