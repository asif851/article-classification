
নারায়ণগঞ্জে আলোচিত সাত খুন মামলার ডেথ রেফারেন্সের (মৃত্যুদণ্ড অনুমোদন) জন্য অগ্রাধিকার ভিত্তিতে পেপারবুক প্রস্তুত করা হবে। প্রধান বিচারপতি সুরেন্দ্র কুমার সিনহা অগ্রাধিকার ভিত্তিতে পেপারবুক তৈরির নির্দেশ দিয়েছেন।
হাইকোর্ট বিভাগের অতিরিক্ত রেজিস্ট্রার (বিচার ও প্রশাসন) মো. সাব্বির ফয়েজ আজ রোববার দুপুরের দিকে প্রথম আলোকে বলেন, সাত খুন মামলার ডেথ রেফারেন্সের জন্য অগ্রাধিকার ভিত্তিতে পেপারবুক প্রস্তুত করতে সংশ্লিষ্ট শাখাকে নির্দেশ দিয়েছেন প্রধান বিচারপতি।
নিম্ন আদালতে কোনো আসামির মৃত্যুদণ্ড হলে তা কার্যকরে হাইকোর্টের অনুমোদন লাগে। এটি ডেথ রেফারেন্স মামলা হিসেবে পরিচিত।
সাত খুনের ঘটনায় করা দুই মামলার বিচারিক আদালতের রায়ের কপি ও নথিপত্র গত রোববার হাইকোর্টে আসে। রায়সহ এসব নথিপত্র ওই দিনই ডেথ রেফারেন্স হিসেবে নথিভুক্ত হয়েছে।
ডেথ রেফারেন্স শুনানির পূর্বপ্রস্তুতি হিসেবে পেপারবুক প্রস্তুত করতে হয়। পেপারবুকে মামলার এজাহার, অভিযোগপত্র, জবানবন্দি, বিচারিক আদালতের রায় পর্যায়ক্রমে সাজানো থাকে।
১৬ জানুয়ারি সাত খুন মামলার রায় ঘোষণা করেন নারায়ণগঞ্জ জেলা ও দায়রা জজ। রায়ে ২৬ জনের মৃত্যুদণ্ডের আদেশ দিয়েছেন আদালত। আর নয়জনকে বিভিন্ন মেয়াদের সশ্রম কারাদণ্ড দেওয়া হয়েছে।
