
জেলা পরিষদের সদস্যরা শপথ নিয়েছেন। আজ বুধবার সকালে রাজধানীর ওসমানী স্মৃতি মিলনায়তনে স্থানীয় সরকারমন্ত্রী খন্দকার মোশাররফ হোসেন তাঁদের শপথ পড়ান। এর আগে জেলা পরিষদের চেয়ারম্যানরা শপথ নেন।
তবে শপথ নিলেও জেলা পরিষদে তাঁদের দায়িত্ব কী, তা চেয়ারম্যান ও সদস্যদের অনেকেই জানেন না বলে জানিয়েছেন। উপজেলার মতো জেলাতেও স্থানীয় প্রশাসন ও সাংসদের সঙ্গে সাংঘর্ষিক পরিস্থিতি তৈরি হতে পারে বলে কেউ কেউ আশঙ্কা প্রকাশ করেছেন।প্রথমবারের মতো ভোটে (পরোক্ষ) নির্বাচিত ৫৯ জেলার মোট ১ হাজার ৬৯ জনপ্রতিনিধিকে দুই দফায় শপথ পড়ানো হয়। এ সময় মন্ত্রী বলেন, তৃণমূলের মানুষের কাছে ক্ষমতা ফিরিয়ে দিতে সরকার উদ্যোগ গ্রহণ করেছে। এরই অংশ হিসেবে নির্বাচনের মাধ্যমে পূর্ণাঙ্গ জেলা পরিষদ গঠন করা হয়েছে। এর মাধ্যমে স্থানীয় সরকারব্যবস্থা আরও শক্তিশালী হবে এবং গণতন্ত্র সুসংহত হবে।মন্ত্রী আরও বলেন, তৃণমূলে সরকারের যেসব ছোট প্রকল্প আছে, সেগুলো জেলা পরিষদ বাস্তবায়ন করবে।কিন্তু মাগুরা জেলা পরিষদের চেয়ারম্যান পঙ্কজ কুণ্ডু বলেন, ‘সবে তো শপথ নিলাম। পরিষদের কাজ কী হবে, সেটা এখনো আমাদের কাছে স্পষ্ট নয়। দায়িত্ব নেওয়ার পর বোঝা যাবে আমাদের কী করতে হবে।’ঝিনাইদহের চেয়ারম্যান কনক কান্তি দাশ বলেন, আস্তে আস্তে সবকিছু পরিষ্কার হয়ে যাবে। কী করতে হবে, তা স্পষ্ট না হলেও এটা পরিষ্কার যে ইউনিয়ন পরিষদ, পৌরসভা ও উপজেলা পরিষদের সঙ্গে সমন্বয় করে কাজ করতে হবে।গাজীপুরের সংরক্ষিত সদস্য রাশিদা খন্দকার বলেন, নারী সদস্যদের দিয়ে তো গুরুত্বপূর্ণ কাজ করানো হয় না। মসজিদ ও মন্দির সংস্কারের কাজ করানো হয়। জেলা পরিষদেও তা-ই হবে নিশ্চয়।দুই যুগের বেশি সময় আগে উপজেলা পরিষদ গঠিত হলেও পরিষদ এখনো তাদের দায়িত্ব পুরোপুরি বুঝে পায়নি। অভিযোগ আছে, স্থানীয় প্রশাসন ও সাংসদ পরিষদের কাজে সহযোগিতা করে না।
