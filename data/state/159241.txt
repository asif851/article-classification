
সরকারি চাকরিজীবীদের নতুন বেতনকাঠামোর প্রজ্ঞাপন জারি হওয়ার আগে যেসব কর্মকর্তা সিলেকশন গ্রেড পেয়েছেন, তাঁদের সে সুবিধা বহাল থাকবে বলে জানিয়েছেন অর্থমন্ত্রী আবুল মাল আবদুল মুহিত। যাঁরা এটি পেয়েছেন, তাঁদের টাকা ফিরিয়ে নেওয়া হবে না বলেও তিনি আশ্বস্ত করেন।
আজ মঙ্গলবার সচিবালয়ে ইনস্টিটিউট অব ডিপ্লোমা ইঞ্জিনিয়ার্স, বাংলাদেশের একটি প্রতিনিধিদলের সঙ্গে বৈঠকের পর তিনি সাংবাদিকদের সঙ্গে কথা বলেন।
অর্থমন্ত্রীর কাছে প্রশ্ন ছিল, গত আগস্ট ও সেপ্টেম্বর মাসে প্রজ্ঞাপন জারি করে বিভিন্ন মন্ত্রণালয় সাতটি বিসিএস ক্যাডারের কর্মকর্তাদের সিলেকশন গ্রেড দেওয়া হয়েছে। ২ জুলাই থেকে তা কার্যকরও হয়েছে। ২৮টি ক্যাডারের মধ্যে এই সাতটি বাদে বাকি ক্যাডারের কর্মকর্তাদের ক্ষেত্রে কী হবে? জবাবে অর্থমন্ত্রী বলেন, যাঁরা পেয়েছেন, তাঁরা পেয়েছেন। তাঁদেরটা বহাল থাকবে। নতুন বেতনকাঠামোর প্রজ্ঞাপন জারির আগে যাঁরা সিলেকশন গ্রেড দিতে পারেননি তাঁরাও এখন দিতে পারেন। দিলে যে প্রজ্ঞাপন জারি হবে, তখন ওই সুবিধা ধরেই বেতন নির্ধারণ করা হবে। যাঁরা পেয়েছেন তাঁদের টাকা ফিরিয়ে নেওয়া হবে না।
গত রোববার অর্থমন্ত্রী সাংবাদিকদের জানিয়েছিলেন, চলতি সপ্তাহেই নতুন বেতনকাঠামোর প্রজ্ঞাপন জারির খসড়া আইন মন্ত্রণালয়ে পাঠানো হবে। সেখান থেকে ফিরে এলে পাঠানো হবে প্রধানমন্ত্রীর কার্যালয়ে। প্রধানমন্ত্রীর কার্যালয় থেকে ফিরে এলে প্রজ্ঞাপন জারি করা হবে।
নতুন বেতনকাঠামোতে সিলেকশন গ্রেড ও টাইম স্কেল থাকবে না বলে আবারও জানিয়েছেন অর্থমন্ত্রী।
বিভিন্ন পর্যায়ের সরকারি কর্মকর্তা-কর্মচারীরা টাইম স্কেল ও সিলেকশন গ্রেড বহাল রাখার জন্য সরকারের কাছে দাবি জানিয়ে আসছেন।
