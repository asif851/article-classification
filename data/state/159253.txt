
গাজীপুর সিটি করপোরেশন নির্বাচনে সেনাবাহিনী মোতায়েনের দাবি জানিয়েছে বিএনপি। আজ রোববার বিএনপির স্থায়ী কমিটির সদস্য এম কে আনোয়ার প্রধান নির্বাচন কমিশনার (সিইসি) কাজী রকিব উদ্দীন আহমদের সঙ্গে সাক্ষাত্ করে এ দাবি জানান।
তবে বিএনপির এ দাবিকে দলীয় বক্তব্য উল্লেখ করে সিইসি বলেছেন, আইনশৃঙ্খলা পরিস্থিতি পর্যবেক্ষণ করে ইসি প্রয়োজনীয় ব্যবস্থা নেবে।
বিকেল চারটার দিকে এম কে আনোয়ার সিইসির সঙ্গে বৈঠকে বসেন। প্রায় ঘণ্টাব্যাপী বৈঠক শেষে এম কে আনোয়ার সাংবাদিকদের বলেন, ‘চার সিটিতে পরাজয়ের পর সরকারি দল গাজীপুরে জিততে মরিয়া হয়ে নিজেদের দলের এক প্রার্থীকে অপহরণ করেছে। ক্ষমতাসীনদের শক্তি প্রদর্শনের এ ঘটনায় অন্য প্রার্থীরা শঙ্কিত। বিএনপি- সমর্থিত দুই কাউন্সিলরকে মারধর করা হয়েছে। আদালত মামলাও নেননি। আমাদের আশঙ্কা, নির্বাচন সুষ্ঠু হবে না। এ অবস্থায় গাজীপুরে সুষ্ঠু নির্বাচনের জন্য সেনাবাহিনী মোতায়েনের দাবি করা হয়েছে।’
চার সিটিতে সেনা মোতায়েন ছাড়াই সুষ্ঠু নির্বাচন হয়েছে। গাজীপুরে কেন সেনা প্রয়োজন? সাংবাদিকদের এমন প্রশ্নের জবাবে এম কে আনোয়ার বলেন, ‘ওই নির্বাচন সুষ্ঠু হয়েছে। আপনাদের কাছে আমার প্রশ্ন, সেনা দিলে কার কী ক্ষতি হচ্ছে? পুলিশ দিলেও তো নির্বাচন নিরপেক্ষ হতো! আপনার বাড়ির সামনে একজন চৌকিদার দিলে পাশের বাড়ির কী ক্ষতি হচ্ছে? সেনাবাহিনীকে অনেক কাজেই লাগানো হচ্ছে। তারা ট্রাফিক নিয়ন্ত্রণ করছে। শান্তিরক্ষী বাহিনীতেও রয়েছে। এত বড় নির্বাচন হচ্ছে, তাতে কেন সেনাবাহিনী নয়।’ তিনি আরও বলেন, গাজীপুরে আওয়ামী লীগ শক্তি প্রয়োগ করলে যে আগুন জ্বলবে, তা সারা দেশে ছড়িয়ে পড়বে।
চার সিটি করপোরেশন নির্বাচন সুষ্ঠুভাবে করায় এম কে আনোয়ার বিএনপির পক্ষ থেকে নির্বাচন কমিশনকে অভিনন্দন জানিয়েছেন বলে তিনি জানান। তিনি বলেন, আগামী জাতীয় নির্বাচনে যাতে সব দল অংশ নিতে পারে, ইসিকে সে পরিবেশ নিশ্চিত করতে হবে।
এ সময় এম কে আনোয়ারের সঙ্গে বিএনপির যুগ্ম মহাসচিব রহুল কবির রিজভী আহমেদ উপস্থিত ছিলেন। 
পরে অফিস ত্যাগ করে যাওয়ার সময় সিইসি কাজী রকিব উদ্দীন সাংবাদিকদের বলেন, ‘বিএনপি দাবি করে গেছে। আমরা পরিস্থিতি পর্যবেক্ষণ করছি। আগেও অন্যান্য সিটি নির্বাচনে বিশেষ ব্যবস্থা নিয়েছি। নির্বাচন শান্তিপূর্ণ হয়েছে।’
গাজীপুরে আওয়ামী লীগদলীয় নেতা মেয়র প্রার্থী জাহাঙ্গীর আলমের ‘অপহরণ’ ও বিএনপি-সমর্থিত ৪৯ ও ৫০ নম্বর ওয়ার্ডের কাউন্সিলর পদপ্রার্থীদের মারধরের অভিযোগের বিষয়ে স্থানীয়ভাবে ব্যবস্থা নেওয়া হচ্ছে বলে জানান সিইসি। তিনি বলেন, ‘সংবাদমাধ্যমে আমরা সে বিষয়টি দেখেছি। আমাদের নজরে এসেছে। স্থানীয় প্রশাসন ও রিটার্নিং কর্মকর্তা বিষয়টি দেখছেন।
