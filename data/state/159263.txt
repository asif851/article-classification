
কক্সবাজারের চকরিয়া উপজেলা স্বাস্থ্য কমপ্লেক্সের এক্স-রে যন্ত্র বিকল হয় ২০০৫ সালের মে মাসে। এরপর কেটে গেছে ১১ বছর। অচল এক্স-রে যন্ত্র আর সচল হয়নি। এ নিয়ে স্বাস্থ্য কমপ্লেক্স থেকে ঊর্ধ্বতন কর্তৃপক্ষকে বারবার চিঠি দেওয়া হলেও কাজ হয়নি।চিকিৎসকেরা বলেন, এক্স-রে যন্ত্র বিকল থাকায় দুর্ভোগ পোহাচ্ছেন রোগীরা। অতিরিক্ত টাকা দিয়ে বেসরকারি রোগ নির্ণয়কেন্দ্র থেকে এক্স-রে করাতে হচ্ছে।৫০ শয্যার হাসপাতালটিতে অন্ত ও বহির্বিভাগে প্রতিদিন গড়ে ৩৮৫ জন রোগী চিকিৎসা নেন।উপজেলা স্বাস্থ্য কমপ্লেক্স সূত্র জানায়, ২০০০ সালের ৭ নভেম্বর হাসপাতালে ৩০০ এমএমের এই এক্স-রে যন্ত্রটি সরবরাহ করে স্বাস্থ্য অধিদপ্তর। সচল করা হয় ২০০২ সালের ২২ আগস্ট। আড়াই বছর ঠিকঠাকমতো চললেও ২০০৫ সালের ৬ মে এক্স-রে যন্ত্রটিতে ত্রুটি দেখা দেয়। এরপর আর মেরামত করা হয়ে ওঠেনি। ২০১২ সালে এক্স-রে যন্ত্র চালানোর টেকনিশিয়ান মো. মোশারফ হোসেনও অন্যত্র বদলি হয়ে যান।২ ডিসেম্বর দুপুরে সরেজমিনে দেখা গেছে, প্রতিদিন প্রায় ৩০ শতাংশ রোগীকে এক্স-রে করাতে হচ্ছে। এর মধ্যে মাথা ও ঘাড়ের সমস্যা, হাড়ভাঙা, হৃদ্রোগ ও কোমরব্যথার রোগী বেশি।কথা হয় সাহারবিল ইউনিয়নের মাইজঘোনা গ্রামের বাসিন্দা কামরুন্নাহারের (৬৫) সঙ্গে। তিনি পুত্রবধূকে কোমরব্যথার চিকিৎসা করাতে হাসপাতালে নিয়ে আসেন। চিকিৎসক পুত্রবধূকে এক্স-রে করাতে বলেন। পরে তাঁরা একটি বেসরকারি রোগ নির্ণয়কেন্দ্র থেকে ৪৫০ টাকায় এক্স-রে করান। অথচ হাসপাতালের এক্স-রে যন্ত্র সচল থাকলে খরচ হতো ২৪০ টাকা।ঢেমুশিয়া ইউনিয়নের ছয়কুড়িটিক্কা গ্রামের গৃহবধূ ছেনু আরা বেগম (৩৭) বলেন, ‘পিঠের ব্যথা নিয়ে হাসপাতালে ভর্তি হই। কিন্তু এক্স-রে করাতে হয়েছে বাইরের একটি ডায়াগনস্টিক সেন্টারে। ওই ডায়াগনস্টিক সেন্টার নানা কৌশলে সাড়ে ৭০০ টাকা হাতিয়ে নিয়েছে।’এ ব্যাপারে চকরিয়া উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) মোহাম্মদ ছাবের প্রথম আলোকে বলেন, ‘৫০ লক্ষাধিক টাকায় কেনা সিমেন্স কোম্পানির ৩০০ এমএমের এক্স-রে যন্ত্রটি মেরামত করতে দরকার ২১ লাখ ২ হাজার ৩০০ টাকা। ২০০৮ সালে সিমেন্স কোম্পানির প্রতিনিধিদল সরেজমিনে পরিদর্শন করে মেরামত খরচের এই তালিকা দিয়েছিল। এরপর এক্স-রে যন্ত্রটি মেরামতে ঊর্ধ্বতন কর্তৃপক্ষকে ২০ বারের বেশি চিঠি দেওয়া হয়েছে কিন্তু মেরামত হয়নি।’মোহাম্মদ ছাবের আরও জানান, পুরোনো এক্স-রে যন্ত্রটি মেরামত করতে যে পরিমাণ টাকার দরকার, সেই টাকা দিয়ে নতুন ডিজিটাল বা ২০০ এমএমের এক্স-রে যন্ত্র পাওয়া যাবে। ২০০ এমএমের এক্স-রে যন্ত্র সরবরাহ দিতে ২০১৪ সালের ১৫ ডিসেম্বর স্থানীয় সাংসদ মোহাম্মদ ইলিয়াছ সংশ্লিষ্ট মন্ত্রণালয়ে একটি চাহিদাপত্রও দিয়েছেন।উপজেলা স্বাস্থ্য ও পরিবার পরিকল্পনা কর্মকর্তা আব্দুস সালাম বলেন, গত ১০ নভেম্বর স্বাস্থ্য মন্ত্রণালয়ের অতিরিক্ত সচিব নাছির আরিফ মাহমুদ হাসপাতাল পরিদর্শনে এসে এক্স-রে যন্ত্রটির খোঁজখবর নেন। এ সময় তিনি প্রয়োজনীয় পদক্ষেপ নেওয়ার আশ্বাস দিয়েছেন।
