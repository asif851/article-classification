
সংস্কৃতিমন্ত্রী আসাদুজ্জামান নূর বলেছেন, ‘প্রধানমন্ত্রী শেখ হাসিনার নেতৃত্বে দেশ যখন এগিয়ে চলেছে, তখন কিছু মানুষ ইসলামের নামে জঙ্গি সৃষ্টি করে দেশকে অস্থিতিশীল করার অপচেষ্টা চালাচ্ছে। পিস্তল, বন্দুক, বোমা মেরে ইসলাম কায়েম করা যায় না।’গতকাল বৃহস্পতিবার সন্ধ্যায় নীলফামারী বড়মাঠে জেলা প্রশাসনের সহযোগিতায় সামাজিক বন বিভাগ ও কৃষি সম্প্রসারণ দপ্তরের আয়োজনে সাত দিনব্যাপী আয়োজিত বনজ, ফলদ ও ভেষজ বৃক্ষমেলার উদ্বোধনী অনুষ্ঠানে প্রধান অতিথির বক্তব্যে আসাদুজ্জামান নূর এসব কথা বলেন।আসাদুজ্জামান নূর বলেন, যাঁরা মানুষ হত্যা করছেন, তাঁরা ইসলামের অনুসারী না।রংপুর বিভাগীয় বন কর্মকর্তা সফিকুল ইসলামের সভাপতিত্বে ওই উদ্বোধনী অনুষ্ঠানে বিশেষ অতিথির বক্তব্য দেন জেলা প্রশাসক জাকীর হোসেন, জেলা পরিষদের প্রশাসক মমতাজুল হক, পুলিশ সুপার জাকির হোসেন খান, পৌর মেয়র দেওয়ান কামাল আহমেদ, সদর উপজেলা পরিষদের চেয়ারম্যান আবুজার রহমান প্রমুখ। অনুষ্ঠানটি সঞ্চালনা করেন মহসীন রেজা।
