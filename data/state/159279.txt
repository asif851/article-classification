
আগামী জাতীয় নির্বাচনের জন্য গাইবান্ধার চারটি আসনে দলীয় প্রার্থী চূড়ান্ত করেছেন জাতীয় পার্টির (জাপা) চেয়ারম্যান হুসেইন মুহম্মদ এরশাদ। রোববার দুপুরে গাইবান্ধার পলাশবাড়িতে সাংবাদিকদের এ কথা বলেন তিনি।
রোববার দুপুরে পলাশবাড়ি উপজেলা সদরে এরশাদের রাজনৈতিক উপদেষ্টা দিলারা খন্দকার শিল্পীর বাসভবনে মধ্যাহ্নভোজের আগে সাংবাদিকদের সঙ্গে মতবিনিময় করেন এরশাদ।
এরশাদ বলেন, ‘জাতীয় পার্টি আগামী জাতীয় সংসদ নির্বাচনে ৩০০ আসনেই প্রার্থী দেবে। আশা করি আগামী নির্বাচনে জাপা সংখ্যাগরিষ্ঠতা অর্জন করে সরকার গঠন করবে।’ তিনি বলেন, আগামী নির্বাচনে গাইবান্ধার পাঁচটি আসনের মধ্যে চারটিতে জাতীয় পার্টির প্রার্থী চূড়ান্ত করা হয়েছে। তিনি প্রার্থীদের নাম ঘোষণা করেন বলেন, গাইবান্ধা-১ (সুন্দরগঞ্জ) আসনে শামীম হায়দার পাটোয়ারী, গাইবান্ধা-২ (সদর) আসনে আবদুর রশিদ সরকার, গাইবান্ধা-৩ (সাদুল্যাপুর-পলাশবাড়ি) আসনে দিলারা খন্দকার শিল্পী ও গাইবান্ধা-৫ (ফুলছড়ি-সাঘাটা) আসনে গোলাম শহীদ।
জাপা চেয়ারম্যান বলেন, দেশে খুন, গুম, অপহরণের ঘটনা বেড়েছে। জনগণ এসব দেখতে চায় না। তিনি বলেন, জাপা সংসদে বিরোধী দলের ভূমিকা পালন করতে চায়। এ জন্য শিগগিরই তাঁর দলের মন্ত্রীরা পদত্যাগ করবেন। তাঁদের পদত্যাগের পর তিনিও বিশেষ দূতের আসন থেকে পদত্যাগ করবেন। এক প্রশ্নের জবাবে তিনি বলেন, তাঁর দল মহাজোটে থাকবে কি না, তা এখনই বলার সময় আসেনি। সময়ই তা বলে দেবে।
সাংবাদিকদের সঙ্গে মতবিনিময়কালে এরশাদের সঙ্গে ছিলেন তাঁর রাজনৈতিক উপদেষ্টা দিলারা খন্দকার শিল্পী, প্রেসিডিয়াম সদস্য খালেদ আকতার, সাবেক সাংসদ ও জেলা জাপা সভাপতি আবদুর রশিদ সরকার, সদর উপজেলা জাপার সভাপতি শাহজাহান খান প্রমুখ। এরশাদের আগমন উপলক্ষে সাদুল্যাপুর-পলাশবাড়ি উপজেলার বিপুলসংখ্যক দলীয় নেতা-কর্মী সেখানে উপস্থিত ছিলেন।
