
প্যানেল মেয়র নজরুল ইসলাম ও আইনজীবী চন্দন সরকারসহ সাত ব্যক্তির খুনের ঘটনা ভিন্ন খাতে নেওয়ার ষড়যন্ত্র চলছে বলে অভিযোগ করেছেন নারায়ণগঞ্জ সিটি করপোরেশনের মেয়র সেলিনা হায়াত্ আইভী। তিনি বলেন, তদন্ত সংস্থা নিরপেক্ষভাবে তদন্ত করুক।নারায়ণগঞ্জ সিটি করপোরেশনের ২ নম্বর ওয়ার্ডের কাউন্সিলর নজরুল ইসলামসহ সাতজনকে নৃশংসভাবে হত্যার ঘটনার রহস্য উন্মোচনে প্রশাসনের ব্যর্থতার প্রতিবাদে এবং জড়িতদের শনাক্ত করে গ্রেপ্তারের দাবিতে নগর ভবনের সামনে আজ সোমবার দ্বিতীয় দিনের মতো কর্মবিরতি পালন করেন ওয়ার্ড কাউন্সিলররা। সেখানে সেলিনা হায়াত্ এসব কথা বলেন।শামীম ওসমান অভিযোগ করেছিলেন, এই হত্যাকাণ্ডের সঙ্গে আইভীর কর্মী সুফিয়ান জড়িত। এ প্রসঙ্গে সেলিনা হায়াত্ বলেন, ‘তদন্তে সুফিয়ান কেন, আমার সন্তানও যদি এই ঘটনায় জড়িত থাকে, তবে তার বিরুদ্ধে ব্যবস্থা নেওয়া হোক। কিন্তু ঠিকমতো আগে তদন্ত হোক।’ তিনি বলেন, উদ্দেশ্যমূলকভাবে বিভ্রান্তি ছড়ানো হচ্ছে। অতীতেও সত্য আড়াল করার জন্য বিভ্রান্তি ছড়ানো হয়েছে।নারায়ণগঞ্জ সিটি করপোরেশনের ১৮ নম্বর ওয়ার্ডের কাউন্সিলর কামরুল হাসান মুন্না জানিয়েছেন, তাঁদের দুদিনের কর্মবিরতি শেষ হয়েছে। বুধবার সিটি করপোরেশনের মাসিক সভায় তাঁরা নতুন করে কর্মসূচি ঘোষণা করবেন।
