
রিহ্যাব মেলার দ্বিতীয় দিনে রাজধানী উন্নয়ন কর্তৃপক্ষ (রাজউক) অভিযান চালিয়ে দুটি আবাসন কোম্পানির স্টল বন্ধ করে দিয়েছে। যথাযথ কর্তৃপক্ষের অনুমোদন না থাকায় এ ব্যবস্থা নেওয়া হয়। এ ছাড়া ১১টি কোম্পানির স্টলকে অননুমোদিত প্রকল্পের প্লট বিক্রি বা এর ব্রুশিয়ার বিলি থেকে বিরত থাকার জন্য সতর্ক করে দেওয়া হয়।গতকাল শুক্রবার বিকেল সাড়ে পাঁচটা থেকে রাত আটটা পর্যন্ত রাজউকের অভিযানকারী দল মেলা প্রাঙ্গণে অবস্থান করে। বঙ্গবন্ধু আন্তর্জাতিক সম্মেলন কেন্দ্রে এই মেলা চলছে, শেষ হবে ২৪ মার্চ।বন্ধ করে দেওয়া স্টল দুটি হচ্ছে বসুকুঞ্জ লি. ও রূপান্তর ডিজাইন হাউজিং লি.। অভিযানকারী দলের উপস্থিতিতেই কোম্পানি দুটির লোকজন স্টল থেকে ব্যানার খুলে নেন।যেসব কোম্পানি বা প্রকল্প বিষয়ে সতর্ক হতে বলা হয়েছে সেগুলো হলো, রিজেন্ট হোল্ডিং লি., পূর্বাচল প্রবাসী পল্লী, পূর্বাচল গ্রীনল্যান্ড টাউন, এশিয়ান টাউন ডেভেলপমেন্ট লি., ডিভাইন হোল্ডিং লি., রিচমন্ড হোল্ডিং লি., ভিশন ২১ হোল্ডিং লি., তান্শীর প্রপার্টিজ, বসুধা হোল্ডিং লি. লোটাস ডিজাইন ডেভেলপমেন্ট লি., কনফোর্ড হোল্ডিং লি.। এদের স্টলে ফ্ল্যাট প্রকল্পের পাশাপাশি প্লট প্রকল্পের প্রদর্শন হচ্ছিল। বেশির ভাগ কোম্পানি অবশ্য দাবি করেছে, প্রকল্প অনুমোদনের জন্য আবেদনপত্র জমা দেওয়া আছে।রাজউকের ম্যাজিস্ট্রেট শহীদুল ইসলাম ভূঁইয়াসহ কয়েকজন কর্মকর্তা অভিযান পরিচালনা করেন। অথরাইজড কর্মকর্তা আমিনুর রহমান প্রথম আলোকে বলেন, রিহ্যাবকে অননুমোদিত প্রকল্পগুলোর তালিকা দেওয়া হয়েছে। রিহ্যাব উপযুক্ত ব্যবস্থা না নিলে আজ মেলায় আবার অভিযান চালিয়ে রাজউকই শাস্তিমূলক ব্যবস্থা নেবে।রাজউকের পরিকল্পনাবিদ আশরাফুল ইসলাম বলেন, প্রয়োজনে অসাধু কোম্পানিগুলোর নিবন্ধন বাতিলের উদ্যোগ নেওয়া হবে। অভিযানকালে রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশের (রিহ্যাব) কয়েকজন কর্মকর্তা উপস্থিত ছিলেন। মেলায় রাজউক ও রিহ্যাবের তদারকি সেলও রয়েছে।রাজউক অভিযান চালালেও মেলায় জাতীয় গৃহায়ণ কর্তৃপক্ষের কোনো তৎপরতা দেখা যায়নি। যদিও ঢাকার বাইরের প্রকল্পগুলো অনুমোদনের দায়িত্ব এই কর্তৃপক্ষের।গতকাল অভিযান শেষে রাজউক দল রিহ্যাব নেতাদের সঙ্গে বৈঠক করে। বৈঠকে রিহ্যাবের সাধারণ সম্পাদক মো. ওয়াহিদুজ্জামান বলেন, যেসব কোম্পানির নাম তাঁরা পেয়েছেন, আজ শনিবার তাদের নোটিশ দেওয়া হবে। ক্রেতা-দর্শনার্থীদের ভিড়: গতকাল ছুটির দিনে মেলা প্রাঙ্গণে ক্রেতা-দর্শনার্থীদের ভিড় ছিল চোখে পড়ার মতো। বেলা ১১টা থেকে রাত সাড়ে ৯টা পর্যন্ত স্টলগুলো খোলা ছিল। সচেতন ক্রেতাদের প্রকল্প সম্পর্কে খোঁজখবর নিতে দেখা যায়। খিলগাঁও থেকে আসা আসিফ-রুমানা দম্পতি ফ্ল্যাটের বুকিং দিতে এসেছেন। খোঁজ নিচ্ছিলেন অ্যাপার্টমেন্ট প্রকল্পের অনুমোদন ছাড়াও সেখানে বিদ্যুৎ, গ্যাস ইত্যাদির সংযোগ নেওয়া হয়েছে কি না। মিরপুর থেকে আসা আকবর আলী জানান, তিনি মেলা শুরুর দিনেই খোঁজ নিয়েছেন, আজও নিচ্ছেন। সব ঠিকঠাক থাকলে এবার একটা ছোটখাটো ফ্ল্যাট কিনেও ফেলতে পারেন; যেটা তাঁর পরিবারের ২০ বছরের স্বপ্ন।
 
