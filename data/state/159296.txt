
ব্রাহ্মণবাড়িয়া পৌরসভা প্রতিষ্ঠার ১৪৮ বছরের ইতিহাসে মেয়র পদে এই প্রথমবারের মতো কোনো নারী প্রতিদ্বন্দ্বিতা করছেন। নারীর ক্ষমতায়ন ও নারী নেতৃত্বকে প্রাধান্য দিতেই এই মনোনয়ন দেওয়া হয়েছে বলে দাবি করছে জেলা আওয়ামী লীগ।রিটার্নিং কর্মকর্তার কার্যালয় সূত্রে জানা গেছে, আওয়ামী লীগ থেকে নায়ার কবির, বিএনপির হাফিজুর রহমান মোল্লা ও জাতীয় পার্টির আনিছ খান, ইসলামী ঐক্যজোটের ইউসুফ ভূইয়া, ইসলামী আন্দোলন বাংলাদেশের সিরাজুল ইসলাম ভূইয়া ও যুবলীগের নেতা গোলাম মোস্তফা স্বতন্ত্র প্রার্থী হিসেবে গত সোমবার অতিরিক্ত জেলা প্রশাসক (সার্বিক) ও রিটার্নিং কর্মকর্তা বশিরুল হক ভূঞার কাছে মনোনয়নপত্র জমা দেন।নায়ার কবির জেলা আওয়ামী লীগের সহসভাপতি। গত সংসদ নির্বাচনে ব্রাহ্মণবাড়িয়া-২ (সরাইল-আশুগঞ্জ) আসনে মহাজোট প্রার্থীর বিরুদ্ধে তিনি স্বতন্ত্র নির্বাচন করে পরাজিত হন। তিনি সাবেক উপমন্ত্রী ও জেলা আওয়ামী লীগের সাবেক সাধারণ সম্পাদক হুমায়ূন কবীরের সহধর্মিণী।গত রোববার সন্ধ্যায় ব্রাহ্মণবাড়িয়া প্রেসক্লাবে জেলা আওয়ামী লীগ সংবাদ সম্মেলন করে দলীয় প্রার্থী নায়ার কবিরকে পরিচয় করিয়ে দেন। এতে উপস্থিত ছিলেন ব্রাহ্মণবাড়িয়ার স্থানীয় সাংসদ ও জেলা আওয়ামী লীগের সভাপতি র আ ম উবায়দুল মোকতাদির চৌধুরী, সাধারণ সম্পাদক আল মামুন সরকার, সাংগঠনিক সম্পাদক মাহবুবুল আলম ও সদর উপজেলা পরিষদের মহিলা ভাইস চেয়ারম্যান তাসলিমা সুলতানা খানম প্রমুখ।এ সময় সাংসদ মোকতাদির চৌধুরী নারীর ক্ষমতায়নের প্রশংসা করে বলেন, অসাম্প্রদায়িক ও আধুনিক পৌরসভা গঠন করতেই দলের সভানেত্রী প্রধানমন্ত্রী শেখ হাসিনা ব্রাহ্মণবাড়িয়ার মতো জায়গায় চ্যালেঞ্জ নিয়ে দলীয় প্রার্থী হিসেবে একজন নারীকে মেয়র পদে মনোনয়ন দিয়েছেন।দলীয় মনোনয়নবঞ্চিত জেলা আওয়ামী লীগের সহসভাপতি ও বর্তমান মেয়র হেলাল উদ্দিন, সহসভাপতি তাজ মো. ইয়াছিন ও জেলা আওয়ামী লীগের কার্যকরী সদস্য মাহমুদুল হক ভূঁইয়া উপস্থিত ছিলেন না।নায়ার কবির প্রথম আলোকে বলেন, ‘যখন সুযোগ পেয়েছি মানুষের জন্য কাজ করেছি। নির্বাচনে জয়ী হলে দলমত-নির্বিশেষে সবাইকে সঙ্গে নিয়ে ব্রাহ্মণবাড়িয়াকে একটি মানসম্মত ও আধুনিক পৌরসভা উপহার দেব।’
