
রাজধানীর নয়াপল্টনে আজ বুধবার বিকেলে বিএনপির কেন্দ্রীয় কার্যালয়ের সামনে ককটেল বিস্ফোরণের ঘটনা ঘটেছে। এতে মোরসালিন আলী নামের এক ব্যক্তি আহত হয়েছেন। তিনি ঢাকা মেডিকেল কলেজ হাসপাতালে চিকিৎসা নিয়েছেন।এ ঘটনায় মোহাম্মদ তৌহিদ, বাকি বিল্লাহ ও নাজির হোসেন নামের তিন যুবককে আটক করেছে পুলিশ।একাত্তর টেলিভিশনের মেডিকেল সংবাদদাতা আমিনুল ইসলাম প্রথম আলোকে জানান, বিকেলে নয়াপল্টনে অফিসিয়াল দায়িত্ব পালন করছিলেন মোরসালিন। হঠাৎ তাঁর পাশেই ককটেল বিস্ফোরণের ঘটনা ঘটে। এ সময় ককটেলের কয়েকটি স্প্লিন্টার তাঁর বাম পায়ের হাঁটুর নিচে লাগে। পরে তাঁকে ঢাকা মেডিকেল কলেজ হাসপাতালে চিকিৎসা দেওয়া হয়।
পল্টন থানার উপপরিদর্শক (এসআই) শ্যামল কুমার দেবনাথ প্রথম আলোকে বলেন, বিকেল পাঁচটার দিকে ছাত্রদলের নতুন কমিটি বাতিলের দাবিতে মিছিল করেন আট-দশজন যুবক। নাইটিঙ্গেল মোড় থেকে ব্যানার হাতে নিয়ে মিছিলকারীরা ‘ছাত্রদলের পকেট কমিটি মানি না, মানব না’ বলে স্লোগান দিতে থাকেন। মিছিলটি দলীয় কার্যালয়ের আসার সঙ্গে সঙ্গে পাঁচটি ককটেল বিস্ফোরিত হয়। এর মধ্যে বিএনপি কার্যালয়ের সামনে তিনটি ও আশপাশের এলাকায় দুটি ককটেলের বিস্ফোরণ ঘটানো হয়। এ সময় পুলিশ ধাওয়া দিয়ে তিন যুবককে আটক করে।
এসআই শ্যামল আরও জানান, আশপাশের কোনো ভবনের ওপর থেকে ককটেলগুলো ছোড়া হয়েছে। তবে প্রত্যক্ষদর্শীদের মতে, মিছিল থেকে নয়, পথচারীদের মধ্যে তিনজনকে আটক করা হয়েছে।
