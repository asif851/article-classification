
সড়ক পরিবহন ও সেতুমন্ত্রী ওবায়দুল কাদের বলেছেন, আওয়ামী লীগের আসন্ন জাতীয় সম্মেলনে তিনি কোনো পদের প্রার্থী নন। আজ সোমবার দুপুরের দিকে ঢাকা রিপোর্টার্স ইউনিটিতে ‘মিট দ্য প্রেস’ অনুষ্ঠানে আওয়ামী লীগের সভাপতিমণ্ডলীর এই সদস্য এ কথা বলেন।বিভিন্ন পত্রপত্রিকার খবরের প্রসঙ্গ টেনে ওবায়দুল কাদের বলেন, তিনি স্পষ্ট ও পরিষ্কার করে বলতে চান, দলের আসন্ন সম্মেলনে তিনি কোনো পদের প্রার্থী নন।মন্ত্রী বলেন, বিভিন্ন পত্রিকায় তাঁর প্রার্থিতা নিয়ে খবর বের হলে বিব্রত হন তিনি। লজ্জা বোধ করেন।ওবায়দুল কাদের বলেন, আওয়ামী লীগের কেন্দ্রবিন্দু শেখ হাসিনা। দলের নেতা-কর্মীরা তাঁর নেতৃত্বে ঐক্যবদ্ধ। তিনি যাঁকে যেখানে যে পদে দেন না কেন, এতে সবাই একমত হবেন।বর্তমান নির্বাচন কমিশন সার্চ কমিটির মাধ্যমে গঠন করা হয়েছিল। পরবর্তী নির্বাচন কমিশন গঠনে কোন পন্থা অবলম্বন করা হবে—এমন প্রশ্নে সেতুমন্ত্রী বলেন, একটা ব্যবস্থা চালু হয়েছে। এটা থাকা উচিত। এর বাইরে ভিন্ন ভাবনা আছে বলে তাঁর জানা নেই।মধ্যবর্তী নির্বাচন প্রসঙ্গে জানতে চাইলে ওবায়দুল কাদের পাল্টা প্রশ্ন করেন, ‘মধ্যবর্তী নির্বাচন কী কারণে হবে?’মন্ত্রী বলেন, মধ্যবর্তী নির্বাচনের ব্যাপারে দেশে বা দেশের বাইরে থেকে যৌক্তিক ও বাস্তবসম্মত কোনো চাপ সরকার অনুভব করছে না। সংসদেও অনাস্থার প্রশ্ন নেই। জনগণ, সুধীসমাজ, পেশাজীবীদের কাছ থেকেও আগাম নির্বাচনের দাবি আসেনি। একটা দল নিজেরাই নিজেদের শত্রু হয়ে নির্বাচনে আসেনি। সে দোষ বর্তমান সরকারের নয়।বিএনপিকে ইঙ্গিত করে ওবায়দুল কাদের বলেন, মাঝপথে আরেকটি নির্বাচন আদায়ের মতো চাপ তারা (বিএনপি) সৃষ্টি করতে পারেনি। তাহলে সরকার কেন গায়ে পড়ে মধ্যবর্তী নির্বাচন দেবে—এমন যুক্তি দেন মন্ত্রী।
নির্বাচনব্যবস্থায় কোনো পরিবর্তন আসবে কি না—এমন প্রশ্নে সেতুমন্ত্রী বলেন, পরবর্তী নির্বাচনও বর্তমান ব্যবস্থায় প্রধানমন্ত্রী শেখ হাসিনার অধীনে হবে। আর সেই নির্বাচনে বিএনপি অংশ নেবে বলে বিশ্বাস মন্ত্রীর।
