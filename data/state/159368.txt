
প্রথম আলো ১৩তম নাফিয়া গাজী আন্তবিভাগ বিতর্ক প্রতিযোগিতার চ্যাম্পিয়ন হয়েছে ঢাকা বিশ্ববিদ্যালয়ের অর্থনীতি বিভাগ। রানারআপ হয়েছে বিশ্ববিদ্যালয়ের আইন বিভাগ। ফাইনালের শ্রেষ্ঠ বক্তা অর্থনীতি বিভাগের শাহরিয়ার আহমেদ।
ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) মিলনায়তনে আয়োজিত তিন দিনব্যাপী বিতর্ক প্রতিযোগিতায় ঢাকা বিশ্ববিদ্যালয়ের ৪৮টি বিভাগ অংশ নেয়। বিতর্ক প্রতিযোগিতার আয়োজন করে ঢাকা ইউনিভার্সিটি ডিবেটিং সোসাইটি (ডিইউডিএস)। আজ রোববার বিকেলে বিতর্ক প্রতিযোগিতার সমাপনী দিনে টিএসসি মিলনায়তন পরিণত হয় এক টুকরো সংসদে। স্পিকারের সভাপতিত্বে সংসদ অধিবেশনে অংশ নেন সরকারদলীয় সাংসদেরা, অন্য পাশে বিরোধী দল। ছিলেন প্রধানমন্ত্রী, বিরোধীদলীয় নেতা-উপনেতা। যুক্তিতর্ক-বক্তৃতা চলে, ছিল দর্শকদের মুহুর্মুহু করতালি। প্রতিদ্বন্দ্বিতাপূর্ণ এক সংসদীয় বিতর্ক শেষে পুরস্কার বিতরণীর মধ্য দিয়ে শেষ হয় প্রতিযোগিতার।
চূড়ান্ত পর্বের বিতর্কের বিষয় ছিল ‘এই সংসদ (বাংলাদেশ) রোহিঙ্গা জনগোষ্ঠীকে তাদের দেশে ফেরত না পাঠিয়ে বাংলাদেশে পুনর্বাসনের ব্যবস্থা করবে’। সরকারি দলে ছিল আইন বিভাগের শিক্ষার্থীরা আর বিরোধী দলের ছিলেন অর্থনীতি বিভাগের শিক্ষার্থীরা। সরকারি দল মিয়ানমারে রোহিঙ্গাদের নিরাপত্তার ঝুঁকির বিষয়টি সামনে আনেন এবং মানবিকতার স্বার্থে রোহিঙ্গাদের বাংলাদেশে পুনর্বাসনের পক্ষে যুক্তি তুলে ধরেন। বাংলাদেশের আর্থসামাজিক প্রেক্ষাপট তুলে ধরেন এবং রোহিঙ্গাদের প্রত্যাবর্তনে গুরুত্ব দেওয়ার পক্ষে যুক্তি তুলে ধরেন বিরোধী দল। বিচারকদের ব্যালটে ১০-০ ব্যবধানে জয়ী হয় বিরোধী দল।
বিতর্ক শেষে পুরস্কার প্রদান অনুষ্ঠানে প্রধান অতিথির বক্তব্যে ঢাকা বিশ্ববিদ্যালয়ের উপাচার্য অধ্যাপক মো. আখতারুজ্জামান বলেন, পৃথিবীর অনেক বিশ্ববিদ্যালয়ের তুলনায় ঢাকা বিশ্ববিদ্যালয়ের শিক্ষার্থীরা অনেক অপ্রতুল, অপর্যাপ্ত সুযোগ-সুবিধা পান। খাবারে পর্যাপ্ত ক্যালরি নিশ্চিত করা যায়নি, আট ঘণ্টা ঘুমের নিশ্চয়তা দেওয়া যায়নি। এরপরও ঢাকা বিশ্ববিদ্যালয়ের শিক্ষার্থীরা এগিয়ে যাচ্ছেন। এখানকার শিক্ষার্থীরা স্নাতক-স্নাতকোত্তর শেষ করে বিশ্বের অনেক নামীদামি বিশ্ববিদ্যালয়ে যাচ্ছেন, আন্তর্জাতিকভাবে পুরস্কৃত হচ্ছেন।
অনুষ্ঠানে বিশেষ অতিথির বক্তব্যে প্রথম আলোর সম্পাদক মতিউর রহমান বলেন, শিক্ষা, স্বাস্থ্যসহ বিভিন্ন ক্ষেত্রে বাংলাদেশ এগিয়ে চলেছে। কিন্তু কিছু ক্ষেত্রে এখনো ত্রুটি, বিচ্যুতি রয়ে গেছে। এসব ত্রুটি কাটিয়ে বাংলাদেশ নতুন উদ্যমে জেগে উঠবে। আর এই জাগরণে নেতৃত্ব দেবেন ঢাকা বিশ্ববিদ্যালয়ের শিক্ষার্থীরা।
মতিউর রহমান মনে করেন, শিক্ষার্থীদের ভবিষ্যৎ প্রজন্মের প্রাথমিক প্রস্তুতি হয় বিতর্ক প্রতিযোগিতায় অংশগ্রহণের মাধ্যমে। ভবিষ্যতেও এই বিতর্ক প্রতিযোগিতা আয়োজনে প্রথম আলো সহযোগিতা করবে বলেও জানান তিনি।
অনুষ্ঠানে বিশেষ অতিথি হিসেবে আরও উপস্থিত ছিলেন রূপালী ব্যাংক লিমিটেডের ব্যবস্থাপনা পরিচালক মো. আতাউর রহমান প্রধান।
ফাইনালে স্পিকারের দায়িত্ব পালন করেন ডিইউডিএসের মডারেটর অধ্যাপক মাহবুবা নাসরীন। পুরস্কার বিতরণী অনুষ্ঠানে সভাপতিত্ব করেন ডিইউডিএসের সভাপতি আবু বক্কর সিদ্দীক। সঞ্চালনা করেন সাধারণ সম্পাদক আবদুল্লাহ আল নোমান।
ঢাকা বিশ্ববিদ্যালয়ের অর্থনীতি বিভাগের ছাত্রী নাফিয়া গাজী ১৯৯১ সালের ২৯ মার্চ রাজধানীর মৌচাক মার্কেটের সামনে এক সড়ক দুর্ঘটনায় নিহত হন। তিনি একজন বিতার্কিক ছিলেন। তাঁর স্মরণে বিতর্ক প্রতিযোগিতা চালু করে ডিইউডিএস। আগে দুই বছর পরপর এই প্রতিযোগিতা অনুষ্ঠিত হতো। গত বছর থেকে আয়োজনটি প্রতিবছর করা হচ্ছে।
