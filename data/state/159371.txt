
শেরপুরের শ্রীবরদি উপজেলার সীমান্তবর্তী মালাকুচা গ্রামে কয়েকটি বন্য হাতির হামলায় দুদু মিয়া নামের এক কৃষক নিহত হয়েছেন। আজ শুক্রবার ভোরে এ ঘটনা ঘটে।
বন বিভাগ বলছে, দুদু মিয়া (৫০) আমন ধানখেত পাহারা দেওয়ার টং ঘরে রাতে ঘুমিয়ে ছিলেন। ভোর চারটার দিকে টং ঘর থেকে দুই থেকে তিন কিলোমিটার দূরের গারো পাহাড় থেকে কয়েকটি হাতি আসে। ধারণা করা হচ্ছে, দুই থেকে তিনটি হাতি দুদু মিয়ার টং ঘরে হামলা চালায়। হাতির পায়ে পিষ্ট হয়ে ঘটনাস্থলেই তিনি মারা যান। খবর পেয়ে স্থানীয় এলাকাবাসী ও বন বিভাগের কর্মকর্তারা তাঁর লাশ উদ্ধার করেন।
বন বিভাগের বালিজুড়ি রেঞ্জ কর্মকর্তা মো. তারেকুল ইসলাম ঘটনার সত্যতা নিশ্চিত করেছেন। তিনি জানান, উপজেলা নির্বাহী কর্মকর্তা (ইউএনও) ও পুলিশকে খবর দেওয়া হয়েছে। তাঁরা আসার পর দুদু মিয়ার লাশ নিয়ে যাওয়া হবে।
