
রংপুরে স্কুলছাত্র হত্যা মামলায় দুজনের মৃত্যুদণ্ডাদেশ দিয়েছেন আদালত। আজ রোববার দুপুরে রংপুর জেলা ও দায়রা জজ আদালতের বিচারক আবু জাফর মোহাম্মদ কামরুজ্জামান এ রায় ঘোষণা করেন।
দণ্ডপ্রাপ্ত ব্যক্তিরা হলেন পীরগাছা উপজেলার নজরমামুদ গ্রামের লাজু মিয়া (২৬) এবং একই গ্রামের রায়হান মিয়া (২৫)। তাঁরা দুজন বন্ধু। রায় ঘোষণার সময় দুই আসামিই আদালতে উপস্থিত ছিলেন।
মামলার বিবরণে উল্লেখ করা তথ্যের ভিত্তিতে আদালতের সহকারী কৌঁসুলি ফারুক মো. রেয়াজুল করিম বলেন, ২০১১ সালের ২০ মার্চ রাতে উপজেলার নজরমামুদ গ্রামের বাবু মিয়ার ষষ্ঠ শ্রেণিতে পড়ুয়া ছেলে স্বপনকে (১২) ধারালো অস্ত্র দিয়ে হত্যা করে লাশ পুঁতে রাখে দুর্বৃত্তরা। ঘটনার পরের দিন স্থানীয় লোকজনের সহায়তায় পুলিশ লাশ উদ্ধার করে। ওই দিনই নিহত স্বপনের বাবা বাবু মিয়া একই গ্রামের লাজু ও রায়হানকে আসামি করে পীরগাছা থানায় একটি হত্যা মামলা করেন। ঘটনার পরপরই পুলিশ লাজুকে গ্রেপ্তার করে। তিনি আদালতে ১৬৪ ধারায় স্বীকারোক্তিমূলক জবানবন্দি দেন। একই বছরের ৩ সেপ্টেম্বর পীরগাছা থানার উপপরিদর্শক (এসআই) মজিবর রহমান এই দুজনের বিরুদ্ধে আদালতে অভিযোগপত্র দাখিল করেন।
