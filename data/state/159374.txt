
টাঙ্গাইল শহরে গতকাল বুধবার রাতে কবির হোসেন (৩২) নামের এক ব্যবসায়ীকে দুর্বৃত্তরা কুপিয়ে ও গুলি করে হত্যা করেছে।
শহরের জেনারেল হাসপাতালের সামনে কবিরের ওষুধের দোকান রয়েছে। এখানে মুঠোফোনে টাকা ভরার ব্যবস্থাও আছে। এখানেই রাত পৌনে ১০টার দিকে কবিরকে হত্যা করা হয়।
নিহত কবিরের ব্যবসায়িক অংশীদার ইমরান হোসেন গতকাল রাতে প্রথম আলোকে জানান, গতকাল রাতে মুঠোফোনে ফ্লেক্সিলোড করা নিয়ে অজ্ঞাতনামা কয়েক ব্যক্তির সঙ্গে কবিরের বাগিবতণ্ডা হয়। কিছুক্ষণ পর দুটি মোটরসাইকেলযোগে কয়েকজন দুর্বৃত্ত তাঁর (কবির) ওষুধের দোকানে (এস কে মেডিকেল হল) আসে। তারা তাঁকে গুলি করে ও কুপিয়ে জখম করে পালিয়ে যায়। আশপাশের লোকজন রক্তাক্ত অবস্থায় তাঁকে উদ্ধার করে জেনারেল হাসপাতালে নিয়ে যান। সেখানে কবিরকে মৃত ঘোষণা করেন কর্তব্যরত চিকিৎসক।
টাঙ্গাইল সদর থানার ভারপ্রাপ্ত কর্মকর্তা (ওসি) নজরুল ইসলাম প্রথম আলোকে বলেন, ঘটনাস্থল থেকে দুটি গুলি উদ্ধার করা হয়েছে। লাশ জেনারেল হাসপাতালের মর্গে রাখা হয়েছে। পুলিশ সুপার সালেহ মোহাম্মদ তানভীর ঘটনাস্থল পরিদর্শন করেছেন।
