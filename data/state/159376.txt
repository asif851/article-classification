
রাজধানীর আবদুল্লাহপুরের একটি আবাসিক হোটেল থেকে এক নারীর লাশ উদ্ধার করেছে পুলিশ। আজ মঙ্গলবার সকালে নীলা আবাসিক হোটেলে এই লাশ উদ্ধারের ঘটনা ঘটে।
হোটেলের নিবন্ধন খাতায় দেওয়া পরিচয় অনুযায়ী নিহত নারীর নাম পুষ্প (৪৪)। তাঁর গলার ডান পাশে ছুরির আঘাত রয়েছে।
উত্তরা পশ্চিম থানার ভারপ্রাপ্ত কর্মকর্তা (ওসি) আলী হোসেন বলেন, গতকাল সোমবার বিকেলে এই নারী ও আরেকজন পুরুষ চার বছর বয়সের এক ছেলে শিশুকে নিয়ে এই হোটেলে আসেন। তাঁরা জানান, টাঙ্গাইল থেকে চিকিৎসার উদ্দেশে ঢাকা এসেছেন। হোটেলের নিবন্ধন খাতায় পুরুষের নাম রয়েছে দুর্জয়, বয়স ৩০ বছর। পরে ভোররাত পৌনে চারটার দিকে দুর্জয় শিশুটিকে নিয়ে হোটেল ছেড়ে চলে যান। এতে হোটেলের লোকজনের সন্দেহ হয়। তাঁরা পুলিশে খবর দেন। পুলিশ এসে দরজা ভেঙে ঘরে ঢুকে ওই নারীর মরদেহ পায়। পরে লাশ উদ্ধার করে ঢাকা মেডিকেল কলেজ হাসপাতালের মর্গে পাঠানো হয়েছে।
পুলিশের সন্দেহ, হোটেলকে দেওয়া তাঁদের পরিচয়ের তথ্য ভুয়া হতে পারে। অপরাধীদের ধরার চেষ্টা করা হচ্ছে।
