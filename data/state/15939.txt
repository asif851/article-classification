
সুনামগঞ্জের ধরমপাশা উপজেলার মধ্যনগর ইউনিয়নের মধ্যনগর বাজারের জালমহাল এলাকায় সরকারি জায়গা দখল করে দোকান ঘর নির্মাণ এবং মধ্যনগর বাজার নৌকাঘাটের পশ্চিমে সরকারি জায়গা ভরাট করে দখল করা হচ্ছে।মধ্যনগর ইউনিয়ন ভূমি কার্যালয় ও এলাকাবাসী সূত্রে জানা গেছে, জালমহাল এলাকায় ১ শতাংশ সরকারি জায়গা দখল করে স্থানীয় কুতুব উদ্দিন নামের এক ব্যক্তি গত সোমবার সকাল থেকে চার-পাঁচজন লোক নিয়োগ করে সেখানে একটি টিনশেড দোকান নির্মাণ করছেন। একই দিনে মধ্যনগর বাজার নৌকাঘাটের পশ্চিমে প্রায় ৫ শতক সরকারি জায়গায় ছয়-সাতজন শ্রমিক নিয়োগ করে স্বদেশ রায় নামের অপর এক ব্যক্তি সেখানে মাটি ভরাট করে জায়গাটি দখল করার পাঁয়তারা করছেন।নাম প্রকাশ না করার শর্তে মধ্যনগর বাজারের কয়েকজন ব্যবসায়ী অভিযোগ করেন, দখলকারী ব্যক্তিরা প্রভাবশালী হওয়ায় তাঁদের কাজে কেউ বাধা দিলে নানাভাবে হেনস্তা করা হয়। তাই মানসম্মানের ভয়ে তাঁরা প্রতিবাদ করতে পারেন না।তবে অভিযোগ অস্বীকার করে স্বদেশ রায় বলেন, ‘এ জায়গায় মাটি ভরাটের কাজে আমার কোনো সম্পৃক্ততা নেই।’ তবে কুতুব উদ্দিন দোকানঘর নির্মাণ করার কথা স্বীকার করে বলেন, এটি তাঁর রেকর্ড করা জমি। সরকারি জায়গা হলে তিনি ঘরটি সরিয়ে নেবেন।মধ্যনগর ইউনিয়ন ভূমি সহকারী কর্মকর্তা জহুর আহমেদ বলেন, সরকারি জায়গা দখল করার বিষয়টি উপজেলা নির্বাহী কর্মকর্তাকে (ইউএনও) লিখিতভাবে জানানো হয়েছে।ইউএনও মো. খালেদুর রহমান বলেন, ‘অভিযোগ পেয়েছি। শিগগিরই এ ব্যাপারে যথাযথ ব্যবস্থা নেওয়া হবে।’
