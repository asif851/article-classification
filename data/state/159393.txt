
নতুন জাতীয় বেতন স্কেল অনুযায়ী এপ্রিল মাসের বেতনের সঙ্গে গত আট মাসের (জুলাই-ফেব্রুয়ারি) বকেয়া বেতন পেতে যাচ্ছেন বেসরকারি শিক্ষাপ্রতিষ্ঠানের এমপিওভুক্ত শিক্ষক–কর্মচারীরা। আজ বৃহস্পতিবার শিক্ষা মন্ত্রণালয় এ বিষয়ে আদেশ জারি করেছে। শিক্ষা মন্ত্রণালয় সূত্রে জানা গেছে, প্রায় পাঁচ লাখ এমপিওভুক্ত শিক্ষক–কর্মচারীর এপ্রিল মাসের বেতনের সরকারি অংশ হিসেবে ৯৪০ কোটি ৪৪ লাখ ৯০ হাজার টাকা এবং আট মাসের বকেয়া হিসেবে ২ হাজার ৬৬১ কোটি ৭৪ লাখ ২৪ হাজার টাকা সংশ্লিষ্ট ব্যাংকগুলোর মাধ্যমে পাঠানো হচ্ছে। এমপিওভুক্ত শিক্ষক-কর্মচারীরা নিজ নিজ ব্যাংক হিসাবের মাধ্যমে এ টাকা উত্তোলন করতে পারবেন। নতুন জাতীয় বেতন স্কেল জুলাই থেকে কার্যকর হলেও গত ডিসেম্বরে এর আদেশ জারি হয়। এরপর ডিসেম্বর মাসের বেতনের সঙ্গে সরকারি চাকরিজীবীরা নতুন স্কেলে বেতন পেলেও এমপিওভুক্তরা তা পান মার্চ থেকে। কিন্তু মার্চের বেতন নতুন স্কেলে দেওয়া হলেও তখন বকেয়া দেওয়া হয়নি। এখন একসঙ্গে আট মাসের বকেয়া পাচ্ছেন এমপিওভুক্ত শিক্ষক-কর্মচারীরা।
