
জেল হত্যা দিবস উপলক্ষে রাজধানীর সোহরাওয়ার্দী উদ্যানের জনসভা সফল করতে আগামী শনিবার (২৪ অক্টোবর) যৌথসভা ডেকেছে আওয়ামী লীগ। ধানমন্ডিতে দলীয় সভানেত্রীর রাজনৈতিক কার্যালয়ে এ সভা অনুষ্ঠিত হবে বেলা ১১টায়।
দলের দপ্তর সম্পাদক আবদুস সোবহান গোলাপ স্বাক্ষরিত এক সংবাদ বিজ্ঞপ্তিতে আজ বৃহস্পতিবার এ তথ্য জানানো হয়।
এতে বলা হয়, ৩ নভেম্বর জেলহত্যা দিবস। কিন্তু ওই দিন প্রধানমন্ত্রী দেশে থাকবেন না। এ জন্য একদিন আগে (২ নভেম্বর) সমাবেশ করবে আওয়ামী লীগ। তাই এ যৌথসভা ডাকা হয়েছে।
সংবাদ বিজ্ঞপ্তিতে আরও বলা হয়, দলের যুগ্ম সাধারণ সম্পাদক মাহবুব উল আলম হানিফ কেন্দ্রীয় কার্যনির্বাহী সংসদের সম্পাদকমণ্ডলীর সদস্য, কেন্দ্রীয় কার্যনির্বাহী সংসদের সদস্য, ঢাকা মহানগর আওয়ামী লীগের সভাপতি ও সাধারণ সম্পাদক এবং সব সহযোগী সংগঠনের সভাপতি ও সাধারণ সম্পাদকদের এ যৌথসভায় যোগ দেওয়ার অনুরোধ জানিয়েছেন।
