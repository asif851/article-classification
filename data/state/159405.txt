
জমি নিয়ে বিরোধের জের ধরে কুমিল্লার সদর দক্ষিণ উপজেলার উত্তর ধনপুর গ্রামে এক গৃহবধূকে হত্যার অভিযোগ পাওয়া গেছে। গতকাল বৃহস্পতিবার স্বামীর বাড়ি থেকে তাঁর লাশ উদ্ধার করেছে পুলিশ।
নিহত গৃহবধূর নাম কুলসুম বেগম (৩০)। তিনি সদর দক্ষিণ উপজেলার উত্তর ধনপুর গ্রামের হোসেন আলীর স্ত্রী। এ ঘটনায় কুলসুমের বাবা হারেছ মিয়া গতকাল সন্ধ্যায় অজ্ঞাতনামা ব্যক্তিদের বিরুদ্ধে হত্যা মামলা করেছেন।
মামলা ও নিহত গৃহবধূর পারিবারিক সূত্রে জানা গেছে, ২০০৪ সালে সদর দক্ষিণ উপজেলার উত্তর নিচিন্তপুর গ্রামের হারেছ মিয়ার মেয়ে কুলসুম বেগমের সঙ্গে হোসেন আলীর বিয়ে হয়। তাঁদের ১১, ৬ ও ৪ বছরের তিনটি মেয়ে আছে। হোসেনের সঙ্গে তাঁর বড় ভাই আবুল কাশেম ও তাঁর ছেলে মো. সজীব মিয়ার জমিজমা নিয়ে বিরোধ রয়েছে। এ নিয়ে বেশ কয়েক বার তাঁদের মধ্যে ঝামেলা হয়। গতকাল ভোরে হোসেন বাড়ির পাশের দোকানে নাশতা করতে ও মেয়েরা মক্তবে পড়তে যায়। এ সময় এক ব্যক্তি এসে দেখেন, কুলসুমের লাশ ঘরের আড়ার সঙ্গে ঝুলছে। সকাল আটটার দিকে তাঁর স্বামীর উপস্থিতিতে লাশ সেখান থেকে নামানো হয়। দুপুর ১২টা ৪৫ মিনিটে পরিবারের পক্ষ থেকে বিষয়টি পুলিশকে জানানো হয়। পুলিশ বেলা দেড়টার দিকে সেখানে এসে লাশ উদ্ধার করে ময়নাতদন্তের জন্য কুমিল্লা মেডিকেল কলেজ হাসপাতালের মর্গে পাঠায়।
গৃহবধূর বাবা হারেছ মিয়া অভিযোগ করেন, ‘জায়গা নিয়ে আমার মেয়ের জামাইয়ের সঙ্গে তার এক ভাই ও ভাতিজার বিরোধ ছিল। তারাই আমার মেয়েকে হত্যা করেছে। ঘটনার পর থেকে তারা পলাতক। যে কারণে আমার সন্দেহ বেড়েছে।’
এ বিষয়ে সদর দক্ষিণ মডেল থানার ভারপ্রাপ্ত কর্মকর্তা (ওসি) মো. নজরুল ইসলাম বলেন, ‘ঘটনার পর থেকে গৃহবধূর ভাশুর ও তাঁর ছেলে পলাতক রয়েছেন। এতে আমাদের সন্দেহ বেড়েছে। ময়নাতদন্তের প্রতিবেদন ও তদন্তে প্রকৃত ঘটনা বেরিয়ে আসবে।’
