
ব্রাহ্মণবাড়িয়ার আখাউড়া উপজেলা বিএনপির জ্যেষ্ঠ সহসভাপতি নাসির উদ্দিন হাজারীকে ওই পদ থেকে অব্যাহতি দেওয়া হয়েছে।
গত মঙ্গলবার উপজেলা বিএনপির সভাপতি মুসলিম উদ্দিন, সাধারণ সম্পাদক আবুল মনসুর ও সাংগঠনিক সম্পাদক রুহুল আমিন খাদেম স্বাক্ষরিত এক সংবাদ বিজ্ঞপ্তিতে এ তথ্য জানানো হয়।
এর প্রতিবাদে নাসির উদ্দিনের অনুসারীরা গতকাল বুধবার বিকেলে আখাউড়া পৌর শহরে মিছিল করেন। অবৈধভাবে নাসির উদ্দিনকে অব্যাহতি দেওয়া হয়েছে বলে তাঁরা দাবি করেন।
যোগাযোগ করা হলে উপজেলা বিএনপির সাধারণ সম্পাদক আবুল মনসুর বলেন, দলের প্রাথমিক সদস্যপদ থেকে তাঁকে বহিষ্কারের জন্য ব্রাহ্মণবাড়িয়া জেলা বিএনপির কাছে চিঠি দেওয়া হয়েছে।
নাসির উদ্দিন হাজারী বলেন, এক-এগারোর প্রেক্ষাপটের সময় তিনি দলকে সংগঠিত রেখেছিলেন। এখন সুসময়ে দলে বিশৃঙ্খলা সৃষ্টি করে তাঁর প্রতিপক্ষ ফায়দা আদায়ের চেষ্টা করছে।
