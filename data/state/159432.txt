
শিক্ষামন্ত্রী নুরুল ইসলাম নাহিদ আবারও বলেছেন, যেসব বেসরকারি বিশ্ববিদ্যালয় সফল হতে পারেনি, যারা মুনাফার লক্ষ্য নিয়ে চলতে চায়, যারা নিজস্ব ক্যাম্পাসে যায়নি, তারা আইনানুযায়ী না চললে নতুন শিক্ষার্থী ভর্তি বন্ধসহ অন্য আইনি ব্যবস্থা নেওয়া হবে।গতকাল বুধবার ড্যাফোডিল ইন্টারন্যাশনাল ইউনিভার্সিটির (ডিআইইউ) ষষ্ঠ সমাবর্তনে বিশ্ববিদ্যালয়ের আচার্য ও রাষ্ট্রপতি মো. আবদুল হামিদের প্রতিনিধি হিসেবে সভাপতির বক্তৃতায় শিক্ষামন্ত্রী এ কথা বলেন। সাভারের আশুলিয়ায় বিশ্ববিদ্যালয়টির নিজস্ব ক্যাম্পাসে এই সমাবর্তন অনুষ্ঠিত হয়। সমাবর্তনে ৩ হাজার ৪৭৩ জন ডিগ্রিধারীকে সনদ দেওয়া হয়। এর মধ্যে ৪ জনকে আচার্যের স্বর্ণপদক দেওয়া হয়। এ ছাড়াও আরও ১৩ জনকে কৃতিত্বপূর্ণ ফলের জন্য স্বর্ণপদক দেওয়া হয়।  সমাবর্তন বক্তা ছিলেন ভারতের ভিআইটি ইউনিভার্সিটির প্রতিষ্ঠাতা ও চ্যান্সেলর এবং এডুকেশন প্রমোশন সোসাইটি ফর ইন্ডিয়ার সভাপতি জি বিশ্বনাথন।
