
লালমনিরহাটের হাতীবান্ধা উপজেলার বড়খাতা ইউনিয়নের বড়খাতা বাসস্ট্যান্ড এলাকা থেকে ৯০টি ইয়াবাসহ শিক্ষক আকতারুজ্জামান (২৬) ও কলেজছাত্র মনিরুল আলমকে (২৩) গ্রেপ্তার করা হয়েছে বলে হাতীবান্ধা থানা-পুলিশ দাবি করেছে। গত মঙ্গলবার রাতে তাঁদের গ্রেপ্তার করা হয়।
তবে গ্রেপ্তার হওয়া ওই শিক্ষক এ ঘটনার সঙ্গে জড়িত নন বলে জানিয়েছেন। নিজেকে ষড়যন্ত্রের শিকার বলে দাবি করেন তিনি।
হাতীবান্ধা থানা-পুলিশ সূত্র জানায়, গত মঙ্গলবার রাত ১০টার দিকে গোপন সংবাদের ভিত্তিতে ওই বাসস্ট্যান্ডে অভিযান চালানো হয়। এ সময় বড়খাতা ইউনিয়নের আজিজুল ইসলামের ছেলে আকতারুজ্জামান ও পাশের পাটগ্রাম উপজেলার বাউরা ইউনিয়নের বাউরা দ্বিমুখী পাবলিক উচ্চবিদ্যালয়ের প্রধান শিক্ষক আজিজার রহমানের ছেলে হাতীবান্ধা আলিমুদ্দিন ডিগ্রি কলেজের ছাত্র মনিরুল আলমকে ৯০ পিস ইয়াবাসহ আটক করা হয়। তাঁদের দুজনের বাড়িই হাতীবান্ধার বড়খাতা ইউনিয়​েন। আকতারুজ্জামান বড়খাতা ইউনিয়নের রমনীগঞ্জ উচ্চবিদ্যালয়ের সহকারী শিক্ষক।
পুলিশ ও এলাকাবাসী সূত্রে জানা গেছে, দীর্ঘদিন ধরে হাতীবান্ধার বড়খাতা এলাকায় ইয়াবা, হেরোইনসহ মাদকের জমজমাট ব্যবসা চলছিল। এলাকায় ইয়াবা সহজলভ্য হয়ে ওঠায় শিক্ষক আকতারুজ্জামান নিজেও ইয়াবায় আসক্ত হয়ে পড়েন। পরে তিনি নিজেও ইয়াবা ব্যবসায় জড়িয়ে পড়েন। তাঁর সঙ্গী হন কলেজছাত্র মনিরুল।
রমনীগঞ্জ উচ্চবিদ্যালয়ের প্রধান শিক্ষক আহসানুল আলম বলেন, ‘বিষয়টি নিয়ে আমরা বিব্রত।’ তবে অপরাধ প্রমাণিত হলে বিদ্যালয় পর্ষদের পক্ষ থেকে আকতারুজ্জামানের বিরুদ্ধে ব্যবস্থা নেওয়া হবে বলে জানান তিনি।
হাতীবান্ধা থানার ওসি আবদুল মতিন প্রধান বলেন, গ্রেপ্তার হওয়া দুজনকেই আদালতের মাধ্যমে কারাগারে পাঠানো হ​েয়ছে।    
