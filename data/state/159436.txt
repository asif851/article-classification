
ঢাকা ওয়াসার সাবেক তত্ত্বাবধায়ক প্রকৌশলীসহ নয়জনকে গ্রেপ্তার করেছে দুর্নীতি দমন কমিশন (দুদক)। আজ বুধবার দেশের বিভিন্ন এলাকায় অভিযান চালিয়ে তাঁদের গ্রেপ্তার করা হয় বলে দুদকের প্রধান কার্যালয় সূত্র জানিয়েছে।
সূত্র জানায়, গ্রেপ্তার হওয়া নয়জনই প্রতারণা, জালিয়াতি, অর্থ আত্মসাৎ​সহ বিভিন্ন মামলার এজাহারভুক্ত আসামি।গ্রেপ্তার ব্যক্তিরা হলেন ঢাকা ওয়াসার সাবেক তত্ত্বাবধায়ক প্রকৌশলী আর জে এম রবিউল কাউসার, সিজিএ সমবায় ঋণদান সমিতি লিমিটেডের সাবেক সভাপতি ও অডিটর মো. রফিকুল ইসলাম, আনসার-ভিডিপি উন্নয়ন ব্যাংকের সাবেক অফিস সহকারী মো. দেলওয়ার হোসেন শাহীন, প্রোগ্রেসিভ লাইফ ইনস্যুরেন্সের সাবেক হিসাবরক্ষক রাজু আহমেদ, ব্রাহ্মণবাড়িয়া পল্লী বিদ্যুৎ সমিতির হিসাবরক্ষক আল মাহমুদ, গ্রামীণ ব্যাংকের সাবেক ব্যবস্থাপক মো. বাবুল আক্তার, চিকিৎসক জাহাঙ্গীর আলম, টাঙ্গাইলের নুরুল আমিন এবং দিনাজপুরের মো. আশরাফুল রেজভী।দরপত্রে জালিয়াতির মাধ্যমে ১৩ লাখ ৮৬ হাজার ৫২৮ টাকার ভুয়া ব্যাংক গ্যারান্টি তৈরি ও ব্যবহারের অভিযোগে ২০১৪ সালে মিরপুর মডেল থানায় ওয়াসার সাবেক তত্ত্বাবধায়ক প্রকৌশলী আর জে এম রবিউল কাউসারের বিরুদ্ধে মামলা হয়। ওই মামলায় তাঁকে গ্রেপ্তার করা হয়েছে।সিজিএ সমবায় ঋণদান সমিতি থেকে ২ কোটি ৩৩ লাখ ৫৮ হাজার ৭৭৯ টাকা আত্মসাতের মামলায় সমিতির সাবেক সভাপতি ও অডিটর মো. রফিকুল ইসলামকে গ্রেপ্তার করা হয়।বিমা গ্রাহকের কাছ থেকে ১৭ লাখ ৯৬ হাজার ১৭৯ টাকা উত্তোলন করে আত্মসাতের দায়ে পল্টন থানায় করা দুই মামলায় গ্রেপ্তার করা হয়েছে প্রোগ্রেসিভ লাইফ ইনস্যুরেন্সের সাবেক হিসাবরক্ষক রাজু আহমেদকে।গত ২৭ মার্চ থেকে শুরু হওয়া গ্রেপ্তার অভিযানে আজ পর্যন্ত মোট ৫৩ জনকে গ্রেপ্তার করেছে সংস্থাটি।
