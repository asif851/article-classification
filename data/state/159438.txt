
ঝালকাঠির কাঁঠালিয়া উপজেলায় গত শনিবার রাতে মহসিন মোল্লা (৩৮) নামের যুবলীগের এক নেতাকে গলা কেটে হত্যা করে মোটরসাইকেল ছিনতাই করা হয়েছে। একই দিন মাগুরা সদর উপজেলার পাতুড়িয়া গ্রামে রফিকুল ইসলাম বিশ্বাস (৪৮) নামের এক কৃষককে গলা কেটে হত্যা করেছে দুর্বৃত্তরা।মহসিন পিরোজপুরের ভান্ডারিয়ার উত্তর চরাইল গ্রামের বাসিন্দা ও উপজেলা যুবলীগের আহ্বায়ক কমিটির সদস্য ছিলেন।মহসিনের পরিবার ও পুলিশ সূত্রে জানা গেছে, মহসিন ভাড়ায় চালিত মোটরসাইকেল নিয়ে গত শনিবার বিকেলে বাড়ি থেকে বের হন। রাত আটটার দিকে তাঁর সঙ্গে পরিবারের লোকজনের শেষ কথা হয়। মহসিন বাড়ি না ফেরায় রাত ১০টার দিকে তাঁর স্ত্রী মহসিনের মুঠোফোনে ফোন দিলে তা বন্ধ পান। গতকাল সকাল ১০টার দিকে কাঁঠালিয়ার কচুয়া গ্রামের সড়কের পাশে একটি ঝোপের মধ্যে মহসিনের গলা কাটা লাশ দেখে স্থানীয়রা পুলিশে খবর দেন। খবর পেয়ে পুলিশ তাঁর লাশ উদ্ধার করে ময়নাতদন্তের জন্য ঝালকাঠি সদর হাসপাতালের মর্গে পাঠায়।মহসিনের স্ত্রী নাজমুন্নাহার জানান, গতকাল সকালে কাঁঠালিয়া থানায় লাশ উদ্ধারের খবর পেয়ে তিনি গিয়ে তাঁর স্বামীর লাশ শনাক্ত করেন। মোটরসাইকেলের জন্য তাঁর স্বামীকে খুন করা হতে পারে।কাঁঠালিয়া থানার ভারপ্রাপ্ত কর্মকর্তা (ওসি) শেখ মুনীর উল গিয়াস জানান, ধারণা করা হচ্ছে, শনিবার রাতে মহসিনকে হত্যা করে তাঁর মোটরসাইকেল ছিনিয়ে নিয়েছে দুর্বৃত্তরা। এ ঘটনায় নাজমুন্নাহার বাদী হয়ে অজ্ঞাতনামা কয়েকজনকে আসামি করে একটি হত্যা মামলা করেছেন।রফিকুলের স্ত্রী হেনা খাতুন ও পুলিশ সূত্রে জানা গেছে, শনিবার সন্ধ্যার পর রফিকুল পাশের এক বাড়িতে টেলিভিশন দেখতে যাওয়ার কথা বলে বাড়ি থেকে বের হন। রাত ১১টার পরও তিনি বাড়িতে ফিরে না আসায় বাড়ির লোকজন তাঁর খোঁজে বের হন। পরে বাড়ির কাছে রাস্তার পাশে তাঁর গলা কাটা লাশ পাওয়া যায়। খবর পেয়ে পুলিশ রাত একটার দিকে ঘটনাস্থলে গিয়ে তাঁর লাশ উদ্ধার করে। গতকাল রোববার সকালে তাঁর লাশ ময়নাতদন্তের জন্য মাগুরা সদর হাসপাতালের মর্গে পাঠানো হয়।সদর থানার উপপরিদর্শক (এসআই) তরিকুল ইসলাম গতকাল সন্ধ্যা পৌনে ছয়টার দিকে প্রথম আলোকে জানান, রফিকুলের পরনে লুঙ্গি এবং গায়ে শীতের পোশাক ছিল। কে বা কারা তাঁকে হত্যা করেছে তা এই মুহূর্তে বলা যাচ্ছে না। এ ঘটনায় এখনো মামলা হয়নি।
