
কুমিল্লার দাউদকান্দি উপজেলার গৌরীপুর বাজারে নিউমার্কেটের নৈশপ্রহরী সফিকুল ইসলামকে (৪২) মুখে টেপ পেঁচিয়ে শ্বাসরোধের পর আগুনে পুড়িয়ে হত্যা করেছে দুর্বৃত্তরা।
আজ রোববার ভোররাতে এ ঘটনা ঘটে। সফিকুলের বাড়ি উপজেলার গৌরীপুর ইউনিয়নের পশ্চিম হুগুলিয়া গ্রামে।
পুলিশ লাশ উদ্ধার করে ময়নাতদন্তের জন্য কুমিল্লা মেডিকেল কলেজ হাসপাতালের মর্গে পাঠিয়েছে।
দাউদকান্দি উপজেলা নির্বাহী কর্মকর্তা (ইউএনও) মো. আল-আমিন ও দাউদকান্দি সার্কেলের সহকারী জ্যেষ্ঠ পুলিশ সুপার মহিদুল ইসলাম ঘটনাস্থল পরিদর্শন করেছেন। এ ঘটনায় দাউদকান্দি থানায় মামলা দায়ের করার প্রস্তুতি চলছে।
সফিকুলের স্ত্রী জ্যোৎস্না আক্তার ও মেয়ে সাথী আক্তার তাঁর লাশ শনাক্ত করেছেন।
দাউদকান্দি মডেল থানার ভারপ্রাপ্ত কর্মকর্তা (ওসি) মিজানুর রহমান বলেন, প্রাথমিকভাবে ধারণা করা হচ্ছে, লাশটি সফিকুল ইসলামের।
 
