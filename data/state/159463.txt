
আসন্ন পৌরসভা নির্বাচনে টাঙ্গাইলের গোপালপুর পৌরসভায় মেয়রপ্রার্থী ছিলেন মো. এনামুল হক (৪০)। আজ শনিবার দুপুরে তাঁর মনোনয়নপত্র বাতিল ঘোষণা করেন রিটার্নিং কর্মকর্তা। সন্ধ্যায় হৃদ্‌রোগে আক্রান্ত হয়ে মারা যান তিনি। আওয়ামী লীগের মনোনয়ন না পেয়ে বিদ্রোহী প্রার্থী হয়েছিলেন এনামুল।
দলীয় সূত্রে জানা যায়, এনামুল হক আওয়ামী যুবলীগের গোপালপুর উপজেলা শাখার যুগ্ম-সম্পাদক পদে ছিলেন। তিনি আসন্ন গোপালপুর পৌরসভায় মেয়র পদে নির্বাচনের লক্ষ্যে দীর্ঘদিন ধরে প্রচার চালিয়ে আসছিলেন। কিন্তু আওয়ামী লীগের দলীয় প্রার্থী হিসেবে মনোনয়ন পান রকিবুল হক। এরপরও তিনি নির্বাচন করার সিদ্ধান্তে অনড় থাকেন। ৩ ডিসেম্বর মনোনয়নপত্র দাখিলের শেষ দিনে তিনি স্বতন্ত্র প্রার্থী হিসেবে মনোনয়নপত্র দাখিল করেন।গোপালপুর উপজেলা নির্বাচন কর্মকর্তা মো. শামসুল হুদা বলেন, স্বতন্ত্র প্রার্থী এনামুল হকের মনোনয়নপত্রে সমর্থনকারী ভোটারের স্বাক্ষরে গরমিল থাকায় ওই মনোনয়নপত্র বাতিল হয়েছে।এনামুলের ভগ্নিপতি আবদুল লতিফ জানান, দুপুরে মনোনয়নপত্র বাতিলের পর থেকে এনামুল বিমর্ষ ছিলেন। সন্ধ্যার দিকে নিজ বাড়িতে অসুস্থ হয়ে পড়েন তিনি। পরে তাঁকে গোপালপুর উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক খায়রুল ইসলাম মৃত ঘোষণা করেন।গোপালপুর থানার ভারপ্রাপ্ত কর্মকর্তা (ওসি) দিদারুল ইসলাম বলেন, এ ব্যাপারে একটি অপমৃত্যু মামলা দায়েরের প্রস্তুতি চলছে। মরদেহ ময়নাতদন্তের জন্য টাঙ্গাইল মেডিকেল কলেজ হাসপাতালে পাঠানো হয়েছে।
