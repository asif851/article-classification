
যশোর থেকে খুলনা যাওয়ার সময় যশোরের অভয়নগর উপজেলার নওয়াপাড়া নূরবাগ এলাকায় স্বরাষ্ট্রমন্ত্রীর গাড়িবহরের একটি গাড়ির ধাক্কায় ছয়জন আহত হয়েছেন। আজ রোববার সকাল ১০টা ২০ মিনিটের দিকে এ দুর্ঘটনা ঘটে। আহত ব্য​ক্তিদের মধ্যে পাঁচজন নারী ও একজন পুরুষ। তাঁদের মধ্যে তিনজনের অবস্থা গুরুতর।
আহত ব্যক্তিদের মধ্যে চারজনের পরিচয় পাওয়া গেছে। তাঁরা হচ্ছেন অভয়নগর উপজেলার শংকরপাশা গ্রামের সোনিয়া বেগম (২৪), দীঘিরপাড় গ্রামের আসমা বেগম (৩৫) ও আনজিরা বেগম (৪৬), খুলনার দৌলতপুর থানার পাবলা গ্রামের বীরেন্দ্রনাথ দত্ত।
আহত ব্যক্তিদের প্রথমে অভয়নগর উপজেলা স্বাস্থ্য কমপ্লেক্সে চিকিৎসা দেওয়া হয়। পরে তিনজনের অবস্থার অবনতি হলে খুলনা মেডিকেল কলেজ হাসপাতালে নেওয়া হয়েছে। বিষয়টি নিশ্চিত করেছেন নওয়াপাড়া হাইওয়ে থানার ভারপ্রাপ্ত কর্মকর্তা (ওসি) কে এম আজিজুল ইসলাম। ওসি বলেন, ‘স্বরাষ্ট্রমন্ত্রীর গাড়িবহরেই দুর্ঘটনাটি ঘটেছে। তবে কতজন আহত হয়েছেন, তা এখনো জানতে পারিনি।’ প্রত্যক্ষদর্শী ব্যক্তিদের ভাষ্য, ঘটনার পরপরই বিক্ষুব্ধ জনগণ প্রায় আধা ঘণ্টা যশোর-খুলনা মহাসড়ক অবরোধ করে রাখেন। মোংলার দুবলার চরে রাসমেলায় যোগ দিতে স্বরাষ্ট্রমন্ত্রী আসাদুজ্জামান খান কামাল আজ সেখানে গেছেন।
