
কোটা সংস্কারের আন্দোলনের সময় ঢাকা বিশ্ববিদ্যালয়ের উপাচার্যের বাসভবনে হামলার ঘটনায় মামলা প্রত্যাহারের দাবি নিয়ে প্রশ্ন তুলেছেন সাবেক মন্ত্রী হাছান মাহমুদ। আওয়ামী লীগের প্রচার ও প্রকাশনা সম্পাদক বলেছেন, মামলা প্রত্যাহার দাবিকারীরা হামলার সঙ্গে যুক্ত কি না।
আজ মঙ্গলবার বাংলাদেশ শিল্পকলা একাডেমির জাতীয় চিত্রশালা মিলনায়তনে মুক্তিযুদ্ধ একাডেমি ট্রাস্ট এবং বাংলাদেশ শিল্পকলা একাডেমি আয়োজিত মুজিবনগর দিবসের আলোচনা সভায় প্রধান অতিথির বক্তব্যে হাছান মাহমুদ এসব কথা বলেন।
হাছান মাহমুদ বলেন, ‘তরুণ সমাজের প্রতি সম্মান রেখেই প্রধানমন্ত্রী কোটাপদ্ধতি বাতিল করে দিয়েছেন। কিন্তু এখন যাঁরা ভিসির বাসভবনে হামলার ঘটনার মামলা প্রত্যাহারের দাবি করছেন, তাঁদের এ দাবিই প্রমাণ করে যে তাঁরা এ হামলার সঙ্গে যুক্ত থাকতে পারেন। জনগণ এটাই মনে করছে।’
উপাচার্যের বাসভবনে হামলার পেছনে যারা ছিল, তাদের আইনের আওতায় এনে বিচার নিশ্চিত করার দাবি জানান এ আওয়ামী লীগ নেতা। এ ছাড়া হাছান মাহমুদ বলেন, যুদ্ধাপরাধীর একটি চক্র এখনো বিভিন্নভাবে দেশকে অস্থিতিশীল করার চেষ্টা করছে। আর এসবের পৃষ্ঠপোষক হচ্ছে বিএনপি নেত্রী খালেদা জিয়া।
অনুষ্ঠানে প্রধানমন্ত্রীর বিদ্যুৎ, জ্বালানি ও খনিজ সম্পদবিষয়ক উপদেষ্টা তৌফিক-ই-এলাহী চৌধুরী এবং মুক্তিযুদ্ধের সেক্টর কমান্ডার কর্নেল আবু ওসমান চৌধুরীকে সংবর্ধনা প্রদান করা হয়।
মুক্তিযুদ্ধ একাডেমি ট্রাস্টের চেয়ারম্যান আবুল আজাদের সভাপতিত্বে এ অনুষ্ঠানে আরও উপস্থিত ছিলেন সাংসদ ফজিলাতুন্নেছা বাপ্পী, সাবেক প্রধান তথ্য কমিশনার আজিজুর রহমান, ঢাকায় রুশ বিজ্ঞান ও সংস্কৃতি কেন্দ্রের পরিচালক আলেকজান্ডার পি ডেমিন প্রমুখ।
