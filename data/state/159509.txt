
দেশবরেণ্য সাহিত্যিক ও সাংবাদিক শহীদুল্লা কায়সার এবং চলচ্চিত্রকার জহির রায়হানের নিজ গ্রাম ফেনীর সোনাগাজীর মজুপুরে তাঁদের স্মৃতিফলক উন্মোচন করা হয়েছে। ১৫ এপ্রিল জেলা পরিষদের প্রশাসক আজিজ আহম্মদ চৌধুরী এ স্মৃতিফলক উদ্বোধন করেন। জেলা পরিষদের অর্থায়নে স্মৃতিফলক দুটি নির্মাণ করা হয়। উপলক্ষে আয়োজিত সভায় বক্তব্য দেন সোনাগাজী উপজেলা পরিষদের চেয়ারম্যান জেড এম কামরুল আনাম, জহির রায়হানের বড় ছেলে বিপুল রায়হান, শহীদদের ছোট ভাই মো. সায়েফ উল্লাহ, ছোট বোন শাহেন শাহ বেগম, ফেনী জেলা গণতন্ত্রী পার্টির সভাপতি আখতার হোসেন চৌধুরী, নবাবপুর ইউনিয়নের সাবেক চেয়ারম্যান দেলোয়ার হোসেন, শহীদ পরিবারের সদস্য ভাষা রায়হান, সুজন আহমেদ, আক্তার মাহমুদ, মোনাজিল রহমান, ইকবাল জামাল, শ্রাবন্ত হাবীব, স্থানীয় ইউনিয়ন পরিষদ সদস্য আবদুল গফুর প্রমুখ। অনুষ্ঠানে শাহেন শাহ বেগম ও মো. সায়েফ উল্লাহ তাঁদের পৈতৃক সম্পত্তি থেকে দুই শহীদ ভ্রাতার স্মৃতি রক্ষায় প্রাথমিক বিদ্যালয় নির্মাণের জন্য জমি দানের ঘোষণা দেন। বক্তারা বলেন, শহীদ শহীদুল্লা কায়সার ও জহির রায়হান শুধু ফেনীর কৃতী সন্তান নন, জাতির অমূল্য সম্পদ। বাংলাদেশের স্বাধীনতাসংগ্রাম ও মুক্তিযুদ্ধে তাঁদের লেখা জাতিকে উজ্জীবিত করেছে। বিজয়ের মাত্র দুই দিন আগে শহীদুল্লা কায়সারকে হত্যা করা হয় এবং স্বাধীনতার পরপরই গুম করা হয় জহির রায়হানকেও। এসবই ছিল পাক হানাদার বাহিনীর দোসর রাজাকার আলবদরদের ঘৃণ্য চক্রান্ত। 
