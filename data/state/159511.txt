
গাইবান্ধা জেলা শহরের এক গৃহবধূকে পিটিয়ে হত্যার অভিযোগ পাওয়া গেছে। গত বুধবার রাতে ডেভিড কোম্পানিপাড়ায় এ ঘটনা ঘটে। ঘটনায় জড়িত থাকার অভিযোগে দুজনকে গ্রেপ্তার করেছে পুলিশ।নিহত গৃহবধূ হলেন ডেভিড কোম্পানিপাড়ার রোকসানা বেগম (৫০)। এ ঘটনায় নিহতের স্বামী আবদুল মান্নান বাদী হয়ে দুজনকে আসামি করে গাইবান্ধা সদর থানায় একটি হত্যা মামলা দায়ের করেন।গাইবান্ধা সদর থানা-পুলিশ ও নিহত গৃহবধূর পারিবারিক সূত্র জানায়, বুধবার রাতে পারিবারিক বিষয় নিয়ে ডেভিড কোম্পানিপাড়ার রোকসানা বেগমের সঙ্গে তাঁর আত্মীয় পারুল বেগমের কথা-কাটাকাটি হয়। একপর্যায়ে রোকসানাকে লাঠি দিয়ে পেটান তাঁর বড় ভাইয়ের স্ত্রী পারুল বেগম ও ছেলে ফারুক মিয়া। এতে রোকসানা গুরুতর আহত হন। স্থানীয় লোকজন দ্রুত তাঁকে উদ্ধার করে গাইবান্ধা সদর হাসপাতালে ভর্তি করেন। সেখানে চিকিৎসাধীন অবস্থায় গত বুধবার গভীর রাতে তিনি মারা যান। পুলিশ লাশ উদ্ধার করে ময়নাতদন্তের জন্য গতকাল বৃহস্পতিবার গাইবান্ধা সদর হাসপাতাল মর্গে পাঠায়।এ ঘটনায় আবদুল মান্নান বাদী হয়ে পারুল বেগম ও ফারুক মিয়াকে আসামি করে মামলা করেন। পুলিশ পরে ওই মা ও ছেলেকে তাঁদের বাড়ি থেকে গ্রেপ্তার করে।গাইবান্ধা সদর থানার ভারপ্রাপ্ত কর্মকর্তা (ওসি) মেহেদী হাসান বলেন, ঘটনাটি তদন্ত করে দেখা হচ্ছে। লাশ ময়নাতদন্তের জন্য মর্গে পাঠানো হয়েছে।
