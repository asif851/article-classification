
সিলেটে শাহজালাল বিজ্ঞান ও প্রযুক্তি বিশ্ববিদ্যালয়ে গত শনিবারের ভর্তি পরীক্ষায় জালিয়াতির চেষ্টার ঘটনা নিয়ে তদন্ত কমিটি করেছে বিশ্ববিদ্যালয় কর্তৃপক্ষ।
 এদিকে ভর্তি জালিয়াত চক্রের ১০ জনকে গ্রেপ্তার দেখিয়ে গতকাল রোববার আদালতের মাধ্যমে কারাগারে পাঠিয়েছে পুলিশ।
বিশ্ববিদ্যালয় প্রশাসন সূত্রে জানা গেছে, ভর্তি জালিয়াতির বিষয়টি তদন্ত করে দেখতে কেমিকৌশল ও পলিমারবিজ্ঞান বিভাগের অধ্যাপক মো. আখতারুল ইসলামকে আহ্বায়ক করে পাঁচ সদস্যের কমিটি করেছে কর্তৃপক্ষ।
কমিটির অপর সদস্যরা হলেন প্রক্টর অধ্যাপক মো. রাশেদ তালুকদার, অধ্যাপক কবির হোসেন, ভর্তি কমিটির সদস্যসচিব অধ্যাপক এ এইচ এম বেলায়েত হোসেন ও শাহপরান হলের প্রাধ্যক্ষ মো. শাহেদুল হোসেন। যত দ্রুত সম্ভব তাঁদের প্রতিবেদন দিতে বলা হয়েছে।
ভর্তি জালিয়াতির প্রস্তুতিকালে শনিবার সকালে দুজনকে আটক করা হয়। এ ছাড়া আরও আটজনকে আটক করে পুলিশ। গতকাল বিকেলে তাঁদের সবাইকে আদালতের মাধ্যমে কারাগারে পাঠানো হয়েছে। ১০ জনের বিরুদ্ধে পাবলিক পরীক্ষায় অপরাধ নিয়ন্ত্রণ আইনে মামলা করেছেন জালালাবাদ থানার উপপরিদর্শক (এসআই) দেবাংশু পাল।
যোগাযোগ করলে সিলেট মহানগর পুলিশের জালালাবাদ থানার ভারপ্রাপ্ত কর্মকর্তা (ওসি) আখতার হোসেন ১০ জনের বিরুদ্ধে মামলা এবং আদালতের মাধ্যমে তাঁদের কারাগারে পাঠানোর বিষয়টি নিশ্চিত করেছেন।
শনিবার বিকেলের ‘বি’ ইউনিটের ভর্তি পরীক্ষায় জালিয়াতি করার প্রস্তুতি নিচ্ছিল একটি চক্র। অবশ্য ওই পরীক্ষার আগেই সকাল নয়টার দিকে অভিযান চালিয়ে ১০ জনকে গ্রেপ্তার করা হয়।
 
