
গাজীপুরে চালের তিনটি দোকানে অভিযান চালিয়ে দোকান মালিকদের ৫ হাজার টাকা করে জরিমানা করেছেন ভ্রাম্যমাণ আদালত। আজ মঙ্গলবার দুপুরে গাজীপুর সদর উপজেলার হোতাপাড়া বাজার এলাকায় এ অভিযান পরিচালনা করা হয়।
গাজীপুর জেলা বাজার কর্মকর্তা মো. আব্দুস সালাম জানান, গাজীপুর সদর উপজেলা নির্বাহী কর্মকর্তা মো. আশরাফ উদ্দিনের নেতৃত্বে গাজীপুর সদর উপজেলার বিভিন্ন বাজারে ভ্রাম্যমাণ আদালত পরিচালিত হয়। অভিযানকালে দোকানে থাকা চাল কেনার রশিদ ও রেজিস্ট্রার খাতা দেখাতে না পারা এবং দোকানে মূল্য তালিকা টানানো না থাকায় চাল ব্যবসায়ী ইসমাইল এন্টারপ্রাইজের মালিক মো. আতাউর রহমান, আকরাম এন্টারপ্রাইজের মালিক মো. আকরাম হোসেন এবং কাসেম স্টোরের মালিক মো. আবুল কাসেমকে ৫ হাজার টাকা করে জরিমানা করা হয়। অভিযানকালে গাজীপুর জেলা বাজার কর্মকর্তা মো. আব্দুস সালামসহ আইনশৃঙ্খলা বাহিনীর সদস্যগণ উপস্থিত ছিলেন।
