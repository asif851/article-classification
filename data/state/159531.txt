
পৌরসভা নির্বাচন-সংক্রান্ত বিভিন্ন বিষয়ে আলোচনার জন্য আজ বেলা ২টায় নির্বাচন কমিশনের সঙ্গে সাক্ষাৎ করবে বিএনপির একটি প্রতিনিধিদল। ৫ সদস্যের এই প্রতিনিধিদলের নেতৃত্ব দেবেন বিএনপির চেয়ারপারসনের উপদেষ্টা ওসমান ফারুক।
বিএনপির চেয়ারপারসনের মিডিয়া উইংয়ের কর্মকর্তা শায়রুল কবির খান প্রথম আলোকে এ কথা বলেন।দলটির একটি সূত্র জানিয়েছেন, নির্বাচন-সংক্রান্ত বিভিন্ন বিষয় সম্পর্কে জানতে, নির্বাচন পেছানোর দাবি কমিশনকে জানাতে উচ্চপর্যায়ের প্রতিনিধিদলটিকে কমিশনে পাঠানো হচ্ছে।প্রতিনিধিদলের অপর চার সদস্য হলেন বিএনপির চেয়ারপারসনের উপদেষ্টা এ এস এম আবদুল হালিম, সুজাউদ্দিন ও শামসুজ্জামান এবং যুবদলের সভাপতি মোয়াজ্জেম হোসেন আলাল।বিএনপির নেতৃত্বাধীন ২০-দলীয় জোট পৌরসভা নির্বাচনে অংশ নিচ্ছে। ইতিমধ্যে প্রার্থী মনোনয়নে দলের ক্ষমতাপ্রাপ্ত ব্যক্তি দলের যুগ্ম মহাসচিব মো. শাহজাহানের নাম কমিশনে জমা দেওয়া হয়েছে। অবশ্য বিএনপি ১৫ দিন নির্বাচন পেছানোর দাবি জানিয়েছে। যদিও গতকাল শনিবার কমিশনে একটি প্রতিনিধিদল গেলেও তারা নির্বাচন পেছানোর দাবির কথা কমিশনকে বলেনি।আগামী ৩০ ডিসেম্বর দেশের ২৩৬টি পৌরসভায় ভোট অনুষ্ঠিত হবে। ৩ ডিসেম্বর এই নির্বাচনে মনোনয়নপত্র জমা দেওয়ার শেষ দিন।
