
প্রশাসনে উপসচিব ও তার ওপরের পদে ২৯৮ জন নারী কর্মকর্তা কর্মরত আছেন বলে জানিয়েছেন জনপ্রশাসন মন্ত্রী সৈয়দ আশরাফুল ইসলাম। আজ মঙ্গলবার জাতীয় সংসদে প্রশ্নোত্তর পর্বে মন্ত্রী এ তথ্য জানান।পিনু খানের এ সম্পর্কিত প্রশ্নের জবাবে জনপ্রশাসন মন্ত্রী বলেন, ২৯৮ জনের মধ্যে সচিব ৪ জন, যুগ্ম সচিব ১০৮ ও উপসচিব ১৮৬ জন। এঁদের মধ্যে জেলা প্রশাসক পর্যায়ে ৩ জন নারী কর্মরত আছেন। মাতৃত্বকালীন ছুটি ও শিক্ষা ছুটিসহ বিভিন্ন কারণে ৪১ জন নারী ওএসডি আছেন।নিজাম উদ্দিন হাজারীর প্রশ্নের জবাবে সৈয়দ আশরাফুল ইসলাম বলেন, দেশের সকল ক্যাডার কর্মকর্তাদের ডেটাবেজ প্রস্তুত করা হয়েছে। বিসিএস প্রশাসন ক্যাডারের সকল কর্মকর্তা ও অন্যান্য ক্যাডারের উপসচিব ও তদূর্ধ্ব কর্মকর্তাদের ডেটাবেজ বর্তমানে চালু আছে। এটাকে আরও সম্প্রসারিত করে সকল কর্মকর্তাদের জন্য ডেটাবেজ প্রস্তুত করা হয়েছে। এ পর্যন্ত মোট ৩৮ হাজার ২৪১ জন কর্মকর্তার নিবন্ধন হয়েছে এবং ২৮ হাজার ৬৫৩ জনকে নতুন পরিচয়পত্র দেওয়া হয়েছে।নুরজাহান বেগমের প্রশ্নের জবাবে আওয়ামী লীগের সাধারণ সম্পাদক ও জনপ্রশাসন মন্ত্রী সৈয়দ আশরাফ বলেন, বিগত বিএনপি সরকারের আমলে ৪২ জন এবং বর্তমান সরকারের আমলে ৫ জন সরকারি কর্মকর্তাকে বাধ্যতামূলক অবসর পাঠানো হয়েছে।তবে প্রশ্নকর্তা আওয়ামী লীগ সরকারের গত আমলে কতজন কর্মকর্তাকে বাধ্যতামূলক অবসরে পাঠানো হয়েছে সে সম্পর্কে জানতে চাননি। মন্ত্রী এ বিষয়ে কোনো তথ্য জানাননি।
মামুনুর রশীদের প্রশ্নের জবাবে মত্স্য ও প্রাণিসম্পদমন্ত্রী মোহাম্মদ ছায়েদুল হক বলেন, বর্তমানে দেশে ১৩৬টি সরকারি মত্স্য বীজ উৎপাদন খামার রয়েছে।প্রশ্নপর্বের আগে স্পিকার শিরীন শারমিন চৌধুরীর সভাপতিত্বে বিকেল পাঁচটার দিকে সংসদের অধিবেশন শুরু হয়।
