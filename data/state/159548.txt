
জীবননাশের হুমকি-ধমকির কথা জানিয়ে শুদ্ধস্বরের কর্ণধার আহমেদুর রশীদ টুটুল থানায় সাধারণ ডায়েরি (জিডি) করেছিলেন বলে দাবি করেছে তাঁর পরিবার। কিন্তু পুলিশ বলছে, তারা এ ব্যাপারে কিছু জানে না।
আজ শনিবার বেলা আড়াইটার দিকে লালমাটিয়ায় প্রকাশনা সংস্থা শুদ্ধস্বরের কার্যালয়ে ঢুকে আহমেদুরসহ তিনজনকে কুপিয়ে গুরুতর জখম করে দুর্বৃত্তরা। তিনজনই এখন ঢাকা মেডিকেল কলেজ হাসপাতালে চিকিৎ​সাধীন।
হাসপাতালের বিছানায় আহমেদুর সাংবাদিকদের বলেন, অনেক দিন ধরেই তিনি হুমকি-ধমকি পেয়ে আসছিলেন। এ কথা বলার কিছুক্ষণ পরই তিনি অজ্ঞান হয়ে পড়েন।
পরে হাসপাতালে আহমেদুরের স্ত্রী শামীম রুনা সাংবাদিকদের বলেন, অনেক দিন ধরে আহমেদুরকে অনুসরণ করা হচ্ছিল। হুমকি-ধমকি দেওয়া হচ্ছিল। এ কারণে চলতি বছরের ২৮ ফেব্রুয়ারি তিনি মোহাম্মদপুর থানায় একটি জিডি করেছিলেন।
এ ব্যাপারে জানতে চাইলে মোহাম্মদপুর থানার ভারপ্রাপ্ত কর্মকর্তা (ওসি) জামাল উদ্দিন প্রথম আলোকে বলেন, ‘জিডির কথা শুনেছি। তবে এ ব্যাপারে আমি কিছু জানি না। খোঁজ নেওয়া হচ্ছে। থানার নথিপত্র ঘেঁটে দেখছি।’
পুলিশ সূত্র জানায়, মোহাম্মদপুর থানা এলাকায় বিভিন্ন স্থান ভাগ করে (বিট) সেখানে নিয়মিত টহলসহ বিভিন্ন দায়িত্ব পালন করার জন্য নির্দিষ্ট করে একেকজন পুলিশ কর্মকর্তা দায়িত্বপ্রাপ্ত হন। ওই কর্মকর্তার সঙ্গে থাকে আরও পাঁচ ছয়জন পুলিশ। ঘটনাস্থল এলাকাটি মোহাম্মদপুরের তিন নম্বর বিট।
ঘটনার পর এ ব্যাপারে জানতে চাইলে ওসি জামাল উদ্দিন প্রথম আলোকে বলেন, পুলিশ ওই এলাকায় ছিল বলে খবর পেয়ে অল্প সময়ের মধ্যে ঘটনাস্থলে যেতে পেরেছে।
