
বগুড়ার ধুনটে দুই ছেলের মধ্যে মারামারি ঠেকাতে গিয়ে লাঠির আঘাতে ছানোয়ারা খাতুন (৪৭) নামের এক মা মারা গেছেন। আজ মঙ্গলবার এ ঘটনা ঘটে। ঘটনার পর থেকে দুই ছেলে পলাতক। 
পুলিশ ও স্থানীয় সূত্র জানায়, ছানোয়ারা ধুনট উপজেলার নিমগাছি ইউনিয়নের বালুয়াপাড়া গ্রামে পরিবারের সঙ্গে থাকতেন। তাঁর দুই ছেলে আনোয়ার হোসেন (২৪) ও জুয়েল রানা (১৬) কৃষিকাজ করেন। আজ মঙ্গলবার সকাল নয়টার দিকে জুয়েল রানা নিজের কক্ষে মুঠোফোনের সঙ্গে সাউন্ড বক্সের সংযোগ করে উচ্চ শব্দে গান বাজাতে থাকে। এতে বিরক্ত হয়ে বড় ভাই আনোয়ার হোসেন তাঁকে শব্দ কমিয়ে দিয়ে গান বাজাতে বলেন। এতে জুয়েল রানা ক্ষুব্ধ হয়ে বড় ভাইকে গালিগালাজ করতে থাকে। এর জেরে বাগ্‌বিতণ্ডার একপর্যায়ে দুই ভাই লাঠিসোঁটা নিয়ে মারামারিতে জড়িয়ে পড়েন। পরিস্থিতি দেখে মা ছানোয়ারা দুই ছেলের মাঝে দাঁড়িয়ে সংঘর্ষ থামানোর চেষ্টা করেন। এ সময় লাঠির আঘাতে মা ছানোয়ারা আহত হন। পরে তাঁরা তাঁকে আহত অবস্থায় উদ্ধার করে বগুড়া শহীদ জিয়াউর রহমান মেডিকেল কলেজ হাসপাতালে ভর্তি করে পালিয়ে যান। সেখানে বিকেলে ছানোয়ারা মারা যান। মায়ের মৃত্যুর পরই গা ঢাকা দেন দুই ভাই।ধুনট থানার ভারপ্রাপ্ত কর্মকর্তা (ওসি) মিজানুর রহমান বলেন, দুই ভাইকে গ্রেপ্তারের চেষ্টা চলছে। এ ঘটনায় থানায় মামলার প্রক্রিয়া চলছে।
