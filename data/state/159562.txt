
পুলিশের তাড়া খেয়ে দৌড়ে পালাতে গিয়ে সোনা মিয়া (৬০) নামের এক ব্যক্তির মৃত্যু হয়েছে বলে অভিযোগ পাওয়া গেছে। সুনামগঞ্জের ছাতক উপজেলার দোলারবাজার ইউনিয়নের বারগোপী গ্রামে বুধবার রাতে এ ঘটনা ঘটে।
এ ঘটনায় ছাতকের জাউয়াবাজার পুলিশ তদন্ত কেন্দ্রের এএসআই জুয়েল মিয়াকে সেখান থেকে প্রত্যাহার করে পুলিশ লাইনে সংযুক্ত করা হয়েছে। সুনামগঞ্জের পুলিশ সুপার মো. হারুন অর রশিদ ওই এএসআইকে প্রত্যাহরের বিষয়টি নিশ্চিত করেছেন।
দোলারবাজার ইউনিয়ন পরিষদের চেয়ারম্যান শায়েস্তা মিয়া জানান, গত শুক্রবার বারগোপী গ্রামের সোনা মিয়ার সঙ্গে একই গ্রামের আনসার মিয়ার তুচ্ছ বিষয় নিয়ে ঝগড়া হয়েছিল। গত বুধবার রাত নয়টার দিকে সোনা মিয়ার ভাতিজা কবির মিয়া তাঁকে ফোন করে জানান, পুলিশ সোনা মিয়াকে ধরতে গিয়েছিল। পুলিশের তাড়া খেয়ে তিনি দৌড়ে পালাতে গিয়ে গ্রামের রাস্তায় ওপর আছড়ে পড়ে মারা গেছেন।
ছাতক উপজেলার জাউয়া বাজার পুলিশ তদন্ত কেন্দ্রের দায়িত্বপ্রাপ্ত কর্মকর্তা উপপরিদর্শক (এসআই) মো. আবু আফসান ভুঁইয়া দাবি করেন, সোনা মিয়ার বিরুদ্ধে কোনো মামলা নেই। পুলিশ তাঁকে ধরতে যায়নি। তবে ওই গ্রামেই অন্য মামলার আসামি ধরতে বুধবার রাতে জাউয়াবাজার তদন্তকেন্দ্রের সহকারী উপপরিদর্শক (এএসআই) জুয়েল মিয়াসহ একদল পুলিশ গিয়েছিল। তাঁরা সেখান থেকে চলে আসার পর সোনা মিয়ার প্রতিপক্ষের লোকজন তাঁকে ধাওয়া করলে তিনি গ্রামের পাশের হাওরের আলপথ ধরে দৌড়ে পালাতে গিয়ে অসুস্থ হয়ে মারা যান। পুলিশ তাঁকে তাড়া করেনি। সুনামগঞ্জ সদর হাসপাতালে সোনা মিয়ার লাশের ময়নাতদন্ত হয়েছে। এ ঘটনায় থানায় একটি অপমৃত্যু মামলা হয়েছে।
তিনি আরও জানান, গতকাল বিকেলে সুনামগঞ্জের অতিরিক্ত পুলিশ সুপার কানন কুমার দেবনাথ ঘটনাস্থল পরিদর্শন করেছেন। পরে এএসআই জুয়েল মিয়াকে তাঁর দায়িত্ব থেকে প্রত্যাহার করে পুলিশ লাইনে সংযুক্ত করা হয়েছে।
