
আইনশৃঙ্খলা রক্ষাকারী বাহিনী দিয়ে বা পৃথক স্বাস্থ্য পুলিশ গঠন করে চিকিৎসাসেবা প্রতিষ্ঠানের নিরাপত্তা চেয়েছে বাংলাদেশ মেডিকেল অ্যাসোসিয়েশন (বিএমএ)।
‘চিকিৎসকের অবহেলায় রোগী মৃত্যুর’ অভিযোগে চিকিৎসক ও চিকিৎসা প্রতিষ্ঠানের ওপর হামলায় উদ্ভূত পরিস্থিতি নিয়ে এক সংবাদ সম্মেলন করে এসব দাবি জানায়। রাজধানীর জাতীয় প্রেসক্লাবে আজ মঙ্গলবার বিকেলে এক সংবাদ সম্মেলনের আয়োজন করা হয়।ঢাকা বিশ্ববিদ্যালয়ের ছাত্রী আফিয়া জাহিন গত ১৮ মে রাজধানীর গ্রিন রোডের সেন্ট্রাল হাসপাতালে চিকিৎসাধীন অবস্থায় মারা যান। ‘ভুল চিকিৎসায় মৃত্যু’ হয়েছে অভিযোগ তুলে হাসপাতালে ভাঙচুর চালান বিশ্ববিদ্যালয়ের শিক্ষার্থীরা। পরে ঢাকা বিশ্ববিদ্যালয়ের ভারপ্রাপ্ত প্রক্টর আমজাদ আলী বাদী হয়ে ওই চিকিৎসকদের বিরুদ্ধে মামলা করেন।আজকের সংবাদ সম্মেলনে সেন্ট্রাল হাসপাতালের দায়ের করা এজাহারকে মামলা হিসেবে গ্রহণ ও চিকিৎসকদের প্রতি গণমাধ্যমের দায়িত্বশীল আচরণসহ ছয়টি দাবি জানানো হয় এ সময়।বিএমএর দাবিগুলোর মধ্যে রয়েছে ভিডিও ফুটেজ দেখে সেন্ট্রাল হাসপাতালের চিকিৎসকদের ওপর হামলার মামলা গ্রহণ ও অপরাধীদের গ্রেপ্তার। ঢাকা বিশ্ববিদ্যালয় কর্তৃক দায়ের করা মামলার দ্রুত নিষ্পত্তি এবং চিকিৎসকের অবহেলায় রোগী মারা যাওয়ার ভুল খবর প্রচার করলে ক্ষতিপূরণ-ব্যবস্থার দাবিও করা হয়। এখন পর্যন্ত যত চিকিৎসক চিকিৎসা প্রতিষ্ঠানের ওপর হামলা হয়েছে, তার সঙ্গে জড়িত ব্যক্তিদের বিরুদ্ধে ব্যবস্থা গ্রহণ। এ ছাড়া ‘কৃত্য পেশাভিত্তিক মন্ত্রণালয়’ গঠনেরও দাবি জানানো হয়।বিএমএর মহাসচিব ইহতেশামুল হক চৌধুরী সংবাদ সম্মেলনে লিখিত বক্তব্য পাঠ করেন। সেখানে তিনি বলেন, কর্মস্থলে চিকিৎসকেরা প্রায়ই হামলা ও লাঞ্ছনার শিকার হচ্ছেন। কিন্তু রাষ্ট্র ও নির্বাহী বিভাগ কোনো নিরাপত্তার ব্যবস্থা রাখেনি। প্রতিবাদ করলে শাস্তি দেওয়ার হুমকি দিচ্ছে। তিনি আরও বলেন, ‘নিজেরা যেখানে অপরাধী ও যাদের কার্যক্রম প্রশ্নবিদ্ধ, তারাই আবার প্রশ্ন করে চিকিৎসকদের, কারণ দর্শাতে বলে নিয়মভঙ্গের।’চিকিৎসকের অবহেলায় মারা গেলে সেই চিকিৎসকের বিরুদ্ধে বিএমএর ব্যবস্থা গ্রহণ সম্পর্কে এক প্রশ্নের জবাবে মহাসচিব বলেন, বিএমএর এ ব্যবস্থা নেওয়ার এখতিয়ার নেই। এটা (বাংলাদেশ মেডিকেল অ্যান্ড ডেন্টাল কাউন্সিল) বিএমডিসি দেখে।বিএমএ কাউকে প্রতিপক্ষ মনে করে না উল্লেখ করে ইহতেশামুল হক চৌধুরী বলেন, সংবাদপত্র থেকে দায়িত্বশীল আচরণ চান। ঢাকা বিশ্ববিদ্যালয় মামলা তুলে নিয়েছে প্রসঙ্গটি তুললে তিনি বলেন, ‘ঢাকা বিশ্ববিদ্যালয় কেন মামলা প্রত্যাহার করল, সেটা তারাই জানে। কেউ আপস করলেই সব শেষ হয়ে যায় না।’বিএমএ সভাপতি মোস্তফা জালাল মহিউদ্দিনের সভাপতিত্বে এ সংবাদ সম্মেলন থেকে বলা হয়, চিকিৎসকদের কর্মক্ষেত্রে নিরাপত্তা নিশ্চিত না করা হলে তাঁরা যেকোনো কর্মসূচিতে আন্দোলনে নামবেন।
