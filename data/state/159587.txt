
হজযাত্রীরা মক্কা, মদিনায় চলাফেরা করতে গিয়ে রাস্তা নতুন হওয়ায় পথ হারিয়ে ফেলার ভয়ে থাকেন। আলাদা ভাষা, নতুন পরিবেশের কারণে সমস্যাও পড়তে হয় তাঁদের।
এসব সমস্যা সমাধানে হজের দরকারি সব তথ্য সহজলভ্য করার চেষ্টা করেছে বিজনেস অটোমেশন লিমিটেড। হজ ব্যবস্থাপনায় তথ্যপ্রযুক্তিকে ব্যবহার করে মুঠোফোনে হজ গাইড সফটওয়্যার তৈরি করেছে প্রতিষ্ঠানটি। অ্যান্ড্রয়েড ফোন ও সৌদি আরবের ইন্টারনেটসহ সিম থাকলেই এই সুবিধা পাওয়া যাবে।
মুঠোফোনে হজ গাইড যেভাবে পাওয়া যাবে:যেকোনো অ্যান্ড্রয়েড মুঠোফোনে এই হজ গাইড সফটওয়্যার ব্যবহার করা যাবে। গুগল অ্যান্ড্রয়েড স্টোর থেকে অথবা হজের ওয়েবসাইট www.hajj.gov.bd থেকে হজ গাইড সফটওয়্যারটি ডাউনলোড করে ব্যবহার করা যায়। এই সফটওয়্যার ইনস্টল হলে সেটিংস থেকে হাজি তাঁর ট্র্যাক নম্বর দিয়ে রেজিস্ট্রেশন করতে পারবেন। এটি একবারই করতে হয়। এতে হজ সংবাদ, প্রয়োজনীয় তথ্য, স্বাস্থ্যকেন্দ্র অনুসন্ধান, দিকনির্দেশনা (তাঁবুর অবস্থান, হোটেল, অফিস, হাসপাতাল), আবহাওয়া ও সময়সূচি, হজের করণীয়, কোরআন শরিফ ও ঐতিহাসিক স্থানের মেন্যু রয়েছে। রেজিস্ট্রেশন করে একবার আপডেট করে নিলে বিভিন্ন তথ্য মোবাইলে চলে আসবে।
দিকনির্দেশনা মেন্যুতে গন্তব্যস্থান কোথা থেকে শুরু হবে আর কোথায় শেষ হবে, এটা ঠিক করে নিলে গুগল ম্যাপের মাধ্যমে নির্দেশনা পাওয়া যাবে। ধরা যাক, আপনার মক্কার আবাসস্থলের শুরুর স্থান নির্বাচন করলেন। যেতে চান কাবা শরিফে। সেই নির্দেশনাও দিলেন। এরপর গুগল ম্যাপ গাড়িতে অথবা হাঁটার রাস্তার নির্দেশনা দেবে। হারিয়ে গেলে এই নির্দেশনা ধরে গন্তব্যে পৌঁছাতে পারবেন। একইভাবে মদিনা, মিনা, আরাফাত, মুজদালিফার অবস্থানকে সেভ করে নিলে নির্দেশনা পাওয়া যাবে। এ ছাড়া অন্য যেকোনো জায়গায় যেতেও এটি ব্যবহার করা যায়।
এই সফটওয়্যারে পাবেন সৌদি আরবে ভ্রমণ, হাজিদের সুবিধা, স্বাস্থ্য মন্ত্রণালয়ের নির্দেশনা, লাগেজের নিয়মের তথ্য। জরুরি প্রয়োজনে যোগাযোগ মেন্যুতে রয়েছে হজ কার্যালয় ঢাকা, হজ আইটি ডেস্ক মক্কা, মদিনা, জেদ্দা, ধর্মবিষয়ক মন্ত্রণালয়ের টেলিফোন নম্বর। নামাজের সময় মেন্যুতে পাওয়া যায় পাঁচ ওয়াক্ত নামাজের সময়সূচি। জামাতে নামাজ আদায় করার জন্য কতক্ষণ বাকি রয়েছে, সে তথ্যও জানা যাবে। হাজির তথ্য মেন্যুতে পাওয়া যাবে নাম, পিলগ্রিম আইডি, গাইড, ফোন, এজেন্সি ফোন, দেশে ফেরার তারিখ। নিজের বাসা একবার নির্ধারণ করে দিলে তা সেভ করা থাকে এই সফটওয়্যারে।
