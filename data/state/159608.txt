
পুলিশের ওপর হামলার ঘটনায় করা মামলার আসামি কথিত বন্দুকযুদ্ধে নিহত হয়েছেন। গতকাল মঙ্গলবার দিবাগত রাত দুইটার দিকে ময়মনসিংহ শহরের সাহেব কাচারি এলাকায় ময়মনসিংহ-কিশোরগঞ্জ মহাসড়কে এই বন্দুকযুদ্ধের ঘটনা ঘটে।নিহত আসামি হলেন উজ্জ্বল মিয়া (২৬)। পুলিশের ভাষ্য, উজ্জ্বল মিয়া একসময় রিকশা চালাতেন। পরে তিনি মাদকসেবী হয়ে ওঠেন। গত ২৭ মার্চ গৌরীপুর থানার উপপরিদর্শক (এসআই) আসাদুজ্জামানকে ছুরিকাঘাত করে গুরুতর আহত করার ঘটনার মামলার আসামি তিনি। আহত আসাদুজ্জামান এখন ঢাকায় সম্মিলিত সামরিক হাসপাতালে (সিএমএইচ) চিকিৎসাধীন।
আজ বুধবার সকালে ময়মনসিংহ গোয়েন্দা পুলিশের ভারপ্রাপ্ত কর্মকর্তা (ওসি) আশিকুর রহমান জানান, এসআই আসাদুজ্জামানের ওপর হামলার ঘটনার পর থেকে উজ্জ্বল মিয়া পলাতক ছিলেন। গোপন সূত্রে খবর পেয়ে গতকাল দিবাগত রাত দুইটার দিকে পুলিশ তাঁকে গ্রেপ্তারে সাহেব কাচারি এলাকায় যায়। সেখানে পুলিশের উপস্থিতি টের পেয়ে উজ্জ্বল মিয়া ও তাঁর সহযোগীরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। পরে সেখানে উজ্জ্বল মিয়াকে গুলিবিদ্ধ অবস্থায় পড়ে থাকতে দেখে পুলিশ তাঁকে ময়মনসিংহ মেডিকেল কলেজ হাসপাতালে নিয়ে যায়। সেখানের চিকিৎসক উজ্জ্বল মিয়াকে মৃত ঘোষণা করেন।
পুলিশ সূত্রে জানা গেছে, মাদকসেবী উজ্জ্বল মিয়ার মারমুখী আচরণের কথা জানিয়ে তাঁর ছোট ভাই কাঞ্চন গৌরীপুর থানায় একটি সাধারণ ডায়েরি (জিডি) করেছিলেন। সেই ঘটনা তদন্তে ২৭ মার্চ উজ্জ্বল মিয়ার বাড়ি গৌরীপুর উপজেলার জেলখানা রোডে যান এসআই আসাদুজ্জামান। ওই সময় উজ্জ্বল মিয়া ছুরি দিয়ে আসাদুজ্জামানের ওপর হামলা চালান। গুরুতর আহত আসাদুজ্জামানকে প্রথমে ময়মনসিংহ মেডিকেল কলেজ হাসপাতালে ও পরদিন ২৮ মার্চ এয়ার অ্যাম্বুলেন্সে করে ঢাকার সিএমএইচ এ ভর্তি করা হয়।
