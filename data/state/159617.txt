
বাগেরহাটের মোরেলগঞ্জে সায়েম সরদার (৩৪) নামের এক ইউপি সদস্যকে কুপিয়েছে সন্ত্রাসীরা। আজ বুধবার দুপুরে উপজেলার রামচন্দ্রপুর ইউনিয়ন পরিষদের সামনে এ ঘটনা ঘটে। আশঙ্কাজনক অবস্থায় তাঁকে খুলনা মেডিকেল কলেজ হাসপাতালে ভর্তি করা হয়েছে।
সায়েম সরদার রামচন্দ্রপুর ইউনিয়নের গড়ঘাটা গ্রামের বাসিন্দা এবং ৮ নম্বর ওয়ার্ডের সদস্য। তিনি ওয়ার্ড আওয়ামী লীগের সাধারণ সম্পাদক।
সায়েমের স্ত্রী নূপুর বেগম অভিযোগ করেন, পূর্ব শত্রুতার জের ধরে বরশিবাওয়া গ্রামের রিয়াজ শিকদার ও তাঁর ভাইয়েরা সশস্ত্র সন্ত্রাসীদের নিয়ে তাঁর স্বামীর ওপর হামলা চালায়। সন্ত্রাসীদের ধারালো অস্ত্রের আঘাত সায়েমের শরীরের বিভিন্ন স্থানে জখম হয়েছে। তাঁর ডান হাত ও ডান পা একাধিক স্থানে ভেঙে গেছে বলে দাবি করেন তিনি।
ঘটনার প্রত্যক্ষদর্শী একাধিক ব্যক্তি জানান, আজ সকাল সাড়ে ১০টার দিকে ইউনিয়ন পরিষদের সদস্যরা মাসিক সভায় মিলিত হন। সভার শেষ পর্যায়ে দুপুর ১২টার দিকে বরশিবাওয়া গ্রামের রিয়াজ শিকদারের নেতৃত্বে ১৫-২০ জন সন্ত্রাসী ইউপি কার্যালয়ে ঢুকে সায়েম সরদারকে টেনে হিঁচড়ে বের করে সামনের রাস্তায় নিয়ে যায়। তারা সেখানে সায়েমকে মারধর করে ও কোপায়। পরে স্থানীয় লোকজনের সহায়তায় তাঁকে উদ্ধার করে খুলনা মেডিকেল কলেজ হাসপাতালে পাঠানো হয়।
মোরেলগঞ্জ থানার ওসি মো. আসলাম খান ঘটনার সত্যতা নিশ্চিত করে বলেন, পুলিশ ঘটনাস্থল পরিদর্শন করেছে। হামলাকারীদের গ্রেপ্তারের চেষ্টা চলছে।
