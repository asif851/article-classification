
রাজধানীর মতিঝিলে আজ সোমবার সকালে বাসচাপায় এক ব্যক্তি নিহত হয়েছেন। নিহত ব্যক্তির নাম আরিফুল ইসলাম পাটোয়ারি (৩৮)। তাঁর বাড়ি চাঁদপুর। তিনি রাজধানীর ইন্দিরা রোডে থাকতেন। ঢাকা মেডিকেল কলেজ হাসপাতাল সূত্র জানায়, সকাল পৌনে ১০টার দিকে গুরুতর আহত অবস্থায় ওই ব্যক্তিকে হাসপাতালে আনা হয়। পরীক্ষা করে চিকিৎসা কর্মকর্তা তাঁকে মৃত ঘোষণা করেন। পরে তাঁর মা হাসপাতালে এসে লাশ শনাক্ত করেন। লাশটি হাসপাতালের জরুরি বিভাগের মর্গে রাখা হয়েছে। মতিঝিল থানার উপপরিদর্শক (এসআই) ওমর ফারুক বলেন, এ ঘটনায় ওই বাসসহ চালককে আটক করা হয়েছে।
