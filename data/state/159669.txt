
পল্লবী থানা এলাকায় গোলাম মোস্তফা নামের এক ব্যবসায়ীর কাছ থেকে ৪ লাখ ৬০ হাজার টাকা ছিনতাইয়ের অভিযোগ পাওয়া গেছে। গতকাল মঙ্গলবার দুপুরে পপুলার ডায়াগনস্টিকের সামনে এ ঘটনা ঘটে।পল্লবী থানা-পুলিশ জানিয়েছে, দুপুর সাড়ে ১২টার দিকে গোলাম মোস্তফা একটি ব্যাগে টাকাগুলো নিয়ে রিকশা করে যাচ্ছিলেন। পপুলার ডায়াগনস্টিকের সামনে এলে একটি মোটরসাইকেলে করে দুজন তাঁর রিকশার পাশে চলে আসে। পেছনের আরোহী গোলাম মোস্তফার ব্যাগটি টান দিয়ে ছিনিয়ে নেন। দ্রুত মোটরসাইকেলটি এলাকা ছেড়ে যায়। গোলাম মোস্তফা বলেন, ব্যাগে ৪ লাখ ৬০ হাজার টাকা ছিল। তিনি মিরপুরে বিভিন্ন দ্রব্যের পাইকারি ব্যবসা করেন। পল্লবী থানার পরিদর্শক (তদন্ত) মইনুল ইসলাম ঘটনা নিশ্চিত করে বলেন, এ ঘটনার তদন্ত চলছে।
