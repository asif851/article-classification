
প্রতারণার একটি মামলায় গতকাল সোমবার গ্রেপ্তার হওয়া যশোরের মানবাধিকারকর্মী বিনয় কৃষ্ণ মল্লিকের মুক্তির দাবিতে জেলা প্রশাসন কার্যালয়ে অবস্থান নিয়েছেন যশোরের সাংবাদিকেরা। আজ মঙ্গলবার দুপুরে তাঁরা জেলা প্রশাসন কার্যালয়ে অবস্থান নিয়ে স্লোগান দিতে থাকেন।
এর আগে বেলা ১১টায় যশোর প্রেসক্লাব মিলনায়তনে জরুরি বৈঠক করেন সাংবাদিকেরা। বৈঠকে সিদ্ধান্ত আসে, আগামী মাসে স্বরাষ্ট্রমন্ত্রী যশোরে আসবেন। এর মধ্যে বিনয় কৃষ্ণ মল্লিকের মুক্তি দেওয়া না হলে স্বরাষ্ট্রমন্ত্রী ও পুলিশ প্রশাসনের কোনো ইতিবাচক সংবাদ যশোর সাংবাদিকেরা প্রকাশ করবে না। এ ছাড়া কাল বুধবার বেলা ১১টায় প্রেসক্লাবের সামনে বিক্ষোভ সমাবেশ ও অবস্থান কর্মসূচি ঘোষণা করা হয়েছে।
গতকাল সন্ধ্যায় মানবাধিকারকর্মী ও রাইটস যশোরের নির্বাহী পরিচালক বিনয় কৃষ্ণ মল্লিককে শহরের ঘোপ এলাকার বাড়ি থেকে আটক করে সাদাপোশাকের পুলিশ। বিনয় কৃষ্ণ মল্লিকের মেয়ে দিতি মল্লিক প্রথম আলোকে বলেন, সন্ধ্যা সাড়ে সাতটার দিকে সাদাপোশাকে ১০-১২ জন বাড়িতে এসে পুলিশের লোক বলে পরিচয় দেন। তাঁদের কয়েকজনের হাতে বন্দুক ছিল। বাবাকে ধরে তাঁরা টেনেহিঁচড়ে নিয়ে যান। যশোর কোতোয়ালি থানার ভারপ্রাপ্ত কর্মকর্তা (ওসি) ইলিয়াস হোসেন বলেন, নরসিংদী থানায় প্রতারণার একটি মামলায় বিনয় কৃষ্ণ মল্লিককে গ্রেপ্তার করা হয়েছে।
এর আগে গতকাল সকালে যশোরের প্রেসক্লাবের সামনে অবস্থান নিয়ে বিনয় কৃষ্ণ মল্লিক দাবি করেন, তাঁর ছেলে সবুজ মল্লিককে ৯ মার্চ সন্ধ্যায় নিজের ব্যবসাপ্রতিষ্ঠান থেকে বের হওয়ামাত্র সাদাপোশাকের কয়েকজন তাঁর মাথা ও মুখে গামছা পেঁচিয়ে জোর করে মাইক্রোবাসে তুলে নিয়ে যায়। এ সময় সবুজের পকেটে থাকা দুই লাখ টাকা ছিনিয়ে নেয় তারা। পরে অপহরণকারীরা সবুজকে ৫০ বোতল ফেনসিডিলসহ খুলনার ফুলতলা থানার টহল পুলিশের হাতে তুলে দেয়। ফুলতলা থানার পুলিশ তাঁর বিরুদ্ধে মামলা করে। সবুজ বর্তমানে খুলনা কারাগারে রয়েছেন।
বিনয় কৃষ্ণ মল্লিক দাবি করেন, যশোরের পুলিশ সুপারের (এসপি) সঙ্গে তাঁর পূর্বশত্রুতার কারণেই ছেলেকে এভাবে ফাঁসানো হয়েছে। এসপিকে বরখাস্ত করে বিভাগীয় তদন্তের দাবি জানান বিনয় কৃষ্ণ মল্লিক।
