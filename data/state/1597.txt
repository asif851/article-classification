
ব্রাহ্মণবাড়িয়ার বাঞ্ছারামপুর উপজেলার নয়টি ইউনিয়ন পরিষদে (ইউপি) চেয়ারম্যান পদে আওয়ামী লীগের প্রার্থী চূড়ান্ত করা হলেও ছয়টিতে দলের অন্তত ১১ জন ‘বিদ্রোহী’ প্রার্থী হিসেবে মনোনয়নপত্র নিয়েছেন। বিএনপি নয়টিতেই একক প্রার্থী চূড়ান্ত করে তাঁদের মনোনয়নপত্র দিয়েছে। আওয়ামী লীগের কয়েকজন নেতা-কর্মীর সঙ্গে কথা বলে জানা গেছে, দলের প্রার্থী চূড়ান্ত করা হলেও ছয়টি ইউনিয়নে অন্তত ১১ জন ‘বিদ্রোহী’ হিসেবে মনোনয়নপত্র নিয়েছেন। তাঁরা হলেন তেজখালী ইউপির চেয়ারম্যান গাজী ফাইজুর রহমান, আওয়ামী লীগের সমর্থক মো. মহসীন মিয়া, উপজেলা আওয়ামী লীগের উপদেষ্টা জহর মিয়া, আওয়ামী লীগের সমর্থক মো. ইকবাল হোসেন, ইউনিয়ন আওয়ামী লীগের প্রচার সম্পাদক নূর মোহাম্মদ, সমর্থক মো. নুরুল ইসলাম, ফরদাবাদ ইউপির চেয়ারম্যান আবদুল আজিজ, ছলিমাবাদ ইউনিয়নে উপজেলা আওয়ামী লীগের সদস্য এরশাদ আলী, সদস্য মদন মিয়া চিশতী, পাহাড়িয়াকান্দিতে উপজেলা যুবলীগের সহসম্পাদক আনোয়ার হোসেন ওরফে পিন্টু, মানিকপুরে আওয়ামী লীগের কর্মী জসিম উদ্দিন।জসিম উদ্দিন বলেন, ‘দলীয় প্রার্থী মনোনয়ন-প্রক্রিয়া সঠিক না হওয়ায় আমি দলের বিদ্রোহী হিসেবে নির্বাচন করব।’ পাহাড়িয়াকান্দির আনোয়ার হোসেন বলেন, ‘দলের জন্য আমরা কী না করেছি, অথচ আমার বাবাকে আওয়ামী লীগ মনোনয়ন দেয়নি। এ জন্য আমি স্বতন্ত্র হিসেবে নির্বাচন করার সিদ্ধান্ত নিয়েছি।’ছলিমাবাদ ইউনিয়নের এরশাদ আলী বলেন, ‘দল থেকে মূল্যায়ন পাইনি। তাই বিদ্রোহী হিসেবে মনোনয়ন নিয়েছি। আশা করি, আমার জয় হবেই।’ মদন মিয়া চিশতী বলেন, ‘আমরা তো ভেবেছিলাম যোগ্যতার ভিত্তিতে দলের মনোনয়ন দেওয়া হবে। তবে তা না করায় আমি মনোনয়ন নিয়েছি।’ তেজখালী ইউপির চেয়ারম্যান ও আওয়ামী লীগের সমর্থক গাজী ফাইজুর রহমান বলেন, ‘আমি বর্তমান চেয়ারম্যান হিসেবে দল থেকে কোনো মূল্যায়ন পাইনি। তাই বিদ্রোহী হিসেবে মনোনয়ন নিয়েছি। জনগণ আমার পক্ষে রয়েছে।’ ফরদাবাদ ইউপির চেয়ারম্যান আবদুল আজিজ বলেন, ‘প্রভাবিত হয়ে দলের মনোনয়ন দেওয়া হয়েছে, এটা মানা যায় না।’উপজেলা আওয়ামী লীগের সাধারণ সম্পাদক মো. নূরুল ইসলাম বলেন, ‘যারা দলের সিদ্ধান্তের বাইরে মনোনয়নপত্র নিয়েছেন তা জমা দেওয়া এবং প্রত্যাহারের শেষ দিন পর্যন্ত আমরা দেখব। আশা করছি, এর মধ্যে সবকিছু ঠিক হয়ে যাবে। না হলে দলীয় ফোরামে আলোচনা করে বিদ্রোহীদের বিষয়ে সিদ্ধান্ত নেওয়া হবে।’এদিকে উপজেলা বিএনপির সাধারণ সম্পাদক আবদুল মান্নান বলেন, নয় ইউপিতে বিএনপির মনোনয়ন চূড়ান্ত করেন দলের ভারপ্রাপ্ত মহাসচিব মির্জা ফখরুল ইসলাম আলমগীর। এতে তেজখালী ইউনিয়নে উপজেলা বিএনপির সদস্য আবদুর রাজ্জাক, পাহাড়িয়াকান্দিতে ইউনিয়ন বিএনপি সভাপতি এস এম দেলোয়ার হোসেন, সোনারামপুরে ইউনিয়ন বিএনপির সাধারণ সম্পাদক নাছির উদ্দিন, মানিকপুরে ইউনিয়ন বিএনপির প্রবীণ নেতা ফজলুল হক, ছলিমাবাদে ইউনিয়ন বিএনপির সাধারণ সম্পাদক মো. বিল্লাল হোসেন, রূপসদীতে ইউনিয়ন বিএনপির যুগ্ম সাধারণ সম্পাদক দেলোয়ার হোসেন, ফরদাবাদ ইউনিয়নে যুবদলের কর্মী মো. ছালাউদ্দিন, দড়িকান্দি ইউনিয়নে উপজেলা বিএনপির সদস্য আবদুল করিম, ছয়ফুল্লাকান্দিতে ইউনিয়ন বিএনপির সভাপতি মো. শাহজাহানকে চূড়ান্ত মনোনয়ন দেওয়া হয়।
