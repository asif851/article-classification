
চাঁপাইনবাবগঞ্জে ব্যবসায়ী এনামুল হককে পুড়িয়ে হত্যা এবং গোলাম রাব্বানীর বাড়িতে আগুন ও গুলি করে এক তরুণকে হত্যা মামলায় সাবেক সাংসদ এবং জেলা বিএনপির সভাপতি শাহজাহান মিঞাসহ চার নেতা-কর্মীর জামিন আবেদন নামঞ্জুর করে জেলহাজতে পাঠিয়েছেন আদালত।আজ বুধবার দুপুরে জ্যেষ্ঠ বিচারিক হাকিম সেলিম রেজা এই আদেশ দেন।আদালত সূত্রে জানা গেছে, গত ২ ডিসেম্বর আওয়ামী লীগের বর্তমান সাংসদ গোলাম রাব্বানীর বাড়িতে হামলা ও অগ্নিসংযোগের পর সংঘর্ষে রুবেল নামের একজন নিহত এবং ৩০ ডিসেম্বর শিবগঞ্জ বাজারের নিজ ব্যবসাপ্রতিষ্ঠানে ব্যবসায়ী এনামুল হককে পুড়িয়ে হত্যার ঘটনায় পৃথক দুটি মামলা হয়। এসব মামলায় আদালতে উপস্থিত হয়ে জামিন আবেদন করেন শাহজাহান মিঞা ও শিবগঞ্জ পৌর বিএনপির সভাপতি শফিকুল ইসলাম, উপজেলা যুবদলের সভাপতি আলী আহমেদ, পৌর যুবদলের সভাপতি মুক্তাদির আহমেদ।আদালত শুনানি শেষে তাঁদের জামিন আবেদন নামঞ্জুর করে জেলহাজতে পাঠনোর নির্দেশ দেন। এর মধ্যে এনামুল হত্যা মামলায় উচ্চ আদালত থেকে জামিনে ছিলেন শাহজাহান মিঞা।এদিকে জেলহাজতে পাঠানোর আদেশের পর আদালত চত্বরে বিক্ষোভ মিছিল ও সমাবেশ করেন বিএনপির কর্মী-সমর্থকেরা। সমাবেশ থেকে বিকেলে শিবগঞ্জে এবং বৃহস্পতিবার জেলায় বিক্ষোভ কর্মসূচির ঘোষণা দেওয়া হয়।
