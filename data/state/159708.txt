
চট্টগ্রাম সিটি করপোরেশনের নবনির্বাচিত মেয়র আ জ ম নাছির উদ্দিনকে অভিনন্দন ও শুভেচ্ছা জানিয়ে টানানো বিলবোর্ড, ব্যানার, ফেস্টুন ও পোস্টার তিন দিনের মধ্যে সরিয়ে ফেলতে বলা হয়েছে। গতকাল শুক্রবার সন্ধ্যায় মেয়র নাছিরের প্রেস সচিব উজ্জ্বল দত্তের পাঠানো এক সংবাদ বিজ্ঞপ্তিতে এই তথ্য জানানো হয়। বিজ্ঞপ্তিতে বলা হয়, মেয়রকে শুভেচ্ছা ও অভিনন্দন জানিয়ে টানানো বিলবোর্ড, ব্যানার, পোস্টার ও ফেস্টুন নগরের সৌন্দর্য নষ্ট করছে। এ ছাড়া মেয়রের প্রতি রাজনৈতিক নেতা-কর্মীদের এই অভিনন্দন, শুভেচ্ছা জ্ঞাপনের সুযোগে কিছু অপরাধী চক্র ও স্বার্থান্বেষী মহল মেয়রের ছবির পাশাপাশি নিজেদের ছবি ছাপিয়ে বিলবোর্ড, ব্যানার, ফেস্টুন বা পোস্টার টানিয়েছেন। বিষয়টি নিয়ে অসন্তোষ প্রকাশ করেছেন মেয়র। সংশ্লিষ্ট ব্যক্তিরা ভবিষ্যতে এই ধরনের কর্মকাণ্ড থেকে বিরত থাকবেন বলে তিনি প্রত্যাশা করছেন। গত বুধবার দুপুরে চট্টগ্রাম সার্কিট হাউসে পরিবহন মালিক ও শ্রমিকদের সঙ্গে আয়োজিত বৈঠকে সড়ক পরিবহন ও সেতুমন্ত্রী ওবায়দুল কাদের সিটি করপোরেশনের মেয়রকে শুভেচ্ছা জানিয়ে লাগানো বিলবোর্ড নামিয়ে ফেলার আহ্বান জানান। এই সময় মন্ত্রীর পাশে বসা ছিলেন মেয়র নাছির।
