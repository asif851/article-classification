
চট্টগ্রামের কর্ণফুলী থানার চরলক্ষ্যা গ্রামে গ্যাস সিলিন্ডার বিস্ফোরণে প্রায় ২২টি বসত ঘর পুড়ে গেছে। এ ঘটনায় আহত হয়েছেন দুজন। পুড়ে গেছে কোরবানির জন্য আনা একটি ছাগলও। আজ সোমবার দুপুরে এ ঘটনা ঘটে। অগ্নিকাণ্ডে প্রায় দুই কোটি টাকার ক্ষতি হয়েছে বলে দাবি করেন ক্ষতিগ্রস্ত পরিবারগুলো।
একটি ঘর থেকে গ্যাস সিলিন্ডার বিস্ফোরণ হলে মুহূর্তের মধ্যেই তা ছড়িয়ে পড়ে আশপাশের বাড়িতে।
গ্রামের কয়েকজন বাসিন্দা জানান, কর্ণফুলী থানার চরলক্ষ্যা ইউনিয়নের ৯নং ওয়ার্ডের মনু বাপের বাড়িতে সাইফুলের ঘরে গ্যাস সিলিন্ডার বিস্ফোরণ হয়। এরপর আগুন ধরে তা মুহূর্তেই তা চারদিকে ছড়িয়ে পড়ে। আগুনে পুড়ে যায় অন্তত ২২টি বসতঘর। এ সময় ওই সব ঘরে থাকা টাকা, স্বর্ণালংকার, আসবাবপত্রসহ গুরুত্বপূর্ণ কাগজপত্র পুড়ে যায়।
আগুন নেভাতে গিয়ে নুর আয়েশা ও নয়ন নামের দুজন আহত হন। আগুনের খবর ছড়িয়ে পড়লে এলাকার শত শত মানুষ আগুন নেভানোর চেষ্টা করে। প্রায় আধা ঘণ্টা চেষ্টা চালিয়ে স্থানীয়রা আগুন নিয়ন্ত্রণে আনে। ক্ষতিগ্রস্তরা জানান, ওই এলাকার যোগাযোগ ব্যবস্থা ভালো না হওয়ায় ফায়ার সার্ভিসের লোক আসতে পারেনি। তারা এলে ক্ষয়ক্ষতির পরিমাণ আরও কম হতো।
৯ নম্বর ওয়ার্ডের ইউপি সদস্য জয়নাল আবেদীন জানান, ‘আগুনে ২২টি পরিবারের আনুমানিক ১ কোটি ৮০ লাখ টাকার সম্পদ নষ্ট হয়েছে। বিষয়টি উপজেলা চেয়ারম্যান, ইউএনসহ সংশ্লিষ্টদের জানানো হয়েছে।’
চরলক্ষ্যা ইউপি চেয়ারম্যান মোহাম্মদ আলী জানান, ‘আগুনে পুড়ে ব্যাপক ক্ষতির খবর পেয়ে দ্রুত ক্ষতিগ্রস্ত এলাকায় গিয়ে সহায়তা করেছি। ঈদের এমন দুর্ঘটনায় তাদের ঈদ আনন্দ হঠাৎ মুছে গেল।’
