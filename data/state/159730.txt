
চট্টগ্রাম পলিটেকনিক ইনস্টিটিউটে আধিপত্য বিস্তার নিয়ে ছাত্রলীগের দুই পক্ষের মধ্যে সংঘর্ষে দুজন আহত হয়েছেন। আজ রোববার দুপুরে নগরের নাছিরাবাদ এলাকায় অবস্থিত ইনস্টিটিউটের ক্যাম্পাসে এ সংঘর্ষ হয়।
ইনস্টিটিউট সূত্র জানায়, আধিপত্য বিস্তার নিয়ে ইনস্টিটিউট শাখা ছাত্রলীগের সাবেক যুগ্ম সাধারণ সম্পাদক এম মহিউদ্দিন ও সাবেক সহসভাপতি সালাহউদ্দিন রাসেলের অনুসারীদের মধ্যে সংঘর্ষের ঘটনা ঘটে। এতে ইনস্টিটিউটের তড়িৎকৌশল বিভাগের চতুর্থ বর্ষের শিক্ষার্থী মোহাম্মদ পারভেজ ও যন্ত্রকৌশল বিভাগের চতুর্থ বর্ষের ছাত্র ইমন সরকার আহত হন। তাঁরা দুজনই এম মহিউদ্দিনের অনুসারী বলে জানা গেছে। তাঁদের প্রাথমিক চিকিৎসা দেওয়া হয়েছে। পরে পুলিশ ঘটনাস্থলে এসে পরিস্থিতি নিয়ন্ত্রণে আনে।
আধিপত্য বিস্তারের জের ধরে ছাত্রলীগের দুই পক্ষের মধ্যে সংঘর্ষের বিষয়টি নিশ্চিত করেছেন ইনস্টিটিউটের অধ্যক্ষ সালেহ আহমেদ।
এ সংঘর্ষের জন্য পরস্পরকে দায়ী করেছে ছাত্রলীগের দুই পক্ষ। সালাহউদ্দিন রাসেল অভিযোগ করেন, মহিউদ্দিনের অনুসারীরা তাঁর কর্মীদের ওপর হামলা চালিয়েছে। বাধা দিতে গেলে দুই পক্ষের মধ্যে সংঘর্ষ হয়।
অন্যদিকে মহিউদ্দিনের অনুসারী ও ইনস্টিটিউট শাখা ছাত্রলীগের সাবেক সাধারণ সম্পাদক আশরাফুল ইসলাম বলেন, সালাহউদ্দিন রাসেল ক্যাম্পাসে আধিপত্য বিস্তার করতে বহিরাগত ব্যক্তিদের নিয়ে তাঁদের ওপর হামলা চালান। এতে তাঁদের দুই কর্মী আহত হন।
