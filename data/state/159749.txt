

জঙ্গিবাদ দমনে আইনি ব্যবস্থার পাশাপাশি সামাজিক আন্দোলন গড়ে তোলার আহ্বান জানিয়েছেন শিক্ষামন্ত্রী নুরুল ইসলাম নাহিদ। আজ রোববার রাজধানীর কৃষিবিদ ইনস্টিটিউশন মিলনায়তনে বেসরকারি বিশ্ববিদ্যালয়ের উপাচার্য ও মালিকদের সঙ্গে এক মতবিনিময় সভায় প্রধান অতিথির বক্তব্যে তিনি এ আহ্বান জানান।
শিক্ষামন্ত্রী বলেন, আইনি ব্যবস্থা নেওয়ার জন্য তারা সব ধরনের সহযোগিতা দেবেন। তবে এ ধরনের বিষয়ের জন্য আইনের পাশাপাশি সামাজিক আন্দোলন, প্রতিরোধ ও চেতনা গড়ে তুলতে হবে। তিনি শিক্ষার পাশাপাশি শিক্ষার্থীদের নৈতিক ও মানবিক মূল্যবোধসম্পন্ন এবং জনগণের প্রতি সহনশীল এমন মানুষ গড়ে তুলতে শিক্ষাপ্রতিষ্ঠানগুলোর প্রতি আহ্বান জানান। তিনি বলেন, এসব বিষয় দমনের জন্য প্রত্যেক শিক্ষাপ্রতিষ্ঠানে কমিটি গঠন করা হবে যাতে জঙ্গিবাদে কেউ সম্পৃক্ত হতে না পারে।
স্বরাষ্ট্রমন্ত্রী আসাদুজ্জামান খান কাম​ালের সভাপতিত্বে প্রায় চার ঘণ্টা ধরে চলা এই মতবিনিময় সভায় বেসরকারি বিশ্ববিদ্যালয়ের মালিক, উপাচার্য ও কয়েকটি ​ইংরেজিমাধ্যম শিক্ষাপ্রতিষ্ঠানের প্রধানের বক্তব্য রাখেন। এ ছাড়া ঊর্ধ্বতন পুলিশ কর্মকর্তা, র‍্যাবের মহাপরিচালকসহ বিভিন্ন পর্যায়ের কর্মকর্তারা উপস্থিত ছিলেন।
আরও পড়ুন: 
সরকারের সঙ্গে বেসরকারি বিশ্ববিদ্যালয় প্রতিনিধিদের সভা শুরু
