
ইউরোপীয় ইউনিয়নের (ইইউ) ডেপুটি সেক্রেটারি জেনারেল ক্রিশ্চিয়ান লেফলার বলেছেন, ইউরোপে ৮০ হাজার অবৈধ বাংলাদেশি অভিবাসী আছে। তাদের ফেরত নিতে তিনি বাংলাদেশকে অনুরোধ জানিয়েছেন।
আজ সোমবার বিকেলে সচিবালয়ে স্বরাষ্ট্রমন্ত্রী আসাদুজ্জামান খান কামালের সঙ্গে ইউরোপীয় ইউনিয়নের একটি প্রতিনিধিদল দেখা করে। এ সময় ক্রিশ্চিয়ান লেফলার অবৈধ বাংলাদেশিদের ফিরিয়ে নিতে স্বরাষ্ট্রমন্ত্রীকে অনুরোধ জানান।স্বরাষ্ট্রমন্ত্রীও ইউরোপীয় ইউনিয়নের প্রতিনিধি দলকে ওই অভিবাসীদের তালিকা পাঠানোর অনুরোধ জানান। তালিকা পেলে তা যাচাই-বাছাই করে ব্যবস্থা নেওয়া হবে বলে প্রতিনিধিদলকে জানান মন্ত্রী।পরে স্বরাষ্ট্রমন্ত্রী সাংবাদিকদের বলেন, ‘বাংলাদেশে আড়াই লাখ রোহিঙ্গা ও দুই লাখ রিফিউজি আছে। আমরা তাদের ফেরত পাঠাতে ইউরোপীয় ইউনিয়নের কাছে সহায়তা চেয়েছি। তারা বলেছে মিয়ানমার গেলে তারা এ বিষয়টি দেখবে।’
