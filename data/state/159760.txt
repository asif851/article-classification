
নরসিংদীর পলাশে গতকাল মঙ্গলবার এক কলেজছাত্রকে কুপিয়ে ও টাঙ্গাইল সদরে একজন তাঁতশ্রমিককে গলা কেটে হত্যা করেছে দুর্বৃত্তরা। এ ছাড়া হবিগঞ্জ সদর ও ময়মনসিংহের ভালুকায় দুই ব্যক্তি খুন হয়েছেন। মুন্সিগঞ্জের গজারিয়ায় স্বামীর বিরুদ্ধে স্ত্রীকে হত্যার অভিযোগ পাওয়া গেছে।ঢাকার বাইরে প্রথম আলোর আঞ্চলিক কার্যালয় ও প্রতিনিধিদের পাঠানো খবর:নরসিংদী: খায়রুল ইসলাম (২৩) নরসিংদী সরকারি কলেজ থেকে ক্লাস শেষে গতকাল বিকেল সাড়ে চারটার দিকে পলাশের খিলপাড়া গ্রামে নিজ বাড়িতে ফিরছিলেন। বাড়ির কাছাকাছি গেলে খায়রুলের পথ রোধ করে ওত পেতে থাকা ১০-১৫ জন দুর্বৃত্ত। পরে তারা চাপাতি দিয়ে খায়রুলকে কুপিয়ে মৃত্যু নিশ্চিত করে পালিয়ে যায়। খবর পেয়ে স্বজনেরা এসে খায়রুলের রক্তাক্ত লাশ দেখে পুলিশে খবর দেন। পুলিশ এসে লাশ উদ্ধার করে।খায়রুলের বাবা হাফিজ উদ্দিন বলেন, ‘কারও সঙ্গে আমার শত্রুতা নেই। কেন আমার ছেলেকে খুন করা হলো, তা বুঝতে পারছি না।’টাঙ্গাইল: সদর উপজেলার ধুলুটিয়া গ্রামে মসজিদের ভেতরে আমিনুর মিয়া (৩০) নামের এক তাঁতশ্রমিককে গলা কেটে হত্যা করেছে দুর্বৃত্তরা। গতকাল ভোরে ফজরের নামাজের সময় ধুলুটিয়া গ্রামের বড় জামে মসজিদে তাঁর লাশ দেখতে পেয়ে এলাকাবাসী পুলিশে খবর দেন। আমিনুরের বাড়ি লালমনিরহাটের হাতীবান্ধা উপজেলার বেজগ্রাম গ্রামে।এলাকার অনেকে জানান, প্রায় ১০ বছর ধরে আমিনুর ওই গ্রামে পরিবার-পরিজন নিয়ে বাস করছিলেন। মাঝেমধ্যে তিনি রাতে ওই মসজিদে ঘুমাতেন।হবিগঞ্জ: সোমবার রাতে সদর উপজেলার শায়েস্তাগঞ্জ পৌরসভার অধিবাসী হিরেন্দ্র শুক্লবৈধ্যর ঘরে এক চোর ঢোকে। চোরের উপস্থিতি টের পেয়ে হিরেন্দ্রর ঘুম ভেঙে যায়। তিনি চোরকে জাপটে ধরেন। এ সময় ঘরের বাতি জ্বালানো থাকায় হিরেন্দ্র চোরকে চিনে ফেলেন। চোর গৃহকর্তাকে ছুরিকাঘাত করে পালিয়ে যায়। তাঁকে হবিগঞ্জ জেলা আধুনিক হাসপাতালে নেওয়া হয়। সেখানে চিকিৎসারত অবস্থায় হিরেন্দ্র মারা যান। এ ঘটনার পরই এলাকাবাসী অভিযুক্ত শফিক মিয়াকে আটক করে পুলিশে সোপর্দ করেন।গজারিয়া (মুন্সিগঞ্জ): উপজেলার শিমুলিয়া গ্রামে সোমবার রাতে হাসি আক্তারকে (৩৭) তাঁর স্বামী নজির মিয়া হত্যা করেছেন বলে অভিযোগ পাওয়া গেছে।নিহত হাসির বাবা ধনু মিয়ার অভিযোগ, বিয়ের পর থেকেই নজির যৌতুকের জন্য হাসিকে শারীরিক নির্যাতন করতেন। ওই দিন রাতে ঝগড়ার একপর্যায়ে হাসিকে হত্যা করে নজির ঘরের বাইরে ফেলে পালিয়ে যান।ময়মনসিংহ: ময়মনসিংহের ভালুকা উপজেলার বালিয়াগারা গ্রাম থেকে গতকাল সকালে জংবাহাদুর ওরফে সন্দেস আলী নামের এক ব্যক্তির গলা কাটা লাশ উদ্ধার করেছে পুলিশ। জংবাহাদুরের বাড়ি উপজেলার হিজলিপাড়া গ্রামে। তিনি দৌলা বাজারে মনিহারির ব্যবসা করতেন। ভালুকা মডেল থানার ওসি আবদুল মোতালেব মিয়া জানান, ময়নাতদন্তের জন্য লাশ ময়মনসিংহ মেডিকেল কলেজ হাসপাতালের মর্গে পাঠানো হয়েছে।
