
দিনাজপুরের হিলির বিভিন্ন দোকান থেকে চোরাই পথে আনা বিপুল পরিমাণ ভারতীয় কাপড় জব্দ করা হয়েছে। গতকাল শুক্রবার রাতে বর্ডার গার্ড বাংলাদেশ (বিজিবি) ৩ ব্যাটালিয়নের সদস্যরা অভিযান চালিয়ে এসব কাপড় জব্দ করেন।
হিলি সিপি ক্যাম্পের কোম্পানি কমান্ডার আবদুল হামিদ প্রথম আলোকে জানান, ৩ ব্যাটালিয়নের সহ-অধিনায়ক মেজর নাসির ইমাম রুমীর নেতৃত্বে বিজিবির একটি দল গতকাল রাতে হিলি বাজারে কাপড়ের বিভিন্ন দোকানে তল্লাশি চালায়। এ সময় তারা ভারত থেকে চোরাই পথে আনা এক হাজার ২৬২টি শাড়ি, ৭৬৬টি থ্রি পিস, ১২২টি বালিশের কভার, ফ্লোর মেট ৭৩টি এবং বিছানার ৫১টি চাদর জব্দ করেন।
বিজিবি ৩ ব্যাটালিয়নের অধিনায়ক লে. কর্নেল আবদুর রাজ্জাক তরফদার জানান, আটক করা কাপড়গুলোর আনুমানিক মূল্য এক কোটি ২৬ লাখ ৭৭ হাজার টাকা। ঈদ সামনে রেখে রাজস্ব ফাঁকি দিয়ে ভারত থেকে চোরাই পথে এসব কাপড় আনা হয়েছিল।
বিজিবির এ অভিযান অব্যাহত থাকবে বলে আবদুর রাজ্জাক তরফদার জানান।
