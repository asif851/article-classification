
কিশোরগঞ্জ-৬ আসন থেকে নির্বাচিত আওয়ামী লীগের সাংসদ নাজমুল হাসান এবং নারায়ণগঞ্জ-৫ আসন থেকে নির্বাচিত জাতীয় পার্টির সাংসদ নাসিম ওসমান শপথ নিয়েছেন। আজ শনিবার দুপুরে জাতীয় সংসদ ভবনে স্পিকারের কার্যালয়ে তাঁরা শপথ নেন।
স্পিকার শিরীন শারমীন চৌধুরী দুই সাংসদকে শপথবাক্য পাঠ করান। এর আগে জাতীয় পার্টির চেয়ারম্যান এইচ এম এরশাদ সাংসদ হিসেবে শপথ  নেন।
৫ জানুয়ারির নির্বাচনের পর গত বৃহস্পতিবার আওয়ামী লীগের ২২৬, জাতীয় পার্টির ৩১, ওয়ার্কার্স পার্টির ৬, জাসদের চার, জাতীয় পার্টি (জেপি), বিএনএফ ও তরীকত ফেডারেশনের একজন করে এবং স্বতন্ত্র ১৪ জনসহ মোট ২৮৪ জন সাংসদ শপথ নেন। 
ওই দিন জাতীয় পার্টির ৩৩ সদস্যের মধ্যে এরশাদসহ দুজন শপথ নেননি। এরশাদ এবং নাসিম ওসমানের শপথের মধ্য দিয়ে জাতীয় পার্টির ৩৩ জনই শপথ নিলেন।
গত বুধবার জাতীয় সংসদ নির্বাচনে ২৯০ আসনের নির্বাচিত সাংসদদের গেজেট প্রকাশ করে নির্বাচন কমিশন। এর মধ্যে আওয়ামী লীগের সভানেত্রী শেখ হাসিনা দুটি আসনে বিজয়ী হওয়ায় রংপুর-৬ আসনটি ছেড়ে দেন। এর ফলে ২৮৯ জন সাংসদের মধ্যে ২৮৭ জন শপথ নিলেন।
এখনো শপথ নেননি আওয়ামী লীগের সাবের হোসেন চৌধুরী ও জাসদের মঈনুদ্দিন খান বাদল।
