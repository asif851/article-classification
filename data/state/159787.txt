
সাম্প্রদায়িক সন্ত্রাস রোধে ১০ ও ১১ জানুয়ারি গণজাগরণ মঞ্চ ঢাকা থেকে যশোরের মালোপাড়া পর্যন্ত রোড মার্চের কর্মসূচি ঘোষণা করেছে। আজ বিকেলে জাতীয় জাদুঘরের সামনে আয়োজিত এক সংবাদ সম্মেলনে গণজাগরণ মঞ্চের মুখপাত্র ইমরান এইচ সরকার এ কর্মসূচি ঘোষণা করেন।ইমরান এইচ সরকার বলেন, ‘রাজনৈতিক কারণে সংখ্যালঘুদের ওপর নির্যাতন চলমান এবং বিশেষ করে এক বছর ধরে জামায়াত-শিবিরের সন্ত্রাসীদের দ্বারা এই হামলা প্রকাশ্যে-অপ্রকাশ্যে বহগুণে বৃদ্ধি পেয়েছে। এমন পরিস্থিতিতে বর্তমান অশান্ত রাজনৈতিক পরিস্থিতিতে হিন্দু ধর্মাবলম্বীদের ওপর হামলা প্রতিরোধে সারা দেশে প্রশাসনের ব্যর্থতায় আমরা ক্ষুব্ধ।’ তিনি বলেন, মুক্তিযোদ্ধাদের উত্তর প্রজন্ম হিসেবে তাঁরা চান সাম্প্রদায়িক সন্ত্রাসের বিষয়টি শক্তভাবে মোকাবিলা করা হোক এবং এর একটি স্থায়ী সমাধান অত্যাবশ্যক।ইমরান সারা দেশের আগ্রহী তরুণদের সমন্বয় সেলের সঙ্গে ০১৭৮১৬২৮১১১ নম্বরে যোগাযোগের অনুরোধ জানিয়েছেন।গণজাগরণ মঞ্চ সারা দেশে সাম্প্রদায়িক সন্ত্রাসের শিকার দরিদ্র নির্যাতিত পরিবারকে ত্রাণ সহায়তা দেওয়ার জন্য শাহবাগে ত্রাণ সংগ্রহ করবে। মঞ্চ সারা দেশের যেসব এলাকায় হামলা হচ্ছে ও হামলার আশঙ্কা আছে, সে এলাকাগুলোর সব তরুণকে নিয়ে স্থানীয় পর্যায়ে সাম্প্রদায়িক সন্ত্রাস প্রতিরোধ কমিটি গঠনের আহ্বান জানিয়েছেন।
সাম্প্রদায়িক সহিংসতার ঘটনায় গণজাগরণ মঞ্চ সরকারের কাছে তিন দফা দাবি উত্থাপন করেছে। সাম্প্রদায়িক সন্ত্রাস রোধে কঠোর শাস্তির ব্যবস্থা নিশ্চিত করে আলাদা আইন প্রণয়ন করতে হবে, সাম্প্রতিক প্রতিটি নির্যাতনের ঘটনার সঙ্গে জড়িত ব্যক্তি ও গোষ্ঠীকে অবিলম্বে গ্রেপ্তার করে দ্রুত বিচার ট্রাইব্যুনালে দৃষ্টান্তমূলক শাস্তি নিশ্চিত করতে হবে এবং সারা দেশে আক্রান্ত পরিবারগুলোর ক্ষতি নিরূপণ করে তাদের উপযুক্ত ক্ষতিপূরণের ব্যবস্থা করতে হবে।
