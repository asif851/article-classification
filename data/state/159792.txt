
ঢাকার সাভারের রাজফুলবাড়িয়া এলাকায় আজ মঙ্গলবার একটি সর্বজনীন দুর্গা মন্দিরে হামলা চালিয়ে দুর্বৃত্তরা বেশ কয়েকটি মূর্তি ভাঙচুর করেছে। ঘটনার পর থেকে এলাকায় উত্তেজনা বিরাজ করছে। 
সাভার মডেল থানার পুলিশ ও স্থানীয়দের সঙ্গে কথা বলে জানা যায়, এলাকার হিন্দু ধর্মাবলম্বী লোকজন রাজফুলবাড়িয়া কেষ্টনগর বটতলা এলাকায় মন্দির স্থাপন করে পূজা অর্চনা করে আসছিলেন। মন্দিরটির কিছু অংশে সরকারি জমি রয়েছে। একই এলাকার আব্দুল হক নামের এক ব্যক্তি মন্দিরের দখলে থাকা ওই সরকারি জমি দখলের পাঁয়তারা করে আসছিলেন। এর জের ধরেই হক ও তাঁর ভাই হারুন লোকজন নিয়ে মন্দিরে হামলা চালিয়ে মূর্তি ভাঙচুর করেন। এর পর থেকে এলাকায় উত্তেজনা বিরাজ করছে। মন্দির পরিচালনা কমিটির সভাপতি গদাধর রাজবংশী বলেন, আজ বেলা আড়াইটার দিকে হক ও তাঁর ভাই ৫০ থেকে ৬০ জন লোক নিয়ে মন্দিরে হামলা চালিয়ে প্রথমে তাঁরা মন্দিরের প্রাচীর ভাঙচুর করেন। এর পর মন্দিরের ভেতরে থাকা দুর্গা, মনসা ও রাধাকৃষ্ণের মূর্তিসহ বেশ কয়েকটি মূর্তি ভেঙে ফেলেন। তিনি বলেন, ঘটনার পর থেকে এলাকার হিন্দু সম্প্রদায়ের লোকজনের মধ্যে আতঙ্ক বিরাজ করছে। সাভার মডেল থানার উপপরিদর্শক (এসআই) লুৎফর রহমান বলেন, ‘খবর পেয়ে ঘটনাস্থলে পৌঁছে হামলাকারীদের গ্রেপ্তারের চেষ্টা চালানো হয়। কিন্তু বাড়িতে না থাকায় কাউকে গ্রেপ্তার করা সম্ভব হয়নি। এ ব্যাপারে মন্দির কমিটির পক্ষ থেকে অভিযোগ দেওয়া হলে মামলা নেওয়া হবে।’ অভিযুক্ত হক ও হারুন পলাতক থাকায় এ ব্যাপারে তাঁদের সঙ্গে কথা বলা সম্ভব হয়নি।
