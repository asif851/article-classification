
ঢাকার আশুলিয়ায় পুলিশের সঙ্গে ‘বন্দুকযুদ্ধে’ এক যুবক নিহত হয়েছেন। নিহত যুবককে ডাকাত বলছে পুলিশ। তিনি গ্রেপ্তার ছিলেন।
গতকাল বৃহস্পতিবার দিবাগত রাতে কথিত এই বন্দুকযুদ্ধ হয়।
পুলিশের ভাষ্য, নিহত যুবকের নাম রুবেল (২৫)। বাড়ি টাঙ্গাইলের ঘাটাইলে।
ঘটনাস্থল থেকে একটি পিস্তল ও কয়েকটি গুলি উদ্ধারের দাবি করেছে পুলিশ।
ঢাকা জেলার অতিরিক্ত পুলিশ সুপার সাইদুর রহমান বলেন, সম্প্রতি আশুলিয়ায় একটি বাসে ডাকাতি হয়। ডাকাতেরা বাসের চালককে হত্যা করে। বাসে ধর্ষণের ঘটনাও ঘটে। এ ঘটনায় গ্রেপ্তার হওয়া আসামিরা রুবেলের নাম জানায়।
পুলিশের ভাষ্য, গ্রেপ্তারের পর গত রাতে রুবেলকে নিয়ে আশুলিয়া এলাকায় অভিযানে যায় পুলিশ। এ সময় তাঁর সহযোগীরা পুলিশকে লক্ষ করে গুলি ছোড়ে। পুলিশও পাল্টা গুলি ছোড়ে। বন্দুকযুদ্ধে রুবেল নিহত হন।
