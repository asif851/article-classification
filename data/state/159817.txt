
রংপুরে বৃষ্টি না হওয়ায় প্রচণ্ড রোদে আমন ধানের খেত শুকিয়ে যাচ্ছে। এর ফলে কৃষকেরা বিপাকে পড়েছেন। বাধ্য হয়ে তাঁরা সেচযন্ত্রের সাহায্যে জমিতে সেচ দিচ্ছেন। এতে তাঁদের খরচ বেড়ে যাচ্ছে।কৃষি সম্প্রসারণ বিভাগ সূত্র জানায়, চলতি বছর জেলায় ১ লাখ ৫৯ হাজার ৬২৬ হেক্টর জমিতে আমন আবাদের লক্ষ্যমাত্রা নির্ধারণ করা হয়েছে। এর মধ্যে ১ লাখ ২৭ হাজার ৪৭৫ হেক্টর জমিতে চারা রোপণ হয়েছে। একটানা রোদে এসব খেতের পানি শুকিয়ে গেছে। গত ১৫ জুলাই থেকে চারা রোপণ শুরু হয়েছে। ১৫ আগস্ট পর্যন্ত চারা রোপণ চলবে।কৃষি সম্প্রসারণ অধিদপ্তরের রংপুর কার্যালয়ের উপপরিচালক স ম আশরাফ আলী গতকাল মঙ্গলবার বলেন, ইতিমধ্যে লক্ষ্যমাত্রার শতকরা ৮০ শতাংশ জমিতে আমন ধানের চাপা রোপণ হয়েছে। প্রচণ্ড রোদ অব্যাহত থাকলে কৃষকদের সেচযন্ত্রের মাধ্যমে জমিতে পানি দেওয়ার পরামর্শ দেওয়া হয়েছে। পরিস্থিতি মোকাবিলায় জরুরি ভিত্তিতে প্রচারপত্র বিলি করা হবে।গতকাল মঙ্গলবার সকালে সরেজমিনে দেখা যায়, কাউনিয়া উপজেলার গ্রামজুড়ে কৃষকদের রোপণ করা জমিতে পানি নেই। কিছু খেত ইতিমধ্যে হলদে রং ধারণ করেছে।সারাই ইউনিয়নের কাচু আলুটারি গ্রামের কৃষক রুমন হোসেন তাঁর দেড় একর জমিতে সেচযন্ত্রের মাধ্যমে সেচ দিচ্ছেন। তিনি বলেন, ‘পাঁচ দিন থাকিয়া জমিত পানি নাই। তাই সেচ দিয়া পানি দিচ্ছি। দেড় একর জমিত পানি দিতে ৯০০ টাকা লাগছে। আরও যে কত লাগবে, তাই নিয়া চিন্তায় পড়ি গেছি।’একই এলাকার কৃষাণী মণি বেগম বলেন, ‘সামান্য ৩৫ শতক জমি আবাদ করচি। তাতেও যদি পানি না থাকে, তাইলে কেমন করি বাঁচমো। খেত বাঁচপার জন্যে টাকা ধার করিয়া সেচ দিয়া পানি দেওয়া হইতেছে। এই বর্ষাত সেচ দেওয়ার তো কথা ছিল না।’কাচু আলুটারি গ্রামের রওশন আলীর সাড়ে তিন একর জমির অবস্থাও একই রকম। তিনি বলেন, ‘বৃষ্টির আশায় আমন আবাদ করি। কিন্তু বৃষ্টি না হইলে খেত তো বাঁচানো লাগবে। তাতে টাকা খরচা হচ্ছে।’কৃষক মোস্তাফিজুর রহমান, আবুল কালামসহ আরও অনেকেই বললেন, রোপণ করা জমির খেত শুকিয়ে যাচ্ছে। একদিন সেচ দিয়ে পানি দেওয়ার পর প্রচণ্ড রোদে তা-ও শুকিয়ে যাচ্ছে। এমনি করে আরও অনেক কৃষক তাঁদের দুরবস্থার কথা জানান।রংপুর আবহাওয়া কার্যালয় সূত্র জানায়, রংপুরে গতকাল সর্বোচ্চ তাপমাত্রা ছিল ৩৩ দশমিক ৫ ডিগ্রি সেলসিয়াস। গত সোমবারও একই তাপমাত্রা ছিল। গত কয়েক দিনের তাপমাত্রাও একই রকম ছিল।
