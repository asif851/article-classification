
ময়মনসিংহের গফরগাঁও উপজেলার পাগলা থানার অন্তর্ভুক্ত কান্দিরপাড়া বাজার থেকে গতকাল বুধবার অস্ত্রসহ আটক এক ছাত্রলীগ নেতা ও ইউনিয়ন পরিষদের (ইউপি) এক সদস্যকে পুলিশের কাছ থেকে ছিনিয়ে নিয়েছেন তাঁদের সমর্থকেরা। তবে পুলিশ দাবি করছে, ছিনিয়ে নেওয়ার ঘটনা ঘটেনি, তাঁরা পালিয়ে গেছেন।পুলিশের হাত থেকে ছিনিয়ে নেওয়া দুজন হলেন উস্থি ইউনিয়ন ছাত্রলীগের আহ্বায়ক রাসেল মিয়া ও উস্থি ইউপির ১ নম্বর ওয়ার্ডের সদস্য আবুল।পুলিশ ও স্থানীয় সূত্রে জানা যায়, গতকাল সন্ধ্যায় পাগলা থানার পুলিশ উপজেলার উস্থি ইউনিয়নে কান্দিরপাড়া বাজারে মাদকবিরোধী অভিযান চালায়। এ সময় সন্দেহবশত রাসেল মিয়ার মোটরসাইকেল থামিয়ে তল্লাশি করতে চাইলে ওই নেতা বাধা দেন। একই মোটরসাইকেলে আবুল ছিলেন। পুলিশ জোরপূর্বক রাসেলের শরীর তল্লাশি করে একটি পিস্তল পায়। পরে পুলিশ রাসেল ও আবুলকে আটক করে রিকশায় করে থানার নিয়ে যাওয়ার সময় পথে তাঁদের সমর্থকেরা পুলিশের সঙ্গে ধস্তাধস্তি করে ওই দুজনকে ছিনিয়ে নিয়ে যান।পাগলা থানার ওসি বদরুল আলম খান বলেন, আটক দুজন ধস্তাধস্তি করে পালিয়ে যান। কেউ ছিনিয়ে নেননি। তবে রাসেলের সঙ্গে থাকা পিস্তল জব্দ করা হয়েছে।গফরগাঁও সার্কেলের সহকারী পুলিশ সুপার (এএসপি) বিল্লাল হোসেন বলেন, ‘আমার জানামতে কান্দিরপাড়া বাজারে পুলিশ অস্ত্র উদ্ধার করেছে। আটক কোনো ব্যক্তিকে ছিনিয়ে নেওয়ার ঘটনা ঘটেনি।’
