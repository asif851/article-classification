
টাঙ্গাইলের দেলদুয়ারে পূর্বশত্রুতার জের ধরে আমিনুল ইসলাম (২৩) নামের এক তরুণকে কুপিয়ে হত্যা করেছে সন্ত্রাসীরা। রোববার রাতে উপজেলার এলাসিন ইউনিয়নের মুশুরিয়া উত্তরপাড়া গ্রামে এ ঘটনা ঘটে।
দেলদুয়ার থানার ভারপ্রাপ্ত কর্মকর্তা (ওসি) চান মিয়া জানান, কিছুদিন আগে ক্রিকেট খেলা নিয়ে আমিনুল ইসলামের সঙ্গে আতিক নামের আরেক তরুণের হাতাহাতির ঘটনা ঘটে। এ ঘটনায় আমিনুলের বন্ধু সাদ্দাম মীমাংসা করার কথা বলে তাঁকে রোববার রাত ১০টার দিকে উত্তরপাড়া মাঠে যেতে বলেন। আমিনুল তাঁর চার বন্ধুকে সঙ্গে নিয়ে সেখানে উপস্থিত হন। এ সময় ওত পেতে থাকা কয়েকজন তাঁদের ওপর হামলা করে। হামলাকারীদের চাপাতির আঘাতে আমিনুল ঘটনাস্থলেই প্রাণ হারান। হামলায় আমিনুলের তিন বন্ধু ইসমাইল হোসেন, ফারুক ও বাবু আহত হন। তাঁদের গুরুতর আহত অবস্থায় টাঙ্গাইল জেনারেল হাসপাতালে ভর্তি করা হয়। পরে অবস্থার অবনতি হলে ঢাকা মেডিকেল কলেজ হাসপাতালে পাঠানো হয়।
