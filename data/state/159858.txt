
আগামী ২৪ ঘণ্টার মধ্যে সুন্দরবনের শ্যালা নদী দিয়ে সুনিয়ন্ত্রিতভাবে নৌচলাচলের অনুমতি দেওয়ার দাবি জানিয়েছে বাংলাদেশ নৌযান শ্রমিক ফেডারেশন। তা না হলে ৭ জানুয়ারি রাত ১২টা এক মিনিট থেকে দেশের পণ্যবাহী সব নৌযানের শ্রমিকেরা লাগাতার কর্মবিরতি পালন করবেন বলে হুমকি দিয়েছে সংগঠনটি।
আজ মঙ্গলবার বেলা ১১টার দিকে ঢাকা রিপোর্টার্স ইউনিটির ছোট মিলনায়তনে আয়োজিত সংবাদ সম্মেলনে সংগঠনটি এ ঘোষণা দেয়।
সংবাদ সম্মেলনে লিখিত বক্তব্যে সংগঠনের সাধারণ সম্পাদক চৌধুরী আশিকুল আলম বলেন, কর্তৃপক্ষের অবহেলার কারণে ২০১১ সালে ঘষিয়াখালী নৌপথটি একেবারে চলাচলের অযোগ্য ঘোষণা করা হয়। সে সময় মংলা বন্দরের সঙ্গে পণ্য পরিবহন ধরে রাখার জন্য বগি-জয়মণি-মংলা ৭১ কিলোমিটারের এ নৌপথটি চালু করা হয়।
সংবাদ সম্মেলনে দাবি করা হয়, যদি এ নৌপথটি বন্ধ করে দেওয়া হয়, মংলা বন্দর সচল রাখা সম্ভব হবে না। লাখো লোক কর্মহীন হয়ে পড়বে। লবণ ও সিমেন্টসহ দক্ষিণ-পশ্চিমাঞ্চলে গড়ে ওঠা অনেক শিল্প বন্ধ হয়ে যাবে। তাই ঘষিয়াখালী চ্যানেল দ্রুত খনন এবং খনন সম্পন্ন না হওয়া পর্যন্ত সুন্দরবনের নিরাপত্তা বিবেচনা করে পরিকল্পিত ও নিয়ন্ত্রিতভাবে শ্যালা নৌপথে জাহাজ চলাচলের ব্যবস্থা করার দাবি জানায় সংগঠনটি।
