
নির্যাতন করার অভিযোগ এনে রাজধানীর তেজগাঁও শিল্পাঞ্চল থানার ভারপ্রাপ্ত কর্মকর্তা (ওসি) ও স্থানীয় কাউন্সিলরসহ ১১ জনের বিরুদ্ধে আদালতে গতকাল বুধবার মামলা করেছেন একজন দোকান মালিক। একই দিনে মামলাটি আমলে নিয়ে ঘটনার বিচারবিভাগীয় তদন্তের জন্য ঢাকার মুখ্য মহানগর হাকিমকে (সিএমএম) নির্দেশ দিয়েছেন ঢাকার একটি আদালত। একই সঙ্গে নির্যাতিত ওই দোকান মালিককে মানসিক চিকিৎসার দেওয়ার ব্যবস্থা করতে ঢাকা মেডিকেল কলেজ হাসপাতালের পরিচালককে নির্দেশ দিয়েছেন আদালত।
ঢাকার মহানগর দায়রা জজ মো. কামরুল হোসেন মোল্লা এ আদেশ দেন। বিচার বিভাগীয় ও চিকিৎসা সংক্রান্ত প্রতিবেদন আগামী ২১ এপ্রিল জমা দিতে বলা হয়েছে।মামলার এজাহারে জানা যায়, ওই দোকান মালিকের নাম বাবুল হাওলাদার। তাঁর আইনজীবী নাসিমা আক্তার প্রথম আলোকে বলেন, নির্যাতনের অভিযোগ এনে নির্যাতন এবং হেফাজতে মৃত্যু (নিবারণ) আইন, ২০১৩ এর ৪ (খ) ধারায় ঢাকার মহানগর দায়রা জজ আদালতে নালিশি মামলা করা হয়েছে। আদালত মামলাটি আমলে নিয়ে ঘটনার বিচার বিভাগীয় তদন্তের নির্দেশ দিয়েছেন।’মামলার আসামিরা হলেন, তেজগাঁও শিল্পাঞ্চল থানার ওসি আবদুর রশীদ, উপপরিদর্শক (এসআই) জাহাঙ্গীর হোসেন, আবুল কালাম আজাদ, ২৪ নম্বর ওয়ার্ড কাউন্সিল মো. শফিউল্লাহ শফি এবং স্থানীয় মশিউর রহমান, মিনহাজুর রহমান, ইয়াসমিন রহমান, হোসেন খান, ফারুক আহম্মেদ, নুরুন্নবী ও মহিউদ্দিন।মামলার আবেদনে বলা হয়, মামলার বাদী মো. বাদল হাওলাদার জমির মালিক অমৃত বিশ্বাসের সম্পত্তি ভাড়া নিয়ে তেজগাঁও শিল্পাঞ্চল থানাধীন কাওরান বাজারের ৫৪ দক্ষিণ বেগুনবাড়ি, এফডিসির নতুন গেটে একটি দোকান নির্মাণ করেন। কিন্তু মামলার আসামি মশিউর রহমান, মিনহাজুর রহমান ও ইয়াসমিন রহমান ওই দোকান দখলের চেষ্টা করে আসছিল। বাবুল জমির মালিক অমৃতকে জানালে তিনি গত ১ ফেব্রুয়ারি ঢাকার নির্বাহী হাকিম আদালতে একটি মামলা করেন। আদালত দোকানটির দখল প্রতিবেদন দাখিলসহ শান্তিশৃঙ্খলা বজায় রাখার জন্য তেজগাঁও শিল্পাঞ্চল থানার ওসিকে নির্দেশ দেন। পরে মামলাটির তদন্তভার পড়ে এস আই আবুল কালাম আজাদের ওপর।পরে তদন্ত কর্মকর্তার নির্দেশে গত ৭ মার্চ থানায় যান বাদী। দোকানের মালিকানা সংক্রান্ত কাগজপত্র থানায় জমা দেন তিনি। পরে এস আই আবুল কালাম আজাদের নির্দেশনামতো থানায় ১২ মার্চ হাজির হন বাদী। এরপর ফের এস আই আবুল কালাম আজাদের নির্দেশে ফের ১৩ মার্চ থানায় হাজির হন বাদী। থানায় দেখেন, আসামি মশিউর রহমানসহ তাঁর লোকজন লাঠিসোঁটা নিয়ে ঘোরাফেরা করছেন। এরপর ওসি বাদীকে কড়া স্বরে বলেন, ‘মশিউর রহমানদের ওই দোকানের মালিক মেনে তাদের দোকান বুঝিয়ে দেন। তা না হলে আপনার বিরুদ্ধে একাধিক মামলা দিয়ে জেলে ঢোকানো হবে।’এরপর আসামিপক্ষ অঙ্গীকার নামা লেখার জন্য হুমকি দিতে থাকেন। এ সময় কাউন্সিলর মো. শফিউল্লাহ সেখানে উপস্থিত হয়ে বাদীকে গালিগালাজ করেন। একপর্যায়ে এস আই জাহাঙ্গীর একটি সাদা কাগজে বাদী ও আসামি মশিউর রহমানের মধ্যে একটি অঙ্গীকার নামা লেখেন। তাতে লেখা, ভাড়াটিয়া হিসেবে বাদী তার দোকান আসামি মশিউর রহমান বরাবার বুঝিয়ে দিয়ে দোকান ছেড়ে চলে যাবে।এই অঙ্গীকার নামায় স্বাক্ষর করতে না চাইলে আসামিরা জীবননাশের হুমকি দেয়। বাধ্য হয়ে তাতে স্বাক্ষর করেন বাদী। বিষয়টি দোকানের মালিক অমৃতকে জানালে তিনি আইনজীবীর নির্দেশনা মোতাবেক কাজ করতে বলেন। আইনজীবীর পরামর্শে এ ঘটনা পুলিশ কমিশনারসহ ঊর্ধ্বতন কর্মকর্তা বরাবর জানানো হয়। তাতে বলা হয়, ‘জোরপূর্বক যেন দোকান থেকে তাকে উচ্ছেদ না করতে পারে।’ কিন্তু কোনো প্রকার ব্যবস্থা না নিলে ওই দিন রাতে মশিউর রহমান ও মিনহাজ বাদীর দোকান দখল করে তালা লাগিয়ে দেয়। হুমকি দিয়েছে, বাদী দোকানের কাছে আসলে তাকে গুলি করে হত্যা করবে।অভিযোগের বিষয়ে জানতে চাইলে ওসি বলেন, তিনি এই ঘটনার সঙ্গে জড়িত নন।
