
কক্সবাজার-৪ (টেকনাফ-উখিয়া) আসনের সাংসদ আবদুর রহমান ওরফে বদির স্ত্রী শাহিনা আক্তার সাকিকে ইয়াবা পাচারকারী সন্দেহে আজ রাতে আটক করার পর ছেড়ে দিয়েছে পুলিশ।
কক্সবাজারের চকরিয়া পৌরশহরের চিরিঙ্গা পুরনো বাস স্ট্যান্ড এলাকা থেকে রাত আটটায় ইয়াবা পাচারকারী সন্দেহে সাকির সঙ্গে আরেক নারীকেও আটক করা হয়। তাঁদের থানায় আনার পর পুলিশ সাকির পরিচয় জানতে পারে এবং এক পর্যায়ে তাঁদের ছেড়ে দেওয়া হয়। পুলিশ বলেছে, সন্দেহজনকভাবে আটক করা হলেও তাঁদের কাছে ইয়াবা বা কোনো ধরণের মাদকদ্রব্য পাওয়া যায়নি। এ কারণে তাঁদের ছেড়ে দেওয়া হয়েছে।চকরিয়া থানার উপ-পরিদর্শক (এসআই) শাহাদাত হোসেন প্রথম আলোকে বলেন, রাত আটটার দিকে পৌরশহরের পুরনো বাস ষ্ট্যান্ড এলাকায় ইয়াবা পাচারকারী সন্দেহে জনতা দুই নারীকে আটক করে। পরে তাঁদের থানায় নিয়ে আসা হয়। থানায় আনার পর তাঁরা নিশ্চিত হন আটক একজন সাংসদ আব্দুর আব্দুর রহমানের স্ত্রী। তিনি বলেন, তাঁদের কাছ থেকে ইয়াবা বড়ি বা কোন ধরণের মাদকদ্রব্য না পাওয়ায় রাত ৯টায় ছেড়ে দেওয়া হয়। তিনি দাবি করেন, জনতার রোষানল থেকে বাঁচাতেই তাঁদের থানায় নিয়ে আসা হয়।
