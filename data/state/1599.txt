
দুর্নীতির দুই মামলায় হাজিরা দিতে বিএনপির চেয়ারপারসন খালেদা জিয়া আজ বৃহস্পতিবার সকালে আদালতের উদ্দেশে রওনা দিয়েছেন।বিএনপি চেয়ারপারসনের প্রেস উইংয়ের কর্মকর্তা শায়রুল কবির খান প্রথম আলোকে বলেন, সকাল ৯টা ৪০ মিনিটের দিকে গুলশানের বাসভবন থেকে আদালতের উদ্দেশে রওনা হয়েছেন খালেদা জিয়া।জিয়া অরফানেজ ট্রাস্ট ও জিয়া চ্যারিটেবল ট্রাস্ট-সংক্রান্ত দুর্নীতির দুই মামলায় আজ রাজধানীর আলিয়া মাদ্রাসা প্রাঙ্গণে স্থাপিত বিশেষ আদালতে হাজিরা দেবেন বিএনপির চেয়ারপারসন।আজ মামলা দুটির সাক্ষ্য গ্রহণের দিন ধার্য আছে। এর আগে গত ১৮ জুন এই মামলার শুনানিতে খালেদা জিয়া উপস্থিত ছিলেন। ওই দিন বিচারক শুনানির পরবর্তী দিন ২৩ জুলাই নির্ধারণ করেন।
