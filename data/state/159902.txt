
বাংলাদেশে মুক্তমনা ব্যক্তিদের হত্যায় আন্তর্জাতিক চক্র প্রত্যক্ষ বা পরোক্ষভাবে জড়িত রয়েছে। এই চক্রকে দমন করতে সরকার ব্যর্থ হয়েছে।অনলাইন অ্যাকটিভিস্ট ও জগন্নাথ বিশ্ববিদ্যালয়ের ছাত্র নাজিম উদ্দিন হত্যার প্রতিবাদে যুক্তরাষ্ট্রের নিউইয়র্কে অনুষ্ঠিত এক সমাবেশে বক্তারা এসব কথা বলেছেন।গতকাল রোববার সন্ধ্যায় নিউইয়র্কের জ্যাকসন হাইটসের ডাইভার্সিটি প্লাজায় ওই প্রতিবাদ সমাবেশ হয়। প্রগতিশীল প্রবাসীরা এই প্রতিবাদ সমাবেশের আয়োজক ছিলেন। সমাবেশে প্রদীপ প্রজ্বালন করে হত্যাকাণ্ডের বিরুদ্ধে নীরব প্রতিবাদ জানানো হয়।প্রতিবাদে উপস্থিত ছিলেন প্রবীণ সাংবাদিক মুহম্মদ্দুল্লাহ, সাবেক ছাত্রনেতা মুজাহিদ আনসারী, রাজনীতিবিদ আলী আহসান কিবরিয়া, সাংস্কৃতিক সংগঠক গোপাল সান্যাল। আরও উপস্থিত ছিলেন রাজীব আহসান, তোফাজ্জল লিটন, নুসরাত চৌধুরী, তাজুল ইসলাম প্রমুখ।বক্তারা বলেন, একের পর এক হত্যাকাণ্ড ঘটছে। আর হত্যাকারীরা পার পেয়ে যাচ্ছে। তাদের দমন করতে সরকার ব্যর্থ হচ্ছে।বক্তারা আরও বলেন, বাংলাদেশে মুক্তমনাদের হত্যাকাণ্ডে আন্তর্জাতিক চক্র প্রত্যক্ষ বা পরোক্ষভাবে জড়িত রয়েছে। তাদের দমন করতে না পারার ব্যর্থতা সম্পূর্ণভাবে সরকারের।
নাজিমসহ সম্প্রতি বাংলাদেশে সংঘটিত বিভিন্ন হত্যাকাণ্ডের বিচার দাবি করেন প্রতিবাদে শামিল হওয়া প্রবাসীরা। তাঁরা বিভিন্ন প্ল্যাকার্ড বহন করেন।
বাংলাদেশে জঙ্গিবাদ-মৌলবাদের বিরুদ্ধে রুখে দাঁড়ানোর জন্য সরকার ও জনগণের প্রতি সমাবেশ থেকে আহ্বান জানানো হয়।
গত সপ্তাহে পুরান ঢাকায় চাপাতি দিয়ে কুপিয়ে এবং গুলি করে হত্যা করা হয় নাজিমকে। ফেসবুকে লেখালেখির কারণে উগ্রপন্থীরা তাঁকে হত্যা করেছে বলে ধারণা পুলিশের।
