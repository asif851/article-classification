
খাগড়াছড়ির দীঘিনালার ৫ নম্বর বাবুছড়া ইউনিয়ন থেকে সূর্য্য বিজয় চাকমা নামের এক মৌজাপ্রধানকে (হেডম্যান) দুর্বৃত্তরা অপহরণ করেছে। স্থানীয় সূত্র এ কথা জানিয়েছে।স্থানীয় বিভিন্ন সূত্র জানায়, উপজেলার ৫ নম্বর বাবুছড়া ইউনিয়নের ৩৫ নম্বর ডলুছড়ি মৌজাপ্রধান সূর্য্য বিজয় চাকমা (৪৫) বাবুছড়া নতুন বাজার এলাকায় বেড়াতে যান। গত শুক্রবার গভীর রাতে এক বন্ধুর বাড়ি থেকে একদল অস্ত্রধারী দুর্বৃত্ত তাঁকে অপহরণ করে। তাঁর বাড়ি দুর্গম উল্টাছড়ি এলাকায়। আইনশৃঙ্খলা রক্ষাকারী বাহিনী তাঁর পরিবারের সঙ্গে যোগাযোগ করলেও তারা এ সম্পর্কে মুখ খুলতে চাইছে না।বাবুছড়া ইউনিয়ন পরিষদের (ইউপি) চেয়ারম্যান সুগত প্রিয় চাকমা বলেন, ‘ডলুছড়ির মৌজাপ্রধান সূর্য্য বিজয় চাকমার অপহরণের বিষয়টি লোকমুখে শুনেছি। তবে পরিবারের পক্ষ থেকে কিছু জানানো হয়নি। তাই বিষয়টি নিশ্চিত হতে পারিনি।’বাবুছড়া পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) নিজাম উদ্দিন বলেন, ‘বিষয়টি জানতে পেরে বিভিন্নভাবে খবর নেওয়ার চেষ্টা করা হয়েছে। কিন্তু বিষয়টি নিয়ে কেউ কথা বলতে রাজি হচ্ছে না। তবু আমরা এ সম্পর্কে জানার চেষ্টা করছি।’নাম প্রকাশে অনিচ্ছুক বাবুছড়া এলাকার কয়েকজন ব্যক্তি বলেন, উল্টাছড়ি গ্রামের গ্রামপ্রধান (কার্বারি) রণজিৎ কুমার চাকমাকে (৩৫) গত বছরের ১৭ মার্চ অস্ত্রধারীরা অপহরণ করে নিয়ে যায়। এখন পর্যন্ত তাঁর কোনো খবর পাওয়া যায়নি। এ অবস্থায় নিরাপত্তার জন্য কয়েকজন জনপ্রতিনিধি এখন গ্রাম ছেড়ে বাবুছড়া বাজারের আশপাশে এসে বসবাস করছেন।উপজেলা হেডম্যান অ্যাসোসিয়েশনের সভাপতি প্রান্তর চাকমা ডলুছড়ি মৌজাপ্রধান সূর্য্য বিজয় চাকমার অপহরণের বিষয়টি নিশ্চিত করে বলেন, ‘তাঁকে মুক্ত করার জন্য অ্যাসোসিয়েশনের পক্ষ থেকে ও সামাজিকভাবে আঞ্চলিক সংগঠনগুলোর সঙ্গে যোগাযোগ করা হচ্ছে। কিন্তু কোনো সংগঠন বিষয়টি স্বীকার না করায় কারা অপহরণ করেছে, তা নিশ্চিত হতে পারছি না। তবে সামাজিকভাবে যোগাযোগ অব্যাহত আছে।’
 
