
বঙ্গমাতা গোল্ডকাপ ফুটবল টুর্নামেন্টে রাজশাহী বিভাগের চ্যাম্পিয়ন হয়েছে বাগমারার খর্দ্দকৌড় সরকারি প্রাথমিক বিদ্যালয়। গত মঙ্গলবার বিকেলে রাজশাহী বিভাগীয় স্টেডিয়ামে অনুষ্ঠিত খেলায় নাটোরের বাগাতিপাড়াকে ৫-০ গোলে হারিয়ে চ্যাম্পিয়ন হয় রাজশাহীর বাগমারা। খেলা শেষে প্রধান অতিথি রাজশাহীর অতিরিক্ত বিভাগীয় কমিশনার (সার্বিক) মোহাম্মদ মুনির হোসেন পুরস্কার বিতরণ করেন। এ সময় উপস্থিত ছিলেন রাজশাহীর অতিরিক্ত জেলা প্রশাসক (শিক্ষা ও আইসিটি) তুহিনুর আলম, প্রাথমিক শিক্ষার রাজশাহী বিভাগীয় উপপরিচালক আবুল কালাম আজাদ, জেলা শিক্ষা কর্মকর্তা আবুল কাশেম প্রমুখ। চ্যাম্পিয়ন দলের সবিতা খাতুন সেরা খেলোয়াড় ও নাঈমা সর্বোচ্চ গোলদাতার পুরস্কার পেয়েছে। 
