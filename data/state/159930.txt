
ঘন কুয়াশার কারণে রাজবাড়ীর দৌলতদিয়া ও মানিকগঞ্জের পাটুরিয়া নৌপথে প্রায় ১০ ঘণ্টা ধরে নৌচলাচল বন্ধ রয়েছে। গতকাল শুক্রবার দিবাগত রাত সাড়ে ১০টা থেকে ফেরি, লঞ্চসহ সব ধরনের নৌযান চলাচল বন্ধ হয়ে যায়। শেষ খবর পাওয়া পর্যন্ত চলাচল শুরু হয়নি।
নৌচলাচল বন্ধ থাকায় দুই পাড়ে আটকা পড়েছে কয়েক শ গাড়ি। ফলে দুর্ভোগে পড়েছেন যাত্রীরা।
বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয়ের ব্যবস্থাপক মো. শফিকুল ইসলাম বলেন, গতকাল রাত সাড়ে ১০টা থেকে আজ ভোররাত চারটা পর্যন্ত কুয়াশায় নৌযান চলাচল বন্ধ ছিল। চারটার দিকে কুয়াশা কম দেখে ফেরি চালু হয়। কিন্তু আধা ঘণ্টা পর ভারী কুয়াশার কারণে তা আবার বন্ধ হয়ে যায়। এ সময় দুই দফায় মাঝ নদীতে বেশ কয়েকটি ফেরি আটকা পড়ে।
