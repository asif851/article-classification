
ছাত্রলীগের দুই পক্ষের সংঘর্ষের জের ধরে রংপুর মেডিকেল কলেজ অনির্দিষ্টকালের জন্য বন্ধ ঘোষণা করা হয়েছে। একই সঙ্গে শিক্ষার্থীদের আজ বুধবার বেলা তিনটার মধ্যে হল ছাড়তে বলা হয়েছে।
কলেজ ও পুলিশ সূত্র জানায়, অভ্যন্তরীণ কোন্দল ও আধিপত্য বিস্তারকে কেন্দ্র করে গতকাল মঙ্গলবার দিবাগত রাত তিনটার দিকে ছাত্রলীগের একটি পক্ষ ক্যাম্পাসে অবস্থিত মুক্তা ছাত্রাবাসে হামলা চালায়। তারা ছাত্রলীগ নেতা শহীদুজ্জামান (পঞ্চম বর্ষের শিক্ষার্থী) ও বেড়াতে আসা তাঁর ছোট ভাই আসাদুজ্জামান এবং অপর শিক্ষার্থী আসিফ শাহরিয়ারকে বেদম মারধর করে। এ ঘটনায় ক্যাম্পাসে উত্তেজনা ছড়িয়ে পড়লে পুলিশ এসে পরিস্থিতি নিয়ন্ত্রণে আনে।
রংপুর মেডিকেল কলেজ হাসপাতালে চিকিৎসাধীন শহীদুজ্জামান প্রথম আলোকে বলেন, ছাত্রলীগের বহিষ্কৃত নেতা সারোয়ারের নেতৃত্বে তাঁদের ওপর হামলা চালানো হয়।
কলেজের অধ্যক্ষ জাকির হোসেন প্রথম আলোকে বলেন, উদ্ভূত পরিস্থিতিতে আজ সকাল ১০টায় একাডেমিক কাউন্সিলের জরুরি বৈঠক অনুষ্ঠিত হয়। সেখানে কলেজ অনির্দিষ্টকালের জন্য বন্ধ ও বেলা তিনটার মধ্যে শিক্ষার্থীদের হল ছাড়তে বলার সিদ্ধান্ত নেওয়া হয়।
