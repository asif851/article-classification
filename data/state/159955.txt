
বাণিজ্যমন্ত্রী তোফায়েল আহমেদ বলেছেন, মূসক আইন কার্যকর করতে হবে, আবার সাধারণ মানুষের স্বার্থের দিকটিও দেখতে হবে। আর অর্থমন্ত্রী এ ক্ষেত্রে নিঃসন্দেহে বাস্তবসম্মত সিদ্ধান্ত নেবেন বলে আশা তাঁর।
আজ সোমবার মূসক (মূল্য সংযোজন কর) আইন নিয়ে ব্যবসায়ীদের সঙ্গে বৈঠকে বসেন অর্থমন্ত্রী আবুল মাল আবদুল মুহিত, বাণিজ্যমন্ত্রী তোফায়েল আহমেদ, শিল্পমন্ত্রী আমির হোসেন আমু, এনবিআরের চেয়ারম্যান নজিবুর রহমান ও অর্থসচিব হেদায়েতুল্লাহ আল মামুন। অর্থ মন্ত্রণালয়ে এ বৈঠক অনুষ্ঠিত হয়।
বৈঠকে কী নিয়ে আলোচনা হয়েছে, জানতে চাইলে তোফায়েল আহমেদ বলেছেন, ‘ফলপ্রসূ ও যুক্তিপূর্ণ আলোচনা হয়েছে। আমাদের রাজনৈতিক সরকার, অনেক কিছু বিবেচনা করেই সিদ্ধান্ত নিতে হবে। মনে রাখতে হবে, সরকারের মেয়াদেরও শেষ সময়। মূসক আইনও কার্যকর করতে হবে, আবার সাধারণ মানুষের স্বার্থের দিকটিও দেখতে হবে। ক্ষুদ্র আকারে হলেও আমরা আবার বসব। তবে অর্থমন্ত্রী বাস্তবসম্মত সিদ্ধান্ত নেবেন নিঃসন্দেহে।’
১৫ শতাংশ মূসক কি বাস্তবসম্মত নয়?—জানতে চাইলে মন্ত্রী বলেন, ‘আমরা যখন কথা বলি রাজনৈতিক ভাষায় কথা বলি। তবে এমন সিদ্ধান্ত নেওয়া হবে, যাতে সবাই খুশি হবেন—ব্যবসা-বাণিজ্য যাঁরা করেন, এমনকি ক্ষুদ্র ব্যবসায়ীরাও।  তবে অর্থমন্ত্রী আবুল মাল আবদুল মুহিত বলেছেন, আগামী ১ জুলাই থেকে মূসক আইন কার্যকর হবে এবং একই হারে হবে।   বৈঠকে আরও উপস্থিত ছিলেন বেক্সিমকো গ্রুপের কর্ণধার সালমান এফ রহমান, হামীম গ্রুপের ব্যবস্থাপনা পরিচালক এ কে আজাদ ও এফবিসিসিআইয়ের প্রথম সহসভাপতি শফিউল ইসলাম মহিউদ্দিন।
নতুন আইনে ৪ হাজার ৮০০ পণ্যে ১৫ শতাংশ মূসক আরোপিত হবে। কিন্তু ব্যবসায়ীরা এখন পর্যন্ত এ ব্যাপারে একমত হতে পারেননি। তাঁরা চান, ৭ থেকে ১০ শতাংশ মূসক আরোপ করা হোক। এ ছাড়া ক্ষুদ্র ও মাঝারি ব্যবসায়ীরা প্যাকেজ মূসক চান। যদিও এনবিআর বলছে, আইনে সেই সুযোগ নেই। আগামী অর্থবছরে সরকার যে প্রায় সাড়ে চার লাখ কোটি টাকার বাজেট দিতে চায়, তার সিংহভাগ জোগান দেবে এনবিআর। তার ভিত্তিতেই সরকার এত বড় বাজেট দেওয়ার সাহস করছে।
