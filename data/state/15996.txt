
শেরপুরে অনির্দিষ্টকালের পরিবহন ধর্মঘট চলছে। জেলা বাস-কোচ মালিক সমিতি ও ট্রাক মালিক সমিতি এ ধর্মঘট ডেকেছে। নালিতাবাড়ী উপজেলায় পৃথক সংগঠন গঠনের প্রক্রিয়ার প্রতিবাদে এই ধর্মঘটের ডাক দেয় সংগঠন দুটি। এতে জেলার অভ্যন্তরীণ সড়কপথসহ আন্তজেলা সড়কে সব ধরনের যাত্রী ও পণ্যবাহী যানবাহন চলাচল বন্ধ রয়েছে।
শেরপুর জেলা বাস-কোচ মালিক সমিতির সাধারণ সম্পাদক মো. সাইফুল ইসলাম জানান, গত বুধবার দিবাগত রাতে জেলা বাস-কোচ মালিক সমিতির কার্যালয়ে অনুষ্ঠিত সংগঠন দুটির এক জরুরি সভায় এ ধর্মঘটের সিদ্ধান্ত নেওয়া হয়। প্রথম আলো ডটকমকে তিনি বলেন, নালিতাবাড়ীতে পরিবহন মালিকেরা সংগঠনের নিয়ম-শৃঙ্খলা ভঙ্গ করে ‘নালিতাবাড়ী সড়ক পরিবহন সমিতি’ নামে একটি পৃথক সংগঠন করার প্রক্রিয়া চালাচ্ছেন। এটি সংগঠন পরিপন্থী। এর ফলে জেলার পরিবহন সেক্টরে অস্থিরতা বাড়বে। তাই তাঁদের (নালিতাবাড়ীর পরিবহন মালিক) এ ধরনের কর্মকাণ্ডের প্রতিবাদে অনির্দিষ্টকালের জন্য পরিবহন ধর্মঘট ডাকা হয়েছে।
নালিতাবাড়ী উপজেলা বাস-কোচ মালিক সমিতির সাধারণ সম্পাদক এম এ হাকাম হীরা প্রথম আলো ডটকমকে বলেন, নালিতাবাড়ী থেকে রাজধানী ঢাকায় চলাচলকারী শতাধিক যাত্রী ও পণ্যবাহী যান শেরপুর জেলা সদরের ওপর দিয়ে যাতায়াত করে না। তারা ভিন্ন সড়কপথ ব্যবহার করে। তাই তারা শেরপুর জেলা বাস-কোচ ও ট্রাক মালিক সমিতি থেকে বেরিয়ে পৃথক সংগঠন করার অনুমতি চেয়ে শ্রম মন্ত্রণালয়ে নিবন্ধনের জন্য আবেদন করেছে।
