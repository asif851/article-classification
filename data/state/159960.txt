
স্থানীয় সরকার, পল্লী উন্নয়ন ও সমবায়মন্ত্রী ইঞ্জিনিয়ার খন্দকার মোশাররফ হোসেন বলেছেন, ‘ঢাকার জলাবদ্ধতা আপনি কী দেখছেন। আপনি কলকাতায় যান, বোম্বেতে যান, পৃথিবীর প্রত্যেকটি ক্রমবর্ধমান সিটিতে এ সমস্যা আছে।’ 
আজ রোববার সকালে রাজধানীর একটি হোটেলে ‘নির্মল পরিবেশ ও স্বাস্থ্যবান প্রজন্ম গড়তে মেডিকেল বর্জ্য ব্যবস্থাপনা’ শিরোনামে অনুষ্ঠিত সেমিনার শেষে ঢাকার দীর্ঘদিনের জলাবদ্ধতার সমস্যা নিয়ে এক সাংবাদিকের করা প্রশ্নের উত্তরে স্থানীয় সরকারমন্ত্রী এসব কথা বলেন। আর এক প্রশ্নের উত্তরে মন্ত্রী বলেন, ‘জলাবদ্ধতা নিরসন নিয়ে কথা বলতে গেলে সময় দরকার। ঢাকার জনসংখ্যা হওয়ার কথা ছিল ৭৫ লাখ থেকে ১ কোটি। সেই জায়গায় এখানে তিন গুণ বেশি মানুষ আছে। আর অপরিকল্পিতভাবে ঢাকা বৃদ্ধি হচ্ছে। এই অপরিকল্পনার কারণে সিটি করপোরেশন, পৌরসভা আর ওয়াসা তাল মিলিয়ে চলতে পারছে না। আমরা সুষ্ঠু পরিকল্পনার মাধ্যমে সিটি করপোরেশনকে যুক্ত করা হবে এবং তাদের নেতৃত্বে ওয়াসা কাজ করবে। এই জলাবদ্ধতাও পর্যায়ক্রমে নিরসন করতে সক্ষম হব।’ গত দুই দিনের বৃষ্টিতে সারা ঢাকা শহরে জলাবদ্ধতায় জনগণের ভোগান্তি নিয়ে প্রশ্ন করা হলে মন্ত্রী পাল্টা প্রশ্ন করে বলেন, ‘আপনার কাছে বিনীতভাবে প্রশ্ন করি, গত দুই দিন যে বৃষ্টি হয়েছে, এমন বৃষ্টি কি আর দেখেছেন? বৃষ্টি হলে দুই থেকে তিন ঘণ্টার মধ্যে পানিনিষ্কাশন হয়ে যায়। তা ছাড়া এত পানি একসঙ্গে যাওয়ার জায়গা নেই।’ মন্ত্রী বলেন, ঢাকার চারপাশে যে ৪৭টি খাল আছে, তা আর খুঁজে পাওয়া যাচ্ছে না। সেগুলো উদ্ধারের কাজ চলছে। এগুলো পুনরুদ্ধার করে এর মুখগুলো ঠিক করে দেওয়া হবে। তখন খালগুলোকে আরও গভীর করে দেওয়া হবে। জলাবদ্ধতা নিরসনে ঢাকার বক্স কালভার্টগুলোর বিষয়ে মন্ত্রী বলেন, ‘এগুলো অপরিকল্পিতভাবে করা হয়েছে। এগুলো উন্নত করার জন্য কাজ হাতে নিয়েছি।’ এক বছর আগেও এমন কথা বলেছেন বলা হলে তিনি বলেন, ‘কাজ করছি। একটু সময় দেন।’ এ বিষয়ে ঢাকা দক্ষিণ সিটি করপোরেশনের (ডিএসসিসি) মেয়র সাঈদ খোকনকে প্রশ্ন করা হলে তিনি বলেন, ‘আইন অনুযায়ী জলাবদ্ধতা দূর করার মূল দায়িত্ব ঢাকা ওয়াসার। তবে সিটি করপোরেশন চেষ্টা করছে ওয়াসার সঙ্গে সমন্বয় করে কাজ করার। এর আগে মেডিকেল বর্জ্য ব্যবস্থাপনাবিষয়ক সেমিনারে সভাপতিত্ব করেন ঢাকা উত্তর সিটি করপোরেশনের (ডিএনসিসি) প্যানেল মেয়র মো. ওসমান গণি। তিনি বলেন, ‘মেডিকেল বর্জ্য ব্যবস্থাপনার বিষয়টি প্রচারে পিছিয়ে আছে।’ সেমিনারে বিশেষ অতিথি হিসেবে উপস্থিত ছিলেন স্থানীয় সরকার বিভাগের সচিব আবদুল মালেক। ডিএনসিসি ও ডিএসসিসি এবং প্রিজম বাংলাদেশ নামের একটি বেসরকারি সংগঠন যৌথভাবে এই সেমিনার আয়োজন করে।
