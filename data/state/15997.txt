
চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) ২০১৫-১৬ শিক্ষাবর্ষে প্রথম বর্ষের ভর্তি পরীক্ষায় অংশগ্রহণের আবেদন-প্রক্রিয়া শুরু হবে ৩০ আগস্ট। আবেদনের শেষ তারিখ ৭ অক্টোবর। গতকাল মঙ্গলবার বিকেলে বিশ্ববিদ্যালয়ের এক সংবাদ বিজ্ঞপ্তিতে এ তথ্য জানানো হয়। এ বছর বিশ্ববিদ্যালয়ের ১০টি বিভাগে মোট ৭০১ জন শিক্ষার্থী ভর্তির সুযোগ পাবে। শুধু ২০১৫ সালে অনুষ্ঠিত উচ্চমাধ্যমিক বা সমমানের পরীক্ষায় উত্তীর্ণ শিক্ষার্থীরাই আবেদন করতে পারবে। প্রার্থীকে গণিত, পদার্থবিজ্ঞান, রসায়ন ও ইংরেজি বিষয়ের প্রত্যেকটিতে আলাদাভাবে কমপক্ষে গ্রেড পয়েন্ট ৩ পেয়ে পাস করতে হবে এবং এসব বিষয়ে মোট গ্রেড পয়েন্ট ন্যূনতম ১৭ হতে হবে। 
