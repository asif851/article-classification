
সিলেটের ১১টি উপজেলা স্বাস্থ্য কমপ্লেক্সে ৬২ জন বিশেষজ্ঞ চিকিৎসকের পদ থাকলেও সেখানে কর্মরত রয়েছেন মাত্র ২২ জন। এসব পদের মধ্যে ৪০টি দীর্ঘদিন ধরে শূন্য রয়েছে। এ অবস্থায় রোগীরা কাঙ্ক্ষিত চিকিৎসাসেবা থেকে বঞ্চিত হচ্ছে। কয়েকজন রোগীর অভিযোগ, বিশেষজ্ঞ চিকিৎসক না থাকায় ভালো সেবা পাওয়ার আশায় অনেককে বাধ্য হয়ে জেলা শহর সিলেটে এসে বিশেষজ্ঞ চিকিৎসকের পরামর্শ নিতে হচ্ছে।সিভিল সার্জন কার্যালয় সূত্রে জানা গেছে, সিলেটের বিয়ানীবাজার, গোলাপগঞ্জ ও গোয়াইনঘাট উপজেলা স্বাস্থ্য কমপ্লেক্স তিনটি ৫০ শয্যাবিশিষ্ট হওয়ায় সেসব স্থানে ১০টি করে বিশেষজ্ঞ চিকিৎসকের পদ রয়েছে। বাকি আটটি উপজেলা স্বাস্থ্য কমপ্লেক্স ৩১ শয্যাবিশিষ্ট হওয়ায় সেখানে চারটি করে বিশেষজ্ঞ চিকিৎসকের পদ রয়েছে। তবে প্রতিটি হাসপাতালেই বিশেষজ্ঞ চিকিৎসকের পদগুলো তিন থেকে চার বছর ধরে শূন্য থাকায় সার্বিক চিকিৎসা কার্যক্রম ব্যাহত হচ্ছে।সূত্র জানায়, ৫০ শয্যাবিশিষ্ট হাসপাতালগুলোর মধ্যে বিয়ানীবাজার ও গোয়াইনঘাট উপজেলায় ছয়টি করে বিশেষজ্ঞ চিকিৎসকের পদ শূন্য রয়েছে। এর মধ্যে বিয়ানীবাজারে মেডিসিন, সার্জারি, অবেদনবিদ, চক্ষু, অর্থো-সার্জারি, ইএনটি এবং গোয়াইনঘাটে মেডিসিন, সার্জারি, চক্ষু, কার্ডিওলজি, অর্থো-সার্জারি, চর্ম ও যৌন রোগ বিশেষজ্ঞ পদগুলো শূন্য রয়েছে। অপর দিকে গোলাপগঞ্জে গাইনি, অবেদনবিদ, চক্ষু ও অর্থো-সার্জারি—এ চারটি বিশেষজ্ঞ পদ শূন্য রয়েছে। বাকি আটটিস্বাস্থ্য কমপ্লেক্সে মোট ২৪টি বিশেষজ্ঞ চিকিৎসকের পদ শূন্য।৩১ শয্যাবিশিষ্ট আটটি উপজেলা স্বাস্থ্য কমপ্লেক্সের মধ্যে দক্ষিণ সুরমায় মেডিসিন, অবেদনবিদ; বিশ্বনাথে মেডিসিন, গাইনি, অবেদনবিদ; বালাগঞ্জে মেডিসিন, সার্জারি, অবেদনবিদ; ফেঞ্চুগঞ্জে মেডিসিন, সার্জারি, অবেদনবিদ; জকিগঞ্জে মেডিসিন, সার্জারি, অবেদনবিদ; জৈন্তাপুরে মেডিসিন, সার্জারি, অবেদনবিদ; কোম্পানীগঞ্জে মেডিসিন, সার্জারি, অবেদনবিদ পদগুলো শূন্য রয়েছে। এ ছাড়া কানাইঘাটে চারটি বিশেষজ্ঞ চিকিৎসক পদের মধ্যে মেডিসিন, সার্জারি, গাইনি ও অবেদনবিদ পদ শূন্য রয়েছে।সিলেটের সিভিল সার্জন মো. আজহারুল ইসলাম বলেন, বিশেষজ্ঞ চিকিৎসক কম থাকায় হাসপাতালগুলোতে রোগীদের কিছুটা ভোগান্তি তো হচ্ছেই। শূন্য পদে লোকবল নিয়োগ করার জন্য ঊর্ধ্বতন কর্তৃপক্ষকে অবহিত করা হয়েছে।
