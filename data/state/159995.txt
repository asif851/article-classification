
সচিবালয়ের সামনে গতকাল সোমবার বিকেলে একটি দোতলা বাসে অগ্নিকাণ্ডের ঘটনা ঘটেছে। তবে এ ঘটনায় কেউ হতাহত হয়নি। ফায়ার সার্ভিসের নিয়ন্ত্রণকক্ষের দায়িত্বপ্রাপ্ত কর্মকর্তা মিজানুর রহমান বলেন, সচিবালয়ের চাকরিজীবীদের যাতায়াতে বাসটি ব্যবহার করা হয়। বিকেলে সচিবালয়ে কর্মরত লোকজনকে নিয়ে সামনের সড়কে আসার পরপরই বাসটির ইঞ্জিনে ত্রুটি দেখা দেয়। একপর্যায়ে ইঞ্জিনে আগুন ধরে যায়। সচিবালয়ে থাকা ফায়ার সার্ভিসের একটি ও সদর দপ্তর থেকে দুটি ইউনিট ঘটনাস্থলে গিয়ে আগুন নেভায়। ১৫ মিনিটের মধ্যেই আগুন নিয়ন্ত্রণে আসে। এতে পাঁচ লাখ টাকার ক্ষতি হয়েছে জানিয়ে তিনি বলেন, অগ্নিকাণ্ডে কেউ আহত বা দগ্ধ হয়নি। নিজস্ব প্রতিবেদক
