
সিরাজগঞ্জে বঙ্গবন্ধু সেতুর ওপরে ঝড়ের কবলে পড়ে ঢাকা থেকে ছেড়ে আসা দিনাজপুরগামী আন্তনগর দ্রুতযান এক্সপ্রেসের নয়টি বগি লাইনচ্যুত হয়েছে। গতকাল রোববার রাত ১১টার দিকে এ দুর্ঘটনা ঘটে।এতে ঢাকার সঙ্গে উত্তর ও দক্ষিণবঙ্গের রেলযোগাযোগ বন্ধ রয়েছে। উদ্ধারকাজ চলছে। আজ সোমবার সন্ধ্যানাগাদ রেলযোগাযোগ স্বাভাবিক হওয়ার আশা করছে কর্তৃপক্ষ।ঢাকা থেকে একটি হাইড্রলিক ও পাকশী থেকে অপর একটি উদ্ধারকারী ট্রেন রাত থেকে উদ্ধার তত্পরতা চালাচ্ছে। রেলের পশ্চিমাঞ্চলের মহাব্যবস্থাপক আবদুল আওয়াল ভূঁইয়া জানান, উদ্ধারকাজ শেষ হতে সন্ধ্যানাগাদ সময় লাগবে। এরপর রেলযোগাযোগ স্বাভাবিক হতে পারে।এদিকে গতকাল রাতেই ঘটনাস্থল পরিদর্শন করেছেন রেলমন্ত্রী মুজিবুল হক ও যোগাযোগসচিব আবুল কালাম আজাদ। দুর্ঘটনা তদন্তে চার সদস্যের একটি কমিটি গঠন করা হয়েছে।প্রত্যক্ষদর্শী ও রেলওয়ে সূত্র জানায়, গতকাল রাত পৌনে ১১টার দিকে প্রচণ্ড ঝড় শুরু হয়। রাত ১১টার দিকে বঙ্গবন্ধু সেতুর ওপর দিয়ে ঢাকা থেকে দিনাজপুরগামী আন্তনগর দ্রুতযান এক্সপ্রেসটি পার হচ্ছিল। এ সময় ঝড়ের কবলে পড়ে সেতুর ৮ ও ৯ নম্বর পিলারের মধ্যবর্তী স্থানে ট্রেনটি লাইনচ্যুত হয়। ট্রেনের ১৩ বগির মধ্যে নয়টি লাইনচ্যুত হয়েছে। এ ঘটনায় একজন আহত হয়েছেন। দুর্ঘটনার পর থেকে ঢাকার সঙ্গে উত্তর ও দক্ষিণবঙ্গের রেলযোগাযোগ বন্ধ রয়েছে।
