
ভীতির মধ্যে আছেন মোবাশ্বার হাসান। অল্প কিছু হলেই চমকে উঠছেন। ধীরে ধীরে তিনি স্বাভাবিক অবস্থায় ফিরে আসবেন, প্রত্যাশা তাঁর পরিবারের।
দীর্ঘ ৪৪ দিন নিখোঁজ থাকার পর বৃহস্পতিবার দিবাগত রাত একটায় ফিরে আসেন নর্থ সাউথ বিশ্ববিদ্যালয়ের এই শিক্ষক। একটি মাইক্রোবাসে করে কে বা কারা তাঁকে বিমানবন্দর সড়কে রেখে যায়। ফিরে এসে মোবাশ্বার গণমাধ্যমের সঙ্গে কথা বললেও কে বা কারা, কী কারণে তাঁকে নিয়ে গিয়েছিল, সে বিষয়ে স্পষ্ট করে কিছু বলেননি।
মোবাশ্বারের স্বজনদের সঙ্গে কথা বলে জানা যায়, তিনি এখনো স্বাভাবিক হয়ে উঠতে পারেননি। সব সময় অন্যমনস্ক থাকছেন। কথা ঠিকমতো ধরতে পারছেন না। তবে তিনি পরিবারের সঙ্গে সময় কাটাচ্ছেন। বন্ধুবান্ধব এলে দেখা করছেন।
মোবাশ্বারের বোন তামান্না তাসমিন প্রথম আলোকে বলেন, মোবাশ্বার যদি মনে করেন ট্রমা কাটাতে চিকিৎসকের শরণাপন্ন হওয়া প্রয়োজন, তবেই তাঁরা তাঁকে নিয়ে যাবেন। তবে তিনি নিজেই স্বাভাবিক হবেন—এমনটাই তাঁরা আশা করছেন।
নিজের ফেসবুক স্ট্যাটাসে তামান্না বলেছেন, ‘এত অপেক্ষার পর যে ঘরের মানুষ ঘরে ফিরেছে, এর চেয়ে বড় পাওয়া আর কিছু হতে পারে না। আপনাদের সবার দোয়া আর শুভকামনাতেই তো আমাদের পরিবারটা আবার সম্পূর্ণ হয়েছে। তাই কাউকে ধন্যবাদ দিয়ে খাটো করব না। শুধু বলব, আমাদের ছোট্ট পরিবারটা যেন আগের মতো শান্তিতে থাকতে পারে, সে জন্য দোয়া করবেন।’
