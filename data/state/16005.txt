
সরকারের গঠনমূলক সমালোচনা করতে সাংবাদিকদের প্রতি আহ্বান জানিয়ে প্রধানমন্ত্রী শেখ হাসিনা বলেছেন, ‘আমি সাংবাদিকদের অনুরোধ জানাব, যে ডালের ওপর বসে আছেন, সেই ডাল কাটার চেষ্টা করবেন না।’আজ বুধবার রাজধানীর তেজগাঁও কার্যালয়ে এক অনুষ্ঠানে অসুস্থ, অসচ্ছল ও দুর্ঘটনায় আহত সাংবাদিক এবং যেসব সংবাদকর্মী মারা গেছেন তাঁদের পরিবারের সদস্যদের মাঝে আর্থিক ভাতা-অনুদান প্রদানকালে প্রধানমন্ত্রী এ কথা বলেন। খবর বাসসের।প্রধানমন্ত্রী বলেন, মিডিয়া হচ্ছে সমাজের দর্পণ। তবে কতিপয় প্রচারমাধ্যম বিভ্রান্তিকর খবর ও তথ্য প্রচার করে। তিনি বলেন, তাঁর সরকারের সময়ে ইলেকট্রনিক মিডিয়ার বিস্তার ঘটেছে। কর্মসংস্থান সৃষ্টি ও নতুন প্রযুক্তির জন্য সুযোগ করে দিতে বেসরকারি খাতে স্যাটেলাইট টিভি উন্মুক্ত করে দেওয়া হয়েছে।
সদ্য ঘোষিত জাতীয় সম্প্রচার নীতিমালা সংবাদপত্র ও সংবাদমাধ্যমের স্বাধীনতা খর্ব করবে—এ আশঙ্কা নাকচ করে প্রধানমন্ত্রী শেখ হাসিনা বলেন, ‘আমরা সংবাদমাধ্যম ও বাকস্বাধীনতায় বিশ্বাস না করলে বেসরকারি খাতে এত বেশি সংবাদপত্র ও টেলিভিশনের অনুমতি দিতাম না।’
প্রধানমন্ত্রী বলেন, পলিসি ও গাইডলাইন ছাড়া বিশ্বব্যাপী কোনো মিডিয়া পরিচালিত হয় না। মিডিয়ার জবাবদিহির পাশাপাশি এর স্বাধীনতার সুরক্ষা নিশ্চিত করতে বিভিন্ন শ্রেণির মানুষের সঙ্গে দীর্ঘ আলোচনার পর তাঁদের মতামত অন্তর্ভুক্ত করে এই নীতিমালা প্রণীত হয়েছে। তিনি বলেন, ‘সাংবাদিকদের দীর্ঘদিনের দাবি পূরণে এ নীতিমালা প্রণয়ন করা হয়। যারা কখনোই আমাদের কর্মকাণ্ড সমর্থন করেনি, এমন অল্প সংখ্যক ছাড়া প্রত্যেকেই এই নীতিমালা পছন্দ করেছে।’ সার্চ কমিটির মাধ্যমে গঠিত কমিশন সম্প্রচার নীতিমালার বাস্তবায়ন তদারকি করবে বলে জানান প্রধানমন্ত্রী।
তথ্য মন্ত্রণালয় আয়োজিত এই অনুষ্ঠানে সভাপতিত্ব করেন তথ্যমন্ত্রী হাসানুল হক ইনু। জাতীয় সংসদে তথ্য মন্ত্রণালয়-সম্পর্কিত স্থায়ী কমিটির সভাপতি এ কে এম রহমতুল্লাহ, প্রধানমন্ত্রীর মিডিয়া উপদেষ্টা ইকবাল সোবহান চৌধুরী, তথ্যসচিব মর্তুজা আহমেদ, বাংলাদেশ ফেডারেল সাংবাদিক ইউনিয়নের (বিএফইউজে) সভাপতি মনজুরুল আহসান বুলবুল ও মহাসচিব আবদুল জলিল ভূঁইয়া, ঢাকা সাংবাদিক ইউনিয়নের (ডিইউজে) সভাপতি আলতাফ মাহমুদ ও সাধারণ সম্পাদক কুদ্দুস আফ্রাদ অনুষ্ঠানে বক্তব্য দেন।
তারেকের বক্তব্যের প্রতিক্রিয়া
বিএনপির সিনিয়র ভাইস চেয়ারম্যান তারেক রহমানের দেওয়া সাম্প্রতিক বক্তব্যের উল্লেখ করে প্রধানমন্ত্রী বলেন, ‘বিএনপি নেতা এখন তার পুত্রের সাথে বক্তব্য “শেয়ার” করার নীতি গ্রহণ করেছে। তারেক এখন যা বলছে, তার মা একাধিকবার এ কথাগুলো বলছে।’
প্রধানমন্ত্রী বলেন, বিএনপি সব সময় সমাজে একটি অস্থিতিশীল পরিস্থিতি সৃষ্টির চেষ্টা করেছে। তিনি বলেন, ‘২০০৯ সালের বিডিআর বিদ্রোহের পেছনে বেগম জিয়া ও তারেক রহমানের হাত ছিল। তারা ৫ জানুয়ারি নির্বাচনের আগে দেশকে আন্দোলনের নামে সম্পূর্ণ ধ্বংসের পথে ঠেলে দিয়েছিল।’
প্রধানমন্ত্রী বিডিআর বিদ্রোহের আগে খালেদা জিয়া কোথায় ছিলেন ও বিদ্রোহের পর তারেক রহমান লন্ডন থেকে বাংলাদেশে বিভিন্ন জনের সঙ্গে ৪০ থেকে ৫০ বার ফোনে কেন কথা বলেছিলেন, তা খুঁজে বের করার জন্য সাংবাদিকদের প্রতি আহ্বান জানান।
