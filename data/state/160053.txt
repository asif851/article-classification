
জয়পুরহাটের পাঁচবিবি উপজেলার হাটখোলা সীমান্তের কাছে বর্ডার গার্ড বাংলাদেশের (বিজিবি) সদস্যদের ওপর হামলা চালিয়েছে ভারতীয় চোরাকারবারিরা। এতে বিজিবির দুই সদস্য আহত হন। এ সময় আত্মরক্ষার্থে গুলি চালালে ভারতীয় এক চোরাকারবারি নিহত হয়। নিহতের নাম মো. মজিবুর রহমান বাপ্পা (১৯)। তিনি ভারতের দক্ষিণ দিনাজপুর জেলার হিলি থানার লস্করপুর গ্রামের বাসিন্দা। গতকাল শনিবার গভীর রাতে এ ঘটনা ঘটে। ঘটনা সম্পর্কে জয়পুরহাট-৩ বিজিবির অধিনায়ক লে. কর্নেল খসরু সাব্বির আলী প্রথম আলো ডটকমকে বলেন, গতকাল দিবাগত রাত সোয়া তিনটার দিকে ৩০ থেকে ৪০ জনের ভারতীয় চোরাকারবারির একটি দল গরু নিয়ে হাটখোলা সীমান্তের ২৮১ মেইন পিলারের ১৮ ও ১৯ নম্বর সাব সীমানা পিলারের মাঝখান দিয়ে বাংলাদেশের ভেতরে ঢুকে পড়ে। এ সময় হাটখোলা বিওপি ক্যাম্পের বিজিবির সদস্যরা তাদের চ্যালেঞ্জ করলে চোরাকারবারির দলটি তাঁদের ওপর ধারালো অস্ত্র নিয়ে চড়াও হয়। এতে বিজিবির নায়েক মোশারফ হোসেন ও সদস্য মতিয়ার রহমান আহত হন। তখন বিজিবির সদস্যরা আত্মরক্ষার্থে তিনটি গুলি করলে চোরাকারবারির দলটি দৌড়ে ভারতে পালিয়ে যায়। এ সময় ওই চোরাকারবারি দলের মজিবুর রহমান বাপ্পা গুলিবিদ্ধ হয়ে মারা যান।অধিনায়ক খসরু সাব্বির আলী জানান, মজিবুরের লাশটি ভারতের ৫০ থেকে ৬০ গজ ভেতরে পড়ে আছে। ভারতীয় সীমান্তরক্ষী বাহিনী (বিএসএফ) ও সেখানকার পুলিশ আজ রোববার সকাল নয়টার দিকে ঘটনাস্থলে গেছে। তবে বিএসএফ এ ব্যাপারে তাদের প্রতিক্রিয়া জানায়নি। বিজিবির আহত দুই সদস্যকে ব্যাটালিয়ন সদরের হাসপাতালে চিকিত্সা দেওয়া হচ্ছে।

