
বাংলাদেশের ৪৯ শতাংশ স্কুল শিক্ষার্থীর একই ব্যক্তির দ্বারা উৎপীড়নের শিকার হওয়া অথবা অনলাইনে উত্ত্যক্তের শিকার হওয়ার অভিজ্ঞতা রয়েছে। ইন্টারনেটের মাধ্যমে মাদক, অস্ত্র, আত্মহত্যা ও নিজেকে ঘৃণা করা জাতীয় প্রচারণা বাড়লেও সাধারণ স্কুল শিক্ষার্থীরা এগুলোকে খুব একটা হুমকি মনে করে না।টেলিনর গ্রুপের এক গবেষণা প্রতিবেদনে এসব তথ্য উঠে এসেছে। শিক্ষার্থীদের অনলাইনে কার্যক্রম ও আচরণবিধি সম্পর্কে আরও ভালোভাবে বুঝে উঠতে টেলিনর গ্রুপ আজ মঙ্গলবার নিরাপদ ইন্টারনেট-বিষয়ক এ গবেষণা প্রতিবেদন প্রকাশ করেছে। গবেষণাটির জন্য বাংলাদেশের প্রধান শহরগুলোর বিভিন্ন এলাকার ১২ থেকে ১৮ বছর বয়সের ১ হাজার ৮৯৬ শিক্ষার্থীর মধ্যে ইন্টারনেট-বিষয়ক জ্ঞান নিয়ে জরিপ চালানো হয়।প্রতিবেদনে শিশুদের ইন্টারনেট ব্যবহারের ধরনসহ নানা দিক উঠে আসে। প্রতিবেদনের তথ্য অনুসারে, সামাজিক যোগাযোগ মাধ্যমগুলোতে সহজে প্রবেশের সুযোগ থাকায় শিশুরা পারিপার্শ্বিক চাপের কারণে তাদের জন্য অনুপযোগী ওয়েবসাইটে যাচ্ছে কিংবা অনলাইনে অশালীন ভাষা ব্যবহার করছে। জরিপকৃত শিক্ষার্থীদের মধ্যে ৪৯ শতাংশ বাংলাদেশি শিক্ষার্থী জানায়, পারিপার্শ্বিক চাপের কারণে তারা একবার হলেও এ ধরনের কাজ করেছে।
গবেষণায় আরও জানা যায়, শিশুদের ইন্টারনেটে সহজে প্রবেশাধিকারের কারণে বাবা-মায়েদের কাছে আলোচিত ও শঙ্কার একটি বিষয় হচ্ছে সাইবার বুলিং। প্রতিবেদন অনুযায়ী, ৪৯ শতাংশ স্কুল শিক্ষার্থীর একই ব্যক্তির দ্বারা উৎপীড়নের শিকার হওয়া অথবা অনলাইনে উত্ত্যক্ত হওয়ার অভিজ্ঞতা রয়েছে। অথবা, তারা নাম প্রকাশ না করে অনলাইনে অন্যকে উত্ত্যক্ত করেছে।
অনেক শিশুই অনলাইনে শব্দ ব্যবহারের প্রভাব সম্পর্কে বুঝে উঠতে পারে না। ২০১৪ সালে মালয়েশিয়ার একটি গবেষণা থেকে জানা যায়, শিশুদের দুই-তৃতীয়াংশ মনে করে যে বিব্রতকর এসএমএস পাঠানো, অনলাইনে নিজের পরিচয় গোপন করা ও অনুপযুক্ত ছবি পোস্ট করা সাইবার বুলিং-এর মধ্যে পড়ে না। ২০০৯ সালে টেলিনর নরওয়ে সাইবার বুলিং প্রতিরোধে শিশু, বাবা-মা ও শিক্ষকদের শিক্ষিত করে তুলতে একটি জাতীয় কর্মসূচি পালন করে।
শিক্ষার্থীরা প্রায়ই সাইবার বুলিং ও পারিপার্শ্বিক চাপের শিকার হয়। এরপর তাদের এ নেতিবাচক অভিজ্ঞতাকে সামাল দেওয়ার ব্যাপারে তাদের দক্ষতা নিয়ে জিজ্ঞেস করা হলে বাংলাদেশের ৬০ শতাংশ শিক্ষার্থী জানায়, তারা মনে করে নিজেরা অথবা বাবা-মা ও শিক্ষকদের পরামর্শের মাধ্যমে তারা এ ধরনের সমস্যা সমাধান করতে পারবে।
প্রতিবেদনে দেখা গেছে, ইন্টারনেটের মাধ্যমে নতুন কিছু ঝুঁকি বেড়ে গেছে। এসব ঝুঁকির মধ্যে রয়েছে ওয়েবসাইটে মাদক, অস্ত্র, আত্মহত্যা ও নিজেকে ঘৃণা করা জাতীয় প্রচার চালানো। তবে সাধারণ স্কুল শিক্ষার্থীরা এগুলোকে খুব একটা হুমকি মনে করে না। বেশির ভাগ শিক্ষার্থী জানায়, তারা এ ধরনের ওয়েবসাইট এড়িয়ে চলে। এ গবেষণার প্রতিবেদন অনুযায়ী, বাংলাদেশের ৬১ শতাংশ শিক্ষার্থী জানায় যে তারা অনলাইনে ‘সেক্সটিং’ নামে পরিচিত অশোভন কোনো বার্তা পাঠাবে না।
টেলিনরের হেড অব সোশ্যাল রেসপন্সিবিলিটি ওলা জো বলেন, শীর্ষস্থানীয় মোবাইল সেবাদাতা প্রতিষ্ঠান হিসেবে টেলিনর গ্রুপ ইন্টারনেটে সবার জন্য বিশেষত তরুণদের মধ্যে নিরাপত্তা বৃদ্ধিতে নিবেদিতভাবে কাজ করছে। তিনি আরও বলেন, টেলিনর আশা করে যে শিশুরা কীভাবে ইন্টারনেট ব্যবহার করবে, এ নিয়ে টেলিনরের দেশভিত্তিক এ গবেষণা ইন্টারনেট ব্যবহারের প্রতি ইতিবাচক বাবা-মা ও শিক্ষকদের নিরাপদ ইন্টারনেটের গুরুত্ব বোঝার ওপর জোর দেবে। পাশাপাশি, এ গবেষণা ডিজিটাল সম্ভাবনা, বাবা-মায়েদের শিশুদের সঙ্গে এ ব্যাপারে আলোচনা করা এবং এ নিয়ে তাদের উপদেশ দেওয়ার ব্যাপারে উৎসাহিত করবে। এর সঙ্গে তিনি যোগ করেন, সাইবার বুলিংসহ ইন্টারনেট সম্পর্কিত বিভিন্ন বিষয়ে স্কুল শিক্ষার্থীর প্রতিক্রিয়া বিশ্লেষণ করে টেলিনর এ নিরাপদ ইন্টারনেট গবেষণা পরিচালনা করেছে।
এ গবেষণা প্রতিবেদনের তথ্য অনুযায়ী, অর্ধেকের কম স্কুল শিক্ষার্থী অনলাইনে এ ধরনের সমস্যায় যখন বুঝতে পারে না কীভাবে এর সমাধান করবে, তখন তারা এর সমাধানের জন্য বাবা-মা ও শিক্ষকদের ওপর নির্ভর করে। জরিপকৃত শিক্ষার্থীর মাত্র ৩৮ শতাংশ জানায়, তারা এ ব্যাপারে বাবা-মায়ের সঙ্গে কথা বলে, যেখানে থাইল্যান্ডের ৫৫ শতাংশ শিক্ষার্থী এ ধরনের বিষয় নিয়ে বাবা-মায়ের সঙ্গে আলোচনা করে।
কীভাবে ইন্টারনেটকে শিশুদের জন্য নিরাপদ পরিবেশ করে তোলা যায়, সে বিষয়ে টেলিনর গ্রুপ শিশু ও অভিভাবকদের জন্য নিরাপদ ইন্টারনেট বিষয়ক একটি গাইড বই প্রকাশ ও বিতরণ করেছে। এরই মধ্যে গ্রামীণফোন আজ নিরাপদ ইন্টারনেট সচেতনতা নিয়ে বসুন্ধরা আবাসিক এলাকার এইচইউআরডিসিও ইন্টারন্যাশনাল স্কুলে একটি সেশন আয়োজন করার মধ্য দিয়ে নিরাপদ ইন্টারনেট দিবস উদযাপন করেছে।
