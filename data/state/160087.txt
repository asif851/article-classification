
ফাঁকা গুলি ও কাঁদানে গ্যাস ছুড়ে ঢাকার দক্ষিণ কেরানীগঞ্জ থানা বিএনপির বের করা কালো পতাকা মিছিল পুলিশ ছত্রভঙ্গ করে দিয়েছে। বিএনপির দাবি, এ ঘটনায় বিএনপি ও এর অঙ্গসংগঠনের কমপক্ষে ২৫ জন নেতা-কর্মী আহত হয়েছেন।পুলিশ ঘটনাস্থল থেকে ছাত্রদল ও যুবদলের ছয় নেতা-কর্মীকে আটক করেছে। ২০১৪ সালের ৫ জানুয়ারির সাধারণ নির্বাচনের তৃতীয় বর্ষপূর্তিতে ‘গণতন্ত্র হত্যা দিবস’ পালন উপলক্ষে আজ শুক্রবার ওই মিছিল বের করে দক্ষিণ কেরানীগঞ্জ থানা বিএনপি।
স্থানীয় সূত্রে জানা গেছে, বেলা সাড়ে তিনটার দিকে দক্ষিণ কেরানীগঞ্জ থানা বিএনপির সভাপতি নিপুণ রায় চৌধুরীর নেতৃত্বে বিএনপি ও এর অঙ্গসংগঠনের শতাধিক নেতা-কর্মী কালো পতাকা মিছিল বের করেন। মিছিলটি মনু ব্যাপারীর ঢাল থেকে আমিরাবাগ এলাকায় যাচ্ছিল। এ সময় পুলিশ মিছিলকারীদের বাধা দিলে উভয় পক্ষের মধ্যে পাল্টাপাল্টি ধাওয়ার ঘটনা ঘটে। এ সময় পুলিশ মিছিলকারীদের ছত্রভঙ্গ করার জন্য লাঠিপেটা ও কাঁদানে গ্যাসের শেল ছোড়ে। একপর্যায়ে পুলিশ পরিস্থিতি নিয়ন্ত্রণে আনতে কয়েকটি ফাঁকা গুলি ছুড়ে মিছিলকারীদের ছত্রভঙ্গ করে দেয়।
পুলিশের সঙ্গে সংঘর্ষে বিএনপি ও এর অঙ্গসংগঠনের কমপক্ষে ২৫ জন নেতা-কর্মী আহত হন। পুলিশ ঘটনাস্থল থেকে ছাত্রদল ও যুবদলের ছয় নেতা-কর্মীকে আটক করেছে।
দক্ষিণ কেরানীগঞ্জ থানা বিএনপির সভাপতি নিপুণ রায় চৌধুরী বলেন, ৫ জানুয়ারি ‘গণতন্ত্র হত্যা দিবস’ উপলক্ষে দক্ষিণ কেরানীগঞ্জ থানা বিএনপি ও এর অঙ্গসংগঠনের কয়েক শ নেতা-কর্মী কালো পতাকা নিয়ে শান্তিপূর্ণ মিছিল বের করে। ওই মিছিলে পুলিশ অতর্কিত হামলা চালায়। একপর্যায়ে পুলিশ নেতা-কর্মীদের ওপর কাঁদানে গ্যাসের শেল ছোড়ে এবং কয়েকটি গুলি করে। এতে বিএনপির কমপক্ষে অর্ধশত নেতা-কর্মী আহত হয়েছেন। এ ছাড়া ঘটনাস্থল থেকে পুলিশ ছাত্রদল ও যুবদলের ছয় নেতা-কর্মীকে আটক করে নিয়ে গেছে।
নিপুণ রায় বলেন, ‘আমরা পুলিশের এ ধরনের আচরণের নিন্দা জানাই এবং আটক নেতা-কর্মীদের মুক্তির দাবি করছি।’
কেরানীগঞ্জ মডেল থানার ভারপ্রাপ্ত কর্মকর্তা (ওসি) শাকের মোহাম্মদ যুবায়ের প্রথম আলোকে বলেন, বিএনপির নেতা-কর্মীরা মিছিল বের করে এলাকায় ভাঙচুর ও অরাজকতা সৃষ্টি করছিলেন। এ সময় পুলিশ পরিস্থিতি নিয়ন্ত্রণে আনতে ও জনগণের জানমাল রক্ষার্থে একটি ফাঁকা গুলি ছোড়ে। ঘটনাস্থল থেকে পুলিশ ছয়জনকে আটক করেছে।
