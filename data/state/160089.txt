
ঘূর্ণিঝড় ‘কোমন’ এর প্রভাবে দুর্যোগপূর্ণ আবহাওয়ার কারণে ঢাকাসহ সারা দেশে নৌ চলাচল বন্ধ করে দেওয়া হয়েছে। ঢাকাসহ দেশের প্রতিটি নৌবন্দর কর্তৃপক্ষের নির্দেশনা মেনে আজ বৃহস্পতিবার সকাল ছয়টা থেকে সব নৌবন্দরেই নৌ চলাচল বন্ধ রাখা হয়। আবহাওয়ার পরিস্থিতি ভালো না হওয়া পর্যন্ত এ নির্দেশনা কার্যকর থাকবে। আমাদের কেরানীগঞ্জ (ঢাকা) প্রতিনিধি জানান, নৌবন্দর কর্তৃপক্ষের নির্দেশে সদরঘাট টার্মিনাল থেকে সব ধরনের নৌ চলাচল বন্ধ রাখা হয়েছে। ঢাকা নদী বন্দর কর্মকর্তা শহীদুল ইসলাম প্রথম আলোকে বলেন, ঢাকা নদীবন্দরে তিন নম্বর নৌ হুঁশিয়ারি সংকেত জারির পর এ নির্দেশনা দেওয়া হয়। এতে ঢাকার সঙ্গে দক্ষিণাঞ্চলের ৪১ নৌপথে সব ধরনের নৌ চলাচল বন্ধ রয়েছে। নৌযানগুলো সদরঘাট টার্মিনালে নোঙর করে রাখা হয়েছে। আমাদের চাঁদপুর প্রতিনিধি জানান, বৈরী আবহাওয়ার কারণে চাঁদপুর থেকে ঢাকা ও নারায়ণগঞ্জ নৌপথে ছোট-বড় সব ধরনের লঞ্চ চলাচল বন্ধ করে দেওয়া হয়েছে। চাঁদপুর বন্দর ও পরিবহন কর্মকর্তা মো. মোস্তাফিজুর রহমান বলেন, আবহাওয়া অধিদপ্তর থেকে চাঁদপুর নৌবন্দরকে ৪ নম্বর নৌ বিপদ সংকেত দেখাতে বলা হয়েছে। এতে নৌচলাচল বন্ধের নির্দেশ দেওয়া হয়। জেলা ও পুলিশ প্রশাসন সকাল থেকে টার্মিনালে উপস্থিত থেকে লঞ্চ চলাচল বন্ধ করা হয়েছে কি না, তা তদারক করছে। আমাদের পটুয়াখালী অফিস থেকে জানানো হয়েছে, গতকাল সন্ধ্যার পর থেকে ওই জেলায় গুঁড়ি গুঁড়ি বৃষ্টি হচ্ছে এবং দমকা বাতাস বইছে। বন্দর কর্তৃপক্ষের নির্দেশনা মেনে পটুয়াখালী নদীবন্দর থেকে অভ্যন্তরীণ নৌপথে সব ধরনের নৌযান চলাচল বন্ধ রাখা হয়েছে। সাগর উত্তাল থাকায় মাছ ধরার ট্রলারগুলো গভীর সাগর থেকে উপকূলে ফিরে আসছে। মহিপুর মৎস্য বন্দরের আড়ত মালিক সমিতির সাধারণ সম্পাদক নিমাই চন্দ্র দাস জানান, ইতিমধ্যে অন্তত এক হাজার মাছ ধরার ট্রলার মহিপুর, আলপির, ফাতরা ও গঙ্গামতিসহ বিভিন্ন চ্যানেলে নিরাপদ আশ্রয় নিয়েছে। কুয়াকাটা ট্যুরিস্ট পুলিশের সহকারী পুলিশ সুপার মো. ফসিউর রহমান বলেন, দুর্যোগপূর্ণ আবহাওয়ার কারণে পর্যটকদের নিরাপত্তায় ব্যাপক প্রস্তুতি নেওয়া হয়েছে। ট্যুরিস্ট পুলিশ পর্যটকদের সাগরে নামা থেকে বিরত থাকার জন্য হ্যান্ডমাইকে আহ্বান জানাচ্ছে। ঘূর্ণিঝড় ‘কোমেন’ দেশের উপকূলে আঘাত হানতে পারে এমন আশঙ্কায় আবহাওয়া অধিদপ্তরের পূর্বাভাসে চট্টগ্রাম সমুদ্রবন্দর ও কক্সবাজারকে ৭ নম্বর বিপদ সংকেত এবং মংলা ও পায়রা সমুদ্রবন্দরকে ৫ নম্বর বিপদ সংকেত দেখাতে বলা হয়েছে। ঘূর্ণিঝড়ের প্রভাবে বিভিন্ন উপকূলীয় এলাকায় ঝোড়ো হাওয়াসহ বৃষ্টিপাত হচ্ছে। ‘কোমেন’ এর প্রভাবে বঙ্গোপসাগরে সৃষ্ট নিম্নচাপটি উপকূল অতিক্রমের সময় ভারী থেকে অতি ভারী বর্ষণ হতে পারে বলে জানান আবহাওয়াবিদেরা। এর প্রভাবে চট্টগ্রাম বিভাগের পাহাড়ি অঞ্চলের কোথাও কোথাও ভূমিধসের আশঙ্কাও রয়েছে। উত্তর বঙ্গোপসাগরে অবস্থানরত মাছ ধরার নৌকা ও ট্রলার এবং সমুদ্রগামী জাহাজগুলোকে পরবর্তী নির্দেশ না দেওয়া পর্যন্ত নিরাপদ আশ্রয়ে থাকতে বলা হয়েছে।
