
চাঁদপুর শহরের পুরানবাজার ভূইয়ার ঘাট এলাকায় এমভি আল মতিন-৩ নামে একটি মালবাহী কার্গোতে আগুন লেগে প্রায় ১০ লাখ টাকার মালামাল পুড়ে গেছে। গতকাল শনিবার দুপুরে এ ঘটনা ঘটে। কার্গোর মালিক ইলিয়াস প্রধানিয়া জানান, ঢাকা ও নারায়ণগঞ্জ থেকে ৬০ বস্তা চুন, আটা, ময়দা, চাল, মসলা, সিমেন্টসহ অন্যান্য প্রায় ৬০ লাখ টাকার মালামাল নিয়ে বেলা ১১টায় চাঁদপুরে আসে কার্গোটি। এ সময় তেল নেওয়ার একপর্যায়ে মালামালে আগুন ধরে যায়। ফায়ার সার্ভিসের কর্মীরা এসে আগুন নিয়ন্ত্রণে আনায় কার্গোটি রক্ষা পায়। ফায়ার সার্ভিস কর্মকর্তা আনওয়ারুল হক বলেন, এ ঘটনায় প্রায় ১০ লাখ টাকার মালামাল পুড়ে গেছে। 
