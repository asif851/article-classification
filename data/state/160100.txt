
রাজশাহী বিশ্ববিদ্যালয়ের সমাজবিজ্ঞান বিভাগের অধ্যাপক এ কে এম শফিউল ইসলামকে কুপিয়ে হত্যার প্রতিবাদে কাল সোমবার ও পরের দিন মঙ্গলবার ক্লাস-পরীক্ষা বর্জনের ঘোষণা দিয়েছে বিশ্ববিদ্যালয় শিক্ষক সমিতি। আজ রোববার রাত আটটায় বিশ্ববিদ্যালয়ের জুবেরী ভবনে শিক্ষক সমিতির জরুরি সভা শেষে এ কর্মসূচি ঘোষণা করা হয়।
সমিতির যুগ্ম সাধারণ সম্পাদক মশিহুর রহমান সভা শেষে জানান, অধ্যাপক শফিউল ইসলামকে হত্যার প্রতিবাদে সোমবার ও মঙ্গলবার ক্লাস-পরীক্ষা বর্জন কর্মসূচি অব্যাহত থাকবে। হত্যাকারীদের দৃষ্টান্তমূলক শাস্তির দাবিতে ১৯ নভেম্বর রাজশাহী নগরের সাহেববাজার জিরো পয়েন্টে মানববন্ধন কর্মসূচিও পালন করবে বিশ্ববিদ্যালয় শিক্ষক সমিতি। এ ছাড়া সাত দিন কালো ব্যাজ ধারণ কর্মসূচি ঘোষণা করা হয়েছে বলে জানান মশিহুর রহমান।
