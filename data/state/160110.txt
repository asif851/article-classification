
রাজশাহী বিশ্ববিদ্যালয়ের প্রক্টর শামসুজ্জোহার মৃত্যুদিবস ১৮ ফেব্রুয়ারিকে জাতীয় শিক্ষক দিবস ঘোষণা দাবি জানিয়েছেন বিশ্ববিদ্যালয়ের শিক্ষক-শিক্ষার্থীরা। গতকাল সোমবার বিশ্ববিদ্যালয়ের রসায়ন সমিতির উদ্যোগে ক্যাম্পাসের সিনেট ভবনের সামনে আয়োজিত মানববন্ধন থেকে এ দাবি জানানো হয়।
মানববন্ধনে বক্তব্য দেন উপাচার্য মুহম্মদ মিজানউদ্দিন, সহ-উপাচার্য চৌধুরী সারওয়ার জাহান, প্রক্টর তারিকুল হাসান, কোষাধ্যক্ষ সায়েন উদ্দিন আহমেদ, রসায়ন বিভাগের অধ্যাপক আজহার আলী  প্রমুখ।
বক্তারা বলেন, শহীদ শামসুজ্জোহা ছিলেন প্রগতিশীল চিন্তার ধারক ও বাহক। তাঁর আত্মদানকে স্মরণীয় করে রাখতে ১৮ ফেব্রুয়ারিকে ‘জাতীয় শিক্ষক দিবস’ হিসেবে ঘোষণা দিতে সরকারের প্রতি আহ্বান জানানো হয়।
উনসত্তরের গণ-অভ্যুত্থানে ১৮ ফেব্রুয়ারি প্রক্টরের দায়িত্ব পালনকালে পাকিস্তানি সেনাবাহিনীর গুলিতে নিহত হন শামসুজ্জোহা। রাজশাহী বিশ্ববিদ্যালয়ের শিক্ষক-শিক্ষার্থী ও কর্মকর্তা-কর্মচারীরা ১৮ ফেব্রুয়ারিকে শিক্ষক দিবস হিসেবে পালন করে আসছেন।
