
তিতুমীর কলেজের আহত শিক্ষার্থী সিদ্দিকুর রহমানের চোখের উন্নত চিকিৎসার জন্য আগামী বৃহস্পতিবার ভারতের চেন্নাই নেওয়া হচ্ছে। পরদিন সেখানে একটি হাসপাতালে তাঁর চোখের পরীক্ষা করানো হবে।
স্বাস্থ্য ও পরিবারকল্যাণমন্ত্রী মোহাম্মদ নাসিম আজ মঙ্গলবার বিকেলে রাজধানীর জাতীয় চক্ষুবিজ্ঞান ইনস্টিটিউট ও হাসপাতালে চিকিৎসাধীন সিদ্দিকুর রহমানকে দেখতে গিয়ে সাংবাদিকদের এ কথা বলেন।প্রধানমন্ত্রী শেখ হাসিনার নির্দেশে সিদ্দিকুর রহমানের চিকিৎসার আর্থিক খরচ বহনসহ সার্বিক দায়িত্ব সরকার নিয়েছে।মোহাম্মদ নাসিম বলেন, ‘সিদ্দিকুরের চিকিৎসার সব ব্যয়ভার সরকার ও স্বাস্থ্য মন্ত্রণালয় বহন করবে।’এর আগে স্বাস্থ্য ও পরিবারকল্যাণমন্ত্রী মোহাম্মদ নাসিম সিদ্দিকুরকে সুস্থ করতে সর্বোচ্চ চিকিৎসাসেবা প্রদানের নির্দেশ দেন জাতীয় চক্ষুবিজ্ঞান ইনস্টিটিউট ও হাসপাতাল কর্তৃপক্ষকে।স্বাস্থ্যমন্ত্রী সিদ্দিকুরের উদ্দেশে বলেন, ‘তুমি (সিদ্দিকুর) চিকিৎসা নিয়ে সুস্থ হয়ে দেশে ফিরে আসো, তোমার ভবিষ্যৎ জীবন নিশ্চিত করতে আমাদের চেষ্টা থাকবে।’ তিতুমীর কলেজের ছাত্র সিদ্দিকুর স্নাতক শেষে সরকারি চাকরির জন্য বিসিএস পরীক্ষায় অংশ নেওয়ার পরিকল্পনা করছিলেন। রুটিনসহ পরীক্ষার তারিখ ঘোষণার দাবিতে গত বৃহস্পতিবার ঢাকা বিশ্ববিদ্যালয়ের অধিভুক্ত হওয়া রাজধানীর সাত সরকারি কলেজের শিক্ষার্থীদের সঙ্গে শাহবাগে অবস্থান নিয়েছিলেন সিদ্দিকুর। পুলিশের ‘কাঁদানে গ্যাসের শেলের’ আঘাত লাগে তাঁর দুই চোখে।
