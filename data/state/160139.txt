
দৈনিক আমার দেশ পত্রিকার ভারপ্রাপ্ত সম্পাদক মাহমুদুর রহমান জামিনে মুক্তি পেয়েছেন।
আজ বুধবার বেলা একটার দিকে গাজীপুরের কাশিমপুর কেন্দ্রীয় কারাগার পার্ট-২ থেকে জামিনে মুক্তি পান মাহমুদুর রহমান।
কাশিমপুর কেন্দ্রীয় কারাগার-২-এর কারাধ্যক্ষ মো. নাশির আহমেদ এই তথ্যের সত্যতা নিশ্চিত করে প্রথম আলোকে বলেন, আজ সকালে মাহমুদুর রহমানের জামিনের কাগজপত্র কারাগারে আসে। যাচাই-বাছাই শেষে তাঁকে মুক্তি দেওয়া হয়।
মাহমুদুর রহমানের মুক্তির সময় কারাফটকে বিএনপির কেন্দ্রীয় ও গাজীপুর জেলার একাধিক নেতা উপস্থিত ছিলেন। কারাগার থেকে বের হলে তাঁরা মাহমুদুর রহমানকে ফুল দিয়ে বরণ করেন।
সবশেষ গত ৩১ অক্টোবর একটি মামলায় মাহমুদুর রহমানের জামিন বহাল রাখেন আপিল বিভাগ। এরপর মাহমুদুর রহমানের আইনজীবী বলেছিলেন, তাঁর মক্কেল সব মামলায় জামিনে আছেন। তাই তাঁর কারামুক্তিতে কোনো আইনগত বাধা নেই।
এর ধারাবাহিকতায় আজ মুক্তি পেলেন মাহমুদুর রহমান।
২০১৩ সালের ১১ এপ্রিল রাষ্ট্রদ্রোহের মামলায় গ্রেপ্তার হওয়ার পর থেকে মাহমুদুর রহমান কারাগারে ছিলেন।
আরও পড়ুন:মাহমুদুর রহমানের জামিন বহাল
