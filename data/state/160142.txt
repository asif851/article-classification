
বিএনপির সিনিয়র ভাইস চেয়ারম্যান তারেক রহমান সম্পর্কে আওয়ামী লীগের সভাপতিমণ্ডলীর সদস্য মোহাম্মদ নাসিমের দেওয়া বক্তব্য প্রত্যাখ্যান করেছে বিএনপি। খালেদা জিয়ার জ্যেষ্ঠ পুত্র তারেক রহমান সম্পর্কে দেওয়া নাসিমের ওই বক্তব্য প্রত্যাহার করার আহ্বান জানিয়েছেন বিএনপির নেতারা।আজ শুক্রবার বিকেলে গুলশানে দলের চেয়ারপারসনের কার্যালয়ে অনুষ্ঠিত এক সংবাদ সম্মেলনে আনুষ্ঠানিকভাবে এই প্রতিক্রিয়া জানায় বিএনপি। সংবাদ সম্মেলনে বিএনপির পক্ষ থেকে দলের স্থায়ী কমিটির সদস্য রফিকুল ইসলাম মিয়া বলেন, তারেক রহমান লন্ডনে প্রকাশ্যে এক কর্মসূচিতে বক্তব্য দিয়েছেন। এটা ষড়যন্ত্র হয় কীভাবে? তিনি আরও বলেন, দলের নেতা-কর্মীদের অনুপ্রাণিত করার জন্য তারেক রহমান বক্তব্য দিয়েছেন। এই বক্তব্যকে সরকার উত্খাতের ষড়যন্ত্র উল্লেখ করে আওয়ামী লীগের নেতা মোহাম্মদ নাসিম যে বক্তব্য দিয়েছেন, তা পুরোপুরি মিথ্যা। এটি সত্যের অপলাপ। বিএনপির নেতা রফিকুল আরও বলেন, তারেককে মানি লন্ডারিং মামলার ফেরারি আসামি বলা হচ্ছে। কিন্তু আদালতে তারেকের বিরুদ্ধে কোনো অভিযোগ প্রমাণিত হয়নি। যতক্ষণ আদালতে অভিযোগ প্রমাণিত না হয়, ততক্ষণ কাউকে ফেরারি আসামি বলা যায় না।
আওয়ামী লীগের নেতা মোহাম্মদ নাসিমকে উদ্দেশ করে রফিকুল ইসলাম আরও বলেন, নাসিম তাঁর অপরাধ ঢাকতে তারেক রহমানের ওপর দোষ চাপাচ্ছেন। এর আগে তাঁর (মোহাম্মদ নাসিম) বিরুদ্ধে অনেক অভিযোগ প্রমাণিত হয়েছে এবং সে জন্য তিনি সাজাও পেয়েছেন। বিএনপির নেতা রফিকুল দাবি করেন, তারেক রহমানের বিরুদ্ধে কোনো অভিযোগ প্রমাণিত হয়নি।
সংবাদ সম্মেলনে বিএনপির স্থায়ী কমিটির সদস্য গয়েশ্বর চন্দ্র রায়সহ দলের অন্য নেতা-কর্মীরা উপস্থিত ছিলেন।
দুপুরে নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে দলের চেয়ারপারসনের উপদেষ্টা শামসুজ্জামান বলেন, দলের সিনিয়র ভাইস চেয়ারম্যান তারেক রহমান ও তাঁর জনপ্রিয়তাকে সরকার ভয় পায়। তিনি বলেন, তারেক রহমান দেশের ভবিষ্যৎ প্রধানমন্ত্রী।তাঁর সম্পর্কে ভেবেচিন্তে কথা বলতে হবে।
বিএনপির নেতা শামসুজ্জামান বলেন, তারেক রহমান জামিন নিয়ে বিদেশে গেছেন। সেখানে তাঁর চিকিত্সা চলছে। যখন সুস্থ হবেন, তখনই তিনি দেশে ফিরবেন। তাঁর ফেরার সম্ভাবনাকেই সরকার ভয় পাচ্ছে। তাই প্রস্তুতি হিসেবে সরকার তারেকের বিরুদ্ধে আইনি ব্যবস্থা নেওয়ার কথাও ভাবছে। বাংলাদেশে এলে তারেক রহমানের বিরুদ্ধে কেন আইনি ব্যবস্থা নিতে হবে, তা বুঝতে পারছেন না বলে মন্তব্য করেন তিনি।
বিএনপির চেয়ারপারসনের উপদেষ্টা প্রশ্ন রাখেন, তারেক রহমান কেন দেশে আসবেন না? এটা তাঁর দেশ। এখানেই তিনি রাজনীতি করবেন। তারেক রহমানের বিরুদ্ধে সরকার যেসব কথাবার্তা বলছে, তা শিষ্টাচারবহির্ভূত, কুরুচিপূর্ণ মনোভাবের বহিঃপ্রকাশ।
গতকাল বৃহস্পতিবার বিকেলে ধানমন্ডিতে আওয়ামী লীগের সভানেত্রীর রাজনৈতিক কার্যালয়ে অনুষ্ঠিত ১৪ দলের বৈঠক শেষে এক সংবাদ সম্মেলনে মোহাম্মদ নাসিম বলেন, ‘সাবেক প্রধানমন্ত্রী খালেদা জিয়ার ছেলে তারেক রহমান বিদেশে বসে বাংলাদেশের বিরুদ্ধে ষড়যন্ত্র করছেন। তিনি লাগামহীনভাবে দেশের বিরুদ্ধে মিথ্যাচার করছেন। আইনের চোখে পলাতক একজন আসামি কীভাবে দেশের বিরুদ্ধে এ ধরনের মিথ্যাচার করেন? সরকারকে বলব, তাঁকে দেশে এনে আইনের হাতে সোপর্দ করা হোক। বিদেশে বসে দেশের বিরুদ্ধে ষড়যন্ত্র মেনে নেওয়া যায় না।’ আজ নাসিমের এই বক্তব্যের আনুষ্ঠানিক প্রতিক্রিয়া জানাল বিএনপি।
