
মানিকগঞ্জের হরিরামপুর উপজেলায় পাটগ্রাম অনাথবন্ধু সরকারি উচ্চবিদ্যালয়ের দুই দিনব্যাপী শতবর্ষ পূর্তি উৎসব উদ্যাপিত হয়েছে। গতকাল শনিবার ছিল উৎসবের শেষ দিন।পাটগ্রাম স্কুল অ্যালামনাই অ্যাসোসিয়েশন শতবর্ষ পূর্তি অনুষ্ঠানের আয়োজন করে। সকাল সাড়ে ১০টায় বিদ্যালয় মাঠে প্রাক্তন ও বর্তমান শিক্ষার্থীদের অংশগ্রহণে স্মৃতিকথা ও সাংস্কৃতিক অনুষ্ঠানের আয়োজন করা হয়। শতবর্ষ পূর্তিতে বিদ্যালয়ের ১৯৯৯ ব্যাচের ছাত্র এবং ফরিদপুর জেলা জজ আদালতে জ্যেষ্ঠ সহকারী জজ তৈয়বুল আজহারের সম্পাদনায় তথ্যবহুল স্মরণিকা বের করা হয়।বিকেলে পাটগ্রাম স্কুল অ্যালামনাই অ্যাসোসিয়েশনের সভাপতি গোলাম মহিউদ্দিনের সভাপতিত্বে উৎসব অনুষ্ঠানে বক্তব্য দেন স্বাস্থ্য ও পরিবারকল্যাণ প্রতিমন্ত্রী জাহিদ মালেক, স্থানীয় সাবেক সাংসদ সামসুদ্দিন আহমেদ এবং ১৯৬৯ ব্যাচের ছাত্র ইয়াকুব আলী। সন্ধ্যায় শিল্পী কুমার বিশ্বজিৎ ও আগুন সংগীত পরিবেশন করেন।
