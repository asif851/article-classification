
চিকিৎসকদের স্বেচ্ছায় রাজধানীর বাইরে বদলি হওয়ার আবেদন করে দৃষ্টান্ত স্থাপনের আহ্বান জানিয়েছেন স্বাস্থ্যমন্ত্রী মো. নাসিম। আজ ঢাকার ওসমানী স্মৃতি মিলনায়তনে বিশ্ব মাতৃদুগ্ধ সপ্তাহ-২০১৫ উদ্বোধন অনুষ্ঠানে তিনি এ কথা বলেন।সারা বিশ্বের মতো বাংলাদেশেও ১ থেকে ৭ আগস্ট মাতৃদুগ্ধ সপ্তাহ পালিত হচ্ছে।মো. নাসিম বলেন, ‘আগামী কয়েক দিনের মধ্যে প্রায় ৩৫০ চিকিৎসকের পদোন্নতি দেওয়া হবে। তাঁদের বিভিন্ন মেডিকেল কলেজ ও জেলা হাসপাতালে বদলি করা হবে। পদোন্নতির পর ঢাকায় থাকার জন্য তদবির না করে গ্রামের মানুষের সেবা নিশ্চিত করতে মানসিকভাবে তাঁরা যেন প্রস্তুত থাকেন।’ এ সময় তিনি যেসব চিকিৎসক অনেক দিন ধরে ঢাকায় আছেন তাঁদের ঢাকার বাইরে স্বেচ্ছায় চলে যাওয়ার অনুরোধ করেন।স্বাস্থ্য মন্ত্রণালয়ের অতিরিক্ত সচিব ও পুষ্টির ফোকাল পয়েন্ট রোকসানা কাদের বলেন, শিশুরা যেন ছয় মাস শুধুমাত্র মায়ের দুধ খেতে পারে সে জন্য মাতৃত্বকালীন ছুটি ছয় মাস করা হয়েছে। কিন্তু সব প্রতিষ্ঠান এ নিয়ম মানছে না।
বাংলাদেশ ব্রেস্ট ফিল্ডিং ফাউন্ডেশনের (বিবিএর) চেয়ারপারসন অনুষ্ঠানে একটি উপস্থাপনা দেখান। উপস্থাপনায় তিনি বলেন, নারীরা যেন ছয় মাস মাতৃত্বকালীন ছুটি পান সে বিষয়টি তত্ত্বাবধান করার কথা শ্রম, বাণিজ্য ও শিল্প মন্ত্রণালয়ের। শিগগিরই বিবিএর এই মন্ত্রণালয়গুলোর সঙ্গে আলোচনায় বসবে।এ ছাড়া অনুষ্ঠানে দেশের সব সরকারি, বেসরকারি অফিস, শিল্প ও শিক্ষাপ্রতিষ্ঠান, শপিংমলে ‘ব্রেস্টফিডিং কর্নার’ স্থাপনেরও আহ্বান জানানো হয়। স্বাস্থ্যমন্ত্রী এর জন্য কোনো সরকারি আদেশের অপেক্ষায় না থেকে দ্রুত উদ্যোগ নেওয়ার অনুরোধ জানান।অনুষ্ঠানে আরও উপস্থিত ছিলেন স্বাস্থ্য প্রতিমন্ত্রী জাহিদ মালেক ও স্বাস্থ্যসচিব সৈয়দ মনজুরুল ইসলাম প্রমুখ। আলোচনা শেষে স্বাস্থ্য মন্ত্রী ও প্রতিমন্ত্রী বিশ্ব মাতৃদুগ্ধ সপ্তাহ উপলক্ষে আয়োজিত মেলা পরিদর্শন করেন।
