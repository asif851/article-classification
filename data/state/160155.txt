
পাঁচটি পৌরসভায় ভোট ছাড়াই মেয়র নির্বাচিত হচ্ছেন পাঁচজন। তাঁরা সবাই আওয়ামী লীগের প্রার্থী। এর মধ্যে ফেনীর পরশুরাম ও সদরে মনোনয়নপত্র দাখিল করেছিলেন একজন করে। আর পিরোজপুর ও জামালপুরের মাদারগঞ্জ পৌরসভায় গতকাল রোববার দুজন প্রার্থী মনোনয়নপত্র প্রত্যাহার করায় এবং সেখানে মেয়র পদে একজন করে প্রার্থী থাকায় তাঁরাই নির্বাচিত হচ্ছেন বিনা প্রতিদ্বন্দ্বিতায়। নোয়াখালীর চাটখিলে আওয়ামী লীগের প্রার্থীর প্রতিদ্বন্দ্বী দুজনই গতকাল মনোনয়নপত্র প্রত্যাহার করেছেন।এ ছাড়া বিভিন্ন পৌরসভায় সাধারণ ও সংরক্ষিত আসনের ৬৪ কাউন্সিলর বিনা প্রতিদ্বন্দ্বিতায় নির্বাচিত হচ্ছেন। এর মধ্যে ফেনীর তিন পৌরসভার মোট ৪৮টি কাউন্সিলর পদের ৪৪টিতেই ভোট হবে না। এ ছাড়া বিনা প্রতিদ্বন্দ্বিতায় আরও নির্বাচিত হচ্ছেন চট্টগ্রামের রাউজানে ১২ জন, পিরোজপুর পৌরসভায় দুজন, পিরোজপুরের স্বরূপকাঠিতে একজন, কুমিল্লার চৌদ্দগ্রাম ও লাকসাম পৌরসভায় দুজন, নেত্রকোনার কেন্দুয়ায় দুজন এবং বগুড়ার ধুনটে একজন কাউন্সিলর।ঢাকার বাইরে থেকে স্থানীয় কার্যালয় ও প্রতিনিধিদের পাঠানো খবর:ফেনীর দুটিতে বিনা প্রতিদ্বন্দ্বিতায় মেয়র: ফেনীর তিনটি পৌরসভার মধ্যে পরশুরামে ভোটের দরকার হচ্ছে না। এই পৌরসভার মেয়র ও ১০টি কাউন্সিলর পদে আগেই একক প্রার্থী ছিলেন। দুজন করে প্রার্থী থাকায় শুধু সংরক্ষিত দুটি ওয়ার্ডে নির্বাচনের অবস্থা ছিল। গতকাল ওই দুটি ওয়ার্ডের একজন করে প্রার্থী প্রার্থিতা প্রত্যাহার করে নিয়েছেন।পরশুরাম ও সদরে মেয়র পদে একজন করে প্রার্থী মনোনয়নপত্র দাখিল করায় তাঁরা আগেই বিনা প্রতিদ্বন্দ্বিতায় নির্বাচিত হওয়ার তালিকায় চলে যান। পরশুরামে নির্বাচিত হচ্ছেন আওয়ামী লীগের প্রার্থী নিজাম উদ্দিন আহমেদ চৌধুরী এবং সদরে আওয়ামী লীগের প্রার্থী হাজি আলাউদ্দিন।দাগনভূঞা পৌরসভায় মেয়র পদে আওয়ামী লীগের ওমর ফারুক খান ও বিএনপির প্রার্থী কাজী সাইফুর রহমানের মধ্যে প্রতিদ্বন্দ্বিতা হবে।এ ছাড়া সাধারণ ও সংরক্ষিত মিলে তিনটি পৌরসভায় ওয়ার্ড আছে ৪৮টি। এর মধ্যে সদরের ২৪টির মধ্যে ১৬টি, পরশুরামে ১২টির মধ্যে ১০টি এবং দাগনভূঞায় ১২টির মধ্যে সাতটি ওয়ার্ডে মনোনয়নপত্র দাখিল করেন একজন করে প্রার্থী। ফলে তাঁরা এই ৩৩টি পদে আগেই বিনা প্রতিদ্বন্দ্বিতায় কাউন্সিলর নির্বাচিত হন। এরপর যাচাই-বাছাই ও প্রত্যাহার পর্যায়ে আরও চারটি ওয়ার্ডে প্রার্থীর সংখ্যা দাঁড়ায় একজন করে। ফলে বিনা প্রতিদ্বন্দ্বিতায় নির্বাচিত হওয়ার সংখ্যা দাঁড়ায় ৩৭। তিন পৌরসভা মিলে গতকাল পর্যন্ত ভোট হওয়ার কথা ছিল বাকি ১১টি ওয়ার্ডে। কিন্তু মনোনয়নপত্র প্রত্যাহারের শেষ দিনে গতকাল সদরে তিনজন, পরশুরামে দুজন এবং দাগনভূঞায় দুজন প্রার্থী মনোনয়নপত্র প্রত্যাহার করে নেন। ফলে ওই ওয়ার্ডগুলোতেও কাউন্সিলর পদপ্রার্থীরা বিনা প্রতিদ্বন্দ্বিতায় নির্বাচিত হওয়ার পথে চলে গেছেন।শেষ পর্যন্ত সদরে একটি এবং দাগনভূঞার তিনটি সাধারণ ওয়ার্ডে ভোটের প্রয়োজন হচ্ছে।পরশুরাম পৌরসভা নির্বাচনের রিটার্নিং কর্মকর্তা ও জেলা নির্বাচন কর্মকর্তা মো. মোজাম্মেল হক প্রথম আলোকে বলেন, মনোনয়ন প্রত্যাহারের শেষ দিনে দুটি পৌরসভায় মেয়র পদে ও তিনটি পৌরসভায় ৪৪টি কাউন্সিলর পদে একজন করে বৈধ প্রার্থী থাকায় ওই সব জায়গায় আর নির্বাচনের প্রয়োজন হবে না। কমিশন পরবর্তী সময়ে বৈধ প্রার্থীদের বিনা প্রতিদ্বন্দ্বিতায় বিজয়ী ঘোষণা করবে।পিরোজপুর: পিরোজপুর পৌরসভায় গতকাল রোববার বিনা প্রতিদ্বন্দ্বিতায় মেয়র নির্বাচিত হয়েছেন আওয়ামী লীগের প্রার্থী হাবিবুর রহমান। এর আগে ২০১১ সালেও তিনি মেয়র হন বিনা প্রতিদ্বন্দ্বিতায়। তাঁর ভাই এ কে এম এ আউয়াল পিরোজপুর-১ আসনের (সদর) সাংসদ। ২০১৪ সালের ৫ জানুয়ারির জাতীয় সংসদ নির্বাচনে আওয়ামী লীগ থেকে মনোনয়ন পেয়ে তিনিও নির্বাচিত হয়েছিলেন বিনা প্রতিদ্বন্দ্বিতায়।রিটার্নিং কর্মকর্তার কার্যালয় সূত্রে জানা গেছে, পিরোজপুর পৌরসভার নির্বাচনে মেয়র পদে মনোনয়নপত্র সংগ্রহ করেন পাঁচজন। জমা দেন তিনজন। এর মধ্যে বিএনপির প্রার্থী আবদুর রাজ্জাকের মনোনয়নপত্র যাচাই-বাছাইয়ের সময় বাতিল হয়ে যায়। স্বতন্ত্র প্রার্থী জেলা যুবলীগের সাংগঠনিক সম্পাদক আক্তারুজ্জামান গত বৃহস্পতিবার মনোনয়নপত্র প্রত্যাহার করে নেন।পিরোজপুর পৌরসভা নির্বাচনের রিটার্নিং কর্মকর্তা ও অতিরিক্ত জেলা প্রশাসক মানিকহার রহমান গতকাল বিকেলে প্রথম আলোকে বলেন, মেয়র পদে কোনো প্রতিদ্বন্দ্বী প্রার্থী না থাকায় হাবিবুর রহমানকে বেসরকারিভাবে মেয়র ঘোষণা করা হয়েছে।এ নিয়ে টানা তিনবার মেয়র হলেন হাবিবুর রহমান। এর আগেরবার ২০১১ সালেও বিনা প্রতিদ্বন্দ্বিতায় নির্বাচিত হন তিনি। সেবার একমাত্র প্রতিদ্বন্দ্বী বিএনপি-সমর্থিত প্রার্থী নাসিম খানের মনোনয়নপত্র বাতিল হওয়ায় ভোট না করেই নির্বাচিত হন তিনি। তবে প্রথমবার ২০০৪ সালে বিএনপি-সমর্থিত প্রার্থী জেলা বিএনপির সাধারণ সম্পাদক প্রয়াত শহিদুল আলমকে পরাজিত করে মেয়র হয়েছিলেন হাবিবুর।পিরোজপুর পৌরসভার এক ভোটার নাম না প্রকাশ করে আক্ষেপ করে বলেন, ‘আমাদের দুর্ভাগ্য। ২০০৮ সালের পর আমরা ভোটে এমপি-মেয়র নির্বাচিত করার সুযোগ পাইনি।’পিরোজপুর জেলা বিএনপির সভাপতি গাজী নূরুজ্জামান প্রথম আলোকে বলেন, ‘২০০৪ সালের পর পিরোজপুর পৌরসভার নাগরিকেরা মেয়র পদে তাঁদের ভোটাধিকার প্রয়োগ করে মেয়র নির্বাচিত করতে পারেননি। এখানকার আওয়ামী লীগের নেতারা ভোটের রাজনীতিতে ভয় পান।’আর জেলা আওয়ামী লীগের সাবেক সদস্য জসিম উদ্দিন খান বলেন, ‘প্রভাব বিস্তার ও ভয়ভীতি দেখিয়ে আউয়ালের পরিবারের সদস্যরা যে প্রক্রিয়ায় বিনা প্রতিদ্বন্দ্বিতায় একের পর এক পদে নির্বাচিত হচ্ছেন, এর জন্য ভবিষ্যতে আওয়ামী লীগকে চরম মূল্য দিতে হবে।’এ ছাড়া পিরোজপুর পৌরসভার সংরক্ষিত ৪, ৫ ও ৬ নম্বর ওয়ার্ডের প্রার্থী মিনারা বেগম, ৭, ৮ ও ৯ নম্বর ওয়ার্ডের প্রার্থী হাফিজা আক্তার এবং স্বরূপকাঠি পৌরসভার ৪, ৫ ও ৬ নম্বর ওয়ার্ডের প্রার্থী মাহামুদা হাসি বিনা প্রতিদ্বন্দ্বিতায় নির্বাচিত হয়েছেন। তাঁরা তিনজনই আওয়ামী লীগের সমর্থক। এ তিনটি আসনে একজন করেই মনোনয়নপত্র দাখিল করেছিলেন।মাদারগঞ্জ (জামালপুর): মাদারগঞ্জ পৌরসভায় বিএনপির প্রার্থী বর্তমান মেয়র মোশারফ হোসেন তালুকদার গতকাল বিকেলে তাঁর মনোনয়নপত্র প্রত্যাহার করে নিয়েছেন। ফলে কোনো প্রতিদ্বন্দ্বী না থাকায় আওয়ামী লীগের প্রার্থী মির্জা গোলাম কিবরিয়া বিনা প্রতিদ্বন্দ্বিতায় মেয়র নির্বাচিত হতে চলেছেন। তিনি বস্ত্র ও পাট প্রতিমন্ত্রী মির্জা আজমের ছোট ভাই।মাদারগঞ্জ পৌরসভার সহকারী রিটার্নিং কর্মকর্তা নাজমুল হুদা বলেন, মেয়র পদে মির্জা গোলাম কিবরিয়ার আর কোনো প্রতিদ্বন্দ্বী নেই। ফলে তিনি বিনা প্রতিদ্বন্দ্বিতায় মেয়র নির্বাচিত হতে চলেছেন। আগামীকাল (আজ) সোমবার তাঁকে বেসরকারিভাবে নির্বাচিত ঘোষণা করা হবে।মনোনয়নপত্র প্রত্যাহারের বিষয়ে জানতে বিএনপির প্রার্থী ও বর্তমান মেয়র মোশারফ হোসেন তালুকদারের সঙ্গে যোগাযোগের চেষ্টা করেও তাঁর মুঠোফোনটি বন্ধ পাওয়া যায়।চাটখিল (নোয়াখালী): আওয়ামী লীগের মনোনীত মেয়র পদপ্রার্থী মোহাম্মদ উল্লাহ পাটোয়ারী বিনা প্রতিদ্বন্দ্বিতায় নির্বাচিত হওয়ার পথে। বিএনপি-সমর্থিত প্রার্থী বর্তমান মেয়র মোস্তফা কামাল ও জামায়াত-সমর্থিত স্বতন্ত্র প্রার্থী মো. ছাইফ উল্লাহ তাঁদের মনোনয়নপত্র প্রত্যাহার করে নিয়েছেন।রিটার্নিং কর্মকর্তা ও উপজেলা নির্বাহী কর্মকর্তা (ইউএনও) মোহাম্মদ আবরাউর হাসান মজুমদার গতকাল সন্ধ্যায় প্রথম আলোকে বলেন, দুই মেয়র পদপ্রার্থী মোস্তফা কামাল ও ছাইফ উল্লাহ গতকাল বিকেলে প্রতিনিধির মাধ্যমে প্রার্থিতা প্রত্যাহারের আবেদন করেন। আবেদনপত্রে প্রার্থীদের স্বাক্ষর যাচাই-বাছাইয়ের পর তাঁদের আবেদন গ্রহণ করা হয়েছে।প্রার্থিতা প্রত্যাহারের বিষয়ে জানতে গতকাল সন্ধ্যায় বিএনপির প্রার্থী মোস্তফা কামালের মুঠোফোনে যোগাযোগ করা হলে তিনি ফোন ধরে কথা না বলে সংযোগ বিচ্ছিন্ন করে দেন। পরে তাঁর ফোন বন্ধ পাওয়া যায়। আর জামায়াত-সমর্থিত স্বতন্ত্র প্রার্থী ছাইফ উল্লাহ প্রথম আলোকে বলেন, প্রার্থিতা প্রত্যাহার করতে তিনি বাধ্য হয়েছেন। তবে এ বিষয়ে আর বেশি কিছু বলতে তিনি রাজি হননি।কুমিল্লা: চৌদ্দগ্রাম পৌরসভার সংরক্ষিত ২ নম্বর ওয়ার্ডের কাউন্সিলর পদে জামায়াত-সমর্থিত ফিরোজা বেগম নির্বাচিত হন। এর আগেও তিনি ওই ওয়ার্ডের সংরক্ষিত কাউন্সিলর ছিলেন। লাকসামের সংরক্ষিত ১ নম্বর ওয়ার্ডের আওয়ামী লীগ-সমর্থিত সংরক্ষিত কাউন্সিলর প্রার্থী সালমা আক্তার নির্বাচিত হয়েছেন।ধুনট (বগুড়া): ধুনট পৌরসভার ২ নম্বর ওয়ার্ডের কাউন্সিলর পদে মোহাম্মাদ আলী বিনা প্রতিদ্বন্দ্বিতায় নির্বাচিত হয়েছেন। তাঁর একমাত্র প্রতিদ্বন্দ্বী শাহ আলম মনোনয়নপত্র প্রত্যাহার করে নেওয়ায় তিনি বেসরকারিভাবে নির্বাচিত হন।কেন্দুয়া (নেত্রকোনা): কেন্দুয়া পৌরসভার ২ ও ৩ নম্বর ওয়ার্ডে সংরক্ষিত মহিলা কাউন্সিলর নির্বাচিত হয়েছেন যথাক্রমে কল্পনা আক্তার ও শাহানাজ বেগম। এ দুটি ওয়ার্ডে অন্য কোনো প্রার্থী না থাকায় তাঁদের বিজয়ী ঘোষণা করা হয়।
