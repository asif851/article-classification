
চাঁদপুরে এক কিশোরীকে ধর্ষণের অভিযোগে মোবারক হোসেন (৪২) নামের এক ব্যক্তিকে সঙ্গীসহ গ্রেপ্তার করেছে পুলিশ। পরে আদালতের মাধ্যমে তাঁদের কারাগারে পাঠানো হয়েছে। ওই কিশোরী অন্তঃসত্ত্বা হয়ে পড়েছে বলে জানা গেছে।
কিশোরীর মা জানান, প্রায় ছয় মাস আগে সে বাড়ি থেকে পালিয়ে চাঁদপুর শহরে চলে যায়। সেখানে গৃহকর্মী হিসেবে কাজ নেয় মোবারক হোসেনের বাসায়। মায়ের অভিযোগ, কিছুদিন পর থেকেই মোবারক তাকে নিয়মিত ধর্ষণ করতে শুরু করে। একপর্যায়ে মোবারকের স্ত্রী বিষয়টি জানতে পেরে তাকে বাড়ি পৌঁছে দেন।
গত সপ্তাহে ওই কিশোরীর শারীরিক অবস্থার পরিবর্তন দেখে তার মা জানতে চাইলে সে সব ঘটনা খুলে বলে। পরে তার মা চাঁদপুরের পুলিশ সুপার শামসুন্নাহারের কাছে একটি লিখিত অভিযোগ করেন। পুলিশ সুপারের নির্দেশে গত শনিবার মতলব দক্ষিণ থানার উপপরিদর্শক রফিকুল ইসলাম বাদী হয়ে একটি ধর্ষণ মামলা করেন। ওই দিন রাতেই চাঁদপুর মডেল থানার পুলিশ অভিযুক্ত আসামি চাঁদপুর পৌর ভবন মার্কেটের রোজ ভ্যারাইটিজ স্টোরের মালিক মোবারক হোসেন ও তাঁর সঙ্গী মিজানুর রহমানকে গ্রেপ্তার করে। গতকাল রোববার আদালত তাঁদের দুজনের জামিন নামঞ্জুর করে কারাগারে পাঠান।
আজ সোমবার দুপুরে মামলার তদন্তকারী কর্মকর্তা ইব্রাহিম খলিল কিশোরীর ডাক্তারি পরীক্ষার জন্য চাঁদপুর সরকারি জেনারেল হাসপাতালে নেন। হাসপাতালের আবাসিক চিকিৎসা কর্মকর্তা (আরএমও) আসিবুল হাসান চৌধুরী জানান, প্রাথমিকভাবে কিশোরী ১১ সপ্তাহের অন্তঃসত্ত্বা বলে ধারণা করা হচ্ছে। এ বিষয়ে জানতে চাইলে মতলব দক্ষিণ থানার ভারপ্রাপ্ত কর্মকর্তা (ওসি) কুতুব উদ্দিন জানান, ‘আমরা বিষয়টি খুব গুরুত্বসহকারে তদন্ত করছি। কিশোরীর বক্তব্যে আরও অনেক বিষয় বেরিয়ে এসেছে।’
