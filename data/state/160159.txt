
রাঙামাটির বাঘাইছড়ি উপজেলার জারুলছড়ি গ্রামে গত বুধবার রাতে গুলিতে নিহত হয়েছেন ইউনাইটেড পিপলস ডেমোক্রেটিক ফ্রন্ট বা ইউপিডিএফের এক সদস্য। এই হত্যাকাণ্ডের জন্য প্রতিপক্ষ জনসংহতি সমিতির (সন্তু) লোকজনকে দায়ী করেছে ইউপিডিএফ। তবে তারা তা অস্বীকার করেছে।স্থানীয় ও ইউপিডিএফ সূত্রে জানা গেছে, ইউপিডিএফের সদস্য মঙ্গল চাকমা ওরফে স্ট্যান চাকমা (২৮) বঙ্গলতলী ইউনিয়নের জারুলছড়ি গ্রামে শ্বশুরবাড়িতে ছিলেন। রাত ১২টার দিকে সন্ত্রাসীরা ঘরের দরজা খুলতে বলে। তাঁর শ্বশুর সুশান্ত চাকমা দরজা খোলার সঙ্গে সঙ্গে তিনজন ঘরের ভেতরে ঢুকে পড়ে। এ সময় সন্ত্রাসীরা মঙ্গল চাকমাকে গুলি করে চলে যায়। এতে ঘটনাস্থলেই তাঁর মৃত্যু হয়।মঙ্গল চাকমার বাড়ি সাজেক ইউনিয়নের মাচালং গ্রামে। তাঁর বাবার নাম তুলসী চাকমা।ইউনিয়ন পরিষদের স্থানীয় ওয়ার্ডের সদস্য শুভশান্তি চাকমা বলেন, মঙ্গল চাকমার লাশ গতকাল দুপুরে দাহ করা হয়েছে। তাঁর স্ত্রী মধুরিকা চাকমা আট মাসের অন্তঃসত্ত্বা।
