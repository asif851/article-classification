
ভ্রাম্যমাণ আদালতের সাজার বিষয়ে আপিল নিষ্পত্তিতে জেলা ম্যাজিস্ট্রেট হিসেবে জেলা প্রশাসকদের (ডিসি) আইনি সহায়তা দেওয়ার জন্য প্রত্যেক জেলায় একজন করে সহকারী সরকারি কৌঁসুলিকে (এপিপি) দায়িত্ব দেওয়া হচ্ছে। এ কথা জানিয়েছেন আইনমন্ত্রী আনিসুল হক। 
আজ বৃহস্পতিবার ঢাকায় জেলা প্রশাসক সম্মেলনের শেষ দিনে আইন মন্ত্রণালয়-বিষয়ক আলোচনা শেষে আইনমন্ত্রী সাংবাদিকদের এ কথা জানান।
নির্বাহী ম্যাজিস্ট্রেটরা ভ্রাম্যমাণ আদালতে যে সাজা দেন, সেটা আপিলে অনেক সময় টেকে না। এ জন্য ডিসিরা একজন স্থায়ী সরকারি কৌঁসুলি নিয়োগ দেওয়ার দাবি করে আসছিলেন। এ বিষয়ে সাংবাদিকদের প্রশ্নের জবাবে আইনমন্ত্রী আনিসুল হক বলেন, ইতিমধ্যে এ বিষয়ে নির্দেশ দেওয়া হয়েছে। প্রত্যেক জেলায় তাঁদের (ডিসি) সহায়তা দিতে একজন করে এপিপি দেওয়া হবে।
সম্মেলনে আইনমন্ত্রী মামলার জট কমাতে বিকল্প বিরোধ নিষ্পত্তি (এডিআর) পদ্ধতি সম্পর্কে মানুষকে উৎসাহিত করা এবং এ বিষয়টি প্রচারের জন্য তৎপর হতে ডিসিদের অনুরোধ জানান।
নৌ মন্ত্রণালয়-বিষয়ক আলোচনায় ডিসিদের নদীর দখল রোধে আরও ততপর হওয়ার নির্দেশ দিয়েছেন নৌমন্ত্রী শাজাহান খান। আলোচনা শেষে তিনি সাংবাদিকদের এ কথা জানান। তিনি বলেন, ‘ডিসিদের বলা হয়েছে, প্রত্যেকটি নদীর সীমানা চিহ্নিত করে দখল রোধে প্রয়োজনীয় ব্যবস্থা নিতে।’
