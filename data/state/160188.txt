
উত্ত্যক্ত করার দায়ে জয়পুরহাটের আক্কেলপুর উপজেলা ছাত্রলীগের যুগ্ম আহ্বায়ক রাব্বী খন্দকারকে (২২) এক বছরের কারাদণ্ড দিয়েছেন ভ্রাম্যমাণ আদালত। গত বুধবার রাতে নির্বাহী হাকিম ও উপজেলা নির্বাহী কর্মকর্তা (ইউএনও) গোলাম মো. শাহনেওয়াজ ওই আদালত পরিচালনা করেন। গতকাল সকালে তাঁকে কারাগারে পাঠিয়েছে পুলিশ। পুলিশ ও ছাত্রীর পরিবার সূত্র জানায়, প্রাইভেট পড়তে যাওয়া-আসার পথে স্থানীয় একটি বিদ্যালয়ের দশম শ্রেণির ওই ছাত্রীকে প্রায় দিনই উত্ত্যক্ত করতেন রাব্বী। থানায় অভিযোগ করার পর রাব্বী পুলিশের সামনেই ওই ছাত্রীকে অ্যাসিড মারার হুমকি দেন। 
