
উন্মুক্ত পদ্ধতিতে কয়লা উত্তোলন করা হলে হাজার হাজার মানুষ উচ্ছেদ হবে। স্কুল, কলেজ, কৃষি সম্পদ, পরিবেশসহ জনগণের সম্পদ ধ্বংস হবে। সরকারকে এ সিদ্ধান্ত থেকে সরে আসতে হবে।গতকাল শনিবার তেল-গ্যাস, বিদ্যুৎ-বন্দর রক্ষা জাতীয় কমিটির নোয়াখালী জেলা শাখার উেদ্যাগে আয়োজিত মানববন্ধন ও সমাবেশে বক্তারা এসব কথা বলেন।তেল-গ্যাস, বিদ্যুৎ-বন্দর, খনিজ ও প্রাকৃতিক সম্পদ রক্ষা করাসহ সাত দফা দাবিতে নোয়াখালী শহরের টাউন হল মোড়ে মানববন্ধন ও সমাবেশ হয়েছে। গতকাল শনিবার তেল-গ্যাস, বিদ্যুৎ-বন্দর রক্ষা জাতীয় কমিটির নোয়াখালী জেলা শাখা এ কর্মসূচির আয়োজন করে।টাউন হল মোড়ে মাইজদী-সোনাপুর সড়কে মানববন্ধন শেষে একই স্থানে সমাবেশ করা হয়। এতে সভাপতিত্ব করেন তেল-গ্যাস, বিদ্যুৎ-বন্দর রক্ষা জাতীয় কমিটির জেলা শাখার আহ্বায়ক আ ন ম জাহের উদ্দিন। বক্তব্য দেন জাতীয় কমিটির সদস্য ও জেলা শাখার সদস্যসচিব শ্যামল কান্তি দে, বাসদের জেলা শাখার সদস্যসচিব দলিলের রহমান, সিপিবির নেতা সমীর চক্রবর্তী, মাঈন উদ্দিন, বাসদের জেলা সমন্বয়ক ইমতিয়াজ মাসুদ প্রমুখ।
