
সিরাজগঞ্জে সোহান (৮) নামের প্রতিবন্ধী এক শিশুকে শ্বাসরোধে হত্যার অভিযোগ উঠেছে। সে সদর উপজেলার রতনকান্দি ইউনিয়নের খামারগাতী গ্রামের আয়নাল হকের ছেলে।আজ শুক্রবার সন্ধ্যার দিকে খামারগাতী গ্রামের মধ্যপাড়া স্কুলের পাশের একটি ডোবা থেকে গলায় গামছা বাঁধা অবস্থায় শিশুটির লাশ উদ্ধার করা হয়।পুলিশ ও স্থানীয় বাসিন্দা সূত্রে জানা যায়, গতকাল বৃহস্পতিবার রাত থেকে শারীরিক প্রতিবন্ধী সোহান নিখোঁজ হয়। এরপর সে আর বাড়ি ফেরেনি। এলাকায় মাইকিং করেও তার খোঁজ মেলেনি। আজ বিকেলে পুকুরে শিশুটির ভাসমান লাশ দেখে স্থানীয় লোকজন থানায় খবর দেন। পরে পুলিশ ঘটনাস্থলে গিয়ে লাশটি উদ্ধার করে।সদর থানার পরিদর্শক (তদন্ত) বাসুদেব সিনহা জানান, সোহানের শরীরে বেশ কিছু কালো চিহ্ন দেখা গেছে। তার গলায় গামছা প্যাঁচানো অবস্থায় ছিল। ধারণা করা হচ্ছে, কে বা কারা শিশুটিকে হত্যার পর ডোবায় ফেলে রেখে গেছে।বাসুদেব আরও বলেন, এ ঘটনায় শিশুটির বাবা আয়নাল হক বাদী হয়ে আজ রাতে সদর থানায় একটি হত্যা মামলা দায়ের করেছেন। ময়নাতদন্তের প্রতিবেদন পাওয়ার পর এ বিষয়ে প্রয়োজনীয় ব্যবস্থা নেওয়া হবে।
