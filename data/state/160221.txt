
নিবন্ধন অবৈধ ঘোষণা করে দেওয়া রায় প্রত্যাখ্যান করে আগামী ১২ ও ১৩ আগস্ট (সোম ও মঙ্গলবার) লাগাতার ৪৮ ঘণ্টার হরতালের ডাক দিয়েছে জামায়াতে ইসলামী।
দলের ভারপ্রাপ্ত সেক্রেটারি জেনারেল রফিকুল ইসলাম খান আজ বৃহস্পতিবার এক বিবৃতিতে এই কর্মসূচি ঘোষণা করেন। সেই সঙ্গে আগামী শনিবার দেশব্যাপী বিক্ষোভ কর্মসূচিও ঘোষণা করা হয়েছে।
একটি রিটের পরিপ্রেক্ষিতে আজ সংখ্যাগরিষ্ঠ মতের ভিত্তিতে রাজনৈতিক দল হিসেবে জামায়াতে ইসলামীর নিবন্ধন অবৈধ ঘোষণা করেছেন হাইকোর্ট। জামায়াত রায়ের স্থগিতাদেশ চেয়ে আপিল করেছে।
আদালতের ওই রায় প্রত্যাখ্যান করে জামায়াতে ইসলামী বলেছে, এটি জামায়াতকে ‘নিশ্চিহ্ন করার সরকারি পরিকল্পনা’।এই রায়কে ‘ভুল রায়’ বলেও দাবি করেছে দলটি।তাদের ভাষায়, আদালতের এ রায় ‘অসাংবিধানিক, অগণতান্ত্রিক ও মৌলিক অধিকার পরিপন্থী’।
বিবৃতিতে দলের ভারপ্রাপ্ত সেক্রেটারি জেনারেল রফিকুল ইসলাম খান বলেন, ‘বাংলাদেশ জামায়াতে ইসলামী দেশের প্রধান ইসলামি দল। সংবিধানের ৩৮ অনুচ্ছেদের অধীনে জামায়াত একটি রাজনৈতিক দল হিসেবে কাজ করার অধিকার রাখে। এই অধিকার অব্যাহত আছে। আজ মাননীয় হাইকোর্ট ডিভিশনের একটি বৃহত্তর বেঞ্চে জামায়াতের নিবন্ধন বাতিলের যে রায় ঘোষিত হয়েছে তা একটি ভুল রায়। এ রায়ের মাধ্যমে সরকারের রাজনৈতিক উদ্দেশ্যের প্রতিফলন ঘটেছে।’
