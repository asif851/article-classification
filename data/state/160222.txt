
বরিশালের গৌরনদী উপজেলার সালতা বাজারের ক্ষুদ্র ব্যবসায়ী শাহীন মোল্লাকে নির্যাতন করে হত্যা করার ঘটনায় মাদারীপুরের ডাসার থানার ভারপ্রাপ্ত কর্মকর্তাসহ (ওসি) চার পুলিশের বিরুদ্ধে মামলা করা হয়েছে। গত মঙ্গলবার নিহত শাহীনের মা রেবা বেগম বাদী হয়ে মাদারীপুর মুখ্য বিচারিক হাকিমের আদালতে এ মামলা করেন।আরজির বিবরণ অনুযায়ী, গত ৮ জুন সন্ধ্যার পর ডাসার-মেদাকুল সংযোগ সেতুর ওপর বসে গৌরনদী উপজেলার পূর্ব সমরসিংহ গ্রামের দুবাইপ্রবাসী মোস্তফা মোল্লার ছেলে শাহিন মোল্লা (২০) এবং শাহ আলম (২৪) ও মুকিত (২৪) গল্প করছিলেন। এ সময় টহলে থাকা মাদারীপুরের ডাসার থানার উপপরিদর্শক (এসআই) মীর নাজমুল হাসান, কনস্টেবল ফরহাদ হোসেন ও সালাউদ্দিন তিনজনকে ধরে থানায় নিয়ে যান। পরে আটক শাহ আলম ও মুকিতের পরিবারের কাছ থেকে ৫০ হাজার টাকা ঘুষ নিয়ে দুজনকে ছেড়ে দেন। তবে শাহিনের পরিবার টাকা দিতে না পারায় তাঁকে আটকে রাখেন। ওই রাতে শাহীনের ওপর নির্যাতন চালানো হয়। নির্যাতনের পর শাহিনের শারীরিক অবস্থা বেগতিক দেখে পরদিন সকালে পাঁচটি ইয়াবা বড়ি উদ্ধার দেখিয়ে মাদক মামলায় মাদারীপুর আদালতে শাহীনকে সোপর্দ করেন। ১৪ জুন রাতে হাজতে গুরুতর অসুস্থ হয়ে পড়লে হাসপাতালে নেওয়ার পর শাহীন মারা যান।মামলার আইনজীবী ইয়াদ মোর্শেদ সজল বলেন, আদালত মামলা আমলে নিয়ে র্যাব-৮-এর পরিচালককে তদন্তপূর্বক প্রতিবেদন জমা দেওয়ার নির্দেশ দিয়েছেন।
