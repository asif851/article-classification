
হজ ফ্লাইট পরিচালনার জন্য ঢাকা-দোহা রুটের সব ফ্লাইট ২৬ আগস্ট পর্যন্ত বাতিল করেছে বাংলাদেশ বিমান। এ ছাড়া এই সময়ের মধ্যে ঢাকা-লন্ডন রুটের চারটি ফ্লাইট কমিয়ে তিনটি করা হয়েছে। বিমানের এসব ফ্লাইট সৌদি আরবের জেদ্দায় হজযাত্রী পৌঁছানোর কাজে ব্যবহার করা হবে।
আজ রোববার বিমান বাংলাদেশ এয়ারলাইনসের মহাব্যবস্থাপক (জনসংযোগ) শাকিল মেরাজ সাংবাদিকদের এসব তথ্য জানান। তিনি বলেন, যাত্রীসংকটের কারণে বাতিল হওয়া ফ্লাইটগুলোর যাত্রীদের নেওয়ার জন্য বিমান এ ব্যবস্থা নিতে বাধ্য হয়েছে। ২৬ আগস্ট পর্যন্ত হজযাত্রী পৌঁছানোর কাজে ব্যবহার হবে এ ফ্লাইটগুলো।
বাংলাদেশ থেকে হজযাত্রী পরিবহন চলবে আরও ১৫ দিন। আজ সকাল আটটা পর্যন্ত বিমান ও সৌদি এয়ারলাইনসে মোট ৫৯ হাজার ১২২ জন হজযাত্রী সৌদি আরবে গেছেন। বাকি আছেন ৬৮ হাজার ৭৬ জন। বিমানের পক্ষ থেকে এক সংবাদ বিজ্ঞপ্তিতে এ তথ্য জানানো হয়।
বিজ্ঞপ্তিতে বলা হয়, আজ ও আগামীকাল ঢাকা ও চট্টগ্রাম বিমানবন্দর থেকে বিমানের পাঁচটি ফ্লাইট সৌদি আরবের উদ্দেশে ছেড়ে যাবে। এখন পর্যন্ত ফ্লাইটগুলো নির্ধারিত সময়ে ছেড়ে যাবে বলে আশা করা হচ্ছে।
বিজ্ঞপ্তিতে আরও বলা হয়, যাত্রীসংকটের কারণে এখন পর্যন্ত বিমানের ২১টি হজ ফ্লাইট বাতিল হয়েছে।
হজ অফিস সূত্রে জানা যায়, এবার বাংলাদেশ থেকে হজ করতে যাবেন মোট ১ লাখ ২৭ হাজার ১৯৮ জন। গত ২৪ জুলাই থেকে হজযাত্রী পরিবহন শুরু হয়, চলবে ২৭ আগস্ট পর্যন্ত।
