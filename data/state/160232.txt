
বিএনপির ভাইস চেয়ারম্যান ও দলটির জাতীয় ত্রাণ বিতরণ কমিটির সমন্বয়ক আবদুল্লাহ আল নোমান বলেছেন, মালয়েশিয়া প্রায় ৫০ হাজার মেট্রিক টন ত্রাণসহায়তা দিয়েছে, অন্যরাও দেবে। এগুলো লুটপাটের আশঙ্কা রয়েছে। এগুলো যথাযথভাবে বণ্টন করা হলে বাংলাদেশে আসা রোহিঙ্গাদের খাদ্যসমস্যা থাকবে না।
আজ রোববার সিরাজগঞ্জের বেলকুচি উপজেলার তামাই উচ্চবিদ্যালয় মাঠে বন্যায় ক্ষতিগ্রস্ত মানুষের মাঝে ত্রাণসামগ্রী বিতরণকালে প্রধান অতিথির বক্তব্যে আবদুল্লাহ আল নোমান এসব কথা বলেন। তিনি বলেন, ‘বন্যা দুর্যোগের পর রোহিঙ্গা অনুপ্রবেশ নতুন করে দেশে মানবিক সমস্যার সৃষ্টি করেছে। আমরা চাই সরকারের পাশাপাশি সারা বিশ্ব যেন তাদের পাশে দাঁড়ায়।’
আবদুল্লাহ আল নোমান আরও বলেন, ‘আমরা মুক্তিযুদ্ধ করেছি একমাত্র গণতন্ত্রের জন্য। সেই গণতন্ত্র হারিয়ে গেছে। তা আন্দোলন ও ভোটের মাধ্যমে আমাদের পুনরায় অর্জন করতে হবে।’
এ সময় অন্যদের মধ্যে উপস্থিত ছিলেন বিএনপি চেয়ারপারসনের উপদেষ্টা আতাউর রহমান ঢালী, দলের সদস্য আমিনুল ইসলাম, ঢাকা বিভাগীয় সহসাংগঠনিক সম্পাদক আবদুস ছালাম, বেলকুচি পৌর বিএনপির সাবেক সভাপতি এন্তাজ আলী প্রমুখ।
