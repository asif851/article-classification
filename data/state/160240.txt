
মার্কিন যুক্তরাষ্ট্রের ৪৫তম প্রেসিডেন্ট নির্বাচিত হওয়ায় ডোনাল্ড ট্রাম্পকে অভিনন্দন জানিয়েছেন বাংলাদেশের প্রধানমন্ত্রী শেখ হাসিনা। একই সঙ্গে ট্রাম্প ও তাঁর স্ত্রী মেলানিয়া ট্রাম্পকে বাংলাদেশের আসার আমন্ত্রণও জানান তিনি। প্রধানমন্ত্রী আশা করেন, তাঁর জয়ে দুই দেশের দ্বিপক্ষীয় সম্পর্ক আরও জোরদার হবে।আজ বুধবার বেলা আড়াইটার দিকে ডোনাল্ড ট্রাম্প বরাবর পাঠানো এক অভিনন্দন বার্তায় শেখ হাসিনা এসব কথা বলেন।শেখ হাসিনা বলেন, ‘আমেরিকার ৪৫তম প্রেসিডেন্ট নির্বাচিত হওয়ায় বাংলাদেশ সরকার ও বাংলাদেশের জনগণের পক্ষ থেকে আপনাকে অভিনন্দন জানা​ই। মার্কিন প্রেসিডেন্ট নির্বাচনে আপনার জয় যুক্তরাষ্ট্রের জনগণ ও বিশ্ব মানবতার কল্যাণে ভূমিকা রাখবে। আমি আশা করি, আপনার নেতৃত্বে আমাদের দুই বন্ধুরাষ্ট্রের বিদ্যমান দ্বিপক্ষীয় সম্পর্ক আরও জোরদার হবে। আপনার সঙ্গে দ্বিপক্ষীয় ও বিভিন্ন স্বার্থসংশ্লিষ্ট বিষয় সামনের দিকে এগিয়ে নিতে আমি উন্মুখ এবং একটি নিরাপদ ও সুরক্ষিত বিশ্ব গড়ে তুলতে অবদান রাখতে চাই, যেখানে আমাদের ভবিষ্যৎ প্রজন্ম বাস করতে পারবে এবং সমৃদ্ধির পথে শান্তিপূর্ণভাবে ক্রমশ এগিয়ে যাবে।’
অভিনন্দন বার্তায় শেখ হাসিনা বলেন, ‘আমি আন্তরিকভাবে আপনাকে ও মেলানিয়া ট্রাম্পকে আপনাদের সুবিধাজনক সময়ে বাংলাদেশে আসার আমন্ত্রণ জানাচ্ছি। সাম্প্রতিক বছরগুলোতে বাংলাদেশ কী বিস্ময়কর উন্নতি করেছে, আপনারা এসে তা দেখতে পাবেন।’
