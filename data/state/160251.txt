
চেতনায় ’৭১-এর উদ্যোগে অসুস্থ বীরাঙ্গনা মনোয়ারা খাতুনকে (৬০) মৌলভীবাজার ২৫০ শয্যার হাসপাতালে ভর্তি করা হয়েছে। গত বৃহস্পতিবার চেতনায় ’৭১ হবিগঞ্জের সাধারণ সম্পাদক ও সংরক্ষিত মহিলা আসনের সাংসদ আমাতুল কিবরিয়া চৌধুরী তাঁকে হাসপাতালে ভর্তি করান।সংগঠনটি জানায়, মনোয়ারা অনেক দিন ধরে অসুস্থ। কিন্তু যথাযথ সুযোগ-সুবিধা ও আর্থিক সামর্থ্যের অভাবে চিকিৎসা করাতে পারছিলেন না। নারী মুক্তিযোদ্ধাদের নিয়ে কাজ করতে গিয়ে বছর দুয়েক আগে মনোয়ারার সঙ্গে আমাতুলের পরিচয় হয়। সেই থেকে তাঁরা একে অপরের সঙ্গে নিয়মিত যোগাযোগ করতেন।আমাতুল কিবরিয়া চৌধুরী বলেন, ‘গত কদিন ধরে মনোয়ারা ফোনে অসুস্থতার কথা বলছিলেন। ব্যথায় সারা রাত চিৎকার করেন। ঘুমাতে পারেন না। তাঁর কথা শুনে আর বসে থাকতে পারিনি। বৃহস্পতিবার তাঁকে বাড়ি থেকে হাসপাতালে নিয়ে এসেছি।’হাসপাতালে মনোয়ারা বলেন, প্রায় ৪০ বছর ধরে তিনি ছেলেমেয়েদের নিয়ে মৌলভীবাজারের শ্রীমঙ্গল উপজেলার ভুনবীর ইউনিয়নের সাতগাঁও রেলওয়ে স্টেশনের কাছে রেলের জমিতে বসবাস করছেন। তাঁদের নিজের কোনো জায়গা-জমি নেই। ১৯৭১ সালে ১৬ বছর বয়সে তিনি শ্রীমঙ্গলের আশিদ্রোন এলাকায় পাকিস্তানি সেনাদের হাতে শারীরিকভাবে লাঞ্ছিত হন। ওই সময় সেনাসদস্যরা তাঁর হাত-পা ও কোমরে লাঠি দিয়ে আঘাত করেন। কিন্তু এ পর্যন্ত মুক্তিযোদ্ধাদের তালিকায় তাঁর নাম ওঠেনি৷জেলা প্রশাসক মো. কামরুল হাসান বলেন, ‘স্থানীয়ভাবে তাঁর নিরাপত্তার বিষয়টি দেখা হবে। এ ছাড়া সরকারি যত সুযোগ-সুবিধা আছে তাঁকে সবই দেওয়া হবে।’
