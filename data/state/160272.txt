
নোয়াখালীর সেনবাগে উপজেলা পরিষদ নির্বাচনে তৃণমূলের মনোনীত ব্যক্তিকে দলীয় মনোনয়ন দিতে রাজি না হওয়ায় উপজেলা আওয়ামী লীগের সভাপতি-সম্পাদকসহ নেতাদের দুই ঘণ্টা অবরুদ্ধ করে রাখেন ক্ষুব্ধ নেতা-কর্মীরা।গতকাল শনিবার বিকেল পাঁচটা থেকে সন্ধ্যা সাতটা পর্যন্ত উপজেলা পরিষদ চত্বরে ওই নেতাদের অবরুদ্ধ করে রাখা হয়। একপর্যায়ে ক্ষুব্ধ কর্মীরা পরিষদসংলগ্ন সেনবাগ-সোনাইমুড়ী সড়কে ব্যারিকেড দেন। এ সময় বিকল্প পথে উপজেলা আওয়ামী লীগের সভাপতি-সম্পাদক ও নেতারা সভাস্থল ত্যাগ করে নেতা-কর্মীদের রোষানল থেকে রক্ষা পান। পরে খবর পেয়ে পুলিশ গিয়ে সড়কের ব্যারিকেড সরিয়ে দিলে যানবাহন চলাচল স্বাভাবিক হয়। জানতে চাইলে তৃণমূলের ক্ষুব্ধ নেতা-কর্মীদের হাতে দুই ঘণ্টা অবরুদ্ধ হয়ে থাকার কথা স্বীকার করেন উপজেলা আওয়ামী লীগের সভাপতি জাফর আহম্মদ চৌধুরী। গতকাল রাত নয়টায় মুঠোফোনে প্রথম আলোকে তিনি জানান, তৃণমূলের নেতা-কর্মীদের মতামত জেলা নেতাদের অবহিত করা হয়েছে
