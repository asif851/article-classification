

অস্থায়ী গেটম্যান বেলাল হোসেন মজুমদারকে আজ রোববার সংবর্ধনা দিয়েছে রেলপথ মন্ত্রণালয় ও বাংলাদেশ রেলওয়ে। বাসসের এক প্রতিবেদনে এ তথ্য জানানো হয়।
গত ২১ নভেম্বর নারায়ণগঞ্জের চাষাঢ়া রেলস্টেশনে লেভেল ক্রসিং গেটে মোহাম্মদ মামুন নামের একজন পথচারী আত্মহত্যার উদ্দেশ্যে রেললাইনের ওপর শুয়ে পড়েন। তখন কর্তব্যরত অস্থায়ী গেটম্যান বেলাল হোসেন মজুমদার নিজ জীবনের ঝুঁকি নিয়ে তাঁকে নিশ্চিত মৃত্যুর হাত থেকে রক্ষা করেন। ঘটনাটি ঘটে ওই দিন সকাল সাড়ে ১০টার দিকে। রেলগেট ও স্টেশনের প্ল্যাটফর্ম ক্লোজড সার্কিট টিভি (সিসিটিভি) ক্যামেরার মাধ্যমে মনিটর করা হয়। পরে রেল কর্তৃপক্ষ এ ঘটনার ভিডিও সংগ্রহ করে।
সংবর্ধনা অনুষ্ঠানে রেলপথমন্ত্রী মুজিবুল হক নগদ এক লাখ টাকা, পায়জামা, পাঞ্জাবি, টুপি ও লুঙ্গি তুলে দেন বেলাল হোসেন মজুমদারের হাতে। এ সময় রেলপথসচিব মো. ফিরোজ সালাহ উদ্দিন, বাংলাদেশ রেলওয়ের মহাপরিচালক মো. আমজাদ হোসেনসহ সংশ্লিষ্ট ব্যক্তি ও কর্মকর্তারা উপস্থিত ছিলেন।
রেলপথমন্ত্রী বলেন, নিজের জীবন বাজি রেখে যে অন্যকে বাঁচাল, সে শুধু রেলওয়ের নয়, বরং দেশের গর্ব। রেলওয়ের লোকজন এভাবে জীবনের ঝুঁকি নিয়ে কাজ করে থাকে।
অনুষ্ঠানে বেলাল হোসেন মজুমদার চাকরি স্থায়ীকরণের আবেদন জানালে মন্ত্রী বয়সের সীমাবদ্ধতার কথা উল্লেখ করে বলেন, বিশেষ বিবেচনার জন্য রাষ্ট্রপতি বরাবর আবেদন করা হবে অথবা তাঁর ছেলে ও মেয়ের মধ্য থেকে যোগ্যতার ভিত্তিতে চাকরি দেওয়ার ব্যবস্থা করা হবে বলে আশ্বাস দেন।
বেলাল হোসেন মজুমদার প্রায় ৩৫ বছর ধরে বিভিন্ন রেলক্রসিংয়ে গেটম্যানের দায়িত্ব পালন করছেন। তাঁর বাড়ি চাঁদপুরের কচুয়ায়। ২০০৬ সাল থেকে চাষাঢ়ায় দায়িত্ব পালন করছেন। চাকরি শুরু করেন মাসে ২ হাজার ৪০০ টাকা বেতনে। এখন বেতন ৭ হাজার ৭০০ টাকা।
আরও পড়ুন: 
মৃত্যুর চাকা থেকে উদ্ধার
