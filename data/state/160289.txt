
কক্সবাজারের টেকনাফ উপজেলায় আজ শুক্রবার বিকেলে তিনটি বেসরকারি টেলিভিশনের পাঁচজন সাংবাদিককে কুপিয়ে গুরুতর আহত করেছে দুর্বৃত্তরা। তাঁদের টেকনাফ উপজেলা স্বাস্থ্য কমপ্লেক্সে চিকিৎসা দেওয়া হচ্ছে। আহতদের অভিযোগ, সংবাদ সংগ্রহ করতে গেলে এক ইয়াবা ব্যবসায়ীর নেতৃত্বে কয়েকজন এ হামলার ঘটনা ঘটিয়েছে। আহত হয়েছেন: সময় টেলিভিশনের জেলা প্রতিনিধি সুজাউদ্দিন রুবেল ও ভিডিওচিত্র গ্রাহক ফরাজ উদ্দিন, ইনডিপেনডেন্ট টেলিভিশনের জেলা প্রতিনিধি তৌফিকুদ্দিন লিপু ও ভিডিওচিত্র গ্রাহক মো. শরীফ এবং একাত্তর টেলিভিশনের ভিডিওচিত্র গ্রাহক বাবু। হামলাকারীরা তাঁদের ভিডিও ক্যামেরা কেড়ে নিয়ে বহনকারী মাইক্রোবাসেও ব্যাপক ভাঙচুর চালিয়েছে। সুজাউদ্দিন রুবেল সাংবাদিকদের বলেন, আজ বিকেল সাড়ে পাঁচটার দিকে তিনিসহ পাঁচজন টেকনাফ উপজেলা সদর ইউনিয়নের নাজিরপাড়া এলাকায় ইয়াবার বিস্তার নিয়ে প্রতিবেদন করতে যান। তখন স্বরাষ্ট্র মন্ত্রণালয়ের তালিকাভুক্ত ইয়াবা ব্যবসায়ী নূরুল হক ভুট্টোর নেতৃত্বে কয়েকজন তাঁদের ওপর ধারালো অস্ত্র দিয়ে হামলা করেন। টেকনাফ উপজেলা স্বাস্থ্য কমপ্লেক্সের চিকিৎসক নূর আলম দ্বীন সাংবাদিকদের বলেন, আহত পাঁচজনের অবস্থা আশঙ্কাজনক। তাঁদের শরীরের বিভিন্ন জায়গায় ধারালো অস্ত্রের গুরুতর আঘাত আছে। উন্নত চিকিৎসার জন্য তাঁদের কক্সবাজার সদর হাসপাতালে পাঠানো হচ্ছে। টেকনাফ মডেল থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, ঘটনা শুনেছি। পুলিশ পাঠানো হচ্ছে।
