
জাত-পাতের ঊর্ধ্বে যে প্রেম, অনেক সময় তার পরাজয় ঘটে গোঁড়ামির কাছে। সমাজের নানা সংস্কার ও বাধা–বিপত্তির কারণে শেষ পর্যন্ত ছিন্ন হয় হৃদয়ের বন্ধন। কন্যাদান নাটকটি সেই হৃদয়ের বন্ধন ছিন্ন হওয়ারই গল্প।২১ মার্চ সন্ধ্যা সাতটায় নগরের থিয়েটার ইনস্টিটিউট চট্টগ্রামের (টিআইসি) ল্যাবরেটরি মিলনায়তনে মঞ্চমুকুট নাট্য সম্প্রদায়ের প্রযোজনায় প্রদর্শিত হয় আন্তন চেখভের বিয়ে নাটকের নবনির্মাণ কন্যাদান। নাটকটির নির্দেশনায় ছিলেন জুয়েল ধর।কন্যাদান নাটকে সমাজের অচলায়তনের চিরচেনা চেহারা দেখতে পায় দর্শক। জাত-পাত ও সম্প্রদায়গত বৈষম্যের কারণে পুতুলের প্রেম পরিণতি পায় না। নিজের প্রেম ত্যাগ করে তাঁকে মেনে নিতে হয় নিজ সম্প্রদায়ের যৌতুকলোভী পুরুষকে। এভাবে প্রচলিত সংস্কার ও মানবিক হৃদয়াবেগের মধ্যে চলতে থাকে দ্বন্দ্ব।নাটকে দেখা যায়, আধুনিক চিন্তা ও ধ্যান–ধারণার মেয়ে পুতুল ভালোবাসে অন্য গোত্রের পুরুষকে। কিন্তু গোত্রে মিল না থাকায় পুতুলের পরিবার মেনে নেয় না তাকে। পুতুলের বাবা অবনী মেয়ের ভবিষ্যতের সুরক্ষার কথা ভেবে ভবতোষ নামের নিজ গোত্রের এক ব্যবসায়ীর সঙ্গে তার বিয়ে ঠিক করেন। কিন্তু বরপক্ষ চেয়ে বসে মোটা অঙ্কের যৌতুক। তখন পুতুলের মা হিরন্ময়ী নানা কৌশল অবলম্বন করে এড়ানোর চেষ্টা করেন অযৌক্তিক যৌতুকের দাবি। কিন্তু সফল হন না তিনি। শেষ পর্যন্ত বরের পণের দাবি মেনে নিয়ে হিরন্ময়ী ও অবনী বাবু নিজেদের মেয়ে পুতুলকে সম্প্রদান করেন।নাটকে অনবদ্য অভিনয় করেছেন হিরন্ময়ী চরিত্রে ঋতুপর্ণা সেনগুপ্তা, অবনী চরিত্রে আশরাফুল করিম, ভবতোষ চরিত্রে রূপেশ কান্তি দে ও পুতুল চরিত্রে ফারজানা শারমিন।এই নাটকের অন্যান্য চরিত্রে ও নেপথ্যে ছিলেন শেখ আনিস, সৌমিত্র সেন, আশরাফুল করিম, পহেলী দে, প্লাবন ব্যানার্জি, নাজমুন নাহার, বিজয় চক্রবর্তী, মো. মোহাইমেনুল ইসলাম, সনজিত গুপ্ত, শহীদ খান, সুমন শীল, রিকু মুহুরী, কোহেল ও মিশন আচার্য্য।
