
রাজশাহী শিক্ষা বোর্ডের এসএসসি পরীক্ষার উত্তরপত্র পুনর্নিরীক্ষণে ৬৯১ জন শিক্ষার্থীর ফলাফল পরিবর্তন হয়েছে। এমনকি একটি বিষয়ে অকৃতকার্য ছাত্র ওই বিষয়ে ‘এ’ প্লাস পেয়ে গেছে।শিক্ষা বোর্ড কর্তৃপক্ষ বলছে, যেসব পরীক্ষক উত্তরপত্র মূল্যায়নে এ রকম অস্বাভাবিক ভুল করেছেন, তাঁদের বিরুদ্ধে শাস্তিমূলক ব্যবস্থা নেওয়া হবে।রাজশাহী শিক্ষা বোর্ড সূত্র জানায়, এবার এসএসসি পরীক্ষার ফলাফল প্রকাশের পরে প্রায় ২৪ হাজার শিক্ষার্থী তাদের উত্তরপত্র পুনর্নিরীক্ষণের জন্য আবেদন করে। গত রোববার উত্তরপত্র পুনর্নিরীক্ষণের ফল প্রকাশ করা হয়েছে। এতে ৬৯১ জন শিক্ষার্থীর ফলাফলে পরিবর্তন এসেছে। উত্তরপত্র মূল্যায়নে পরীক্ষকদের ভুলের কারণে ফলাফলের এ পরিবর্তন হয়েছে।পরিবর্তিত ফলাফলে দেখা যায়, ৫০০২৪০ রোল নম্বরধারী পরীক্ষার্থী একটি বিষয়ে (কোড নম্বর ১৪৭) অকৃতকার্য হয়েছিল। পরে ওই বিষয়ে সে ‘এ’ প্লাস পেয়েছে। একইভাবে ১১১২৫৯ রোল নম্বরধারী পরীক্ষার্থী একটি বিষয়ে (কোড নম্বর ১৩৭) অকৃতকার্য হয়েছিল। পরে ওই বিষয়ে সে ‘এ’ প্লাস পেয়েছে। একইভাবে একটি বিষয়ে অকৃতকার্য শিক্ষার্থী এ ও বি গ্রেড পেয়েছে—এমন শিক্ষার্থীর সংখ্যা হচ্ছে ৫৪ জন। এভাবে বিভিন্ন ধরনের ৬৯১টি ফলাফলে পরিবর্তন এসেছে।এ ব্যাপারে রাজশাহী শিক্ষা বোর্ডের পরীক্ষা নিয়ন্ত্রক সামসুল কালাম আজাদ বলেন, ২৪ হাজার শিক্ষার্থীর অনুপাতে এ পরিবর্তন অস্বাভাবিক নয়। তারপরও যেসব পরীক্ষক এবং প্রধান পরীক্ষক উত্তরপত্র মূল্যায়নে ভুল করেছেন, তাঁদের বিরুদ্ধে শাস্তিমূলকব্যবস্থা নেওয়া হবে। আগামী বছর তাঁরা আর খাতা দেখার সুযোগ পাবেন না। তবে কতজন পরীক্ষক এ শাস্তি পাচ্ছেন—জানতে চাইলে তিনি পরে এর উত্তর দিতে চেয়েছেন।
