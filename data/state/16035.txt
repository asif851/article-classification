
অর্থমন্ত্রী আবুল মাল আবদুল মুহিত বলেছেন, উপকূলীয় এলাকা এবং সমুদ্রের সম্পদ আহরণ ও ব্যবহারের জন্য এখন সবচেয়ে বড় প্রয়োজন মানবসম্পদের উন্নয়ন। এ জন্য প্রাতিষ্ঠানিক সুযোগ বাড়াতে হবে।আজ শুক্রবার রাজধানীর খামারবাড়িতে বাংলাদেশের উপকূল ও সামুদ্রিক পরিবেশ-বিষয়ক দুই দিনব্যাপী এক সম্মেলনের উদ্বোধনী অনুষ্ঠানে প্রধান অতিথির বক্তব্যে আবদুল মুহিত এ কথা বলেন। সম্মেলনের আয়োজন করেছে বাংলাদেশ পরিবেশ আন্দোলন (বাপা) ও বাংলাদেশ পরিবেশ নেটওয়ার্ক।অর্থমন্ত্রী বলেন, এখন উপকূলীয় এলাকা নির্দিষ্ট হয়ে গেছে। সম্পদ ব্যবহারের সুযোগ সৃষ্টি হয়েছে। কিন্তু দুর্বলতা হলো, উপকূলীয় এলাকার সম্পদ আহরণ ও ব্যবহার করার বিজ্ঞানপ্রযুক্তি আয়ত্তে নেই। সেদিক থেকে বাংলাদেশ পিছিয়ে আছে। সুতরাং সমুদ্র সম্পদ বিষয়ক জনশক্তি গড়ে তোলা দায়িত্ব হয়ে গেছে। এই জনশক্তি শুধু বিজ্ঞানী নয় ব্যবসায়ীরাও বটে।উদ্বোধনী অনুষ্ঠানে সভাপতির বক্তব্যে শিক্ষাবিদ আবদুল্লাহ আবু সায়ীদ বলেন, ‘আমরা উন্নয়ন চাই। কিন্তু মনে রাখতে হবে, পরিবেশের বিষয়ে কোনো ছাড় দিতে পারি না। উন্নয়নের জায়গায় প্রকৃতিকে ছাড় দেব না।’সম্মেলনে বক্তব্য দেন সম্মেলন প্রস্তুতি পরিষদের আহ্বায়ক ও স্ট্যামফোর্ড বিশ্ববিদ্যালয়ের উপাচার্য ফিরোজ আহমেদ, বাপার সাধারণ সম্পাদক আব্দুল মতিন ও বাপার সহসভাপতি নজরুল ইসলাম। উদ্বোধনী অনুষ্ঠানের পর একটি প্ল্যানারি অধিবেশনে বাংলাদেশের উপকূলীয় ও সামুদ্রিক পরিবেশ বিষয়ে বিভিন্ন তথ্য তুলে ধরেন নজরুল ইসলাম। অর্থনীতিবিদ ওয়াহিদউদ্দিন মাহমুদের সভাপতিত্বে এই অনুষ্ঠানে সমুদ্র-বিষয়ক বিভিন্ন তথ্যউপাত্ত তুলে ধরেন পররাষ্ট্র মন্ত্রণালয়ের সচিব (সমুদ্রবিজ্ঞান) মো. খোরশেদ আলম।
আগামীকাল শনিবার এই সম্মেলন শেষ হবে।
