
সিলেটের বিশ্বনাথে আবারও সাময়িক বরখাস্ত হলেন সাত ইউপি চেয়ারম্যান। গত ২০ নভেম্বর স্থানীয় সরকার, পল্লী উন্নয়ন ও সমবায় মন্ত্রণালয়ের (স্থানীয় সরকার বিভাগ, ইউপি-২ শাখা) উপসচিব আবু তাহের মোহামঞ্চদ জাবের স্বাক্ষরিত পৃথক স্মারকে তাঁদের সাময়িক বরখাস্তের আদেশ দেওয়া হয়।এর আগে ২০১২ সালের ১ জুলাই স্থানীয় সরকার, পল্লী উন্নয়ন ও সমবায় মন্ত্রণালয়ের (ইউনিয়ন পরিষদ-১ অধিশাখা) উপসচিব মোছা. কামরুন্নাহার স্বাক্ষরিত পৃথক স্মারকে ওই সব চেয়ারম্যানকে সাময়িক বরখাস্ত করা হয়েছিল।এবার ২০ নভেম্বর বরখাস্তের আদেশনামা স্বাক্ষরিত হলেও গতকাল সোমবার বিকেল চারটা পর্যন্ত সেই আদেশনামার কপি পাননি বিশ্বনাথ উপজেলা নির্বাহী কর্মকর্তা। তবে পরে আদেশনামার একটি ফটোকপি পান। এদিকে আদেশনামা জারির পরদিনই বরখাস্ত হওয়া সাত চেয়ারম্যান গোপন সংবাদের ভিত্তিতে ঢাকায় চলে গেলে এ নিয়ে শুরু হয় নানা আলোচনা-সমালোচনা।বরখাস্ত হওয়া চেয়ারম্যানরা হলেন: দশঘর ইউনিয়ন পরিষদের (ইউপি) শফিক উদ্দিন আহমদ (সহসভাপতি, উপজেলা বিএনপি), দেওকলস ইউপির তাহিদ মিয়া (সহসভাপতি, উপজেলা বিএনপি), বিশ্বনাথ সদর ইউপির জালাল উদ্দিন (সভাপতি, উপজেলা বিএনপি), দৌলতপুর ইউপির আব্বাস আলী (সহসভাপতি, উপজেলা বিএনপি), অলংকারী ইউপির লিলু মিয়া (যুগ্ম সম্পাদক, উপজেলা বিএনপি), খাজাঞ্চী ইউপির নিজাম উদ্দিন সিদ্দিকী (নায়েবে আমির, উপজেলা জামায়াত), লামাকাজী ইউপির কবির হোসেন ধলা মিয়া (সাংগঠনিক সম্পাদক, উপজেলা বিএনপি)।বরখাস্তের আদেশনামায় উল্লেখ করা হয়েছে, সিলেটের বিশ্বনাথ থানায় ওই সাত ইউপি চেয়ারম্যানের বিরুদ্ধে ‘হত্যা, সরকারি বিভিন্ন দপ্তরে অগ্নিসংযোগ, ভাঙচুর, লুটপাটের’ অভিযোগে দায়ের করা বিভিন্ন ধারায় একাধিক এবং আইনশৃঙ্খলা বিঘ্নকারী অপরাধ (দ্রুত বিচার আইন) ২০০০ (সংশোধনী/১২)-এর ৪(১)/৫ ধারায় মামলা থাকায় তাঁদের দিয়ে ‘পরিষদের কার্যক্রম পরিচালনা করতে দেওয়া ইউনিয়ন পরিষদ ও জনস্বার্থ সমীচীন নয়’।ইউপি চেয়ারম্যানদের সাময়িক বরখাস্তের সত্যতা স্বীকার করে উপজেলা নির্বাহী কর্মকর্তা সোনামণি চাকমা বলেন, ‘বরখাস্তের আদেশনামার ফটোকপি পেয়েছি। আসল কপি হাতে পাওয়ার পর বিধিমোতাবেক ব্যবস্থা নেওয়া হবে।’ গত রোববার ডাকের মাধ্যমে ও গতকাল বিকেলে ফ্যাক্সের মাধ্যমে ইউপি চেয়ারম্যানদের বরখাস্তের আদেশনামা পাওয়ার সত্যতা স্বীকার করেছেন সিলেটের জেলা প্রশাসক মোহাম্মদ শহীদুল ইসলাম।
 
