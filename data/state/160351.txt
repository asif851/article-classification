
নিউইয়র্কভিত্তিক আন্তর্জাতিক মানবাধিকার সংস্থা হিউম্যান রাইটস ওয়াচের (এইচআরডব্লিউ) বিরুদ্ধে আদালত অবমাননার অভিযোগে আবেদন দাখিল করেছেন আন্তর্জাতিক অপরাধ ট্রাইব্যুনালের রাষ্ট্রপক্ষের কৌঁসুলিরা।আজ মঙ্গলবার বেলা আড়াইটার দিকে ট্রাইব্যুনালের রেজিস্ট্রার কার্যালয়ে তাঁরা এ আবেদন জমা দেন।পরে রাষ্ট্রপক্ষের আইনজীবী তুরিন আফরোজ সাংবাদিকদের বলেন, ১৬ আগস্ট হিউম্যান রাইটস ওয়াচ এক বিবৃতিতে জামায়াতে ইসলামীর সাবেক আমির গোলাম আযমের বিরুদ্ধে দেওয়া রায়কে ‘ত্রুটিপূর্ণ’ উল্লেখ করে পাঁচটি যুক্তি দেয়। এর মধ্যে দুটি যুক্তি আদালতের জন্য অবমাননাজনক বলে মনে হওয়ায় রাষ্ট্রপক্ষ অভিযোগ এনেছে। যুক্তি দুটি হলো—গোলাম আযমের রায়ে ট্রাইব্যুনাল নিজে থেকে তদন্ত করেছেন। অপরটি হলো রাষ্ট্রপক্ষের সঙ্গে যোগসাজশে ট্রাইব্যুনাল রায় দিয়েছেন।এ ছাড়া গোলাম আযমের রায় সুপ্রিম কোর্টের আপিল বিভাগে বিচারাধীন। বিচারাধীন বিষয়ে মন্তব্য করাও আদালতের জন্য অবমাননাজনক বলে জানান তুরিন।
 
এইচআরডব্লিউর বিবৃতি: গোলাম আযমের বিচার প্রক্রিয়া ছিল ‘ত্রুটিপূর্ণ’
