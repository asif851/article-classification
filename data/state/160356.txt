
বিএসএফের হাতে আটক আল-আমিন বিশ্বাস (৩৩) নামের এক বাংলাদেশিকে গতকাল রোববার বিজিবির কাছে ফেরত দেওয়া হয়েছে। আল-আমিন ভোলা সদরের রানীনগর গ্রামের বাসিন্দা।
হিলি সীমান্তের ২৮৪ নম্বর মেইন পিলারের ৪৪ নম্বর সাব–পিলারসংলগ্ন রেলওয়ে স্টেশনের পাশে পতাকা বৈঠক শেষে গতকাল সন্ধ্যায় আল-আমিনকে বিজিবির কাছে হস্তান্তর করে বিএসএফ। বৈঠকে বিজিবির পক্ষে উপস্থিত ছিলেন বিজিবির হিলি আইসিপি ক্যাম্প কমান্ডার সুবেদার লাভলু শিকদার ও বিএসএফের পক্ষে ছিলেন ভারতের হিলি বিএসএফ ক্যাম্প কমান্ডার দর্শন সিং।
লাভলু শিকদার বলেন, জয়পুরহাটের পাঁচবিবির আটাপাড়া সীমান্ত এলাকা দিয়ে গতকাল দুপুর ১২টার দিকে আল-আমিন বন্ধুদের সঙ্গে সীমান্ত এলাকায় ঘুরতে আসেন। একপর্যায়ে আল-আমিন ভারতে প্রবেশ করেন।
 
