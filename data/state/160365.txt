
জাতীয় ভোক্তা অধিকার সংরক্ষণ অধিদপ্তরে গবেষণাগার খাতে পরীক্ষক, গবেষণা সহকারী, সহকারী পরিচালক, উপপরিচালক—সবাই আছেন। বাজেট বরাদ্দও আছে। কিন্তু গবেষণাগারই নেই। এতে একদিকে যেমন ভোক্তাদের অভিযোগ নিষ্পত্তিতে দেরি হচ্ছে, অন্যদিকে অন্য সরকারি প্রতিষ্ঠানে ভেজাল দ্রব্যের পরীক্ষা করাতে গিয়ে খরচও বেশি হচ্ছে।
নাম প্রকাশে অনিচ্ছুক একটি সূত্র জানিয়েছে, এখনো গবেষণাগার তৈরি হয়নি অধিদপ্তরে। এ ক্ষেত্রে বাণিজ্য মন্ত্রণালয় থেকে কোনো দীর্ঘসূত্রতা হয়নি। গবেষণাগার খাতে দায়িত্বপ্রাপ্ত কর্মকর্তা থাকার পরও তাঁদের ওই কাজে লাগানো যাচ্ছে না। অথচ এসব পদের বিপরীতে বেতন-ভাতা বাবদ টাকা খরচ করছে সরকার। কিন্তু সুফল পাচ্ছেন না ভোক্তারা। গবেষণাগার খাতে থাকা কর্মকর্তাদের এখন অন্য কাজে লাগানো হচ্ছে। ২০০৯ সালে ভোক্তা অধিকার সংরক্ষণ আইন করা হয়েছিল। ২০১০ সালের ৬ এপ্রিল থেকে ভোক্তা অধিকার সংরক্ষণ আইন বাস্তবায়ন শুরু হয়। ভোক্তা অধিকারবিরোধী কাজের বিরুদ্ধে এ আইন অনুসারে ভোক্তা অধিকার সংরক্ষণ অধিদপ্তরে অভিযোগ করা যায়। তদন্তের পর অভিযোগ প্রমাণিত হলে অভিযুক্ত ব্যক্তির বিরুদ্ধে আইন অনুযায়ী শাস্তিমূলক ব্যবস্থা নেওয়া হয়।
অভিযোগ করার সাত দিনের মধ্যে অভিযোগকারী ও অভিযুক্ত পক্ষের কাছে অধিদপ্তর থেকে চিঠি দেওয়া হয়। এরপর দুই পক্ষের উপস্থিতিতে অভিযোগের সত্যতা যাচাই করা হয়। সাধারণত দুই সপ্তাহের মধ্যে অভিযোগের নিষ্পত্তি করা হয়। তবে কোনো পণ্যের রাসায়নিক পরীক্ষা করার প্রয়োজন হলে সময় বেশি লাগে।
আইনে বলা আছে, পণ্যের ত্রুটি পরীক্ষা করার জন্য তা যথাযথ গবেষণাগারে পাঠাতে হবে। পাঠানোর পর থেকে দুই মাসের মধ্যে প্রতিবেদন দেওয়ার বাধ্যবাধকতা রয়েছে। তবে গবেষণাগারের চাহিদামতো এ সময় বাড়ানো যাবে।
বর্তমানে পণ্যের ত্রুটি পরীক্ষা ও ভেজাল নির্ণয়ের জন্য বিএসটিআই বা বাংলাদেশ বিজ্ঞান ও শিল্প গবেষণা পরিষদের (বিসিএসআইআর) পরীক্ষাগার বা অন্যান্য সরকারি ও স্বায়ত্তশাসিত পরীক্ষাগার ব্যবহার করছে ভোক্তা অধিকার সংরক্ষণ অধিদপ্তর। এতে অভিযোগ নিষ্পত্তিতে দেরি হচ্ছে স্বীকার করে অধিদপ্তরের মহাপরিচালক মো. শফিকুল ইসলাম লস্কর বলেন, সেখানে বড় লাইনে পড়তে হচ্ছে। তাদের তো আরও কাজ থাকে। এতে করে বিচারকাজে দীর্ঘসূত্রতার সৃষ্টি হচ্ছে। আবার অভিযোগ নিষ্পত্তিতে খরচও বাড়ছে।
অধিদপ্তর সূত্রে জানা গেছে, প্রতিটি দ্রব্যের ভেজালের পরীক্ষা করতে আনুমানিক ২০ থেকে ২৫ হাজার টাকা খরচ হয়। কিন্তু নিজস্ব গবেষণাগার থাকলে এই খরচ যেমন একদিকে কমে আসত, অন্যদিকে পরীক্ষার ফলাফলও দ্রুত পাওয়া যেত।
আগামী তিন মাসের মধ্যে গবেষণাগার স্থাপন নিয়ে কাজ শুরুর আশাবাদ জানিয়ে অধিদপ্তরের পরিচালক মনজুর মোর্শেদ চৌধুরী বলেন, গবেষণাগারের জন্য ধারণাপত্র তৈরি করতে সম্প্রতি একজন কর্মকর্তাকে দায়িত্ব দেওয়া হয়েছে। এ বিষয়ে একটি প্রকল্পের পরিকল্পনা করে মন্ত্রণালয়ে পাঠানো হবে। মন্ত্রণালয়ের অনুমোদন পেলে কাজ শুরু হবে।
