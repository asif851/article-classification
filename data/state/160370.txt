
নির্বাচনের তফসিল ঘোষণার প্রতিবাদে বিএনপির নেতৃত্বাধীন ১৮-দলীয় জোটের ডাকা অবরোধের দ্বিতীয় দিন গতকাল বুধবার সারা দেশে সহিংসতায় আরও নয়জন প্রাণ হারিয়েছেন। এ নিয়ে দুই দিনে নিহত ব্যক্তির সংখ্যা দাঁড়াল ১৮ জনে।গতকাল সাতক্ষীরায় পুলিশের সঙ্গে সংঘর্ষে জামায়াতের এক কর্মী এবং রাস্তা অবরোধের জন্য কাটা গাছের চাপায় একজন নারী প্রাণ হারান। সিরাজগঞ্জে পুলিশের সঙ্গে সংঘর্ষে নিহত হয়েছেন দুজন। গাজীপুরের কালীগঞ্জে আওয়ামী লীগ ও বিএনপির সংঘর্ষে ইউনিয়ন পরিষদের (ইউপি) এক সদস্য প্রাণ হরিয়েছেন। চট্টগ্রামের পটিয়ায় পিকেটারদের ধাওয়ায় নছিমন উল্টে চালক নিহত হয়েছেন। রাতে দক্ষিণ চট্টগ্রামের সাতকানিয়ায় ককটেল হামলায় এক তরুণ প্রাণ হারান। আর অবরোধের প্রথম দিন ঢাকায় ককটেল হামলায় আহত আনোয়ারা বেগম গতকাল মারা গেছেন। রাত পৌনে একটায় ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় মারা গেছেন গত মঙ্গলবার রাতে দক্ষিণ বনশ্রীতে অগ্নিদগ্ধ লেগুনাচালক মোজাম্মেল হক (১৯)।গত সোমবার নির্বাচনের তফসিল ঘোষণার পরই বিএনপির নেতৃত্বাধীন জোট ৪৮ ঘণ্টার রাজপথ, রেলপথ ও নৌপথ অবরোধের ডাক দেয়। আজ বৃহস্পতিবার সকাল ছয়টায় এ কর্মসূচি শেষ হওয়ার কথা থাকলেও গতকাল বিকেল সাড়ে চারটায় ১২ ঘণ্টা বাড়িয়ে আজ সন্ধ্যা ছয়টা পর্যন্ত করা হয়। এরপর রাত ১১টার দিকে বিএনপির যুগ্ম মহাসচিব রুহুল কবির রিজভী সাংবাদিকদের ডেকে নিয়ে অবরোধের সময় আরও ১১ ঘণ্টা বাড়ানোর ঘোষণা দেন। সে হিসাবে শুক্রবার ভোর পাঁচটায় এই অবরোধ শেষ হওয়ার কথা।
অবরোধের কারণে প্রাথমিক শিক্ষা সমাপনীর আজকের পরীক্ষা পিছিয়ে শনিবার নির্ধারণ করা হয়েছে।
অবরোধ চলাকালে গতকাল চট্টগ্রাম, রাজশাহী, চাঁদপুর, গাজীপুর, চাঁপাইনবাবগঞ্জ, সিরাজগঞ্জসহ দেশের বিভিন্ন স্থানে সংঘর্ষের ঘটনা ঘটেছে। এর মধ্যে চট্টগ্রাম ও রাজশাহী শহরে পুলিশের সঙ্গে অবরোধকারীদের দিনভর দফায় দফায় সংঘর্ষ হয়েছে। রাজশাহীতে পুলিশের ছররা গুলিতে আহত হয়েছেন সিটি মেয়র মোসাদ্দেক হোসেন।বিভিন্ন স্থানে অবরোধকারীরা রেললাইন উপড়ে ফেলেছেন, আগুন দিয়েছেন। গাছের গুঁড়ি, বিদ্যুতের খুঁটি ফেলে সড়ক ও মহসড়কে অবরোধ করা হয়েছে। তবে রাজধানীতে চোরাগোপ্তা ককটেল বিস্ফোরণ এবং গাড়িতে আগুন দেওয়া হলেও বড় ধরনের সংঘর্ষ হয়নি। গণপরিবহন ও ব্যক্তিগত গাড়ি কিছুটা চললেও মানুষের মধ্যে আতঙ্ক ছিল। অন্যান্য হরতালের দিন ঢাকায় বিআরটিসির বাস চালানো হলেও এ অবরোধের সময় তা চোখে পড়েনি।অবরোধের প্রথম দিন ককটেল হামলায় আহত হয়েছিলেন আনোয়ারা বেগম (৫০)। গতকাল ভোরে তিনি ঢাকা মেডিকেল কলেজ হাসপাতালে মারা যান। ন্যাশনাল ব্যাংকের কর্মকর্তা-কর্মচারীদের রান্নার কাজ করতেন তিনি।সিরাজগঞ্জের বেলকুচি উপজেলার মুকুন্দগাতী বাজারে গতকাল দুপুরে জামায়াত-বিএনপির কর্মী-সমর্থকদের সঙ্গে পুলিশ-র‌্যাব-বিজিবি ও আওয়ামী লীগের কর্মীদের ত্রিমুখী সংঘর্ষ হয়। এতে উপজেলার মেটুয়ানী গ্রামের আবদুল জলিল (৩০) ও কল্যাণপুর গ্রামের মাসুম বিল্লাহ (২২) নিহত হন। আহত হন অন্তত ২০ জন।
জামায়াতের পক্ষ থেকে দাবি করা হয়েছে, পুলিশের গুলিতে নিহত দুজন তাদের কর্মী। তবে পুলিশ বলছে, এই দুজন কাদের গুলিতে মারা গেছেন, তারা এখনো নিশ্চিত হতে পারেনি। অবরোধের প্রথম দিনেও সিরাজগঞ্জে পুলিশের টিয়ার শেল বুকে লেগে একজন সাইকেল আরোহী মারা যান।
অবরোধের প্রথম দিন সাতক্ষীরা সদর উপজেলায় যুবলীগ ও স্বেচ্ছাসেবক লীগের দুই নেতাকে কুপিয়ে ও পিটিয়ে হত্যা করা হয়। এ ঘটনার পর গভীর রাতে পুলিশ, র‌্যাব ও বিজিবির সদস্যরা সদর উপজেলার জামায়াত-অধ্যুষিত আগরদাড়ি গ্রামে আসামি ধরতে গেলে জামায়াত-শিবিরের নেতা-কর্মী ও সমর্থকেরা মাইকিং করে তাঁদের ওপর হামলা চালান। আইনশৃঙ্খলা রক্ষাকারী বাহিনীর সদস্যরা পিছু হটার চেষ্টা করলে গাছের গুঁড়ি দিয়ে রাস্তা অবরোধ করে চারপাশ থেকে হামলা হয়। এরপর পুলিশ ও বিজিবি আত্মরক্ষার্থে গুলি চালালে শামছুর রহমান (৩৫) নামের একজন নিহত হন। জামায়াত তাঁকে নিজেদের কর্মী দাবি করে আজ বৃহস্পতিবার জেলায় অর্ধদিবস হরতাল ডেকেছে।
সাতক্ষীরার কলারোয়ায় সড়কে গাছচাপা পড়ে মারা গেছেন আম্বিয়া খাতুন। প্রত্যক্ষদর্শীরা জানিয়েছেন, মঙ্গলবার সাতক্ষীরা-যশোর সড়কের যুগীপুকুর এলাকায় গাছ কেটে অবরোধ করা হয়। গতকাল ওই গাছ সরানোর সময় অর্ধেক ঝুলে থাকা একটি ডাল আম্বিয়ার মাথার ওপর পড়লে তিনি মারা যান।
চট্টগ্রামের পটিয়ার ফকিরনিরহাট এলাকায় সকাল আটটার দিকে পিকেটাররা ধাওয়ায় টেম্পো উল্টে চালক এরশাদ আলী (২৬) গুরুতর আহত হন। তাঁকে চট্টগ্রাম মেডিকেল কলেজ হাসপাতালে নেওয়া হলে দুপুর ১২টার দিকে চিকিৎসক মৃত ঘোষণা করেন।
গত রাত সাড়ে আটটার দিকে মাকে নিয়ে বাড়ি ফেরার সময় দক্ষিণ চট্টগ্রামের সাতকানিয়ায় হাসমতের দোকান এলাকায় ককটেল হামলায় মোহাম্মদ সাহেদ (২০) নামের এক তরুণ গুরুতর আহত হন। চট্টগ্রাম মেডিকেলে নেওয়া হলে কর্তব্যরত চিকিৎসক তাঁকে মৃত ঘোষণা করেন। তিনি সাতকানিয়ার কেরানীহাটের একটি আসবাবের দোকানের কর্মচারী ছিলেন। তিনি কেরানীহাট থেকে রিকশাভ্যানে করে মাকে নিয়ে কেওচিয়ার বাড়িতে ফিরছিলেন।
চট্টগ্রামে পিকেটারদের লাগানো আগুনে সিএনজিচালিত অটোরিকশার যাত্রী আবদুল আলম দগ্ধ হন। চট্টগ্রামের ওয়াসা মোড়, কাজীর দেউড়ি, এ কে খান মোড়, অলংকার মোড় ও কর্নেলহাটে গতকাল সারা দিন অবরোধকারীদের সঙ্গে পুলিশের সংঘর্ষ হয়েছে। এ সময় নির্বিচারে গাড়ি ভাঙচুর করেন অবরোধকারীরা। এতে পুলিশসহ ২০ জন আহত হন। এ ছাড়া রাতে চট্টগ্রাম নগর বিএনপির সভাপতি আমির খসরু মাহমুদ চৌধুরী ও সাধারণ সম্পাদক শাহাদাৎ হোসেনের বাসায় তল্লাশি চালায় পুলিশ।
গাজীপুরের কালীগঞ্জের জামালপুর ইউনিয়নের চুপার মোড় এলাকায় দুপুরে আওয়ামী লীগ ও বিএনপির কর্মীদের সংঘর্ষে জামালপুর ইউপির সদস্য ও ছাত্রলীগের ইউনিয়ন শাখার সাবেক সভাপতি কামাল হোসেন (৩০) নিহত হন। আহত হয়েছেন অন্তত ১০ জন।
টঙ্গীতে জামায়াত-শিবিরের কর্মীরা মিছিল নিয়ে চেরাগআলী এলাকায় গিয়ে ঢাকা-ময়মনসিংহ মহাসড়কে আগুন জ্বালিয়ে অবরোধের চেষ্টা এবং যানবাহন ভাঙচুর করেন। তাঁরা একটি বাসে আগুন দেন।
রাজশাহীতে অবরোধ ও আধা বেলার হরতাল চলাকালে পুলিশের সঙ্গে অবরোধকারীদের সংঘর্ষে পুলিশের তিন সদস্য, সাংবাদিকসহ অন্তত ৫০ জন আহত হন। চাঁদপুরে সংঘর্ষে ১০ জন আহত হয়েছেন। অবরোধকারীরা চাঁদপুর-কুমিল্লা আঞ্চলিক মহাসড়কের বাকিলা থেকে বলাখাল পর্যন্ত প্রায় পাঁচ কিলোমিটার এলাকার কয়েক শ গাছ, গাছের গুঁড়ি ও পল্লী বিদ্যুতের খুঁটি ফেলে রাস্তা অবরোধ করে রাখেন। শহরের মিশন রোড এলাকায় রেললাইনে আগুন এবং চাঁদপুর-লাকসাম রেললাইনের মেহের স্টেশনের এক কিলোমিটার পশ্চিমে ৬০ ফুট দীর্ঘ রেলের একটি পাত তুলে ফেলেন অবরোধকারীরা।
নোয়াখালীতে দুপুরে জেলা পুলিশ সুপার আনিসুর রহমান ও তাঁর সঙ্গে থাকা নির্বাহী ম্যাজিস্ট্রেট মশিউর রহমান, সহকারী পুলিশ সুপার (সদর সার্কেল) নিষ্কৃতি চাকমাকে লক্ষ্য করে ককটেল নিক্ষেপ করা হয়। তবে সেটি বিস্ফোরিত হয়নি।
অবরোধের কারণে তেঁতুলিয়ার বাংলাবান্ধা, বুড়িমারীসহ বিভিন্ন স্থলবন্দর অচল হওয়ার দশা।
গতকাল চট্টগ্রাম, বরিশালের গৌরনদী ও যশোরের অভয়নগরে নির্বাচনী কার্যালয়ে বোমা হামলা, অগ্নিসংযোগের ঘটনা ঘটেছে। প্রথম দিনই তিনটি নির্বাচনী কার্যালয়ে হামলার ঘটনা ঘটে।
গতকালও সাংবাদিকদের ওপর হামলা করেছেন অবরোধকারীরা। চাঁদপুরে দুই সাংবাদিককে লক্ষ্য করে ককটেল নিক্ষেপ করা হয়েছে। বগুড়ার ধুনটে প্রথম আলোর এজেন্টকে মারধর ও মোটরসাইকেল ভাঙচুর করা হয়।
গতকালও রাজধানীতে চোরা-গোপ্তা ককটেল হামলা, যানবাহনে ভাঙচুর-অগ্নিসংযোগ ও পুলিশের ওপর হামলা হয়েছে। গতকাল কিছু দোকানপাট, বিপণিবিতান খুললেও ক্রেতা ছিল খুবই কম। গাবতলী, সায়েদাবাদ ও মহাখালী আন্তজেলা বাস টার্মিনাল থেকে দূরপাল্লার কোনো বাস ছাড়েনি। কমলাপুর স্টেশন থেকে বেশ কিছু ট্রেন ছেড়ে গেলেও সময়সূচি ঠিক ছিল না। কয়েকটি ট্রেনের যাত্রা বাতিল করা হয়েছে।
সারা দিন শান্ত থাকলেও সন্ধ্যায় নয়াপল্টনে পুলিশের সঙ্গে অবরোধ-সমর্থকদের সংঘর্ষ হয়েছে। এর আগে সকাল সাড়ে আটটার দিকে বাড্ডার প্রগতি সরণিতে শিবিরের একটি মিছিল থেকে পুলিশের একটি পিকআপ ভাঙচুর করা হয়। বিমানবন্দরে রেলস্টেশনের পাশের আরব-বাংলাদেশ ব্যাংকের একটি এটিএম বুথ এবং একটি ওষুধের দোকানে ভাঙচুর করেন বিএনপি-জামায়াতের কর্মীরা। ভিক্টোরিয়া পার্ক এলাকায় সকাল নয়টার দিকে অবরোধকারীদের সঙ্গে পুলিশের পাল্টাপাল্টি ধাওয়ার ঘটনা ঘটে।
চানখাঁরপুল থেকে বকশীবাজার মোড় পর্যন্ত গতকাল সন্ধ্যায় অন্তত ২০টি ককটেলের বিস্ফোরণে পথচারীসহ নয়জন আহত হয়েছেন। তাঁদের ঢাকা মেডিকেল কলেজ হাসপাতালে ভর্তি করা হয়েছে।
প্রত্যক্ষদর্শীরা জানান, ককটেল ছুড়ে মারার সময় ফয়েজ আহমেদ নামে এক ব্যক্তিকে পুলিশ আটক করে। রাতে গুলিস্তান ও নিউমার্কেট এলাকায় যাত্রীবাহী বাস ও ট্যাক্সিক্যাবে আগুন দিয়েছে দুর্বৃত্তরা। তবে এতে কেউ হতাহত হয়নি।
রাত ১০টায় টিকাটুলী মোড়ে হরতাল-সমর্থকদের নিক্ষেপ করা ককটেলের আঘাতে চলন্ত বাসের অন্তত পাঁচজন যাত্রী আহত হয়েছেন। এঁদের মধ্যে বাসের চালক হান্নান মিয়াকে ঢাকা মেডিকেল কলেজ হাসপাতালে ভর্তি করা হয়েছে।
রাতে স্বরাষ্ট্র মন্ত্রণালয়ের এক সংবাদ বিজ্ঞপ্তিতে বলা হয়েছে, অবরোধের দ্বিতীয় দিন ৫৮টি গাড়ি ভাঙচুর করা হয়েছে। তবে রাজধানীসহ বিভাগীয় ও জেলা শহরে জীবনযাত্রা প্রায় স্বাভাবিক ছিল।
(প্রতিবেদনের তথ্য দিয়েছেন প্রথম আলোর ঢাকা, চট্টগ্রাম, সাতক্ষীরা ও সিরাজগঞ্জের নিজস্ব প্রতিবেদক এবং সংশ্লিষ্ট এলাকার প্রতিনিধিরা)।
