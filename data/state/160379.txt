
গাজীপুর সদর উপজেলার পূর্ব চান্দনা এলাকায় গতকাল বুধবার রাতে চান্দনা সিনেমা হলের সামনে দাঁড়িয়ে থাকা একটি যাত্রীবাহী বাসে অগ্নিকাণ্ডের ঘটনা ঘটেছে। স্থানীয় মাদকসেবীরা বাসে বসে গাঁজা সেবনের সময় সেখান থেকে গাড়িটিতে আগুন লেগে যায়।এলাকাবাসী ও পুলিশ জানায়, ঢাকা-ময়মনসিংহ মহাসড়কের গাজীপুর সদর উপজেলার চান্দনা চৌরাস্তা এলাকায় রাত নয়টার দিকে একটি বাস দাঁড়িয়ে ছিল। এ সময় গাড়ির পেছনের দিকে বসে কয়েক জন যুবক গাঁজা সেবন করছিলেন। একপর্যায়ে সেখান থেকে বাসে আগুন লেগে যায়। এ সময় গাঁজা সেবনকারীরা বাস থেকে দ্রুত সটকে পড়েন। আগুন ছড়িয়ে পড়লে গাজীপুর দমকল বাহিনী এসে তা নিয়ন্ত্রণ করে।গাজীপুর ফায়ার সার্ভিসের স্টেশন অফিসার আবু জাফর আহমেদ জানান, আগুনে বাসের সিটসহ ভেতরের অধিকাংশই পুড়ে গেছে।জয়দেবপুর থানার ভারপ্রাপ্ত কর্মকর্তা (ওসি) এস এম কামরুজ্জামান জানান, গাঁজা সেবনকারীরাই এ কাণ্ড ঘটিয়েছেন। তাঁদের গ্রেপ্তারের চেষ্টা চলছে। সমতা এক্সপ্রেস নামের বাসটি স্থানীয় একটি পোশাক কারখানার শ্রমিকদের নিতে ওখানে অপেক্ষা করছিল।
