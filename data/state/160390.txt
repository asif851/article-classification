
নারায়ণগঞ্জের সোনারগাঁয়ে ট্রাক খাদে পড়ে গতকাল মঙ্গলবার দিবাগত রাতে চারজন নিহত ও তিনজন আহত হয়েছে। উপজেলার আষাঢ়িয়ারচর গ্রামে মালবাহী ট্রাকের চালক নিয়ন্ত্রণ হারালে ট্রাকটি পার্শ্ববর্তী খাদে পড়ে হতাহত হওয়ার এই ঘটনা ঘটে।
পুলিশ ও প্রত্যক্ষদর্শী কয়েকজনের সঙ্গে কথা বলে জানা গেছে, আল মোস্তফা প্যাকেজিং নামের একটি শিল্পকারখানার কাগজবোঝাই ট্রাক দিবাগত রাত তিনটার দিকে আষাঢ়িয়ারচর গ্রামের ভেতরের নির্মাণাধীন সরু সড়ক দিয়ে যাওয়ার সময় পার্শ্ববর্তী খাদে পড়ে যায়। এ সময় মালামালের ভেতরে আটকা পড়ে ট্রাকের শ্রমিক মাদারীপুরের কেন্দুয়া গ্রামের অপু হাওলাদার (২২) ও ওবায়দুল্লাহ (৩৬), পটুয়াখালীর গলাচিপা উপজেলার ওলানিয়া গ্রামের আবু তাহের (২০) ও রাঙাবালী গ্রামের মোশারফ হোসেন (৩০) ঘটনাস্থলেই মারা যান। রাতেই পুলিশের সহযোগিতায় গ্রামবাসী মালের ভেতর থেকে লাশ টেনে বের করে আনেন। পরে লাশের ময়নাতদন্ত ছাড়াই নিহত ব্যক্তিদের পরিবারের সদস্যদের কাছে হস্তান্তর করা হয়।
সোনারগাঁ থানার পরিদর্শক (তদন্ত) ওবায়দুল হক বলেন, ট্রাকটি উদ্ধারের চেষ্টা চলছে। ট্রাকের চালক পলাতক রয়েছেন। এ ব্যাপারে মামলার প্রস্তুতি চলছে।
