
আগামী জাতীয় সংসদ নির্বাচন সব দলের অংশগ্রহণপূর্ণ হবে বলে আশা করেছেন সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের।
আজ শুক্রবার বেলা সাড়ে ১১টার দিকে ময়মনসিংহ মেডিকেল কলেজ হাসপাতালের সামনে একটি পদচারী সেতু উদ্বোধন করার সময় তিনি এ কথা বলেন।
মন্ত্রী বলেন, আগামী নির্বাচন হবে অবাধ, সুষ্ঠু এবং অংশগ্রহণপূর্ণ। আমি সবাইকে নির্বাচনে অংশ নিতে আহ্বান জানাই।
ওবায়দুল কাদের অভিযোগ করে বলেন, দেশকে অস্থিতিশীল করার উদ্দেশে ঘোলা পানিতে মাছ শিকারের চেষ্টা চলছে। জনগণকে ঐক্যবদ্ধ হয়ে এসব অপচেষ্টা রুখে দিতে হবে।
লেখক ফরহাদ মজহারের অপহরণ প্রসঙ্গে ওবায়দুল কাদের বলেন, তিনি নিজেই বলেছেন সরকারকে দেশে ও বিদেশে বিব্রত করতে তাঁকে অপহরণ করা হয়েছিল। কারা এটি করেছিল তা সরকার খুঁজে বের করবে।
ময়মনসিংহের শম্ভুগঞ্জে ব্রহ্মপুত্র নদের ওপর নির্মিত সেতু থেকে টোল আদায় বন্ধ করা হবে কি না এমন প্রশ্নের জবাবে মন্ত্রী বলেন, এটি অর্থ মন্ত্রণালয়ের বিষয়। বিষয়টি আমি অর্থমন্ত্রীকে জানাব।
পদচারী সেতুর উদ্বোধনের সময় ময়মনসিংহ জেলা আওয়ামী লীগের সভাপতি জহিরুল হক, সাধারণ সম্পাদক মোয়াজ্জেম হোসেনসহ স্থানীয় আওয়ামী লীগের নেতারা এবং প্রশাসনের ঊর্ধ্বতন কর্মকর্তারা উপস্থিত ছিলেন।  ময়মনসিংহে প্রথম পদচারী সেতু হিসেবে আজ এটি উদ্বোধন করা হয়। সেতুটি ব্যবহার করে ময়মনসিংহ মেডিকেল কলেজ হাসপাতালের ভেতর থেকে রোগী ও রোগীর স্বজনেরা সহজে সড়ক পারাপার করতে পারবেন। এতে দুর্ঘটনার শঙ্কা ও সড়ক পারাপারের ঝুঁকি কমে গেছে বলে করে ময়মনসিংহের মানুষ।
উদ্বোধনের পরপর সাধারণ মানুষ সেতুতে উঠে উচ্ছ্বাস প্রকাশ করে। এ সময় মানুষকে সেতুতে উঠে মুঠোফোনে ছবি তুলতে দেখা যায়। সড়ক ও জনপথ অধিদপ্তরের তত্ত্বাবধানে নির্মিত পদচারী সেতুটির নির্মাণকাজ গত বছরের ১৫ নভেম্বর শুরু হয়। কাজ শেষ হয় এ বছরের ৩০ জুন। নির্মাণব্যয় ১ কোটি ১০ লাখ টাকা।
