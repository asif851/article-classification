
নোয়াখালী শহরের দত্তেরহাট বাজারে মাইজদী-সোনাপুর সড়কে জাতীয় শোক দিবস উপলক্ষে নির্মাণ করা একটি তোরণ পুড়িয়ে দিয়েছে দুর্বৃত্তরা। গতকাল বৃহস্পতিবার ভোররাতে এ ঘটনা ঘটে। স্থানীয় লোকজন জানান, রাত সাড়ে তিনটার দিকে চার-পাঁচজনের একটি দল এসে তোরণের দুই পাশে আগুন ধরিয়ে দিয়ে পালিয়ে যায়। এতে তোরণটির দুই দিকের সবগুলো কাপড় পুড়ে যায়। পরে বাজারে পাহারারত কমিউনিটি পুলিশের সদস্যরা এসে আগুন নেভান।শহর আওয়ামী লীগের সভাপতি আবদুল ওয়াদুদ অভিযোগ করেন, স্থানীয় বিএনপির ছত্রচ্ছায়ায় জামায়াত-শিবিরের কর্মীরা এ ঘটনা ঘটিয়েছেন।
