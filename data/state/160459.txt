
নিজস্ব প্রতিবেদকজাতীয় পার্টির (জাপা) প্রেসিডিয়াম সদস্য ও ঢাকা-৬ আসনের সাংসদ কাজী ফিরোজ রশীদের বিরুদ্ধে পাকিস্তানের সাবেক প্রধানমন্ত্রী মোহাম্মদ আলীর সম্পত্তি আত্মসাতের অভিযোগ অনুসন্ধানের সিদ্ধান্ত নিয়েছে দুর্নীতি দমন কমিশন (দুদক)।গতকাল সোমবার কমিশনের সভায় এ সিদ্ধান্ত নিয়ে দুদকের উপপরিচালক মো. জুলফিকার আলীকে অনুসন্ধানকারী ও পরিচালক নূর আহাম্মদকে তদারককারী কর্মকর্তা হিসেবে নিয়োগ করা হয়েছে। দুদক সূত্র প্রথম আলোকে এসব তথ্য নিশ্চিত করেছে।সূত্রটি জানায়, মোহাম্মদ আলীর দ্বিতীয় স্ত্রী আলেয়া মোহাম্মদ আলীর নামে বরাদ্দ ধানমন্ডির একটি বাড়ি কাজী ফিরোজ ভুয়া কাগজপত্রের মাধ্যমে দখল করেছেন বলে মোহাম্মদ আলীর পরিবার দুদকে সুনির্দিষ্ট অভিযোগ করে।মোহাম্মদ আলীর জন্ম বগুড়ায়। ১৯৫৩ থেকে ১৯৫৫ সাল পর্যন্ত তিনি পাকিস্তানের প্রধানমন্ত্রীর দায়িত্ব পালন করেন। তিনি ১৯৬৩ সালে বগুড়ায় মারা যান। কাজী ফিরোজ ও তাঁর পরিবার ধানমন্ডির ওই বাড়িতে দীর্ঘদিন ভাড়াটিয়া ছিলেন। এ বিষয়ে জানতে তাঁকে একাধিকবার ফোন করেও পাওয়া যায়নি।
