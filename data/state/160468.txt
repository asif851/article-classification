
বরিশালের আগৈলঝাড়া থেকে নিখোঁজ কিশোরের (১৬) খোঁজ পাওয়া গেছে। আজ শুক্রবার ভোরে ঢাকার গেন্ডারিয়ায় তার খোঁজ পাওয়া গেছে বলে নিশ্চিত করেছে গেন্ডারিয়া থানার পুলিশ।গেন্ডারিয়া থানার কর্তব্যরত কর্মকর্তা উপপরিদর্শক (এসআই) চম্পক চক্রবর্তী প্রথম আলোকে বলেন, গেন্ডারিয়ার কদমরসুল মোড়সংলগ্ন মোখলেসের হোটেল থেকে তাকে পুলিশ নিজেদের হেফাজতে নিয়ে আসে। তার দেওয়া তথ্যের বরাত দিয়ে পুলিশ জানিয়েছে, বাবার ওপর রাগ করে সে ঢাকায় চলে আসে। সে যে মাদ্রাসায় পড়ছে, বাবা সে মাদ্রাসার মাসিক বেতন ঠিকমতো দিচ্ছিলেন না। তার হাতখরচও দেননি।পুলিশের ভাষ্য, গেন্ডারিয়া থানা থেকে আগৈলঝাড়ার থানায় যোগাযোগ করা হয়েছে। উদ্ধার হওয়া কিশোরকে তাদের কাছে হস্তান্তর করা হবে।বরিশালের আগৈলঝাড়ার জামিয়াতুল নাফিজিয়া মাদ্রাসার ১৬ বছর বয়সী এক ছাত্র ছয় দিন ধরে নিখোঁজ রয়েছে বলে গত রোববার রাতে থানায় একটি সাধারণ ডায়েরি (জিডি) করা হয়। মাদ্রাসার হেফজ বিভাগের দ্বিতীয় বর্ষের ছাত্র সে। ওই কিশোর নিখোঁজ হওয়ার পাঁচ দিন পর তার মায়ের ফোনে ক্ষমা চেয়ে তার নামে একটি খুদে বার্তা আসে। এতে লেখা ছিল, ‘মা, আমাকে ক্ষমা করো। আমি যেথায় থাকি না কেন চিন্তা করবে না।’জিডিতে বলা হয়, ১০ দিনের ছুটি শেষে গত ২৭ নভেম্বর মাদ্রাসায় ফিরে আসে ছেলেটি। গত ৩০ নভেম্বর জোহরের নামাজ আদায় করে সে মাদ্রাসা থেকে নিখোঁজ হয়। এর পর আত্মীয়স্বজনের বাড়িতে খোঁজ নিয়ে তাকে পাওয়া যায়নি। এরপর তার বাবা খোরশেদ ব্যাপারী আগৈলঝাড়া থানায় জিডি করেন।
