
বিএনপির চেয়ারপারসন খালেদা জিয়ার গাড়ির ধাক্কায় দলীয় এক নেতা আহত হয়েছেন। তিনি হলেন কক্সবাজারের চকরিয়া পৌরসভার ৩ নম্বর ওয়ার্ড বিএনপির সাধারণ সম্পাদক ও পৌরসভা যুবদলের সাবেক সাধারণ সম্পাদক শাহজাহান মনির (৩৬)।
শাহজাহান মনিরকে প্রথমে চকরিয়ার একটি বেসরকারি ক্লিনিকে ভর্তি করা হয়। পরে সেখান থেকে তাঁকে চট্টগ্রাম মেডিকেল কলেজ হাসপাতালে নিয়ে যাওয়া হয়। আজ রোববার বিকেল সাড়ে পাঁচটার দিকে চকরিয়া পৌরশহরের সোসাইটি এলাকায় এ ঘটনা ঘটে।
খালেদা জিয়ার গাড়ির ধাক্কায় শাহজাহান মনির আহত হওয়ার খবরের সত্যতা নিশ্চিত করেছেন চকরিয়া পৌরসভা বিএনপির সাধারণ সম্পাদক ফখরুদ্দিন ফরায়েজি। তিনি প্রথম আলোকে বলেন, ‘ম্যাডামের গাড়ির ধাক্কায় শাহজাহান মনির পায়ে আঘাত পেয়েছেন। তাঁকে চট্টগ্রামে পাঠানো হয়েছে।’
ঘটনাস্থলে থাকা বিএনপির নেতা-কর্মীরা বলেন, খালেদা জিয়ার কক্সবাজার যাওয়া উপলক্ষে চকরিয়ায় কক্সবাজার-চট্টগ্রাম মহাসড়কের দুই পাশে বিএনপির নেতা-কর্মীরা দুপরের পর থেকে অবস্থান নেন। বিকেল সাড়ে পাঁচটার দিকে তিনি চকরিয়া পৌরশহর অতিক্রম করছিলেন। এ সময় খালেদা জিয়ার গাড়িবহর ধীরে ধীরে কক্সবাজারের দিকে যাচ্ছিল। বিএনপির নেতা-কর্মীরা তাঁকে একনজর দেখতে হুমড়ি খেয়ে পড়েন। বিএনপি নেতা শাহজাহান মনির এ সময় খালেদা জিয়ার গাড়ির সামনে হাঁটছিলেন। তাঁর গাড়িটি একটু গতিতে চললে শাহজাহান মনিরের গায়ে গাড়ির ধাক্কা লাগে। এতে তিনি আহত হয়ে রাস্তার পাশে পড়ে যান। পরে বিএনপির নেতা-কর্মীরা তাঁকে উদ্ধার করে হাসপাতালে নিয়ে যান।
চকরিয়া উপজেলা স্বেচ্ছাসেবক দলের সাংগঠনিক সম্পাদক সাহাবউদ্দিন বলেন, শাহজাহান মনির বাম পায়ে আঘাত পেয়েছেন। তাঁর পায়ের গোড়ালির হাড় ভেঙে গেছে। প্রাথমিক চিকিৎসা দিয়ে তাঁকে চট্টগ্রাম মেডিকেল কলেজ হাসপাতালে পাঠানো হয়েছে।
 আরও পড়ুন... 
খালেদা জিয়ার গাড়ির চাকা নষ্ট
