
‘কুমন্ত্র’ দিয়ে এক নারীকে মেরে ফেলার অভিযোগে রাজশাহীর গোদাগাড়ী উপজেলার দেওপাড়া ইউপির কান্তপাশা ইদুলপুর গ্রামের ক্ষুদ্র জাতিসত্তার ওঁরাও জনগোষ্ঠীর কমল টপপোকে (৬৫) মারধর করা হয়েছে। অঘোষিতভাবে তাঁকে গ্রামে অনেকটা একঘরে করে রাখা হয়েছে।
কমল টপপো বলেন, ক্যানসার রোগে আক্রান্ত গ্রামের খগেন মিনজর স্ত্রী প্রেমলা টপপো (৪৫) গত ২৬ অক্টোবর মারা যান। গ্রামের রামেশ্বর টপপো নামের আরেক কবিরাজ গ্রামবাসীকে বলেন, কমল টপপোর খারাপ মন্ত্রে প্রেমলা মারা গেছেন। এতে প্রেমলার দেবর লগেন মিনজ তাঁকে মারধর করেন। তা ছাড়া খারাপ মন্ত্র পড়ার অভিযোগ তুলে গ্রামে তাঁকে একঘরে করেও রাখা হয়েছে।
এ নিয়ে গত মঙ্গলবার গ্রাম্য সালিসের উদ্যোগ নেওয়া হয়। পরে অবশ্য আর সালিসটি হয়নি। তবে সালিসে যোগ দিতে আসা সংশ্লিষ্ট ইউপি সদস্য প্রদীপ এককা বলেন, ওঁরাও সমাজে কবিরাজদের মন্ত্রশক্তির বিষয়টি তিনি নিজেও বিশ্বাস করেন। তিনি নিজেও মন্ত্র দিয়ে সাপের কামড়ের রোগীদের চিকিৎসা করে থাকেন। কমল টপপোও একজন কবিরাজ। তবে তাঁর মন্ত্রে প্রেমলা মারা গেছেন কি না, তা তিনি জানেন না।
কবিরাজ রামেশ্বর টপপো ও মৃত প্রেমলা টপপোর দেবর লগেন মিনজর সঙ্গে যোগাযোগের চেষ্টা করা হলেও তাঁদের পাওয়া যায়নি।
