
মাদারীপুরে লাকী আক্তার (৩০) নামের এক গৃহবধূকে বিষ খাইয়ে হত্যার অভিযোগ উঠেছে তাঁর স্বামী চুন্নু হাওলাদারের বিরুদ্ধে। গত বুধবার রাতে এ ঘটনা ঘটে। লাকী মাদারীপুর সদর উপজেলার মহিষেরচর গ্রামের আনেচ মাতুব্বরের মেয়ে। চুন্নু হাওলাদার দীর্ঘদিন ধরে রাজধানীর ভাটারা এলাকায় বসবাস করছেন। স্বজন সূত্র জানায়, ১২ বছর আগে সদর উপজেলার খোয়াজপুর গ্রামের হাচেন হাওলাদারের ছেলে চুন্নুর সঙ্গে লাকী আক্তারের বিয়ে হয়। বিয়ের পর থেকে দুজনের সঙ্গে পারিবারিক বিরোধ চলে আসছিল। প্রায়ই লাকীকে মারধর করতেন স্বামী চুন্নু। বুধবার খাবারের সঙ্গে বিষ খাইয়ে লাকীকে হত্যা করা হয় বলে অভিযোগ করেন স্বজনেরা। পরে ঢাকা থেকে তাঁর লাশ গতকাল বৃহস্পতিবার দুপুরে মাদারীপুরে নিয়ে আসা হয়। নিহত গৃহবধূর বড় ভাই নোয়াব আলী মাতুব্বর বলেন, ‘আমরা ঢাকার ভাটারা থানায় হত্যা মামলা দায়ের করব। এই বোনের হত্যার জন্য তাঁর স্বামী চুন্নু দায়ী। ওই হত্যাকাণ্ডের দৃষ্টান্তমূলক শাস্তি চাই।’
