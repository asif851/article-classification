
ঢাকা-মুন্সিগঞ্জ সড়কে মুন্সিগঞ্জের ষষ্ঠ চীন-বাংলাদেশ মৈত্রী সেতুর (মুক্তারপুর সেতু) টোল প্লাজায় গত বুধবার রাতে সন্ত্রাসীরা ভাঙচুর ও লুটপাট চালিয়েছে। এ সময় সন্ত্রাসীরা টোল আদায়কারী মো. মিজানুর রহমানকে (২০) পিটিয়ে গুরুতর আহত করে।পুলিশের একটি দায়িত্বশীল সূত্র বলছে, টোল আদায় নিয়ে বিরোধের জের ধরে এ ঘটনা ঘটে। হামলাকারীরা ক্ষমতাসীন দলের একজন প্রভাবশালী নেতার লোক বলে পরিচয় দেয়। হামলাকারীদের শনাক্ত করার চেষ্টা চলছে।সেতুর টোল আদায়কারী সূত্রে জানা যায়, বুধবার দিবাগত রাত সোয়া একটার দিকে ঢাকা থেকে মুন্সিগঞ্জগামী একটি মাইক্রোবাস মুক্তারপুর সেতুর টোল প্লাজায় আসে। এ সময় টোল না দিয়ে যাওয়ার চেষ্টা করলে টোল আদায়কারীরা গাড়িটি আটক করে। এ নিয়ে গাড়িতে থাকা লোকজনের সঙ্গে টোল আদায়কারীদের বাগ্বিতণ্ডা হয়। একপর্যায়ে তারা টোল দিয়ে চলে যায়। তবে এর আগে তারা নানান হুমকি-ধমকি দেয়। গাড়িতে চালকসহ দুজন পুরুষ ও একজন নারী ছিলেন। এর ৪০ মিনিট পর সেই গাড়িতে করে ১২-১৪ জন লোক লাঠিসোঁটা নিয়ে এসে টোল প্লাজার ৩ নম্বর কাউন্টারে হামলা চালায়। তারা কাউন্টারের কাচ, কম্পিউটার ও ক্যামেরাসহ ক্যাশবাক্স ভাঙচুর করে। এ সময় তারা টোল আদায়কারী মো. মিজানুর রহমানকে পিটুনি দেয় এবং ইট দিয়ে তাঁর মাথায় আঘাত করে। যাওয়ার সময় তারা ১ হাজার ৭৯০ টাকা নিয়ে যায়। মুক্তারপুর ফাঁড়ি থেকে পুলিশ আসার আগেই তারা চলে যায়। মিজানুরকে মুন্সিগঞ্জ জেনারেল হাসপাতালে চিকিৎসা দেওয়া হয়েছে।সূত্র জানান, রাতে সেতুর টোল প্লাজায় নিরাপত্তার জন্য আনসাররা নিয়োজিত থাকেন। কিন্তু ঘটনার সময় আনসার সদস্যরা সেখানে ছিলেন না। এ বিষয়ে টোল প্লাজার নিরাপত্তার দায়িত্বে থাকা শাহ আলম বলেন, ওই আনসার সদস্যরা পাশেই কোথাও ছিলেন। ঘটনার পর এসে তিনি বিষয়টি জানতে পারেন।মুক্তারপুর সেতুর অপারেশন প্রজেক্ট ডিরেক্টর পদে সেনা কর্মকর্তা মেজর জিয়া কর্মরত আছেন। গতকাল বৃহস্পতিবার তিনি বলেন, গভীর রাতে ক্যাশবাক্সে বেশি টাকা ছিল না। টোল আদায়কারীকে বেধড়ক পিটিয়ে সেই টাকাও লুট করা হয়েছে। পুরো বিষয়টি টোল প্লাজার সিসি ক্যামেরায় ধারণ করা আছে। এ ঘটনায় থানায় মামলা দায়েরের প্রস্তুতি চলছে।মুন্সিগঞ্জের পুলিশ সুপার বিপ্লব বিজয় তালুকদার বলেন, ‘আমরা ঘটনার সঙ্গে জড়িত ব্যক্তিদের চিহ্নিত করার চেষ্টা করছি।’
