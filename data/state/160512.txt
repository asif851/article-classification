
ঢাকা মহানগর পুলিশ কমিশনার (ডিএমপি) আছাদুজ্জামান মিয়া বলেছেন, ‘নগরবাসীকে জানাতে চাই, আপনাদের নিরাপত্তার দায়িত্ব বাংলাদেশ সরকারের, পুলিশের। এটা বাস্তবায়নে আমরা বদ্ধপরিকর। যারা বিশৃঙ্খলা করেছে, তাদের আইনের মুখোমুখি হতে হবে। যেকোনো ধরনের নাশকতা ও নৈরাজ্যের বিরুদ্ধে আমরা কঠোর ব্যবস্থা নেব।’
বিএনপির চেয়ারপারসন খালেদা জিয়ার বিরুদ্ধে দুর্নীতি মামলার রায় ঘোষণার পর আজ বৃহস্পতিবার বিকেল পৌনে পাঁচটার দিকে ডিএমপি কমিশনার আছাদুজ্জামান মিয়া এ মন্তব্য করেন। রাজধানীর নয়াপল্টনে বিএনপির কেন্দ্রীয় কার্যালয়ের উল্টো পাশে আইনশৃঙ্খলা পরিস্থিতি দেখতে গিয়ে তিনি এ মন্তব্য করেন।
সাংবাদিকদের সঙ্গে আলাপকালে আছাদুজ্জামান মিয়া বলেন, ‘আদালত রায় দিয়েছেন। তথ্য–প্রমাণের ভিত্তিতে আদালত রায় দিয়ে থাকেন। এ বিষয়ে আমাদের কোনো কিছু বলার নেই। আমরা মহানগরবাসীর নিরাপত্তা নিশ্চিত করতে কথা দিয়েছিলাম। জনগণের জানমালের ক্ষতি না ঘটে, সে জন্য আমরা আপ্রাণ চেষ্টা করেছি। আমরা আমাদের কথা রেখেছি।’
আছাদুজ্জামান মিয়া বলেন, ‘খালেদা জিয়া আদালতে যাওয়ার সময় মগবাজার ও কাকরাইল মোড়ে বিভিন্ন জায়গায় পুলিশের ওপর ইটপাটকেল নিক্ষেপ করা হয়েছে, হামলা করা হয়েছে। এতে পাঁচজন পুলিশ সদস্য আহত হন। এরপরও আমরা ধৈর্য ধারণ করেছি এবং পেশাদারির পরিচয় দিয়েছি। বিএনপি নেতা-কর্মীরা গাড়ি পুড়িয়েছেন, সেই ভিডিও আমরা দেখেছি।’
ডিএমপি কমিশনার বলেন, ‘আমরা সুস্পষ্টভাবে বলতে চাই। আতঙ্ক, নৈরাজ্য, জ্বালাও-পোড়াও এবং ভাঙচুর করলে এর বিরুদ্ধে অবশ্যই আমরা কঠোর ব্যবস্থা নেব। কেউ আইনের ঊর্ধ্বে নয়। গাড়িতে আগুন দিয়ে, পুলিশের ওপর হামলা করে এবং সরকারের সম্পদ নষ্ট করে কেউ রেহাই পাবে না। এ ব্যাপারে আমরা কঠোর থাকব।’
পুলিশ বিএনপি নেতা-কর্মীদের ওপর হামলা করেছে দলটির এমন অভিযোগের জবাবে আছাদুজ্জামান মিয়া বলেন, পুলিশ নয় বরং বিএনপির কর্মীরা পুলিশের ওপর হামলা করেছে।
