

বর্ষবরণের দিন সোহরাওয়ার্দী উদ্যানের ফটকে নারী লাঞ্ছনার ঘটনাকে ‘তেমন কোনো বিষয় না’ বলে মন্তব্য করেছেন নৌ-পরিবহনমন্ত্রী শাজাহান খান। তিনি বলেছেন, এমন টুকিটাকি ঘটনা হতেই পারে।ঢাকা বিশ্ববিদ্যালয়ের ব্যবসায় শিক্ষা অনুষদ মিলনায়তনে আজ মঙ্গলবার বিকেলে আন্তর্জাতিক নারী দিবস উপলক্ষে ‘সংগ্রামী নারী সংবর্ধনা’ অনুষ্ঠানে মন্ত্রী এসব কথা বলেন। দেশের সংগ্রামী ১০ নারীকে সংবর্ধনা দিতে ‘নতুন ধারা’ নামের একটি সংগঠন ওই অনুষ্ঠানের আয়োজন করে।অনুষ্ঠানে প্রধান অতিথির বক্তব্যে নৌ-পরিবহনমন্ত্রী শাজাহান খান বলেন, ‘পহেলা বৈশাখ আমাদের বাঙালি জাতির জীবনে বছরের প্রথম দিন। এই পহেলা বৈশাখে অনেক  নারী-পুরুষ রাস্তায় থাকে। এই কোটি কোটি মানুষের দেশে ঢাকা শহরে প্রায় দুই কোটি মানুষ থাকে। তার মধ্যে এমন কী ঘটনা ঘটেছে যা সংবাদ হওয়ার মতো। একটা টুকিটাকি ঘটনা হতেই পারে। এতগুলো মানুষের মধ্যে এটা তেমন কোনো বিষয়ই না।’নৌ-পরিবহনমন্ত্রী বলেন, ‘উন্নত দেশে এর চাইতে বেশি ঘটে। এর চেয়ে আরও মারাত্মক মারাত্মক ঘটনা ঘটে। এই ঘটনাকে কেন্দ্র করে অনেকেই সরকারের সমালোচনা করতে চান। আমরা আইনশৃঙ্খলা রক্ষায় ব্যর্থ।’ তিনি বলেন, ‘পৃথিবীতে বহু দেশ আছে যারা নারীদের ভোগ্যপণ্য হিসেবে মনে করে। অনেক দেশ আছে নারীদের সঠিক অধিকার দেয় না।’নতুন ধারা সংগঠনের নির্বাহী পরিচালক শামীম আহমেদের সভাপতিত্বে অনুষ্ঠানে বক্তব্য দেন ব্র্যাক ব্যাংকের হেড অব কমিউনিকেশন জারা জাবিন, জয়যাত্রা ফাউন্ডেশনের সিইও হেলেন জাহাঙ্গীর, হাজী সেলিম বিশ্ববিদ্যালয় কলেজের অধ্যক্ষ শাহনাজ পারভীন প্রমুখ।
