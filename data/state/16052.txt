
পিরোজপুরের কাউখালী উপজেলায় পাঁচ বছরের শিশুকে ধর্ষণের অভিযোগে করা মামলায় গতকাল রোববার ফাইজুল ইসলাম (২৫) নামের এক যুবককে গ্রেপ্তার করেছে পুলিশ।
এ ব্যাপারে কাউখালী থানার ভারপ্রাপ্ত কর্মকর্তা (ওসি) মো. মনিরুজ্জামান বলেন, গতকাল সন্ধ্যায় শিশুটির বাবা বাদী হয়ে নারী ও শিশু নির্যাতন দমন আইনে ফাইজুলকে আসামি করে থানায় মামলা করেন। রাতে পুলিশ অভিযান চালিয়ে ফাইজুলকে গ্রেপ্তার করে। শিশুটিকে উপজেলা স্বাস্থ্য কমপ্লেক্সে প্রাথমিক চিকিৎসা দেওয়ার পর পরীক্ষা-নিরীক্ষার জন্য আজ সোমবার সকালে সিভিল সার্জন কার্যালয়ে পাঠানো হয়েছে। আর সকালে ফাইজুলকে আদালতে সোপর্দ করা হয়েছে।
পুলিশ ও শিশুটির পারিবারিক সূত্রে জানা গেছে, ফাইজুল সম্পর্কে শিশুটির দূর সম্পর্কের আত্মীয় হন। তিনি সাভারে হকারের কাজ করেন। ১৫ দিন আগে বাড়িতে যান। গতকাল দুপুরে তিনি শিশুটিকে ডেকে বাড়ির পাশের একটি পরিত্যক্ত ঘরে নিয়ে ধর্ষণ করেন। শিশুটির চিৎকারে আশপাশের লোকজন ছুটে গেলে তিনি পালিয়ে যান। পরে শিশুটির কাছ থেকে ঘটনা জেনে পরিবার মামলা করে।
 
