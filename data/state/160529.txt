
 
বেসরকারি বিশ্ববিদ্যালয়ে মাদক নিয়ন্ত্রণের জন্য ক্যাম্পাসে সিসি ক্যামেরা স্থাপন ও বিশ্ববিদ্যালয়ে মাদক নিয়ন্ত্রণ কমিটি গঠন করতে বলা হয়েছে।
আজ বৃহস্পতিবার সংসদ অধিবেশনে বিএনপির সাংসদ এ বি এম আশরাফ উদ্দিনের (নিজান) প্রশ্নের জবাবে শিক্ষামন্ত্রী নুরুল ইসলাম নাহিদ একথা বলেন।
নিজান প্রশ্ন করেন, বেসরকারি বিশ্ববিদ্যালয়ে ও ইংরেজি মাধ্যম স্কুলগুলোতে শিক্ষার্থীদের মধ্যে অবাধে ইয়াবাসহ মরণনেশা মাদক সেবনকারীর সংখ্যা প্রচুর। মাদক দমনে শিক্ষা মন্ত্রণালয় কী উদ্যোগ নিয়েছে? জবাবে শিক্ষামন্ত্রী বলেন, বিশ্ববিদ্যালয়গুলোতে গঠিত কমিটিগুলো কাউন্সিলিংয়ের মাধ্যমে মাদক সেবন করা থেকে বিরত থাকার জন্য নির্দেশনা দিচ্ছে।
সাংসদ সাধনা হালদারের অপর এক প্রশ্নের জবাবে শিক্ষামন্ত্রী বলেন, বিএনপি-জামায়াতের সহিংস কর্মসূচি হরতাল, ভাঙচুর, জ্বালাও-পোড়াওয়ের কারণে উচ্চমাধ্যমিকের ৩৩টি বিষয়ের পরীক্ষার সময়সূচি পরিবর্তন করতে হয়েছে। এই রাজনৈতিক সংকটের কারণে পাসের হার ২০১২ সালের তুলনায় এ বছর ৫ শতাংশ হ্রাস পেয়েছে।
