
নাটোরের গুরুদাসপুর উপজেলায় নবম শ্রেণির এক মাদ্রাসাছাত্রীকে (১৩) উত্ত্যক্ত করার বিচার চাওয়ায় ছাত্রীর মা-বাবা ও চাচাকে পিটিয়ে আহত করেছে উত্ত্যক্তকারী ব্যক্তিরা। পৌরসভার চাঁচকৈড় গাড়িষাপাড়া মহল্লায় গত শনিবার সন্ধ্যায় এ ঘটনা ঘটে।
এ ঘটনায় ছাত্রীর বাবা বাদী হয়ে উত্ত্যক্তকারী জুয়েল (১৭), তার বন্ধু আতিকুল ইসলাম (১৬) এবং জুয়েলের বাবা জামাল মল্লিককে আসামি করে শনিবার রাতে থানায় মামলা করেছেন। পুলিশ রাতেই আসামিদের গ্রেপ্তার করে। পরে তাদের আদালতের মাধ্যমে গতকাল রোববার কারাগারে পাঠানো হয়।
ভুক্তভোগী পরিবার ও পুলিশ সূত্রে জানা গেছে, শনিবার সন্ধ্যার পর বিদ্যুৎ-বিভ্রাট ঘটে। গরমে ওই ছাত্রী তার মায়ের সঙ্গে বাড়িসংলগ্ন সড়কে বের হয়। সন্ধ্যা সাড়ে সাতটার দিকে বখাটে জুয়েল ও আতিকুল মায়ের সামনেই ওই ছাত্রীকে নানাভাবে উত্ত্যক্ত করে। বিষয়টি উত্ত্যক্তকারী জুয়েলের পরিবারকে জানান ছাত্রীর মা। ওই ঘটনায় ক্ষিপ্ত হয়ে জুয়েল ও তার লোকজন ছাত্রীর মা-বাবা ও চাচাকে মারধর করে। পরে গুরুতর আহত অবস্থায় ছাত্রীর মাকে (৩৫) গুরুদাসপুর উপজেলা স্বাস্থ্য কমপ্লেক্সে শনিবার রাতেই ভর্তি করা হয়। বাবা ও চাচাকে প্রাথমিক চিকিৎসা দেওয়া হয়েছে।
এ ব্যাপারে উত্ত্যক্তকারী ব্যক্তিদের পরিবারের পক্ষে শফি মল্লিক দাবি করেন, কোনো উত্ত্যক্ত করার ঘটনা ঘটেনি। পারিবারিক বিরোধের জের ধরে এ মারধরের ঘটনা ঘটেছে।
এ ব্যাপারে গুরুদাসপুর থানার ভারপ্রাপ্ত কর্মকর্তা (ওসি) দিলীপ কুমার দাস বলেন, এ ঘটনায় মামলা হয়েছে। আসামিদের গ্রেপ্তার করে কারাগারে পাঠানো হয়েছে। 
