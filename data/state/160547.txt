
বিদ্যুৎ বিল বকেয়া থাকায় ও অবৈধ সংযোগের নেওয়ায় চট্টগ্রাম নগরের লালখানবাজার ও মতিঝরনা এলাকায় ১১ জনের বিরুদ্ধে মামলা করা হয়েছে। এসব সংযোগ বিচ্ছিন্নও করা হয়েছে। একই সঙ্গে তাঁদের এক লাখ ৮৫ হাজার টাকা জরিমানা করা হয়েছে। 
আজ মঙ্গলবার বিদ্যুৎ উন্নয়ন বোর্ড (পিডিবি) চট্টগ্রামের বিদ্যুৎ আদালতের জ্যেষ্ঠ বিচারিক হাকিম মো. মহিউদ্দিন এ অভিযান চালান। এ সময় পিডিবির খুলশী বিক্রয় ও বিতরণ বিভাগের নির্বাহী প্রকৌশলী ইমাম হোসেন উপস্থিত ছিলেন।পিডিবির জ্যেষ্ঠ সহকারী পরিচালক (জনসংযোগ) মো. মনিরুজ্জামান জানান, লালখানবাজার ও মতিঝরনা এলাকায় ছয় গ্রাহকের ৭ লাখ ২৭ হাজার টাকা বকেয়া বিল ছিল। দীর্ঘদিন ধরে তাঁরা বিল পরিশোধ করছিলেন না। এ ছাড়া ওই সব এলাকায় পাঁচজন অবৈধভাবে বিদ্যুৎ ব্যবহার করছিলেন। অবৈধ বিদ্যুৎ ব্যবহারকারীদের ভ্রাম্যমাণ আদালত মোট এক লাখ ৮৫ হাজার টাকা জরিমানা করেছেন। বিলখেলাপি গ্রাহক ও অবৈধ ব্যবহারকারীদের সবার বিরুদ্ধে মামলা ও বিদ্যুৎ সংযোগ বিচ্ছিন্ন করা হয়েছে।
