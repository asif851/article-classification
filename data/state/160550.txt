
রক্তের দামে কেনা দেশকে জেদাজেদি করে ধ্বংস না করতে দুই নেত্রীর প্রতি আহ্বান জানিয়েছেন কৃষক শ্রমিক জনতা লীগের সভাপতি কাদের সিদ্দিকী। তাঁর মতে, আলোচনার মাধ্যমে দেশের সংকট নিরসনে কারও জয়-পরাজয়ের প্রশ্ন নেই। দেশের শান্তি ও সুস্থিতির জন্য যার সঙ্গে প্রয়োজন তার সঙ্গে আলোচনা করতে হবে।রাজধানীর মতিঝিলে কৃষক শ্রমিক জনতা লীগের কেন্দ্রীয় কার্যালয়ের সামনে অবস্থানকালে গতকাল রোববার নেতা-কর্মীদের উদ্দেশে কাদের সিদ্দিকী এসব কথা বলেন। তাঁর এই বক্তব্য পরে গণমাধ্যমে লিখিত আকারে পাঠান দলটির যুগ্ম সম্পাদক ইকবাল সিদ্দিকী। কাদের সিদ্দিকী অবরোধ-হরতাল প্রত্যাহার ও সংলাপের দাবিতে গত ২৮ জানুয়ারি বিকেল থেকে তাঁর দলীয় কার্যালয়ের সামনে নিরবচ্ছিন্ন অবস্থান কর্মসূচি পালন করছেন।দুই নেত্রী শেখ হাসিনা ও খালেদা জিয়ার প্রতি আহ্বান জানিয়ে কাদের সিদ্দিকী বলেন, ‘অবিলম্বে হরতাল-অবরোধ প্রত্যাহার করুন, আলোচনায় বসুন। সমস্ত উগ্রতা ঝেড়ে ফেলে মানবতার পথে ফিরে আসুন। মানবতাহীন অসভ্যতায় বহু জাতি ধ্বংস হয়েছে। রক্তের দামে কেনা দেশটাকে জেদাজেদি করে ধ্বংস করবেন না।’ খালেদা জিয়ার কার্যালয়ে খাবার সরবরাহে বাধা দেওয়ার নিন্দা জানিয়ে তিনি বলেন, ‘কোনো অপরাধী, ফাঁসির আসামিকেও যত্ন করে খাবার দিতে হয়। অথচ বাংলাদেশের একজন প্রধান নেত্রীর সঙ্গে এ রকম অমানবিক আচরণ কোনোভাবেই গ্রহণযোগ্য হতে পারে না।’দলীয় সূত্র জানায়, গত শনিবার রাতে দলীয় কার্যালয়ের সামনের ফুটপাতে ঘুমিয়ে ছিলেন কাদের সিদ্দিকী। রাত দুইটার পর হঠাৎ বৃষ্টি নামলেও ফুটপাত ছেড়ে অন্য কোথাও যাননি তিনি। দলীয় কর্মীরাও তাঁর সঙ্গে অবস্থান করেন।
