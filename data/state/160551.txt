
স্কুলছাত্রদের গড়া মানবসেতু দিয়ে হাঁটার ঘটনায় চাঁদপুর জেলার হাইমচর উপজেলা পরিষদের চেয়ারম্যান নুর হোসেন পাটোয়ারীর বিরুদ্ধে ব্যবস্থা নিতে নির্দেশনা চেয়ে হাইকোর্টে রিট হয়েছে।বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চে আজ রোববার এই রিট আবেদনের ওপর শুনানি হতে পারে।‘ছাত্রদের শরীরে গড়া সেতু দিয়ে আনন্দে হাঁটলেন জনপ্রতিনিধি’ শিরোনামে একটি দৈনিকে ২ ফেব্রুয়ারি প্রতিবেদন ছাপা হয়। প্রতিবেদনটি যুক্ত করে সুপ্রিম কোর্টের আইনজীবী মো. মজিবুর রহমান একটি রিট করেন।রিট আবেদনে হাইমচরের উপজেলা পরিষদের চেয়ারম্যান নুর হোসেন পাটোয়ারীর বিরুদ্ধে কেন আইনগত ব্যবস্থা নেওয়া হবে না এবং তাঁর কার্যক্রম কেন বেআইনি ঘোষণা করা হবে না—এই মর্মে রুল চাওয়া হয়েছে।রিট আবেদনে শিক্ষাসচিব, স্থানীয় সরকার সচিব, ঢাকা শিক্ষা বোর্ডের চেয়ারম্যান, চাঁদপুরের জেলা প্রশাসক, হাইমচরের উপজেলা নির্বাহী কর্মকর্তা, উপজেলা পরিষদের চেয়ারম্যান, সংশ্লিষ্ট স্কুলের প্রধান শিক্ষকসহ আটজনকে বিবাদী করা হয়েছে।গত সোমবার হাইমচরের নীলকমল ওছমানিয়া উচ্চবিদ্যালয়ে বার্ষিক ক্রীড়া অনুষ্ঠানে শিক্ষার্থীদের প্রতীকী মানবসেতুর ওপর দিয়ে হাঁটেন হাইমচর উপজেলা পরিষদের চেয়ারম্যান নুর হোসেন পাটোয়ারী। এ নিয়ে ব্যাপক সমালোচনার সৃষ্টি হয়।হাইমচরের এই ঘটনায় উপজেলা পরিষদের চেয়ারম্যান ও উপজেলা আওয়ামী লীগের সাধারণ সম্পাদক নুর হোসেন পাটোয়ারীসহ পাঁচজনের বিরুদ্ধে মামলা হয়েছে।নুর হোসেন পাটোয়ারীকে সাময়িক বহিষ্কার করেছে আওয়ামী লীগ। একই সঙ্গে তাঁকে উপজেলা আওয়ামী লীগের সাধারণ সম্পাদক পদ থেকে কেন স্থায়ী বহিষ্কার করা হবে না, তা জানতে চেয়ে কারণ দর্শানোর নোটিশ দিয়েছে দলটি।
আরও পড়ুন: মানবসেতুতে হাঁটানো যে বিদ্যালয়ের রেওয়াজ!‘মানবসেতু’তে আর হাঁটবেন না তিনি‘মানবসেতু’তে হাঁটা তদন্তে কমিটি
