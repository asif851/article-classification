
ফরিদপুরের মধুখালী উপজেলা প্রকৌশলীকে আওয়ামী লীগের স্থানীয় এক নেতার ছেলে ঠিকাদার মো. শাহরিয়ার ওরফে রনি লাঞ্ছিত ও তাঁর কার্যালয়ের আসবাব ভাঙচুর করেছেন বলে অভিযোগ পাওয়া গেছে।শাহরিয়ার উপজেলা মহিলা আওয়ামী লীগের সভাপতি ও উপজেলা মহিলা ভাইস চেয়ারম্যান সুরাইয়া সালামের ছেলে।উপজেলা প্রকৌশলীর কার্যালয় সূত্রে জানা গেছে, একটি কাজের বিল আনার জন্য গতকাল দুপুরে শাহরিয়ার পাঁচ-ছয়জন সমর্থক নিয়ে প্রকৌশলী জাহাঙ্গীর কবীরের কার্যালয়ে যান। কিন্তু দরপত্র বহির্ভূত বিল করায় তিনি বিল অনুমোদন করতে অস্বীকৃতি জানান। এ নিয়ে কথা-কাটাকাটির একপর্যায়ে শাহরিয়ার প্রকৌশলীকে লাঞ্ছিত করেন এবং কার্যালয়ের আসবাব ভাঙচুর করেন।শাহরিয়ার বলেন,‘আমি প্রকৌশলীকে লাঞ্ছিত করিনি।’ উপজেলা প্রকৌশলী বলেন, ‘আমি এ ব্যাপারে থানায় এজাহার দিয়েছি।’
