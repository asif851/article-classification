
বিদ্যুতের দাম বাড়ানোর প্রতিবাদে কাল শুক্রবার সারা দেশে বিক্ষোভ মিছিলের ঘোষণা দিয়েছে বিএনপি। দেশের সব জেলা, উপজেলা, মহানগর এবং ঢাকার থানায় থানায় এ কর্মসূচি পালন করা হবে।
আজ বৃহস্পতিবার সন্ধ্যায় দলের কেন্দ্রীয় কার্যালয়ে এক সংবাদ সম্মেলনে বিএনপির যুগ্ম মহাসচিব রুহুল কবির রিজভী এ কর্মসূচির ঘোষণা দেন। তিনি অভিযোগ করে বলেন, ক্ষমতাসীনদের আত্মীয়স্বজনদের মালিকানায় থাকা কুইক রেন্টালের ভর্তুকি দিতে জনগণের ওপর বিদ্যুতের দাম বাড়ানোর বোঝা চাপানো হয়েছে। ইতিমধ্যে কুইক রেন্টাল থেকে হাজার হাজার কোটি টাকা লোপাট করা হয়েছে বলেও অভিযোগ করেন তিনি।
