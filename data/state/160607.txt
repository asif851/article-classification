
চাঁদপুরের ফরিদগঞ্জ উপজেলায় নিজ দলের এক নেতা ও তাঁর পরিবারের সদস্যদের হত্যার হুমকি দেওয়ার অভিযোগে আওয়ামী লীগের অন্য এক নেতাকে গ্রেপ্তার করেছে পুলিশ। গত বুধবার রাতে তাঁকে গ্রেপ্তার করা হয়।গ্রেপ্তার হওয়া আওয়ামী লীগ নেতার নাম তাজুল ইসলাম। তিনি ফরিদগঞ্জ দক্ষিণ ইউনিয়নের ১ নম্বর ওয়ার্ড আওয়ামী লীগের সাধারণ সম্পাদক। তাঁর বিরুদ্ধে একই ইউনিয়ন আওয়ামী লীগের সাধারণ সম্পাদক সাইফুল ইসলাম খান সোহেলের বসতঘরের দরজায় কাফনের কাপড় রাখার ও মুঠোফোনের খুদে বার্তায় তাঁকে হত্যার হুমকি দেওয়ায় অভিযোগ পাওয়া গেছে। এ ঘটনায় ফরিদগঞ্জ থানার উপপরিদর্শক ফারুক আহাম্মদ বাদী হয়ে তথ্যপ্রযুক্তি আইনে মামলা করেন। পুলিশ সূত্রে জানা গেছে, ৭ অক্টোবর ভোরে আওয়ামী লীগ নেতা সাইফুল ইসলাম খানের বসতঘরের দরজায় ফেলে রাখা একটি ব্যাগে কাফনের কাপড় পাওয়া যায়। ওই দিন সন্ধ্যায় মুঠোফোনের একটি নম্বর (০১৯৫৩-১১৬৫৪৭) থেকে পাঠানো খুদে বার্তায় সাইফুল ও তাঁর পরিবারকে হত্যার হুমকি দেওয়া হয়। এ নিয়ে তিনি থানায় জিডি করেন। পরে পুলিশ সাইফুল ইসলামের বাড়ি থেকে কাফনের কাপড় উদ্ধার করে।
