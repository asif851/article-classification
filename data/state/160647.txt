
রাজধানীর পল্লবী থানা থেকে গতকাল বৃহস্পতিবার রাতে আতিকুর রহমান ওরফে সূর্য (৩২) নামে রিমান্ডে থাকা এক আসামি পালিয়ে গেছেন। এ ঘটনায় মামলার তদন্ত কর্মকর্তা পল্লবী থানার উপপরিদর্শক (এসআই) জিল্লুর রহমানকে প্রত্যাহার করা হয়েছে।
আসামি পালিয়ে যাওয়া ও এসআইকে প্রত্যাহার করার তথ্যের সত্যতা নিশ্চিত করে পল্লবী থানার ভারপ্রাপ্ত কর্মকর্তা (ওসি) দাদন ফকির প্রথম আলোকে বলেন, তদন্ত কর্মকর্তার বিরুদ্ধে বিভাগীয় তদন্ত হবে।ওসি দাদন ফকির বলেন, গতকাল বৃহস্পতিবার ও আজ শুক্রবার আতিকুরের রিমান্ডে থাকার কথা ছিল। গতকাল রাতে জিজ্ঞাসাবাদের জন্য থানার নিচতলায় হাজতখানা থেকে আতিকুরকে মামলার তদন্ত কর্মকর্তা জিল্লুর রহমান দোতলায় নিয়ে যান। সেখান থেকে পালিয়ে যান আতিকুর। ওসি বলেন, জিজ্ঞাসাবাদের জন্য নিয়ে যাওয়ার সময় আসামিকে হাতকড়া পরানো হয়নি। দায়িত্বে অবহেলার কারণে তদন্ত কর্মকর্তা জিল্লুর রহমানকে প্রত্যাহার করা হয়েছে। আসামি আতিকুরের গ্রামের বাড়ি পাবনায়। পাবনার ঠিকানায় অভিযান চালিয়ে তাঁর হদিস মেলেনি। আর আসামি আতিকুরকে গ্রেপ্তারের চেষ্টা চলছে।এ বিষয়ে জানতে চাইলে তদন্ত কর্মকর্তা এসআই জিল্লুর রহমান প্রথম আলোকে বলেন, ঘটনার বিষয়ে তিনি কিছু জানেন না।পল্লবী থানার পুলিশ জানায়, আতিকুর দীর্ঘদিন ধরে পল্লবীর অ্যাভিনিউ ৫ এলাকায় একটি বাসায় অসামাজিক কার্যকলাপ করে আসছিলেন। অভিযোগ পাওয়ার পর গত মঙ্গলবার রাতে ওই বাসায় অভিযান চালিয়ে আতিকুরসহ পাঁচজনকে আটক করা হয়। ওই বাসা থেকে এক নারীকেও উদ্ধার করা হয়। এ পাঁচজনের বিরুদ্ধে অসামাজিক কার্যকলাপে বাধ্য করার অভিযোগ এনে বুধবার ওই নারী থানায় মামলা করেন। ওই দিনই মামলায় গ্রেপ্তার দেখিয়ে পাঁচজনকে আদালতে পাঠানো হয়। আদালত আতিকুরকে দুই দিনের রিমান্ডে নেওয়ার আবেদন মঞ্জুর করেন। আর বাকি চারজনকে কারাগারে পাঠিয়ে দেন।
