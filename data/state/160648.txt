
২০১৩ বাংলা একাডেমি সাহিত্য পুরস্কার ঘোষণা করেছে বাংলা একাডেমি। আজ বৃহস্পতিবার একাডেমি মিলনায়তনে মহাপরিচালক শাসুজ্জামান খান এ পুরস্কার ঘোষণা করেন।
এ বছর কবিতায় হেলাল হাফিজ, কথাসাহিত্যে পূরবী বসু, প্রবন্ধে মফিদুল হক, গবেষণায় জামিল চৌধুরী ও প্রভাংশু ত্রিপুরা পুরস্কার পাচ্ছেন।
এ ছাড়া মুক্তিযুদ্ধভিত্তিক সাহিত্যে হারুন হাবিব, আত্মজীবনী, স্মৃতিকথা ও ভ্রমণকাহিনিতে মাহফুজুর রহমান, বিজ্ঞান, প্রযুক্তি ও পরিবেশে শহীদুল ইসলাম, শিশুসাহিত্যে কাইজার চৌধুরী ও আসলাম সানী এ বছর বাংলা একাডেমি সাহিত্য পুরস্কার পাচ্ছেন।
বাংলা একাডেমির কার্যনির্বাহী পরিষদ এ বছরের সেরাদের নির্বাচিত করেন। ১০টি শ্রেণীতে দেওয়ার কথা থাকলেও এবার নাটকে কেউ পুরস্কার পাচ্ছেন না। কার্যনির্বাহী পরিষদের সদস্যরা হলেন সৈয়দ শামসুল হক, দ্বিজেন শর্মা, আসাদ চৌধুরী, সুব্রত বড়ুয়া প্রমুখ।
বাংলা একাডেমির মহাপরিচালক শামসুজ্জামান খান বলেছেন, প্রতিবছর ২০ ফেব্রুয়ারি পুরস্কার ঘোষণা হলেও, এবার কিছুটা আগেভাগেই নাম প্রকাশ করা হলো। উদ্দেশ্য একটাই যেন মেলার শুরুতেই সেরা লেখকদের সম্পর্কে পাঠক একটা ধারণা পান।
বইমেলার উদ্বোধনী অনুষ্ঠানে প্রধানমন্ত্রী শেখ হাসিনা বাংলা একাডেমি সাহিত্য পুরস্কার তুলে দেবেন সেরাদের হাতে।
