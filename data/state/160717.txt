
হাজারো মানুষের মাঝে থেকে স্বর্ণের দোকানের কর্মীর পায়ে গুলি করে ২৫ লাখ টাকা ছিনিয়ে নিয়ে গেছে চার ছিনতাইকারী। আজ সোমবার পুরান ঢাকার তাঁতীবাজারে এ ঘটনা ঘটে। এতে আহত স্বর্ণের দোকানের কর্মী পার্থ সাহাকে (৩৭) পঙ্গু হাসপাতালে ভর্তি করা হয়েছে।
পুলিশের কোতোয়ালি জোনের সহকারী কমিশনার আহাদুজ্জামান প্রথম আলোকে বলেন, আজ বিকেলে তাঁতীবাজারের সাদ জুয়েলার্সের কর্মী পার্থ সাহা দোকান মালিকের দেওয়া একটি চেক ভাঙাতে ইসলামপুরের আল আরাফাহ ইসলামী ব্যাংকে যান। ব্যাংক থেকে ২৫ লাখ টাকা নিয়ে বিকেল সোয়া চারটার দিকে তাঁতীবাজারে ফিরছিলেন তিনি। তখন সেখানে প্রচুর লোকসমাগম ছিল। এত মানুষের মধ্যেই চারজন ছিনতাইকারী পার্থের পায়ে গুলি করে টাকার ব্যাগটি নিয়ে হেঁটে চলে যায়।তাঁতীবাজারের স্থানীয় লোকজন জানান, ওই এলাকায় বেশ কয়েকটি দুর্গাপূজার মণ্ডপ রয়েছে। পূজা উপলক্ষে নিরাপত্তাও বাড়ানো হয়েছে। আর এমনিতেই সরু রাস্তার ওই এলাকায় প্রচুর মানুষের সমাগম থাকে। এর ভেতরেই ছিনতাইকারীরা গুলি করে টাকার ব্যাগটি নিয়ে চলে যায়।
