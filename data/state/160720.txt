
লক্ষ্মীপুরের রায়পুরে আজ বুধবার চাঁদা না দেওয়ায় জিল্লুর রহমান নামের এক ব্যাংক কর্মকর্তাকে অপহরণ করে নিয়ে যান কয়েকজন ব্যক্তি। তিন ঘণ্টা পর পুলিশ রায়পুরের নতুন বাজার এলাকা থেকে তাঁকে উদ্ধার করে। অপহরণে জড়িত অভিযোগে পুলিশ আনোয়ার হোসেন নামের এক ব্যক্তিকে আটক করেছে।
রায়পুর থানার পুলিশ জানায়, জিল্লুর রহমান পূবালী ব্যাংকের রায়পুর শাখার একজন কর্মকর্তা। আজ বেলা দুইটার দিকে রায়পুর শহর এলাকা থেকে কয়েকজন ব্যক্তি তাঁকে মোটরসাইকেলে জোরপূর্বক অপহরণ করে নিয়ে যান। খবর পেয়ে পুলিশ বিভিন্ন জায়গায় অভিযান চালিয়ে বিকেল পাঁচটার দিকে তাঁকে উদ্ধার করে।রায়পুর থানার ভারপ্রাপ্ত কর্মকর্তা (ওসি) লোকমান হোসেন প্রথম আলোকে বলেন, প্রাথমিক তদন্তে জানা গেছে, আটক আনোয়ার বেশ কয়েক দিন আগে ব্যাংক কর্মকর্তা জিল্লুর রহমানের কাছে এক লাখ টাকা চাঁদা দাবি করে আসছিলেন। চাঁদা না দেওয়ায় আনোয়ার কয়েকজনকে সঙ্গে নিয়ে আজ তাঁকে অপহরণ করে।ওসি বলেন, ঘটনার ব্যাপারে আরও বিস্তারিত জানার চেষ্টা চলছে। এ ঘটনায় আইনানুগ ব্যবস্থা নেওয়ার প্রক্রিয়া চলছে।
