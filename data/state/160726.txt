
যুক্তরাষ্ট্রের ওয়াশিংটনের রেবার্ন অফিস ভবনে আজ বুধবার বাংলাদেশের রাজনৈতিক পরিস্থিতি নিয়ে একটি শুনানি অনুষ্ঠিত হবে। ‘বাংলাদেশে বিশৃঙ্খলা: খাদের কিনারে একটি জাতি?’ শীর্ষক এই শুনানির আয়োজন করেছে যুক্তরাষ্ট্রের কংগ্রেসের প্রতিনিধি পরিষদের এশিয়া ও প্রশান্ত মহাসাগরীয় অঞ্চল-সংক্রান্ত একটি উপকমিটি।যুক্তরাষ্ট্রের বৈদেশিক সম্পর্কবিষয়ক কমিটির কার্যালয় থেকে এর চেয়ারম্যান এড রয়েসের দেওয়া এক বিবৃতিতে এ তথ্য জানানো হয়।শুনানিতে উপস্থিত থাকবেন যুক্তরাষ্ট্রের ইলিনয় ইউনিভার্সিটির পলিটিক্স অ্যান্ড গভর্নমেন্ট বিভাগের চেয়ারম্যান আলী রীয়াজ, বাংলাদেশ ইনস্টিটিউট অব পিস অ্যান্ড সিকিউরিটি স্টাডিজের প্রেসিডেন্ট মেজর জেনারেল (অব.) এ এন এম মনিরুজ্জামান, হিউম্যান রাইটস ওয়াচের এশিয়া অ্যাডভোকেসি ডিরেক্টর জন সিফটন।কংগ্রেসের প্রতিনিধি পরিষদের এশিয়া ও প্রশান্ত মহাসাগরীয় অঞ্চল-সংক্রান্ত উপকমিটির চেয়ারম্যান স্টিভ শ্যাবোটও শুনানিতে অংশ নেবেন।শ্যাবোট জানিয়েছেন, বাংলাদেশের রাজনৈতিক উত্তেজনা ও সহিংসতায় মানবাধিকার লঙ্ঘিত হওয়া এশিয়া ও প্রশান্ত মহাসাগরীয় অঞ্চলের নিরাপত্তায় কী প্রভাব ফেলতে পারে, তা নিয়ে আলোচনার সুযোগ আছে। উল্লেখ্য, শ্যাবোট ৫ নভেম্বর বাংলাদেশ সফর করেন। ওই সময়ে তিনি বাংলাদেশের রাজনৈতিক দলগুলোর শীর্ষস্থানীয় নেতাদের সঙ্গে রাজনৈতিক অবস্থা নিয়ে আলোচনা করেন। ইউএনবি।
