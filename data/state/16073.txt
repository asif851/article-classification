
বগুড়ার ধুনটের চাঁদাবাজির অভিযোগে এক যুবলীগ নেতা ও এক ছাত্রলীগ কর্মীকে গ্রেপ্তারের দাবিতে সড়ক অবরোধ ও ধর্মঘট পালন করেন ক্ষুব্ধ ব্যবসায়ীরা। গতকাল বুধবার উপজেলার মথুরাপুর বাজারে এসব কর্মসূচি পালন করা হয়। এ ঘটনায় থানায় মামলা হয়েছে। স্থানীয় ও পুলিশ সূত্রে জানা গেছে, উপজেলার মথুরাপুর ইউনিয়ন যুবলীগের সভাপতি আমিনুল ইসলাম ও তাঁর সহযোগী ছাত্রলীগ কর্মী আতিকুর রহমান গত মঙ্গলবার মথুরাপুর বাজারে সুমন টেলিকম নামে একটি দোকানে চাঁদা হিসেবে একটি মুঠোফোন সেট দাবি করেন। দোকানের মালিক সুমন তা দিতে অস্বীকৃতি জানান। এ সময় তাঁরা সুমনকে ছুরি দিয়ে ভয় দেখিয়ে দুটি মুঠোফোন সেট নিয়ে চলে যান। এ ঘটনার প্রতিবাদে সকালে ওই বাজারের সব ব্যবসায়ী দোকানপাট বন্ধ রেখে মথুরাপুর বাজার-ধুনট সড়ক অবরোধ করেন। পাশাপাশি ধর্মঘট কর্মসূচি পালন করেন। পুলিশ ঘটনাস্থলে গিয়ে আমিনুল ও আতিকুরকে গ্রেপ্তারের আশ্বাস দিলে ব্যবসায়ীরা অবরোধ ও ধর্মঘট প্রত্যাহার করেন। এ ঘটনায় সুমন গতকাল আমিনুলসহ দুইজনের বিরুদ্ধে থানায় চাঁদাবাজির মামলা করেন।ঘটনার পর থেকে আমিনুল ও আতিকুর পলাতক। যোগাযোগের চেষ্টা করেও তাঁদের ফোন বন্ধ পাওয়া যায়।
