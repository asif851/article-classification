
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, প্রধানমন্ত্রী শেখ হাসিনার পূর্বপুরুষেরা আরব থেকে ইসলাম প্রচারের জন্য এ দেশে এসেছিলেন। প্রধানমন্ত্রী একজন মুসলমান। কেউ ইসলামের বিরুদ্ধে কথা বললে তিনি তার বিরুদ্ধে ব্যবস্থা নিতে কুণ্ঠাবোধ করেন না।
আজ সোমবার দুপুরে রাজধানীর সেগুনবাগিচায় বীর উত্তম খাজা নিজামুদ্দিন মিলনায়তনে স্বাধীনতা পরিষদ আয়োজিত এক আলোচনা সভায় হাছান মাহমুদ এসব কথা বলেন।হাছান মাহমুদ বলেন, ‘আওয়ামী লীগ সকল ধর্মের স্বাধীনতায় যেমন বিশ্বাস করে। ঠিক তেমনই ইসলাম ধর্মের মান মর্যাদা ঠিক রাখতেও বদ্ধপরিকর।’সাবেক এই মন্ত্রী বলেন, ‘ধর্মীয় অনুভূতিতে আঘাতকারীদের বিরুদ্ধে আওয়ামী লীগ কার্যকর পদক্ষেপ নিতে কখনো কুণ্ঠাবোধ করে না। সেটা গতকাল (রোববার) দলের কার্যনির্বাহী সংসদের বৈঠকে প্রমাণিত হয়েছে।’ তিনি দাবি করেন, ‘খালেদার জিয়ার আশপাশে কিছু স্বীকৃত নাস্তিক আছে। এমন কিছু স্বীকৃত নাস্তিক আছে, যারা তাঁর বক্তব্য লিখে দেয়।’ বিএনপি থেকে সতর্ক থাকার পরামর্শ দিয়ে আওয়ামী লীগের এই নেতা বলেন, ‘বিএনপির নেতারাসহ অন্যান্য দল নির্বাচন এলেই ইসলামের লেবাস ধারণ করে। তাদের বিরুদ্ধে সোচ্চার থাকতে হবে। ধর্ম নিয়ে যারা ব্যবসা করে, তাদের সঙ্গে জোট বেঁধেছে বিএনপি।’অনুষ্ঠানে সভাপতিত্ব করেন আওয়ামী লীগের কেন্দ্রীয় উপকমিটির সহসম্পাদক হাসিবুর রহমান।
