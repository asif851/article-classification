
সুনামগঞ্জে মুক্তিযুদ্ধকালে ৫ নম্বর সেক্টরের টেকেরঘাট সাবসেক্টরের যোদ্ধাদের পুনর্মিলনী অনুষ্ঠিত হয়েছে। এতে টেকেরঘাট সাবসেক্টর এলাকায় মুক্তিযুদ্ধের স্মৃতিচিহ্ন ও শহীদদের সমাধি সংরক্ষণের দাবি জানান মুক্তিযোদ্ধারা।
গতকাল সোমবার দুপুরে পৌর শহরের শহীদ মুক্তিযোদ্ধা জগৎজ্যোতি পাঠাগার মিলনায়তনে ওই অনুষ্ঠান হয়। এতে পুনর্মিলনী আয়োজক কমিটির আহ্বায়ক ও যুদ্ধকালীন কোম্পানি কমান্ডার আলী আমজাদ সভাপতিত্ব করেন। অনুষ্ঠানে বক্তব্য দেন জেলা প্রশাসক মো. সাবিরুল ইসলাম, অতিরিক্ত পুলিশ সুপার মোহাম্মদ হাবিবুল্লাহ, সুনামগঞ্জ পৌরসভার মেয়র মো. আয়ুব বখত জগলুল, প্রবীণ আইনজীবী স্বপন কুমার দেব ও রইছ উদ্দিন আহমেদ, সুনামগঞ্জ সরকারি কলেজের সাবেক অধ্যক্ষ পরিমল কান্তি দে, মুক্তিযোদ্ধা মো. গোলাম মস্তফা, মোজাহিদ উদ্দিন, এস এন এম মাহমুদুর রসুল, রৌজ আলী, আবদুল হান্নান, আবদুর রাজ্জাক, আবু সহীদ তালুকদার প্রমুখ।
সভায় বক্তারা আরও বলেন, ১৯৭১ সালে মুক্তিযোদ্ধারা জীবন দিয়ে, জীবন বাজি রেখে বঙ্গবন্ধুর নেতৃত্বে নয় মাস যুদ্ধ করে দেশ স্বাধীন করেছেন। বাংলাদেশ এগিয়ে যাচ্ছে। নতুন প্রজন্ম মহান মুক্তিযুদ্ধের চেতনায় এই দেশকে আরও এগিয়ে নেবে।
 
