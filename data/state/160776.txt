
জাগৃতি প্রকাশনীর স্বত্বাধিকারী ফয়সল আরেফিন ওরফে দীপনের বাবা ঢাকা বিশ্ববিদ্যালয় বাংলা বিভাগের সংখ্যাতিরিক্ত অধ্যাপক আবুল কাসেম ফজলুল হককে মোবাইল ফোনে হুমকি দিয়েছে দুর্বৃত্তরা। আজ বুধবার বেলা ১১টার দিকে অপরিচিত একটি নম্বর থেকে এই হুমকি দেওয়া হয়। এ সময় ছেলে হত্যা নিয়ে তাঁকে বাড়াবাড়ি না করতেও বলা হয়। করলে পরিণতি ভালো হবে না বলে হুমকিদাতা হুঁশিয়ার করে। এ বিষয়ে অধ্যাপক আবুল কাসেম কিংবা তাঁর পরিবারের কোনো সদস্য থানায় সাধারণ ডায়েরি (জিডি) করেননি। ঢাকা বিশ্ববিদ্যালয়ের ভারপ্রাপ্ত প্রক্টর এ এম আমজাদ প্রথম আলোকে বলেন, দুপুরের দিকে খবরটা জেনে তিনি ওই পরিবারের সঙ্গে যোগাযোগ করেন। তবে তারা জিডি করতে চায়নি। বিশ্ববিদ্যালয়ের পক্ষ থেকে পুলিশকে বলা হয়েছে, কোনো জিডি না করলেও তাদের নিরাপত্তার জন্য যেন সব ধরনের ব্যবস্থা নেওয়া হয়। শ্রাবণ প্রকাশনীর স্বত্বাধিকারী এবং দীপনের বন্ধু রবিন আহসান প্রথম আলোকে জানান, মুঠোফোনে হুমকির খবর শুনে তিনি দুপুরের দিকে ওই বাসায় যান। এ সময় দীপনের মা হুমকির ঘটনা জানান। আপাতত তাঁদের কোনো ধরনের ফোন না ধরার পরামর্শ দেওয়া হয়েছে। জাগৃতি প্রকাশনীর স্বত্বাধিকারী ফয়সল আরেফিন দীপনকে গত শনিবার শাহবাগের আজিজ সুপার মার্কেটের নিজ কার্যালয়ে কুপিয়ে হত্যা করা হয়। ওই ঘটনায় গত সোমবার দুপুরে অজ্ঞাত ব্যক্তিদের বিরুদ্ধে একটি মামলা করেন দীপনের স্ত্রী রাজিয়া রহমান। পুলিশের গোয়েন্দা শাখাকে (ডিবি) মামলাটি তদন্তের দায়িত্ব দেওয়া হয়েছে। শাহবাগ থানার পরিদর্শক (তদন্ত) আবু জাফর প্রথম আলোকে বলেন, ‘আবুল কাসেমকে ফোনে হুমকি দেওয়ার বিষয়টি আমরা জেনেছি। সন্ত্রাসী শাহাদাত বাহিনীর পরিচয়ে নাকি এই ফোন দেওয়া হয়েছে। তবে আমাদের মনে হয়, খুনের সঙ্গে এই ফোনের কোনো সম্পর্ক নেই। তারপরও আমরা বিষয়টির খোঁজ রাখছি।’
