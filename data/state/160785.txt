
চট্টগ্রামে সন্ত্রাসী নাছির উদ্দিন ওরফে শিবির নাছিরের বিরুদ্ধে দায়ের হওয়া একটি হত্যা মামলায় সাক্ষী হাজির না হওয়ায় সাক্ষ্য গ্রহণ হয়নি। গতকাল মঙ্গলবার চট্টগ্রাম বিভাগীয় দ্রুত বিচার ট্রাইব্যুনালের বিচারক রেজা তারিক আহমেদের আদালতে সাক্ষ্য গ্রহণের দিন ধার্য ছিল। পরে আজ বুধবার পরবর্তী সাক্ষ্য গ্রহণের দিন ধার্য করা হয়।গত আগস্টে মামলাটির সাক্ষ্য গ্রহণ শুরু হলেও শুধু এক কার্যদিবসে বাদীর সাক্ষ্য হয়েছে। বাকি সাক্ষীরা ধার্য দিনে হাজির হচ্ছেন না।চট্টগ্রাম বিভাগীয় দ্রুত বিচার ট্রাইব্যুনালের পিপি আইয়ুব খান প্রথম আলোকে জানান, সাক্ষী না আসায় সাক্ষ্য গ্রহণ হয়নি। তিনি বলেন, সাক্ষীদের হাজির করতে প্রথমে সমন ও পরে গ্রেপ্তারি পরোয়ানা জারি করা হলেও তাঁদের হাজির করতে পারছে না পুলিশ।গতকাল মামলার আসামি নাছিরকে কড়া নিরাপত্তার মধ্য দিয়ে কারাগার থেকে আদালতে হাজির করা হয়। পরে বিকেলে তাঁকে কারাগারে নিয়ে যাওয়া হয়।১৯৯৪ সালের ২০ নভেম্বর নগরের পলিটেকনিক ইনস্টিটিউটের তৎকালীন ছাত্র সংসদের সাধারণ সম্পাদক জমির উদ্দিনকে গুলি করে হত্যার অভিযোগে পাঁচলাইশ থানায় মামলা করা হয়।
