
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, দেশের স্বাধীনতা-সার্বভৌমত্ব ও গণতন্ত্র হুমকির মুখে পড়েছে। জাতি এই মুহূর্তে অস্তিত্ব-সংকটে আছে। সংকট উত্তরণ এবং জনগণের ভোটের অধিকার ফিরিয়ে দিতে বিএনপি আন্দোলন করছে।গতকাল বুধবার ভাষাসৈনিক আবদুল মতিনের স্মরণে আয়োজিত এক আলোচনা সভায় মির্জা ফখরুল এসব কথা বলেন। ভাসানী স্মৃতি পরিষদ জাতীয় প্রেসক্লাবে এই আলোচনার আয়োজন করে।মির্জা ফখরুল অভিযোগ করেন, আওয়ামী লীগ মুখে গণতন্ত্রের কথা বললেও কার্যত গণতন্ত্রে বিশ্বাস করে না। তারা গণতন্ত্র হত্যা করে একদলীয় শাসন দীর্ঘস্থায়ী করতে চায়। তারা ক্ষমতার দম্ভে সবাইকে জিম্মি করে রেখেছে। কিন্তু মানুষ এ অবস্থা মেনে নেবে না। তিনি এ সরকারের বিরুদ্ধে সবাইকে ঐক্যবদ্ধ আন্দোলন গড়ে তোলার আহ্বান জানান।ভাষা-মতিনকে রাষ্ট্রীয় সম্মান না জানানোর সমালোচনা করে মির্জা ফখরুল বলেন, আওয়ামী লীগ একজন ছাড়া কাউকে চেনে না, সম্মানও দেয় না। তাদের কাছ থেকে সম্মান আশা করা যায় না। ভাষাসৈনিক আবদুল মতিনকে রাষ্ট্রীয় সম্মান না জানালেও জনগণ তাঁকে সম্মান জানিয়েছে।ভাষা-মতিনের স্ত্রী গুলবদন্নেসা বলেন, ভাষা-মতিনের রাষ্ট্রীয় মর্যাদার প্রয়োজন নেই। দেশের আপামর জনগণ, রাজনৈতিক দল তাঁকে যেভাবে স্মরণ করেছে, সম্মান জানিয়েছে তা-ই যথেষ্ট।ভাসানী স্মৃতি সংসদের সভাপতি জিয়াউল হকের সভাপতিত্বে অনুষ্ঠিত আলোচনা সভায় অন্যদের মধ্যে বিএনপি চেয়ারপারসনের উপদেষ্টা শামসুজ্জামান, যুগ্ম মহাসচিব বরকত উল্লা, বিএনপির চেয়ারপারসনের বিশেষ সহকারী শামসুর রহমান শিমুল বিশ্বাস প্রমুখ বক্তব্য দেন।
