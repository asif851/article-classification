
অসুস্থ রেলমন্ত্রী মুজিবুল হকের জন্য সবার দোয়া চেয়েছেন প্রধানমন্ত্রী শেখ হাসিনা। আজ শনিবার গণভবনে সর্বস্তরের মানুষের সঙ্গে শুভেচ্ছা বিনিময়ের সময় রেলমন্ত্রীর অসুস্থতার কথা জানিয়ে তাঁর জন্য দোয়া চান তিনি।প্রধানমন্ত্রী বলেন, রেলে ঈদযাত্রা নির্বিঘ্ন করতে প্রচুর পরিশ্রম করে অসুস্থ হয়ে পড়েছেন মন্ত্রী। তিনি চিকিৎসাধীন আছেন।রেল মন্ত্রণালয়ের জনসংযোগ কর্মকর্তা মো. শরিফুল আলম জানিয়েছেন, চিকিৎসার জন্য রেলমন্ত্রীকে সিঙ্গাপুর নেওয়া হয়েছে। বর্তমানে তিনি সিঙ্গাপুরের ন্যাশনাল ইউনিভার্সিটি হাসপাতালে চিকিৎসাধীন বলে জানিয়েছেন।শরিফুল আলম জানান, আজ শনিবার ভোররাত পাঁচটায় এয়ার অ্যাম্বুলেন্সে করে মন্ত্রী নিয়ে সিঙ্গাপুরের উদ্দেশে রওনা হয়ে যান। মন্ত্রীর সঙ্গে তাঁর স্ত্রী হনুফা আক্তার রিক্তা ও একান্ত সচিব কিবরিয়া মজুমদার রয়েছেন।গত বৃহস্পতিবার রাতে কুমিল্লায় অসুস্থ হয়ে পড়েন মুজিবুল হক। স্থানীয় একটি হাসপাতালে ভর্তি করার পর ওই রাতেই তাঁকে ঢাকার সম্মিলিত সামরিক হাসপাতালে (সিএমএইচ) নিয়ে আসা হয়। মন্ত্রী আলসার, ডায়াবেটিস ও উচ্চ রক্তচাপে ভুগছেন বলে জনসংযোগ কর্মকর্তা শরিফুল আলম জানান।
