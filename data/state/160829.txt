
হবিগঞ্জের বাহুবল উপজেলার আদিত্যপুরে গতকাল শুক্রবার সকালে একটি অটোরিকশার সঙ্গে ট্রাকের মুখোমুখি সংঘর্ষে দুই সহোদর নিহত হয়েছেন।তাঁরা হলেন, হবিগঞ্জ সদর উপজেলার সবজি ব্যবসায়ী সোহেল মিয়া (৩০) ও অটোরিকশার চালক রুয়েল মিয়া (২০)। তাঁরা হবিগঞ্জ সদর উপজেলার সুঘর গ্রামের আলতাব আলীর ছেলে।শায়েস্তাগঞ্জ হাইওয়ে পুলিশ সূত্রে জানা গেছে, নিহত দুই ভাই সকাল ছয়টার দিকে অটোরিকশায় সুঘর গ্রাম থেকে বাহুবলের ডুবাঐ বাজারে যাচ্ছিলেন। তাঁদের অটোরিকশাটি ঢাকা-সিলেট মহাসড়কের আদিত্যপুরের কাছে পৌঁছালে বিপরীত দিক থেকে আসা একটি ট্রাকের সঙ্গে এটির সংঘর্ষ ঘটে। এতে অটোরিকশাটি দুমড়েমুচড়ে যায়। ঘটনাস্থলেই অটোরিকশার আরোহী সোহেল ও তাঁর ভাই অটোরিকশার চালক রুয়েল প্রাণ হারান। খবর পেয়ে শায়েস্তাগঞ্জ হাইওয়ে পুলিশ গিয়ে লাশ দুটি উদ্ধার করে।শায়েস্তাগঞ্জ হাইওয়ে থানার ভারপ্রাপ্ত কর্মকর্তা (ওসি) এজাজুল ইসলাম জানান, ট্রাকটি আটক করা হয়েছে। তবে চালক পালিয়ে গেছেন। লাশ পরিবারের কাছে হস্তান্তর করা হয়েছে।
