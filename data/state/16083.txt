
দেশের গুরুত্বপূর্ণ রাজবাড়ীর গোয়ালন্দ উপজেলার দৌলতদিয়ার ৩ নম্বর ফেরিঘাট সড়কের লোহার রড বেরিয়ে যাওয়ায় প্রায় দুই সপ্তাহ ধরে যানবাহন ও মানুষ চলাচলে বিঘ্ন ঘটছে। বিষয়টি কর্তৃপক্ষ জানলেও এখনো কোনো পদক্ষেপ নেয়নি।বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয় সূত্র জানায়, প্রায় দুই সপ্তাহ ধরে দৌলতদিয়ার ৩ নম্বর ফেরিঘাট সড়কের অন্তত ৫০ ফুট জায়গায় ঢালাই খসে গিয়ে লোহার খাঁচার রড বেরিয়ে গেছে। রডের বিভিন্ন মাথা বেরিয়ে যাওয়ায় প্রায়ই যানবাহনের চাকা আটকে ফুটো হয়ে যাচ্ছে। এমনকি এ পথে যাতায়াতকারী মানুষ রডের সঙ্গে আটকে পড়ে বা খোঁচা লেগে আহত হচ্ছে। অথচ ঘাট সড়ক মেরামতের দায়িত্বে থাকা বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) এখনো কোনো পদক্ষেপ নেয়নি।গতকাল শুক্রবার সকালে দেখা যায়, সড়কের বিস্তৃত জায়গায় ঢালাই উঠে গিয়ে লোহার রড বেরিয়ে গেছে। অনেক রডের মাথা বেরিয়ে গেছে। ট্রাকচালক কেরামত আলী বলেন, ‘এই ঘাট দিয়ে ফেরিতে গাড়ি ওঠানামার সময় মনে আতঙ্ক কাজ করে। কখন জানি গাড়ির চাকা ফুটো হয়ে পড়ে থাকতে হয়। গত শনিবার এই ঘাট দিয়ে পার হওয়ার সময় আমার আগের একটি কাভার্ড ভ্যানের চাকা ফুটো হয়ে যায়। আমরা কোনো রকমে এ যাত্রা থেকে রক্ষা পাই।’ স্থানীয় ফল ব্যবসায়ী মোক্তার মোল্লা বলেন, ফেরিতে ওঠা বা নামার সময় প্রায়ই যাত্রীদের অনেকে রডের খোঁচায় হোঁচট খেয়ে পড়ে আহত হচ্ছে। বিষয়টি সমাধানের জন্য কর্তৃপক্ষকে দ্রুত পদক্ষেপ নিতে হবে।বিআইডব্লিউটিসি দৌলতদিয়া কার্যালয়ের ব্যবস্থাপক (বাণিজ্য) শফিকুল ইসলাম বলেন, সপ্তাহ খানেক ধরে এভাবে সড়কের রড বেরিয়ে পড়ায় ছোটখাটো দুর্ঘটনা প্রায়ই ঘটছে। বিষয়টি বিআইডব্লিউটিএকে বলা হলেও এখনো তারা কোনো ব্যবস্থা নেয়নি।বিআইডব্লিউটিএর আরিচা কার্যালয়ের উপসহকারী প্রকৌশলী শাহ আলম বলেন, ‘ফেরিঘাট সড়কে ঢালাই দেওয়ার পর কিউরিনের জন্য সময় দিতে হয়। কিন্তু ব্যস্ততম ঘাট হওয়ায় সে সময় পাওয়া যায় না। বিষয়টি আমরা দেখেছি। যদি সেই ধরনের সময় পাওয়া যায়, তাহলে ঢালাইয়ের ব্যবস্থা করা হবে নতুবা রডগুলো কেটে দিয়ে স্বাভাবিক গতিতে যান চলাচলের ব্যবস্থা করা হবে।’
