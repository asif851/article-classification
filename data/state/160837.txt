
ঢাকার দুই সিটি ও চট্টগ্রাম সিটি করপোরেশনের জলাবদ্ধতা নিরসনের কাজ সমন্বিতভাবে করার জন্য ওয়াসা ও সিটি করপোরেশনের বিদ্যমান আইনগুলো পর্যালোচনা করার সিদ্ধান্ত নিয়েছে স্থানীয় সরকার মন্ত্রণালয়। এ জন্য স্থানীয় সরকার বিভাগের অতিরিক্ত সচিব নাসরীন আকতারকে প্রধান করে একটি কমিটি গঠন করা হয়েছে। কমিটিকে এক মাসের মধ্যে প্রতিবেদন দিতে বলা হয়েছে । 
আজ মঙ্গলবার সচিবালয়ে স্থানীয় সরকারমন্ত্রী খন্দকার মোশাররফ হোসেনের সভাপতিত্বে অনুষ্ঠিত এক সভায় এ সিদ্ধান্ত হয়।  সভায় সিটি করপোরেশনের মেয়র থেকে শুরু করে অন্য কর্মকর্তারা জলাবদ্ধতার কারণ হিসেবে খালসহ প্রাকৃতিক জলাধারগুলো দখল, আশপাশের নিম্নাঞ্চলগুলো ভরাট করে ফেলাসহ কয়েকটি কারণের কথা উল্লেখ করেন। পাশাপাশি জলাবদ্ধতা নিরসনের কাজে ব্যাপক সমন্বয়হীনতার কথা বলেন। সচিবালয়ে যখন এই সভা চলছিল, বাইরে তখন মুষলধারে বৃষ্টি হচ্ছিল । সভা শেষে বাইরে এসে দেখা যায় সচিবালয়ের ভেতরের আঙিনায় জলাবদ্ধতার সৃষ্টি হয়েছে। এতে অফিস শেষে ঘরমুখী কর্মকর্তা-কর্মচারীরা বিড়ম্বনায় পড়েন।
