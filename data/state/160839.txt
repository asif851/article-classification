
বাংলাদেশ নৌবাহিনীতে যুক্ত হলো নতুন দুটি যুদ্ধজাহাজ। আজ মঙ্গলবার জাহাজ দুটি আনুষ্ঠানিকভাবে নৌবাহিনীর কাছে হস্তান্তর করা হয়। এ অনুষ্ঠানে প্রধান অতিথি হিসেবে উপস্থিতি ছিলেন নৌবাহিনী প্রধান ভাইস এডমিরাল এম ফরিদ হাবিব। 
বাংলাদেশ নৌবাহিনী পরিচালিত নারায়ণগঞ্জ ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড এ দুটি ল্যান্ডিং ক্রাফট ট্যাংক (এলসিটি) যুদ্ধজাহাজ তৈরি করেছে।
আন্তঃবাহিনী জনসংযোগ পরিদপ্তরের (আইএসপিআর) এক বিজ্ঞপ্তিতে বলা হয়, ১৯৯৯ সালে নারায়ণগঞ্জ ডকইয়ার্ডের দায়িত্ব নেয় বাংলাদেশ নৌবাহিনী। বর্তমানে প্রতিষ্ঠানটি দেশীয় বিভিন্ন সংস্থার জন্য নৌযান নির্মাণ করছে। ইতিমধ্যে প্রতিষ্ঠানটি বাংলাদেশ কোস্ট গার্ডের জন্য ওয়াটার জেট প্রপালশন সমৃদ্ধ উচ্চ গতিসম্পন্ন পেট্রোল বোট নির্মাণ করে সুনাম অর্জন করেছে। এরই ধারাবাহিকতায় প্রথমবারের মতো বাংলাদেশ নৌবাহিনীর জন্য দুটি ল্যান্ডিং ক্রাফট ট্যাংক (এলসিটি) নির্মাণ করেছে, যা বিদ্যমান এলসিটিগুলোর তুলনায় অনেক বেশি মানসম্পন্ন এবং আধুনিক যন্ত্রপাতি সজ্জিত।
বিজ্ঞপ্তিতে আরও বলা হয়, জাহাজ দুটির নির্মাণ ব্যয় বিদেশ থেকে আমদানি খরচের চেয়ে কম হওয়ায় তা দেশের অর্থনীতিতে উল্লেখযোগ্য অবদান রাখবে। নারায়ণগঞ্জ ডকইয়ার্ডের এই সাফল্যের কারণে দেশীয় প্রয়োজনে জাহাজ নির্মাণের পাশাপাশি প্রযুক্তির উন্নয়ন, কর্মসংস্থান তৈরি ও বিপুল পরিমাণ বৈদেশিক মুদ্রা সাশ্রয়সহ ভবিষ্যতে বিদেশেও জাহাজ রপ্তানির পথে একধাপ এগিয়ে যাবে বাংলাদেশ।
গত বছরের ১৭ ডিসেম্বর জাহাজ দুটির নির্মাণ কাজের উদ্বোধন করা হয়। ডকইয়ার্ডের প্রকৌশলীদের প্রচেষ্টায় ১০ মাসের মধ্যে জাহাজ দুটির নির্মাণ কাজ সম্পন্ন হয়। জাহাজ দুটি বাংলাদেশের উপকূলীয় অঞ্চলে অপারেশনাল কর্মকাণ্ডের পাশাপাশি অপরাধ দমন ও উদ্ধারকাজে গুরুত্বপূর্ণ ভূমিকা রাখতে সক্ষম হবে।
অনুষ্ঠানে নৌবাহিনীর ঊর্ধ্বতন কর্মকর্তা এবং নারায়ণগঞ্জ ডকইয়ার্ডের কর্মকর্তা-কর্মচারীরা উপস্থিত ছিলেন।
