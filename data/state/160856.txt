
ময়মনসিংহের ভালুকায় একটি ভবনে বিস্ফোরণে একজন নিহত হয়েছে। আহত হয়েছে তিনজন।
গতকাল শনিবার দিবাগত রাত সাড়ে ১২টার দিকে হবিরবাড়ি ইউনিয়নের মাস্টারবাড়ি এলাকার একটি ছয়তলা ভবনে এই বিস্ফোরণ ঘটে। বিস্ফোরণের পর থেকে ভবনটি ঘিরে রেখেছে পুলিশ।  পুলিশ জানায়, বিস্ফোরণে ভবনের তৃতীয় তলার দেয়াল ক্ষতিগ্রস্ত হয়েছে। কাচের জানালা ভেঙে অনেক দূর পর্যন্ত ছিটকে গেছে। তিন তলার একটি কক্ষে একজনের লাশ পড়ে আছে। তাৎক্ষণিকভাবে তার পরিচয় জানা যায়নি।
বিস্ফোরণে ঝলসে যাওয়া তিনজন হলেন হাফিজ (২৫), দীপ্ত (২৫) ও শাহীন (২৪)।
গুরুতর আহত শাহীনকে ভোরে ঢাকা মেডিকেল কলেজ হাসপাতালে পাঠানো হয়েছে। চিকিৎসকেরা জানিয়েছেন তাঁর শরীরের ৮৩ শতাংশ দগ্ধ হয়েছে। এ ছাড়া আহত হাফিজ ও দীপ্তকে প্রথমে ময়মনসিংহ মেডিকেল কলেজ হাসপাতালে পাঠানো হয়। পরে অবস্থার অবনতি হলে তাঁদের ঢাকা মেডিকেল কলেজ হাসপাতালে নিয়ে আসে পুলিশ।
ময়মনসিংহ মেডিকেল কলেজ হাসপাতালের জরুরি বিভাগ সূত্র জানায়, হাফিজ ও দীপ্তর শরীরের প্রায় ৫০ শতাংশ ঝলসে গেছে। তাঁদের অবস্থা আশঙ্কাজনক।
এলাকাবাসীর ভাষ্য, বিস্ফোরণে হতাহত ব্যক্তিরা খুলনার একটি প্রকৌশল বিশ্ববিদ্যালয়ের শিক্ষার্থী। তাঁরা ইন্টার্নশিপ করতে দিন দশেক আগে এলাকায় আসেন। মাস্টারবাড়ি এলাকায় ছয় তলা ভবনের তৃতীয় তলায় তাঁরা বাসা ভাড়া নেন।
বিস্ফোরণের খবর পেয়ে ময়মনসিংহের পুলিশ সুপার সৈয়দ নুরুল ইসলাম ঘটনাস্থলে যান। র‍্যাব ও ফায়ার সার্ভিসের সদস্যরাও ঘটনাস্থলে যান।
পুলিশ সুপার সৈয়দ নুরুল ইসলাম জানান, বোমা নিষ্ক্রিয়করণ দলের সদস্যরা ঢাকা থেকে ভালুকার উদ্দেশ্যে রওনা দিয়েছেন।
