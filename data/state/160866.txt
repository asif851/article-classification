
রাজধানীর মধ্য বাড্ডায় বেলুনের গ্যাস সিলিন্ডার বিস্ফোরণে একজন নিহত ও পাঁচজন আহত হয়েছে। নিহত ব্যক্তির নাম আলী হোসেন।আজ সোমবার সকাল ১০টার দিকে মধ্য বাড্ডার পাঁচতলা বাজারসংলগ্ন ৫২ নম্বর রোডে বেলুনের গ্যাস তৈরির একটি কারখানায় এ বিস্ফোরণের ঘটনা ঘটে।
আমাদের ঢাকা মেডিকেল সংবাদদাতা জানান, এ দুর্ঘটনার পর স্থানীয় লোকজন আহত ব্যক্তিদের উদ্ধার করে ঢাকা মেডিকেল কলেজ হাসপাতালে নিয়ে আসে। আহত পাঁচজন হলেন নিহত আলী হোসেনের ভাই বিল্লাহ হোসেন এবং অন্যরা হলেন বেলুন বিক্রেতা আক্তার হোসেন ও কারখানার কারিগর বোরহান উদ্দিন, মানিক ও আলামিন।
নিহত আলী হোসেনের স্ত্রী ইয়াসমিন আক্তারের ভাষ্য, কারখানার মালিক ছিলেন তাঁর স্বামী। বিস্ফোরণে তাঁর (স্বামী) কোমর থেকে বাঁ পা বিচ্ছিন্ন হয়ে গেছে। ১১টার দিকে আহত ছয়জনকে হাসপাতালে নিয়ে আসা হয়। দুপুর পৌনে ১২টার দিকে আলী হোসেন মারা যান। লাশ এখন মেডিকেলের জরুরি বিভাগের মর্গে রাখা হয়েছে।
