
ভোলা সদর উপজেলার বাপ্তা ইউনিয়ন পরিষদে (ইউপি) শিশুবান্ধব বাজেট ঘোষণা করা হয়েছে। এটি বাস্তবায়নে গতকাল বৃহস্পতিবার বিশ্ব সাক্ষরতা দিবসে ৩০ নম্বর পূর্ব বাপ্তা সরকারি প্রাথমিক বিদ্যালয়ের ৩০০ ছাত্রছাত্রীকে স্কুলব্যাগ ও টিফিনবক্স দেওয়া হয়েছে।ইউপি চেয়ারম্যান ইয়ানুর রহমান বলেন, ভবিষ্যতে ইউনিয়নের ১৪টি সরকারি প্রাথমিক বিদ্যালয়সহ ২০টি শিক্ষাপ্রতিষ্ঠানে শিক্ষার্থীদের পড়ালেখা ও খেলাধুলার উপকরণ, পোশাক, খাবার ও বিদ্যালয়ের আসবাব দেবে পরিষদ। স্থানীয় সরকারের সহায়তা প্রকল্প (এজিএসপি)-২ ও স্থানীয় ব্যক্তিদের অনুদানে এ বাজেট বাস্তবায়ন করা হবে। দেশে এই প্রথম কোনো ইউপিতে শিশুবান্ধব বাজেট বাস্তবায়ন করা হচ্ছে।গতকাল দুপুর ১২টায় ৩০ নম্বর পূর্ব বাপ্তা সরকারি প্রাথমিক বিদ্যালয়ে গিয়ে দেখা যায়, স্কুলব্যাগ ও টিফিনবক্স পেয়ে শিক্ষার্থীরা খুব খুশি।তৃতীয় শ্রেণির সাজ্জাদ হোসেন বলে, ‘আমরা গ্রামে থাকি। জোয়ার-বন্যার পানিত প্রায়ই বই ভিজি যায়, স্কুলব্যাগ পাওনে আমরা খুশি।’ এ সময় একই শ্রেণির জান্নাতুল মাওয়া ও বন্যা রানি দে, প্রথম শ্রেণির মো. তামিম, দ্বিতীয় শ্রেণির উম্মে হালিমা, ফাহিমাসহ শিক্ষার্থীরা আনন্দ প্রকাশ করে।এ উপলক্ষে অনুষ্ঠানে বিদ্যালয়ের প্রধান শিক্ষক আবদুল মালেক সভাপতিত্ব করেন। স্কুলব্যাগ বিতরণের উদ্বোধন করেন জেলা প্রশাসক মোহাং সেলিম উদ্দিন। অনুষ্ঠানে আরও উপস্থিত ছিলেন সহকারী জেলা প্রাথমিক শিক্ষা কর্মকর্তা এ বি এম খলিলুর রহমান, উপজেলা প্রাথমিক শিক্ষা কর্মকর্তা মো. কামরুজ্জামান প্রমুখ।
