
চাঁদপুরের শাহরাস্তি পৌরসভা নির্বাচনে আওয়ামী লীগের প্রার্থী আবদুল লতিফ ১১ হাজার ১১৫ ভোট পেয়ে মেয়র নির্বাচিত হয়েছেন। তাঁর নিকটতম প্রতিদ্বন্দ্বী বিদায়ী মেয়র ও বিএনপি মেয়রপ্রার্থী মোস্তফা কামাল পেয়েছেন ছয় হাজার ৯৯৯ ভোট। 
আজ সোমবার রাত নয়টায় ১১টি কেন্দ্রের এই ফলাফল ঘোষণা করেন রিটার্নিং অফিসার ও জেলা নির্বাচন কর্মকর্তা আতাউর রহমান। গোলযোগের কারণে একটি কেন্দ্রে ভোটগ্রহণ স্থগিত করা হয়। এর আগে সকাল এই পৌরসভায় ভোট গ্রহণ শুরু হয়ে বিকেলে শেষ হয়। সরেজমিন ঘুরে দেখা গেছে, বেলা ১১টায় কাজিরকামতা সরকারি প্রাথমিক বিদ্যালয় কেন্দ্রে ভোট গ্রহণ চলাকালে আওয়ামী লীগ ও বিএনপি মনোনীত দুই মেয়র প্রার্থীর সমর্থকদের মধ্যে জাল ভোট দেওয়াকে কেন্দ্র করে সংঘর্ষ হয়। এতে একজন আহত হয়। পরে পুলিশ পরিস্থিতি নিয়ন্ত্রণে আনে। আহত ব্যক্তিকে শাহরাস্তি স্বাস্থ্য কমপ্লেক্সে চিকিৎসা দেওয়া হয়েছে। একই কেন্দ্রে বেলা একটার দিকে একদল দুর্বৃত্ত ব্যালট পেপার ছিনতাই করে। এ ঘটনাকে কেন্দ্র করে কেন্দ্রের প্রিসাইডিং অফিসার মো. রাসেদুজ্জামান ভোট গ্রহণ স্থগিত ঘোষণা করে নির্বাচনী সরঞ্জাম উপজেলা নির্বাচন কার্যালয়ে ফিরিয়ে নিয়ে যান। জেলা নির্বাচন কর্মকর্তা আতাউর রহমান বলেন, দু একটি কেন্দ্র ছাড়া সব কেন্দ্রেই ভোটারের উপস্থিতিতে শান্তিপূর্ণভাবে ভোট হয়েছে। তবে যেসব কেন্দ্রে অভিযোগ পাওয়া গেছে, সেখানে অতিরিক্ত নিরাপত্তা কর্মী দিয়ে ব্যবস্থা নেওয়া হয়।
