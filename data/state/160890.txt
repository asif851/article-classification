
জামায়াতে ইসলামীর ডাকা হরতালের কারণে জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষা শুরুই করা যাচ্ছে না। প্রথম দুই দিনের পরীক্ষা পেছানোর পর একই কারণে আরেক দফায় আরও দুই দিনের পরীক্ষা পেছানো হয়েছে।শিক্ষা মন্ত্রণালয়ের এক সংবাদ বিজ্ঞপ্তিতে বলা হয়, অনিবার্য কারণে ৫ নভেম্বরের পরীক্ষা ১৯ নভেম্বর এবং ৬ নভেম্বরের পরীক্ষা ২০ নভেম্বর অনুষ্ঠিত হবে। উভয় পরীক্ষা সকাল ১০টা থেকে শুরু হবে। গতকাল সোমবার শিক্ষামন্ত্রী নুরুল ইসলাম নাহিদের সভাপতিত্বে এক জরুরি সভায় এই সিদ্ধান্ত নেওয়া হয়।জেএসসি ও জেডিসি পরীক্ষা শুরু হওয়ার কথা ছিল ২ নভেম্বর। কিন্তু জামায়াতের হরতাল ডাকার কারণে ২ নভেম্বরে পরীক্ষা ৭ নভেম্বর ও ৩ নভেম্বরের পরীক্ষা ১৪ নভেম্বর নেওয়া হয়। দ্বিতীয় দফায় ৫ ও ৬ নভেম্বর আবার হরতাল ডাকায় পরীক্ষা এখনো শুরু করা যায়নি। ফলে এই দুই পরীক্ষার প্রায় ২১ লাখ পরীক্ষার্থী ও তাদের অভিভাবকেরা উৎকণ্ঠার মধ্যে আছেন।
