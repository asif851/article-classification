
সিরিয়ায় নির্বিচারে গণহত্যা ও শিশুহত্যা বন্ধ করার দাবি জানিয়েছে লাইফ এইড বাংলাদেশ নামের একটি সামাজিক সংগঠন। এই হত্যার পেছনে যারা আছে, তাদের বিচার করার দাবি জানিয়েছেন সংগঠনটির নেতারা।
আজ শুক্রবার বিকেল চারটার দিকে জাতীয় প্রেসক্লাবের সামনের সড়কে আয়োজিত মানববন্ধনে এ দাবি জানানো হয়।
মানববন্ধনে বক্তারা বলেন, সিরিয়াতে ধারাবাহিক বোমা হামলায় নির্বিচারে হত্যা চলছে। হত্যাকাণ্ডের শিকার বেশির ভাগই শিশু। এই শিশুদের অপরাধ কী?
সংগঠনটির সভাপতি নেসার উদ্দিন বলেন, সিরিয়ায় যা চলছে, তা ন্যক্কারজনক। শিশুদের হত্যা করা কোনোভাবেই কাম্য নয়। একদিকে মিয়ানমারে মুসলিম হত্যা করা হয়েছে, অপর দিকে সিরিয়ায় শিশু হত্যা করা হচ্ছে।
আইনজীবী সুমন মণি বলেন, ‘সিরিয়াতে যা চলছে, তা নিয়ে মনোবেদনা শুধু বাংলাদেশের নয়, সারা বিশ্বের। সবাই সামাজিক যোগাযোগমাধ্যমে প্রতিবাদ করে, কিন্তু রাস্তায় নামে না। দেশের বুদ্ধিজীবী ও মানবাধিকারকর্মীদের এ জন্য ধিক্কার জানাই। মুসলমানদের ওপর নির্যাতন, গণহত্যায় তাঁরা নির্বাক থাকেন।’
এই মানববন্ধনে সংহতি প্রকাশ করেছে ছাত্র জমিয়ত বাংলাদেশ। সংগঠনটির নেতা তোফায়েল গাজী মানববন্ধনে বলেন, ‘গোটা পৃথিবীতে সাম্রাজ্যবাদী শক্তির কাছে মুসলমানেরা জিম্মি হয়ে আছে। এটা রুখে দাঁড়ানোর সময় এসেছে। প্রতিবাদ না করলে এটা আরও বাড়তেই থাকবে, বাংলাদেশেও একদিন এমন অবস্থা হবে।’
