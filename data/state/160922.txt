
নির্বাচন কমিশনারদের নাম এখনো চূড়ান্ত করেনি অনুসন্ধান কমিটি। সংক্ষিপ্ত তালিকায় থাকা ব্যক্তিদের বিষয়ে যাচাই-বাছাই করছে কমিটি। আগামী সোমবার কমিটির পরবর্তী বৈঠক। ওই বৈঠকে নামগুলো চূড়ান্ত করা হতে পারে। আজ বৃহস্পতিবার সুপ্রিম কোর্টের জাজেস লাউঞ্জে অনুসন্ধান কমিটির বৈঠক অনুষ্ঠিত হয়। বৈঠকের বিষয়ে পরবর্তী সময়ে মন্ত্রিপরিষদ বিভাগের অতিরিক্ত সচিব আবদুল ওয়াদুদ সাংবাদিকদের ব্রিফ করেন।
আবদুল ওয়াদুদ বলেন, ‘সংক্ষিপ্ত তালিকায় থাকা ব্যক্তিদের বিষয়ে আহরিত তথ্য নিয়ে পর্যালোচনা করা হয়। এটি আরও পর্যালোচনার প্রয়োজন রয়েছে বলে কমিটি মনে করে। একই সঙ্গে বিশিষ্ট ব্যক্তিবর্গ যে সমস্ত মতামত কমিটিকে দিয়েছেন, তাদের মতামতগুলো নিয়ে পর্যালোচনা করা হয়। এগুলোর একটি সংক্ষিপ্ত সার তৈরি করা হয়। এটি চূড়ান্ত হওয়ার পর এটি আপনারাও পেতে পারেন।’
অনুসন্ধান কমিটির পরবর্তী বৈঠক ৬ ফেব্রুয়ারি বিকেল পাঁচটায় বসবে জানিয়ে আবদুল ওয়াদুদ বলেন, ‘আশা করছি, নির্ধারিত সময়ের মধ্যে (আগামী ৮ ফেব্রুয়ারি) তাদের সুপারিশ চূড়ান্ত করতে পারবেন এবং রাষ্ট্রপতি বরাবর দিতে পারেন।’
সংক্ষিপ্ত তালিকায় আজকে কোনো নতুন নাম যুক্ত হয়েছে কি না সাংবাদিকদের এমন প্রশ্নের জবাবে আবদুল ওয়াদুদ বলেন, আজকের সভায় নতুন কোনো নাম যুক্ত হয়নি।
রাজনৈতিক দলগুলো থেকে নির্দলীয় এবং বিতর্ক ঊর্ধ্বে থাকা ব্যক্তিদের নাম পাওয়া গেছে কি না এমন প্রশ্নের জবাবে আবদুল ওয়াদুদ বলেন, অনেক পর্যালোচনা করে এই তালিকা করা হয়েছে। এই তালিকা যখন আরও সংক্ষিপ্ত হবে, তখন আরও তথ্য সংগ্রহের পর চূড়ান্ত করা হবে। তিনি বলেন, বিশিষ্ট ব্যক্তিরা যে মতামত দিয়েছেন, সংবিধানে যে কথা বলা আছে—সবকিছুর আলোকে কমিটি বিবেচনা করে সর্বোত্তম ব্যক্তিদের সুপারিশের প্রয়াস নেবেন।
অপর এক প্রশ্নের জবাবে আবদুল ওয়াদুদ বলেন, সততা, যোগ্যতা, দল নিরপেক্ষতা, কার্যক্ষমতার বিষয়টি দেখে অনুসন্ধান কমিটি নাম চূড়ান্ত করছে। এখন পর্যন্ত ২০ জনের তালিকা পর্যালোচনা করা হচ্ছে। নিশ্চিত করে বলা যাবে না, এরপরও নতুন নাম যুক্ত হবে না, ঠিকভাবে বলা হচ্ছে না।
রাষ্ট্রপতিকে অনুসন্ধান কমিটির সুপারিশকৃত ১০ জনের তালিকা প্রকাশ করা হবে কি না এমন প্রশ্নের জবাবে ওয়াদুদ বলেন, ‘এটা কমিটি নিশ্চয় বিবেচনা করবে। কমিটি প্রকাশের সিদ্ধান্ত নিলে প্রকাশ করা হবে। এই মুহূর্তে আমি ঠিক বলতে পারছি না।’
সংক্ষিপ্ত তালিকায় থাকা ব্যক্তিদের তথ্য কীভাবে সংগ্রহ করা হবে, কোনো গোয়েন্দা সংস্থার সাহায্য নেওয়া হবে কি না সাংবাদিকদের এমন প্রশ্নের জবাবে আবদুল ওয়াদুদ বলেন, অবাধ তথ্যপ্রবাহের যুগ এখন। তথ্য সংগ্রহের বহুবিধ পথ-উপায় রয়েছে। কোনো একটি নির্দিষ্ট সংস্থার কাছ থেকে তথ্য সংগ্রহ করতে হবে, এমন তো কথা নেই।
আপিল বিভাগের বিচারপতি সৈয়দ মাহমুদ হোসেনের অনুসন্ধান কমিটির অন্য সদস্যরা হলেন হাইকোর্ট বিভাগের বিচারপতি ওবায়দুল হাসান, সরকারি কর্ম কমিশনের চেয়ারম্যান মোহাম্মদ সাদিক, বাংলাদেশের মহাহিসাব নিরীক্ষক ও নিয়ন্ত্রক (সিএজি) মাসুদ আহমেদ, ঢাকা বিশ্ববিদ্যালয়ের ইংরেজি বিভাগের অধ্যাপক সৈয়দ মনজুরুল ইসলাম ও চট্টগ্রাম বিশ্ববিদ্যালয়ের সহ-উপাচার্য শিরীণ আখতার। বৃহস্পতিবারের বৈঠকে তাঁরা সবাই উপস্থিত ছিলেন।
আরও পড়ুন:
নাম যাচাই-বাছাই করতে বসেছে অনুসন্ধান কমিটি
