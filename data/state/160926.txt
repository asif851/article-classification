
গাজীপুরের টঙ্গীতে দুর্বৃত্তের ছুরিকাঘাতে এক স্কুলছাত্রের মৃত্যু হয়েছে। ঢাকা মেডিকেল কলেজ হাসপাতালে চিকিৎসাধীন অবস্থায় গতকাল বৃহস্পতিবার রাতে সে মারা যায়।
নিহত স্কুলছাত্রের নাম ফেরদৌস আহমেদ (১৪)। সে সাতাইশ শরীফ মার্কেট এলাকার বাসিন্দা মো. আশরাফুল আলম শিপনের ছেলে। সাতাইশ উচ্চবিদ্যালয়ের নবম শ্রেণির ছাত্র ছিল সে। তার গ্রামের বাড়ি ময়মনসিংহের ত্রিশাল থানার অলহরি গ্রামে।
আজ শুক্রবার টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার জানান, গতকাল ফেরদৌস বন্ধুদের সঙ্গে স্কুলের পাশে একটি অনুষ্ঠানে যায়। রাত নয়টার দিকে সেখানে কয়েক যুবকের সঙ্গে তার কথা-কাটাকাটি হয়। একপর্যায়ে ওই যুবকেরা ফেরদৌসের পেটে ছুরিকাঘাত করে পালিয়ে যায়। স্থানীয় লোকজন তাকে গুরুতর আহত অবস্থায় উদ্ধার করে সাতাইশের একটি বেসরকারি হাসপাতালে নিয়ে যায়। পরে সেখান থেকে ঢাকা মেডিকেল কলেজ হাসপাতালে নিয়ে গেলে রাত ১১টার দিকে ফেরদৌস মারা যায়। তার মরদেহ ময়নাতদন্তের জন্য হাসপাতালের মর্গে রাখা রয়েছে।ওসি আরও জানান, রাতেই খবর পেয়ে পুলিশ ঘটনাস্থল পরিদর্শন করেছে। দুর্বৃত্তদের গ্রেপ্তারে পুলিশ অভিযান চালাচ্ছে। আজ দুপুর পর্যন্ত কোনো মামলা হয়নি। তবে স্বজনেরা মামলার প্রস্তুতি নিচ্ছেন বলে জানা গেছে।
