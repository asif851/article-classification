
বেসিক ব্যাংকে জালিয়াতির ঘটনায় করা মামলায় দুই ব্যবসায়ীকে গ্রেপ্তার করেছে দুর্নীতি দমন কমিশন (দুদক)। আজ বুধবার দুপুরে রাজধানীর হাইকোর্ট এলাকার শিক্ষা ভবনের সামনে থেকে তাঁদের গ্রেপ্তার করা হয়।
গ্রেপ্তার হওয়া দুই ব্যবসায়ী হলেন ভাসাভি ফ্যাশন ও তাহমিনা ডেনিম লিমিটেডের চেয়ারম্যান ইয়াসির আহমেদ খান এবং ওই দুটি প্রতিষ্ঠানের ব্যবস্থাপনা পরিচালক (এমডি) কামাল জামান মোল্লা। বেসিক ব্যাংকে জালিয়াতির ঘটনায় করা তিনটি মামলায় আসামি ইয়াসির আহমেদ খান। কামাল জামান মোল্লা আসামি দুটি মামলায়।ইয়াসির আহমেদ খানের বিরুদ্ধে তিনটি মামলা রয়েছে গুলশান থানায়। বেসিক ব্যাংকের গুলশান শাখা থেকে প্রায় ৭৬ কোটি টাকা আত্মসাতের অভিযোগ রয়েছে ওই তিন মামলায়। কামাল জামান মোল্লার বিরুদ্ধে দুটি মামলায় ৫৮ কোটি টাকার বেশি আত্মসাতের অভিযোগ রয়েছে। ওই সব মামলার এজাহারে বলা হয়, ভুয়া জামানত দিয়ে ব্যাংক কর্মকর্তাদের যোগসাজশে ঋণের নামে নেওয়া ওই অর্থ তাঁরা আত্মসাৎ​ করেছেন।বেসিক ব্যাংকে জালিয়াতির ঘটনায় গত বছরের ২১, ২২ ও ২৩ সেপ্টেম্বর ৫৬টি মামলা করে দুদক। ওই সব মামলায় ব্যাংকটির সাবেক ব্যবস্থাপনা পরিচালক (এমডি) কাজী ফখরুল ইসলামসহ আসামি ১২০ জন। এঁদের মধ্যে ব্যাংক কর্মকর্তা ২৭ জন, কয়েকটি সার্ভে প্রতিষ্ঠানের কর্মকর্তা-কর্মচারী ১১ জন এবং বাকিরা ঋণগ্রহীতা প্রতিষ্ঠানের মালিক। এর মধ্যে পাঁচ ব্যাংক কর্মকর্তাসহ গ্রেপ্তার হয়েছেন মাত্র ১১ জন।
