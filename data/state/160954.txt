
লেখক ও ব্লগার অভিজিৎ রায় হত্যা মামলার আসামি জাফরান হাসানকে সিলেটের ব্লগার অনন্ত বিজয় দাশ হত্যা মামলার আসামি হিসেবে গ্রেপ্তার দেখিয়ে সাত দিনের রিমান্ডে নিয়েছে পুলিশের অপরাধ তদন্ত বিভাগ (সিআইডি)। গতকাল বৃহস্পতিবার এই রিমান্ড মঞ্জুর করেন সিলেট মহানগর হাকিম আনোয়ারুল হক।সিলেট মহানগর পুলিশের সহকারী কমিশনার (প্রসিকিউশন) আবদুল আহাদ চৌধুরী বলেন, জাফরানকে আদালতে হাজির করে ১৫ দিনের রিমান্ডের আবেদন করেন মামলার তদন্তকারী কর্মকর্তা সিআইডির পরিদর্শক আরমান আলী। শুনানি শেষে আদালত সাত দিনের রিমান্ড মঞ্জুর করেছেন।এ নিয়ে অনন্ত হত্যা মামলায় ১৩ জনকে গ্রেপ্তার করা হয়েছে। এর মধ্যে শাহজালাল বিজ্ঞান ও প্রযুক্তি বিশ্ববিদ্যালয়ের সাবেক এক শিক্ষার্থী হত্যার দায় স্বীকার করে আদালতে স্বীকারোক্তিমূলক জবানবন্দি দিয়েছেন। গত ১২ মে সিলেটের সুবিদবাজারের নুরানি আবাসিক এলাকায় কুপিয়ে হত্যা করা হয় অনন্ত বিজয় দাশকে (৩২)।
