
যুবদলের সভাপতি সৈয়দ মোয়াজ্জেম হোসেন আলালসহ সাত নেতাকে ১০ দিন করে রিমান্ডে নেওয়ার আবেদন করেছে পুলিশ। ঢাকার মুখ্য মহানগর হাকিম আদালতে আজ রোববার এ আবেদন করা হয়। মহানগর হাকিম আসাদুজ্জামান নূরের আদালতে দুপুরে শুনানি হওয়ার কথা রয়েছে।
মোহাম্মদপুর থানার পুলিশ গতকাল গ্রেপ্তার হওয়া ৬৩ নেতা-কর্মীকে আদালতে হাজির করে সাতজনকে রিমান্ডে নেওয়ার আবেদন করে। বাকিদের তদন্ত শেষ না হওয়া পর্যন্ত হাজতে রাখার আবেদন করেছে।
এই সাত নেতা হলেন সৈয়দ মোয়াজ্জেম হোসেন আলাল, সাইদুর রহমান, জাহাঙ্গীর হোসেন হাওলাদার, কামরুল ইসলাম, আবুল কালাম আজাদ, রুবেল হাওলাদার ও মোহাম্মদ জাহাঙ্গীর।
গতকাল শনিবার সকাল সাড়ে নয়টার দিকে রাজধানীর লালমাটিয়ায় আলালের বাসার নিচতলার বৈঠকখানা থেকে ৬৩ জনকে গ্রেপ্তার করা হয়। পুলিশের দাবি, হরতালে নাশকতা সৃষ্টির পরিকল্পনার ছক তৈরি করতে ওই বৈঠক করা হচ্ছিল।
আরও পড়ুন:
যুবদল সভাপতিসহ গ্রেপ্তার ৬৩
