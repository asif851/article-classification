
দশম জাতীয় সংসদের সংরক্ষিত নারী আসনে ছয়জনের নাম চূড়ান্ত করেছে জাতীয় পার্টি (জাপা)। আগামী রোববার তাঁদের নাম প্রকাশ করা হতে পারে বলে দলটির একাধিক দায়িত্বশীল সূত্র জানিয়েছে।তফসিল অনুযায়ী, আগামী ৩ এপ্রিল সংসদে সংরক্ষিত ৫০টি নারী আসনে ভোট হবে।সূত্র জানায়, দলের চেয়ারম্যান এইচ এম এরশাদ ও তাঁর স্ত্রী বিরোধীদলীয় নেতা রওশন এরশাদের যৌথ সম্মতিতে নারী সাংসদ পদে এই ছয়জনের নাম চূড়ান্ত করা হয়। মনোনীত এই ছয়জন হলেন জাতীয় মহিলা পার্টির সভাপতি নূর-ই হাসনা লিলি চৌধুরী, এরশাদের বোন মেরিনা রহমান, রওশন আরা মান্নান, মেহজাবিন মোরশেদ, রংপুর জেলা মহিলা পার্টির সভাপতি শাহানারা বেগম ও কক্সবাজার মহিলা পার্টির সভাপতি খুরশীদা হক। নূর-ই হাসনা ও মেহজাবিন নবম সংসদেও সংরক্ষিত আসনের সাংসদ ছিলেন।
