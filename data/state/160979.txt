
একাত্তরে মানবতাবিরোধী অপরাধের দায়ে মৃত্যুদণ্ডের সাজা কমে আমৃত্যু কারাদণ্ডের রায়ে সংক্ষুব্ধ ও অসন্তুষ্ট বলে জানিয়েছেন জামায়াত নেতা দেলাওয়ার হোসাইন সাঈদীর আইনজীবী তাজুল ইসলাম। রায়ের পূর্ণাঙ্গ কপি পাওয়ার পর পুনর্বিবেচনার আবেদন করা হবে বলে তিনি জানান।আজ বুধবার সকালে জামায়াতে ইসলামীর নায়েবে আমির দেলাওয়ার হোসাইন সাঈদীকে আমৃত্যু কারাদণ্ডের আদেশ দেন আপিল বিভাগ। এর প্রতিক্রিয়ায় তাজুল ইসলাম এসব কথা বলেন।তাজুল ইসলাম সাংবাদিকদের বলেন, ‘এ মামলায় স্কাইপ কেলেঙ্কারির মতো ঘটনা ঘটেছে। সাক্ষী সুখরঞ্জনবালীকে অপহরণ করা হয়েছে। ইব্রাহিম কুট্টিকে হত্যার অভিযোগে যেখানে তাঁর স্ত্রী সাঈদীকে আসামি করেননি, সেই অভিযোগেও কারাদণ্ডের সাজা দেওয়া হয়েছে। এ জন্য আমরা ন্যায়বিচারের জন্য পুনর্বিবেচনার আবেদন করব।’প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ আজ বুধবার এ রায় দেন। বেঞ্চের অপর চার বিচারপতি হলেন বিচারপতি সুরেন্দ্র কুমার সিনহা, বিচারপতি মো. আবদুল ওয়াহ্‌হাব মিঞা, বিচারপতি হাসান ফয়েজ সিদ্দিকী ও বিচারপতি এ এইচ এম শামসুদ্দিন চৌধুরী।মানবতাবিরোধী অপরাধের দায়ে গত বছরের ২৮ ফেব্রুয়ারি সাঈদীকে মৃত্যুদণ্ডাদেশ দিয়েছিলেন আন্তর্জাতিক অপরাধ ট্রাইব্যুনাল-১। ট্রাইব্যুনালে সাঈদীর বিরুদ্ধে গঠিত ২০টি অভিযোগের মধ্যে আটটি প্রমাণিত হয়। এই মামলায় আসামিপক্ষ ও রাষ্ট্রপক্ষের করা দুটি আপিলের ওপর শুনানি শেষে গত ১৬ এপ্রিল আপিল বিভাগ রায় অপেক্ষমাণ রাখেন। এর ঠিক পাঁচ মাসের মাথায় আজ রায় ঘোষণা করা হলো।
