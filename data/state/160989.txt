
ঢাকা মহানগর পুলিশের (ডিএমপি) গোয়েন্দা শাখার (ডিবি) সদস্য পরিচয় দিয়ে ডাকাতির কাজে জড়িত থাকার অভিযোগে রাজধানীর সবুজবাগ এলাকা থেকে অস্ত্র-গুলিসহ ১১ ব্যক্তিকে গ্রেপ্তার করা হয়েছে। ডিএমপির অনলাইন নিউজ পোর্টালে আজ রোববার এই তথ্য জানানো হয়।
ডিএমপি নিউজে বলা হয়, গতকাল শনিবার সবুজবাগ এলাকায় অভিযান চালিয়ে ওই ১১ ব্যক্তিকে গ্রেপ্তার করে ডিবি (পূর্ব)। গোপন তথ্যের ভিত্তিতে তাঁদের গ্রেপ্তার করা হয়। গ্রেপ্তার হওয়া ব্যক্তিরা ডিবির পরিচয় ব্যবহার করে ডাকাতির কাজে জড়িত।
গ্রেপ্তার হওয়া ব্যক্তিরা হলেন ইউসুফ কাজী, আলাউদ্দিন আলী, আকাশ রহমান, আফসার আলী, ফারুক হোসেন, মালেক মিয়া, মাসুদ পারভেজ, শাহিন কাজী, লিটন শেখ, মাসুম গাজী ও আসলাম শেখ।
ডিবির ভাষ্য, গ্রেপ্তার হওয়া ব্যক্তিদের কাছ থেকে ডাকাতির কাজে ব্যবহৃত তিনটি গাড়ি, তিনটি বিদেশি পিস্তল, পাঁচটি গুলি, দুটি দেশি পাইপগান, তিনটি ম্যাগাজিন, একটি ওয়াকিটকি, ডিবি পুলিশের পাঁচটি জ্যাকেট, পাঁচটি হ্যান্ডকাপ ও একটি ব্যাগ উদ্ধার করা হয়েছে।
