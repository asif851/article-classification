

বাঘ সংরক্ষণের আহ্বান জানিয়ে প্রধানমন্ত্রী শেখ হাসিনা বলেছেন, ‘আসুন সকলে মিলে আমরা বাঘ বাঁচাই, প্রকৃতি বাঁচাই। এ ক্ষেত্রে আমাদের সরকার প্রয়োজনীয় সব ধরনের পদক্ষেপ নেবে।’আজ রোববার রাজধানীর হোটেল সোনারগাঁওয়ে বাঘ-অধ্যুষিত দেশগুলো ও গ্লোবাল টাইগার ইনিশিয়েটিভ পার্টনারসের দ্বিতীয় বিশ্ব বাঘ স্টকটেকিং সম্মেলন উদ্বোধন করেন প্রধানমন্ত্রী। সেখানে তিনি এসব কথা বলেন। খবর বাসসের।বাংলাদেশসহ বাঘ-অধ্যুষিত দেশগুলোকে বাঘ সংরক্ষণে তাদের আন্তরিক প্রচেষ্টা চালিয়ে যাওয়ার আহ্বান জানিয়ে শেখ হাসিনা বলেন, এ লক্ষ্যে তাঁর সরকার প্রয়োজনীয় সব ধরনের পদক্ষেপ নেবে। তিনি বলেন, ‘আমি আশা করি যে বাংলাদেশসহ বাঘ-অধ্যুষিত দেশগুলোর বাঘ সংরক্ষণের আন্তরিক প্রচেষ্টা অব্যাহত থাকবে।’
শেখ হাসিনা বলেন, বাঘ-অধ্যুষিত দেশগুলোকে তাদের পূর্ববর্তী পরিকল্পনা পর্যালোচনার পাশাপাশি নতুন পরিকল্পনা প্রণয়ন ও এর বাস্তবায়নে কৌশল উদ্ভাবনের পদক্ষেপ নিতে হবে।
আমরা বিশ্ব বাঘ সংরক্ষণ পরিকল্পনার তিন বছর পাড়ি দিয়েছি—এ কথা উল্লেখ করে প্রধানমন্ত্রী বলেন, ‘আমি বিশ্বাস করি, এখন আমরা বাঘ রক্ষার কাঙ্ক্ষিত লক্ষ্যের গুরুত্বপূর্ণ পর্যায়ে পৌঁছেছি।’
শেখ হাসিনা সুন্দরবন রক্ষায় বিশ্ব সম্প্রদায়কে এগিয়ে আসার আহ্বান জানিয়ে বলেন, বাঘ রক্ষা করে সুন্দরবনকে, আর সুন্দরবন রক্ষা করে বাংলাদেশকে।
বাঘ সংরক্ষণে বিশ্বব্যাংকসহ গ্লোবাল টাইগার ইনিশিয়েটিভ, গ্লোবাল টাইগার ফোরাম ও উন্নয়ন সহযোগীদের সহায়তায় বাংলাদেশ পরিবেশ ও বন মন্ত্রণালয়ের আওতায় বন বিভাগ তিন দিনের এই সম্মেলনের আয়োজন করছে। বাঘ রক্ষার পরিকল্পনা বাস্তবায়নের পর্যালোচনা ও এই লক্ষ্যে একটি সুপারিশ প্রণয়নে এ সম্মেলন অনুষ্ঠিত হচ্ছে।
পরিবেশ ও বনমন্ত্রী আনোয়ার হোসেনের সভাপতিত্বে সম্মেলনে একই মন্ত্রণালয়ের প্রতিমন্ত্রী আবদুল্লাহ আল ইসলাম জ্যাকব, সচিব মো. নজিবুর রহমান, বিশ্বব্যাংকের কান্ট্রি ডিরেক্টর জোহানেস জাঠ, গ্লোবাল টাইগার ফোরামের মহাসচিব রাজেশ গোপাল, গ্লোবাল টাইগার ইনিশিয়েটিভের প্রোগ্রাম ম্যানেজার এন্ড্রু ভি কুশিন ও বন বিভাগের প্রধান কনজারভেটিভ কর্মকর্তা মো. ইউনুস আলী বক্তব্য দেন। অনুষ্ঠানে বাঘ সংরক্ষণে মুখ্য ভূমিকা পালনের জন্য সম্মেলনের আয়োজকদের পক্ষ থেকে প্রধানমন্ত্রীকে প্রতীকী প্রশংসাপত্র দেওয়া হয়।
