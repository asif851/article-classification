
চাঁদপুরের মতলব উত্তর উপজেলায় ‘বন্দুকযুদ্ধে’ সন্দেহভাজন দুই ডাকাত নিহত হয়েছে। পুলিশের দাবি, গতকাল মঙ্গলবার দিবাগত রাত তিনটার দিকে উপজেলার গজরা ইউনিয়নের টুবগী গ্রামে ডাকাতির প্রস্তুতি নেওয়ার সময় পুলিশের সঙ্গে বন্দুকযুদ্ধে এই দুজন নিহত হয়।  নিহত ডাকাতেরা হলেন হাবু সরদার (৩০) ও মজিবুব রহমান (৪৮)। তাঁদের লাশ মতলব উত্তর থানায় রাখা হয়েছে। পরিস্থিতি নিয়ন্ত্রণে আনতে পুলিশ ১৫টি গুলি ছোড়ে।
মতলব উত্তর থানার ভারপ্রাপ্ত কর্মকর্তা (ওসি) আলমগীর হোসেন মজুমদার বলেন, গতরাতে মতলব উত্তরে ডাকাতির প্রস্তুতির সময় গোপন সংবাদ পেয়ে পুলিশ তাদের তাড়া করতে যায়। এ সময় ডাকাতেরা পুলিশের ওপর হামলা চালালে পুলিশ পাল্টা গুলি করে। এ সময় দুজন নিহত হয়। এ ছাড়া ডাকাতদের হামলায় তিন পুলিশ সদস্য আহত হয়েছেন। তাঁরা হলেন এসআই এনামুল হক, কনস্টেবল কৃষ্ণ ও সিরাজ। তাঁরা স্থানীয়ভাবে চিকিৎসা নিয়েছেন। ঘটনাস্থল থেকে পুলিশ ধারালো রামদা, কিরিচ ও গুলির খোসা উদ্ধার করে।
নিহত ডাকাতদের বিরুদ্ধে কিছুদিন আগে মতলব উত্তরের পাঠান বাজার এলাকায় স্বর্ণের দোকান লুটের অভিযোগ রয়েছে। এ ছাড়া দুজনের বিরুদ্ধে ডাকাতি, হত্যা মামলাসহ অসংখ্য মামলা রয়েছে বলে জানায় পুলিশ।
