
রাজধানীর ইব্রাহিমপুরের পুলপাড় এলাকার সড়কের ওপর গড়ে উঠেছে অবৈধ বাজার। ইব্রাহিমপুর বাজার রোডের দুই পাশে গড়ে ওঠা দোকানের নানা সামগ্রী রাখা হচ্ছে এই সড়কের ওপর। এতে সরু সড়কের দুই পাশ আরও সংকীর্ণ হওয়ায় যান চলাচল বাধাগ্রস্ত হচ্ছে।সরেজমিনে দেখা যায়, এই রাস্তার ওপরে ফলের দোকানই বেশি। তবে পেঁয়াজ-রসুন, চালের দোকানও আছে। সড়কের ওপরেই খোলাভাবে ভোজ্যতেল বিক্রি করা হচ্ছে। বড় আকৃতির ড্রাম থেকে খুচরা বিক্রির জন্য নানা আকৃতির বোতল সাজিয়ে রাখা হয়েছে।দোকানদারদের সঙ্গে কথা বলে জানা যায়, প্রথমে সড়কের ওপরে দু-তিনটি দোকান ছিল। পরে দোকানের সংখ্যা বেড়েছে। বর্তমানে সড়কের ওপরে সব মিলিয়ে ৩০টির বেশি দোকান আছে। দোকানদারেরা নিজেরা চাঁদা তুলে প্রতিদিন সড়ক পরিষ্কার করে দেন বলে দাবি করেন।ইব্রাহিমপুর বাজার রোডের দুই পাশে গড়ে উঠেছে নানা ধরনের দোকান। এসব দোকানের নানা সামগ্রী রাখা হয়েছে সড়কে। স্টিলের দোকানের ঝালাইয়ের কাজ চলছে সড়কের ওপর।বাজার রোড ধরে পূর্ব শেওড়াপাড়ার দিকে এগোলে চোখে পড়ে সড়কের ওপরে সিএনজিচালিত অটোরিকশা মেরামত করা হচ্ছে। পাশাপাশি দুটি অটোরিকশায় ঝালাইয়ের কাজ চলছিল। পথচারীরা মুখ চাপা দিয়ে তার পাশ দিয়েই হেঁটে যাচ্ছিলেন।কলেজপড়ুয়া মেয়েকে নিয়ে যাচ্ছিলেন হালিমা আকতার। তিনি বলেন, ‘সিটি করপোরেশন নির্বাচনের পরে ভাবছিলাম, রাস্তাঘাট পরিষ্কার হবে। কিন্তু ইদানীং রাস্তায় জঞ্জাল আরও বাড়ছে।’পুরো সড়কেই কিছু দূর পরপর নির্মাণসামগ্রী রাখা। নির্মাণাধীন বাসাবাড়ির রড, ইট, বালু সব মূল সড়কের ওপরে রাখা। ইব্রাহিমপুর মধ্যপাড়া জামে মসজিদ রোডের প্রবেশমুখে একদিকে চলছে সংস্কারকাজ, অন্যদিকে সড়কের ওপর রাখা নির্মাণসামগ্রী। সরু সড়কে পাশাপাশি দুটি যানবাহন চলার উপায় না থাকায় সারাক্ষণই যানজট লেগে থাকছে।ইব্রাহিমপুর এলাকাটি ঢাকা উত্তর সিটি করপোরেশনের ১৬ নম্বর ওয়ার্ডের অন্তর্ভুক্ত। এ বিষয়ে ওয়ার্ড কাউন্সিলর মো. মতিউর রহমান বলেন, ‘সড়কের ওপর মাছ-মাংস সবই বিক্রি শুরু হয়েছে। আজকে একদিক দিয়ে ওঠাই, কালকেই বসে। পুলিশ প্রশাসন, স্থানীয় প্রভাবশালী লোকজনের মদদ না থাকলে এমন হওয়ার কথা না। স্থায়ী ব্যবস্থা নিতে হলে সবার সহযোগিতা প্রয়োজন।’সড়কে দোকান বসার পেছনে প্রশাসনের মদদ থাকার অভিযোগ সত্যি নয় বলে মন্তব্য করেন কাফরুল থানার টহল পরিদর্শক আবুল হোসেন। প্রথম আলোকে তিনি বলেন, একবার উঠিয়ে দিলে আবার বসে যায়। দোকানগুলোর কারণে গাড়ি চলাচলে সমস্যা হয়। দুদিন আগেও একবার উচ্ছেদ করা হয়েছে। তারপর আবার বসে গেছে।
