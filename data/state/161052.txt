
বাংলাদেশ আদিবাসী ফোরামের সভাপতি জ্যোতিরিন্দ্র বোধিপ্রিয় লারমা ওরফে সন্তু লারমা বলেছেন, পাহাড়ে অপহরণ বা জিম্মি ঘটনা বেড়ে যাওয়ার পেছনে আদিবাসীদের ক্ষোভ সন্দেহাতীতভাবে কাজ করছে। শান্তিচুক্তি বাস্তবায়ন না হওয়ায় সেখানে নানাভাবে ক্ষোভের বহিঃপ্রকাশ দেখা যাচ্ছে। দ্রুত চুক্তি বাস্তবায়ন না হলে পাহাড়ে বসবাসরত আদিবাসীরা আত্মরক্ষার জন্য নিজেরাই ব্যবস্থা নেবে।আজ মঙ্গলবার রাজধানীর একটি হোটেলে আদিবাসী ফোরাম আয়োজিত সংবাদ সম্মেলনে সন্তু লারমা এসব কথা বলেন। আগামী ৯ আগস্ট জাতিসংঘ ঘোষিত আন্তর্জাতিক আদিবাসী দিবস উদযাপন উপলক্ষে এ সংবাদ সম্মেলনের আয়োজন করা হয়।সন্তু লারমা জনসংহতি সমিতিরও সভাপতি। পাহাড়ের একসময়ের সশস্ত্র সংগঠন শান্তিবাহিনীর প্রধান ছিলেন তিনি। ১৯৯৭ সালে বাংলাদেশ সরকার শান্তিবাহিনীর সঙ্গে চুক্তি করলে পাহাড়িদের সশস্ত্র অভিযান শেষ হয়। চুক্তির বিরোধিতা করে ইউপিডিএফ নামের একটি সংগঠন এখনো পার্বত্য চট্টগ্রামে সন্ত্রাসী কর্মকাণ্ড চালিয়ে যাচ্ছে।    ক্ষোভ প্রকাশ করে সন্তু লারমা বলেন, শান্তিচুক্তি করে ওই সময়ের এবং বর্তমান প্রধানমন্ত্রী শেখ হাসিনা আন্তর্জাতিক পুরস্কার পেয়েছেন। কিন্তু চুক্তি বাস্তবায়ন হচ্ছে না। সরকারগুলোর এই চুক্তি বাস্তবায়নের কোনো সদিচ্ছা দেখা যাচ্ছে না। তিনি বলেন, চুক্তির বিরোধিতা করে পাহাড়ে এখন একটি সংগঠন নানা সন্ত্রাসী কাজ চালিয়ে যাচ্ছে। তাদের দমনেও সরকারের তেমন কোনো আন্তরিকতা নেই। এ অবস্থায় আদিবাসীরা তাদের অধিকার রক্ষায় আত্মরক্ষার জন্য যা করার, তা করতে বাধ্য হতে পারে।
ফোরামের এই সভাপতি বলেন, পার্বত্য চট্টগ্রাম ভূমি কমিশন আইনের কিছু ধারা পাহাড়িদের অধিকার রক্ষায় ভূমিকা রাখবে না। এ আইন সংশোধনের দাবি জানিয়ে তিনি বলেন, পার্বত্য চট্টগ্রামের জনগণ সরকারের প্রতিশ্রুতি শুনতে শুনতে এখন ক্লান্ত ও ক্ষুব্ধ। তারা আর প্রতিশ্রুতি শুনতে চায় না, তারা চুক্তির প্রকৃত বাস্তবায়ন দেখতে চায়।
সংবাদ সম্মেলনে আদিবাসীদের ১০ দফা দাবি তুলে ধরা হয়। আদিবাসী দিবসটি রাষ্ট্রীয়ভাবে পালনে সরকারের প্রতি আহ্বান জানানো হয়।
দিবসটি উপলক্ষে আদিবাসী ফোরাম সপ্তাহব্যাপী কর্মসূচি পালনের ঘোষণা দিয়েছে। কর্মসূচির মধ্যে আছে ৩ আগস্ট রাজধানীর ইঞ্জিনিয়ার্স ইনস্টিটিউশন মিলনায়তনে সমাবেশ ও সাংস্কৃতিক অনুষ্ঠান, ৪ আগস্ট সকালে সিরডাপ মিলনায়তনে এবং বেলা তিনটায় পার্লামেন্ট মেম্বারস ক্লাবে আলোচনা সভা, ৯ আগস্ট আলোচনা সভা ও সাংস্কৃতিক অনুষ্ঠান।
সংবাদ সম্মেলনে ফোরামের সাধারণ সম্পাদক সঞ্জীব দ্রং, আদিবাসী নেতা শক্তিপদ ত্রিপুরা, রবীন্দ্রনাথ সরেন, জগন্নাথ বিশ্ববিদ্যালয়ের শিক্ষক রাজীব মীর, এনজিওকর্মী নুমান আহমেদ খান উপস্থিত ছিলেন।

