
মহান স্বাধীনতা দিবস উপলক্ষে বর্ডার গার্ড বাংলাদেশ (বিজিবি) ভারতীয় সীমান্তরক্ষী বাহিনীর (বিএসএফ) কাছে মিষ্টি পাঠিয়েছে। আজ বৃহস্পতিবার সকালে ওই মিষ্টি পাঠানো হয়। মিষ্টি পেয়ে বিজিবিকে অভিনন্দন জানিয়েছে বিএসএফ।
বিজিবি সূত্রে জানা যায়, আজ সকালে ১৮ বিজিবির কোম্পানি কমান্ডারদের মাধ্যমে বিএসএফের উত্তরাঞ্চল ফ্রন্টের আইজি, শিলিগুড়ি ও কিষানগঞ্জ সেক্টরের ডিআইজি এবং পাঁচটি ব্যাটালিয়নের অধিনায়কের কাছে মিষ্টি পাঠানো হয়।
পঞ্চগড় ১৮ বিজিবি ব্যাটালিয়নের অধিনায়ক কর্নেল মোহাম্মদ আরিফুল হক জানান, স্বাধীনতা দিবসের শুভেচ্ছা জানিয়ে বিএসএফের কাছে মিষ্টি পাঠানো হয়েছে। সীমান্তে শান্তিশৃঙ্খলা বজায় রাখা এবং বন্ধুত্বপূর্ণ সম্পর্কের নিদর্শন হিসেবে মিষ্টি পাঠানো হয়।
