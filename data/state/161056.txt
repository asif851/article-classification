
আওয়ামী লীগ এবং বিএনপিপন্থী আইনজীবীদের বাগ্‌বিতণ্ডা এবং হাতাহাতির কারণে ঢাকা আইনজীবী সমিতির নির্বাচনের ভোট গণনা স্থগিত করা হয়েছে। বৃহস্পতিবার রাত ১১টা থেকে ভোট গণনা শুরু হলে দুই পক্ষের আইনজীবীদের মধ্যে হাতাহাতির ঘটনা ঘটে।
কোতোয়ালি থানার ভারপ্রাপ্ত কর্মকর্তা মশিউর রহমান প্রথম আলোকে বলেন, ঢাকা আইনজীবী সমিতির নির্বাচনের ভোট গণনা শুরু হলে উভয় পক্ষের আইনজীবীদের মধ্যে হাতাহাতির ঘটনা ঘটে। হাতাহাতির ঘটনায় দুজন আইনজীবী অসুস্থ হয়ে হাসপাতালে চিকিৎসাধীন রয়েছেন। ভোট গণনা স্থগিত করেছে নির্বাচন কমিশন। 
হাতাহাতির ঘটনায় আওয়ামীপন্থী আইনজীবী প্যানেলের সভাপতি পদপ্রার্থী আবদুর রহমান হাওলাদার বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে চিকিৎসাধীন রয়েছেন। বিএনপিপন্থী আইনজীবীরা আবদুর রহমান হাওলাদারকে লাঞ্ছিত করেছে বলে অভিযোগ করেছেন তাঁর ভাতিজা আবদুর রহমান।
এদিকে এ ঘটনায় ঢাকা আইনজীবী সমিতি নির্বাচনের প্রধান নির্বাচন কমিশনার ও ঢাকা জেলার প্রধান সরকারি কৌঁসুলি খন্দকার আবদুল মান্নানও অসুস্থ হয়ে পড়েন। তাঁকে একটি বেসরকারি হাসপাতালে ভর্তি করা হয়েছে।
ঢাকা আইনজীবী সমিতির ২০১৭-২০১৮ বছরের নির্বাচনের ভোট গ্রহণ হয় গত ২৭ ও ২৮ ফেব্রুয়ারি। পূর্ব নির্ধারিত সময় অনুযায়ী আজ ভোট গণনার কথা ছিল।
