
তিন দিন নিখোঁজ থাকার পর মিলল মালয়েশিয়া প্রবাসী রাকিবুল ইসলামের (৩২) লাশ। আজ রোববার সকাল নয়টার দিকে কুষ্টিয়ার কুমারখালীর কালীগঙ্গা নদী থেকে লাশটি উদ্ধার করেছে পুলিশ।
স্থানীয়দের ভাষ্য, উপজেলার চাপড়া ইউনিয়নের পাহাড়পুর স্কুলপাড়া গ্রামের মন্টু বিশ্বাসের ছেলে রাকিবুল ইসলাম দুই মাস আগে মালয়েশিয়া থেকে ছুটিতে বাড়িতে আসেন। গত বৃহস্পতিবার সন্ধ্যায় পাশের গ্রাম কাঞ্চনপুর তাঁর শ্বশুর বাড়িতে যান। এরপর থেকে নিখোঁজ ছিলেন তিনি। পরিবারের সদস্যরা তাঁর খোঁজ না পেয়ে কুমারখালী থানায় সাধারণ ডায়েরি করেন। আজ সকালে কালীগঙ্গা নদীতে তাঁর লাশ পাওয়া গেছে।
কুমারখালী থানার ভারপ্রাপ্ত কর্মকর্তা (ওসি) আব্দুল খালেক জানান, লাশ উদ্ধার করে ময়নাতদন্তের জন্য কুষ্টিয়া জেনারেল হাসপাতাল মর্গে পাঠানো হয়েছে। লাশের শরীরে ধারালো অস্ত্রের আঘাতের চিহ্ন রয়েছে। ঘটনার কারণ উদ্‌ঘাটনে তদন্ত চলছে।
