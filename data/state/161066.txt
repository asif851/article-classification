
একাত্তরের কুখ্যাত গুপ্তঘাতক আলবদর বাহিনীর বৃহত্তর ময়মনসিংহ অঞ্চলের সংগঠক মুহাম্মদ কামারুজ্জামানের মৃত্যুদণ্ডের শাস্তি বহাল রেখেছেন সুপ্রিম কোর্টের আপিল বিভাগ। মুক্তিযুদ্ধকালে মানবতাবিরোধী অপরাধ সংঘটনের দায়ে আন্তর্জাতিক অপরাধ ট্রাইব্যুনাল-২ কামারুজ্জামানকে এ দণ্ড দিয়েছিলেন।৪৩ বছর আগের আলবদরের সংগঠক কামারুজ্জামান বর্তমানে জামায়াতে ইসলামীর সহকারী সেক্রেটারি জেনারেল। তিনি জামায়াতের দ্বিতীয় সহকারী সেক্রেটারি জেনারেল, যিনি মানবতাবিরোধী অপরাধের দায়ে চূড়ান্ত মৃত্যুদণ্ডাদেশ পেলেন। এর আগে জামায়াতের আরেক সহকারী সেক্রেটারি জেনারেল আবদুল কাদের মোল্লাকে মৃত্যুদণ্ডাদেশ দিয়েছিলেন আপিল বিভাগ। গত বছরের ১২ ডিসেম্বর ওই রায় কার্যকর হয়।একাত্তরে বর্তমান শেরপুর জেলার নালিতাবাড়ী উপজেলার সোহাগপুর গ্রামে গণহত্যা ও মুক্তিযোদ্ধা গোলাম মোস্তফাকে হত্যার দায়ে গত বছরের ৯ মে ট্রাইব্যুনাল-২ কামারুজ্জামানকে মৃত্যুদণ্ড দিয়েছিলেন। ওই রায়ের বিরুদ্ধে আপিল করেন কামারুজ্জামান। গতকাল সোমবার আপিল বিভাগের জ্যেষ্ঠ বিচারপতি সুরেন্দ্র কুমার সিনহার নেতৃত্বাধীন চার বিচারপতির বেঞ্চ কামারুজ্জামানের এ আপিল আংশিক মঞ্জুর করেন। সোহাগপুর গণহত্যার দায়ে কামারুজ্জামানের মৃত্যুদণ্ড সংখ্যাগরিষ্ঠ মতের ভিত্তিতে বহাল রাখা হয়। তবে গোলাম মোস্তফা হত্যাকাণ্ডের জন্য কামারুজ্জামানকে ট্রাইব্যুনালের দেওয়া মৃত্যুদণ্ডের শাস্তি কমিয়ে যাবজ্জীবন কারাদণ্ড দেন আপিল বিভাগ।মানবতাবিরোধী অপরাধের মামলায় এটি আপিল বিভাগের তৃতীয় রায়। কাদের মোল্লাকে মৃত্যুদণ্ডাদেশের পর গত ১৭ সেপ্টেম্বর আপিল বিভাগ জামায়াতের নায়েবে আমির দেলাওয়ার হোসাইন সাঈদীকে আমৃত্যু কারাদণ্ড দেন। ট্রাইব্যুনালের রায়ে তাঁর মৃত্যুদণ্ড হয়েছিল।গতকাল আপিল বিভাগের রায়ে সন্তোষ প্রকাশ করেছে রাষ্ট্রপক্ষ। তারা বলেছে, এ রায় তাদের জন্য চরম স্বস্তির। আর আসামিপক্ষ জানিয়েছে, এ রায়ে তারা মর্মাহত।আপিলের রায় পুনর্বিবেচনার (রিভিউ) সুযোগ ও রায় কার্যকর করা নিয়ে রাষ্ট্রপক্ষ ও আসামিপক্ষ আবারও ভিন্নমত দিয়েছে। রাষ্ট্রপক্ষ বলেছে, মানবতাবিরোধী অপরাধের মামলায় আপিলের রায় পুনর্বিবেচনার সুযোগ নেই। আর আসামিপক্ষ বলেছে, পুনর্বিবেচনার সুযোগ সাংবিধানিক অধিকার। এর আগে রায় কার্যকর করা ঠিক হবে না।কামারুজ্জামানের বিরুদ্ধে গঠন করা সাতটি অভিযোগের মধ্যে পাঁচটিতে দোষী সাব্যস্ত করে শাস্তি দিয়েছিলেন ট্রাইব্যুনাল। ওই পাঁচটি অভিযোগে খালাস চেয়ে আপিল করেছিলেন কামারুজ্জামান। গত ১৭ সেপ্টেম্বর আপিল শুনানি শেষে রায় অপেক্ষমাণ (সিএভি) রাখা হয়েছিল। গতকাল ওই রায়ের আদেশ অংশ ঘোষণা করা হয়।রায় ঘোষণা: সকাল নয়টা ১০ মিনিটে এজলাসে আসেন জ্যেষ্ঠ বিচারপতি সুরেন্দ্র কুমার (এস কে) সিনহার নেতৃত্বে গঠিত চার বিচারপতির বেঞ্চ। এই বেঞ্চের অপর তিন বিচারপতি হলেন বিচারপতি মো. আবদুল ওয়াহ্হাব মিঞা, বিচারপতি হাসান ফয়েজ সিদ্দিকী ও বিচারপতি এ এইচ এম শামসুদ্দিন চৌধুরী।এই রায় ঘোষণাকে কেন্দ্র করে সকাল থেকেই সর্বোচ্চ আদালতে জড়ো হন আইনজীবী, পর্যবেক্ষক ও গণমাধ্যমকর্মীরা। লোকে পরিপূর্ণ এজলাসে মাত্র কয়েক মিনিটের মধ্যে রায় ঘোষণা করেন বিচারপতি এস কে সিনহা।রায় ঘোষণার পরপরই আদালতকক্ষে বসে মুঠোফোন ব্যবহার করছিলেন ইংরেজি দৈনিক নিউ এজ-এর বিশেষ প্রতিবেদনের সম্পাদক ও ব্রিটিশ বংশোদ্ভূত ডেভিড বার্গম্যান। বিষয়টি আদালতের নজরে এলে তাঁকে উদ্দেশ করে বিচারপতি এ এইচ এম শামসুদ্দিন চৌধুরী বলেন, ‘আদালতে মুঠোফোন ব্যবহার নিষিদ্ধ। আপনি এর আগেও আদালতে মুঠোফোন ব্যবহার করেছেন। এ বিষয়ে আগেও আপনাকে বলা হয়েছিল। আপনি বেরিয়ে যান।’ এরপর এজলাস ছাড়েন বার্গম্যান।রায় ঘোষণার সময় অ্যাটর্নি জেনারেল মাহবুবে আলম, ট্রাইব্যুনালে রাষ্ট্রপক্ষের প্রধান কৌঁসুলি গোলাম আরিফ টিপু, অতিরিক্ত অ্যাটর্নি জেনারেল মুরাদ রেজা, ডেপুটি অ্যাটর্নি জেনারেল একরামুল হক, মো. সেলিম প্রমুখ উপস্থিত ছিলেন। আসামিপক্ষে ছিলেন এস এম শাহজাহান, তাজুল ইসলাম, শিশির মনির প্রমুখ।চার অভিযোগ চূড়ান্তভাবে প্রমাণিত: কামারুজ্জামানের বিরুদ্ধে প্রথম অভিযোগ, একাত্তরের ২৯ জুন কামারুজ্জামানের নেতৃত্বে আলবদরের সদস্যরা শেরপুরের ঝিনাইগাতি উপজেলার রামনগর গ্রাম থেকে মুক্তিযোদ্ধা বদিউজ্জামানকে অপহরণ করে আহম্মেদনগর সেনাক্যাম্পে নিয়ে সারা রাত নির্যাতন করেন। পরদিন তাঁকে গুলি করে হত্যা করা হয়। এ অভিযোগে দোষী সাব্যস্ত করে ট্রাইব্যুনাল কামারুজ্জামানকে যাবজ্জীবন কারাদণ্ড দিয়েছিলেন। তবে আপিল বিভাগ কামারুজ্জামানকে সর্বসম্মতিক্রমে খালাস দিয়েছেন।দ্বিতীয় অভিযোগ: ১৯৭১ সালের মে মাসের মাঝামাঝি একদিন কামারুজ্জামান ও তাঁর সহযোগীরা শেরপুর কলেজের অধ্যক্ষ সৈয়দ আবদুল হান্নানকে প্রায় নগ্ন করে শহরের রাস্তায় হাঁটাতে হাঁটাতে চাবুকপেটা করেন। এ অভিযোগ প্রমাণিত হওয়ায় ট্রাইব্যুনাল কামারুজ্জামানকে ১০ বছরের কারাদণ্ড দেন। সংখ্যাগরিষ্ঠ মতের ভিত্তিতে আপিল বিভাগ এ দণ্ড বহাল রেখেছেন।তৃতীয় অভিযোগ: ১৯৭১ সালের ২৫ জুলাই কামারুজ্জামানের নেতৃত্বে আলবদর বাহিনী, রাজাকার ও পাকিস্তানি সেনাসদস্যরা শেরপুরের নালিতাবাড়ী উপজেলার সোহাগপুর গ্রামে নির্বিচারে হত্যাকাণ্ড চালায় ও নারী ধর্ষণ করে। ওই বর্বরতার পর থেকে গ্রামটি বিধবাপল্লি নামে পরিচিত। এই অভিযোগ প্রমাণিত হওয়ায় ট্রাইব্যুনাল কামারুজ্জামানকে মৃত্যুদণ্ড দিয়েছিলেন। আপিল বিভাগ সর্বসম্মতিক্রমে এ অভিযোগে কামারুজ্জামানকে দোষী সাব্যস্ত করেন। তবে সংখ্যাগরিষ্ঠ বিচারপতির মতের ভিত্তিতে তাঁর মৃত্যুদণ্ড বহাল রাখেন।চতুর্থ অভিযোগ: একাত্তরের ২৩ আগস্ট রাতে কামারুজ্জামানের নির্দেশে আলবদরের সদস্যরা শেরপুরের মোস্তফাবাগ থানার গৃদ্দা নারায়ণপুর গ্রামের গোলাম মোস্তফা ও আবুল কাসেমকে সেরিহ সেতুর কাছে নিয়ে গুলি করা হয়। গোলাম মোস্তফা মারা গেলেও আবুল কাসেম নদীতে লাফিয়ে পড়ে প্রাণে বেঁচে যান। এই অভিযোগে দোষী সাব্যস্ত করে ট্রাইব্যুনাল কামারুজ্জামানকে মৃত্যুদণ্ডাদেশ দিয়েছিলেন। আপিল বিভাগ তা কমিয়ে সংখ্যাগরিষ্ঠ মতের ভিত্তিতে যাবজ্জীবন কারাদণ্ড দিয়েছেন।সপ্তম অভিযোগ: মুক্তিযুদ্ধ চলাকালে পবিত্র ২৭ রমজান কামারুজ্জামানের নেতৃত্বে আলবদরের সদস্যরা ময়মনসিংহের কতোয়ালি থানার কাঁচিঝুলি গ্রামের ট্যাপা মিয়া, তাঁর বড় ছেলে জহুরুল ইসলামসহ আরও পাঁচ ব্যক্তিকে ব্রহ্মপুত্র নদের পাড়ে নিয়ে বেয়নেট দিয়ে খুঁচিয়ে হত্যা করেন। তবে এঁদের মধ্যে ট্যাপা মিয়া নদীতে ঝাঁপিয়ে পড়লে তাঁকে গুলি করা হয়। গুলি তাঁর পায়ে লাগে। এ অভিযোগে দোষী সাব্যস্ত করে ট্রাইব্যুনাল কামারুজ্জামানকে যাবজ্জীবন কারাদণ্ড দেন। এ অভিযেগে গতকাল সংখ্যাগরিষ্ঠ মতের ভিত্তিতে কামারুজ্জামানের যাবজ্জীবন কারাদণ্ড বহাল রাখেন আপিল আদালত।পঞ্চম অভিযোগ ও ষষ্ঠ অভিযোগ ছিল যথাক্রমে মুক্তিযুদ্ধ চলাকালে পবিত্র রমজান মাসের মাঝামাঝি শেরপুরের চকবাজার এলাকা থেকে মো. লিয়াকত আলী, মুজিবুর রহমানসহ ১০ জনকে আহম্মেদনগর উপজেলা পরিষদ কার্যালয়ের কাছে গুলি করে হত্যা করা এবং একাত্তরের নভেম্বরে টুনু ও জাহাঙ্গীরকে অপহরণ করে ময়মনসিংহের জেলা কাউন্সিল ডাকবাংলোতে নিয়ে নির্যাতন করা হয়। এ দুটি অভিযোগ থেকে কামারুজ্জামানকে খালাস দিয়েছিলেন ট্রাইব্যুনাল।প্রতিক্রিয়া: রায়ের পর সংবাদ সম্মেলনে অ্যাটর্নি জেনারেল মাহবুবে আলম বলেন, ‘রায়ে আমরা সন্তুষ্ট হয়েছি। সোহাগপুর গ্রাম থেকে সাক্ষ্য দেওয়া তিনজন বিধবা আদালতে সাক্ষ্য দিয়েছেন। তাঁরা বিচার পেয়েছেন। হত্যাযজ্ঞের শিকার পরিবার ও যাঁরা আইনের শাসনে বিশ্বাস করেন, তাঁদের জন্য এ রায় চরম স্বস্তির।’অ্যাটর্নি জেনারেল আরও বলেন, যারা রায় নিয়ে হরতাল ডাকে, তারা আদালত অবমাননা করছে। আদালতের রায়ের বিরুদ্ধে হরতাল ডাকা চরম ধৃষ্টতা।আসামিপক্ষের আইনজীবী তাজুল ইসলাম বলেন, রায়ে তাঁরা মর্মাহত। তবে তাঁরা শেষ পর্যন্ত আইনি লড়াই চালিয়ে যাবেন। পূর্ণাঙ্গ রায় পাওয়ার পর আপিল পুনর্বিবেচনার (রিভিউ) আবেদন করবেন।কামারুজ্জামানের ছেলে হাসান ইকবাল বলেন, ‘আমার বাবা ন্যায়বিচার পাননি। একজন নিরপরাধ মানুষকে মৃত্যুদণ্ড দেওয়া হলো।’ তিনি দাবি করেন, সোহাগপুর গ্রামে গণহত্যার সঙ্গে কামারুজ্জামানের সম্পৃক্ততার প্রমাণ ইতিহাসের কোথাও নেই।রাজধানীর পল্লবী থানায় করা একটি মামলায় ২০১০ সালের ১৩ জুলাই কামারুজ্জামানকে গ্রেপ্তার করেছিল আইনশৃঙ্খলা রক্ষাকারী বাহিনী। ওই বছরের ২ অক্টোবর তাঁকে মানবতাবিরোধী অপরাধের মামলায় গ্রেপ্তার দেখানো হয়। ২০১২ সালের ৪ জুন ট্রাইব্যুনাল-২ তাঁর বিরুদ্ধে সাতটি অভিযোগ গঠন করেন। গত বছরের ৯ মে ট্রাইব্যুনাল কামারুজ্জামানকে মৃত্যুদণ্ডাদেশ দিলে ৬ জুন তিনি উচ্চ আদালতে আপিল করেন। গতকাল আপিল বিভাগ তাঁর মৃত্যুদণ্ড বহাল রাখেন।
