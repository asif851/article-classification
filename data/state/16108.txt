
নোয়াখালীর সুবর্ণচরের চরবাটা ইউনিয়নে সালিসের নামে স্কুলছাত্রীকে (১৫) ‘পেটানোর’ প্রতিবাদে বিক্ষোভ মিছিল ও মানববন্ধন করেছে শিক্ষার্থীরা। গতকাল বুধবার চরবাটা বালিকা বিদ্যালয়ের সামনের সড়কে এসব কর্মসূচি পালিত হয়।চরবাটা ইউনিয়ন পরিষদের (ইউপি) চেয়ারম্যান মোজাম্মেল হোসেন সালিসের নামে গত সোমবার দশম শ্রেণির এক স্কুলছাত্রীকে মারধর করেছেন বলে অভিযোগ উঠেছে।স্থানীয় সূত্র জানায়, সকালে চরবাটা বালিকা বিদ্যালয়ের শিক্ষার্থীরা বিদ্যালয়ে এসে প্রতিবাদমুখর হয়ে ওঠে। তারা ঘটনার প্রতিবাদে বিদ্যালয়ে বিক্ষোভ মিছিল শুরু করে। পরে বেলা ১১টার দিকে শিক্ষার্থীরা বিদ্যালয়ের সামনের সড়কে মানববন্ধন করে। এ সময় তারা ঘটনার সঙ্গে ‘জড়িত’ ইউপি চেয়ারম্যান মোজাম্মেল হোসেনের শাস্তির দাবি করে বিভিন্ন স্লোগান দেয়।এদিকে মারধরে আহত ওই ছাত্রীকে গতকাল নোয়াখালী জেনারেল হাসপাতালে ভর্তি করা হয়েছে। ছাত্রীর বাবা বলেন, উপজেলা স্বাস্থ্য কমপ্লেক্সে অবস্থার উন্নতি না হওয়ায় ও নিরাপত্তার অভাব বোধ করায় মেয়েকে জেলা সদরে নিয়ে আসেন। তিনি আরও জানান, মারধরের শিকার হওয়ার পর তাঁর মেয়ে মানসিকভাবে ভেঙে পড়েছে। মেয়ের চিকিৎসার কাজে ব্যস্ত থাকায় তিনি এখনো এ বিষয়ে থানায় লিখিত অভিযোগ দিতে পারেননি।সুবর্ণচরের চরজব্বর থানার ভারপ্রাপ্ত কর্মকর্তা (ওসি) মো. নিজাম উদ্দিন বলেন, এ ব্যাপারে অভিযোগ পেলে আইনগত ব্যবস্থা নেওয়া হবে।উপজেলা নির্বাহী কর্মকর্তা (ইউএনও) মো. হারুন অর রশিদ প্রথম আলোকে বলেন, ওই ছাত্রীর পক্ষে কেউ তাঁর কাছে লিখিত অভিযোগ করেননি। তিনিও দাপ্তরিক ব্যস্ততার কারণে ছাত্রীকে হাসপাতালে গিয়ে দেখে আসতে পারেননি।
