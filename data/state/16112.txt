
পৌর নির্বাচনে আওয়ামী লীগ জোর করে জিততে চায়—বিএনপির ভারপ্রাপ্ত মহাসচিবের এ বক্তব্যকে ‘সিম্পলি ননসেন্স’ বলে মন্তব্য করেছেন অর্থমন্ত্রী আবুল মাল আবদুল মুহিত। আজ সোমবার বিকেলে সিলেটে সদর উপজেলার জালালাবাদ ইউনিয়নে পল্লি বিদ্যুৎ সংযোগ লাইনের উদ্বোধনকালে সাংবাদিকদের প্রশ্নের জবাবে তিনি এ মন্তব্য করেন।
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর গতকাল রোববার পৌর নির্বাচন সম্পর্কে বলেছিলেন, এখন পর্যন্ত বিভিন্ন কর্মকাণ্ড দেখে মনে হচ্ছে পৌরসভায় প্রহসনের নির্বাচন হতে যাচ্ছে। আওয়ামী লীগের প্রার্থীরা জোর করে জিততে চায়। নির্বাচন কমিশনও স্বাধীন নয়। সিলেটের আলীনগর-মোগলগাঁওয়ে বিদ্যুৎ সংযোগের উদ্বোধনী অনুষ্ঠান শেষে সাংবাদিকেরা অর্থমন্ত্রীর কাছে ওই মন্তব্যের ব্যাপারে জানতে চান। অর্থমন্ত্রী তখন ‘সিম্পলি ননসেন্স’ বলে আর কোনো মন্তব্য করেননি।
বিদ্যুৎ সংযোগের উদ্বোধনী অনুষ্ঠানে প্রধান অতিথির বক্তৃতায় অর্থমন্ত্রী বলেন, শেখ হাসিনার নেতৃত্বে ২০২১ সালের মধ্যে দেশের প্রতিটি গ্রামে বিদ্যুৎ​ যাবে। আর ২০১৮ সালের মধ্যে সিলেটের প্রতিটি গ্রামে বিদ্যুৎ পৌঁছাবে।
অনুষ্ঠানে জাতিসংঘে বাংলাদেশ মিশনের সাবেক স্থায়ী প্রতিনিধি এ কে আবুল মোমেন, আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ, সাবেক সাংসদ শফিকুর রহমান চৌধুরী ও পল্লি বিদ্যুৎ সমিতি-২ এর ব্যবস্থাপক দিলীপ চন্দ্র সরকার বক্তব্য দেন।
সন্ধ্যার পর অর্থমন্ত্রী সিলেট নগরের রিকাবিবাজারে কবি কাজী নজরুল মিলনায়তনে শুরু হওয়া সাত দিনব্যাপী ‘নাট্যমঞ্চ নাট্য উৎসব’ উদ্বোধন করেন।
