
চার পুলিশ হত্যা মামলার অন্যতম আসামি গাইবান্ধার সুন্দরগঞ্জ পৌরসভার মেয়র ও জামায়াত নেতা নুরুন্নবী প্রামাণিককে আজ শনিবার সন্ধ্যায় গ্রেপ্তার করেছে পুলিশ। সুন্দরগঞ্জ উপজেলা পরিষদ কার্যালয়সংলগ্ন নিজ বাড়ি থেকে তাঁকে গ্রেপ্তার করা হয়।
পুলিশ জানায়, গত বছরের ২৮ ফেব্রুয়ারি মানবতাবিরোধী অপরাধের মামলায় দেলাওয়ার হোসেন সাঈদীর ফাঁসির রায় ঘোষণার দিন জামায়াত-শিবিরের কর্মীরা সুন্দরগঞ্জ উপজেলার বামনডাঙ্গা পুলিশ তদন্ত কেন্দ্রের চারজন পুলিশ সদস্যকে পিটিয়ে হত্যা করে। ওই দিন বামনডাঙ্গা রেলস্টেশন ভাঙচুর-আগুন দেওয়া, মহিলা ভাইস চেয়ারম্যান ও সংখ্যালঘু সম্প্রদায়ের বাড়িঘর, দোকানপাট ভাঙচুর ও লুটপাটের ঘটনা ঘটে। পুলিশ হত্যাসহ এসব ঘটনায় সুন্দরগঞ্জ থানায় মোট ৩২টি মামলা দায়ের করা হয়। এসব মামলায় মোট আসামি ৬০ হাজার। এর মধ্যে জামায়াত নেতা নুরুন্নবী প্রামাণিকসহ এক হাজার ১৪৭ জনের নাম উল্লেখ করা হয়।তবে পৌর মেয়র নুরুন্নবী প্রামাণিকসহ অন্য আসামিদের কাছ থেকে ‘ঘুষ’ নিয়ে এত দিন আসামিদের গ্রেপ্তার করেনি বলে পুলিশ বিরুদ্ধে অভিযোগ আছে।সুন্দরগঞ্জ থানার ওসি (তদন্ত) গোলাম মোস্তফা বলেন, ‘পৌর মেয়র নুরুন্নবী প্রামাণিক গত বছরের ২৮ ফেব্রুয়ারিতে সহিংসতা ও হত্যা মামলার অন্যতম আসামি। ঘটনার পর থেকেই তিনি পলাতক। গোপন সংবাদের ভিত্তিতে আজ তাঁকে গ্রেপ্তার করা হয়।’
