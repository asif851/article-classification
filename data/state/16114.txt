
তথ্য ও যোগাযোগপ্রযুক্তি (আইসিটি) আইনে করা মামলায় গ্রেপ্তার ‘দৈনিক শিক্ষা’র সম্পাদক সিদ্দিকুর রহমান খানকে জেলগেটে জিজ্ঞাসাবাদের নির্দেশ দিয়েছেন আদালত। আজ শুক্রবার ঢাকা মহানগর হাকিম মারুফ হোসেন এ নির্দেশ দেন।
এর আগে রমনা থানায় করা এই মামলার তদন্ত কর্মকর্তা কাউন্টার টেররিজম ইউনিটের পরিদর্শক শওকত আলী সরকার তাঁকে (সিদ্দিকুর) আদালতে হাজির করে পাঁচ দিনের রিমান্ডের আবেদন করেন। অন্যদিকে, সিদ্দিকুর রহমানের আইনজীবীরা রিমান্ডের আবেদন বাতিল চেয়ে জামিনের আবেদন করেন।
সিদ্দিকুর রহমানের আইনজীবী খুরশিদ আলম খান আদালতকে বলেন, এই আসামিকে রিমান্ডে নেওয়ার কোনো সুযোগই নেই। শুধু হয়রানি করার জন্যই পুলিশ তাঁর রিমান্ডের আবেদন করেছে। শুনানি শেষে আদালত রিমান্ড আবেদন নাকচ করে পাঁচ কার্যদিবসের মধ্যে তাঁকে জেলগেটে জিজ্ঞাসাবাদ করার নির্দেশ দেন।
সিদ্দিকুর রহমান খানের পক্ষে আদালতে আরও ছিলেন আইনজীবী প্রশান্ত কর্মকার ও মবিনুল ইসলাম।
উল্লেখ্য, গতকাল বৃহস্পতিবার বিকেলে রাজধানীর শিক্ষা ভবন থেকে সিদ্দিকুর রহমান খানকে গ্রেপ্তার করে পুলিশের গোয়েন্দা বিভাগ। মাধ্যমিক ও উচ্চশিক্ষা অধিদপ্তরের সাবেক মহাপরিচালক ফাহিমা খাতুনের করা একটি মামলায় তাঁকে গ্রেপ্তার করা হয়।
সিদ্দিকুর রহমান খান ‘দৈনিক শিক্ষা’র আগে ইংরেজি দৈনিক নিউ এজ, ইনডিপেনডেন্টসহ কয়েকটি পত্রিকায় কাজ করেছেন।
