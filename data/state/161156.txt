
ঘন কুয়াশার কারণে আট ঘণ্টা বন্ধ থাকার পর মুন্সিগঞ্জের শিমুলিয়া ও মাদারীপুরের কাঁঠালবাড়ি নৌপথে ফেরি চলাচল শুরু হয়েছে। গতকাল রোববার দিবাগত রাত ১২টার পর থেকে এই পথে চলাচল বন্ধ হয়ে যায়। শুরু হয় আজ সোমবার সকাল ১০টার দিকে। এতে দুর্ভোগে পড়েন যাত্রী ও পরিবহন শ্রমিকেরা।
রাত ১২টার দিকে কুয়াশার তীব্রতা বেড়ে যায়। এরপরই ফেরি চলাচল বন্ধ রাখে ঘাট কর্তৃপক্ষ। এতে ঘাটের পারে আটকা পড়ে পাঁচ শতাধিক যানবাহন।
বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) বলছে, সন্ধ্যার পরেই কুয়াশার তীব্রতা বাড়তে শুরু করে। এতে ব্যাহত হয় ওই নৌপথে ফেরি চলাচল। পরে কুয়াশার তীব্রতা ভয়াবহ আকার ধারণ করলে ফেরি চালকেরা মার্কিং পয়েন্ট ও বিকন বাতি না দেখতে পেয়ে ফেরি চলাচল বন্ধ রাখে।
এর আগে দুই ঘাট থেকে ছেড়ে যাওয়া ছয়টি ফেরি যানবাহন ও যাত্রী নিয়ে মাঝ নদীতে আটকা পরে। ফেরিগুলো নদীর মাঝে নোঙর করে রাখা হয়েছে। এ ছাড়া অ্যাম্বুলেন্স, কুরিয়ার সার্ভিসের গাড়ি, পণ্যবাহী যানবাহন ও নৈশ কোচসহ ছোটবড় সব মিলিয়ে পারাপারের অপেক্ষায় রয়েছে পাঁচ শতাধিক যানবাহন।
বিআইডব্লিউটিসির কাঁঠালবাড়ি ঘাটের ব্যবস্থাপক সালাম হোসেন ফেরি চলাচল বন্ধের বিষয়টি নিশ্চিত করেছেন।
