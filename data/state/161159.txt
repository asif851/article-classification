
জিয়া চ্যারিটেবল ট্রাস্ট দুর্নীতি মামলায় সাক্ষ্য দিয়েছেন সোনালী ব্যাংকের প্রধান কার্যালয়ের সাবেক ব্যবস্থাপক মেজবাউল হক। আদালত আগামী ৫ নভেম্বর পরবর্তী শুনানির তারিখ ধার্য করেছেন। আজ বৃহস্পতিবার ঢাকার বিশেষ জজ আদালত-৩-এর বিচারক আবু আহমদ জমাদার সাক্ষ্য গ্রহণ শেষে এ আদেশ দেন।
জিয়া চ্যারিটেবল ট্রাস্টের নামে ৩ কোটি ১৫ লাখ ৪৩ হাজার টাকা অবৈধভাবে লেনদেনের অভিযোগে খালেদা জিয়াসহ চারজনের বিরুদ্ধে ২০১০ সালের ৮ আগস্ট তেজগাঁও থানায় এ মামলা করে দুর্নীতি দমন কমিশন (দুদক)।
দুদকের আইনজীবী মীর আ​হমেদ আলী সালাম প্রথম আলোকে বলেন, এই সাক্ষীর সাক্ষ্য গ্রহণের মধ্য দিয়ে এ মামলায় ১৮ জন সাক্ষীর সাক্ষ্য গ্রহণ শেষ হলো। এ মামলায় মোট সাক্ষী ৩৬ জন।
এদিকে মামলার অন্যতম আসামি খালেদা জিয়া চিকিৎ​সার জন্য বর্তমানে যুক্তরাজ্যে অবস্থান করছেন। তাঁর পক্ষে আদালতে হাজিরা দেন আইনজীবী সানাউল্লাহ মিয়া।
