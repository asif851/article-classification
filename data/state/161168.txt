
প্রতিবেশীর জানাজায় অংশ নিয়ে ফেরার পথে খুন হলেন দুই ভাই। চট্টগ্রামের চান্দগাঁওয়ের খাজা রোডে বাড়ির কাছেই তাঁদের ধারালো অস্ত্র দিয়ে কুপিয়ে খুন করে দুর্বৃত্তরা। গতকাল শুক্রবার রাত পৌনে ১১টার দিকে এ ঘটনা ঘটে। নিহত দুই ভাই হলেন মো. ফরিদ আলম (৪৫) ও মো. আবু ছিদ্দিক (৪২)। তাঁরা দুজন কাঠ ব্যবসায়ী। পুলিশ সূত্র জানায়, জানাজা শেষে হেঁটেই খাজা রোডের বাড়িতে ফিরছিলেন দুই ভাই। একজন একটু সামনে ছিলেন। হঠাৎ তাঁর ওপর কয়েকজন অস্ত্রধারী হামলা চালায়। ধারোলো অস্ত্র দিয়ে এলোপাতাড়ি কুপিয়ে তাঁকে গুরুতর আহত করা হয়। দুর্বৃত্তদের হাত থেকে ভাইকে রক্ষায় অন্যজন এগিয়ে যান। এ সময় তাঁকেও কুপিয়ে আহত করা হয়। আশপাশের লোকজন গুরুতর আহত অবস্থায় দুই ভাইকে চট্টগ্রাম মেডিকেল কলেজ হাসপাতালে (চমেক) নিয়ে যান। সেখানে চিকিৎসকেরা তাঁদের মৃত ঘোষণা করেন।চমেক হাসপাতালের পুলিশ ফাঁড়ির উপপরিদর্শক (এসআই) জহিরুল ইসলাম প্রথম আলোকে জানান, রাত সোয়া ১১টার দিকে দুই ভাইকে হাসপাতালে নিয়ে আসা হয়। কিছুক্ষণ পরই চিকিৎসকেরা তাঁদের মৃত ঘোষণা করেন।চান্দগাঁও থানার উপপরিদর্শক (এসআই) আবুল কালাম আজাদ বলেন, জমিসংক্রান্ত বিরোধের জের ধরে দুই ভাই খুন হয়েছেন বলে প্রাথমিকভাবে ধারণা করা হচ্ছে। দুজনের শরীরে ধারালো অস্ত্রের আঘাতের চিহ্ন রয়েছে। চট্টগ্রাম মহানগর পুলিশের পাঁচলাইশ জোনের সহকারী কমিশনার দীপক জ্যোতি খীসা বলেন, ‘শত্রুতার জের ধরে এই হত্যাকাণ্ড ঘটেছে বলে জেনেছি। এ বিষয়ে তদন্ত চলছে।’
