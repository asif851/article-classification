
বাংলাদেশের ওয়ার্কার্স পার্টির সভাপতি রাশেদ খান মেননের উত্তরার বাসভবনে আজ রোববার সন্ধ্যায় ককটেল ছুড়েছে দুর্বৃত্তরা। তবে ককটেলটি বিস্ফোরিত না হওয়ায় কোনো ক্ষয়ক্ষতি হয়নি।পুলিশ ককটেলটি নিষ্ক্রিয় করেছে। মেনন এ সময় সংসদে অবস্থান করছিলেন।এ বিষয়ে জানতে চাইলে প্রথম আলো ডটকমকে রাশেদ খান মেনন বলেন, ‘কে বা কারা আমার উত্তরার বাসায় ককটেল হামলা করেছে। তবে কোনো ক্ষয়ক্ষতি হয়নি।’জামাত-শিবিরের নেতা-কর্মীরা এ ঘটনা ঘটিয়েছেন, দাবি করে ওয়ার্কার্স পার্টি এক সংবাদ বিজ্ঞপ্তিতে জানিয়েছে, এর প্রতিবাদে তাত্ক্ষণিকভাবে বিক্ষোভ মিছিল করেছেন দলটির নেতা-কর্মীরা। বিক্ষোভ শেষে পল্টন মোড়ে অনুষ্ঠিত সমাবেশে বক্তারা এ ঘটনার সুষ্ঠু তদন্তসহ মেননের নিরাপত্তা জোরদার করার জন্য সরকারের প্রতি আহ্বান জানান।
