
নগরের পশ্চিম খুলশীতে গত ১০ দিনে প্রায় আড়াই একর পাহাড় কেটে ফেলা হয়েছে। গতকাল রোববার বিকেলে ওই এলাকায় অভিযান চালিয়ে পাহাড় কাটায় ব্যবহৃত তিনটি এক্সকাভেটর উদ্ধার করেছে জেলা প্রশাসন ও পরিবেশ অধিদপ্তর। তবে এ সময় পাহাড় কাটার সঙ্গে জড়িত ব্যক্তিরা পালিয়ে যান।
পরিবেশ অধিদপ্তর সূত্র জানায়, খুলশী থানার জালালাবাদ হাউজিং এলাকার পাশে এসব পাহাড় কাটা হচ্ছিল। লোহাগাড়া হাউজিং সোসাইটির নামে এই পাহাড় কাটা হয়। তিনি ওই সোসাইটির সভাপতি মোস্তাফিজুর রহমান নামের এক ব্যক্তি।
 অভিযানে নেতৃত্ব দেন জেলা প্রশাসক মো. জিল্লুর রহমান চৌধুরী। এ সময় পরিবেশ অধিদপ্তরের পরিচালক মো. আলতাফ হোসেন চৌধুরী, র‌্যাব-৭-এর লে. কমান্ডার মো. আশেক, পরিবেশ অধিদপ্তরের সহকারী পরিচালক খন্দকার মো. তাহাজ্জুত আলীসহ অন্য কর্মকর্তারা উপস্থিত ছিলেন।
জেলা প্রশাসকের স্টাফ অফিসার মো. তৌহিদুল ইসলাম প্রথম আলোকে বলেন, লোহাগাড়া হাউজিং সোসাইটির নাম দিয়ে কিছুদিন ধরে ওই এলাকায় পাহাড় কাটছিলেন সমিতির লোকজন। গতকাল ঘটনাস্থল থেকে তিনটি এক্সকাভেটর জব্দ করা হয়। তবে জড়িত ব্যক্তিরা পালিয়ে যান।
জেলা প্রশাসন সূত্র জানায়, পূর্ব পাহাড়তলী মৌজার প্রায় ৫ দশমিক ৪৩ একর পাহাড়ি ভূমি ওই সোসাইটির নামে রয়েছে। ব্যক্তিমালিকানাধীন এসব পাহাড় কোনো রকম অনুমতি ছাড়া ১০ দিন ধরে তাঁরা কাটা শুরু করেন। মূলত রাতের বেলায় এই পাহাড় কাটা হচ্ছিল।
লোহাগাড়া হাউজিং সোসাইটির সভাপতি মোস্তাফিজুর রহমান ও সাধারণ সম্পাদক আহমেদ কবির। এ রকম প্রায় ১৪ থেকে ১৫ জন এই পাহাড় কাটার সঙ্গে জড়িত বলে পরিবেশ অধিদপ্তরের সহকারী পরিচালক খন্দকার মো. তাহাজ্জুত আলী জানান। তিনি বলেন, এর আগে রাতে দুবার অভিযান চালানো হয়েছিল। কিন্তু জড়িত ব্যক্তিদের ধরা সম্ভব হয়নি। গত ১০ দিনে তাঁরা প্রায় আড়াই একর পাহাড় কেটে ফেলেছেন। মোস্তাফিজুর রহমান, আহমেদ কবির ও খোরশেদ আলমসহ জড়িত ব্যক্তিদের বিরুদ্ধে খুলশী থানায় একটি মামলা করা হবে।
