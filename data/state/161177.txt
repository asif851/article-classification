

রাজধানী ঢাকায় আজ বুধবার সকাল থেকে যানজটে নাকাল নগরবাসী। ফার্মগেট, শাহবাগ, সেগুনবাগিচা, বিজয় সরণি, মহাখালী, উত্তরাসহ নগরের বেশ কয়েকটি এলাকায় তীব্র যানজট দেখা দিয়েছে। এতে দুর্ভোগ পোহাতে হচ্ছে যাত্রীদের।

ট্রাফিক নিয়ন্ত্রণ কক্ষ থেকে বলা হয়েছে, রাজধানীর প্রায় সব এলাকায় যানজট। শাহবাগের দিকে চাপটা বেশি।
সপ্তাহের শেষ কর্মদিবসের আগের দিনে আজ ঘণ্টার পর ঘণ্টা সড়কে আটকে থাকতে দেখা গেছে যাত্রীদের। দীর্ঘ সময় জটে আটকে থাকায় অনেক যাত্রীকে গাড়িতেই ঘুমিয়ে থাকতে দেখা গেছে। ঘণ্টা খানের পথ যেতে কারও কারও দুই থেকে আড়াই ঘণ্টাও সময় লেগেছে। একই স্থানে গাড়ি আটকে থাকায় অনেকেই হেঁটে গন্তব্যে রওনা হন। যানজটে সবচেয়ে বেশি ভোগান্তিতে পড়েন নারী ও শিশুরা।
বেলা দুইটার দিকে যানজটের কারণ সম্পর্কে জানতে চাইলে ট্রাফিক নিয়ন্ত্রণ কক্ষ থেকে প্রথম আলোকে জানানো হয়, করুণ অবস্থা। প্রায় সব জায়গায় যানজট। বিভিন্ন কলেজ থেকে র‍্যালি বের হওয়ায় এমন অবস্থা হতে পারে। কোন এলাকায় চাপ বেশি, তা জানতে চাইলে তারা বলে, রাজধানীর শাহবাগে চাপটা বেশি।
ট্রাফিক পুলিশের একাধিক ঊর্ধ্বতন কর্মকর্তা নাম না প্রকাশের শর্তে প্রথম আলোকে বলেন, র‍্যালির কারণে যানজটে ফার্মগেট এলাকা পুরোপুরি অচল হয়ে পড়েছে। ফলে ঢাকার ভেতরে গাড়ি ঢুকতে পারছে না। তবে কার বা কোন সংগঠনের র‍্যালি, তা তাঁরা বলেননি।
আজ ৪ জানুয়ারি বাংলাদেশ ছাত্রলীগের ৬৯তম প্রতিষ্ঠাবার্ষিকী। এ উপলক্ষে রাজধানীর বিভিন্ন এলাকা থেকে গাড়িতে করে সংগঠনটির নেতা-কর্মীদের ঢাকা বিশ্ববিদ্যালয়ের দিকে যেতে দেখা গেছে।
রাজধানীর বাংলামোটরে আবদুল কাইয়ুম নামের এক ব্যবসায়ী প্রথম আলোকে বলেন, ট্রাফিক বিভাগের উচিত বড় বড় রাজনৈতিক দলের মিছিল, র‍্যালি ও সমাবেশের আগে কর্মসূচি সম্পর্কে গণমাধ্যমের মধ্য দিয়ে নগরবাসীকে জানানো। তাহলে সবাই সতর্ক হয়ে চলাফেরা করতে পারবেন। এভাবে কষ্টের কোনো মানে হয় না। তিনি প্রশ্ন তোলেন, তাহলে ট্রাফিক বিভাগের কাজ কী?
