
ময়মনসিংহের ত্রিশালে কবি কাজী নজরুল ইসলামের জন্মজয়ন্তীর জাতীয় অনুষ্ঠানের দাবিতে গতকাল শনিবার ঢাকা-ময়মনসিংহ মহাসড়ক অবরোধ ও বিক্ষোভ করেছেন ত্রিশালবাসী। এতে মহাসড়কে দীর্ঘ যানজটের সৃষ্টি হয়।পুলিশ ও বিক্ষোভকারী সূত্রে জানা যায়, দীর্ঘদিন ধরে ত্রিশালে নজরুলজয়ন্তী উপলক্ষে তিন দিনের জাতীয় অনুষ্ঠান পালিত হচ্ছিল। ত্রিশালসহ সমগ্র ময়মনসিংহের মানুষ এ অনুষ্ঠান উপভোগ করেন। সম্প্রতি সংস্কৃতিমন্ত্রী আসাদুজ্জামান নূর ঘোষণা করেন, নজরুলজয়ন্তীর অনুষ্ঠান এবার কুমিল্লায় হবে। এ ঘোষণার প্রতিবাদে ত্রিশালের মানুষ গত বৃহস্পতিবার থেকে আন্দোলন করছেন। ওই দিন তাঁরা ঢাকা-ময়মনসিংহ মহাসড়কে মানববন্ধন করেন। এর ধারাবাহিকতায় গতকাল দুপুর ১২টা থেকে বেলা দেড়টা পর্যন্ত পৌর এলাকায় ঢাকা-ময়মনসিংহ মহাসড়ক অবরোধ করে এলাকাবাসী বিক্ষোভ করেন। এ সময় মহাসড়কের উভয় দিকে কয়েক কিলোমিটার এলাকাজুড়ে যানজটের সৃষ্টি হয়। এসব কর্মসূচিতে ত্রিশালের ছাত্র-শিক্ষক, রাজনৈতিক দলের নেতাসহ সব শ্রেণি-পেশার মানুষ অংশ নেন।পরে ত্রিশালের উপজেলা নির্বাহী কর্মকর্তা (ইউএনও) মাহবুব হাসান বিষয়টি সরকারের সংশ্লিষ্ট বিভাগে যথাযথ উপায়ে জানানোর আশ্বাস দিলে অবরোধ তুলে নেন এলাকাবাসী। তবে দাবি মানা না হলে আরও কঠোর আন্দোলনের ঘোষণা দেন বিক্ষোভকারীরা।ইউএনও মাহবুব হাসান বলেন, ‘বিক্ষোভকারীদের লিখিতভাবে একটা আবেদন দিতে বলা হয়েছে। আবেদনটি সরকারের সংশ্লিষ্ট মন্ত্রণালয়ে পৌঁছে দেওয়ার আশ্বাস দিয়েছি। পরে তাঁরা অবরোধ তুলে নেন।’
