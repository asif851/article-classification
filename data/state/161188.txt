
বান্দরবানের বেশির ভাগ মানুষ এখনো ভূমি বিরোধ নিষ্পত্তি কমিশন সম্পর্কে জানে না। জেলায় হাজার হাজার একর ভূমি বেদখলের কারণে এ পর্যন্ত ১১-১২টি পাড়া উচ্ছেদ হয়েছে। এসব বেদখল হওয়া ভূমি উদ্ধার ও উচ্ছেদ হওয়া পাড়া পুনর্বহালের জন্য দ্রুত বান্দরবানে ভূমি বিরোধ নিষ্পত্তি কমিশনের শাখা দপ্তর করতে হবে।
গতকাল শনিবার বান্দরবান জেলা পরিষদের উদ্যোগে আয়োজিত ভূমি ব্যবস্থাপনাবিষয়ক সভায় হেডম্যানরা (মৌজাপ্রধান) এসব কথা বলেন। জেলা পরিষদ মিলনায়তনে আয়োজিত সভায় প্রধান অতিথি ছিলেন জেলা পরিষদের চেয়ারম্যান ক্যশৈহ্লা মারমা।
সভায় জেলার ৯৫টি মৌজার হেডম্যান অংশ নেন। এ ছাড়া সভায় অন্যান্যের মধ্যে উপস্থিত ছিলেন জেলা পরিষদের সদস্য ক্যসাপ্রু, থোয়াই সাহ্লা, নির্বাহী কর্মকর্তা নূরুল আবছার।
জেলা পরিষদ সূত্র জানায়, ভূমি বিরোধ নিষ্পত্তি কমিশনের কার্যক্রম সম্পর্কে হেডম্যানদের মাধ্যমে সাধারণ মানুষকে জানানোর জন্য এ সভা ডাকা হয়।
পার্বত্য চট্টগ্রাম হেডম্যান নেটওয়ার্কের সাংগঠনিক সম্পাদক উনিহ্লা মারমা বলেন, সরকারি তথ্য অনুযায়ী, ইতিমধ্যে জেলার ৬৭ শতাংশ জমি ব্যক্তিমালিকানায় বন্দোবস্ত, রাবার-হর্টিকালচারের জন্য ইজারা, সরকারি অবকাঠামো নির্মাণে ব্যবহার ও বন বিভাগের আওতায় দেওয়া হয়েছে। বাকি ৩৩ শতাংশ জমির মধ্যেও বিশাল একটি অংশ বহিরাগত দখলদারেরা দখল করেছে। এ দখলদারদের অত্যাচারে টিকতে না পেরে লামা ও নাইক্ষ্যংছড়ি থেকে ১২টি পাড়া উচ্ছেদ হয়েছে।
লামা, নাইক্ষ্যংছড়ি ও আলীকদমের হেডম্যানরা বলেন, ভূমি বিরোধ নিষ্পত্তি কমিশনের কার্যক্রম সম্পর্কে সেখানকার মানুষ এখনো জানে না।
জেলা পরিষদের চেয়ারম্যান ক্যশৈহ্লা মারমা ভূমি বিরোধ নিষ্পত্তি কমিশনকে সহযোগিতার জন্য হেডম্যানদের প্রতি আহ্বান জানিয়ে বলেন, সবাই একযোগে কাজ না করলে বেদখল হওয়া ভূমি উদ্ধার করা যাবে না।
উপস্থিত হেডম্যানরা দ্রুত বান্দরবান জেলায় ভূমি বিরোধ নিষ্পত্তি কমিশনের শাখা দপ্তর স্থাপনের দাবি জানান।
ভূমি বিরোধ নিষ্পত্তি কমিশনকে সহযোগিতার জন্য সভায় ১২ সদস্যের বান্দরবান ভূমি বিরোধ নিষ্পত্তিসংক্রান্ত-সহায়ক কমিটি গঠন করা হয়েছে। রোয়াংছড়ির বেতছড়া মৌজার হেডম্যান হ্লাথোয়াই হ্রী মারমাকে কমিটির আহ্বায়ক করা হয়েছে।
 
