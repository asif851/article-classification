
জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলায় হাজিরা দিতে আদালতে হাজির হয়েছেন বিএনপির চেয়ারপারসন খালেদা জিয়া। আজ রোববার সকাল ১০টা ৩৫ মিনিটে রাজধানীর বকশিবাজারে আলিয়া মাদ্রাসা মাঠে স্থাপিত অস্থায়ী বিশেষ জজ আদালতের চত্বরে পৌঁছান খালেদা জিয়া। এরপর যান আদালতের এজলাসে। সকাল নয়টা ৫৫ মিনিটের দিকে গুলশানের নিজ কার্যালয় থেকে আদালতের উদ্দেশে রওনা দেন তিনি।বিএনপির চেয়ারপারসনের হাজিরাকে কেন্দ্র করে আদালত ও এর আশপাশের এলাকায় বাড়তি নিরাপত্তা ব্যবস্থা নেওয়া হয়েছে। মোতায়েন করা হয়েছে পুলিশ, র‍্যাব ও বিজিবির বিপুলসংখ্যক সদস্য। জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলায় কয়েক মাস ধরে আদালতে হাজির না হওয়ায় বিচারক গত ২৫ ফেব্রুয়ারি খালেদা জিয়ার বিরুদ্ধে গ্রেপ্তারি পরোয়ানা জারি করেন। এই মামলায় আজ শুনানির দিন ধার্য রয়েছে। এ বিষয়ে গতকাল শনিবার বিকেলে খালেদা জিয়ার আইনজীবী সানাউল্লাহ মিয়া প্রথম আলোকে বলেন, চেয়ারপারসনের বিরুদ্ধে গ্রেপ্তারি পরোয়ানা জারি হওয়ায় জামিন চাইবেন তিনি।
জামিন পেলে খালেদা জিয়া গুলশানে নিজ বাসভবন ‘ফিরোজায়’ ফিরবেন বলে তাঁর প্রেস উইংয়ের সদস্য শায়রুল কবির খান গত রাতে মুঠোফোনে প্রথম আলোকে জানিয়েছেন।
আদালত থেকে খালেদা জিয়া আবার গুলশানে নিজের রাজনৈতিক কার্যালয়ে, নিজ বাসভবনে, নাকি নয়াপল্টনে দলীয় কার্যালয়ে যাবেন, তা নিয়ে কয়েক দিন ধরে দলের নেতা-কর্মীদের মধ্যে নানা গুঞ্জন ছিল।
আদালতের পথে খালেদা জিয়া
গতকাল সকালে বিএনপির দায়িত্বশীল একটি সূত্র জানায়, আদালত থেকে খালেদা জিয়া হয় গুলশানের কার্যালয়ে, নয়তো নয়াপল্টনে দলের কেন্দ্রীয় কার্যালয়ে যেতে চান। তিনি দলের কেন্দ্রীয় কার্যালয়ে গিয়ে নেতা-কর্মীদের উঠিয়ে দিয়ে তাঁদের মনোবল চাঙা করতে চান। অবশ্য গত রাতেই কার্যালয়ের তালা কেটে তিন মাস পর নেতা-কর্মীরা সেখানে প্রবেশ করেছেন। এ অবস্থায় তিনি কেন্দ্রীয় কার্যালয় ঘুরে বাসায় যাবেন কি না, তা নিশ্চিত হওয়া যায়নি। আইনশৃঙ্খলা রক্ষাকারী বাহিনী কোনো বাধার সৃষ্টি না করলে পরিস্থিতি বুঝে তারপর গুলশানের বাসভবনে যাওয়ার ইচ্ছা রয়েছে খালেদা জিয়ার।
বিএনপির নীতিনির্ধারকেরা খালেদা জিয়া আদালতে যাওয়ার পর তাঁর ফিরতি গন্তব্য নিয়ে নানা আশঙ্কায় আছেন বলে জানা গেছে। দলের নেতাদের কারও কারও মতে, আইনশৃঙ্খলা রক্ষাকারী বাহিনী খালেদা জিয়াকে আদালত থেকে নয়াপল্টনে বা গুলশানের কার্যালয়ে ফিরতে না-ও দিতে পারে। স্বেচ্ছায় গুলশানের বাসায় না গেলে তাঁকে জোর করে সেখানে পৌঁছে দেওয়া হতে পারে। তাঁরা মনে করেন, এটি করা হলে চলমান আন্দোলন মারাত্মকভাবে ক্ষতিগ্রস্ত হবে। নেতা-কর্মীদের মনোবল আরও ভেঙে যাবে। এর প্রভাব তিন সিটি করপোরেশন নির্বাচনেও পড়তে পারে।
খালেদা জিয়াকে বাসায় তুলে দেওয়া হলে গুলশান কার্যালয়ে অবস্থানরত বিএনপির নেতা ও খালেদা জিয়ার ব্যক্তিগত কর্মকর্তাদের কী হবে? তা নিয়েও বিএনপির নীতিনির্ধারকেরা চিন্তিত। কারণ, এসব নেতা ও কর্মকর্তার নামে মামলা রয়েছে। খালেদা জিয়া কার্যালয় থেকে বের হওয়ার পর তাঁদের গ্রেপ্তার করা হয় কি না, তা নিয়েও নেতারা শঙ্কায় আছেন বলে দলীয় সূত্রগুলো জানায়।
গত ৩ জানুয়ারি রাত থেকে খালেদা জিয়া গুলশানে নিজ রাজনৈতিক কার্যালয়ে আছেন। ৫ জানুয়ারির ‘একতরফা’ নির্বাচনের বর্ষপূর্তির দিনে রাজধানী ঢাকায় সমাবেশ কর্মসূচিকে ঘিরে ওই রাত থেকে তাঁকে কার্যালয়ে অবরুদ্ধ করে তালা মেরে দেওয়া হয়। এরপর ১৯ জানুয়ারি থেকে অবরোধমুক্ত করা হলেও তিনি আর কার্যালয় থেকে বের হননি।
কার্যালয়ের পরিস্থিতি
সকাল আটটার দিকে কার্যালয়ের সামনে গিয়ে দেখা যায়, সেখানকার পরিস্থিতি স্বাভাবিক। এ সময় কার্যালয়ের সামনে নিয়মিত দায়িত্ব পালন করছিলেন পুলিশের ১০-১২ জন পোশাকধারী সদস্য। তাঁদের মধ্যে কোনো বাড়তি তৎপরতা দেখা যায়নি। পাশাপাশি সাদা পোশাকধারী বেশ কিছু পুলিশ সদস্যও সেখানে ছিলেন। কার্যালয়ের সামনের সড়কে ছিল না কোনো প্রতিবন্ধকতা। ওই সড়ক দিয়ে নির্বিঘ্নে চলে যানবাহন। স্বাভাবিকভাবে চলাফেরা করেন মানুষজন। সকাল থেকে কার্যালয়ের সামনে জড়ো হচ্ছিলেন বিভিন্ন গণমাধ্যমের প্রতিনিধিরা।আদালতে যাওয়ার প্রস্তুতির অংশ হিসেবে কার্যালয়ের প্রধান ফটকের সামনে আড়াআড়ি করে রাখা চেয়ারপারসনের নিরাপত্তার কাজে নিয়োজিত বাহিনীর (সিএসএফ) গাড়িটি সকাল নয়টার দিকে সরিয়ে নেওয়া হয়। সিএসএফের আরও বেশ কিছু গাড়ি কার্যালয়ের সামনে আসে। সিএসএফের সদস্যদের তৎপর দেখা যায়। কার্যালয় থেকে ব্যাগে করে বেশ কিছু মালপত্র খালেদা জিয়ার বাসভবন ‘ফিরোজায়’ নিয়ে যেতে দেখা যায় তাঁদের।
