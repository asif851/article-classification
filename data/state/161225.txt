
পুলিশি সেবায় স্বচ্ছতা আনতে মাস ছয়েক আগে বাংলাদেশ পুলিশ ‘বিডি পুলিশ হেল্প লাইন’ অ্যাপ উদ্বোধন করেছিল। ধারণা করা হচ্ছিল অ্যাপটি ব্যবহার করে অনেকেই অভিযোগ জানাবেন এবং পুলিশি সেবা নেবেন। কিন্তু মূল্যায়নে দেখা যাচ্ছে, অ্যাপটি তেমন জনপ্রিয়তা পায়নি।
পুলিশ সদর দপ্তরের সংশ্লিষ্ট বিভাগ থেকে জানা গেছে, গত সোমবার পর্যন্ত অ্যাপটি ব্যবহার করে দেশের বিভিন্ন অঞ্চলে অভিযোগ জানিয়েছেন ৪ হাজার ৯১৪ জন। সদর দপ্তরের নাম প্রকাশে অনিচ্ছুক কর্মকর্তারা বলেন, থানায় গিয়ে মানুষ সব সময় কাঙ্ক্ষিত সেবা পান না—এটি মাথায় রেখেই অ্যাপটি চালু করা হয়। অনেকেই আছেন, থানায় গিয়ে ঘণ্টার পর ঘণ্টা বসে থেকেও ভারপ্রাপ্ত কর্মকর্তার (ওসি) দেখা পান না। এই অ্যাপে কেউ অভিযোগ জানানোর সঙ্গে সঙ্গে তা ওসি থেকে পুলিশের মহাপরিদর্শক (আইজিপি) পর্যন্ত বিভিন্ন স্তরের কর্মকর্তারা জানতে পারেন। কিন্তু প্রচারের অভাবে মানুষ অ্যাপটি সম্পর্কে জানতে পারছে না, সেবাও নিতে পারছে না।
পুলিশ সদর দপ্তরের সহকারী মহাপরিদর্শক ব্যারিস্টার হারুন অর রশিদ প্রথম আলোকে বলেন, দেশে স্মার্টফোন ব্যবহারকারীর সংখ্যা এখন প্রায় এক কোটি। আশা করা হচ্ছিল, অনেকেই এই অ্যাপটি ব্যবহার করে সেবা নেবেন। সেবা মানুষের দোরগোড়ায় পৌঁছানোর চিন্তা থেকেই উদ্যোগটি নেওয়া হয়। অভিযোগ করার পর অভিযোগকারী সাড়া পাচ্ছেন কি না তা দেখার জন্য সদর দপ্তরে একটি মনিটরিং সেলও গঠন করা হয়েছে।
যাঁরা অ্যাপটি ব্যবহার করেছেন, তাঁরা আসলেই সাড়া পাচ্ছেন কি না তার খোঁজ নিতে এই প্রতিবেদক অ্যাপটি ডাউনলোড করেন। দেখা গেছে, নানা বিষয়ে অ্যাপ ব্যবহারকারীরা পুলিশের কাছে অভিযোগ জানিয়েছেন। যৌন হয়রানি, ইয়াবা ও মাদক কেনাবেচা, উত্ত্যক্ত, চাঁদাবাজি, ছিনতাই, বাল্যবিবাহ, ধর্ষণ, যৌতুক, চুরির অভিযোগ রয়েছে। এর বাইরে কেউ কেউ প্রশ্ন করেছেন পুলিশের কাছে, যেমন থানায় জিডি করতে টাকা লাগে কি না। কেউ কেউ পুলিশের বিরুদ্ধেও অভিযোগ করেছেন।
অভিযোগ জানাতে নাম প্রকাশ করার কোনো বাধ্যবাধকতা নেই। অভিযোগগুলোর মধ্যে ১ হাজার ৪৭৭টি পোস্টে পুলিশ ও অভিযোগকারীরা যোগাযোগ করেছেন। এই যোগাযোগের বিষয়টি অ্যাপ ব্যবহারকারীদের সবাই দেখতে পাননি। ১ হাজার ২০৩টি পোস্ট ছিল সবার জন্য উন্মুক্ত। যে কেউ অ্যাপে ঢুকে দেখতে পাবেন কী ধরনের অভিযোগ জমা পড়ছে।
সোমবার নওগাঁয় এক ব্যক্তি নাম প্রকাশ না করে পুলিশকে একটি নম্বর দিয়েছেন। ওই নম্বর থেকে জিনের বাদশা পরিচয়ে এক ব্যক্তি টাকা চেয়েছেন। নওগাঁর পুলিশ সুপার বিষয়টি দেখতে থানার ভারপ্রাপ্ত কর্মকর্তাকে ব্যবস্থা নিয়ে জানানোর নির্দেশ দিয়েছেন। ঝিনাইদহের শৈলকূপা থেকে এক ব্যক্তি তাঁর ভাইয়ের ওপর সন্ত্রাসী হামলা সম্পর্কে অ্যাপ ব্যবহার করে অভিযোগ জানান। সেখানে তিনি একটি ভিডিও ক্লিপও সংযুক্ত করেন। শৈলকুপার ওসি আসামি গ্রেপ্তার করে অভিযোগকারীকে জানিয়েছেন। ঢাকার মিরপুরে চাকরির কথা বলে সাড়ে সাত লাখ টাকা হাতিয়ে নেওয়া হয়েছে বলে একজন অভিযোগ জানান। মিরপুর থানার ওসি তাঁকে থানায় এসে অভিযোগ জানাতে বলেন ও সাহায্যের প্রতিশ্রুতি দেন।
যেভাবে অ্যাপটি ব্যবহার করা যাবে
অ্যান্ড্রয়েড ফোন ব্যবহারকারীরা প্লে স্টোরথেকে ‘bd police helpline’ নামের অ্যাপটি নামিয়ে নিতে পারবেন। অ্যাপটি ডাউনলোড করার পর প্রথমেই ‘তথ্য দিন, সেবা নিন, নিরাপদে থাকুন’ এই বার্তা পাবেন ব্যবহারকারী। পেজের বাঁ দিকে মেন্যুতে ঢুকে লগ-ইন করতে হবে। নাম, ই-মেইল ঠিকানা দিয়ে লগ-ইন করা যাবে, পরিচয় গোপন রেখেও করা যাবে।
ময়মনসিংহ ও জামালপুরে পাইলট প্রকল্প শেষ করে অ্যাপটি সারা দেশে চালু করা হয়েছে। ব্যবহারকারীরা বেনামে অথবা নির্দিষ্ট নাম ও পাসওয়ার্ড ব্যবহার করেও অ্যাপটি ব্যবহার করতে পারবেন।
 
