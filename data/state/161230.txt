
২৫ ডিসেম্বর শুভ বড়দিন উপলক্ষে ১৮ দলের ডাকা অবরোধ প্রত্যাহারের দাবি জানিয়েছেন সমাজকল্যাণ প্রতিমন্ত্রী প্রমোদ মানকিন। গতকাল সোমবার জাতীয় প্রেসক্লাবের সামনে বাংলাদেশ খ্রিষ্টান অ্যাসোসিয়েশন আয়োজিত এক মানববন্ধনে তিনি এ দাবি জানান। বড়দিনের আগের দিন, আজ মঙ্গলবারও অবরোধ কর্মসূচির প্রতিবাদে এই মানববন্ধন করা হয়।সমাজকল্যাণ প্রতিমন্ত্রী বলেন, খ্রিষ্টান ধর্মের বিশেষ দিনকে যথাযথ ধর্মীয় মর্যাদায় ও শ্রদ্ধার সঙ্গে পালন করতে দিতে হবে। না হলে তা হবে সব ধর্মের প্রতি অবহেলা করার শামিল। তিনি ১৮-দলীয় নেতা খালেদা জিয়াকে আজকের মধ্যে অবরোধ প্রত্যাহারের অনুরোধ করে বলেন, দেশের সাধারণ মানুষকে স্বস্তিতে থাকতে দিন।সংগঠনের মহাসচিব নির্মল রোজারিও বলেন, ‘১৮ ডিসেম্বর সংবাদ সম্মেলনের মাধ্যমে বড়দিনের আগে-পরে অবরোধ না ডাকার জন্য বিরোধী দলের প্রতি অনুরোধ জানানো হয়েছিল। কিন্তু তারা সে অনুরোধ রাখেনি। আজ আবার ২৪ থেকে ২৬ ডিসেম্বর অবরোধ প্রত্যাহার করার অনুরোধ জানাচ্ছি।’
