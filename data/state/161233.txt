
সিলেট নগরের চৌহাট্টা এলাকায় সিটি করপোরেশন পরিচালিত ভোলানন্দ নৈশবিদ্যালয় উচ্চমাধ্যমিকে উন্নীত করার সিদ্ধান্ত হয়েছে। এসএসসি পরীক্ষায় নৈশবিদ্যালয়ের শিক্ষার্থীদের ফলাফল পর্যালোচনা করে সিটি করপোরেশনের শিক্ষাসংক্রান্ত স্থায়ী কমিটি গত মঙ্গলবার সভা করে এ সিদ্ধান্ত নেয়। সিটি করপোরেশনের জনসংযোগ দপ্তর জানায়, ঝরে পড়া শিক্ষার্থীদের বিনা খরচে লেখাপড়ার সুযোগ করে দিতে ভোলানন্দ নৈশবিদ্যালয়ে প্রাথমিক ও মাধ্যমিক পর্যায়ের পড়াশোনা হচ্ছিল। এবারের এসএসসি পরীক্ষায় ১৮ জন পরীক্ষা দিয়ে ১৭ জন উত্তীর্ণ হওয়ায় উচ্চমাধ্যমিকে উন্নীত করার সিদ্ধান্ত নেওয়া হয়েছে।
