
টাঙ্গাইল-৪ (কালিহাতী) আসনের উপনির্বাচন স্থগিত করেছেন সুপ্রিম কোর্ট। নির্বাচনের প্রার্থী আবদুল কাদের সিদ্দিকীর মনোনয়নপত্র বৈধ ঘোষণা করে হাইকোর্টের দেওয়া আদেশ স্থগিত চেয়ে নির্বাচন কমিশনের করা আবেদন আপিল বিভাগের নিয়মিত বেঞ্চে শুনানির জন্য ২ নভেম্বর দিন ধার্য করা হয়েছে।
নির্বাচন কমিশনের আবেদনের শুনানি শেষে আপিল বিভাগের অবকাশকালীন চেম্বার বিচারপতি সৈয়দ মাহমুদ হোসেন গতকাল মঙ্গলবার এ আদেশ দেন। কাদের সিদ্দিকীর পক্ষে শুনানিতে ছিলেন জ্যেষ্ঠ আইনজীবী এ জে মোহাম্মদ আলী। রাষ্ট্রপক্ষে ছিলেন অ্যাটর্নি জেনারেল মাহবুবে আলম।
আওয়ামী লীগ থেকে বহিষ্কৃত হওয়ার পর আবদুল লতিফ সিদ্দিকী সাংসদ পদ থেকে পদত্যাগ করায় টাঙ্গাইল-৪ আসন শূন্য হয়। সেখানে উপনির্বাচনের তফসিল ঘোষণা করলে কৃষক শ্রমিক জনতা লীগের সভাপতি কাদের সিদ্দিকী মনোনয়নপত্র জমা দেন। এই উপনির্বাচনে ভোট গ্রহণের তারিখ আগামী ১০ নভেম্বর।
১৩ অক্টোবর কাদের সিদ্দিকীর মনোনয়নপত্র ঋণ খেলাপের অভিযোগে বাতিল করেন রিটার্নিং কর্মকর্তা। কাদের সিদ্দিকী নির্বাচন কমিশনে আপিল করলে ১৮ অক্টোবর তাও খারিজ হয়। এরপর তিনি উচ্চ আদালতের শরণাপন্ন হন। ২১ অক্টোবর হাইকোর্ট এক আদেশে বলেন, কাদের সিদ্দিকীর মনোনয়নপত্র বৈধ। ২২ অক্টোবর তিনি প্রতীক বরাদ্দ পান।
হাইকোর্টের ওই আদেশ স্থগিতের জন্য গত সোমবার আপিল বিভাগে আবেদন করে নির্বাচন কমিশন। গতকাল ওই আবেদনের শুনানি হয়। চেম্বার আদালত নির্বাচন স্থগিত করে নির্বাচন কমিশনের আবেদন ২ নভেম্বর আপিল বিভাগের নিয়মিত বেঞ্চে শুনানির জন্য পাঠান।
