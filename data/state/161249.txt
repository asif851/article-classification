
আওয়ামী লীগের দুই পক্ষের সংঘর্ষের সময় মাথায় গুলিবিদ্ধ হয়ে সমকাল-এর শাহজাদপুর প্রতিনিধি আবদুল হাকিম শিমুল নিহত হওয়ার ঘটনায় পৌর মেয়র হালিমুল হককে গ্রেপ্তার করা হয়েছে। আজ রোববার রাতে আওয়ামী লীগ থেকে বহিষ্কৃত হালিমুল হককে রাজধানীর শ্যামলী এলাকা থেকে গ্রেপ্তার করে পুলিশ।ডিএমপির উপকমিশনার মাসুদুর রহমান আজ রোববার রাতে হালিমুল হকের গ্রেপ্তারের খবর নিশ্চিত করেছেন।এদিকে আবদুল হাকিম হত্যা মামলায় পাঁচজনকে কারাগারে পাঠিয়েছেন আদালত। রোববার দুপুরে শাহজাদপুর জ্যেষ্ঠ বিচারিক হাকিম আদালতের বিচারক হাসিবুল হক এ আদেশ দেন। কারাগারে পাঠানো পাঁচজন হলেন উপজেলা আওয়ামী লীগের সদস্য পৌর শহরের ছয়আনি পাড়ার কে এম নাসির উদ্দীন, বাড়াবিল গ্রামের মো. আরসাদ আলী, নাজমুল হোসেন, আলমগীর হোসেন ও শক্তিপুর গ্রামের জহির উদ্দীন। তাঁদের মধ্যে প্রথম দুজন মামলার এজাহারভুক্ত আসামি। অন্যদের সন্দেহভাজন হিসেবে আটক করে পরে এ মামলায় গ্রেপ্তার দেখানো হয়। এর আগে বৃহস্পতিবার গ্রেপ্তার হন মেয়র হালিমুল হকের ভাই হাফিজুল হক। পরদিন গ্রেপ্তার হন মেয়রের আরেক ভাই হাবিবুল হক। তাঁদের গতকাল শনিবার আদালতের মাধ্যমে কারাগারে পাঠানো হয়েছে।শাহজাদপুরে গত বৃহস্পতিবার আওয়ামী লীগের দুই পক্ষের সংঘর্ষের সময় মাথায় গুলিবিদ্ধ হন সাংবাদিক হাকিম। পরদিন ঢাকায় নেওয়ার পথে তিনি মারা যান। এ খবর পেয়ে ওই দিন সন্ধ্যায় হৃদ্‌রোগে আক্রান্ত হয়ে মারা যান তাঁর নানি রোকেয়া বেগম।হাকিমের স্ত্রী নুরুননাহার বেগম গত শুক্রবার শাহজাদপুর থানায় মামলা করেছেন। এ ছাড়া সংঘর্ষের দিন আওয়ামী লীগের এক পক্ষও একটি মামলা করে। গ্রেপ্তার এই সাতজনের মধ্যে চারজন দুই মামলারই এজাহারভুক্ত আসামি।
আরও পড়ুন
গ্রেপ্তার আরও ৫, শাহজাদপুরে স্বতঃস্ফূর্ত হরতাল
