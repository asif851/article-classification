
ঢাকা উত্তর সিটি করপোরেশনের (ডিএনসিসি) মেয়র আনিসুল হক বলেছেন, সিটি করপোরেশনের সিদ্ধান্ত অমান্য করে অগ্নিকাণ্ডে ক্ষতিগ্রস্ত পাকা মার্কেট খুলে দেওয়ার কারণে এখন কোনো দুর্ঘটনা ঘটলে এর দায় ব্যবসায়ীদের নিতে হবে।
আজ শুক্রবার বিকেলে গুলশান-১-এর ডিএনসিসি মার্কেট পরিদর্শন শেষে সাংবাদিকদের প্রশ্নের জবাবে আনিসুল হক এ কথা বলেন।
২ জানুয়ারি এই মার্কেটে আগুন লাগে। এতে মার্কেটের কাঁচাবাজার অংশটি ধসে পড়ে। আর পাকা মার্কেটও ক্ষতিগ্রস্ত হয়। বুয়েটের বিশেষজ্ঞ দলের মতামতের পর মার্কেটের এই অংশটি খোলা হবে কি না, সে ব্যাপারে সিদ্ধান্ত নেওয়া হবে বলে জানান মেয়র আনিসুল হক। কিন্তু তাঁর এই কথার তোয়াক্কা না করে পাকা মার্কেটের ব্যবসায়ীরা আজ থেকে মার্কেটটি চালু করেন।
আজ বিকেলে ডিএনসিসি মার্কেট পরিদর্শন শেষে সাংবাদিকদের সঙ্গে কথা বলেন আনিসুল হক। সিটি করপোরেশনের সিদ্ধান্ত না মেনে পাকা মার্কেট খুলে দেওয়া প্রসঙ্গে আনিসুল হক বলেন, ব্যবসায়ীদের সঙ্গে সিটি করপোরেশনের কোনো সংঘাত নেই। বাইরে থেকে দেখে মনে হচ্ছে পাকা মার্কেটটি ভালো আছে। তবে এটি ঝুঁকিপূর্ণ কি না, সেটা কেউ বলতে পারছেন না। এখন দোকান খোলার কারণে কোনো ধরনের দুর্ঘটনা (অ্যাকসিডেন্ট) হলে এর দায় ব্যবসায়ীদের নিতে হবে। তিনি বলেন, মার্কেট খোলার ব্যাপারে আর কয়েকটা দিন ব্যবসায়ীরা অপেক্ষা করলে ভালো হতো।
এদিকে আজ দুপুরে জুমার নামাজের পর পাকা মার্কেটের সামনে ব্যবসায়ীরা দোয়া মাহফিলের আয়োজন করেন। সেখানে পাকা মার্কেট ব্যবসায়ী সমিতির সভাপতি এস. এম. তালাল রেজবী বলেন, মার্কেটটি আজ থেকে খুলে দেওয়া হলো। তিনি বলেন, পাকা মার্কেটের ২০ শতাংশ দোকান বেশি ক্ষতিগ্রস্ত হয়েছে। যে অংশ ভালো আছে, এর মধ্যে সামনের দিকের ৪০ শতাংশ দোকানই আজ খুলে দেওয়া হয়েছে।
