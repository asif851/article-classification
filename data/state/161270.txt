

আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি হতাশাগ্রস্ত একটি দল। ঘরে বসে সংবাদ সম্মেলনের মধ্যে তাদের কাজ সীমাবদ্ধ। জনগণের সঙ্গে তাদের কোনো সম্পৃক্ততা নেই।
আজ বৃহস্পতিবার সকালে বনানী কবরস্থানে পঁচাত্তরের ১৫ আগস্ট ঘাতকদের হাতে নিহত বঙ্গবন্ধুর সহধর্মিণী বেগম ফজিলাতুন্নেছা মুজিবসহ বঙ্গবন্ধু পরিবারের শহীদদের প্রতি শ্রদ্ধা নিবেদন শেষে তিনি এ কথা বলেন।
আওয়ামী লীগের কাউন্সিলে গণতন্ত্র বা কোনো অর্জন নেই—বিএনপির এমন অভিযোগের জবাবে ওবায়দুল কাদের বলেন, বিএনপি গণতন্ত্র বিশ্বাস করে—এটা আগে প্রমাণ করুক। বিএনপির মধ্যেই কোনো গণতন্ত্র নেই, অথচ তারা আবার গণতন্ত্রের কথা বলে। আওয়ামী লীগ সুশৃঙ্খল, বৃহৎ একটি দল।
আওয়ামী লীগের সাধারণ সম্পাদক বলেন, ‘আমাদের কাউন্সিলে সম্পূর্ণ গণতন্ত্র মেনে নেতা নির্বাচিত করা হয়েছে। কাউন্সিল নিয়ে জনগণের যথেষ্ট আগ্রহ ছিল।’ এর আগে পঁচাত্তরের ১৫ আগস্ট ঘাতকদের হাতে নিহত শহীদদের প্রতি শ্রদ্ধা নিবেদন করেন আওয়ামী লীগের নবনির্বাচিত কেন্দ্রীয় কার্যনির্বাহী কমিটির নেতারা। এ সময় তাঁরা প্রতিটি শহীদের কবরে ফুলের পাপড়ি ছিটিয়ে দেন। শ্রদ্ধা শেষে সুরা ফাতেহা পাঠ করে মোনাজাত করা হয়।
শ্রদ্ধা নিবেদনের সময় আওয়ামী লীগের সভাপতিমণ্ডলীর সদস্য শেখ ফজলুল করিম সেলিম, বেগম মতিয়া চৌধুরী, সাহারা খাতুন, ফারুক খান, আব্দুর রাজ্জাক, যুগ্ম সাধারণ সম্পাদক মাহবুব উল আলম হানিফ ও জাহাঙ্গীর কবির নানক, সাংগঠনিক সম্পাদক আহমদ হোসেন, খালিদ মাহমুদ চৌধুরী, আবু সাঈদ আল মাহমুদ স্বপন, আ ফ ম বাহাউদ্দিন নাছিম ও এনামুল হক শামীম, সংস্কৃতি–বিষয়ক সম্পাদক অসীম কুমার উকিল, প্রচার ও প্রকাশনা সম্পাদক হাছান মাহমুদসহ নবনির্বাচিত কমিটির সদস্যরা উপস্থিত ছিলেন।
