
খুলনা-কলকাতা বাস-সেবা চালুর লক্ষ্যে আগামী মঙ্গলবার এ রুটে ট্রায়াল রান হবে। খুলনা ও কলকাতার মধ্যে যৌথভাবে এ সেবা দেবে শ্যামলী যাত্রী পরিবহন ও পশ্চিমবঙ্গ ভূতল পরিবহন নিগম লিমিটেড। আগামী বছরের শুরু থেকে আনুষ্ঠানিকভাবে এ যাত্রা শুরু হবে।
গতকাল শুক্রবার পশ্চিমবঙ্গের প্রধান পরিবহনসচিব আলাপন বন্দ্যোপাধ্যায় সাংবাদিকদের জানিয়েছেন, আগামী মঙ্গলবার দুপুর সাড়ে ১২টায় পশ্চিমবঙ্গের পরিবহনমন্ত্রী শুভেন্দু অধিকারী পতাকা নেড়ে এই বাস-সেবার ট্রায়াল রানের সূচনা করবেন। ট্রায়াল রান শুরু হবে কলকাতার কসবার সিএসটিসি বাস টার্মিনাল থেকে। ট্রায়াল রানে রাজ্যের পরিবহন মন্ত্রণালয়সহ সংশ্লিষ্ট মন্ত্রণালয়, বাস অপারেটর সংস্থার প্রতিনিধিসহ ১৫ জন কর্মকর্তা খুলনা আসবেন। পরদিন তাঁরা ফিরে যাবেন কলকাতায়।সংশ্লিষ্ট ব্যক্তিরা জানিয়েছেন, ১৯৯৮ সালে ঢাকা-কলকাতা যাত্রীবাহী বাস চলাচল শুরু হয়। এই বাস রোববার ছাড়া প্রতিদিনই চলছে এ রুটে। গত বছর কলকাতা-ঢাকা-আগরতলার মধ্যেও চালু করা হয় যাত্রীবাহী বাস। রোববার ছাড়া প্রতিদিন এ সেবা চালু আছে। এবার শুরু হতে যাচ্ছে খুলনা-কলকাতা যাত্রীবাহী বাস চলাচল। আগামী বছরের শুরুর দিকে আনুষ্ঠানিকভাবে এ রুটে বাস চলাচল শুরু হবে।কলকাতা ও খুলনার মধ্যে এই বাস চালাবে শ্যামলী যাত্রী পরিবহন ও পশ্চিমবঙ্গ ভূতল পরিবহন নিগম লিমিটেড। বাংলাদেশ থেকে যৌথভাবে এই বাস চালাবে শ্যামলী পরিবহন ও বিআরটিসি। রোববার ছাড়া এই বাসও প্রতিদিন চলবে। কলকাতা থেকে ছাড়বে বেলা ১১টায় আর খুলনা থেকে ছাড়বে সকাল ১০টায়। এ প্রসঙ্গে শ্যামলী যাত্রী পরিবহনের কর্ণধার অবনী ঘোষ প্রথম আলোকে আজ শনিবার বলেন, খুলনা-কলকাতার মধ্যে ভাড়া নির্ধারণ করা হয়েছে ভারতীয় রুপিতে ৮০০ রুপি। আর খুলনা থেকে ভাড়া নির্ধারণ করা হয়েছে বাংলাদেশি টাকায় এক হাজার টাকা।
