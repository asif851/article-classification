

বিএনপির মহাসচিব মির্জা ফখরুল ইসলাম আলমগীর বলেছেন, পুলিশ ও সরকারের নিয়ন্ত্রণ ছাড়া নিরপেক্ষ নির্বাচন হলেই বোঝা যাবে কাদের জনপ্রিয়তা আছে, আর কাদের নেই। 
আজ শুক্রবার রাজধানীর শেরেবাংলা নগরে জিয়াউর রহমানের কবরে শ্রদ্ধা জানানোর পর মির্জা ফখরুল এই মন্তব্য করেন। বিএনপির নবগঠিত ঢাকা মহানগর উত্তর ও দক্ষিণ কমিটির নেতাদের নিয়ে জিয়াউর রহমানের কবরে শ্রদ্ধা জানান বিএনপির মহাসচিব। সাংবাদিকদের প্রশ্নের জবাবে মির্জা ফখরুল বলেন, আগামী নির্বাচনের জন্য একটি নিরপেক্ষ সহায়ক সরকার প্রয়োজন। না হলে জনগণ নির্বাচন মেনে নেবে না। এই সরকার অগণতান্ত্রিক, একনায়কতান্ত্রিক সরকার। এই সরকারের অধীনে কোন নির্বাচন অবাধ ও সুষ্ঠু হবে না। আওয়ামী লীগের সময় কোন নির্বাচন সুষ্ঠু হয়নি। আওয়ামী লীগ ক্ষমতায় থেকে কলকাঠি নাড়বে আর নির্বাচন করবে, তা হবে না। সবার জন্য সমান সুযোগ নিশ্চিত করতে হবে। বিএনপির মহাসচিব এ সময় অভিযোগ করেন, সুনামগঞ্জের হাওর এলাকায় দুর্গতদের সহায়তায় যেতে বিএনপির ত্রাণ প্রতিনিধি দলকে প্রশাসন বাঁধা দিচ্ছে। প্রয়োজন হলে বিএনপির চেয়ারপারসনও দুর্গত এলাকায় যাবেন। মির্জা ফখরুল বলেন, ঢাকা মহানগরের নবগঠিত কমিটি নিয়ে কোনো বিতর্ক নেই। নতুন কমিটি নবীন-প্রবীণের সমন্বয়ে গঠিত হয়েছে। এই কমিটি ভবিষ্যতে গণতন্ত্র পুনরুদ্ধারের আন্দোলনে গুরুত্বপূর্ণ অবদান রাখবে বলে তাঁরা আশা করেন।
