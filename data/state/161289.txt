
বাংলাদেশ সড়ক পরিবহন কর্তৃপক্ষ (বিআরটিএ) কার্যালয় পরিদর্শন শেষে দুর্নীতি দমন কমিশনের (দুদক) পরিচালক খন্দকার এনামুল বাছির বলেছেন, বিআরটিএতে দুর্নীতি আছে।
আজ মঙ্গলবার দুপুরে রাজধানীর মিরপুরের বিআরটিএ কার্যালয় পরিদর্শনে আসে চার সদস্যের দুদক দল। দলনেতা এনামুল বাছির সাংবাদিকদের বলেন, ‘আমাদের চোখে বেশ কিছু অভিযোগ এসেছে। এখন প্রাথমিক পরিদর্শন করা হচ্ছে। এরপর এখানে ঝটিকা অভিযান চালানো হবে।’
পরিদর্শনকালে দুদকের দলটি সেবাগ্রহীতাদের সঙ্গে কথা বলেন। এ সময় কয়েকজন ভুক্তভোগী দুদকের কাছে তাঁদের ভোগান্তি নিয়ে অভিযোগও করেন।
দুদকের পরিচালক বলেন, ‘বিআরটিএর দুর্নীতির তথ্য পেয়েই আমরা এখানে সশরীরে দেখতে এসেছি। আমাদের এবং মিডিয়ার উপস্থিতির কারণে মানুষের উপস্থিতি একটু কম। বিআরটিএ-ও সবকিছু বেশ গুছিয়ে রেখেছে। আজ আমরা প্রাথমিকভাবে দেখেছি। এ ব্যাপারে পরে আরও ভালোভাবে খতিয়ে দেখা হবে। এ ব্যাপারে একটি প্রতিবেদন জমা দেব। তারপরই ব্যবস্থা নেওয়া হবে।’
সাংবাদিকদের আরেক প্রশ্নের জবাবে তিনি বলেন, দুদকের এই পরিদর্শনে বিষয়ে আগেই তথ্য দেওয়া হয়েছিল। পরে হুট করেই এখানে হানা দেওয়া হবে।
বিআরটিএর পরিচালক নাজমুল আহসান মজুমদার বলেন, বিআরটিএতে কিছুটা ত্রুটি আছে, কিন্তু দুর্নীতির তেমন কোনো কিছু এখনো ধরা পড়েনি। আজকে দুদক এখানে পরিদর্শন করেছে। কোনো দুর্নীতি পেলে তারা এ বিষয়ে একটি প্রতিবেদন জমা দেবেন। তারপর অপরাধীদের বিরুদ্ধে ব্যবস্থা নেওয়া হবে।  এর আগে দুদকের চার সদস্যের এই দলটি রাজধানীর এলেনবাড়িতে বিআরটিএর সদর দপ্তর পরিদর্শন করে। সেখানেও দুর্নীতির অভিযোগ পাওয়া গেছে বলে জানিয়েছে দুদক। এর আগে গতকাল সোমবার বাংলাদেশ বিমান, ঢাকা ওয়াসা, বাংলাদেশ অভ্যন্তরীণ নৌপরিবহন কর্তৃপক্ষ, চট্টগ্রাম কাস্টমস হাউস ও চট্টগ্রাম বন্দর পরিদর্শন করে দুদকের পাঁচটি দল।
গুরুত্বপূর্ণ ২০টি সরকারি প্রতিষ্ঠানের দুর্নীতি প্রতিরোধ ও দমনে সম্প্রতি দুই দফায় ১৯টি প্রাতিষ্ঠানিক দল গঠন করে দুদক। সংস্থার আট পরিচালক এসব দলের নেতৃত্বে রয়েছেন। তিন সদস্যের প্রতিটি দলে একজন করে উপরিচালক ও সহকারী পরিচালক রয়েছেন। সংস্থার মহাপরিচালক মুনির চৌধুরী এসব দলের সঙ্গে যুক্ত রয়েছেন।
