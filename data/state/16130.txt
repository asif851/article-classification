
রাজধানীর সবুজবাগের একটি ক্লিনিকে নবজাতক বিক্রির চেষ্টার অভিযোগে ওই ক্লিনিকের মালিকসহ চারজনকে আটক করেছে র‍্যাব। আজ শনিবার বেলা তিনটার দিকে এ অভিযান চলে। র‍্যাব ওই নবজাতককে উদ্ধার করেছে। র‍্যাব জানায়, সবুজবাগের নন্দী পাড়ায় তালুকদার জেনারেল হাসপাতাল এন্ড ডায়াগনসিস সেন্টার নামের একটি ক্লিনিকে নবজাতক বিক্রি হচ্ছে-এমন সংবাদের ভিত্তিতে ওই ক্লিনিকে অভিযান চালায় র‍্যাব-৩ এর একটি দল। পরে ওই ক্লিনিকের মালিক ও তিন কর্মচারীকে আটক করা হয়। এরপর নবজাতককে উদ্ধার করা হয়। র‍্যাব-৩ এর সিপিসি-এর কমান্ডার অতিরিক্ত পুলিশ সুপার মুশতাক আহমেদ প্রথম আলোকে বলেন, প্রাথমিকভাবে জানা গেছে, তিনদিন আগে শামীমা নামের এক নারী ওই নবজাতকের জন্ম দেন। কিন্তু টাকা পয়সার সমস্যার কথা ও নবজাতকের ভরণপোষণ করতে পারবেন না চিন্তা করে ওই মা নবজাতককে বিক্রির জন্য ক্লিনিক কর্তৃপক্ষকে বলেছেন। শামীমাকেও জিজ্ঞাসাবাদ করা হচ্ছে। জিজ্ঞাসাবাদ শেষে আইনানুগ ব্যবস্থা নেওয়া হবে। তবে তাৎক্ষণিকভাবে র‍্যাব কর্মকর্তা মুশতাক আটক মালিক ও তিন কর্মচারীর নাম জানাতে পারেননি।
