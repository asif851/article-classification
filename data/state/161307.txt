
২০১৫ সালের উচ্চমাধ্যমিক সার্টিফিকেট (এইচএসসি) ও সমমানের পরীক্ষার ফল প্রকাশ করা হবে আজ রোববার। এর মাধ্যমে পৌনে ১১ লাখ পরীক্ষার্থীর উদ্বেগের অবসান হবে।প্রথা অনুযায়ী সকাল ১০টায় প্রধানমন্ত্রী শেখ হাসিনার কাছে ফলাফলের অনুলিপি তুলে দেবেন শিক্ষামন্ত্রী নুরুল ইসলাম নাহিদ। এরপর বেলা একটায় শিক্ষা মন্ত্রণালয়ে সংবাদ সম্মেলনে ফলাফলের বিস্তারিত জানাবেন মন্ত্রী।সারা দেশের শিক্ষা–প্রতিষ্ঠানগুলোতে ফল প্রকাশ করা হবে বেলা দুইটায়। আগের মতো শিক্ষা বোর্ডগুলোর ওয়েবসাইট ও মুঠোফোনেও ফল জানা যাবে। গত ১ এপ্রিল শুরু হয়ে ১১ জুন এইচএসসি ও সমমানের লিখিত পরীক্ষা শেষ হয়। আটটি সাধারণ শিক্ষা বোর্ড, মাদ্রাসা ও কারিগরি শিক্ষা বোর্ডের অধীনে এবার পৌনে ১১ লাখ শিক্ষার্থী পরীক্ষায় অংশ নেয়।শিক্ষা মন্ত্রণালয়ের পূর্বঘোষণা অনুযায়ী এবার সেরা শিক্ষাপ্রতিষ্ঠান নির্বাচন করা হচ্ছে না।
