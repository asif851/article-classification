
প্রধানমন্ত্রী শেখ হাসিনা বলেছেন, বিএনপি-জামায়াত দেশকে পেছনের দিকে নিয়ে যেতে চায়। তারা নৃশংসভাবে নিরপরাধ মানুষ, এমনকি শিশুদেরও হত্যা করছে। তারা জাতির ভবিষ্যৎ ধ্বংসের লক্ষ্যে জনগণের সম্পত্তি বিনষ্ট করছে। এই নির্মমতাকে প্রতিহত করতে সাধারণ মানুষকে সোচ্চার হওয়ার আহ্বান জানিয়েছেন প্রধানমন্ত্রী।
আজ রোববার আগারগাঁওয়ে সদর দপ্তরে আয়োজিত বাংলাদেশ কোস্টগাডের্র ২০তম প্রতিষ্ঠাবার্ষিকী উদ্‌যাপন ও ‘ন্যাশনাল স্ট্যান্ডার্ড’ পদক প্রদান অনুষ্ঠানে দেওয়া ভাষণে প্রধানমন্ত্রী এ কথা বলেন। খবর বাসসের।
অনুষ্ঠানে প্রধানমন্ত্রী শেখ হাসিনা অভ্যন্তরীণ পানিসম্পদ রক্ষা, নৌপথের নিরাপত্তা ও উপকূলীয় অঞ্চলের অপরাধ দমনে একটি শক্তিশালী নিরাপত্তাব্যবস্থা গড়ে তোলার ওপর গুরুত্বারোপ করেন।
অর্থনৈতিক উন্নয়নে দেশের বিশাল সমুদ্রের তলদেশের সম্পদের যথাযথ আহরণ ও সংরক্ষণের পাশাপাশি এর সর্বোচ্চ ব্যবহারের ওপর গুরুত্বারোপ করে প্রধানমন্ত্রী বলেন, যে দেশ তার সমুদ্রসম্পদ সর্বোত্তমভাবে ব্যবহার করতে সক্ষম, সে দেশের অর্থনৈতিক উন্নয়ন দ্রুত এগিয়ে যায়। তিনি কোস্টগার্ড সদস্যদের ‘সাগরে অভিভাবক’ (গার্ডিয়ান অ্যাট সি) মূলমন্ত্র ও ন্যাশনাল স্ট্যান্ডার্ডের মর্যাদা সমুন্নত রাখতে নিষ্ঠা ও আন্তরিকতার সঙ্গে কাজ করার আহ্বান জানান। তিনি বলেন, এই স্বীকৃতি এ বাহিনীর সদস্যদের কর্মকাণ্ড ও কল্যাণমূলক কাজ এগিয়ে নিতে উৎসাহিত করবে।
প্রধানমন্ত্রী কোস্টগার্ডের মহাপরিচালক রিয়ার অ্যাডমিরাল মকবুল হুসাইনের কাছে ন্যাশনাল স্ট্যান্ডার্ড পদক হস্তান্তর করেন। দীর্ঘ পেশাদারি অভিজ্ঞতা ও দক্ষতার পাশাপাশি দেশের মৎস্য ও উপকূলীয় বনসম্পদ রক্ষা, মাদক চোরাচালান রোধে সাফল্যের স্বীকৃতি হিসেবে কোস্টগার্ডকে ন্যাশনাল স্ট্যান্ডার্ড দেওয়া হয়। পাশাপাশি সাহসিকতা ও অসামান্য কর্মকাণ্ডের জন্য কোস্টগার্ডের ৩৫ জন কর্মকর্তা ও নাবিককে বাংলাদেশ কোস্টগার্ড পদক, প্রেসিডেন্ট কোস্টগার্ড পদক, বাংলাদেশ কোস্টগার্ড (সেবা) পদক ও প্রেসিডেন্ট কোস্টগার্ড (সেবা) পদক প্রদান করেন তিনি।
স্বরাষ্ট্র প্রতিমন্ত্রী আসাদুজ্জামান খান কামাল অনুষ্ঠানে বিশেষ অতিথি হিসেবে উপস্থিত ছিলেন। এ ছাড়া মন্ত্রিপরিষদের সদস্য, প্রধানমন্ত্রীর উপদেষ্টা ও সংসদ সদস্য, তিন বাহিনীর প্রধান, কূটনীতিক এবং জ্যেষ্ঠ বেসামরিক ও সামরিক কর্মকর্তারা ছিলেন।
এর আগে প্রধানমন্ত্রী কোস্টগার্ডের প্রধান কার্যালয় চত্বরে ফলের গাছের একটি চারা রোপণ করেন এবং কেক কেটে অনুষ্ঠানের উদ্বোধন ঘোষণা করেন।
