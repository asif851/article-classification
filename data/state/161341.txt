
সুনামগঞ্জের ছাতক উপজেলায় গতকাল সোমবার প্রতিপক্ষের লোকজন ছুরিকাঘাত করে এক কলেজছাত্রকে হত্যা করেছে বলে অভিযোগ পাওয়া গেছে। টাঙ্গাইলের সখীপুরে এক গৃহবধূকে হত্যার অভিযোগে তাঁর স্বামীকে গ্রেপ্তার করেছে পুলিশ। নেত্রকোনা শহরের একটি ডোবা থেকে এক লরিচালক ও কেন্দুয়ায় একটি পুকুর থেকে অজ্ঞাতনামা এক নারীর লাশ উদ্ধার করেছে পুলিশ।
নিহত ব্যক্তিরা হলেন দোয়ারাবাজার উপজেলার পলিরচর গ্রামের কাছা মিয়ার ছেলে আল আমিন (১৯), সখীপুরের উপজেলার বিন্না খাইরা গ্রামের আকবর আলীর স্ত্রী কোহিনুর আক্তার (২৫) ও নেত্রকোনা সদর উপজেলার হরগাতী-বিষ্ণুরামপুর গ্রামের দিনমজুর মঞ্জু মিয়ার ছেলে জাকির হোসেন (১৮)।
সুনামগঞ্জ:         ছাতক থানা পুলিশ সূত্রে জানা গেছে, ছাতক উপজেলার জাউয়াবাজার ডিগ্রি কলেজর দ্বাদশ শ্রেণির ছাত্র আল আমিন ও আক্কাস আলী জাউয়াবাজার এলাকার দেবেরচর গ্রামে লজিং থেকে কলেজে লেখাপড়া করেন। ঘটনার প্রত্যক্ষদর্শী শিক্ষার্থী নাজমুল ইসলাম জানান, বেলা একটায় আল আমিনসহ তাঁরা চারজন কলেজ থেকে বের হয়ে সুনামগঞ্জ-সিলেট সড়কের বড়কাঁপন এলাকার একটি দোকানে গিয়ে চা পান করছিলেন। কিছুক্ষণ পর অটোরিকশায় করে আক্কাস আলী আরও তিন-চারজনকে নিয়ে সেখানে যান। এ সময় আক্কাস আলী আল আমিনকে ছুরি দিয়ে আঘাত করতে থাকেন। পরে দিলোয়ার হোসেন ও জুনেল আহমদ নামের দুই ছাত্র তাঁকে রক্ষা করার জন্য এগিয়ে গেলে তাঁদেরও ছুরিকাঘাত করেন আক্কাস আলী। পরে স্থানীয় লোকজন আহত তিনজনকে স্থানীয় কৈতক পল্লী স্বাস্থ্য কমপ্লেক্সে নিয়ে গেলে সেখানে আল আমিন মারা যান। ছাতক থানার ওসি আশেক সুজা মামুন জানান, দুই শিক্ষার্থীর ঝগড়াকে কেন্দ্র করে এ ঘটনা ঘটেছে।
সখীপুর (টাঙ্গাইল): সখীপুর থানার পুলিশ ও এলাকাবাসী সূত্রে জানা যায়, কয়েক বছর আগে উপজেলার বিন্না খাইরা গ্রামের আকবর আলীর (৩০) সঙ্গে উপজেলার খুইংগারচালা গ্রামের আবদুল করিমের মেয়ে কোহিনুর আক্তারের বিয়ে হয়। গত শুক্রবার সকালে শ্বশুরবাড়িতে কথা-কাটাকাটির একপর্যায়ে আকবর আলী তাঁর স্ত্রী কোহিনুরের মাথায় লাঠি দিয়ে আঘাত করেন। পরে স্বজনেরা কোহিনুরকে ঢাকা মেডিকেল কলেজ হাসপাতালে ভর্তি করেন। গত রোববার বিকেলে সেখানে চিকিৎসাধীন অবস্থায় তিনি মারা যান। বিকেলে কোহিনুরের বাবা আবদুল করিম বাদী হয়ে জামাতা আকবর আলীর বিরুদ্ধে হত্যাচেষ্টার অভিযোগে মামলা করেন। পুলিশ গত শনিবার রাতেই আকবর আলীকে গ্রেপ্তার করে। সখীপুর থানার পরিদর্শক (তদন্ত) আলমগীর আশরাফ বলেন, ‘হত্যাচেষ্টা মামলায় আমরা আসামি আকবর আলীকে গ্রেপ্তার করেছিলাম। কোহিনুর মারা যাওয়ার পর এখন ওই মামলাটিই হত্যা মামলায় রূপান্তরিত হবে।’
নেত্রকোনা: নেত্রকোনা মডেল থানার পুলিশ সূত্রে জানা গেছে, গতকাল দুপুরে নেত্রকোনা শহরের রাজুর বাজার রেললাইনের পাশে জলাশয়ে এক ব্যক্তি মাছ ধরতে গেলে জাকির হোসেনের লাশ দেখতে পান। বেলা দুইটার দিকে খবর পেয়ে পুলিশ ঘটনাস্থলে গিয়ে লাশটি উদ্ধার করে ময়নাতদন্তের জন্য নেত্রকোনা সদর হাসপাতালের মর্গে পাঠায়।
 কেন্দুয়া (নেত্রকোনা): পুলিশ সূত্র জানায়, গতকাল সকালে স্থানীয় লোকজন এক নারীর লাশ কেন্দুয়া উপজেলার দল্পা ইউনিয়নের রামনগর এলাকার একটি পুকুরে পড়ে থাকতে দেখে পুলিশে খবর দেন। পরে দুপুরে থানার পুলিশ ঘটনাস্থল গিয়ে লাশটি উদ্ধার করে থানায় নিয়ে যায়।
