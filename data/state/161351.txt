
পররাষ্ট্র মন্ত্রণালয়ের দক্ষিণ-পূর্ব এশিয়া অনুবিভাগের মহাপরিচালক মঞ্জুরুল করিম খান চৌধুরীকে মিয়ানমারে বাংলাদেশের পরবর্তী রাষ্ট্রদূত হিসেবে নিয়োগ দিয়েছে সরকার।
পররাষ্ট্র মন্ত্রণালয় গতকাল বুধবার রাতে এক বিজ্ঞপ্তিতে জানায়, বিসিএস পররাষ্ট্র ক্যাডারের ১৭তম ব্যাচের কর্মকর্তা মঞ্জুরুল করিম খান চৌধুরী ১৯৮৮ সালের ফেব্রুয়ারিতে পররাষ্ট্র মন্ত্রণালয়ে যোগ দেন। পেশাদার কূটনীতিক হিসেবে তিনি লন্ডন, ইস্তাম্বুল, রোম ও বন্দর সেরি বেগাওয়ানে বাংলাদেশ মিশনে বিভিন্ন পদে কাজ করেছেন।
বাংলাদেশ প্রকৌশল বিশ্ববিদ্যালয় থেকে যান্ত্রিক প্রকৌশলে স্নাতক ডিগ্রি অর্জনের পর রোমের ইউনিভার্সিটি লা সাপিয়েনজা থেকে ভূরাজনীতি এবং বৈশ্বিক নিরাপত্তা বিষয়ে স্নাতকোত্তর ডিগ্রি অর্জন করেন তিনি।
