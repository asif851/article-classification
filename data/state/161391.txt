
বাংলাদেশ থেকে জনশক্তি রপ্তানির প্রক্রিয়া চূড়ান্ত করতে সৌদি আরবের ১৬ সদস্যের একটি প্রতিনিধিদল ঢাকায় এসে পৌঁছেছে। আজ রোববার দুপুরে সৌদি এয়ারলাইনসের একটি উড়োজাহাজে তাঁরা ঢাকায় আসেন। প্রবাসীকল্যাণ ও বৈদেশিক কর্মসংস্থান মন্ত্রণালয়ের জনসংযোগ কর্মকর্তা শহীদুল ইসলাম মজুমদার প্রথম আলোকে বিষয়টি নিশ্চিত করেছেন।
প্রতিনিধিদলে নেতৃত্ব দিচ্ছেন সৌদি শ্রম মন্ত্রণালয়ের আন্তর্জাতিক সম্পর্ক বিভাগের উপমন্ত্রী আহমেদ আল ফাহাইদ। দেশটির দ্বিপক্ষীয় চুক্তিবিষয়ক বিভাগের মহাপরিচালক আল শাহরিক, কর্মসংস্থান বিভাগের মহাপরিচালক আবদুল আজিজ আল হার্ভিসহ সংশ্লিষ্ট কর্মকর্তারা প্রতিনিধিদলে আছেন।
প্রবাসীকল্যাণ মন্ত্রণালয় সূত্রে জানা গেছে, আজ সন্ধ্যা সাতটায় রাজধানীর হোটেল সোনারগাঁওয়ে জনশক্তি রপ্তানি চুক্তির খসড়া প্রণয়নের বিষয়ে বাংলাদেশের কর্মকর্তাদের সঙ্গে প্রতিনিধিদলটি বৈঠক করবে। আগামীকাল সকালে প্রতিনিধিদলের সদস্যরা প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেনের সঙ্গে সাক্ষাৎ করবেন। এরপর তাঁরা প্রবাসীকল্যাণ মন্ত্রণালয়ের কর্মকর্তাদের সঙ্গে দ্বিপক্ষীয় বৈঠক করবেন। পরে জনশক্তি, কর্মসংস্থান ও প্রশিক্ষণ ব্যুরো (বিএমইটি), ঢাকা মেডিকেল কলেজে স্বাস্থ্যপরীক্ষা, পুলিশের বিশেষ শাখা (এসবি) ও ঢাকার একটি কারিগরি প্রশিক্ষণ কেন্দ্র পরিদর্শন করবে। সন্ধ্যা সাতটার দিকে প্রতিনিধিদলটি প্রধানমন্ত্রী শেখ হাসিনার সঙ্গে সাক্ষাৎ করবে। মঙ্গলবার পররাষ্ট্রমন্ত্রীর সঙ্গে তারা সাক্ষাৎ করবে। ১১ ফেব্রুয়ারি তাদের ঢাকা ছাড়ার কথা।
দীর্ঘ ছয় বছরেরও বেশি সময় বন্ধ থাকার পর চলতি বছরের ফেব্রুয়ারিতে নিষেধাজ্ঞা প্রত্যাহার করে আবারও কর্মী নেওয়ার ঘোষণা দেয় সৌদি আরব। প্রবাসীকল্যাণমন্ত্রী দাবি করেছেন, এবার খুব কম খরচে সৌদি আরবে যাওয়ার সুযোগ পাবেন কর্মীরা।
