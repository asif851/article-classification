
মুন্সিগঞ্জের গজারিয়ার মেঘনা সেতুর উভয় দিকে প্রায় ৩০ কিলোমিটার যানজটের সৃষ্টি হয়েছে। এতে চরম দুর্ভোগে পড়েছেন ঈদে ঘরমুখী হাজারো মানুষ।
প্রত্যক্ষদর্শী ও ভুক্তভোগীরা জানিয়েছেন, আজ সোমবার সকাল নয়টার দিকে মেঘনা সেতুর ওপর একটি প্রাইভেট কার ও কাভার্ডভ্যান বিকল হয়ে যায়। এতে সেতুর উভয় দিকে প্রায় ৩০ কিলোমিটার যানজটের সৃষ্টি হয়।
গজারিয়া থানার ভবেরচর হাইওয়ে পুলিশ ফাঁড়ির সার্জেন্ট মো. সাইফুল ইসলাম বেলা সাড়ে ১১টার দিকে প্রথম আলো ডটকমকে বলেন, ‘ঈদ উপলক্ষে অতিরিক্ত গাড়ির চাপ এবং সেতুর ওপর দুটি গাড়ি পরপর বিকল হয়ে পড়ায় দীর্ঘ যানজটের সৃষ্টি হয়েছে। রেকার দিয়ে গাড়ি দুটি সরানোর পর আগামী দুই ঘণ্টার মধ্যে যান চলাচল স্বাভাবিক হবে বলে আশা করছি।’
