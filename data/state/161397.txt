
বিএনপির চেয়ারপারসন খালেদা জিয়ার বিরুদ্ধে ১১ মামলার তারিখ পেছানো হয়েছে। তাঁর আইনজীবীর সময়ের আবেদনের পরিপ্রেক্ষিতে আদালত আগামী ১৪ মার্চ নতুন তারিখ ধার্য করেন এবং ওই দিন খালেদা জিয়াকে হাজির থাকার নির্দেশ দেন।গতকাল সোমবার ঢাকার মহানগর দায়রা জজ কামরুল হোসেন মোল্লা এ নির্দেশ দেন।রাষ্ট্রপক্ষের আইনজীবী তাপস কুমার পাল জানান, খালেদা জিয়ার বিরুদ্ধে থাকা ১০ মামলার অভিযোগপত্র আমলে নেওয়া হবে কি না, এ বিষয়ে শুনানির জন্য গতকাল দিন ধার্য ছিল। এ ছাড়া আইনজীবী মোমতাজ উদ্দিন মেহেদী বাদী হয়ে খালেদা জিয়ার বিরুদ্ধে রাষ্ট্রদ্রোহের অভিযোগে করা মামলায় অভিযোগ গঠন বিষয়েও গতকাল শুনানির দিন ধার্য ছিল। কিন্তু খালেদা জিয়া গতকাল আদালতে আসেননি। তাঁর পক্ষে সময়ের আবেদন করা হয়েছে। আদালত তা মঞ্জুর করে নতুন তারিখ ধার্য করেন।আদালত সূত্রে জানা যায়, খালেদার বিরুদ্ধে থাকা এই ১১টি মামলার মধ্যে নাশকতার অভিযোগে করা রাজধানীর দারুসসালাম থানার আটটি, যাত্রাবাড়ী থানার দুটি ও একটি রাষ্ট্রদ্রোহের অভিযোগে করা মামলা।
 
