
আসন্ন এসএসসি ও সমমানের পরীক্ষায় নকলকে প্রশ্রয় দেবেন না বলে অঙ্গীকার করেছেন কুমিল্লার মুরাদনগর উপজেলার বিভিন্ন স্কুল ও মাদ্রাসার শিক্ষক এবং ব্যবস্থাপনা কমিটির সভাপতিরা। গতকাল বুধবার উপজেলা পরিষদের মাঠে এক মতবিনিময় সভায় তাঁরা এ শপথ নেন।
আগামী ২ ফেব্রুয়ারি অনুষ্ঠেয় এসএসসি, দাখিল ও ভোকেশনাল পরীক্ষা উপলক্ষে গতকাল বেলা ১১টায় এ মতবিনিময় সভার আয়োজন করে উপজেলা শিক্ষা দপ্তর। উপজেলা নির্বাহী কর্মকর্তা (ইউএনও) মোহাম্মদ রাসেলুল কাদের এতে সভাপতিত্ব করেন।
অনুষ্ঠানে প্রধান অতিথি ছিলেন কুমিল্লা-৩ (মুরাদনগর) আসনের সাংসদ ইউসুফ আবদুল্লাহ হারুন।
 
