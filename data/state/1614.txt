
পার্বত্য চট্টগ্রাম আঞ্চলিক পরিষদের চেয়ারম্যান ও জনসংহতি সমিতির সভাপতি জ্যোতিরিন্দ্র বোধিপ্রিয় (সন্তু) লারমা বলেছেন, পার্বত্য চট্টগ্রামে সেনাবাহিনীর কার্যক্রম প্রশংসনীয়। শিক্ষা, ক্রীড়া ও সংগীতের অগ্রগতিতে পাহাড়ে সেনাবাহিনীর ভূমিকা অতুলনীয়।গতকাল বৃহস্পতিবার সন্ধ্যায় রাঙামাটি স্টেডিয়ামে একটি সিডির মোড়ক উন্মোচন অনুষ্ঠানে প্রধান অতিথির বক্তব্যে তিনি এসব কথা বলেন।সেনাবাহিনীর ২৪ পদাতিক ডিভিশনের পৃষ্ঠপোষকতায়, রাঙামাটি রিজিয়নের সহযোগিতায় ও রাঙামাটি সদর সেনা জোনের উদ্যোগে স্থানীয় শিল্পীদের নিয়ে জল পাহাড়ের গান নামের অডিও সিডি রেকর্ড করা হয়।মোড়ক উন্মোচন অনুষ্ঠানে অন্যান্যের মধ্যে বক্তব্য দেন সেনাবাহিনীর রাঙামাটি রিজিয়নের ব্রিগেড কমান্ডার ব্রিগেডিয়ার জেনারেল মো. সানাউল হক, সদর সেনা জোনের ভারপ্রাপ্ত অধিনায়ক মেজর মো. নাঈমুল হাসান।অনুষ্ঠানে অন্যান্যের মধ্যে উপস্থিত ছিলেন চাকমা সার্কেল প্রধান রাজা দেবাশীষ রায়, সাংসদ উষাতন তালুকদার, ফিরোজা বেগম, রাঙামাটি জেলা আওয়ামী লীগের সভাপতি দীপংকর তালুকদার, রাঙামাটি জেলা পরিষদের চেয়ারম্যান বৃষকেতু চাকমা, খাগড়াছড়ি জেলা পরিষদের চেয়ারম্যান কংজরী চৌধুরী, রাঙামাটি জেলা প্রশাসক মো. মানজারুল মান্না।অনুষ্ঠানে ব্রিগেডিয়ার জেনারেল মো. সানাউল হক বলেন, পাহাড়ের আনাচেকানাচে অনেক প্রতিভাবান শিল্পী ও খেলোয়াড় আছে। একটু সহযোগিতা করলে তারা দেশে ও দেশের বাইরে ভূমিকা রাখবে।অনুষ্ঠানে দক্ষিণ এশিয়া গেমসে পদকজয়ী ফুলপতি চাকমা, জুনি চাকমা, নদী চাকমা ও প্রভা চাকমা এবং জাতীয় স্কুল ও মাদ্রাসা ক্রীড়া প্রতিযোগিতায় চ্যাম্পিয়ন ঘাগড়া উচ্চবিদ্যালয়ের মেয়েদের ফুটবল দলকে সংবর্ধনা দেওয়া হয়।এর আগে মঙ্গল প্রদীপ প্রজ্বালনের মাধ্যমে সিডির মোড়ক উন্মোচন অনুষ্ঠানের সূচনা হয়। পরে ছিল সাংস্কৃতিক অনুষ্ঠান।
