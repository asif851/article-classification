
হাওরের বিপর্যয় নিয়ে দেশের কোনো পানি বিশেষজ্ঞ সত্য কথা বলেননি। গণমাধ্যমগুলোও সঠিক তথ্য দেয়নি বলে অভিযোগ করেছেন পানিসম্পদমন্ত্রী আনিসুল ইসলাম মাহমুদ।
মন্ত্রী বলেন, ‘তাঁরা শুধু পানি উন্নয়ন বোর্ডের দুর্নীতি নিয়ে কথা বলেছেন। দুর্নীতি হয়নি—এমন কথাও আমি বলছি না। তবে হাওরে বন্যা হয়েছে অতিবৃষ্টির কারণে। ভারতের চেরাপুঞ্জিতে স্মরণকালের দ্বিতীয় সর্বোচ্চ বৃষ্টি হয়েছে। হাওরের বাঁধের উচ্চতা সাড়ে ছয় মিটার। পানি বয়ে গেছে সাত মিটার ওপর দিয়ে। ফলে অসময়ের এই বৃষ্টির কারণেই ফসলহানি হয়েছে।’
আজ বুধবার রাজধানীর সিরডাপ মিলনায়তনে নদীভাঙন পূর্বাভাসবিষয়ক এক গবেষণা প্রতিবেদনের ফলাফল উপস্থাপন অনুষ্ঠানে মন্ত্রী এসব কথা বলেন।
মন্ত্রী আরও বলেন, ‘টক শোতে বেশির ভাগ পানি বিশেষজ্ঞকে বলতে শুনেছি, হাওরে বাঁধ নির্মাণ করতে শত কোটি টাকার লুটপাট হয়েছে। অথচ বাঁধ মেরামতে মাত্র ২০ কোটি টাকা ছাড় হয়েছিল।’
অনুষ্ঠানে পানিসম্পদ প্রতিমন্ত্রী নজরুল ইসলাম, পানিসম্পদ মন্ত্রণালয়ের সচিব জাফর আহমেদ খান এবং পানি উন্নয়ন বোর্ডের মহাপরিচালক জাহাঙ্গীর কবির প্রমুখ উপস্থিত ছিলেন।
