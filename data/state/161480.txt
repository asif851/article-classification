
৩৪তম বিসিএসের লিখিত পরীক্ষা আগামী ২৪ মার্চ শুরু হবে। সরকারি কর্মকমিশনের (পিএসসি) এক সংবাদ বিজ্ঞপ্তিতে গতকাল রোববার এ তথ্য জানানো হয়।বিজ্ঞপ্তিতে বলা হয়, ঢাকা, চট্টগ্রাম, রাজশাহী, খুলনা, বরিশাল, সিলেট ও রংপুর কেন্দ্রে একযোগে ৩৪তম বিসিএসের লিখিত পরীক্ষা শুরু হবে। তবে পরীক্ষার হল এবং বিস্তারিত সময়সূচি পত্রিকায় বিজ্ঞপ্তি দিয়ে এবং পিএসসির ওয়েবসাইটে পরে জানানো হবে।দুই হাজার ৫২টি পদে নিয়োগের জন্য গত বছরের ৭ ফেব্রুয়ারি ৩৪তম বিসিএসের প্রজ্ঞাপন প্রকাশ করে পিএসসি। ২৪ মে প্রিলিমিনারি পরীক্ষা হয়। এতে এক লাখ ৯৫ হাজার পরীক্ষার্থী অংশ নেন। ৮ জুলাই এই পরীক্ষার ফল প্রকাশ করা হয়। এতে ১২ হাজার ৩৩ জন উত্তীর্ণ হন। তবে সেবার প্রথমবারের মতো প্রিলিমিনারিতে কোটা-পদ্ধতি চালু করায় অনেক মেধাবী বঞ্চিত হন, অন্যদিকে অপেক্ষাকৃত কম নম্বর পেয়েও আদিবাসী ও মুক্তিযোদ্ধা কোটায় অনেকে উত্তীর্ণ হন। এ নিয়ে সারা দেশে আন্দোলন ছড়িয়ে পড়লে ১০ জুলাই ফল পুনর্মূল্যায়নের সিদ্ধান্ত নেয় পিএসসি। ১৪ জুলাই আগের মতো প্রচলিত পদ্ধতিতে সংশোধিত ফল প্রকাশের সিদ্ধান্ত হয়। মোট ৪৬ হাজার ২৫০ জন পরীক্ষার্থী এতে উত্তীর্ণ হন। তবে সংশোধিত এই ফল প্রকাশের পর আদিবাসী ২৮০ জন অভিযোগ করেন, প্রথমবার তাঁরা উত্তীর্ণ হলেও সংশোধিত ফলে তাঁদের নাম নেই। তাঁরা আদালতে গেলে ১১ ফেব্রুয়ারি এই ২৮০ জনকে অন্তর্ভুক্ত করে আবার ফল প্রকাশের আদেশ দেন আদালত।পিএসসির সূত্র জানায়, গতকাল কমিশন বৈঠক করে আগের ৪৬ হাজার ২৫০ জনের সঙ্গে এই ২৮০ জনের লিখিত পরীক্ষা নেওয়ার সিদ্ধান্ত নেয়।
