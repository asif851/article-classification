
চট্টগ্রাম বন্দরের বহির্নোঙরে মাছ ধরার একটি নৌকা থেকে দেড় লাখ ইয়াবা বড়ি উদ্ধারের মামলায় একজনকে ১০ বছরের কারাদণ্ড, ১০ হাজার টাকা জরিমানা এবং অনাদায়ে আরও তিন মাসের কারাদণ্ড দিয়েছেন আদালত। ওই ব্যক্তির নাম রফিক আজাদ।
আজ বুধবার চট্টগ্রাম মহানগর দায়রা জজ মো. শাহেনূর এ রায় দেন।
চট্টগ্রাম মহানগর আদালতের সরকারি কৌঁসুলি মো. ফখরুদ্দিন চৌধুরী প্রথম আলোকে বলেন, ২০১৪ সালের ৩০ জুন চট্টগ্রাম বন্দরের বহির্নোঙরে একটি মাছ ধরার নৌকা থেকে দেড় লাখ ইয়াবা বড়িসহ আসামি রফিক আজাদকে আটক করে কোস্টগার্ড। এ ঘটনায় কোস্টগার্ড কর্মকর্তা এম শাহজাহান বাদী হয়ে নগরের পতেঙ্গা থানায় মামলা করেন। তদন্ত শেষে পুলিশ একই বছরের ৩ আগস্ট আদালতে অভিযোগপত্র জমা দেয়। নয়জন সাক্ষীর সাক্ষ্য শেষে আদালত এ রায় দেন। রায় ঘোষণার পর আসামিকে কারাগারে পাঠিয়ে দেন আদালত।
