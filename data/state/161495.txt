
কক্সবাজারের রামুর উত্তর মিঠাছড়ির পাহাড়চূড়ায় ১০০ ফুট লম্বা গৌতম বুদ্ধের সিংহশয্যা মূর্তি নজর কাড়ে মানুষের। সেই মূর্তি নজর কেড়েছে গতকাল বৃহস্পতিবার রামুর বৌদ্ধপল্লি পরিদর্শনে যাওয়া কয়েক দেশের পর্যটনমন্ত্রীসহ একটি প্রতিনিধিদলের সদস্যদেরও।গতকাল সকালে বাংলাদেশসহ আটটি দেশ এবং জাতিসংঘের একটি সংস্থার ১৭ জন প্রতিনিধি রামু সফরে আসেন। এ সময় বেসামরিক বিমান পরিবহন ও পর্যটনমন্ত্রী রাশেদ খান মেননসহ অন্য অতিথিদের স্বাগত জানান কক্সবাজার-৩ আসনের সাংসদ সাইমুম সরওয়ার কমল, সংরক্ষিত মহিলা আসনের সাংসদ খুরশিদ আরা হক, ১০ পদাতিক ডিভিশনের জিওসি মেজর জেনারেল আতাউল হাকিম সারওয়ার হাসান, রামু কেন্দ্রীয় সীমা বিহারের অধ্যক্ষ পণ্ডিত সত্যপ্রিয় মহাথের, ভিক্ষু করোণাশ্রী মহাথের প্রমুখ।গত বুধবার প্রতিনিধিদলের সদস্যরা বিশেষ হেলিকপ্টারযোগে ঢাকা থেকে কক্সবাজারে আসেন। প্রতিনিধিদলের সদস্যদের মধ্যে আছেন জাতিসংঘের বিশ্ব পর্যটন সংস্থার (ইউএনডব্লিউটিও) মহাসচিব তালেব রাফাই, আফগানিস্তানের পর্যটনমন্ত্রী আবদুল বারি জাহামি, ভুটানের পর্যটনমন্ত্রী লিয়োনপো নরবু ওয়াংচুক, কম্বোডিয়ার পর্যটন উপমন্ত্রী টপ সোপিক, চীনের জাতীয় পর্যটন কার্যালয়ের পরিচালক লি ছেইনগুও, ভারতের পর্যটন মন্ত্রণালয়ের আঞ্চলিক পরিচালক শ্রীভাত্স সঞ্জয়, ভিয়েতনামের পর্যটন করপোরেশনের অতিরিক্ত মহাপরিচালক ট্রান ডিন থান, বাংলাদেশে নিযুক্ত নেপালের রাষ্ট্রদূত হরি কুমার শ্রেষ্ঠা, আফগানিস্তানের রাষ্ট্রদূত আবদুর রহিম ওরাজ ও ভুটানের রাষ্ট্রদূত পেমা চোডেন।সকাল আটটার দিকে প্রতিনিধিদলের সদস্যরা পাহাড়চূড়ায় ১০০ ফুট লম্বা গৌতম বুদ্ধের সিংহশয্যা মূর্তি পরিদর্শন করেন।
