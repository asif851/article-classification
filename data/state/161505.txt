
সিরাজগঞ্জ জেলা ছাত্রলীগের বহিষ্কৃত এক নেতাকে ধর্ষণ মামলায় গ্রেপ্তার করেছে পুলিশ ব্যুরো অব ইনভেস্টিগেশন (পিবিআই)। তাঁর বিরুদ্ধে অভিযোগ, তিনি জেলার বেলকুচি উপজেলার দলীয় এক নেত্রীকে ধর্ষণ করেছিলেন।অভিযুক্ত রিয়াদ হোসেন সিরাজগঞ্জ ছাত্রলীগের সহসভাপতি ছিলেন। ধর্ষণ মামলা হওয়ার পর তাঁকে বহিষ্কার করে ছাত্রলীগ।সোমবার পিবিআইয়ের পক্ষ থেকে জানানো হয়, রিয়াদকে গতকাল রোববার গ্রেপ্তার করা হয়। তিনি বর্তমানে কারাগারে রয়েছেন।পিবিআইয়ের সিরাজগঞ্জের অতিরিক্ত পুলিশ সুপার এস এম তারেক রহমান বলেন, রিয়াদের বিরুদ্ধে ২০১৭ সালের ২৪ অক্টোবর সিরাজগঞ্জ নারী ও শিশু নির্যাতন দমন ট্রাইব্যুনালে মামলাটি করেন ওই নেত্রীর মামা। তাঁর বিরুদ্ধে অভিযোগ, তিনি ওই নেত্রীকে বিয়ের প্রতিশ্রুতি দিয়ে ধর্ষণ করেন। রিয়াদ হোসেনসহ পাঁচজনকে ওই মামলার আসামি করা হয়। শুনানি শেষে আদালত পিবিআইকে মামলার তদন্তভার দেন। পিবিআইয়ের তদন্তে রিয়াদের বিরুদ্ধে ধর্ষণের অভিযোগের সত্যতা পাওয়া গেছে।দলীয় সূত্রে জানা গেছে, ধর্ষণ মামলা হওয়ার পর দলীয় শৃঙ্খলা ভঙ্গের অভিযোগে ২০১৭ সালের ২৫ অক্টোবর রিয়াদকে জেলা ছাত্রলীগের সহসভাপতির পদ থেকে বহিষ্কার করে কেন্দ্রীয় ছাত্রলীগ।
 
