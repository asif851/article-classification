
খুলনা বিশ্ববিদ্যালয়ে রজতজয়ন্তী ও পুনর্মিলনী উৎসব পালিত হয়েছে। গত শুক্রবার দিনব্যাপী এ উৎসবের আয়োজন করে খুলনা বিশ্ববিদ্যালয় ও বিশ্ববিদ্যালয় অ্যালামনাই অ্যাসোসিয়েশন।অনুষ্ঠান উপলক্ষে ওই দিন সকাল ১০টায় বিশ্ববিদ্যালয়ের হাদী চত্বর থেকে এক বর্ণাঢ্য শোভাযাত্রা বের করা হয়। বেলুন উড়িয়ে শোভাযাত্রার উদ্বোধন করেন মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ। পরে বিশ্ববিদ্যালয়ের পুরোনো খেলার মাঠে এ উপলক্ষে এক আলোচনা সভার আয়োজন করা হয়।সভায় মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ বলেন, খুলনা বিশ্ববিদ্যালয় প্রতিষ্ঠার পর গত ২৫ বছরে দেশে উচ্চশিক্ষা ও গবেষণার ক্ষেত্রে স্বতন্ত্র অবস্থান সৃষ্টিতে সক্ষম হয়েছে। এই বিশ্ববিদ্যালয়ের অধীত বিষয়সমূহ যুগোপযোগী। উপকূলীয় অঞ্চলের তথা দেশের উন্নয়ন অগ্রযাত্রায় বিশেষ সহায়ক, যা বিশেষত দক্ষিণ-পশ্চিম উপকূলীয় অঞ্চলের বৈচিত্র্যপূর্ণ সম্পদ বা সুন্দরবনের সুরক্ষা ও সম্ভাবনাময় সম্পদ সংরক্ষণ, উন্নয়নের মাধ্যমে মানুষের জীবনমান উন্নয়নে আরও ভূমিকা পালন করতে পারে।বিশ্ববিদ্যালয়ের উপাচার্য অধ্যাপক মোহাম্মদ ফায়েক উজ্জামান অনুষ্ঠানে সভাপতিত্ব করেন। তিনি বলেন, সম্মিলিত প্রচেষ্টায় ২৫ বছরে খুলনা বিশ্ববিদ্যালয় আজ একটি প্রত্যাশিত পর্যায়ে উন্নীত হয়েছে। দেশ-বিদেশে এ বিশ্ববিদ্যালয়ের গ্র্যাজুয়েটরা সুনাম ও দক্ষতার সঙ্গে কাজ করে বিশ্ববিদ্যালয়ের সুনাম ও ভাবমূর্তি উজ্জ্বল করেছে।অনুষ্ঠানে বিশেষ অতিথি হিসেবে বক্তব্য দেন ট্রেজারার খান আতিয়ার রহমান, বিশ্ববিদ্যালয়ের প্রতিষ্ঠাতা উপাচার্য অধ্যাপক গোলাম রহমান প্রমুখ। এ ছাড়া খুলনা বিশ্ববিদ্যালয়ের অ্যালামনাই অ্যাসোসিয়েশনের আহ্বায়ক মনিরুল হাসান তুহিন স্বাগত বক্তব্য দেন। অনুষ্ঠানে অ্যালামনাই অ্যাসোসিয়েশনের পক্ষ থেকে অতিথিদের ক্রেস্ট ও উত্তরীয় উপহার দেওয়া হয়।ওই দিন বিকেলে শিশুদের চিত্রাঙ্কন প্রতিযোগিতা ও স্মৃতিচারণা এবং সন্ধ্যায় মনোজ্ঞ সাংস্কৃতিক অনুষ্ঠানের আয়োজন করা হয়।
