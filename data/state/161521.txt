
ময়মনসিংহের মুক্তাগাছা উপজেলায় পুলিশের দুই কর্মকর্তাকে কুপিয়ে আসামি ছিনতাইয়ের ঘটনায় ওই আসামিসহ পাঁচজনকে গ্রেপ্তার করেছে পুলিশ। গতকাল রোববার মুক্তাগাছা ও টাঙ্গাইলের মধুপুর উপজেলা থেকে ওই পাঁচজনকে গ্রেপ্তার করা হয়।এলাকার অনেকের ও পুলিশ সূত্রে জানা গেছে, ১০ ডিসেম্বর মুক্তাগাছার ঘোগা ইউনিয়নের চানপুর গ্রামে অভিযান চালিয়ে বন বিভাগের গাছ কাটা ও জমি দখলের মামলার আসামি বাবুল ও জুলহাসকে গ্রেপ্তার করেন সহকারী উপপরিদর্শক (এএসআই) শাহীনুর রহমান ও রেজানুর রহমান।এ সময় বাবুল ও জুলহাসের স্বজন এবং বন বিভাগের মামলার আরও কমপক্ষে ২০ জন আসামি লাঠিসোঁটা ও ধারালো অস্ত্র দিয়ে এএসআই শাহীনুর ও রেজুনরকে কুপিয়ে তাঁদের ছিনতাই করেন। এ ঘটনায় ওই রাতেই এএসআই শাহীনুর বাদী হয়ে পুলিশের ওপর আক্রমণের অভিযোগে বাবুল ও জুলহাসসহ ২২ জনের নাম উল্লেখ করে অজ্ঞাত আরও ৫০ থেকে ৬০ জনের নামে থানায় একটি মামলা করেন। ১১ ডিসেম্বর চানপুর গ্রামে অভিযান চালিয়ে ১৫ জনকে গ্রেপ্তার করে পুলিশ।এ ছাড়া গত শনিবার রাতে আসামিদের গ্রেপ্তারে মুক্তাগাছার রসুলপুর ও মধুপুর বনাঞ্চলে অভিযান চালায় পুলিশ। পরে গতকাল রোববার ভোরে পৃথক পৃথক স্থান থেকে বাবুল, হাবুল, আবদুল, সাজু ও কুদ্দুসকে গ্রেপ্তার করা হয়।মুক্তাগাছা থানার ভারপ্রাপ্ত কর্মকর্তা (ওসি) কামাল হোসেন জানান, ছিনতাই করা অপর আসামি জুলহাস ও পুলিশের ওপর হামলাকারী বাকি আসামিদের গ্রেপ্তারে চেষ্টা চলছে। তিনি আরও জানান, গ্রেপ্তার হওয়া আসামিদের থানায় জিজ্ঞাসাবাদ করা হচ্ছে।
