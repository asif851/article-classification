
রাজধানীর বারডেম জেনারেল হাসপাতালে বিশেষজ্ঞদের চেম্বার খোলা হয়েছে। বিকেল এখানে রোগী দেখবেন বিশেষজ্ঞ চিকিৎসকেরা। আজ সোমবার হাসপাতালের দোতলায় এই ‘বিশেষজ্ঞ চেম্বার কমপ্লেক্স’-এর উদ্বোধন করেন বাংলাদেশ ডায়াবেটিক সমিতির কোষাধ্যক্ষ অধ্যাপক এম এইচ খান। কমপ্লেক্স উদ্বোধন উপলক্ষে আয়োজিত প্রেস ব্রিফিংয়ে বলা হয়, বর্তমানে চালু সকালের পালা ছাড়াও বিশেষজ্ঞ চিকিৎসকেরা এখানে প্রতিদিন বেলা তিনটা থেকে রাত আটটা পর্যন্ত রোগী দেখবেন। এতে এখন থেকে দুপুরের পরেও বারডেমে বিশেষজ্ঞ চিকিৎসকের পরামর্শ নিতে পারবেন রোগীরা। এখানে ডায়াবেটিস, হরমোন, গ্যাস্ট্রোএন্টারোলজি, অর্থোপেডিকস, ইউরোলজি, মেডিসিন, সার্জারি, হৃদ্‌রোগ, কিডনি রোগ, চক্ষু, নাক-কান-গলা, মনোরোগ ও পুষ্টি বিষয়ে সেবা পাওয়া যাবে। আজ থেকে এ চেম্বার চালু হয়। বাংলাদেশ ডায়াবেটিক সমিতির সভাপতি অধ্যাপক এ কে আজাদ খান বলেন, দেশের অন্যান্য বিশেষায়িত হাসপাতালের চেয়ে কমমূল্যে এখানে সেবা দেওয়া হবে। বিশেষজ্ঞ চেম্বার ও সাধারণ সেবার মানে কোনো তারতম্য হবে না। প্রেস ব্রিফিংয়ে শুরুতে বারডেমের মহাপরিচালক অধ্যাপক নাজমুন নাহার বলেন, বারডেম হাসপাতালের সেবা সম্প্রসারণ করার লক্ষ্যে এ উদ্যোগ নেওয়া হয়েছে। তিনতলায় আন্তর্জাতিক মানসম্পন্ন প্যাথলজিক্যাল ল্যাবরেটরি এবং নিচতলায় রেডিওলজি ও ইমেজিং বিভাগ স্থাপন করা হয়েছে। সব পরীক্ষা-নিরীক্ষার রিপোর্ট নিয়ে প্রয়োজনে রোগীরা একই দিন বিশেষজ্ঞদের পরামর্শ নিতে পারবেন। বারডেমের বোর্ড অব ম্যানেজমেন্টের চেয়ারম্যান সারওয়ার আলী বলেন, গত বছর প্রায় ৫৫ কোটি টাকার বিনা মূল্যে চিকিৎসাসেবা বারডেম হাসপাতাল থেকে দেওয়া হয়েছে। সরকারের কাছ থেকে সাড়ে ১৯ কোটি টাকার অনুদান পাওয়া যায়। বিশেষজ্ঞ চেম্বারে যাঁরা চিকিৎসা নেবেন, তাঁদের বুঝতে হবে যে তাঁদের কাছ থেকে নেওয়া অর্থ দরিদ্র রোগীদের পেছনে খরচ করা হবে। অনুষ্ঠানে আরও বক্তব্য দেন বাংলাদেশ ডায়াবেটিক সমিতির মহাসচিব মোহাম্মদ সাইফ উদ্দিন। ব্রিফিং শুরুর আগে সাংবাদিকদের ‘বিশেষজ্ঞ চেম্বার কমপ্লেক্স’ ঘুরিয়ে দেখানো হয়।
