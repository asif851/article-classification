
ব্রাহ্মণবাড়িয়ার আশুগঞ্জ সার কারখানায় চলতি বছর নিয়োগ পাওয়া ২১ কর্মচারীকে জিজ্ঞাসাবাদ ও তাঁদের বিরুদ্ধে ওঠা অনিয়মের অভিযোগ তদন্তের উদ্যোগ নিয়েছে দুর্নীতি দমন কমিশন (দুদক)। কাল বুধবার দুদকের দুই সদস্য কর্মচারীদের জিজ্ঞাসাবাদের জন্য কারখানায় আসার কথা রয়েছে।কারখানার ব্যবস্থাপনা পরিচালকের কাছে দুদকের পাঠানো এক চিঠি থেকে জানা যায়, দুদকের উপপরিচালক ঋত্বিক সাহা ও উপসহকারী পরিচালক মাহবুবুল আলমের কাল সকাল ১০টায় আসার কথা রয়েছে। চিঠির সঙ্গে এমএলএসএস, খাদেম, মশালচি, পোর্টার ইত্যাদি পদে নিয়োগ পাওয়া ২১ কর্মচারীর একটি তালিকাও পাঠানো হয়।নাম প্রকাশে অনিচ্ছুক কারখানার দুজন কর্মচারী বলেন, দুদকের চিঠি আসার পর গত শনিবার নতুন নিয়োগ পাওয়াদের নিয়ে সিবিএর নেতা-কর্মীরা বৈঠক করেন। এ সময় দুদকের তালিকায় থাকা ২১ জনের প্রত্যেকের কাছ থেকে সাত হাজার টাকা এবং তালিকার বাইরে থাকা বাকি নতুনদের কাছ থেকে চার হাজার টাকা করে চাঁদা নেওয়ার সিদ্ধান্ত হয়। এই টাকা দুদকের কর্মকর্তাদের ঘুষ দেওয়ার সিদ্ধান্ত হয় বৈঠকে। চাঁদা তোলার অভিযোগ অস্বীকার করেছেন সিবিএর সাধারণ সম্পাদক ফরিদ উদ্দিন।দুদকের পাঠানো ২১ জনের তালিকা পর্যালোচনা করে স্বজনপ্রীতি ও অনিয়ম চোখে পড়ে। এর মধ্যে টুলসকিপার পদে নিয়োগ পাওয়া সুমি খানম সিবিএর সহকারী ক্রীড়া সম্পাদক জান্নাত হোসেনের পুত্রবধূ, টালি ক্লার্ক পদের মিজান আহমেদ সংগঠনের সভাপতি জিন্নাত আলীর ছেলে, টেলিফোন অপারেটর পদের আবদুল্লাহ আল মামুন সাংস্কৃতিক সম্পাদক সরকার আমিনুল হকের ছেলে, টেলিফোন অপারেটর পদে গাজী তারিকুল ইসলাম সংগঠনিক সম্পাদক গাজী জামশেদের ভাগনি জামাই এবং ডেটা এন্ট্রি কন্ট্রোল অপারেটর পদের আরিফুল ইসলাম সাবেক মহাব্যবস্থাপক (প্রশাসন) আনোয়ার হোসেনের ভাগনে।এদিকে কারখানা সূত্রে জানা গেছে, ২০১৩ সালে জাতীয় দৈনিকে কারখানার ২৫ পদে ৭৫ জনের নিয়োগ বিজ্ঞপ্তি দেওয়া হয়। চলতি বছরের ১ জানুয়ারি বিসিআইসি সেই নিয়োগ চূড়ান্ত করে। তবে আইনি জটিলতায় এর মধ্যে ১৬টি পদের নিয়োগ-প্রক্রিয়া স্থগিত হয়। বাকি ৫৯ জনের নিয়োগ সম্পন্ন হয়। কিন্তু এই নিয়োগে স্বজনপ্রীতি, অনিয়ম ও দুর্নীতির অভিযোগে ডেটা এন্ট্রি অপারেটর পদে আবেদন করা মিন্টু মুন্সি নামের এক প্রার্থী দুদকের চেয়ারম্যানের কাছে লিখিত অভিযোগ করেন। একই অভিযোগে গত ১৭ জুলাই ব্রাহ্মণবাড়িয়ার সদর জ্যেষ্ঠ সহকারী জজ আদালতেও একটি মামলা হয়।এই কারখানার নিয়োগ প্রক্রিয়ায় অনিয়ম নিয়ে চলতি বছরের ১৩ ফেব্রুয়ারি প্রথম আলোয় ‘আশুগঞ্জ সার কারখানায় নিয়োগ-বাণিজ্য’, ৪ জুন ‘সেই কর্মকর্তাকে বদলির নির্দেশ’ ও ১৮ জুলাই ‘বিসিআইসির চেয়ারম্যানসহ ১১ জনের বিরুদ্ধে মামলা’ শিরোনামে তিনটি প্রতিবেদন প্রকাশিত হয়।
