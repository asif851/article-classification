
পৌনে চারবারের চেষ্টায় সংসদে আসতে পেরেছেন বলে জানিয়েছেন মাহবুব উল আলম হানিফ। আজ বুধবার জাতীয় সংসদে রাষ্ট্রপতির ভাষণের ওপর আনা ধন্যবাদ প্রস্তাবের ওপর আলোচনায় অংশ নিতে গিয়ে তিনি এ কথা বলেন।
হানিফ বলেন, ‘১৯৯৬ সালে নতুন প্রার্থী ছিলাম, সংগঠন দুর্বল ছিল। ২০০১ সালের নির্বাচনে চক্রান্ত হয়েছিল। ২০০৭ সালে কুষ্টিয়া-১ আসন হাসানুল হক ইনুকে ছেড়ে দেওয়া হয়। আমাকে দেওয়া হয়েছিল কুষ্টিয়া-৩ আসন। ওই নির্বাচন বাতিল হয়ে যায়। তাই ওটাকে আমি সিকি নির্বাচন বলছি। ২০০৮ সালে হাসানুল হক ইনুর জন্য প্রার্থিতা প্রত্যাহার করি। পৌনে চারবার নির্বাচন করে এবার সংসদে এসেছি।’
সংসদে আজ কথা বলার জন্য হানিফ সময় পেয়েছিলেন ২০ মিনিট। নির্ধারিত সময় শেষ হওয়ার আগে আগে হানিফ ডেপুটি স্পিকার ফজলে রাব্বী মিয়াকে সময় বাড়ানোর অনুরোধ জানান। তখন আবারও বলেন, তিনি পৌনে চারবারের চেষ্টায় অনেক সাধনার পর সংসদে এসেছেন।
