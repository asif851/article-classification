
সামাজিক যোগাযোগমাধ্যম ফেসবুকে প্রধানমন্ত্রী শেখ হাসিনার বিকৃত ছবি দেওয়া ও কটূক্তি করার অভিযোগের একটি মামলায় দিনাজপুরে জামায়াতের এক নেতার মেয়েকে গ্রেপ্তার করেছে পুলিশ।
দিনাজপুরের নবাবগঞ্জ উপজেলায় ছাত্রলীগ নেতার দায়ের করা মামলায় গতকাল রোববার রাতে নিজ বাড়ি থেকে গ্রেপ্তার করা হয় জামায়াত নেতার মেয়ে মাকসুদা আক্তারকে (২৪)। মাকসুদা উপজেলার গোলাপগঞ্জ ইউনিয়নের বামনগড় (বাগানবাড়ি) গ্রামের মোকছেদ আলীর মেয়ে। নবাবগঞ্জ মহিলা ডিগ্রি কলেজের স্নাতক তৃতীয় বর্ষের শিক্ষার্থী মাকসুদা।
মামলার বাদী নবাবগঞ্জ উপজেলা ছাত্রলীগের আইনবিষয়ক সম্পাদক মো. তহিবুর রহমান অভিযোগ করেন, মাকসুদার ফেসবুক আইডি সুমাইয়া ইসলাম সুমি নামে রয়েছে। ওই আইডি থেকে গত বৃহস্পতিবার রাত ৮টা ২৪ মিনিটে প্রধানমন্ত্রী শেখ হাসিনার ছবি বিকৃত ও তাঁকে নিয়ে কটূক্তি করা হয়। এ ঘটনায় তিনি বাদী হয়ে গতকাল রাত সাড়ে ১১টায় মামলা করেন।
নবাবগঞ্জ উপজেলা জামায়াতের আমির এবং উপজেলা পরিষদের চেয়ারম্যান মো. নূরে আলম সিদ্দিকী প্রথম আলোকে জানান, মাকসুদার বাবা মোকছেদ আলী উপজেলা জামায়াতের রোকন।
নবাবগঞ্জ থানার ভারপ্রাপ্ত কর্মকর্তা (ওসি) সুব্রত কুমার প্রথম আলোকে জানান, এজাহার পাওয়ার পর ঘটনার সত্যতা নিশ্চিত হয়ে রাতেই মাকসুদা আক্তারকে নিজ বাড়ি থেকে গ্রেপ্তার করা হয়। প্রাথমিকভাবে ঘটনার সত্যতা স্বীকার করেছেন মাকসুদা।
