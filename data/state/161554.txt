
‘পার্বতীপুরে রেলের জলাশয় ভরাট করছেন দুই প্রভাবশালী’ শীর্ষক প্রতিবেদন গত বুধবার প্রথম আলোয় প্রকাশিত হয়। এর প্রতিবাদে সভা আহ্বান করে গতকাল শুক্রবার মাইকে প্রচারণা চালান জলাশয় দখলকারী দিনাজপুরের পার্বতীপুর উপজেলা আওয়ামী লীগের সদস্য রেজাউল ইসলাম। কিন্তু এ ধরনের প্রচারে অনুমতি না থাকায় মাইক-অটোবাইক জব্দ করেছে পুলিশ।পুলিশ সূত্রে জানা গেছে, থানার অনুমতি না নিয়ে পত্রিকায় প্রতিবেদন প্রকাশের প্রতিবাদে আজ (শনিবার) পার্বতীপুর কেন্দ্রীয় শহীদ মিনারে সভা ডাকেন রেজাউল ইসলাম। ওই সভার প্রচারে শহরে মাইকিং হচ্ছিল। পুলিশ গতকাল দুপুরে অটোবাইকসহ ওই মাইক জব্দ করে।এ ব্যাপারে পার্বতীপুর মডেল থানার ভারপ্রাপ্ত কর্মকর্তা (ওসি) মাহমুদুল আলম বলেন, ‘পেট্রোলিয়াম করপোরেশনের রেলহেড ডিপোটি রাষ্ট্রের অধিকতর গুরুত্বপূর্ণ স্থাপনা। এর পাশে রেলের জলাশয় ভরাট করা হচ্ছিল। মাইকে প্রথম আলোয় প্রকাশিত প্রতিবেদনের প্রতিবাদে প্রচার হতে দেখা যায়। এ ধরনের প্রচার আইনসিদ্ধ নয়। কাজেই আমরা মাইকটি জব্দ করেছি।’এ ব্যাপারে রেজাউল ইসলাম বলেন, ‘আপনার সঙ্গে কি আমার বিরোধ আছে? তাহলে কেন আমাকে অবৈধ দখলদার বানালেন? ইজারা নিয়ে আমি পুকুর কাটছি, ভরাট করছি।’ তবে ওই জমির কোনো ইজারা দেওয়া হয়নি বলে জানান পার্বতীপুর রেলের পূর্ত বিভাগের ঊর্ধ্বতন উপসহকারী প্রকৌশলী তহিদুল ইসলাম।রেলের পাকশী বিভাগীয় সম্পত্তি কর্মকর্তা বলেন, যত বাধাই আসুক, দখলদারদের বিরুদ্ধে আইনি ব্যবস্থা ও উচ্ছেদকাজ চলবে।
