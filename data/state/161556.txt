
বিএনপির ঈদের পরের আন্দোলন-কর্মসূচির কথা উল্লেখ করে সড়ক পরিবহন ও সেতুমন্ত্রী ওবায়দুল কাদের বলেছেন, তা যদি অতীতের মতো জ্বালাও-পোড়াও, পেট্রলবোমা মেরে মানুষ হত্যা ও ধ্বংসযজ্ঞের আন্দোলন হয়, তবে কঠোর হাতে দমন করা হবে। আজ শনিবার সন্ধ্যা ছয়টার দিকে নোয়াখালীর কবিরহাট উপজেলা পরিষদ প্রাঙ্গণে আয়োজিত অনুষ্ঠানে তিনি এ কথা বলেন।
আওয়ামী লীগের সাধারণ সম্পাদক ওবায়দুল কাদের বলেন, বিএনপি যদি আগামী নির্বাচনে অংশগ্রহণ না করে, তাহলে তাদের পরিণতি মুসলিম লীগের মতো হবে। বিএনপিকে শান্তিপূর্ণ আন্দোলন ও নির্বাচনে অংশ নেওয়ার আহ্বান জানান তিনি।
প্রায় ১৫ কোটি টাকা ব্যয়ে ৫টি রাস্তা, ৬টি সরকারি প্রাথমিক বিদ্যালয় ও ১টি ইউনিয়ন পরিষদ (ইউপি) ভবন নির্মাণের ভিত্তিপ্রস্তর স্থাপনে নোয়াখালীর কবিরহাট উপজেলা পরিষদ প্রাঙ্গণে হাজির হয়েছিলেন মন্ত্রী।
পরে সেতুমন্ত্রী উপস্থিত সাংবাদিকদের সঙ্গে আলাপকালে বলেন, প্রাকৃতিক দুর্যোগে হাওর অঞ্চলের ফসল তলিয়ে যাওয়ায় চালের দাম কিছুটা বেড়েছে। এ দুর্যোগের ওপর মানুষের কোনো হাত নেই। হাওর অঞ্চল হচ্ছে চাল উৎপাদনের বড় একটি এলাকা। সেখানে এখন কিছু নেই, সব তলিয়ে গেছে। তবে সরকার পরিস্থিতি স্বাভাবিক করতে চেষ্টা চালিয়ে যাচ্ছে। শিগগিরই চালের দাম স্বাভাবিক হয়ে যাবে। এক প্রশ্নের জবাবে তিনি বলেন, নোয়াখালীর দুঃখ নোয়াখালী খাল সংস্কারের কাজ শিগগিরই সেনাবাহিনী শুরু করবে। ইতিমধ্যে সার্ভের কাজ শুরু হয়েছে।
পরে মন্ত্রী নোয়াখালী জেলা আওয়ামী লীগের সাধারণ সম্পাদক ও নোয়াখালী-৪ আসনের সাংসদ মোহাম্মদ একরামুল করিম চৌধুরীর বাসভবনে কবিরহাট উপজেলা আওয়ামী লীগ আয়োজিত এক ইফতার মাহফিল ও দোয়া অনুষ্ঠানে যোগ দেন।
অনুষ্ঠানে উপস্থিত ছিলেন জেলা আওয়ামী লীগের সভাপতি এ এইচ এম খায়রুল আনম চৌধুরী সেলিম, পুলিশ সুপার মো. ইলিয়াছ শরীফ, কবিরহাট উপজেলা আওয়ামী লীগের সভাপতি নুরুল আমিন, সাধারণ সম্পাদক ও কবিরহাট পৌরসভার মেয়র জহিরুল হক প্রমুখ।
