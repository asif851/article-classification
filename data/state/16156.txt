
তথ্য প্রতিমন্ত্রী তারানা হালিম বলেছেন, সংবিধান অনুযায়ী বিএনপি চেয়ারপারসন খালেদা জিয়া ও বিএনপির ভারপ্রাপ্ত চেয়ারম্যান তারেক রহমান আগামী নির্বাচনে অংশ নিতে পারবেন না। কারণ, এঁরা দুজনই দুর্নীতি মামলায় আদালত কর্তৃক সাজাপ্রাপ্ত। এ নিয়ে বিতর্ক করা আদালত অবমাননার শামিল বলে তিনি উল্লেখ করেন।
আজ মঙ্গলবার টাঙ্গাইল সার্কিট হাউসে আওয়ামী লীগ নেতাদের সঙ্গে মতবিনিময় সভায় যোগদানের আগে সাংবাদিকদের প্রশ্নের জবাবে এসব কথা বলেন তথ্য প্রতিমন্ত্রী। অপর এক প্রশ্নের জবাবে তারানা হালিম বলেন, ‘তারেক রহমান যেহেতু তাঁর পাসপোর্ট নবায়ন না করে সরকারের কাছে ফেরত দিয়েছেন। তাহলে প্রশ্ন থাকে তিনি কীভাবে বাংলাদেশের নাগরিক থাকেন।’
তারেক রহমানকে দেশে ফিরিয়ে আনার ব্যাপারে প্রতিমন্ত্রী বলেন, সরকার যথাযথ প্রক্রিয়ার মাধ্যমেই দুর্নীতির মামলায় সাজাপ্রাপ্ত তারেক রহমানকে দেশে ফিরিয়ে আনবে। সে প্রক্রিয়া সরকারই করবে। তিনি বলেন, বিএনপি খালেদা জিয়ার চিকিৎসা নিয়ে মিথ্যাচার করছে। তাঁকে যথাযথ চিকিৎসাসহ সব সুযোগ-সুবিধা দেওয়া হচ্ছে। সরকার যদি মনে করে তাঁকে উন্নত চিকিৎসার জন্য বিদেশে পাঠাতে হবে, তাহলে সরকার তা-ই করবে।
পরে তারানা হালিম টাঙ্গাইল জেলা এবং দেলদুয়ার ও নাগরপুর উপজেলা আওয়ামী লীগের নেতাদের সঙ্গে আগামী সংসদ নির্বাচনের প্রস্তুতিসহ বিভিন্ন বিষয়ে মতবিনিময় করেন। এ সময় জেলা আওয়ামী লীগের সভাপতি ফজলুর রহমান খান ফারুকসহ অন্য নেতারা উপস্থিত ছিলেন।
