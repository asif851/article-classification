
কুষ্টিয়ার মিরপুর উপজেলায় আধিপত্য বিস্তার নিয়ে স্থানীয় আওয়ামী লীগের দুই পক্ষের সংঘর্ষে যুবলীগ কর্মী শাহাবুদ্দিন আহমেদ শাহিন (২৮) নিহত হয়েছেন। এ ঘটনায় একজন গুলিবিদ্ধসহ অন্তত চারজন আহত হন। তাঁদের মধ্যে দুজনের অবস্থা আশঙ্কাজনক।
আহত ব্যক্তিদের কুষ্টিয়া জেনারেল হাসপাতালে ভর্তি করা হয়েছে। আজ রোববার বেলা তিনটার দিকে মিরপুর উপজেলার আমলা ইউনিয়নের আমলা বাজারে এ সংঘর্ষ হয়।
স্থানীয় আওয়ামী লীগ সূত্র জানায়, মিরপুর উপজেলা পরিষদের চেয়ারম্যান ও উপজেলা আওয়ামী লীগের সাধারণ সম্পাদক কামারুল আরেফিনের সমর্থকদের সঙ্গে দলের যুগ্ম সাধারণ সম্পাদক ও আমলা ইউনিয়ন পরিষদের চেয়ারম্যান আনোয়ারুল ইসলামের সমর্থকদের এ সংঘর্ষ হয়।
নিহত শাহাবুদ্দিন আমলা এলাকার শাজাহান আলী শাহারের ছেলে। লাশ ময়নাতদন্তের জন্য কুষ্টিয়া জেনারেল হাসপাতালের মর্গে রাখা হয়েছে।
এ ব্যাপারে জানতে চাইলে মুঠোফোনে কুষ্টিয়ার পুলিশ সুপার এস এম মেহেদী হাসান প্রথম আলোকে বলেন, সংঘর্ষে একজন নিহত হয়েছে। ঘটনাস্থলে যাওয়া হচ্ছে। পুলিশ মাঠে কাজ করছে।
জরুরি বিভাগের কর্তব্যরত চিকিৎসক মো. নাসিমুজ্জামান প্রথম আলোকে জানান, শাহাবুদ্দিনকে হাসপাতালে মৃত অবস্থায় আনা হয়। কখন মারা গেছে তা বলা যাচ্ছে না। তাঁর ঘাড়ে ধারালো কিছু দিয়ে আঘাত করা হয়েছে বলে প্রাথমিকভাবে মনে হচ্ছে।
