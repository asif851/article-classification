
অবসরে যাওয়ার পর রায় লেখা নিয়ে প্রধান বিচারপতি এস কে সিনহার বক্তব্যে সরকারের ভেতরে ‘ভূকম্পন’ সৃষ্টি হয়েছে বলে মনে করেন বিএনপির স্থায়ী কমিটির সদস্য মাহবুবুর রহমান। 
আজ শুক্রবার জাতীয় প্রেসক্লাবে এক আলোচনা সভায় তিনি বক্তব্য দেন। বিএনপির প্রতিষ্ঠাতা জিয়াউর রহমানের জন্মবার্ষিকী উপলক্ষে জিয়া নাগরিক ফোরাম নামে একটি সংগঠন ওই আলোচনা সভার আয়োজন করে। সম্প্রতি প্রধান বিচারপতি এস কে সিনহা বলেছেন, অবসরের পর রায় লেখা অসাংবিধানিক । তাঁর এই বক্তব্যকে স্বাগত জানিয়ে মাহবুবুর রহমান বলেন, প্রধান বিচারপতি সাহস করে তাঁর ওপর যে দায়িত্ব অর্পিত হয়েছে, সেটি মনে রেখে সত্য কথা বলেছেন। তাঁর ওই বক্তব্য সরকারকে নাড়িয়ে দিয়েছে। সরকারের মধ্যে ভূকম্পন সৃষ্টি হয়েছে।প্রধান বিচারপতির ওই বক্তব্যের পর সংবিধানের পঞ্চদশ সংশোধনী এবং তার ভিত্তিতে অনুষ্ঠিত দশম সংসদ নির্বাচন ও বর্তমান সরকার সবই অবৈধ হয়ে গেছে বলেও দাবি করেন বিএনপির এই নেতা।
