
কক্সবাজারের রামু উপজেলার রাজারকুল ইউনিয়নের নারকেল বাগান এলাকায় গতকাল রোববার বর্ডার গার্ড বাংলাদেশ (বিজিবি) নতুন ৫০ নম্বর ব্যাটালিয়েনের উদ্বোধন করা হয়েছে। ৭৫০ জন সদস্য নিয়ে শুরু হওয়া ব্যাটালিয়নটি মিয়ানমার সীমান্ত সুরক্ষা, চোরাচালান প্রতিরোধ ও রোহিঙ্গা অনুপ্রবেশ বন্ধে ভুমিকা রাখবে।
পার্বত্য বান্দরবানের নাইক্ষ্যংছড়ির ৩১ বিজিবি ব্যাটালিয়নের সদর দপ্তর মাঠে গতকাল দুপুরে আয়োজিত এক অনুষ্ঠানে নবগঠিত ৫০ বিজিবি ব্যাটালিয়নের উদ্বোধন করেন বিজিবির মহাপরিচালক মেজর জেনারেল আজিজ আহমেদ। এ সময় উপস্থিত ছিলেন চট্টগ্রামের রিজিয়ন কমান্ডার ব্রিগেডিয়ার জেনারেল আলী মরতুজা খান, চট্টগ্রাম সেক্টর কমান্ডার কর্নেল মুহাম্মদ নজরুল ইসলাম, নাইক্ষ্যংছড়ি ৩১ বিজিবির অধিনায়ক লে. কর্নেল মেহেদী হাসান, কক্সবাজারের পুলিশ সুপার মো. আজাদ মিয়া প্রমুখ।
