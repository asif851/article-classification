
লালমনিরহাটের পাটগ্রাম উপজেলায় ভোটকেন্দ্রে হামলার প্রস্তুতির সময় ছাত্রদলের দুই কর্মীকে ধরে গণপিটুনি দিয়েছে এলাকাবাসী। পরে তাঁদের পুলিশে সোপর্দ করা হয়। জংরা ইউনিয়নের ধবলগুরি সরকারি প্রাথমিক বিদ্যালয়ের ভোটকেন্দ্রে এ ঘটনা ঘটে।
পুলিশের হাতে আটক দুই ব্যক্তি হলেন, জংরা ইউনিয়ন ছাত্রদলের সভাপতি ও সরকারের হাট গ্রামের মনির হোসেন (২৫) ও একই ইউনিয়নের দেউশাল গ্রামের ছাত্রদলকর্মী আতোয়ার হোসেন (২৪)।
আজ শনিবার রাত নয়টার দিকে খবর পেয়ে ঘটনাস্থল থেকে পাটগ্রাম থানা পুলিশ ওই দুজনকে গুরুতর আহত অবস্থায় উদ্ধার করে উপজেলা স্বাস্থ্য কমপ্লেক্সে নিয়ে যায়। সেখানে তাঁরা চিকিত্সাধীন আছেন।
এ বিষয়ে পাটগ্রাম থানার ভারপ্রাপ্ত কর্মকর্তা (ওসি) আমির উজ্জামান প্রথম আলোকে বলেন, বিএনপির অঙ্গসংগঠনের একদল লোক নাশকতার উদ্দেশে ওই ভোটকেন্দ্রে গেলে এলাকাবাসী তাঁদের আটক করে গণপিটুনি দেয়। এর মধ্যে মনির হোসেন তাঁদের এজাহারভুক্ত আসামি।
