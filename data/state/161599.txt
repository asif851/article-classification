
২০১৩ সালের জাতীয় সমন্বিত বহুমাধ্যমভিত্তিক পরিবহন নীতিমালায় পথচারীর অগ্রাধিকার বিষয়ে সুস্পষ্ট দিকনির্দেশনা আছে। কিন্তু পথচারীদের সুবিধা বিশেষ করে প্রতিবন্ধী ব্যক্তি, নারী, শিশু, প্রবীণ, অসুস্থ ও মালামাল বহনকারীদের জন্য উল্লেখযোগ্য কোনো পদক্ষেপ না নিয়ে বর্তমানে পুলিশের অভিযান পথচারীর অধিকার খর্ব করছে।
আজ বৃহস্পতিবার পরিবেশ বাঁচাও আন্দোলনের (পবা) এক বিজ্ঞপ্তিতে এ কথা বলা হয়েছে। এর আগে বেলা ১১টায় কলাবাগান পবা অফিস থেকে সায়েন্স ল্যাব পর্যন্ত ফুটপাতের বর্তমান অবস্থা পরিদর্শনের জন্য পদযাত্রা কর্মসূচি পালন করে সংগঠনটি। পবার চেয়ারম্যান আবু নাসের খানের নেতৃত্বে পদযাত্রায় অংশ নেন পবার নির্বাহী সাধারণ সম্পাদক প্রকৌশলী আবদুস সোবহান, ডাব্লিউবিবি ট্রাস্টের পরিচালক সৈয়দ মাহবুবুল আলম প্রমুখ।
ঢাকা শহরে পথচারীর নিরাপত্তায় ঢাকা মেট্রোপলিটন পুলিশ (ডিএমপি) রাস্তা পারাপারে ফুটওভার ব্রিজ ও আন্ডারপাস ব্যবহার না করলে জেল-জরিমানার লক্ষ্যে পরীক্ষামূলক কার্যক্রম শুরু করেছে।
পবার বিজ্ঞপ্তিতে বলা হয়েছে, কলাবাগানে মিরপুর রোড়ের রাস্তায় মার্কেটের সামনে ফুটপাত বন্ধ করে ব্যক্তিগত গাড়ি রাখা হয়েছে। কলাবাগান ৮ নম্বর খেলার মাঠের সামনে, ৭ নম্বর সড়কে ক্যাপিটাল মার্কেটের সামনে, ধানমন্ডি ৬ নম্বর সড়কে ধানমন্ডি থানার বিলবোর্ড ফুটপাতের মাঝখানে রাখা হয়েছে। ধানমন্ডির ৭ থেকে ১ নম্বর সড়কের দুই পাশের রাস্তায় মার্কেট, ব্যাংক, হাসপাতালের সামনে সম্পূর্ণ ফুটপাত দখল করে সারিবদ্ধভাবে গাড়ি রাখা হয়েছে। সেই সঙ্গে ভাঙাচোরা ফুটপাত, মোটরসাইকেল পার্কিং, বিভিন্ন দোকানের ভ্যানসহ নানা প্রতিবন্ধকতায় ফুটপাতে হাঁটারও পরিবেশ নেই।
