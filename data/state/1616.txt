
কৃষিমন্ত্রী মতিয়া চৌধুরী বলেছেন, বিরোধীদলীয় নেতা নির্বাচনে আসতে ভয় পাচ্ছেন। জামায়াত-শিবিরের সন্ত্রাসী শক্তি ব্যবহার করে নির্বাচন বানচালের চেষ্টা চালাচ্ছেন।আজ শুক্রবার বিকেলে রাজধানীর পল্লবীর পূরবী চত্বরে ঢাকা মহানগর ১৪ দলের বিক্ষোভ সমাবেশে প্রধান অতিথির বক্তব্যে মতিয়া চৌধুরী এ মন্তব্য করেন। বিএনপি-জামায়াতের হরতাল ও নৈরাজ্যের প্রতিবাদে পূর্বঘোষিত দেশব্যাপী বিক্ষোভ কর্মসূচির অংশ হিসেবে ঢাকা মহানগর ১৪ দল এ বিক্ষোভের আয়োজন করে।আবারও বিএনপির হরতালের পরিকল্পনার কঠোর সমালোচনা করে মতিয়া চৌধুরী বলেন, ‘বিএনপির চেয়ারপারসন চান না আমাদের সন্তানেরা শিক্ষিত হোক। এজন্যই পরীক্ষার সময় হরতাল ডাকতে চান।’ তিনি খালেদা জিয়াকে সন্ত্রাসী ও ধ্বংসযজ্ঞের রানি আখ্যায়িত করেন।আওয়ামী লীগের সভাপতিমণ্ডলীর এই সদস্য বলেন, ‘সোহরাওয়ার্দী উদ্যানে জাতির জনক বঙ্গবন্ধু শেখ মুজিবুর রহমান স্বাধীনতার ঘোষণা করেছেন। ওই উদ্যানকে স্বাধীনতাবিরোধীদের নিয়ে সমাবেশ করে কলঙ্কিত করেছেন বিরোধীদলীয় নেতা। ৩ নভেম্বর আমরা স্মরণকালের সবচেয়ে বড় সমাবেশ করে তাদের দেখিয়ে দেব।’ এ সময় সবাইকে সর্বোচ্চ জনসমাগম নিয়ে সমাবেশে যাওয়ার আহ্বান জানান কৃষিমন্ত্রী মতিয়া।
সাংসদ ইলিয়াস উদ্দিন মোল্লাহর সভাপতিত্বে সমাবেশে আরও বক্তব্য দেন ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী, সাংগঠনিক সম্পাদক শাহে আলম প্রমুখ।
