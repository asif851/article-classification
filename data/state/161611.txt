
রাজধানীর লালবাগে আজ শনিবার অভিযান চালিয়ে ১০ টন নিষিদ্ধ ঘোষিত পলিথিন জব্দ করেছে পরিবেশ অধিদপ্তর। পরিবেশ অধিদপ্তর জানায়, লালবাগের কামালবাগ এলাকার বাদশা মিয়ার পলিথিন তৈরির ফ্যাক্টরিতে অভিযান চালিয়ে এই পরিমাণ পলিথিনের তৈরি শপিং ব্যাগ জব্দ করা হয়। পরিবেশ সংরক্ষণ আইন, ১৯৯৫ (সংশোধিত-২০১০) অনুযায়ী সর্বপ্রকার শপিং ব্যাগ উৎপাদন, প্রক্রিয়াজাতকরণ এবং ব্যবহার নিষিদ্ধ।প্রতিষ্ঠানের এনফোর্সমেন্ট উইং এর পরিচালক (মনিটরিং অ্যান্ড এনফোর্সমেন্ট) মো. আলমগীরের নেতৃত্বে এ ছাড়াও দুটি কারখানাতে অভিযান চালানো হয়। নিষিদ্ধ ঘোষিত পলিথিন পাওয়া না গেলেও পরিবেশগত ছাড়পত্র না থাকায় কারখানা দুটির মালিকের বিরুদ্ধে ব্যবস্থা নেওয়া হচ্ছে।
