
রাষ্ট্রদ্রোহের অভিযোগে ইসলামি আন্দোলন নাটোর জেলা শাখার সভাপতি ও নাটোর জেলা আইনজীবী সমিতির জ্যেষ্ঠ আইনজীবী আমেল খান চৌধুরীকে (৫৬) পুলিশ গ্রেপ্তার করেছে। গতকাল বুধবার মধ্যরাতে শহরের চৌধুরীপাড়ার নিজ বাড়ি থেকে তাঁকে গ্রেপ্তার করা হয়।
নাটোর সদর থানা সূত্রে জানা যায়, থানার ভারপ্রাপ্ত কর্মকর্তা (ওসি) মশিউর রহমানের নেতৃত্বে একদল পুলিশ শহরের চৌধুরীপাড়া মহল্লায় আমেল খান চৌধুরীর বাড়িতে যান। সেখান থেকে তাঁকে গ্রেপ্তার করে থানায় নিয়ে যাওয়া হয়। আজ বৃহস্পতিবার সকাল নয়টা পর্যন্ত তাঁকে থানা হাজতে রাখা হয়েছে। থানায় কর্তব্যরত উপপরিদর্শক (এসআই) জুবায়ের হোসেন জানান, আমেল খান চৌধুরীর বিরুদ্ধে রাষ্ট্রদ্রোহের অভিযোগে মামলা হয়েছে। গতকাল রাতে থানায় মামলা হয়। তবে এ ব্যাপারে বিস্তারিত কিছু জানাতে তিনি অপারগতা প্রকাশ করেন।
আজ সকালে জেলা আইনজীবী সমিতির সভাপতি রুহুল আমীন তালুকদার ও আব্দুল কাদের থানায় যান মামলার খোঁজখবর নিতে। তবে সে সময় ওসি থানায় ছিলেন না।
আমেল খান চৌধুরীর বড় ভাই আলিম খান চৌধুরী জানান, তাঁর ছোট ভাই স্বভাবসুলভভাবে সব সময় অন্যায়ের প্রতিবাদ করেন। এ কারণে সম্প্রতি তিনি শহরে চলমান মেলার বিরুদ্ধে সোচ্চার হন। মেলায় জুয়ার আয়োজকদের বিরুদ্ধে আদালতে মামলা করেন। মামলার তদন্তে অভিযোগের সত্যতা এলে আসামিদের বিরুদ্ধে সমনের নির্দেশ হয়। একই সঙ্গে তাঁর নেতৃত্বে জুয়ার বিরুদ্ধে মানববন্ধন হয়। প্রশাসন জুয়া বন্ধ করে দেয়। এতে ক্ষুব্ধ হয়ে স্বার্থান্বেষী একটি মহল তাঁর বিরুদ্ধে মিথ্যা কল্পকাহিনি দিয়ে মামলা করেছে। মামলার অভিযোগ সম্পূর্ণ ভিত্তিহীন। তাঁর মনোবল ভেঙে দেওয়ার জন্য তাঁকে গ্রেপ্তার করা হয়েছে। আইনজীবী সমিতির সভাপতি রুহুল আমিন তালুকদার এ গ্রেপ্তারের নিন্দা জানিয়ে বলেন, স্বার্থ বিঘ্নিত হওয়ায় একটি মহল আমেল খান চৌধুরীর বিরুদ্ধে মামলা করেছে। আইনগত প্রক্রিয়ায় তাঁকে মুক্ত করার চেষ্টা চলছে।
ইসলামি আন্দোলন নাটোর জেলা শাখার আইন ও বিচারবিষয়ক সম্পাদক আব্দুল খালেক জানান, আমেল খান ইসলামি আন্দোলন নাটোর জেলা শাখার সভাপতির দায়িত্ব পালনের পাশাপাশি ইসলামি আইন পরিষদেরও সভাপতি। তিনি আমেল খানের মুক্তি দাবি করেন।
