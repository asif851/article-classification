
লালমনিরহাটের হাতীবান্ধা উপজেলার বুড়াবাউড়া সরকারি প্রাথমিক বিদ্যালয়ের সহকারী শিক্ষক আবু হেনা মোস্তফা কামালকে গত শনিবার পিটিয়েছেন ওই বিদ্যালয়ের অফিস সহকারী (দপ্তরি কাম প্রহরী) আবু সায়েম। অভিযোগ উঠেছে, ওই বিদ্যালয়ের প্রধান শিক্ষক হাছান আলীর নির্দেশে তাঁকে মারধর করা হয়েছে।এ ঘটনায় শনিবার রাতে আবু হেনা মোস্তফা কামাল দুজনের নাম উল্লেখ করে থানায় একটি লিখিত অভিযোগ দিয়েছেন।আবু হেনা মোস্তফা কামাল বলেন, প্রধান শিক্ষকের সহযোগিতায় দীর্ঘদিন ধরে বিদ্যালয়ের সরকারি বিস্কুট বিক্রি করছেন আবু সায়েম। বিদ্যালয়ের পঞ্চম শ্রেণির শিক্ষার্থীদের শনিবার বিদায় অনুষ্ঠান হয়। অনুষ্ঠান শেষে বিস্কুটের বিষয় নিয়ে আবু সায়েমের সঙ্গে তাঁর কথা-কাটাকাটি হয়। এ সময় প্রধান শিক্ষক হাছান আলীর নির্দেশে বিদ্যালয়ের মাঠে আবু সায়েম তাঁকে বেধড়ক মারধর করেন। পরে স্থানীয় লোকজন ও অন্য শিক্ষকদের সহযোগিতায় তাঁকে উদ্ধার করে স্থানীয় উপজেলা স্বাস্থ্য কমপ্লেক্সে ভর্তি করা হয়। তাঁর ডান চোখের উপরিভাগ কেটে যাওয়ায় দুটি সেলাই দেওয়া হয়েছে। এ ঘটনায় তিনি শনিবার রাতে হাছান আলী ও আবু সায়েমকে আসামি করে থানায় একটি লিখিত অভিযোগ দিয়েছেন।আবু হেনা মোস্তফা কামাল অভিযোগ করে বলেন, ‘আবু সায়েম স্থানীয় আওয়ামী লীগের এক প্রভাবশালী নেতার আত্মীয় হওয়ায় এ নিয়ে কোনো ব্যবস্থা নিচ্ছে না পুলিশ।’এ ব্যাপারে অফিস সহকারী আবু সায়েম গতকাল রোববার বিকেলে মুঠোফোনে প্রথম আলোকে বলেন, ‘ওই শিক্ষক আমাকে বাথরুমসহ মাঠ পরিষ্কারের কথা বলায় তাঁর সঙ্গে ধস্তাধস্তি হয়েছে মাত্র।’ তবে শিক্ষকের গায়ে হাত তোলার বিষয়ে জানতে চাইলে তিনি বলেন, ‘ওই সময় আমার মাথা গরম ছিল, তাই এমনটি হয়েছে।’বিদ্যালয়ের বিস্কুট বিক্রি করার বিষয়টি অস্বীকার করে প্রধান শিক্ষক হাছান আলী বলেন, আবু সায়েমকে মাঠ পরিষ্কার করতে বলায় ওই শিক্ষকের সঙ্গে একটু ধস্তাধস্তি হয়েছে মাত্র। তবে ঘটনাটি স্থানীয় সাংসদ শোনার পর তা দেখতে চেয়েছেন বলে জানান ওই প্রধান শিক্ষক।এ ঘটনাকে দুঃখজনক উল্লেখ করে উপজেলা প্রাথমিক শিক্ষা কর্মকর্তা হাসান আতিকুর রহমান বলেন, আহত শিক্ষককে থানায় মামলা করার পরামর্শ দেওয়া হয়েছে। পাশাপাশি এ ঘটনায় বিভাগীয় ব্যবস্থা নেওয়া হবে।এ ব্যাপারে হাতীবান্ধা থানার পরিদর্শক (তদন্ত) আবদুর রাজ্জাক বলেন, শিক্ষক আবু হেনা মোস্তফা কামালের অভিযোগ পেয়ে শনিবার রাতেই ঘটনাস্থলে গিয়ে বিষয়টি তদন্ত করা হয়েছে। তবে অভিযুক্ত ব্যক্তিদের বিরুদ্ধে বিভাগীয় ব্যবস্থা নেওয়া হবে বলে পুলিশকে জানানো হয়েছে। এরপরও বাদী চাইলে মামলা নথিভুক্তসহ প্রয়োজনীয় ব্যবস্থা নেওয়া হবে।
