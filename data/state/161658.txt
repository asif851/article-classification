
দিনাজপুরের বিরামপুর পৌরসভার মির্জাপুর এলাকা থেকে ডাকাতির প্রস্তুতি নেওয়ার অভিযোগে দুজনকে গ্রেপ্তার করেছে পুলিশ। এঁরা হলেন রংপুর শহরের ধাপ এলাকার আশরাফুল ইসলাম ওরফে বুলেট (২৭) ও ভাগিপাড়া মহল্লার আরিফুল ইসলাম (২৬)। গত বুধবার তাঁদের গ্রেপ্তার করা হয়।
পুলিশ সূত্রে জানা গেছে, বুধবার রাত ১২টার দিকে উপজেলার দুর্গাপুর এলাকায় নয়জন ডাকাত একটি অ্যাম্বুলেন্স নিয়ে দিনাজপুর-গোবিন্দগঞ্জ সড়কে ডাকাতির প্রস্তুতি নিচ্ছিল। খবর পেয়ে পুলিশ সেখানে অভিযান চালায়। পুলিশের উপস্থিতি টের পেয়ে ডাকাতেরা অ্যাম্বুলেন্স নিয়ে ঘোড়াঘাটের দিকে যেতে থাকে। একপর্যায়ে তারা অ্যাম্বুলেন্সটি পৌর শহরের মির্জাপুর এলাকার ব্র্যাক কার্যালয়ের সমনে রেখে পালানোর চেষ্টা করে। এ সময় গ্রামবাসীর সহযোগিতায় পুলিশ অ্যাম্বুলেন্সের চালক আরিফুল ও আশরাফুলকে আটক করে। তাঁদের কাছ থেকে একটি খেলনা রিভলবার, তিনটি সামুরাই ও তিনটি লাঠি জব্দ করা হয়।
আরিফুল ইসলাম জানান, আশরাফুলসহ কয়েকজন ঘোড়াঘাটে যাওয়ার জন্য রংপুর থেকে অ্যাম্বুলেন্সটি দুই হাজার ৫০০ টাকায় ভাড়া করেন। বিরামপুরের দুর্গাপুরে বনের পাশে এলে অ্যাম্বুলেন্স থেকে তাঁরা নেমে কথা বলা শুরু করেন। একপর্যায়ে পুলিশ তাঁদের ধাওয়া করে।
তবে বিরামপুর থানার ভারপ্রাপ্ত কর্মকর্তা (ওসি) নাসির উদ্দিন মণ্ডল দাবি করেন, আটক ব্যক্তিরা ডাকাত দলের সদস্য।
