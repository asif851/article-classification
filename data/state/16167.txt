
বিরোধীদলীয় নেতা খালেদা জিয়ার উদ্দেশে প্রধানমন্ত্রী শেখ হাসিনা বলেছেন, ‘নির্বাচনী প্রক্রিয়া শুরু হয়ে গেছে। আপনাদের দশম জাতীয় সংসদ নির্বাচনের ট্রেন মিস হয়ে গেছে। আপনারা অবরোধের নামে মানুষ পোড়ানো, গাছ কাটা, বাসে আগুন, গাড়ি ভাঙচুর, হরতাল বন্ধ করেন। তাহলে এই নির্বাচনের পরে অলোচনার মাধ্যমে সমঝোতায় আসতে পারলে তবে সংসদ ভেঙে দিয়ে নতুন নির্বাচন দেব। সংবিধান মেতাবেক এই নির্বাচন হবে। এজন্য বিএনপিকে জামায়াতের সঙ্গ ছাড়তে হবে। চলতি সংসদের প্রক্রিয়া থামবে না।’
আজ বৃহস্পতিবার সন্ধ্যায় প্রধানমন্ত্রীর সরকারি বাসভবন গণভবনে আওয়ামী লীগের নেতাদের সঙ্গে এক সভায় সূচনা বক্তব্য শেখ হাসিনা এসব কথা বলেন।
বিরোধী দলের অবরোধ-হরতালে গাড়ি পোড়ানোর সমালোচনা করে বিরোধী দলের উদ্দেশে প্রধানমন্ত্রী বলেন, ‘ধৈর্য ও সহ্যর একটা সীমা আছে। এসব কর্মকাণ্ড বরদাশত করা হবে না। আমরা মানুষের জানমালের নিরাপত্তায় আরও কঠোর হব।’ তিনি বলেন, ‘আমরা ক্ষমতায় এসে প্রতিহিংসার রাজনীতি চালু করিনি।’
দশম সংসদে বিনা প্রতিদ্বন্দ্বিতায় ১৫৪ জন নির্বাচিত হওয়ার প্রসঙ্গ টেনে শেখ হাসিনা বলেন, ‘আমরা আশা করেছিলাম বিরোধী দল নির্বাচনে অংশ নেবে। এ জন্য আমাদের যোগ্য নেতাদের নির্বাচনে প্রার্থী করেছি। যখন বিরোধী দল নির্বাচনে আসল না তখন বিনা প্রতিদ্বন্দ্বিতায় প্রার্থী নির্বাচিত হওয়া স্বাভাবিক।’ এই নির্বাচনে ১২টি দল অংশ নিচ্ছে বলেও জানান প্রধানমন্ত্রী।
