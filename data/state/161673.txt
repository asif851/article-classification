
কুমিল্লা সিটি করপোরেশন নির্বাচনে আওয়ামী লীগ মনোনীত প্রার্থীর পরাজয়ের বিষয়ে দলটির সাধারণ সম্পাদক ওবায়দুল কাদের বলেছেন, ‘কুমিল্লায় দলকে ঐক্যবদ্ধ করতে পারিনি। কিন্তু নারায়ণগঞ্জে ঐক্যবদ্ধ রাখা সম্ভব হয়েছিল।’আজ শুক্রবার দুপুরে গাজীপুর-বিমানবন্দর বাস র‍্যাপিড ট্রানজিটের (বিআরটি) প্রকল্পের অধীনে গাজীপুরা বা স্ট্যান্ডে ফ্লাইওভারের নির্মাণকাজের উদ্বোধনের পর সাংবাদিকদের প্রশ্নের জবাবে কাদের এসব কথা বলেন।ওবায়দুল কাদের বলেন, ‘কুমিল্লা যখন পৌরসভা ছিল, তখনো আমরা জিততে পারিনি। সিটি করপোরেশন হওয়ার পরও বিএনপি জিতেছে। তবে ভোটের ব্যবধান অনেক কমেছে।’ তিনি বলেন, ‘আমাদের মূল লক্ষ্য ছিল নিরপেক্ষ, অবাধ ও শান্তিপূর্ণ নির্বাচন করা। জয়-পরাজয় বিষয় জনগণের। নারায়ণগঞ্জের মতো কুমিল্লা সিটি করপোরেশন প্রমাণ করেছে, শেখ হাসিনার অধীনে সুষ্ঠু, অবাধ ও নিরপেক্ষ নির্বাচন করা সম্ভব।’সুনামগঞ্জ-২ আসনের উপনির্বাচনের বিষয়ে ওবায়দুল কাদের বলেন, ‘সুনামগঞ্জে আমাদের প্রার্থী জয়া সেনগুপ্তা জয়ী হয়েছেন। স্বতন্ত্র যে প্রার্থী ছিলেন, তাঁকে বিএনপি সর্বাত্মক সহায়তা করে, শুধু মার্কাটা ধানের শীষ ছিল না।’এ সময় গাজীপুর মহানগর আওয়ামী লীগের সভাপতি আজমত উল্লা খান, সাধারণ সম্পাদক জাহাঙ্গীর আলম, সড়ক পরিবহন ও সেতু মন্ত্রণালয়ের অতিরিক্ত সচিব ফারুক জলিল, বিআরটির প্রকল্প পরিচালক প্রকৌশলী সানাউল হক প্রমুখ উপস্থিত ছিলেন।
