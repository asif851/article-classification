
বিএনপির সিনিয়র ভাইস চেয়ারম্যান তারেক রহমান ‘সহসা’ দেশে ফিরে দলের দায়িত্ব নেবেন এবং তাঁর বিরুদ্ধে যেসব অভিযোগ আনা হয়েছে, সেগুলো তিনি আইনিভাবে মোকাবিলা করবেন।বিএনপির চেয়ারপারসনের উপদেষ্টা শামসুজ্জামান আজ সোমবার দলের কেন্দ্রীয় কার্যালয়ে এক সংবাদ সম্মেলনে এ কথা জানিয়েছেন।সংবাদ সম্মেলনে দলের স্থায়ী কমিটির সদস্য এম কে আনোয়ারকে কারাগারে পাঠানোর নিন্দা ও প্রতিবাদ জানিয়ে আটক নেতাদের মুক্তির দাবি জানানো হয়।লন্ডনে তারেক রহমানের দেওয়া বক্তব্যের দিকে ইঙ্গিত করে শামসুজ্জামান বলেন, একটি সমাবেশে একজন নেতার একটিমাত্র বক্তব্য সরকারকে আতঙ্কগ্রস্ত করে দিয়েছে। তিনি দাবি করেন, তারেক রহমান পলাতক নন। যথাযথ আইনি প্রক্রিয়ায় তিনি লন্ডনে আছেন।এম কে আনোয়ারের মুক্তির দাবি জানিয়ে শামসুজ্জামান বলেন, বিএনপি আইন-আদালতের প্রতি শ্রদ্ধাশীল। কিন্তু এম কে আনোয়ারের বিরুদ্ধে যে অভিযোগ আনা হয়েছে, তা জামিনযোগ্য। এ ছাড়া, তিনি একজন সংসদ সদস্য। সংসদ শুরু হওয়ার ১৫ দিন আগে-পরে কোনো সাংসদকে গ্রেপ্তার করতে হলে কিছু আইন-কানুন অনুসরণ করতে হয়। কিন্তু এম কে আনোয়ারের ক্ষেত্রে সেসব অনুসরণ করা হয়নি বলে অভিযোগ করেন শামসুজ্জামান।
সংবাদ সম্মেলনে বিএনপির সহ-দপ্তর সম্পাদক আবদুল লতিফ, শামিমুর রহমান প্রমুখ উপস্থিত ছিলেন।
