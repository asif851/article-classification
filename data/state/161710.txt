
সিলেট নগরের জিন্দাবাজার এলাকায় আজ সোমবার দুপুরে ছিনতাই করে পালানোর সময় পুলিশের এক কনস্টেবলকে জনতা আটক করে থানায় দিয়েছে। ওই পুলিশ সদস্যের নাম শরিফ রানা।
সিলেট কোতোয়ালি থানার ভারপ্রাপ্ত কর্মকর্তা (ওসি) সোহেল আহমদ প্রথম আলোকে ঘটনার সত্যতা নিশ্চিত করে বলেন, শরিফকে হাজতে রেখে জিজ্ঞাসাবাদ করা হচ্ছে।
প্রত্যক্ষদর্শীরা বলেন, দুপুর একটার দিকে জিন্দাবাজারে এক ব্যবসায়ী ‘ছিনতাই, ছিনতাই’ বলে চিৎকার করলে ছিনতাইকারীকে ধাওয়া করে জনতা। ওই ছিনতাইকারী মোটরসাইকেলে করে পালাচ্ছিলেন। জনতা জিন্দাবাজার মোড় থেকে বারুতখানা পর্যন্ত ধাওয়া করে ওই ব্যক্তিকে ধরে তাঁর কাছ থেকে দুই লাখ টাকা উদ্ধার করে। এ সময় ছিনতাইকারী নিজেকে পুলিশ সদস্য বলে দাবি করেন। তখন তাঁকে কোতোয়ালি থানায় সোপর্দ করা হয়।
নাম প্রকাশে অনিচ্ছুক বারুতখানার এক বাসিন্দা বলেন, ‘ছিনতাই করে পালাচ্ছিলেন তিনি। যখন পাবলিক ধরল, তখন গণপিটুনির মতো অবস্থা হয়। এ অবস্থা দেখেই তিনি বলেন ‘আমি পুলিশ’। এ কথা শুনে তাঁকে পুলিশে দেওয়া হয়।’
কোতোয়ালি থানার পুলিশ জানায়, শরিফ রানা কনস্টেবল পদে নিয়োগ পাওয়ার পর তাঁর প্রথম কর্মস্থল ছিল সিলেটে। ঘটনার সময় তিনি সাদা পোশাকে জিন্দাবাজার এলাকায় অবস্থান করছিলেন। তাঁর বাড়ি ব্রাহ্মণবাড়িয়ার নবীনগরে।
