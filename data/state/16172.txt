
কৃষক শ্রমিক জনতা লীগের সভাপতি আবদুল কাদের সিদ্দিকী বীর উত্তম অসুস্থ হয়ে হাসপাতালে ভর্তি হয়েছেন। আজ শনিবার সন্ধ্যায় ১০৪ ডিগ্রি জ্বর নিয়ে তিনি টাঙ্গাইল জেনারেল হাসপাতালে যান।
দলের সাধারণ সম্পাদক হাবিবুর রহমান তালুকদার বীর প্রতীক জানান, গত বৃহস্পতিবার ঢাকা থেকে টাঙ্গাইল আসার পথে সাভার এলাকায় পৌঁছানোর পর তাঁর জ্বর আসে। একপর্যায়ে তিনি বারইপাড়ায় তাঁর এক রাজনৈতিক কর্মীর বাড়িতে ওঠেন। পরদিন টাঙ্গাইল এসে নিজ বাসভবনে প্রাথমিক চিকিৎসা নেন। এরপরও অবস্থার উন্নতি না হওয়ায় আজ সন্ধ্যা সাড়ে সাতটার দিকে হাসপাতালে ভর্তি হন।
টাঙ্গাইল জেনারেল হাসপাতালের মেডিসিন বিভাগের কনসালট্যান্ট তাপস কান্তি ভৌমিক বলেন, ‘কাদের সিদ্দিকীর স্বাস্থ্য পরীক্ষা করা হয়েছে। এখনো সব রিপোর্ট আসেনি। তারপরও যতটুকু ধারণা করা যাচ্ছে, মনে হচ্ছে ডেঙ্গু হয়েছে।’
