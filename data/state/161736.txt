
আগামী ৩০ ডিসেম্বর দেশের ২৩৪টি পৌরসভায় নির্বাচন অনুষ্ঠিত হবে। এই নির্বাচনের প্রচারে মন্ত্রী-সাংসদেরা অংশ নিতে পারবেন না।
আজ মঙ্গলবার দুপুরে প্রধান নির্বাচন কমিশনার (সিইসি) কাজী রকিবউদ্দিন আহমেদ নির্বাচনের তফসিল ঘোষণা করেন।
রাজধানীর শেরেবাংলা নগরে নির্বাচন কমিশন কার্যালয়ে এক সংবাদ সম্মেলনে সিইসি বলেন, ৩ ডিসেম্বর মনোনয়নপত্র জমা দেওয়ার শেষ দিন। ৫ ও ৬ ডিসেম্বর মনোনয়নপত্র যাচাই-বাছাই করা হবে। আর ১৩ ডিসেম্বর মনোনয়নপত্র প্রত্যহারের শেষ দিন।
সিইসি বলেন, স্বতন্ত্র প্রার্থীদের জন্য ১০০ ভোটারের সমর্থনযুক্ত সই লাগবে। এ ছাড়া প্রধানমন্ত্রী, মন্ত্রী, স্পিকার, ডেপুটি স্পিকার বা তাদের সমমর্যাদাভোগী ব্যক্তি এবং সংসদ সদস্যরা নির্বাচনী প্রচারে অংশ নিতে পারবেন না।
নির্বাচন নিয়ে রাজনৈতিক দলের সঙ্গে কেন কথা বলেননি—এমন প্রশ্নের জবাবে সিইসি বলেন, ‘আইন যখন হয় আমরা জানতাম না। একবার অধ্যাদেশ জারি করল। পরে সংসদে নিয়ে বিল পাস করল। এ নিয়ে আমাদের দুবার কাজ করতে হয়েছে। সময় কম, ডিসেম্বরের মধ্যে নির্বাচন করতে হবে। সেজন্য রাজনৈতিক দলের সঙ্গে আলাদাভাবে বসার সুযোগ হয়নি।’
দেশে এবারই প্রথমবারের মতো পৌরসভায় দলীয়ভাবে মেয়র পদে নির্বাচন হতে যাচ্ছে। তবে সংরক্ষিত কাউন্সিলর ও সাধারণ কাউন্সিলর পদে আগের মতোই নির্দলীয়ভাবে নির্বাচন হবে। এ বছরের ১২ অক্টোবর দলভিত্তিক পৌরসভা ভোট করতে মন্ত্রিসভায় সিদ্ধান্ত হয়। এরপর ৩ নভেম্বর এ সংক্রান্ত অধ্যাদেশ জারি হয়। দলীয়ভাবে সব পদে পৌর নির্বাচনের অধ্যাদেশ হাতে পেয়ে বিধিমালায় সংশোধন এনে ইসি তা ৫ নভেম্বর আইন মন্ত্রণালয়ে ভেটিংয়ের জন্য পাঠায়। কিন্তু ১৫ নভেম্বর অধ্যাদেশ বাতিল করে নতুন বিল সংসদে উত্থাপন করে স্থানীয় সরকার মন্ত্রণালয়। সেখানে পৌরসভায় দলীয়ভাবে শুধু মেয়র পদে নির্বাচনের বিধান রাখা হয়। ১৯ নভেম্বর বিল আকারে আইনটি সংসদে কণ্ঠভোটে পাস। এটি গেজেট আকারে প্রকাশ করা হয় ২১ নভেম্বর।
এর আগে সর্বশেষ ২০১০ সালের ডিসেম্বরে ২৬৯টি পৌরসভার তফসিল ঘোষণা করেছিল কমিশন। ২০১১ সালের জানুয়ারিতে চার ধাপে পৌরসভাগুলোতে ভোট গ্রহণ হয়েছিল। বিধান অনুযায়ী, মেয়াদ শেষ হওয়ার আগের ৯০ দিনের মধ্যে নির্বাচন করতে হয়। জানুয়ারিতে নতুন ভোটার তালিকা প্রকাশ ও ফেব্রুয়ারিতে এসএসসি পরীক্ষা বিবেচনায় রেখে ৩০ ডিসেম্বরে পৌরসভা নির্বাচনের সময়সূচি নির্ধারণ করেছে ইসি।
