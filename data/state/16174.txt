
ঢাকার হজরত শাহজালাল আন্তর্জাতিক বিমানবন্দরে অাজ রোববার ইমাম হোসেন নামের এক যাত্রীকে আটক করা হয়েছে। তাঁর পেট থেকে উদ্ধার করা হয়েছে চার হাজার ইয়াবা বড়ি।
শুল্ক গোয়েন্দা সূত্র জানায়, নোভো এয়ারের যাত্রী হিসেবে তাসনিম ফকরুল নামের একজন আজ বেলা পৌনে একটার দিকে কক্সবাজার থেকে ঢাকার অভ্যন্তরীণ টার্মিনালে অবতরণ করেন। তাঁর আচরণ সন্দেহজনক হওয়ায় তাঁকে চ্যালেঞ্জ করা হয়। প্রাথমিক জিজ্ঞাসাবাদে তিনি স্বীকার করেন, তাঁর প্রকৃত নাম ইমাম হোসেন। বয়স ৩০ বছর। তাঁর বাড়ি কক্সবাজারের টেকনাফে। তাঁর বাবার নাম আবদুল আমিন। তাঁর পেটে চার হাজার ইয়াবা আছে বলে তিনি স্বীকার করেন।
শুল্ক গোয়েন্দাদের জিজ্ঞাসাবাদের মুখে ইমাম বলেন, তাঁর পাকস্থলীতে ১০০টি করে ৪০টি পলিথিনের প্যাকে বিশেষ কায়দায় মুখ দিয়ে ইয়াবাগুলো প্রবেশ করানো হয়েছে।
পরে চিকিৎ​সকের সহায়তায় ইমামের পেট থেকে ইয়াবাগুলো বের করা হয়।
এসব ইয়াবা মিয়ানমার থেকে টেকনাফ হয়ে বিমানপথে ঢাকায় আনা হচ্ছিল বলে শুল্ক গোয়েন্দারা প্রাথমিকভাবে ধারণা করছেন। ইমামকে আরও জিজ্ঞাসাবাদ করা হচ্ছে।
