
কক্সবাজারের পেকুয়া উপজেলার সদর ইউনিয়নের বটতলীয়াপাড়ায় গতকাল শুক্রবার বসতঘরের মাটির দেয়ালচাপায় দিলোয়ারা বেগম (৩৫) নামের এক নারী নিহত হয়েছেন। এ সময় আরও দুজন আহত হন।
দিলোয়ারা বেগম উপজেলার শিলখালী ইউনিয়নের জারুলবনিয়া এলাকার মৃত আবদুল মালেকের স্ত্রী। স্বামীর মৃত্যুর পর তিন বছর ধরে তিনি বাবার বাড়ি বটতলীয়াপাড়ায় থাকেন।
আহত দুজন হলেন দিলোয়ারার ভাই আবু তাহের (৪০) ও অপর ভাই আবুল হোসেনের স্ত্রী রেনুয়ারা বেগম (৩৩)। তাঁদের প্রথমে পেকুয়া উপজেলা স্বাস্থ্য কমপ্লেক্সে ভর্তি করা হয়। পরে আশঙ্কাজনক অবস্থায় রেনুয়ারাকে চট্টগ্রাম মেডিকেল কলেজ হাসপাতালে পাঠানো হয়।
স্থানীয় সূত্র জানায়, দিলোয়ারা তাঁর ভাই ও ভাবির সঙ্গে গতকাল সকাল থেকে বসতঘরের মাটির দেয়াল তুলছিলেন। দুপুরে হঠাৎ মাটির দেয়ালের কিছু অংশ তাঁদের ওপর ধসে পড়ে। এ সময় মাটি চাপা পড়ে ঘটনাস্থলে দিলোয়ারা নিহত হন। আহত হন অপর দুজন।
পেকুয়া থানার ভারপ্রাপ্ত কর্মকর্তা (ওসি) জিয়া মোহাম্মদ মোস্তাফিজ ভুঁইয়া ঘটনার সত্যতা নিশ্চিত করেছেন।
