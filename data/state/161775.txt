
পুলিশের বিশেষ শাখার (এসবি) কর্মকর্তা মাহফুজুর রহমান ও তাঁর স্ত্রী স্বপ্না রহমানকে হত্যার দায়ে তাঁদের মেয়ে ঐশী রহমানের মৃত্যুদণ্ডের রায়ের নথি আজ বৃহস্পতিবার হাইকোর্টে পৌঁছেছে। সুপ্রিম কোর্টের হাইকোর্ট বিভাগের অতিরিক্ত রেজিস্ট্রার মো. সাব্বির ফয়েজ সাংবাদিকদের বলেন, ঐশী রহমানের ফাঁসির রায় ও মামলার নথিপত্র হাইকোর্টের ডেথ রেফারেন্স শাখায় জমা হয়েছে। সংশ্লিষ্ট শাখা এখন পেপারবুক তৈরি করবে। ঢাকার দ্রুত বিচার ট্রাইব্যুনালর-৩-এর বিচারক সাঈদ আহমেদ ১২ নভেম্বর চাঞ্চল্যকর এ মামলার রায়ে ঐশীকে ফাঁসির আদেশ দেন। এ ছাড়া ঐশীর বন্ধু মিজানুর রহমানকে দুই বছর সশ্রম কারাদণ্ড ও পাঁচ হাজার টাকা জরিমানা করা হয়। হত্যাকাণ্ডে সহযোগিতার অভিযোগ প্রমাণিত না হওয়ায় বেকসুর খালাস পান ঐশীর আরেক বন্ধু আসাদুজ্জামান জনি। এ মামলায় ঐশীদের বাসার শিশু গৃহকর্মী খাদিজা আক্তারের বিচার শিশু আদালতে চলছে।
