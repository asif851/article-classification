
৩৫তম বিসিএসের প্রাথমিক বাছাই (প্রিলিমিনারি) পরীক্ষা এক মাস পেছানো হয়েছে। আগামী ৬ মার্চ এ পরীক্ষা অনুষ্ঠিত হবে। আগে এই পরীক্ষার নির্ধারিত তারিখ ছিল ৬ ফেব্রুয়ারি।
সরকারি কর্মকমিশনের (পিএসসি) পরীক্ষা নিয়ন্ত্রককে (ক্যাডার) উদ্ধৃত করে এই তথ্য জানান সেখানকার জনসংযোগ কর্মকর্তা ডায়না ইসলাম। মঙ্গলবার সন্ধ্যায় তিনি প্রথম আলোকে জানান, অনিবার্য কারণবশত এই পরীক্ষা পেছানো হয়েছে।
এর আগে ডিসেম্বরের দ্বিতীয় সপ্তাহে এ পরীক্ষা হওয়ার কথা ছিল। তবে পিএসসির ইতিহাসে এ যাবৎকালের সর্বোচ্চ সংখ্যাক পরীক্ষার্থী এবার আবেদন করায় সুষ্ঠুভাবে পরীক্ষা নেওয়ার স্বার্থে পরীক্ষার তারিখ পেছানো হয়েছে বলে সে সময় জানানো হয়।
২০১৩ সালের ৭ ফেব্রুয়ারি ৩৪তম বিসিএসের বিজ্ঞপ্তি প্রকাশ করে পিএসসি। এর ১৯ মাস পর এ বছরের ২৩ সেপ্টেম্বর এক হাজার ৮০৩টি খালি পদে কর্মকর্তা নিয়োগের জন্য ৩৫তম বিসিএসের বিজ্ঞপ্তি প্রকাশ করা হয়। ৩০ সেপ্টেম্বর থেকে ৩০ অক্টোবর পর্যন্ত আবেদনের সময়সীমা ছিল।
৩৫তম বিসিএসে ২ লাখ ৪৪ হাজার ১০৭ জন প্রার্থী আবেদন করেন। অতীতে কোনো বিসিএসে এত সংখ্যক প্রার্থী আবেদন করেননি। এর আগে ৩৪তম বিসিএসে আবেদন করেছিলেন ২ লাখ ২১ হাজার ৫৭৫ জন প্রার্থী। ৩৩তম বিসিএসে আবেদন করেছিলেন এক লাখ ৯৩ হাজার ৫৯ জন।
