
বরিশাল শের-ই-বাংলা মেডিকেল কলেজ শাখা ছাত্রলীগের কমিটি স্থগিত করা হয়েছে। মহানগর ছাত্রলীগের সভাপতি মো. জসিম উদ্দীন স্বাক্ষরিত এক সংবাদ বিজ্ঞপ্তির মাধ্যমে এ কথা জানানো হয়।তবে মহানগর ছাত্রলীগের সাধারণ সম্পাদক অসীম দেওয়ানের সই নেই ওই বিজ্ঞপ্তিতে। এ বিষয়ে অসীম দেওয়ান প্রথম আলোকে বলেন, ‘কলেজ কমিটি ঘোষণা করা হয়েছে। কিন্তু দুই পক্ষের মধ্যে উত্তেজনা থাকায় কমিটি স্থগিত করার জন্য বলা হয়েছে বলে শুনেছি। আমি বর্তমানে ঢাকায় অবস্থান করছি। স্থগিত করার জন্য আমার কোনো স্বাক্ষর নেওয়া হয়নি।’মহানগর ছাত্রলীগের সভাপতি মো. জসিম উদ্দীনের সঙ্গে মুঠোফোনে যোগাযোগ করা হলে তিনি এ বিষয়ে পরে কথা বলবেন বলে জানান।জসিম উদ্দীন স্বাক্ষরিত ওই বিজ্ঞপ্তিতে বলা হয়, কমিটি গঠন নিয়ে দুই পক্ষ মুখোমুখি অবস্থান নেওয়ায় ছাত্রলীগ বরিশাল শের-ই-বাংলা মেডিকেল কলেজ শাখার সব কর্মকাণ্ড সাময়িক স্থগিত করা হয়েছে।১৯ অক্টোবর ছাত্রলীগ মহানগর কমিটি কলেজ শাখার কমিটি ঘোষণা করে। এই কমিটি প্রত্যাখ্যান করে অন্য পক্ষ ক্যাম্পাসে বিক্ষোভ করে। দুই পক্ষের পাল্টাপাল্টি মিছিলে উত্তেজনা ছড়ায় ক্যাম্পাসে। বুধবার দুই পক্ষ লাঠিসোঁটা নিয়ে অবস্থান নেয়। একপর্যায়ে কলেজ প্রশাসন কলেজ বন্ধ ঘোষণা করে। পরে নিরাপত্তার আশ্বাস পেয়ে আড়াই ঘণ্টা পর তা প্রত্যাহার করা হয়।
