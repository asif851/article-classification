
তিন বছর পর ব্রাহ্মণবাড়িয়ার সরাইল উপজেলা আওয়ামী লীগের কর্মিসভা গতকাল শুক্রবার অনুষ্ঠিত হয়েছে। উপজেলা পরিষদ প্রাঙ্গণে অনুষ্ঠিত এ সভায় কয়েকটি ধারায় বিভক্ত দলটির কয়েক হাজার নেতা-কর্মী উপস্থিত হন।
জেলা আওয়ামী লীগের মাসব্যাপী সাংগঠনিক সফর উপলক্ষে গতকাল দিনব্যাপী এ সভা হয়। উভয় সভায় উপজেলা আওয়ামী লীগের আহ্বায়ক নাজমুল হোসেন সভাপতিত্ব করেন। এতে প্রধান অতিথি ছিলেন জেলা আওয়ামী লীগের সভাপতি ও পার্বত্য চট্টগ্রামবিষয়ক সংসদীয় কমিটির সভাপতি র আ ম উবায়দুল মোকতাদির চৌধুরী। সংঘাতের আশঙ্কায় আইনশৃঙ্খলা রক্ষাকারী বাহিনীর বিপুলসংখ্যক সদস্য উপস্থিত ছিলেন।
দলীয় সূত্র জানায়, ২০১২ সালের ২১ অক্টোবর দলীয় কোন্দলে উপজেলা আওয়ামী লীগের জ্যেষ্ঠ সহসভাপতি এ কে এম ইকবাল আজাদ খুন হন। পরদিন তাঁর ছোট ভাই এ কে এম জাহাঙ্গীর আজাদ বাদী হয়ে উপজেলা আওয়ামী লীগের তৎকালীন সভাপতি আবদুল হালিম, সাধারণ সম্পাদক ও উপজেলা পরিষদের চেয়ারম্যান রফিক উদ্দিন ঠাকুরসহ ২৯ জন নেতা-কর্মীকে আসামি করে হত্যা মামলা করেন। তিন বছর আগের ওই হত্যাকাণ্ডের পর থেকে গতকালের আগে পর্যন্ত উপজেলায় দলটির আর কোনো সভা-সমাবেশ হয়নি।
স্থানীয় সূত্র জানায়, গতকালের সভায় প্রায় সাত-আট হাজার কর্মী অংশ নেন। প্রায় এক কিলোমিটার এলাকাব্যাপী তোরণ ও ব্যানার-ফেস্টুন টানানো হয়। এতে উপজেলার বিভিন্ন ধারার নেতাদের কর্মীরা যোগ দিয়ে নিজেদের সরব উপস্থিতির প্রমাণ দেন।
কর্মিসভায় র আ ম উবায়দুল মোকতাদির চৌধুরী বলেন, সরাইল উপজেলা আওয়ামী লীগকে সব ধরনের বিভক্তি ভুলে দলকে শক্তিশালী করার লক্ষ্যে ঐক্যবদ্ধভাবে এগিয়ে যেতে হবে। এতে অন্যদের মধ্যে বক্তৃতা করেন ব্রাহ্মণবাড়িয়া-৩ আসনের সাংসদ ফজিলাতুন্নেছা, জেলা আওয়ামী লীগের সহসভাপতি ও ব্রাহ্মণবাড়িয়া পৌরসভার মেয়র হেলাল উদ্দিন, সাধারণ সম্পাদক আল মামুন সরকার, যুগ্ম সম্পাদক মাহবুবুল বারি, কেন্দ্রীয় স্বেচ্ছাসেবক লীগের সভাপতি মঈন উদ্দিন, যুগ্ম আহ্বায়ক উম্মে ফাতেমা নাজমা বেগম ও আবদুর রাশেদ।
সরাইল থানার ভারপ্রাপ্ত কর্মকর্তা (ওসি) আলী আরশাদ বলেন, সভায় পুলিশ, বিজিবি ও র‍্যাবের বিপুল সদস্য উপস্থিত ছিলেন। বিশাল এ সমাবেশে সংঘাতের আশঙ্কায় আইনশৃঙ্খলা রক্ষাকারী বাহিনীর বিপুলসংখ্যক সদস্যকে মোতায়েন করা হয়।
