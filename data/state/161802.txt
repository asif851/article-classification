
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে গত ২০ নভেম্বর ছাত্রলীগের দুই পক্ষের সংঘর্ষে ছাত্রলীগের এক কর্মী নিহত হওয়ার ঘটনায় করা মামলায় দুই শিক্ষার্থীকে গ্রেপ্তার করেছে পুলিশ। আজ সোমবার দুপুরে বিশ্ববিদ্যালয়ের প্রধান ফটকের সামনে থেকে তাঁদের গ্রেপ্তার করা হয়।গ্রেপ্তার হ​ওয়া শিক্ষার্থীরা হলেন, বিশ্ববিদ্যালয়ের খাদ্য প্রকৌশল ও চা–প্রযুক্তি (এফইটি) বিভাগের শিক্ষার্থী আরিফুল হক এবং পরিসংখ্যান বিভাগের শিক্ষার্থী মেহেদী হাসান।পুলিশ ও ছাত্রলীগ সূত্রে জানা গেছে, আজ বিশ্ববিদ্যালয়ের প্রধান ফটকের সামনে থেকে ছাত্রলীগের কর্মী ও বিশ্ববিদ্যালয়ের শিক্ষার্থী আরিফুল ও মেহেদীকে আটক করে জালালাবাদ থানা পুলিশ। পরে তাঁদের ২০ নভেম্বরের সংঘর্ষের ঘটনায় করা মামলায় গ্রেপ্তার দেখানো হয়েছে।মোবাইল ফোনে যোগাযোগ করা হলে সিলেট মহানগর পুলিশের জালালাবাদ থানার ভারপ্রাপ্ত কর্মকর্তা (ওসি) আখতার হোসেন বিষয়টির সত্যতা নিশ্চিত করেছেন।তবে সন্ধ্যায় যোগাযোগ করা হলে সংঘর্ষে জড়ানো ছাত্রলীগের দুই পক্ষই দাবি করেছে, গ্রেপ্তার হওয়া কেউই তাদের কর্মী নন।২০ নভেম্বর শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রলীগের দুই পক্ষের সংঘর্ষে সুমন চন্দ্র দাস নামের ছাত্রলীগের এক কর্মী নিহত হন। ওই দিনই জরুরি সিন্ডিকেট সভা ডেকে বিশ্ববিদ্যালয় অনির্দিষ্টকালের জন্য বন্ধ ঘোষণা করে কর্তৃপক্ষ।
