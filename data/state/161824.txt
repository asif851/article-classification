
সংস্কৃতিমন্ত্রী আসাদুজ্জামান নূর বলেছেন, ‘আমাদের সন্তানদের শুধু পাঠ্যপুস্তকে সীমাবদ্ধ রাখলে চলবে না। তাদের শুধু শ্রেণির পরীক্ষা নয়, জীবনের পরীক্ষায় কৃতকার্য হওয়ার উপযুক্ত করে তুলতে হবে।’নীলফামারী জেলা সদরের ইটাখোলা ইউনিয়নের কালীতলা উচ্চবিদ্যালয়ের মাঠে গতকাল শুক্রবার সন্ধ্যায় এক জনসভায় তিনি এসব কথা বলেন। বিদ্যালয়টির একাডেমিক ভবনের ভিত্তিপ্রস্তর স্থাপন শেষে আয়োজিত জনসভায় প্রধান অতিথি হিসেবে বক্তব্য দেন তিনি।বিদ্যালয় ব্যবস্থাপনা কমিটির সভাপতি অক্ষয় কুমার রায়ের সভাপতিত্বে জনসভায় বক্তৃতা করেন জেলা আওয়ামী লীগের নেতা দেওয়ান কামাল আহম্মেদ, মমতাজুল হক, হাফিজুর রশিদ, আলিমুদ্দিন বসুনিয়া, সদর উপজেলা চেয়ারম্যান আবুজার রহমান প্রমুখ।
