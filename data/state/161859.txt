

উন্নত বাংলাদেশ গড়তে দেশবাসীর সহায়তা চেয়েছেন প্রধানমন্ত্রী শেখ হাসিনা। তিনি আশা প্রকাশ করে বলেন, বাংলাদেশ ২০২১ সালের মধ্যে মধ্যম আয়ের এবং ২০৪১ সালের মধ্যে উন্নত রাষ্ট্রে পরিণত হবে।আজ মঙ্গলবার গণভবনে ঈদের শুভেচ্ছা বিনিময়ের সময় সাংবাদিকদের এসব কথা বলেন প্রধানমন্ত্রী। এ সময় দেশবাসীকে শুভেচ্ছা জানান প্রধানমন্ত্রী। সকাল সাড়ে নয়টায় গণভবনের দরজা খুলে যায় সবার জন্য। শুরুতে আওয়ামী লীগের জ্যেষ্ঠ নেতারা ফুল দিয়ে শুভেচ্ছা জানান প্রধানমন্ত্রীকে। এরপর মেয়ে সায়মা হোসেন পুতুল, দলের জ্যেষ্ঠ নেতা ও মন্ত্রিসভার সদস্যদের নিয়ে সাধারণ মানুষের সঙ্গে শুভেচ্ছা বিনিময় করেন প্রধানমন্ত্রী। পরে প্রধানমন্ত্রী বিচারপতি, কূটনীতিক, বেসামরিক ও সামরিক কর্মকর্তাদের সঙ্গে ঈদের শুভেচ্ছা বিনিময় করেন।
শুভেচ্ছা বিনিময় শেষে প্রধানমন্ত্রী বলেন, পরিবার-পরিজন নিয়ে দেশবাসী সুন্দরভাবে ঈদ উদযাপন করতে পারছেন। নিরাপদে বাড়িতে পৌঁছেছেন। কোথাও কোনো অপ্রীতিকর ঘটনা ঘটেনি। তিনি বলেন, সরকার সোনার বাংলাদেশ গড়তে কাজ করে যাচ্ছে। বাংলাদেশ যাতে বিশ্বের বুকে মাথা উঁচু করে দাঁড়াতে পারে, সেজন্য সবার সহযোগিতা চান তিনি।
এর আগে প্রধানমন্ত্রী শেখ হাসিনা পবিত্র ঈদুল ফিতর উপলক্ষে যুদ্ধাহত মুক্তিযোদ্ধাদের শুভেচ্ছা জানান। তিনি তাঁদের জন্য ফুল, ফল ও মিষ্টি পাঠান। প্রধানমন্ত্রীর পক্ষ থেকে তাঁর সহকারী একান্ত সচিব সাইফুজ্জামান শিখর, উপপ্রেস সচিব আশরাফুল আলম খোকন ও কন্ট্রোলার আবুল বাসার জুয়েল আজ দুপুরে এই উপহার রাজধানীর যুদ্ধাহত মুক্তিযোদ্ধা পুনর্বাসন কেন্দ্রে মুক্তিযোদ্ধাদের কাছে পৌঁছে দেন।
