
প্রধানমন্ত্রী ও আওয়ামী লীগের সভানেত্রী শেখ হাসিনা শরিক দলগুলোর অতীত ইতিহাস জেনেশুনে, বুঝে, ঐক্য গড়ে তুলেছেন বলে মন্তব্য করেছেন তথ্যমন্ত্রী হাসানুল হক ইনু। তিনি বলেন, শেখ হাসিনা ৯৯ পয়সা অথবা ৮০ পয়সার মালিক হয়েও ২০ পয়সা অথবা এক পয়সার সমতুল্য শরিকদের কদর করেছেন। দাম দিয়েছেন।
আজ বৃহস্পতিবার সচিবালয়ে এক সংবাদ ব্রিফিংয়ে মন্ত্রী এ কথা বলেন। তিনি বলেন, আওয়ামী লীগের নেতৃত্বাধীন মহাজোটের ক্ষতি হলে বাংলাদেশ রক্তাক্ত আফগানিস্তান হবে।
মহাজোট নিয়ে ক্ষমতাসীন দলের কয়েকজন নেতানেত্রীর বক্তব্যে ক্ষুব্ধ ইনু বলেন, শেখ হাসিনা মহাজোট গঠন করে রাষ্ট্রনায়কোচিত প্রজ্ঞার পরিচয় দিয়েছেন। দুর্ভাগ্যের বিষয়, তাঁর এই দূরদৃষ্টি ও বলিষ্ঠ সিদ্ধান্তের পরও কয়েকজন নেতা-নেত্রী ঐক্যকে খাটো করে বক্তব্য ও বিবৃতি দেন। ঐক্যের শরিকদের তুচ্ছতাচ্ছিল্য করেন।
ইনু মনে করেন, এ ধরনের আচরণ ঐক্যের ক্ষতি করে এবং জঙ্গিবিরোধী সংগ্রামকে দুর্বল করে। জঙ্গি দমন করার জন্য যেরকম ঐক্য দরকার, জঙ্গিমুক্ত নিরাপদ বাংলাদেশকে স্থায়ী করতে, উন্নয়নের ধারা এগিয়ে নিতে, প্রয়োজনে স্বাধীনতার স্বপক্ষের হাজার বছরের ঐক্য করা দরকার।
গতকাল বুধবার বিকেলে কুষ্টিয়ার মিরপুরে জাতীয় সমাজতান্ত্রিক দলের (জাসদ) জনসভায় ইনু স্থানীয় আওয়ামী লীগের নেতা-কর্মীদের উদ্দেশে বলেন, ‘আপনি (আ. লীগ নেতা) আশি পয়সা। আর এরশাদ, দিলীপ বড়ুয়া, মেনন আর ইনু মিললে এক টাকা হয়। আমরা যদি না থাকি, তাহলে আশি পয়সা নিয়ে রাস্তায় ফ্যা-ফ্যা করে ঘুরবেন। এক হাজার বছরেও ক্ষমতার মুখ দেখবেন না।’
১ নভেম্বর কুষ্টিয়ার মিরপুর উপজেলা আওয়ামী লীগের আয়োজনে দলটির সদস্য নবায়ন ও সংগ্রহ উপলক্ষে সভা হয়। ওই সভায় আওয়ামী লীগের যুগ্ম সাধারণ সম্পাদক মাহবুব উল আলম হানিফ প্রধান অতিথি ছিলেন। জনসভায় জাসদ ও হাসানুল হক ইনুর তীব্র সমালোচনা করে বক্তব্য দেন স্থানীয় আওয়ামী লীগ নেতারা। তাঁরা জাসদকে ‘ঢাল নেই তলোয়ার নেই, নিধিরাম সরদার’ বলেও কটাক্ষ করে বক্তব্য দেন। এর প্রতিক্রিয়ায় গতকাল ওই কথা বলেন ইনু।
