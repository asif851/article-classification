
জলাবদ্ধতা দূরীকরণের দাবিতে গতকাল শুক্রবার মসজিদের মাইকে ঘোষণা দিয়ে লোক জড়ো করে নারায়ণগঞ্জ সিটি করপোরেশনের মেয়র সেলিনা হায়াৎ আইভীর বাসভবন ঘেরাও করা হয়। তবে ওই সময় মেয়র বাসভবনের বাইরে একটি অনুষ্ঠানে ছিলেন।
নারায়ণগঞ্জ সিটি করপোরেশনের ১৫ নম্বর ওয়ার্ড কাউন্সিলর মনির হোসেন জানান, এ ওয়ার্ডের ভূঁইয়ারবাগ জামে মসজিদের মাইক থেকে গতকাল শুক্রবার সকাল নয়টার পর থেকে ঘোষণা দেওয়া হতে থাকে, ‘এলাকার ঘরে ঘরে বৃষ্টির পানি ঢুকে গেছে। জলাবদ্ধতা দূরীকরণের দাবিতে মেয়রের বাড়ি ঘেরাও করা হবে।’ এলাকাবাসী রাস্তায় নেমে আসতে শুরু করেন। বেলা ১১টায় ৪০ থেকে ৫০ জন লোক মিছিল করে দেওভোগের লক্ষ্মীনারায়ণ আখড়া সড়কের আবাসিক এলাকায় মেয়রের বাসভবনের সামনে গিয়ে হইচই করতে থাকেন। কিছুক্ষণ পর মিছিলকারীরা চলে যান।
 খোঁজ নিয়ে জানা গেছে, ৫/৬ নম্বর ভূঁইয়ারবাগের বাসিন্দা রুহুল আমিন মসজিদে ঘোষণা দিয়ে লোক জড়ো করে মেয়রের বাসভবন ঘেরাও করতে যান। রুহুল আমিন জামায়াতে ইসলামীর রুকন পর্যায়ের নেতা।
তবে রুহুল আমিন নিজেকে ‘আমরা নারায়ণগঞ্জবাসী’ সংগঠনের কোষাধ্যক্ষ দাবি করে জামায়াতের সঙ্গে তাঁর সম্পৃক্ততা অস্বীকার করেন। পেশায় জমির ব্যবসায়ী রুহুল আমিন বলেন, ‘সকালে আমার সামনেই মসজিদের মাইকে একজন ওই ঘোষণা দিয়েছেন।’ তবে রুহুল আমিন ওই ব্যক্তির নাম বলেননি। এলাকাবাসী জানান, রুহুল আমিন বিগত সিটি করপোরেশন নির্বাচনে একজন পরাজিত মেয়র প্রার্থীর পক্ষে কাজ করেছিলেন।
এ ব্যাপারে টেলিফোনে যোগাযোগ করা হলে মেয়র সেলিনা হায়াৎ আইভী কোনো মন্তব্য করেননি। কাউন্সিলর মনির হোসেন জানান, ঘনবসতিপূর্ণ ভূঁইয়ারবাগ এলাকায় কয়েক দিন ধরে বৃষ্টিতে জলাবদ্ধতার সৃষ্টি হয়েছে। এলাকার পানিনিষ্কাশনের খালগুলো সংকুচিত হয়ে পড়ায় এ জলাবদ্ধতা দেখা দিয়েছে। সিটি করপোরেশনের কর্মীরা সংকট নিরসনের কাজ অব্যাহত রেখেছেন।
