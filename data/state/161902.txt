
পিরোজপুরের মঠবাড়িয়া উপজেলায় স্ত্রীকে হত্যার দায়ে আদালত এক ব্যক্তিকে যাবজ্জীবন কারাদণ্ড দিয়েছেন। পিরোজপুরের অতিরিক্ত জেলা ও দায়রা জজ এস এম জিল্লুর রহমান গতকাল রোববার দুপুরে এ রায় ঘোষণা করেন।দণ্ডপ্রাপ্ত ব্যক্তির নাম মানিক আকন (৪২)। তিনি উপজেলার পাঁচশতকুড়া গ্রামের বাসিন্দা। রায় ঘোষণার সময় তিনি আদালতে উপস্থিত ছিলেন।মামলার সংক্ষিপ্ত বিবরণে জানা যায়, উপজেলার টিকিকাটা ইউনিয়নের পাঁচশতকুড়া গ্রামের মানিকের সঙ্গে ১৪ বছর আগে একই উপজেলার বড়মাছুয়া গ্রামের তাসলিমা বেগমের বিয়ে হয়। ওই দম্পতির দুটি সন্তান রয়েছে। পারিবারিক কলহের জের ধরে ২০০৯ সালের ২৫ জুলাই ভোর পাঁচটার দিকে মানিক মাছ ধরার কথা বলে তাসলিমা বেগমকে বাড়ির পাশের হলতা খালে নিয়ে যান। এরপর মানিক তাসলিমা বেগমকে পিটিয়ে ও শ্বাসরোধে হত্যা করে লাশ খালে ফেলে দেন। সকাল ১০টার দিকে মানিক বাড়ি গিয়ে তাঁর মাকে বলেন, তাসলিমা মাছ বিক্রি করতে স্থানীয় সোনাখালী বাজারে গেছেন। বিকেলে স্ত্রীকে খোঁজার কথা বলে মানিক বাড়ি থেকে বের হন। পরের দিন বেলা দেড়টার দিকে স্থানীয় লোকজন খালে তাসলিমার লাশ ভাসতে দেখে।
