
বিএনপির প্রতিষ্ঠাতা জিয়াউর রহমানের মৃত্যুবার্ষিকীতে আজ মঙ্গলবার তাঁর কবরে ফুল দিয়ে শ্রদ্ধা জানিয়েছেন দলের চেয়ারপারসন খালেদা জিয়া।
আজ ৩০ মে ছিল জিয়াউর রহমানের ৩৬তম মৃত্যুবার্ষিকী। এ উপলক্ষে সকালে নেতা-কর্মীদের নিয়ে রাজধানীর শেরেবাংলা নগরে জিয়াউর রহমানের কবরে শ্রদ্ধা জানান খালেদা জিয়া। সেখানে বিশেষ দোয়া ও মোনাজাত করেন তাঁরা। পরে রাজধানীর বিভিন্ন জায়গায় গরিব ও দুস্থ মানুষের মধ্যে চাল-ডাল, শাড়ি-লুঙ্গি, চিনি-ছোলাসহ ইফতার সামগ্রী বিতরণ করেন।
জিয়াউর রহমানের মৃত্যুবার্ষিকী উপলক্ষে বিএনপি ও এর অঙ্গ-সহযোগী সংগঠনগুলো ১৫ দিনব্যাপী কর্মসূচি পালন করছে।
কবরে শ্রদ্ধা জানাতে গিয়ে বিএনপির মহাসচিব মির্জা ফখরুল ইসলাম আলমগীর সাংবাদিকদের বলেন, দেশে এখন কোনো নির্বাচনের পরিবেশ নেই। সব দলের জন্য সমান সুযোগ তৈরি করতে হবে। মিথ্যা মামলাগুলো প্রত্যাহার করতে হবে। তারপরই রোডম্যাপ নিয়ে কথা বলা সংগত হবে।
ফখরুল বলেন, আগে তো রোড হতে হবে, তারপর ম্যাপ। এখানে বিরোধী দলের কথা বলার, কর্মকাণ্ড করার কোনো সুযোগ নেই, ‘বিরোধী দল’ বিশেষ করে বিএনপির নেতা-কর্মীদের মিথ্যা মামলা দিয়ে আটকে রাখা হয়েছে, কারাগারে নিক্ষেপ করা হচ্ছে। এমন অসম পরিস্থিতিতে সুষ্ঠু ও অবাধ নির্বাচন সম্ভব হয় না। তাই যেকোনো রোডম্যাপই আসুক না কেন, তার প্রথম শর্ত হচ্ছে একটা ‘লেবেল প্লেয়িং ফিল্ড’ তৈরি করতে হবে।
বিএনপির মহাসচিব দাবি করেন, জনগণ ঐক্যবদ্ধ হয়েছে। তারা এবার আর ৫ জানুয়ারির মতো কোনো নির্বাচন মেনে নেবে না।
জিয়ার কবরে শ্রদ্ধা জানানোর সময় খালেদা জিয়ার সঙ্গে দলের স্থায়ী কমিটির সদস্য খন্দকার মোশাররফ হোসেন, মওদুদ আহমদ, নজরুল ইসলাম খান, আমীর খসরু মাহমুদ চৌধুরী, ভাইস চেয়ারম্যান সেলিমা রহমান, এ জেড এম জাহিদ হোসেনসহ বিএনপি ও অঙ্গ-সহযোগী সংগঠনের বিপুলসংখ্যক নেতা-কর্মী উপস্থিত ছিলেন।
