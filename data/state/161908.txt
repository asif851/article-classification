
প্রায় দুই মাস পর পূর্ব সুন্দরবনে বনজীবীদের প্রবেশের ওপর থেকে আগামীকাল রোববার নিষেধাজ্ঞা তুলে নিচ্ছে বন বিভাগ। কয়েকবার আগুন লাগার পর গত ২৯ এপ্রিল থেকে পূর্ব সুন্দরবনে বনজীবীদের প্রবেশ অনির্দিষ্টকালের জন্য বন্ধ ঘোষণা করা হয়।
দুই মাস ধরে সুন্দরবনকেন্দ্রিক পাঁচ লাখের বেশি বনজীবীর জীবিকা বন্ধ। গত সপ্তাহে নিষেধাজ্ঞা তুলে নেওয়ার জন্য বাগেরহাটের শরণখোলা উপজেলার এক হাজারেরও বেশি জেলে মানববন্ধন করেছেন।
সুন্দরবনের খুলনা অঞ্চলের বন সংরক্ষক (সিএফ) জহির উদ্দিন আহমেদ প্রথম আলোকে বলেন, পূর্ব সুন্দরবনে একের পর এক নাশকতামূলক অগ্নিকাণ্ডের ঘটনার পরিপ্রেক্ষিতে অনির্দিষ্টকালের জন্য বনের পূর্ব বিভাগের শরণখোলা ও চাঁদপাই রেঞ্জে প্রবেশের সব ধরনের পাস পারমিট বন্ধ করার সিদ্ধান্ত নেওয়া হয়েছিল। বনজীবীদের মানবিক বিষয় বিবেচনা করে আজ থেকে নিষেধাজ্ঞা তুলে নেওয়া হচ্ছে। বন বিভাগের নির্দিষ্ট রাজস্ব প্রদান করে পূর্ব সুন্দরবনের বনজীবীরা এখন জীবিকা নির্বাহ করতে পারবেন।
বন বিভাগ সূত্রে জানা যায়, চলতি বছরের ২৭ মার্চ পূর্ব সুন্দরবনের ধানসাগর স্টেশনের নাংলী এলাকায় প্রথম আগুন লাগে। এতে বনের ১ দশমিক ৬৬ একর জায়গা পুড়ে যায়। এরপর একই এলাকায় দ্বিতীয় দফায় আগুন লাগে ১৩ এপ্রিল। আগুনে বনের প্রায় সাড়ে আট একর জায়গা পুড়ে যায়। সাত লাখ টাকার পরিবেশ ও বনজ সম্পদের ক্ষতি হয়। বন বিভাগ গঠিত তদন্ত কমিটি আগুন লাগানোর ক্ষেত্রে লোকালয়ের কিছু দুর্বৃত্তদের সম্পৃক্ততা পান।
বন বিভাগ রায়েন্দা ইউনিয়ন আওয়ামী লীগের সহসভাপতি শাহজাহান হাওলাদার ওরফে শাহজাহান শিকারি ও তাঁর পাঁচ সহযোগীর বিরুদ্ধে ১৬ এপ্রিল আদালতে বন আইনে মামলা করে। মামলার সব আসামি শরণখোলা উপজেলার উত্তর ও দক্ষিণ রাজাপুর গ্রামের বাসিন্দা।
এ ঘটনার পাঁচ দিনের মাথায় ১৮ এপ্রিল একই এলাকায় আবার আগুন লাগে। এতে বনের আধা একর জায়গার গাছপালা আগুনে পুড়ে যায়। বন বিভাগ ১৯ এপ্রিল শরণখোলা থানায় বন আইনে শাহজাহান শিকারিসহ পাঁচজনকে আসামি করে মামলা করে। বন বিভাগের ধারণা, আগের ঘটনায় মামলা করায় ক্ষোভের বশবর্তী হয়ে দুর্বৃত্তরা আবার আগুন লাগিয়েছে। সর্বশেষ ২৭ এপ্রিল ধানসাগর স্টেশনের তুলাতুলী এলাকায় আবারও আগুন লাগে। এবার তিন একরের মতো জায়গার লতা-গুল্ম ও গাছ আগুন পুড়ে যায়। এক মাসের মধ্যে সুন্দরবনে চারবার আগুন লাগার ঘটনা দেশ-বিদেশে ব্যাপক সমালোচিত হয়। এরপর ২৯ এপ্রিল থেকে বন বিভাগ অনির্দিষ্টকালের জন্য পূর্ব সুন্দরবনে পর্যটকবাদে সব বনজীবীদের প্রবেশ নিষিদ্ধ করে।
