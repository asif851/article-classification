
অনুসন্ধান কমিটিতে যাঁরা এসেছেন, তাঁরা সম্মানিত ব্যক্তি বলে মন্তব্য করেছেন জাতীয় পার্টির চেয়ারম্যান এইচ এম এরশাদ। তিনি বলেন, ‘আশা করি, তাঁরা সবার কাছে গ্রহণযোগ্য প্রধান নির্বাচন কমিশনারের নাম প্রস্তাব করবেন। নতুন নির্বাচন কমিশন বিগত নির্বাচন কমিশনের মতো হবে না।’
আজ শনিবার দুপুরে রাজধানীর বনানী কার্যালয়ে এইচ এম এরশাদ এ কথা বলেন। বিএনপির সহযোগী সংগঠন স্বেচ্ছাসেবক দলের কেন্দ্রীয় কমিটির যুগ্ম সাধারণ সম্পাদক মুশফিকুর রহমানের নেতৃত্বে বাগেরহাট জেলার কয়েকজন নেতা–কর্মীর জাতীয় পার্টিতে যোগদান অনুষ্ঠানে তিনি এ কথা বলেন।
এরশাদ বলেন, জাতীয় পার্টির ভবিষ্যৎ খুবই উজ্জ্বল। কারণ, বিএনপি এখন আগের অবস্থানে নেই। বর্তমান সরকারের কাছ থেকে জনগণ দূরে সরে যাচ্ছে। সে কারণে মানুষ জাতীয় পার্টিতে যোগদান করতে চায়।
আগামী নির্বাচনে ৩০০ আসনে প্রার্থী দেবেন বলে জানান জাতীয় পার্টির চেয়ারম্যান। তিনি বলেন, ‘এটা আমার প্রতিশ্রুতি। এ কারণে সারা দেশের বিভিন্ন দলের নেতারা আমাদের দল থেকে নির্বাচন করার আগ্রহ জানাচ্ছেন।’
অনুষ্ঠানে জাতীয় পার্টির কো-চেয়ারম্যান জি এম কাদের, সভাপতিমণ্ডলীর সদস্য জিয়াউদ্দিন আহমেদ বাবলু, সুনীল শুভ রায় বক্তব্য দেন। এতে সভাপতিত্ব করেন, এস এম ফয়সাল চিশতি।
