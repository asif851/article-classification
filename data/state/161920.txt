
টাঙ্গাইলের সখীপুর পৌরসভা নির্বাচনে বিএনপির ‘বিদ্রোহী’ প্রার্থীর পক্ষে কাজ করার জন্য একটি সংগঠন গড়ে তোলা হয়েছে। ‘পৌর নাগরিক ঐক্য’ নামের ওই সংগঠনটি গতকাল বৃহস্পতিবার গড়ে তোলা হয়।গতকাল দুপুর ১২টায় আরকে কমিউনিটি সেন্টারে ওই সংগঠনের একটি কমিটি গঠন করা হয়। উপজেলা বিএনপির সাবেক প্রতিষ্ঠাতা সভাপতি শেখ মোহাম্মদ হাবীবকে আহ্বায়ক ও পৌর বিএনপির সাবেক জ্যেষ্ঠ যুগ্ম সাধারণ সম্পাদক ও ৭ নম্বর ওয়ার্ডের সাবেক কাউন্সিলর নাসির উদ্দিনকে সদস্যসচিব করে ১০১ সদস্যের ওই কমিটি ঘোষণা করা হয়।কমিটি গঠন উপলক্ষে আয়োজিত ওই সভায় সভাপতিত্ব করেন শেখ মোহাম্মদ হাবীব। এতে প্রধান অতিথি হিসেবে বক্তৃতা করেন কেন্দ্রীয় কৃষক শ্রমিক জনতা লীগের সাবেক সদস্য ও মুক্তিযোদ্ধা হামিদুল হক বীর প্রতীক। সভায় উপজেলা বিএনপির সাবেক সাধারণ সম্পাদক আবদুল গফুর, উপজেলা বিএনপির সাবেক সহসভাপতি হামিদ আজাদ, মুক্তিযোদ্ধা আবদুল্লাহ মিয়া, যুবদলের সাবেক সাধারণ সম্পাদক আল মুজাহিদী শাজাহান প্রমুখ বক্তৃতা করেন।দলীয় সূত্রে জানা যায়, কমিটির অধিকাংশ সদস্যই বিএনপি ও কৃষক শ্রমিক জনতা লীগের রাজনীতির সঙ্গে যুক্ত। ওই নতুন সংগঠনটি ‘অরাজনৈতিক’ দাবি করে তাঁরা উপজেলা বিএনপির আহ্বায়ক কমিটির সদস্য ও এবারের সখীপুর পৌরসভা নির্বাচনে বিএনপির ‘বিদ্রোহী’ মেয়র প্রার্থী সানোয়ার হোসেনের পক্ষে কাজ করার ঘোষণা দেন। এ পৌরসভায় বিএনপির প্রার্থী জেলা বিএনপির বিজ্ঞান ও প্রযুক্তি-বিষয়ক সম্পাদক নাসির উদ্দিন।বিএনপির ‘বিদ্রোহী’ মেয়র প্রার্থী সানোয়ার হোসেন বলেন, ‘পৌর নাগরিক ঐক্য নামের সংগঠনটি একটি স্বতন্ত্র সংগঠন। এখানে বিএনপি, কৃষক শ্রমিক জনতা লীগ ও সচেতন নাগরিক সমাজ রয়েছে। আমি একটি দলের রাজনীতি করলেও এবার স্বতন্ত্র প্রার্থী হয়েছি। তাই পৌর নাগরিক ঐক্য আমাকে সমর্থন দিয়েছে।’সখীপুর উপজেলা বিএনপির জ্যেষ্ঠ যুগ্ম আহ্বায়ক শাজাহান সাজু বলেন, ওখানে যাঁরা আছেন, তাঁরা কেউই এখন বিএনপির রাজনীতির সঙ্গে যুক্ত নন। এটা নাগরিক ঐক্য নয়, এটা হচ্ছে ‘সানোয়ার ঐক্য’ কমিটি।
