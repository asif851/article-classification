
ফেসবুকে সরকারের বিরুদ্ধে প্রচার চালানোর অভিযোগে ইসলামী ছাত্রশিবিরের কর্মী সন্দেহে ঢাকা বিশ্ববিদ্যালয়ের বিজয় একাত্তর হল থেকে পাঁচজনকে আটক করে পুলিশে দিয়েছে বিশ্ববিদ্যালয় কর্তৃপক্ষ৷ গতকাল বৃহস্পতিবার গভীর রাতে তাঁদের আটক করা হয়৷আটক হওয়া ছাত্ররা হলেন ইসলামিক স্টাডিজ বিভাগের তৃতীয় বর্ষের ছাত্র আবদুর রহমান, স্বাস্থ্য অর্থনীতি বিভাগের তৃতীয় বর্ষের ইমরান আহমেদ, শিক্ষা ও গবেষণা ইনস্টিটিউটের প্রথম বর্ষের গোলাম মোস্তফা, বাংলা বিভাগের প্রথম বর্ষের ফিরোজ ও তৃতীয় বর্ষের হানিফ৷আজ শুক্রবার সন্ধ্যায় যোগাযোগ করা হলে শাহবাগ থানার ডিউটি অফিসার এসআই মোতালেব বলেন, আটক শিক্ষার্থীদের গ্রামের ঠিকানায় তাঁদের ব্যাপারে তথ্য সংগ্রহ চলছে৷ এখনো তাঁদের থানায় রাখা হয়েছে৷ বিশ্ববিদ্যালয় বা হল প্রশাসন কোনো লিখিত অভিযোগ করেনি ৷ তাঁদের ব্যাপারে রাতে সিদ্ধান্ত হবে৷জানতে চাইলে ঢাকা বিশ্ববিদ্যালয়ের ভারপ্রাপ্ত প্রক্টর এম আমজাদ আলী প্রথম আলোকে বলেন, ফেসবুকে জামায়াতের পক্ষে ও সরকারের বিপক্ষে প্রোপাগান্ডা চালানোর অভিযোগে হল প্রশাসন সাতজনের একটি তালিকা দিয়েছে৷ তাঁদের বিরুদ্ধে অভিযোগ, তাঁরা ছাত্রশিবিরের রাজনীতির সঙ্গে জড়িত৷ ছাত্রশিবির ঢাকা বিশ্ববিদ্যালয়ে নিষিদ্ধ৷ তাই তাঁদের জিজ্ঞাসাবাদের জন্য থানায় দেওয়া হয়েছে৷
