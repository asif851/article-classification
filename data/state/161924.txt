
দেশে জঙ্গি দমন যেমন ফরজ, নারী-শিশু নির্যাতন বন্ধ করাও ফরজ বলে মন্তব্য করেছেন তথ্যমন্ত্রী হাসানুল হক ইনু। তিনি বলেন, জাতীয় সমাজতান্ত্রিক দল (জাসদ) দেশে নারী-শিশু নির্যাতন দেখতে চায় না।
বগুড়ায় জাসদের কেন্দ্রীয় নেতা ইমদাদুল হকের ছেলে মাশুক ফেরদৌস (১৪) হত্যার ঘটনায় হত্যাকারীদের শাস্তি দাবিতে ঢাকা মহানগর জাসদ মানববন্ধনের আয়োজন করে। আজ মঙ্গলবার জাতীয় প্রেসক্লাবের সামনে ওই মানববন্ধন হয়। সেখানে মন্ত্রী এ কথা বলেন।
হাসানুল হক ইনু বলেন, প্রশাসন মাশুক হত্যার বিচার করবে। যারা এ হত্যার সঙ্গে জড়িত, তাদের যেন একচুলও ছাড় দেওয়া না হয়।
জাসদের কেন্দ্রীয় কমিটির সহসভাপতি ও মহানগর উত্তরের সভাপতি শফিউদ্দিন মোল্লা বলেন, যে যত শক্তিশালী হোক, তাঁরা এ হত্যার বিচার চান।
জাসদের কেন্দ্রীয় কমিটির সাংগঠনিক সম্পাদক মির্জা আনোয়ার বলেন, জাসদ নিজেদের হাতে আইন তুলে নিতে চায় না। প্রশাসনের প্রতি তাদের বিশ্বাস আছে।
মানববন্ধনে ঢাকা মহানগর জাসদের সমন্বয়ক মীর হোসাইন আখতারের সভাপতিত্বে আরও বক্তব্য দেন জাসদের স্থায়ী কমিটির সদস্য নুরুল আখতার, জাতীয় শ্রমিক জোট বাংলাদেশের সহসভাপতি সাইফুজ্জামান বাদশা প্রমুখ।
