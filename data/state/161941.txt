
জাতীয় নির্বাচনে অংশ না নিয়ে উপজেলা নির্বাচনে অংশ নিতে চাওয়ায় বিএনপির কাছে কৈফিয়ত চেয়েছেন আওয়ামী লীগের উপদেষ্টা পরিষদের সদস্য ও শিল্পমন্ত্রী আমির হোসেন আমু।আজ বৃহস্পতিবার দুপুরে রাজধানীর মুক্তিযুদ্ধ জাদুঘরে একটি বইয়ের মোড়ক উন্মোচন অনুষ্ঠানে এ কৈফিয়ত চান আমু।আমির হোসেন আমু বলেন, ‘তত্ত্বাবধায়ক সরকারের নামে জ্বালাও-পোড়াও করে বিএনপি মানুষ মারল। বাসে আগুন দিল। পেট্রলবোমা নিক্ষেপ করল। শেখ হাসিনার অধীনে তারা জাতীয় নির্বাচনে অংশ নিল না। এখন তারা উপজেলা নির্বাচনে অংশ নিচ্ছে। তাদের এখন কৈফিয়ত দিতে হবে, কেন এত মানুষ হত্যা করল। যারা এভাবে মানুষ হত্যা করেছে, আর যা-ই হোক, তারা মানুষের বন্ধু হতে পারে না। আশা করি, বাংলার জনগণ তাদের প্রার্থীদের শূন্য ব্যালট বাক্স পাঠিয়ে প্রমাণ করবে, তাদের জায়গা এ দেশে নেই।’উপজেলা নির্বাচনে বিএনপির অংশ নেওয়াকে ষড়যন্ত্রের নতুন কৌশল বলে অভিহিত করেন শিল্পমন্ত্রী।শেখ হাসিনার নেতৃত্বে বাংলাদেশের ভাবমূর্তি উজ্জ্বল হয়েছে দাবি করে ঝালকাঠি থেকে নির্বাচিত সাংসদ আমু বলেন, ‘শেখ হাসিনার তত্পরতার কারণে দেশের মানুষ এখন খেয়ে-পরে বাঁচছে। তবে তাঁকে হত্যার ষড়যন্ত্র এখনো চলছে। যারা রাজনৈতিকভাবে পর্যুদস্ত, উপেক্ষিত তারা এ ষড়যন্ত্র করছে বলে আমি আশঙ্কা করছি।’
ঢাকা সাংবাদিক ইউনিয়নের সভাপতি আলতাফ মাহমুদের সভাপতিত্বে মোড়ক উন্মোচন অনুষ্ঠানে আরও বক্তব্য দেন রেলপথমন্ত্রী মুজিবুল হক, আওয়ামী লীগের নেতা অরুণ সরকার প্রমুখ।
পরে মো. সেলিম রেজা সম্পাদিত ‘২১ আগস্ট ট্র্যাজেডি রক্তাক্ত বাংলাদেশ’ নামের গ্রন্থের মোড়ক উন্মোচন করা হয়।  
