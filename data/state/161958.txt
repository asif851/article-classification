
নির্বাচন উপলক্ষে কাল সোমবার থেকে ২২৯টি পৌরসভায় বর্ডার গার্ড বাংলাদেশের (বিজিবি) সদস্য মোতায়েন করা হচ্ছে। ৩১ ডিসেম্বর পর্যন্ত পৌরসভা এলাকায় বিশেষ নিরাপত্তা ব্যবস্থার জন্য বিজিবি মোতায়েন করা হচ্ছে। আজ রোববার নির্বাচন কমিশন সচিবালয়ের এক বিজ্ঞপ্তিতে বিজিবি মোতায়েনের কথা বলা হয়েছে। 
৩০ ডিসেম্বর, বুধবার ২৩৪টি পৌরসভায় ভোটগ্রহণ হবে। এর ৩২ ঘণ্টা আগে অর্থাৎ​ কাল সোমবার রাত ১২টার পর নির্বাচনে অংশ নেওয়া প্রার্থীরা আর নির্বাচনী প্রচার চালাতে পারবেন না।ইসির একটি সূত্র জানায়, নির্বাচন উপলক্ষে ৩১ ডিসেম্বর পর্যন্ত পৌরসভা এলাকায় বিশেষ নিরাপত্তা ব্যবস্থা নেওয়া হয়েছে। ভোটারদের নির্বিঘ্নে ভোট দেওয়া, ফলাফল ঘোষণা ও নির্বাচন পরবর্তী সহিংসতা প্রতিরোধে এই নিরাপত্তা ব্যবস্থা নিয়েছে নির্বাচন কমিশন। উপকূলীয় পৌরসভাগুলোতে বিজিবি মোতায়েন হচ্ছে না। উল্লেখ্য, উপকূলীয় এলাকায় বিশেষ নিরাপত্তার জন্য ভোটগ্রহণের সময় কোস্ট গার্ড মোতায়েন করা হয়।
