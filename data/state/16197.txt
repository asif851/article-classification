
শাহজালাল আন্তর্জাতিক বিমানবন্দরে ৮ হাজার ৪৫০ কার্টন বিদেশি সিগারেট জব্দ করা হয়েছে। গতকাল বৃহস্পতিবার রাত সোয়া ১১টার দিকে শুল্ক গোয়েন্দাদের সহযোগিতায় ওই সিগারেট জব্দ করা হয়। বিমানবন্দরটিতে জব্দ হওয়া সিগারেটের চালানের মধ্যে এটাই সবচেয়ে বড় বলে জানিয়েছেন শুল্ক গোয়েন্দারা।
শুল্ক গোয়েন্দা অধিদপ্তর জানায়, সিগারেটগুলো এমিরেটস এয়ারলাইনসের একটি ফ্লাইটে ফলের অর্ডার হিসেবে আসে। আগে থেকে খবর পেয়ে শুল্ক গোয়েন্দারা বিমানবন্দরের অ্যাপ্রোন এলাকায় বিশেষ নজরদারি রাখেন। ফ্লাইটটি অবতরণ করলে শুল্ক গোয়েন্দারা উড়োজাহাজটির কার্গোহোল থেকে ফলের অর্ডার হিসেবে আনা তিনটি প্লেট শনাক্ত করেন। সেখান থেকে তিনটি ব্র্যান্ডের ৮ হাজার ৪৫০ কার্টন সিগারেট জব্দ করা হয়। সিগারেটের ওপর আরোপিত উচ্চ শুল্ক (প্রায় ৪৫০%) এড়াতে এসব সিগারেট আনা হয়েছে বলে ধারণা করছেন শুল্ক গোয়েন্দারা।
