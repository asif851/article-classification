
ঈদ উপলক্ষে ক্রেতাদের টানতে সিলেটের বিপণিবিতানগুলোতে ‘উপহারের টোপ’ ফেলেছেন ব্যবসায়ীরা। নির্দিষ্ট অঙ্কের টাকার কেনাকাটা করলেই ক্রেতাদের হাতে তুলে দেওয়া হচ্ছে বিশেষ কুপন। আর ঈদের পর লটারির মাধ্যমে কুপন বিজয়ীদের হাতে তুলে দেওয়া হবে হরেক রকমের পুরস্কার। সরেজমিনে দেখা গেছে, নগরের বন্দরবাজার, জিন্দাবাজার, চৌহাট্টা, নয়াসড়ক, কুমারপাড়া, লামাবাজার, বারুতখানাসহ বিভিন্ন এলাকার বিপণিবিতানগুলোতে ক্রেতাদের টানতে নানা ধরনের আকর্ষণীয় প্রস্তাব দেওয়া হচ্ছে। বিভিন্ন দোকানে ১০ থেকে ৫০ শতাংশ ছাড়সহ বেশ কিছু বিপণিবিতানে নির্দিষ্ট টাকার সামগ্রী ক্রয় করলে ক্রেতাদের হাতে ‘মেগা কুপন’ ধরিয়ে দিচ্ছেন ব্যবসায়ীরা।কুপনগুলোতে পুরস্কার হিসেবে গাড়ি, মোটরসাইকেল, ফ্রিজসহ নানা ধরনের আকর্ষণীয় সামগ্রী রাখা হয়েছে। কয়েকজন ব্যবসায়ী জানিয়েছেন, ঈদ শেষে লটারির মাধ্যমে কুপন বিজয়ীর নাম ঘোষণা করা হবে। যেসব বিপণিবিতানে পুরস্কারের তালিকা বেশি, সেখানে ক্রেতাদের ভিড়ও বেশি হচ্ছে। নগরের জিন্দাবাজার এলাকার এতটি বিপণিবিতানের একটি কাপড়ের দোকানের একজন কর্মচারী জানান, এ বিপণিবিতানে অন্যান্য বছরের মতো এবারও কুপন চালু করা হয়েছে। মাত্র ৫০০ টাকার কেনাকাটা করলেই ক্রেতাকে একটি কুপন দেওয়া হচ্ছে। কুপন বিজয়ীদের মধ্যে প্রথম পুরস্কার হিসেবে রয়েছে একটি টয়োটা গাড়ি। এ ছাড়া মোটরসাইকেল, ফ্রিজ, বাইসাইকেলসহ ২৫ লাখ টাকার পুরস্কার ক্রেতাদের দেওয়া হবে।গতকাল শনিবার বেলা আড়াইটায় বন্দরবাজার এলাকায় কথা হয় শেখঘাট এলাকার গৃহিণী শিপা আক্তারের সঙ্গে। তিনি বলেন, ঈদ এলেই বিভিন্ন দোকানে ছাড় আর উপহারের ছড়াছড়ি থাকে। কোথাও কোথাও দুটি শাড়ি কিনলে একটি থ্রি পিস উপহার দেওয়া হচ্ছে। এর বাইরে নানা বিপণিবিতানে কিছু কিনলেই কুপন দেওয়া হচ্ছে।
