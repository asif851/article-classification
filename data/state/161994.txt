
দুর্নীতির দায়ে ওরিয়েন্টাল ব্যাংকের সাবেক সাত কর্মকর্তাকে যাবজ্জীবন কারাদণ্ড দিয়েছেন আদালত। পাশাপাশি এক লাখ টাকা করে জরিমানা করেছেন আদালত। আজ মঙ্গলবার ঢাকার বিশেষ জজ আদালত-৫ এর বিচারক মোহাম্মদ আকতারুজ্জামান দুর্নীতি দমন কমিশনের (দুদক) দণ্ডবিধির ৪০৯ ধারায় করা মামলার এ রায় দেন।
দণ্ড পাওয়া কর্মকর্তারা হলেন, সাবেক সিনিয়র ভাইস প্রেসিডেন্ট শাহ মো. হারুন, সাবেক সিনিয়র অ্যাসিস্ট্যান্ট ভাইস প্রেসিডেন্ট আবুল কাশেম মাহমুদ উল্লাহ, সাবেক অ্যাসিস্ট্যান্ট ভাইস প্রেসিডেন্ট ফজলুর রহমান, সাবেক ভাইস প্রেসিডেন্ট মো. তারিকুল আলম, সাবেক সিনিয়র এক্সিকিউটিভ ভাইস প্রেসিডেন্ট মাহমুদ হোসেন, সাবেক এক্সিকিউটিভ ভাইস প্রেসিডেন্ট কামরুল ইসলাম ও সাবেক ডিজিএম ইমামুল হক। তবে সবাই পলাতক।
এ ছাড়া ৪২০ ধারায় করা আরেকটি মামলায় প্রত্যেক আসামিকে সাত বছর করে কারাদণ্ড এবং ২০ হাজার টাকা করে জরিমানা করেছেন আদালত। দুর্নীতি দমন আইনের ৫ (২) ধারায় করা অপর এক মামলার রায়ে বিচারক আসামিদের সাত বছর করে কারাদণ্ড এবং সম্মিলিতভাবে এক কোটি সাত লাখ ৯৫ হাজার ৮১৮ টাকা জরিমানা করেন। জরিমানার এ টাকা আসামিদের সমানভাবে ভাগ করে দিতে হবে।
মামলার এজাহার থেকে জানা যায়, দণ্ডিত ব্যক্তিরা মেসার্স মডার্ন বিল্ডার্স নামের একটি অস্তিত্বহীন ভুয়া প্রতিষ্ঠানকে ঋণ দিয়ে এক কোটি টাকা আত্মসাৎ করেন। এই ঘটনায় ২০০৬ সালের ২৯ ডিসেম্বর দুদকের সহকারী পরিচালক সৈয়দ আহমেদ মতিঝিল থানায় বিভিন্ন ধারায় মামলাগুলো করেন।
২০১২ সালের ৩১ ডিসেম্বর দুদকের উপপরিচালক গোলাম মোস্তফা অভিযোগপত্র দাখিল করেন। আটজন সাক্ষীর সাক্ষ্য শেষে আজ তিনটি মামলার রায় ঘোষণা করা হয়।
