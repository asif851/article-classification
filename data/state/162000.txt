
নারায়ণগঞ্জ সিটি করপোরেশন নির্বাচনে দলীয় প্রার্থীর পক্ষে প্রচারে অংশ নিয়ে বিএনপির মহাসচিব মির্জা ফখরুল ইসলাম আলমগীর বলেছেন, ২২ ডিসেম্বরের নির্বাচন এই দেশের গণতন্ত্র ও অধিকারবঞ্চিত মানুষের নির্বাচন। দেশনেত্রী খালেদা জিয়া এই ভোটযুদ্ধে অবতীর্ণ হয়েছেন।বেলা তিনটায় বিএনপির মহাসচিব মির্জা ফখরুল ইসলাম আলমগীর দলীয় প্রার্থী সাখাওয়াত হোসেনের পক্ষে ২০, ২১ ও ২২ নম্বর ওয়ার্ডে গণসংযোগ করেন। এ সময় তাঁর সঙ্গে বিএনপির উপদেষ্টা আমানউল্লাহ আমান, জাগপা প্রধান শফিউল আলম প্রধান, নাজিম উদ্দিন আলম ও বিএনপির মেয়র প্রার্থী সাখাওয়াত হোসেনসহ অন্য নেতারা উপস্থিত ছিলেন। এ সময় ফখরুল বলেন, ‘আমাদের ২০ দল ও দেশনেত্রীর পক্ষ থেকে সেই সংগ্রামে অবতীর্ণ হয়ে আমরা আপনাদের কাছে এসেছি। এই নির্বাচন কোনো সাধারণ নির্বাচন নয়, শুধু মেয়র নির্বাচন নয়, বুটের পায়ের পিষে ফেলা গণতন্ত্রকে ফিরিয়ে আনার নির্বাচন। আমরা আশা করি, নারায়ণগঞ্জবাসী সাখাওয়াত হোসেনকে ধানের শীষে ভোট দিয়ে নির্বাচিত করবে।’  বিএনপির মহাসচিব বলেন, ‘আমাদের ছেলেদেরকে রাতের বেলায় তুলে নিয়ে যাওয়া হয়। তাদের লাশ পাওয়া যায় নদীতে। নারায়ণগঞ্জে সাতজনকে অপহরণের পর খুন করে লাশ শীতলক্ষ্যা নদীতে ফেলা দেওয়া হয়। কোনো যুবক-তরুণ ছেলে আজ নিরাপদ নয়। আমাদের ইলিয়াছ আলী, চৌধুরী আলম গুম হয়ে গেছে। গণতন্ত্রের কথা বলতে গিয়ে ৫০০ তরুণ যুবক গুম হয়ে গেছে। তাদের আর খুঁজে পাওয়া যায়নি। আওয়ামী লীগ সরকার তাদের গুম করে ফেলেছে।’ মির্জা ফখরুল বলেন, ‘সরকার দেশে সন্ত্রাসের রাজত্ব ও জঙ্গিবাদ কায়েম করেছে। সাখাওয়াত হোসেন সংগ্রামের প্রতীক, সত্য, ন্যায় ও সাহসের প্রতীক। সাখাওয়াত হোসেনকে ভোট দিয়ে দেশনেত্রী বেগম খালেদা জিয়ার হাতকে শক্তিশালী করুন।’ মির্জা ফখরুল ইসলাম আলমগীর বলেন, এই নির্বাচন বুটের পায়ে পিষে ফেলা গণতন্ত্রকে ফিরিয়ে আনার নির্বাচন। বিএনপির মেয়র প্রার্থী সাখাওয়াত হোসেন বলেন, নির্বাচিত হলে আধুনিক ও ডিজিটাল নগরী গড়ে তোলা হবে।
