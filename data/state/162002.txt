
বর্ণাঢ্য আয়োজনে গতকাল শুক্রবার চট্টগ্রামে অনুষ্ঠিত হলো স্বাধীনতা উৎসব। প্রমা আবৃত্তি সংগঠন নগরের ডিসি হিলে এই উৎসবের আয়োজন করে।উৎসবে বক্তারা বলেছেন, স্বাধীনতার চেতনা আজ হুমকির সম্মুখীন। সাম্প্রদায়িকতা ও জঙ্গিবাদী গোষ্ঠী বারবার আঘাত হানছে আমাদের চিন্তা-চেতনায়। এদের রুখে দিতে আরেকটি যুদ্ধের প্রয়োজন।বিকেলে বেলুন উড়িয়ে উৎসবের উদ্বোধন করেন প্রিমিয়ার ইউনির্ভাসিটির উপাচার্য অধ্যাপক অনুপম সেন। উৎসবে লেখক রমা চৌধুরী ও মুক্তিযুদ্ধ গবেষক মাহফুজুর রহমানকে সম্মাননা দেওয়া হয়।উদ্বোধনী অনুষ্ঠানে বক্তব্য দেন চট্টগ্রাম সাংবাদিক ইউনিয়নের সভাপতি এজাজ ইউসুফী, প্রেসক্লাবের সভাপতি কলিম সরোয়ার, প্রথম আলোর সহকারী বার্তা সম্পাদক কবি ওমর কায়সার, দক্ষিণ জেলা আওয়ামী লীগের সাধারণ সম্পাদক মফিজুর রহমান, কবি মানজুর মুহাম্মদ ও ছড়াকার রাশেদ রউফ। সভাপতিত্ব করেন প্রমার সভাপতি রাশেদ হাসান। স্বাগত বক্তব্য দেন প্রমার সাধারণ সম্পাদক বিশ্বজিৎ পাল।বক্তারা বলেন, দেশ আজ গভীর সংকটের মধ্য দিয়ে যাচ্ছে। স্বাধীনতাবিরোধী শক্তি ক্রমশ মাথাচাড়া দিয়ে উঠছে। আগামী প্রজন্মকে স্বাধীনতার চেতনায় উজ্জীবিত করতে হবে।উৎসবে একক ও বৃন্দ আবৃত্তি, সংগীত ও নৃত্য পরিবেশন করেন বিভিন্ন সংগঠনের শিল্পীরা। স্বাধীন বাংলা বেতার কেন্দ্রের গান পরিবেশন করেন জয়ন্তী লালা, মৃণাল ভট্টাচার্য, সুজিত রায় প্রমুখ। উৎসবে প্রমা, উদীচী শিল্পীগোষ্ঠী, ঘুঙুর নৃত্যকলা ও স্কুল অব ওরিয়েন্টাল ড্যান্সের শিল্পীরা অংশ নেন।
