

মাদারীপুরে যাত্রীবাহী বাস উল্টে এক নারীসহ দুজন নিহত হয়েছেন। এ ঘটনায় আহত হয়েছেন নয়জন। আজ মঙ্গলবার সকাল সাড়ে ১০টার দিকে মাদারীপুরের জেলা প্রশাসকের কার্যালয়ের সামনে এ দুর্ঘটনা ঘটে।
নিহত দুজন হলেন ফরহাদ হোসেন (৩৮) ও শরীফা বেগম (৫০)। ফরহাদ হোসেনের বাড়ি মাদারীপুর সদরের হাউসদী এলাকায়। শরীফা খাতুনের পরিবারের বিষয়ে এখনো কিছু জানা যায়নি।
পুলিশ ও স্থানীয় সূত্রে জানা যায়, সকাল সাড়ে ১০টার দিকে মাদারীপুর থেকে ঢাকাগামী সার্বিক পরিবহনের একটি বাস উল্টে যায়। এতে ঘটনাস্থলে ফরহাদ হোসেন মারা যান। আহত ১০ জনকে উদ্ধার করে মাদারীপুর সদর হাসপাতালে নিয়ে যাওয়া হয়। হাসপাতালে চিকিৎসাধীন অবস্থায় বেলা ১১টার দিকে শরীফা বেগম মারা যান।

ঘটনার সত্যতা নিশ্চিত করে মাদারীপুর থানার অতিরিক্ত পুলিশ সুপার সুমন কুমার দে বলেন, সার্বিক পরিবহনের বাস উল্টে একজন নিহত হয়েছেন। আহত লোকজনকে উদ্ধার করে মাদারীপুর সদর হাসপাতালে ভর্তি করা হয়েছে। তাদের মধ্যে বেলা ১১টার দিকে শরীফা খাতুন মারা যান। আরও একজনের অবস্থা আশঙ্কাজনক।
