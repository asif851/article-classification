
নারায়ণগঞ্জের ফতুল্লায় আত্মীয়ের বাড়িতে এসে মাহবুবুর রহমান (৩৫) নামে চট্টগ্রামের এক কাপড় ব্যবসায়ী নিখোঁজ হয়েছেন বলে অভিযোগ পাওয়া গেছে।বিষয়টি উল্লেখ করে আজ রোববার দুপুরে ফতুল্লা মডেল থানায় সাধারণ ডায়েরি (জিডি) করেছেন ওই কাপড় ব্যবসায়ীর ভায়রা আনোয়ার হোসেন। জিডিতে আনোয়ার হোসেন উল্লেখ করেন, নিখোঁজ মাহবুবুর রহমান পটুয়াখালীর কলাপাড়া উপজেলার চাকামঈয়া ইউনিয়নের চুংগাপাশা গ্রামের ইসমাঈল মুন্সির ছেলে। তিনি চট্টগ্রাম ফ্রি বোর্ড এলাকায় বাস করেন এবং সেখানে একটি দোকানঘর ভাড়া নিয়ে কাপড়ের ব্যবসা করেন। মাঝেমধ্যেই তিনি ফতুল্লার সস্তাপুর এলাকায় এসে তাঁর (আনোয়ার) বাড়িতে ওঠেন এবং পাইকারি কাপড় কিনে চট্টগ্রামে চলে যান।একই কাজে গত বৃহস্পতিবার মাহবুবুর তাঁর (আনোয়ার) বাসায় আসেন। রাতে থেকে পরের দিন সকাল সাড়ে আটটায় কাপড় কেনার উদ্দেশ্যে বের হয়ে যান মাহবুবুর। এরপর থেকে তাঁর কোনো সন্ধান পাওয়া যায়নি। কাপড় কেনার জন্য তাঁর সঙ্গে বেশ কিছু অর্থ ছিল। মুঠোফোনের সংযোগ চালু থাকলেও ফোন ধরছে না কেউ।
ফতুল্লা মডেল থানার ভারপ্রাপ্ত কর্মকর্তা (ওসি) কামাল উদ্দিন বলেন, নিখোঁজ ওই ব্যক্তির খোঁজে পুলিশ কাজ করছে। বিষয়টি খতিয়ে দেখা হচ্ছে।
