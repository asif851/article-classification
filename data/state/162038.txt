
চলতি বছর থেকে প্রাথমিক শিক্ষা সমাপনী পরীক্ষা ও সৃজনশীল প্রশ্নপদ্ধতি বাতিলের দাবি জানিয়েছে রাজধানীর ভিকারুননিসা নূন স্কুল অ্যান্ড কলেজের শিক্ষার্থী ও অভিভাবকেরা। এতে বাড়তি চাপ পড়ে বলে জানিয়েছে তারা।
আজ বৃহস্পতিবার বেলা পৌনে একটার দিকে রাজধানীর বেইলি রোডে স্কুলের সামনে শিক্ষার্থী ও অভিভাবকেরা মানববন্ধন করে। ‘ভিকারুননিসা নূন স্কুল অ্যান্ড কলেজের অভিভাবকবৃন্দ’ ব্যানারে ওই মানববন্ধন হয়।
মানববন্ধনে বেশ কয়েকজন শিক্ষার্থী ও অভিভাবক অংশ নেয়। পঞ্চম শ্রেণির এক শিক্ষার্থীর মা সেতু ইয়াসমিন বলেন, প্রাথমিক শিক্ষা সমাপনী পরীক্ষার কারণে তাঁদের সন্তানদের ওপরে প্রচুর পরিমাণে বাড়তি চাপ পড়ে। এ ছাড়া এই পরীক্ষার সনদও কাজে আসে না। এ জন্য তাঁরা চান এই পরীক্ষা বাতিল হোক।
তাসনীম মজুমদার নামে পঞ্চম শ্রেণির এক ছাত্রীর ভাষ্য, ‘অনেক পড়তে হয়। এ জন্য প্রচুর কষ্ট হয়।’ আরও কয়েকজন অভিভাবকও একই কথা বলেন।
পঞ্চম শ্রেণির আরেক শিক্ষার্থীর মা পারভীন সুলতানা বলেন, সৃজনশীল প্রশ্নপদ্ধতিটি বাচ্চারা ভালো করে বুঝতে পারে না। ফলে কোচিং, প্রাইভেটের দ্বারস্থ হতে হয়। এ জন্য তাঁরা চান এই পদ্ধতি বাতিল হোক।
