
রাজধানী ঢাকার উপকণ্ঠে পূর্বাচলে সব আধুনিক সুযোগ-সুবিধাসহ একটি স্বতন্ত্র শহর গড়ে তোলার আগ্রহ প্রকাশ করেছে সিঙ্গাপুর।
বাংলাদেশ সফররত সিঙ্গাপুরের পররাষ্ট্র ও স্বরাষ্ট্রবিষয়ক প্রতিমন্ত্রী জুলকিফিলি মাসাগস বলেন, দেশটির বিনিয়োগকারীরা ঢাকার উপকণ্ঠে পূর্বাচলে সব ধরনের আধুনিক সুযোগ-সুবিধাসহ একটি স্বতন্ত্র শহর গড়তে খুবই আগ্রহী। বাংলাদেশের উদ্যোক্তাদের সঙ্গে যৌথ উদ্যোগে এই শহর নির্মাণ করা যেতে পারে। খবর বাসসের।
আজ মঙ্গলবার দুপুরে প্রধানমন্ত্রী শেখ হাসিনার সঙ্গে তাঁর কার্যালয়ে সৌজন্যসাক্ষাৎকালে সিঙ্গাপুরের মন্ত্রী এ কথা বলেন।
বৈঠক শেষে প্রধানমন্ত্রীর প্রেস সচিব এ কে এম শামীম চৌধুরী সাংবাদিকদের ব্রিফ করেন। তিনি বলেন, জুলকিফিলি মাসাগস প্রধানমন্ত্রীকে আরও জানান, সিঙ্গাপুরের উদ্যোক্তারা বাংলাদেশে একটি বিদ্যুৎকেন্দ্র স্থাপনে আগ্রহী।
প্রধানমন্ত্রী বলেছেন, বাংলাদেশ সরকার সিঙ্গাপুরের বিনিয়োগকারীদের জন্য একটি এক্সক্লুসিভ অর্থনৈতিক অঞ্চল প্রতিষ্ঠায় চট্টগ্রামের মীরসরাইতে জমি বরাদ্দ দিতে প্রস্তুত রয়েছে।শেখ হাসিনা বাংলাদেশের আরও উন্নয়নে তরুণ প্রজন্মকে পর্যটন এবং অন্যান্য বিশেষায়িত খাতে প্রশিক্ষিত করতে সিঙ্গাপুর সরকারের সহায়তা আশা করেন। এ প্রসঙ্গে তিনি পর্যটনকেন্দ্রিক একটি প্রশিক্ষণ ইনস্টিটিউট প্রতিষ্ঠার জন্য সিঙ্গাপুরের সহায়তা চান।
এই সাক্ষাৎ অনুষ্ঠানে গৃহায়ণ ও গণপূর্তমন্ত্রী মোশাররফ হোসেন, প্রধানমন্ত্রীর পররাষ্ট্রবিষয়ক উপদেষ্টা গওহর রিজভী, মুখ্য সচিব আবদুস সোবহান শিকদার এবং সিঙ্গাপুরের হাইকমিশনার উপস্থিত ছিলেন।
