
কৃষিমন্ত্রী মতিয়া চৌধুরী বলেছেন, ‘শুধু প্রতিবেশী দেশ ভারত কেন, চীন, জাপান, যুক্তরাষ্ট্রসহ সবার সঙ্গে আমাদের সুসম্পর্ক আছে এবং থাকবে।’ ভারতে ভারতীয় জনতা পার্টি (বিজেপি) সরকার গঠন করায় বিএনপির উল্লসিত হওয়ার বিষয়টির প্রতি ইঙ্গিত করে তিনি বলেন, ‘গাছে বেল পাকিলে তাতে কাকের কী।’আজ শনিবার দুপুরে শেরপুরের নালিতাবাড়ী উপজেলা পরিষদ মিলনায়তনে ‘২০১৩-১৪ অর্থবছরে গ্রামীণ অবকাঠামো রক্ষণাবেক্ষণ’ অনুষ্ঠানে কৃষিমন্ত্রী এসব কথা বলেন।অনুষ্ঠানে বিএনপিকে উদ্দেশ করে কৃষিমন্ত্রী বলেন, দেশের ভালো করতে হলে অন্তর ভালো করতে হয়। তিনি বলেন, ‘জননেত্রী শেখ হাসিনা রাজধানীসহ সারা দেশের যে উন্নয়ন করছে, আমি লিখে দিতে পারি, তিনি ছাড়া অন্য কারও দ্বারা ঢাকা শহরে এতগুলো উড়াল সেতু করা সম্ভব না।’পরীক্ষার প্রশ্নপত্র ফাঁস হওয়া প্রসঙ্গে মন্ত্রী বলেন, এ নিয়ে সরকার বসে নেই। প্রশ্নপত্র নকল হওয়ার নতুন ফন্দি দ্রুত বন্ধ করা হবে। শিক্ষক, সাংবাদিকসহ সংশ্লিষ্ট অভিজ্ঞ ব্যক্তিদের নিয়ে সরকার কাজ করছে।অনুষ্ঠানে জেলা প্রশাসক মোহাম্মদ জাকীর হোসেনের সভাপতিত্বে উপজেলা পরিষদের চেয়ারম্যান মোখলেছুর রহমান, মেয়র আনোয়ার হোসেন, উপজেলা আওয়ামী লীগের ভারপ্রাপ্ত সভাপতি জিয়াউল হক, প্রমুখ বক্তব্য দেন।আলোচনা শেষে কৃষিমন্ত্রী ধর্ম মন্ত্রণালয়ের পক্ষ থেকে তিনটি মসজিদকে ৯০ হাজার টাকা, মহিলা ও শিশুবিষয়ক মন্ত্রণালয়ের পক্ষ থেকে ২৫২ জন নারীকে দুই হাজার ১০০ টাকা করে মাতৃত্বকালীন ভাতা ও টিআর প্রকল্পের আওতায় ৭৩টি ধর্মীয় প্রতিষ্ঠানকে ১৭ লাখ ৬০ হাজার টাকার চেক প্রদান করেন।
