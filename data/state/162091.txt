
বিএনপির চেয়ারপারসন খালেদা জিয়ার সড়কপথে রোহিঙ্গাদের জন্য ত্রাণ দিতে যাওয়ার কঠোর সমালোচনা করেছেন আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের। এর ফলে ঢাকা-চট্টগ্রাম ও চট্টগ্রাম-ঢাকা মহাসড়ক সম্পূর্ণভাবে অচল হয়ে গেছে, অভিযোগ করে তিনি বলেন, ‘এটা কোনো রাজনৈতিক দলের নেতার আচরণ হতে পারে না।’মঙ্গলবার বিকেলে রাজশাহীতে সড়ক ও জনপথ বিভাগের প্রকৌশলীদের সঙ্গে পর্যালোচনা সভা শেষে ওবায়দুল কাদের এই মন্তব্য করেন। রাজশাহী সড়ক ও জনপথ ভবনের সভাকক্ষে এই অনুষ্ঠানের আয়োজন করা হয়।ওবায়দুল কাদের অনুষ্ঠানে বলেন, ‘মওদুদ সাহেব বলেছেন তিনি (খালেদা জিয়া) চিকিৎসা অসম্পূর্ণ রেখে দেশে ফিরে এসেছেন। অসুস্থ মানুষ তিনি এই পথে যাবেন, আবার তিনি সড়কপথে আসছেন।’ লম্বা ভ্রমণ একজন অসুস্থ মানুষের জন্য শারীরিক ও মানসিকভাবে ক্ষতিকর উল্লেখ করে ওবায়দুল কাদের বলেন, ‘তারপরও তিনি গেলেন। তিনি আজ আসছেন। এরপর আরও দুইদিন ঢাকা-চট্টগ্রাম, চট্টগ্রাম-কক্সবাজার সড়ক সম্পূর্ণভাবে অচল হয়ে গেছে।’ 
ওবায়দুল কাদের বলেন, ‘তিনি ত্রাণ দিয়েছেন ১০ হাজার প্যাকেট। কিন্তু লক্ষ লক্ষ প্যাকেট ত্রাণ সরবরাহের পথটা বন্ধ করে দিলেন সাত দিনের জন্য। এটা কোনো দায়িত্বশীল রাজনৈতিক নেতার পরিচয় হতে পারে না।’
নিউজ বড় করার জন্য খালেদার গাড়িবহরে (শনিবারের হামলা) হামলা হয়েছে উল্লেখ করে সেতুমন্ত্রী বলেন, ‘নিজেরা নিজেদের ওপর হামলা চালিয়ে যারা আওয়ামী লীগ সরকারের ওপর যারা দোষ চাপায়, তারা কী বলল না বলল তাতে আমাদের কিছু আসে–যায় না।’ খালেদার ফিরতি পথে মঙ্গলবার বিকেলে হামলার বিষয়ে দৃষ্টি আকর্ষণ করা হলে তিনি বলেন, ‘কী হয়েছে না জেনে কোনো কথা বলব না, অন্ধকারে ঢিল ছুড়ব না।’
পর্যালোচনা সভায় উপস্থিত প্রকৌশলীদের উদ্দেশে ওবায়দুল কাদের বলেন, সরকারের সামনে আর টেনে-টুনে এক বছর। এই এক বছরের মধ্যে যে কাজগুলো চলমান, সেগুলো সম্পন্ন করুন। যেগুলো নতুন প্রকল্প, সেগুলো শুরু করে দিন। শুকনো মৌসুম শেষ হওয়ার আগেই সব কাজ শেষ করতে হবে।  সভায় রাজশাহী নগর আওয়ামী লীগের সভাপতি ও সাবেক সিটি মেয়র এ এইচ এম খায়রুজ্জামান লিটনসহ রাজশাহী বিভাগের বিভিন্ন জেলার সড়ক ও জনপথ বিভাগের বিভিন্ন পর্যায়ের প্রকৌশলীরা উপস্থিত ছিলেন।
