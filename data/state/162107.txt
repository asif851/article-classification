
 
জিয়া অরফানেজ ট্রাস্ট মামলায় কারাবন্দী খালেদা জিয়ার সাজা আরও বাড়াতে দুর্নীতি দমন কমিশনের (দুদক) আবেদন কাল বুধবার হাইকোর্টে শুনানির জন্য উঠছে।
দুদকের করা আবেদনটি আজ মঙ্গলবার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চে উপস্থাপন করা হয়। আদালত বলেছেন, কাল বিষয়টি কার্যতালিকায় আসবে।
দুদকের কৌঁসুলি খুরশীদ আলম খান প্রথম আলোকে বলেন, ‘কাল আবেদনটি কার্যতালিকায় আসবে। আশা করি কাল শুনানি হবে।’
জিয়া অরফানেজ ট্রাস্ট মামলায় খালেদা জিয়াকে পাঁচ বছর সশ্রম এবং তারেক রহমানসহ পাঁচজনকে ১০ বছর করে সশ্রম কারাদণ্ড দেওয়া হয়। ছয় আসামির সবাইকে ২ কোটি ১০ লাখ ৭১ হাজার ৬৪৩ টাকা ৮০ পয়সা অর্থদণ্ডে দণ্ডিত করা হয়। এরপর থেকে কারাগারে আছেন খালেদা জিয়া।
দুদকের আইনজীবীর ভাষ্য, ওই মামলার মূল আসামি খালেদা জিয়া। তাঁকে বিচারিক আদালত পাঁচ বছর সাজা দিয়েছেন। অথচ তাঁর সহযোগী অপর আসামিদের ১০ বছর করে সশ্রম কারাদণ্ড দেওয়া হয়েছে। একই মামলায় যেখানে সহযোগী আসামিদের ১০ বছর কারাদণ্ড হয়েছে, সেখানে মূল আসামির পাঁচ বছরের কারাদণ্ড আইন অনুমোদন করে না। বিচারিক আদালতের রায়ের যুক্তিগুলো আবেদনে চ্যালেঞ্জ করা হয়েছে। বয়স ও সামাজিক অবস্থার কথা বিবেচনা করে খালেদা জিয়াকে দেওয়া পাঁচ বছর কারাদণ্ড আইনে গ্রহণযোগ্য নয় বলেও আবেদনে উল্লেখ করা হয়। বিচারিক আদালতের রায় ঘোষণার ১ মাস ১৭ দিনের মাথায় গত রোববার দুপুরে দুদক হাইকোর্টে এই আবেদন করে।
