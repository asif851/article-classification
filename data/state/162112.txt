
মৌলভীবাজারের জুড়ী উপজেলায় ছাত্রলীগের সব কমিটি বিলুপ্ত ঘোষণা করা হয়েছে। সংগঠনের মৌলভীবাজার জেলা কমিটির পক্ষ থেকে গত বুধবার পাঠানো এক সংবাদ বিজ্ঞপ্তি সূত্রে এ তথ্য পাওয়া গেছে।দলীয় সূত্রে জানা গেছে, উপজেলায় দীর্ঘদিন ধরে ছাত্রলীগের দুটি কমিটি পৃথকভাবে দলীয় কার্যক্রম চালাচ্ছিল। উপজেলা ছাত্রলীগের একাংশের কমিটির সভাপতি ছিলেন জুয়েল রানা ও সাধারণ সম্পাদক সিদ্দিকুর রহমান এবং অপর অংশের সভাপতি শেখরুল রানা ও সাধারণ সম্পাদক আবদুল মতিন। উপজেলার বিভিন্ন ইউনিয়ন ও শিক্ষাপ্রতিষ্ঠানেও দুটি পক্ষের অনুমোদিত পৃথক কমিটি ছিল। জেলা ছাত্রলীগের সভাপতি মো. আসাদুজ্জামান ও সাধারণ সম্পাদক সাইফুর রহমানের স্বাক্ষরিত সংবাদ বিজ্ঞপ্তিতে সংগঠনের শৃঙ্খলা এবং স্বার্থ রক্ষায় জরুরি সিদ্ধান্ত অনুযায়ী উপজেলা ছাত্রলীগ ও এর অন্তর্ভুক্ত সব শাখা বিলুপ্ত করা হয়েছে বলে জানানো হয়।এ ব্যাপারে ছাত্রলীগের সদ্যবিলুপ্ত একাংশের কমিটির সভাপতি জুয়েল রানা ও অপর অংশের কমিটির সভাপতি শেখরুল রানা তাঁদের প্রতিক্রিয়ায় জানান, সংগঠনের গঠনতন্ত্র অনুযায়ী নতুন নেতৃত্ব সৃষ্টি হবে বলে তাঁরা আশাবাদী। জেলা ছাত্রলীগের সভাপতি মো. আসাদুজ্জামান গতকাল বৃহস্পতিবার মুঠোফোনে জানান, ৭-১০ দিনের মধ্যেই তাঁরা জুড়ী উপজেলা ছাত্রলীগের সভাপতি ও সাধারণ সম্পাদক পদপ্রত্যাশীদের জীবনবৃত্তান্ত সংগ্রহের কাজ শুরু করবেন। এর পর যাচাই-বাছাই করে নতুন কমিটি গঠন করে দেওয়া হবে।
