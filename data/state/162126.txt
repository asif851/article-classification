
দুর্নীতির দুটি মামলায় হল-মার্ক গ্রুপের চেয়ারম্যান জেসমিন ইসলামের জামিন বাতিল চেয়ে আবেদন করেছে দুর্নীতি দমন কমিশন (দুদক)। গতকাল বুধবার সুপ্রিম কোর্টের সংশ্লিষ্ট শাখায় আবেদন দুটি করা হয়। গত মঙ্গলবার এক মামলায় জেসমিন ইসলামের জামিন বাতিল চেয়ে আবেদন করে দুদক।এ হিসাবে ১১টি দুর্নীতির মামলায় জেসমিন ইসলামের জামিনের বিরুদ্ধে তিন মামলায় উচ্চ আদালতে আবেদন করল দুদক।দুদকের করা ১১টি মামলায় মহানগর দায়রা জজ গত ৪ আগস্ট জেসমিন ইসলামকে জামিন দিয়েছিলেন। প্রতি মাসে ১০০ কোটি টাকা সরকারি কোষাগারে জমা করার শর্তে তাঁর জামিন মঞ্জুর করা হয়।জেসমিন ইসলামের জামিন বাতিল চেয়ে আবেদন দায়েরের বিষয়টি জানিয়ে গতকাল দুদকের কৌঁসুলি খুরশীদ আলম খান প্রথম আলোকে বলেন, ‘মামলাগুলো তদন্তাধীন রয়েছে। এ পর্যায়ে অপরাধের গুরুত্ব বিবেচনা করে এসব মামলায় জামিন দেওয়া সমীচীন হয়নি বলে এসব আবেদন করা হয়েছে। অপর আট মামলায় জামিন বাতিল চেয়ে আবেদন প্রক্রিয়াধীন রয়েছে। হাইকোর্টের অবকাশকালীন বেঞ্চে আগামী সপ্তাহে আবেদনগুলো উত্থাপন করে শুনানির চেষ্টা করব।’হল-মার্ক গ্রুপের ব্যবস্থাপনা পরিচালক তানভীর মাহমুদ, তাঁর স্ত্রী চেয়ারম্যান জেসমিন ইসলামসহ মোট ২৭ জনকে আসামি করে গত বছরের ৪ অক্টোবর ১১টি মামলা করে দুদক। এতে পরস্পর যোগসাজশে সোনালী ব্যাংকের হোটেল রূপসী বাংলা শাখা থেকে মোট দুই হাজার ৬৮৬ কোটি ১৪ লাখ টাকা আত্মসাৎ করার অভিযোগ আনা হয়। আসামিদের মধ্যে হল-মার্কের সাতজন ও সোনালী ব্যাংকের ২০ জন কর্মকর্তা রয়েছেন। আর জেসমিন ইসলামের বিরুদ্ধে ১১টি মামলয় ১৫ কোটি ৬৪ লাখ টাকা আত্মসাৎ করার অভিযোগ আনা হয়। গত বছরের ১৭ অক্টোবর জেসমিন ইসলামকে গ্রেপ্তার করা হয়। গত ৭ ফেব্রুয়ারি জেসমিন ইসলাম ১১ মামলায় নিম্ন আদালত থেকে জামিন পান।এরপর দুদকের আবেদনের পরিপ্রেক্ষিতে ১৭ ফেব্রুয়ারি ১১টি মামলায় জেসমিন ইসলামের জামিন বাতিল করেন ঢাকার জ্যেষ্ঠ বিশেষ জজ জহুরুল হক। ১৯ ফেব্রুয়ারি জেসমিন ইসলাম নিম্ন আদালতে আত্মসমর্পণ করলে তাঁকে কারাগারে পাঠানো হয়।পুনরায় জামিন চেয়ে ওই আদালতে আবেদন করেন জেসমিন ইসলাম। ৪ আগস্ট শর্ত সাপেক্ষে জেসমিনকে ১১ মামলায় জামিন দেন নিম্ন আদালত। এর মধ্যে তিনটি মামলায় জামিন বাতিল চেয়ে গত দুই দিনে তিনটি আবেদন করে দুদক।
