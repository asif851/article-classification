
বিএনপি অভিযোগ করেছে, আইনশৃঙ্খলা রক্ষাকারী বাহিনীর কতিপয় দলবাজ কর্মকর্তার নৃশংসতায় প্রতিদিন আন্দোলনকারী নেতা-কর্মীদের লাশের স্তূপ উঁচু হচ্ছে। দলটি বর্তমান অবৈধ সরকারকে টিকিয়ে রাখার ব্যর্থ চেষ্টা না করতে ‘দলবাজ’ কর্মকর্তাদের প্রতি আহ্বান জানিয়েছে।গতকাল সোমবার বিএনপির পক্ষ থেকে দলের যুগ্ম মহাসচিব সালাহ উদ্দিন আহমেদ এক বিবৃতিতে এ অভিযোগ ও আহ্বান জানান।বিবৃতিতে সালাহ উদ্দিন আহমেদ বলেন, ‘আমরা বারবারই বলে আসছি, সরকার পেট্রলবোমা হামলাসহ বিভিন্ন নাশকতার ষড়যন্ত্র বাস্তবায়নের মাধ্যমে বিরোধীদলীয় নেতা-কর্মীদের ওপর এর দায় চাপিয়ে আন্দোলনকে নস্যাৎ করতে চায়। গত রোববার চট্টগ্রামের আগ্রাবাদে যুবলীগের কার্যালয় থেকে বিপুল পরিমাণ পেট্রলবোমা উদ্ধার হয়। যা বিভিন্ন পত্রপত্রিকায় প্রকাশিত হয়েছে। অথচ এ ঘটনায় সরকারদলীয় কাউকেই গ্রেপ্তার করা হয়নি। এখন জাতির কাছে পরিষ্কার যে এসব নাশকতার সঙ্গে কারা জড়িত।’বিবৃতিতে প্রধানমন্ত্রীর সাম্প্রতিক এক বক্তব্যের কড়া সমালোচনা করেন বিএনপির এই নেতা। তিনি বলেন, উচ্চ আদালত থেকে ‘রং হেডেড’ উপাধি পাওয়া শেখ হাসিনার অন্যকে উন্মাদ অভিহিত করা রাজনৈতিক শিষ্টাচারবহির্ভূত ও ‘পাগলের আপন প্রলাপ’ বলে মনে করে জাতি।‘জনগণের জানমালের নিরাপত্তার জন্য যা যা করার দরকার তাই করা হবে’—প্রধানমন্ত্রীর এ বক্তব্য উল্লেখ করে সালাহ উদ্দিন আহমেদ বলেন, ‘জাতি আজ আপনার ও আপনার সরকারের পদত্যাগ চায়। দয়া করে আপনি এ কাজটি করলেই জনগণের জানমালের নিরাপত্তা নিশ্চিত হবে বলে গোটা জাতি মনে করে।’ বিবৃতিতে বলা হয়, ভুয়া নির্বাচনের মাধ্যমে জবরদস্তি ক্ষমতায় থাকার স্বপ্নসাধ গণ-আন্দোলনে শিগগিরই ধূলিসাৎ হয়ে যাবে।
