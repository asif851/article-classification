
বিএনপির চেয়ারপারসন খালেদা জিয়া স্থায়ী কমিটির জরুরি বৈঠক ডেকেছেন। কাল রোববার রাতে গুলশান কার্যালয়ে ওই বৈঠক হবে। আজ শনিবার বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে এ তথ্য জানিয়েছেন।
বিএনপি সূত্রে জানা গেছে, স্থায়ী কমিটির ওই বৈঠকে দুটি বিষয়কে প্রাধান্য দিয়ে মূল আলোচনা হবে। একটি হচ্ছে সংবাদ সম্মেলনে প্রধানমন্ত্রীর দেওয়া বক্তব্যে সহায়ক সরকার ও বিএনপির সঙ্গে আলোচনার সম্ভাবনা নাকচ এবং আরেকটি হচ্ছে মেয়র আনিসুল হকের মৃত্যুতে সম্ভাব্য ঢাকা সিটি করপোরেশন নির্বাচন। এ ছাড়া সাংগঠনিক অবস্থা, রাজনৈতিক পরিস্থিতি বিষয়েও আলোচনা থাকবে।
ইতিমধ্যে স্ট্যান্ডিং কমিটির সব সদস্যকে উপস্থিত থাকার জন্য চেয়ারপারসনের কার্যালয় থেকে বিষয়টি জানানো হয়েছে।
