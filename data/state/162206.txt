
পবিত্র ঈদুল আজহা উপলক্ষে আজ বৃহস্পতিবার সকাল থেকে টেকনাফ স্থলবন্দর দিয়ে আমদানি-রপ্তানি কার্যক্রম তিন দিনের জন্য বন্ধ ঘোষণা করা হয়েছে। এই কার্যক্রম আবার শুধু হবে ২৭ সেপ্টেম্বর থেকে। তবে বাংলাদেশ-মিয়ানমার অভিবাসন কেন্দ্র দিয়ে পাসপোর্টধারী যাত্রীরা যাতায়াত করতে পারবেন।
স্থলবন্দর অভিবাসন কেন্দ্রের সহকারী উপপরিদর্শক (এএসআই) সাইফুল ইসলাম ও সিঅ্যান্ডএফ এজেন্ট অ্যাসোসিয়েশনের সাধারণ সম্পাদক এহতাশেমুল হক বাহাদুর বিষয়টি নিশ্চিত করেছেন।
টেকনাফ স্থলবন্দরের শুল্ক স্টেশনের কর্মকর্তা হুমায়ূন কবির প্রথম আলোকে বলেন, পবিত্র ঈদুল আজহাকে সামনে রেখে আজ থেকে তিন দিনের ছুটি ঘোষণা করা হয়েছে। ২৭ সেপ্টেম্বর থেকে আমদানি-রপ্তানি শুরু হবে।
