
বিভিন্ন অভিযোগে দুর্নীতি দমন কমিশনের (দুদক) দুই উপপরিচালককে বাধ্যতামূলক অবসর দেওয়া হয়েছে। আজ রোববার থেকে আদেশ কার্যকর হয়েছে।
এই দুজন হলেন মো. আহসান আলী ও শফিকুল ইসলাম।
গত বৃহস্পতিবার সন্ধ্যায় রাষ্ট্রপতির আদেশক্রমে সিনিয়র সহকারী সচিব মোহাম্মদ কামরুল হাসানের সই করা পৃথক দুটি প্রজ্ঞাপনে এ আদেশ জারি করা হয়েছিল।
এতে বলা হয়, ‘দুর্নীতি দমন কমিশনের ০৩/২০১৪ নম্বর সভায় দুদকের দুই উপপরিচালকের চাকরিকাল ২৫ বছর পূর্ণ হওয়ায় তাঁদের বাধ্যতামূলক অবসর প্রদানের সর্বসম্মত সিদ্ধান্ত গৃহীত হয়।’
গণকর্মচারী (অবসর) আইন ১৯৭৪-এর ৯(২) ধারায় প্রদত্ত ক্ষমতাবলে সরকার তাঁদের দুর্নীতি দমন কমিশনের চাকরি থেকে অবসর প্রদান করেছে বলেও প্রজ্ঞাপনে উল্লেখ করা হয়েছে। তবে তাঁরা বিধি মোতাবেক অবসরজনিত সুবিধাদি পাবেন।
প্রথম আলোকে দুদক সূত্র জানায়, দুদকের ঊর্ধ্বতন এক কর্মকর্তার বিরাগভাজন হওয়ায় এ বাধ্যতামূলক অবসর প্রদান করা হয়েছে। কমিশনের বৈঠকে তাঁদের বিরুদ্ধে অভ্যন্তরীণ শৃঙ্খলা ভঙ্গের অভিযোগ তোলা হয়।
