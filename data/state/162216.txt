
মাদক বিক্রিতে বাধা দেওয়ায় চাঁদপুরের মতলব দক্ষিণ উপজেলায় এক তরুণকে পিটিয়ে জখম করেছেন তিন মাদক ব্যবসায়ী। গত বুধবার রাতে মধ্যনওগাঁও গ্রামে এ ঘটনা ঘটে। এ ব্যাপারে থানায় লিখিত অভিযোগ করেছেন ওই তরুণ।আহত ওই তরুণের নাম আবু সায়েম (৩০)। তাঁর বাড়ি মতলব দক্ষিণ উপজেলার মধ্যনওগাঁও গ্রামে। তিনি তাঁর গ্রামের একটি বাজারে ক্ষুদ্র ব্যবসা করেন।সায়েমের পরিবারের সদস্যরা অভিযোগ করেন, গত রোববার সন্ধ্যায় মধ্যনওগাঁও গ্রামের ‘হাজি মার্কেটে’ একই গ্রামের খোকন ও সাদ্দাম গাঁজা ও ইয়াবা বিক্রি করছিলেন। এ সময় আবু সায়েম এসব বিক্রিতে তাঁদের বাধা দেন। এ নিয়ে উভয় পক্ষের মধ্যে কথা-কাটাকাটি হলে খোকন ও সাদ্দাম মাদক বিক্রি বন্ধ করে তাঁকে দেখে নেওয়ার হুমকি দিয়ে সেখান থেকে চলে যান।সায়েমের পরিবারের সদস্যরা আরও অভিযোগ করেন, বুধবার রাত আটটায় সাদ্দাম, খোকন ও তাঁর (খোকন) ছেলে মো. সোহান ওই বাজারে (হাজি মার্কেট) একটি দোকানের পেছনে কয়েকজন মাদকসেবীর কাছে ফের মাদকদ্রব্য বিক্রি করছিলেন। এ সময়ও আবু সায়েম সেখানে উপস্থিত হয়ে মাদক বিক্রিতে তাঁদের বাধা দেন। এ নিয়ে তর্কাতর্কির একপর্যায়ে সাদ্দাম, খোকন ও সোহান লাঠিসোঁটা নিয়ে আবু সায়েমকে বেধড়ক পেটান। এতে তাঁর মাথা ফেটে যায়। তাঁর চিৎকারে আশপাশের লোকজন এগিয়ে এলে হামলাকারীরা পালিয়ে যান। পরে ওই বাজারের লোকজন রাত সাড়ে আটটায় তাঁকে আশঙ্কাজনক অবস্থায় উপজেলা স্বাস্থ্য কমপ্লেক্সে ভর্তি করেন।উপজেলা স্বাস্থ্য ও পরিবার পরিকল্পনা কর্মকর্তা এ কে এম মাহাবুবুর রহমান বলেন, আহত ওই তরুণের মাথার জখম গুরুতর। তাঁর অবস্থা আশঙ্কাজনক। চিকিৎসা দেওয়া হচ্ছে।আবু সায়েম অভিযোগ করেন, হামলাকারীরা এলাকার চিহ্নিত মাদক ব্যবসায়ী। মাদক বিক্রিতে বাধা দেওয়ার কারণেই তাঁর ওপর হামলা হয়েছে। গতকাল বৃহস্পতিবার ওই তিনজনের বিরুদ্ধে তিনি থানায় লিখিত অভিযোগ করেছেন। পরে মামলা করবেন।সায়েমের ওপর হামলা ও মাদক ব্যবসায়ের অভিযোগের বিষয়ে কথা বলার জন্য সাদ্দাম, খোকন ও সোহানের মুঠোফোন গতকাল বিকেলে ফোন করা হলে তা বন্ধ পাওয়া যায়। স্থানীয় লোকজন জানান, ঘটনার পর থেকে তাঁরা পলাতক।এ বিষয়ে মতলব দক্ষিণ থানার ভারপ্রাপ্ত কর্মকর্তা (তদন্ত) মো. শহিদুল ইসলাম বলেন, এ ব্যাপারে লিখিত অভিযোগ পেয়েছেন। তদন্ত করে ব্যবস্থা নেবেন।
 
