
বাংলাদেশের ঐতিহ্যবাহী জামদানি ইউনেসকোর আওতাধীন বিশ্ব মানবতার অপরিমেয় সাংস্কৃতিক ঐতিহ্যের প্রতিনিধিত্বমূলক তালিকায় স্থান পেয়েছে। আজারবাইজানের রাজধানী বাকু শহরে অনুষ্ঠিত ইউনেসকোর অপরিমেয় সাংস্কৃতিক ঐতিহ্য-বিষয়ক আন্তর্জাতিক কমিটির অষ্টম বৈঠকে আজ এ সিদ্ধান্ত নেওয়া হয়।
কমিটি বিভিন্ন দেশ থেকে পাওয়া ৩১টি প্রস্তাব যাচাই-বাছাই করে ২৩টি প্রস্তাব গ্রহণ করে এবং আটটি প্রস্তাব নাকচ করে। বাংলাদেশের ‘ঐতিহ্যবাহী জামদানি বুনন শিল্প’ শীর্ষক প্রস্তাবটি সর্বসম্মতিক্রমে অনুমোদন করা হয় বলে পররাষ্ট্র মন্ত্রণালয়ের বহিঃপ্রচার অনু বিভাগের এক বিজ্ঞপ্তিতে জানানো হয় ।
স্মরণাতীতকাল থেকে  চলে আসা অলিখিত রীতি-ঐতিহ্য, নাচ-গান-বাদ্যযন্ত্রসহ বিভিন্ন ধরনের ললিত কলা, সামাজিক রেওয়াজ, আচার-অনুষ্ঠান ও উত্সব, প্রকৃতি সম্পর্কিত লোকজ জ্ঞান, ঐতিহ্যের সঙ্গে সম্পর্কিত সামগ্রী প্রস্তুতির জ্ঞান ও দক্ষতা ইত্যাদি বিষয় অপরিমেয় সাংস্কৃতিক ঐতিহ্যের  অন্তর্ভুক্ত।
এর আগে ২০০৮ সালে বাংলাদেশের বাউল সংগীত মানবতার অপরিমেয় সাংস্কৃতিক ঐতিহ্যের প্রতিনিধিত্বমূলক তালিকায় স্থান পায়।
বাংলাদেশের পক্ষ থেকে ইউনেসকোতে নিযুক্ত বাংলাদেশের স্থায়ী প্রতিনিধি  শহিদুল ইসলাম, বাংলা একাডেমির মহাপরিচালক শামসুজ্জামান খান, জামদানি বিশেষজ্ঞ ফিরোজ মাহমুদ এবং বাংলা একাডেমির পরিচালক শাহিদা  খাতুন এই আন্তর্জাতিক সমাবেশে অংশগ্রহণ করছেন। সম্মেলনটি আগামী ৭ ডিসেম্বর পর্যন্ত চলবে।
