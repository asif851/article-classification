
একই উড়োজাহাজে চড়ে ঢাকা থেকে সৈয়দপুরে গেলেন জাতীয় পার্টির চেয়ারম্যান এইচ এম এরশাদ ও বিএনপির মহাসচিব মির্জা ফখরুল ইসলাম আলমগীর। কাছাকাছি আসনে বসেছিলেন তাঁরা। একে অন্যের সঙ্গে করেছেন কুশল বিনিময়।
আজ সোমবার সকালে বেসরকারি বিমান পরিবহন সংস্থা ইউএস বাংলার একটি উড়োজাহাজে চড়ে তাঁরা যাত্রা করেন।
প্রথমে বিএনপি নেতা মির্জা ফখরুল উঠে যান এরশাদের কাছে। জানতে চান এরশাদ কেমন আছেন? কুশল বিনিময় হয় দুজনের মধ্যে। তাঁদের মধ্যে সাম্প্রতিক নানা বিষয় নিয়ে আলাপ চলে।
বিএনপির চেয়ারপারসনের প্রেস উইংয়ের সদস্য শায়রুল কবির খান তাঁদের একসঙ্গে যাত্রার বিষয়টি জানান।
রংপুর সিটি নির্বাচনের প্রচারে যাচ্ছেন মির্জা ফখরুল। আর এরশাদ যাচ্ছেন ব্যক্তিগত কাজে। সৈয়দপুর বিমানবন্দর থেকে দুজন রংপুরের উদ্দেশে রওনা হন।
বিএনপি নেতা ফখরুল ও প্রধানমন্ত্রী শেখ হাসিনার বিশেষ দূত এরশাদের মধ্যে দীর্ঘদিন ধরে প্রকাশ্যে কোনো আলোচনা দেখা যায়নি।
