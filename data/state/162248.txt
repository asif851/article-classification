
বিএনপির স্থায়ী কমিটির সাবেক সদস্য ও সাবেক তথ্যমন্ত্রী এম শামসুল ইসলামের তৃতীয় জানাজা সম্পন্ন হয়েছে। আজ শুক্রবার সকালে নয়াপল্টনে বিএনপির কেন্দ্রীয় কার্যালয়ের সামনে তাঁর জানাজা অনুষ্ঠিত হয়।জানাজা শেষে বিএনপির মহাসচিব মির্জা ফখরুল ইসলাম আলমগীর বলেছেন, শামসুল ইসলাম তাঁর নির্বাচনী এলাকা এবং দেশের জন্য অনেক অবদান রেখেছেন। তাঁর মৃত্যুতে বিএনপি ও বাংলাদেশ এক নেতাকে হারাল। তাঁর শূন্যতা কোনো দিন পূরণ হবে না।এর আগে গুলশানে ও সংসদ ভবনে শামসুল ইসলামের দুটি জানাজা অনুষ্ঠিত হয়। এম শামসুল ইসলামের মরদেহ মুন্সিগঞ্জে তাঁর গ্রামের বাড়িতে নিয়ে যাওয়া হবে। মুন্সিগঞ্জ সদর থানার তিনসুড়িতে পারিবারিক কবরস্থানে তাঁকে দাফন করা হবে বলে পরিবারের সদস্যরা জানিয়েছেন।
ওলামা দলের সভাপতি এম এ মালেকের পরিচালনায় জানাজায় বিএনপি স্থায়ী কমিটির সদস্য খন্দকার মোশাররফ হোসেন, ভাইস চেয়ারম্যান আবদুল্লাহ আল নোমান, আহমদ আযম খান, জ্যেষ্ঠ যুগ্ম মহাসচিব রুহুল কবির রিজভীসহ দলের ও অঙ্গসংগঠনের নেতা-কর্মীরা জানাজায় উপস্থিত ছিলেন।
গতকাল বৃহস্পতিবার ঢাকার ইউনাইটেড হাসপাতালে চিকিৎসাধীন অবস্থায় শামসুল ইসলাম মারা যান। শ্বাসকষ্টসহ বার্ধক্যজনিত নানা রোগে ভুগছিলেন তিনি। তাঁর বয়স হয়েছিল ৮৭ বছর।
