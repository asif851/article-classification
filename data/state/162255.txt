
ব্রাহ্মণবাড়িয়ার আখাউড়া উপজেলার খরমপুর এলাকার শাহ সৈয়দ আহাম্মদ গেছু দারাছ ওরফে কল্লা শহীদ (রহ.) মাজারের খাদেমের লাথিতে রাবেয়া খাতুন (৭০) নামের এক নারী ভক্ত ও পরিচ্ছন্নতাকর্মীর মৃত্যু হয়েছে। গতকাল রোববার বেলা পৌনে একটার দিকে মাজারের প্রধান ফটকের সামনে এ ঘটনা ঘটে। পুলিশ নিহত রাবেয়া খাতুনের লাশ উদ্ধার করে ময়নাতদন্তের জন্য ব্রা‏হ্মণবাড়িয়া জেলা সদর হাসপাতালের মর্গে পাঠিয়েছে।ঘটনার পরপরই খবর পেয়ে পুলিশ অভিযুক্ত রিংকু খাদেমকে (৪০) গ্রেপ্তার করেছে। তিনি ওই মাজার এলাকার মৃত নুরুল ইসলাম খাদেমের ছেলে। এ ঘটনায় আখাউড়া থানার উপপরিদর্শক (এসআই) সুরুজ রতন বাদী হয়ে রিংকু খাদেমের বিরুদ্ধে হত্যা মামলা করেন।পুলিশ ও স্থানীয় সূত্র জানায়, রাবেয়া খাতুন প্রায় ৩০ বছর ধরে এই মাজারে কাজ করতেন এবং মাজারেই থাকতেন। গতকাল দুপুরের দিকে রাবেয়া মাজারের প্রধান ফটকের কাছে কাজ করছিলেন। এ সময় রিংকু খাদেম রাবেয়াকে লাথি মারেন। এতে ঘটনাস্থলেই ওই বৃদ্ধা মারা যান। এলাকাবাসীর সহযোগিতায় রিংকু খাদেমকে আটক করেন স্থানীয় লোকজন। পরে খবর পেয়ে পুলিশ তাঁকে আটক করে থানায় নিয়ে যায়।অভিযুক্ত রিংকু খাদেম নিজেকে নির্দোষ দাবি করে বলেন, ‘আমি তাকে মেরেছি, তা কেউ দেখেনি। আমার বিরুদ্ধে কেউ সাক্ষী দেবে না।’আখাউড়া থানার ভারপ্রাপ্ত কর্মকর্তা (ওসি) মোশাররফ হোসেন তরফদার বলেন, রিংকু কেন ওই নারীকে লাথি মেরেছেন, সেটি এখনো স্পষ্ট জানা যায়নি। এ ঘটনায় পুলিশ বাদী হয়ে রিংকুর বিরুদ্ধে হত্যা মামলা করেছে।আখাউড়া উপজেলা নির্বাহী কর্মকর্তা (ইউএনও) ও মাজার কমিটির সহসভাপতি মোহাম্মদ শামছুজ্জামান বলেন, ঘটনাটি মাজারকেন্দ্রিক নয়। খাদেমের পরিবারের এক সদস্যের সঙ্গে মাজার গেটে ঘটনাটি ঘটেছে।
