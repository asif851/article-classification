
আলোচনা
আব্দুল কাইয়ুম: টিকা নেওয়ার বিষয়ে মানুষ মোটামুটি সচেতন। নিজে ও সন্তানের টিকা নেওয়া অত্যন্ত জরুরি। কোথায় টিকা দেওয়া হবে, কখন দেওয়া হবে—এসব বিষয় আমাদের জেনে নিতে হবে। এখন আলোচনা করবেন জাতীয় অধ্যাপক এম আর খান।
এম আর খান: বাংলাদেশে ইমিউনাইজেশন কমিটি আছে। অনেক বিশেষজ্ঞ আছেন। সরকারিভাবে সাতটি ও বেসরকারিভাবে ১৫টি টিকা দেওয়া হয়। আন্তর্জাতিকভাবে আবার অনেকগুলো টিকা দেওয়া হয়। সবকিছু আলোচনায় আসবে। শিশুদের টিকা দেওয়ার বিষয়ে একটা সিদ্ধান্তে আসব। এটা দেশের শিশুদের জন্য মঙ্গল হবে। ভারত, শ্রীলঙ্কা, অস্ট্রেলিয়া, ব্রিটেন, আমেরিকা থেকে শিডিউল এনেছি। এসবের ভিত্তিতে আমরা একটা খসড়া তৈরি করব। আগামী দিনে এ ক্ষেত্রে আরও সফলতা আসবে।
তাজুল ইসলাম এ বারি: বাংলাদেশে ১৯৭৯ সালে টিকাদান কর্মসূচি ইপিআই শুরু হয়। তখন বড় বড় হাসপাতাল থেকে টিকা দেওয়া হতো। ১৯৮৫ সালে এটি সর্বজনীন টিকাদান কর্মসূচিতে পরিণত হয়। গত ১৫ জানুয়ারি থেকে ১৩ ফেব্রুয়ারি পর্যন্ত হাম ও রুবেলা টিকার প্রচার অভিযান চালিয়েছি। আমাদের সফলতা হলো ১০০ জনের মধ্যে ৮১ জন শিশুকে নয়টি ভ্যাকসিনের আওতায় আনতে পারছি। ২০১১ থেকে ২০২০ সাল পর্যন্ত ভ্যাকসিনের দশক ধরা হয়েছে। এ দশকের উদ্দেশ্য হলো, সব শিশুকেই যেন আমরা ভ্যাকসিনের আওতায় আনতে পারি। ২০০৬ সালের ২২ নভেম্বরের পর থেকে বাংলাদেশে কোনো পোলিও ছিল না। পর পর তিন বছর পোলিওমুক্ত থাকায় বাংলাদেশ ওয়ার্ল্ড হেলথ অর্গানাইজেশনের সনদ পেয়েছে। প্রতিবছর ২০ হাজার শিশু নিউমোনিয়ায় মারা যায়। এ জন্যনিউমোকক্কাল ভ্যাকসিনও অন্তর্ভুক্তকরার ব্যবস্থা হচ্ছে। রুবেলা থেকে মুক্তির জন্য ১০০ জনের মধ্যে ৮৬ জনকে এমআর ভ্যাকসিন দিতে পারছি। আমরা সব টিকাদানের ক্ষেত্রে শতভাগ কাজ করার চেষ্টা করছি।
মাখদুমা নার্গিস: সম্প্রসারিত টিকাদান কর্মসূচির (ইপিআই) সাফল্য উল্লেখযোগ্য। দেশি-বিদেশি স্বাস্থ্যসেবার সঙ্গে সংশ্লিষ্ট সবার সহযোগিতায় এ অর্জন সম্ভব হয়েছে। কমিউনিটি ক্লিনিকের মাধ্যমে প্রত্যন্ত অঞ্চলে স্বাস্থ্যসেবা নিতে পেরেছি। প্রতিটি কমিউনিটি ক্লিনিকের সঙ্গে ১৩ থেকে ১৭ সদস্যের একটি কমিউনিটি গ্রুপ আছে। প্রতিটি গ্রামে একটি করে সাপোর্ট গ্রুপ থাকা দরকার। তাদের প্রশিক্ষিত করতে হবে। তাহলে বাংলাদেশের গ্রামাঞ্চলে একটি শিশুও টিকাদানের বাইরে থাকবে না। এভাবে লক্ষ্যমাত্রার চূড়ান্ত পর্যায়ে পৌঁছাতে পারব। ১৩ হাজার ৫৭৮টি কমিউনিটি ক্লিনিক কাজ করছে। গ্রামীণ স্বাস্থ্যব্যবস্থা অনেকটাই ফিরে এসেছে। গ্রামে সবাই উৎসবমুখর পরিবেশে টিকা নিতে আসছে। কয়েক বছর আগেও এমন ছিল না। এটা আমাদের অর্জন। একে ধরে রাখতে হবে। তিনটি লক্ষ্যে কমিউনিটি ক্লিনিক কাজ করে। প্রিভেনটিভ, প্রমোশন, লিমিটেড কিউরেটিভ কেয়ার। প্রিভেনটিভের মধ্যে টিকাদান কর্মসূচি আছে। আমাদের মূল লক্ষ্য দরিদ্র নারী ও শিশুদের স্বাস্থ্যসেবা নিশ্চিত করা।
মোড়ল নজরুল ইসলাম: ১৯৯৬ সালে কমিউনিটি ক্লিনিক চালু হয়। সরকার পরিবর্তনের সঙ্গে সঙ্গে এর কার্যক্রম বন্ধ থাকে। তবে এ ধরনের প্রতিষ্ঠানকে রাজনীতির ঊর্ধ্বে রাখা উচিত। ১৯৮৫ সালে ২ শতাংশ মানুষ ইপিআইয়ের আওতায় ছিল। আজকে এটি ৮১ শতাংশে পৌঁছেছে। টিকার মান ঠিক রেখে বিভিন্ন বেসরকারি প্রতিষ্ঠান কাজ করছে কি না, সেটি অবশ্যই নীতিনির্ধারকদের দেখতে হবে। সরকারি-বেসরকারি সব ক্ষেত্রে বিদেশি ভ্যাকসিন দেওয়া হয়। এখন বাংলাদেশে ভালো ভ্যাকসিন তৈরি হচ্ছে। তাহলে কেন আমরা বিদেশ থেকে ভ্যাকসিন আনব? কখনো কখনো ভ্যাকসিনের অপব্যবহার ও বাণিজ্য হয়। ইপিআই ভবনে ভ্যাকসিন সংরক্ষণের ব্যবস্থা ভালো না। ৮১ শতাংশ সফলতাই বড় ব্যাপার নয়। প্রাইভেট সেক্টরের আরও বেশি অবদানের কথা ভাবতে হবে। ডিজি অফিসে অনেকেই ভ্যাকসিন নিয়ে কাজ করে। ছয় মাস বা এক বছর পর এরা বদলি হয়ে যায়। ফলে তাদের অভিজ্ঞতা কোনো কাজে লাগে না। এসব বিষয়ে সতর্ক না থাকলে আমাদের স্বাস্থ্যসেবায় আমরা এগোতে পারব না।
শেখ কবির হোসেন: ইপিআই কর্মসূচিতে ৮১ শতাংশ সফলতা এসেছে। ১৯ শতাংশ এখনো ইপিআইয়ের মধ্যে আসেনি। এর কারণ হলো সচেতনতার অভাব। ব্যাপকভাবে এমআর ক্যাম্পেইন হয়েছে। এমআর ইমিউনাইজেশনে লক্ষ্যমাত্রা থেকে ২ শতাংশ বেশি অর্জিত হয়েছে। আমরা সক্রিয়ভাবে এর সঙ্গে ছিলাম। আমাদের সফলতা অনেক। প্রচার কম। দেশে অনেক জটিল চিকিৎসা হয়। অনেক হাসপাতাল অনেক বেশি আধুনিক হয়েছে। এসবের কোনো প্রচার হচ্ছে না। সিঙ্গাপুরে বেশি খরচের জন্য চিকিৎসা করিনি। তারা আমাকে বাংলাদেশি চিকিৎসকের কথা বলেছে। অর্থাৎ আমাদের দেশে ভালো চিকিৎসক আছেন। কিন্তু প্রচারের অভাবে তাঁরা সামনে আসছেন না। গাভির (গ্লোবাল এলায়েন্স ফর ভ্যাকসিন্স অ্যান্ড ইমিউনাইজেশন) তহবিলে লায়ন্স ক্লাবস্ ইন্টারন্যাশনালের বড় ধরনের কন্ট্রিবিউশন আছে।খন্দকার মাহবুবা জামিল: ইপিআই সাপোর্ট গবেষণাগারে গবেষণার মাধ্যমে ইপিআইয়ের কাজের মূল্যায়ন হয়। আমাদের গবেষণাগার থেকে বলা হয়েছে বাংলাদেশ পোলিও মুক্ত। হয়তো বলা হচ্ছে, বাংলাদেশে তিন হাজার হামের রোগী আছে। আমরা পরীক্ষা করে বলছি, তিন হাজারের মধ্যে ৪ শতাংশ হামের রোগী। রুবেলা ভ্যাকসিন দেওয়া হচ্ছে। এ ভ্যাকসিনের সফলতা আমরা গবেষণাগারে প্রমাণ করছি। প্রায় ৩৫ শতাংশ রোগী রুবেলা পজেটিভ। এটা খুবই বিপজ্জনক ইঙ্গিত। রুবেলা আক্রান্ত মায়েদের সন্তানদের অনেক সমস্যা হয়। রুবেলাকে প্রতিরোধ করতে পারলে অনেক ধরনের পঙ্গুত্ব থেকে রক্ষা পাব। কেবল শিশুদের জন্য বিশ্ব টিকা সপ্তাহ নয়। শিশুসহ সবাই যাতে টিকার আওতায় আসে, সে জন্য বিশ্ব টিকা সপ্তাহ। গণমাধ্যমে এখনো প্রাপ্তবয়স্ক ও নারীদের ভ্যাকসিনের বিষয়টি আসেনি। প্রত্যেকের দায়িত্ব তাদের নিজেদের মধ্যে খোঁজখবর নেওয়া, প্রাপ্তবয়স্ক ও শিশুরা ভ্যাকসিনেটেড কি না।
রুহুল আমিন: দেশে পাঁচ বছর বয়সের শিশু ও নবজাতকের মৃত্যুর হার উল্লেখযোগ্য হারে কমেছে। বাংলাদেশে শিশুস্বাস্থ্যের ব্যাপক অগ্রগতি হয়েছে। এটা বিশ্বে বিরল এক ঘটনা। স্বাস্থ্য খাতে জাতীয় পর্যায়ে কতগুলো পুরস্কার পেয়েছি। এ পুরস্কারগুলো এসেছে ইপিআই কর্মসূচিতে অবদানের জন্য। দক্ষিণ এশিয়ার শিশুবিশেষজ্ঞদের নিয়ে একটা কর্মপরিকল্পনা তৈরি করা হয়েছে। এখন প্রাপ্তবয়স্ক ব্যক্তিদের ভ্যাকসিনের বিষয়টি সামনে আনতে হবে। গাভি আমাদের নিউমোনিয়ার ভ্যাকসিন দেবে। কিন্তু এটি রাখার পরিবেশ না থাকায় নিতে পারছি না। অথচ শিশুমৃত্যুর প্রধান কারণ নিউমোনিয়া। ডায়রিয়া প্রতিরোধেও ব্যাপক সাফল্য এসেছে। সবকিছু মিলে বাংলাদেশে স্বাস্থ্য খাতে একটি বৈপ্লবিক পরিবর্তন এসেছে। দেশীয় ভ্যাকসিন উৎপাদন কোম্পানিগুলোকে বিশ্ব স্বাস্থ্য সংস্থার মানে পৌঁছাতে হবে।
আজিজুর রহমান: আমাদের মিলেনিয়াম লক্ষ্যমাত্রা অর্জিত হয়েছে। ১৯ শতাংশ ভ্যাকসিনের বাইরে আছে। শুরু হয়েছিল ছয়টি ভ্যাকসিন দিয়ে। তারপর নয়টি, এখন ১৮টি ভ্যাকসিন পাওয়া যায়। ১৮টি ভ্যাকসিনে ১৮টি রোগ প্রতিরোধ করবে। এগুলো চালু করার ব্যাপারে সবার কাজ করা উচিত। তা হলে ভবিষ্যতে স্বাস্থ্যসেবায় আরও অগ্রগতি হবে। বিদেশ থেকে ভ্যাকসিন আনতে হলে সময় ও অর্থ বেশি লাগে। তাই দেশীয় কোম্পানিগুলোর প্রতি জোর দিতে হবে। তারা যাতে বিশ্ব স্বাস্থ্য সংস্থার মান অর্জন করতে পারে। সে ক্ষেত্রে তাদের সার্বিক সহযোগিতা দিতে হবে। ঢাকঢোল, ব্যানার, ফেস্টুনের মাধ্যমে গ্রামাঞ্চলে এমআর ক্যাম্পেইনকে ছড়িয়ে দিতে হবে।
ফেরদৌসী কাদরি: ডায়রিয়া নিয়ে কাজ করি। বাংলাদেশে এখনো ডায়রিয়া রোগীর সংখ্যা বেশি। প্রতিদিন এক হাজার রোগী হাসপাতালে আসছে। ডায়রিয়ায় মৃত্যুর হার কমেছে। কিন্তু ডায়রিয়া আক্রান্তের হার কমেনি। একটা শিশুর দুই বছরের মধ্যে কয়েকবার ডায়রিয়া হয়। দেশের ৫০ ভাগ শিশু খর্বকায় হয়। এ শিশু জীবনের অধিকাংশ ক্ষেত্রে অসামর্থ্যের পরিচয় দেবে। আমাদের এখন ১৮টি ভ্যাকসিন ব্যবহার করতে হবে। দেশীয় কোম্পানিগুলোকে বিশ্ব স্বাস্থ্য সংস্থার মানে পৌঁছানোর ব্যবস্থা করতে হবে। ইপিআইয়ের সহযোগিতায় এক বছর বয়স থেকে মিরপুরের সবাইকে কলেরা ভ্যাকসিন দিতে পেরেছি। বিশ্ব অবাক তাকিয়ে দেখেছে বাংলাদেশের ইমিউনাইজেশন কত সমৃদ্ধ। বাংলাদেশে আরও বেশি গবেষণা দরকার। তাহলে স্বাস্থ্যক্ষেত্রে দ্রুত সফলতা আসবে।
বায়জীদ খুরশীদ রিয়াজ: স্বাধীনতার চার দশকে স্বাস্থ্য খাতে বাংলাদেশের সাফল্য গাণিতিকভাবেই সুস্পষ্ট। চিকিৎসাবিজ্ঞানবিষয়ক বিশ্বখ্যাত জার্নাল ল্যান্ডসেট স্বাস্থ্য খাতে এ দেশের অর্জন নিয়ে বিশেষ সংখ্যা (নভেম্বর ২১০৩) প্রকাশ করেছে। দক্ষিণ এশিয়ার সর্বোচ্চ আয়ুষ্কাল বাংলাদেশের। সর্বনিম্ন প্রজনন হার ও শিশুমৃত্যুর হার বাংলাদেশে। কারণ হিসেবে উল্লেখ করা হয়েছে—এক. দৃঢ় সরকারি প্রতিশ্রুতি, দুই. বহুমুখী অংশগ্রহণ, তিন. আন্তর্জাতিক সহযোগিতা। ইপিআইতেও বহুমুখী সহযোগিতা কাজ করেছে। রাজনৈতিক অস্থিরতার মধ্যেও দেশে হাম-রুবেলা কর্মসূচি সফলভাবে সম্পন্ন হয়েছে। পাঁচ কোটি শিশু-কিশোরকে টিকা দেওয়া হয়েছে। আমাদের এখন ভাবনার বিষয় ক্রমবর্ধমান অসংক্রামক রোগ, যা আয়ুষ্কাল বৃদ্ধির অনিবার্য পার্শ্বপ্রতিক্রিয়া। অসংক্রামক রোগ জীবাণুঘটিত নয়; ফলে প্রচলিত ধারণা হচ্ছে, এ ক্ষেত্রে টিকা অকার্যকর। কিন্তু কিছু অসংক্রামক রোগ টিকাদানের মাধ্যমে প্রতিরোধ করা সম্ভব; যেমন জরায়ুমুখ ও লিভার ক্যানসার। এসব টিকা কখন নিতে হবে তা জানতে হবে, জানাতে হবে। র‌্যাবিজ বা জলাতঙ্ক রোগের জন্য হাতে বা পায়ে সহজে মাত্র চারবার টিকা নিতে হয়। সরকার বিনা মূল্যে তা সরবরাহ করছে। টিকাদানের তথ্য আরও সহজলভ্য করা প্রয়োজন।
