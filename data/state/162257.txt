
বাংলাদেশ ব্যাংকের রিজার্ভের টাকা চুরির ঘটনায় কেবল গভর্নরের পদত্যাগ নয়, প্রধানমন্ত্রী ও অর্থমন্ত্রীসহ সংশ্লিষ্টদেরও পদত্যাগ চেয়েছেন বিএনপির নেতা আ স ম হান্নান শাহ। একই সঙ্গে টাকা চুরির ঘটনার বিচার বিভাগীয় তদন্তের দাবি জানিয়েছেন তিনি। আজ মঙ্গলবার দুপুরে রাজধানীর ইঞ্জিনিয়ার্স ইনস্টিটিউশনে দলের ষষ্ঠ জাতীয় সম্মেলন উপলক্ষে গঠিত শৃঙ্খলা ও সেবা উপকমিটির সভা শেষে হান্নান শাহ এ দাবি করেন। চুরি হওয়া টাকার পরিমাণ নিয়ে সন্দেহ প্রকাশ করেন বিএনপির এই নেতা। তিনি দাবি করেন, ‘আমার কাছে যে তথ্য আছে, সেটা ৮০০ কোটি নয়, ৮০০ মিলিয়ন ডলার (প্রায় ছয় হাজার কোটি টাকা) বেশি। এই ঘটনার জন্য গভর্নর একা দায় নেবেন কেন? তাঁর ওপরে মন্ত্রী আছেন, সরকার আছে। এটা যদি একটি বিচ্ছিন্ন ঘটনা হতো, তাহলে গভর্নরকে দায়ী করতাম।’ তিনি বলেন, ‘শুধু গভর্নরকে দায়ী করা যাবে না। ওনার সঙ্গে যে ডেপুটি গভর্নর, জেনারেল ম্যানেজার আছেন; তাঁদের যদি সত্যিকার অর্থে দেশপ্রেম থাকত, এমন ঘটনা ঘটতে পারত না। তাঁরা কারা, এঁদের চিহ্নিত করুন।’ হান্নান শাহ বলেন, বাংলাদেশ ব্যাংকের কর্মকর্তাদের যোগসাজশ ছাড়া এই ধরনের চুরির ঘটনা সম্ভব নয়। তিনি বলেন, ‘বাংলাদেশ ব্যাংকের যাঁরা কর্মকর্তা আছেন, তাঁদের একটি তালিকা দেখেছি। সেই তালিকা গণমাধ্যমের বন্ধুরা চেক করবেন। বাংলাদেশ ব্যাংকের কিছু কর্মকর্তার যোগসাজশ না হলে এ ঘটনা হতে পারত না। বড় কথা হচ্ছে, সরকার দায়িত্ব এড়াতে পারে না। এর জন্য সরকারের পদত্যাগ করা উচিত।’ এ সময়ে বিএনপির চেয়ারপারসনের উপদেষ্টা রুহুল আলম চৌধুরী, ছাত্রদলের সভাপতি রাজিব আহসানসহ শৃঙ্খলা ও সেবা উপকমিটির সদস্যরা উপস্থিত ছিলেন।
