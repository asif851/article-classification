
‘শহীদ হামজা ব্রিগেড’ নামে চট্টগ্রামভিত্তিক জঙ্গি সংগঠনকে অর্থায়নের অভিযোগে গ্রেপ্তার তিন আইনজীবীর জামিন আবেদনের শুনানি পিছিয়েছে। আজ রোববার চট্টগ্রাম জেলা ও দায়রা জজ মো. নূরুল হুদার আদালতে শুনানির দিন ধার্য থাকলেও শুনানি হয়নি।
চট্টগ্রাম জেলা সরকারি কৌঁসুলি আবুল হাশেম প্রথম আলোকে বলেন, হাটহাজারী ও বাঁশখালী থানায় করা সন্ত্রাসবিরোধী আইনের মামলায় তিন আইনজীবী শাকিলা ফারজানা, মো. হাছানুজ্জামান ও মাহফুজ চৌধুরীর জামিন আবেদন করা হয়। রাষ্ট্রপক্ষ থেকে শুনানির জন্য সময়ের আবেদন করা হয়। পরে আদালত শুনানি না করে পরবর্তী দিন ধার্য করেন। তবে কবে দিন ধার্য করা হয়েছে, তা জানাতে পারেননি তিনি।
আসামিপক্ষের আইনজীবী আবদুস সাত্তার বলেন, তিন আইনজীবী অসুস্থ হওয়ায় এবং জামিনে গিয়ে পলাতক হবেন না জানিয়ে আদালতে আবেদন করা হয়। আজ জামিন শুনানির জন্য দিন ধার্য থাকলেও রাষ্ট্রপক্ষ থেকে সময়ের আবেদন করায় জামিন শুনানি হয়নি।
গত ১৮ আগস্ট ঢাকা থেকে তিন আইনজীবীকে জঙ্গি অর্থায়নের অভিযোগে গ্রেপ্তার করে র‍্যাব। পরে তাঁদের বাঁশখালী ও হাটহাজারী থানার সন্ত্রাসবিরোধী আইনের মামলায় গ্রেপ্তার দেখানো হয়। তাঁরা চট্টগ্রাম কেন্দ্রীয় কারাগারে আছেন।
