
বগুড়া থেকে প্রকাশিত দৈনিক করতোয়া পত্রিকার কার্যালয়ে গতকাল রোববার সন্ধ্যায় ককটেল হামলা হয়েছে। শহরের চকযাদু সড়কে পত্রিকাটির প্রধান কার্যালয় লক্ষ্য করে পরপর দুটি ককটেল ছুড়ে পালিয়ে যায় দুর্বৃত্তরা। এর মধ্যে একটি বিকট শব্দে বিস্ফোরিত হলেও অন্যটি অবিস্ফোরিত অবস্থায় উদ্ধার করা হয়।পত্রিকার জ্যেষ্ঠ প্রতিবেদক মাসুদুর রহমান বলেন, সন্ধ্যা সাড়ে সাতটার দিকে ভবনের দোতলায় সংবাদ বিভাগ এবং নিচে বিজ্ঞাপন ও সার্কুলেশন বিভাগের কর্মীরা কাজ করছিলেন। ওই সময় আকস্মিকভাবে ককটেল বিস্ফোরণের বিকট শব্দে আতঙ্ক ছড়িয়ে পড়ে। দ্রুত নিচে নেমে কার্যালয়ের ফটকের সামনে গিয়ে ধোঁয়ায় আচ্ছন্ন দেখা যায়। অপর একটি ককটেল অবিস্ফোরিত অবস্থায় পড়ে থাকতে দেখে পুলিশে খবর দেওয়া হয়। পুলিশ অবিস্ফোরিত ককটেলটি উদ্ধার করে নিয়ে যায়।পত্রিকার সম্পাদক মোজাম্মেল হক জানান, ঘটনার সময় তিনি কার্যালয়ে ছিলেন না। তবে ককটেল বিস্ফোরণের খবর পেয়ে দ্রুত ছুটে আসেন। তিনি বলেন, সংবাদকর্মীদের মধ্যে ভীতি তৈরির উদ্দেশেই পত্রিকা কার্যালয়ে এ ধরনের ককটেল বিস্ফোরণ ঘটানো হয়েছে।
 
