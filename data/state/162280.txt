
লক্ষ্মীপুরের কমলনগর উপজেলায় এক নারীকে ধর্ষণের দায়ে চারজনকে মৃত্যুদণ্ড দিয়েছেন আদালত। গতকাল বুধবার নারী ও শিশু নির্যাতন দমন ট্রাইব্যুনালের বিচারক এবং জেলা ও দায়রা জজ এ কে এম আবুল কাশেম এই রায় দেন।আদালত-সংশ্লিষ্ট সূত্র জানায়, ফাঁসির দণ্ডপ্রাপ্ত ব্যক্তিরা হলেন ছানা উল্লাহ (৩৫), মো. রহিম (২৫), মো. হারুন (৩০) ও আবুল কাসেম ওরফে কাসেম মাঝি (৩০)। তাঁরা কমলনগর উপজেলার চর কাদিরা ইউনিয়নের বাসিন্দা। রায় ঘোষণার সময় আসামিরা আদালতে উপস্থিত ছিলেন।আদালত-সংশ্লিষ্ট সূত্র জানায়, ২০১৪ সালের ২২ ডিসেম্বর রাতে কমলনগর উপজেলার একটি গ্রামে ঘরের দরজা ভেঙে ঘরে ঢুকে এক গৃহবধূকে ধর্ষণ করেন কয়েকজন ব্যক্তি। এ ঘটনায় ২০১৪ সালের ২৯ ডিসেম্বর ওই গৃহবধূর স্বামী নারী ও শিশু নির্যাতন দমন আইনে চারজনের নাম উল্লেখ করে এবং অজ্ঞাতনামা আরও চার-পাঁচজনকে আসামি করে কমলনগর থানায় মামলা করেন। কমলনগর থানার ভারপ্রাপ্ত কর্মকর্তা (ওসি) কবির আহম্মদ তদন্ত শেষে ২০১৫ সালের ৩১ মে আদালতে অভিযোগপত্র দাখিল করেন। দীর্ঘ শুনানি ও নয়জনের সাক্ষ্য গ্রহণ শেষে আদালত গতকাল চারজনের মৃত্যুদণ্ড ও একজনকে খালাসের আদেশ দেন। এ ছাড়া মৃত্যুদণ্ডপ্রাপ্ত ৪ জনের ২০ হাজার টাকা করে জরিমানা করা হয়েছে।সহকারী সরকারি কৌঁসুলি আবুল বাসার রায়ে সন্তোষ প্রকাশ করেছেন।আসামিপক্ষের আইনজীবী মো. শাহ আলম বলেন, তাঁরা রায়ের বিরুদ্ধে উচ্চ আদালতে আপিল করবেন।
