
চট্টগ্রাম থেকে সিমেন্ট শিল্পের কাঁচামাল ক্লিংকার নিয়ে মুন্সিগঞ্জ যাওয়ার পথে হাতিয়া উপকূলের কাছাকাছি একটি লাইটার জাহাজ ডুবে গেছে। জাহাজের ১৩ জন নাবিককে উদ্ধার করা হয়েছে। আজ রোববার সকাল নয়টার দিকে এ দুর্ঘটনা ঘটে।
লাইটার জাহাজ শ্রমিক ইউনিয়নের সাধারণ সম্পাদক নবী আলম প্রথম আলোকে বলেন, চট্টগ্রাম বন্দরের বহির্নোঙরে একটি বড় জাহাজ থেকে গতকাল শনিবার ক্লিংকার বোঝাই করে এমভি টিটু-১২ নামের লাইটার জাহাজটি। জাহাজটি মুন্সিগঞ্জের দিকে যাওয়ার পথে সকাল নয়টার দিকে হাতিয়ার এক নম্বর বয়ার কাছে এমভি সুহী-৩ নামের আরেকটি লাইটার জাহাজের ধাক্কায় ডুবে যেতে থাকে। উদ্ধারে চট্টগ্রাম থেকে এমভি টিটু-৪ ও এমভি টিটু-১৩ নামের দুটি জাহাজ পাঠানো হয়। ডুবে যাওয়া জাহাজটিতে আবুল খায়ের গ্রুপের শাহ সিমেন্ট কারখানার কাঁচামাল ক্লিংকার বোঝাই করা ছিল।দুপুর সাড়ে ১২টায় দুর্ঘটনাস্থল থেকে মুঠোফোনে এমভি টিটু-১৩ জাহাজের মাস্টার আবুল কাশেম প্রথম আলোকে বলেন, ‘দুর্ঘটনাকবলিত জাহাজটি ডুবে গেছে। তার আগেই জাহাজের ১৩ জন নাবিককে উদ্ধার করেছি। তাঁদের টিটু-৪ নামের জাহাজে তুলে দেওয়া হয়েছে।’ উদ্ধার হওয়া নাবিকদের সঙ্গে কথা বলে তিনি জানান, এমভি সুহী-৩ ও এমভি টিটু-১২ নামের পণ্যভর্তি দুটি জাহাজ পাশাপাশি চট্টগ্রাম থেকে ঢাকার দিকে যাচ্ছিল। হাতিয়ার এক নম্বর বয়ার কাছে এমভি সুহী-৩ নামের লাইটার জাহাজটি হঠাৎ করে টিটু-১২ জাহাজটিকে ধাক্কা দেয়। এতে জাহাজটি ধীরে ধীরে ডুবে যায়।বাংলাদেশ অভ্যন্তরীণ নৌপরিবহন কর্তৃপক্ষের উপপরিচালক মো. মোস্তাফিজুর রহমান প্রথম আলোকে বলেন, দুর্ঘটনায় যাতে জাহাজ চলাচলে ব্যাঘাত না হয়, সে ব্যবস্থা নেওয়া হচ্ছে। মালিকপক্ষের সঙ্গে আলাপ করে জাহাজটি উদ্ধারে ব্যবস্থা নেওয়া হবে।
