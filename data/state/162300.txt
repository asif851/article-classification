
ঢাকার শাহীন স্কুল অ্যান্ড কলেজের দশম শ্রেণির ছাত্র ইব্রাহিম জাকারিয়া গত বছরের ৮ সেপ্টেম্বর ট্রেনে কাটা পড়ে নিহত হয়। নরসিংদীর ঘোড়াশাল রেলওয়ে স্টেশন থেকে পুলিশ তার খণ্ডিত লাশ উদ্ধার করে। সুরতহাল প্রতিবেদন করার সময় তার দুই কানে ইয়ারফোন দেখতে পায় পুলিশ। পুলিশের ধারণা, মুঠোফোন থেকে ইয়ারফোন দিয়ে গান শুনতে শুনতে রেললাইন পার হওয়ার সময় দুর্ঘটনার শিকার হয় জাকারিয়া।গত তিন বছরে ভৈরব রেলওয়ে থানা এলাকায় ট্রেনে কাটা পড়ে নিহত হয়েছেন ২৬০ জন। এর মধ্যে ১৫ জনের কানে ইয়ারফোন পাওয়া যায় সুরতহালের সময়। এদের বয়স ১৮ থেকে ২৫ বছরের মধ্যে।ভৈরব রেলওয়ে থানার পুলিশ জানায়, ঢাকা-চট্টগ্রাম রেলপথের ভৈরব থেকে টঙ্গী পর্যন্ত ৭০ কিলোমিটার এবং ভৈরব-ময়মনসিংহ রেলপথের ভৈরব থেকে সরারচর পর্যন্ত ১৯ কিলোমিটার রেলপথ নিয়ে ভৈরব রেলওয়ে থানা। এ রেলপথে ২০১২ সালে ১০৪ জন, ২০১৩ সালে ৮৬ জন এবং ২০১৪ সালে ৭০ জন ট্রেনে কাটা পড়ে নিহত হন। নিহত ব্যক্তিরা রেলপথ পারপার, ট্রেনের ছাদে ভ্রমণ, দুই বগির সংযোগস্থলে বসে কিংবা ট্রেনের দরজার হাতলে ঝুলন্ত অবস্থায় যাতায়াত এবং চলন্ত ট্রেন থেকে নামতে গিয়ে দুর্ঘটনার শিকার হন।গত বছরের ২৭ জুলাই নরসিংদীর রায়পুরা উপজেলার খানাবাড়ি রেলওয়ে স্টেশনের কাছে কাটা পড়েন ময়মনসিংহের নান্দাইল উপজেলার বনাটি গ্রামের তমজিদ মিয়া (২২)। প্রত্যক্ষদর্শীরা তখন পুলিশকে জানিয়েছিলেন, তরুণটি যখন রেলপথ ধরে হাঁটছিলেন, তখন ট্রেন আসতে দেখে অনেকে চিৎকার করে তাঁকে সতর্ক করার চেষ্টা করেছিলেন। কিন্তু কানে ইয়ারফোন থাকায় তাঁর মনোযোগ আকর্ষণ করা যায়নি।পরের মাসে ১২ আগস্ট আড়িখোলা স্টেশনের আউটার পয়েন্টে ট্রেনে কাটা পড়েন সাকিল মোল্লা (১৮)। তাঁর কানেও ওই সময় ইয়ারফোন ছিল। গাজীপুরের কালিগঞ্জের এই তরুণকে স্থানীয় লোকজন ‘গান পাগলা’ হিসেবে জানত। তাঁর বড় বোন সুমাইয়া বেগম প্রথম আলোকে বলেন, ‘আমার ভাই গান শুনতে ভালোবাসত। এ গানই তাকে দুনিয়া থাইক্কা নিয়া গেছে।’ভৈরব রেলওয়ে থানার ভারপ্রাপ্ত কর্মকর্তা (ওসি) সাইদুল ইসলাম প্রথম আলোকে বলেন, ট্রেনে কাটা পড়ার বেশ কয়েকটি কারণের মধ্যে ইদানীং কানে ইয়ারফোন থাকার বিষয়টিও বেশ লক্ষ করা যাচ্ছে।ভৈরব রেলওয়ে থানা এলাকায় তিন বছরে নিহত ১৫ জনের কানে ইয়ারফোন থাকার পরিসংখ্যাটি বেশ উদ্বেগজনক বলে মন্তব্য করেন চট্রগ্রাম রেলওয়ে থানার পুলিশ সুপার নজরুল ইসলাম। রেললাইন দিয়ে হাঁটা বা পারাপার এবং রেল ভ্রমণের সময় সবাইকে সতর্ক থাকার পরামর্শ দেন তিনি।
