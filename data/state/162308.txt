
প্রধানমন্ত্রী শেখ হাসিনাকে উদ্দেশ করে বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদ বলেছেন, ‘আপনি জলাধার নিয়ন্ত্রণ আইন করেছেন, আপনি একজন পরিবেশবাদী। তাই ধানমন্ডি মাঠটি রক্ষা করে নাগরিকদের বাঁচান, তাঁদের নিঃশ্বাস নেওয়ার ব্যবস্থা করুন।’আবদুল্লাহ আবু সায়ীদ বলেন, ‘আপনার কাছে অনুরোধ ধানমন্ডি মাঠটি রক্ষা করবেন। যদি রক্ষা করতে না পারেন তবে আমাদের জন্য তা (মাঠ রক্ষা) কঠিন হয়ে পড়ছে।’আজ শনিবার সকালে রাজধানীর জাতীয় প্রেসক্লাবের ভিআইপি লাউঞ্জে ‘ধানমন্ডি মাঠ: অতীত, বর্তমান এবং?’ শীর্ষক এক সংবাদ সম্মেলনে সভাপতির বক্তব্যে আবদুল্লাহ আবু সায়ীদ এসব কথা বলেন। ‘ধানমন্ডি মাঠ রক্ষা আন্দোলন’ এই সংবাদ সম্মেলনের আয়োজন করে।প্রধানমন্ত্রীকে উদ্দেশ করে আবদুল্লাহ আবু সায়ীদ আরও বলেন, ‘আমরা ভূমিদস্যু শব্দটি ব্যবহার করতাম, সেখানে আপনি ভূমিখেকো শব্দটি ব্যবহার করেছেন। এদের হাত থেকে মাঠ-জলাভূমি রক্ষার নির্দেশ দিয়েছেন।’ তিনি বলেন, বঙ্গবন্ধুর পরিবারের নাম ব্যবহার করে মাঠটিকে ধ্বংস করা হচ্ছে। শেখ জামালের নাম ব্যবহার করায় কী শেখ জামালের সম্মান বৃদ্ধি পাচ্ছে? বঙ্গবন্ধুর পরিবারের নাম ব্যবহার করে কি ব্যবসা করতেই হবে? অশুভ মানুষ অশুভ উদ্দেশ্যে এই নাম ব্যবহার করছে। আর সে জন্যই প্রধানমন্ত্রীর কাছে আমার এ আবেদন।’
সংবাদ সম্মেলনে ধানমন্ডি মাঠ রক্ষা আন্দোলনের ধারাবাহিক কার্যক্রম উপস্থাপন করেন বাংলাদেশ পরিবেশ আন্দোলনের (বাপা) যুগ্ম সম্পাদক স্থপতি ইকবাল হাবিব।
ইকবাল হাবিব বলেন, ‘মাঠটি অবৈধ দখলদারদের হাত থেকে অবমুক্ত না করে আমাদের আন্দোলন শেষ হবে না। জনতার আদালত বিশাল। প্রয়োজনে আমরা সেই আদালতেই যাব।’
স্থপতি মোবাশ্বের হোসেন বলেন, ‘শেখ জামাল ক্লাব লিমিটেডের গভর্নিং বডির চেয়ারম্যান হলেন ঢাকা মেট্রোপলিটন পুলিশের (ডিএমপি)  কমিশনার। শেখ জামাল ক্লাব লিমিটেড ধানমন্ডি মাঠটিকে অবৈধভাবে দখল করে আছে বলে আখ্যা দিয়েছে ঢাকা দক্ষিণ সিটি করপোরেশন।’ তাই এই অবৈধ দখলদারদের সঙ্গে না থাকার জন্য ডিএমপি কমিশনারের প্রতি অনুরোধ জানান তিনি।
