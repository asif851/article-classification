
হজযাত্রীরা যাতে যথাসময়ে হজে যেতে পারেন, সে জন্য সৌদি দূতাবাসের সঙ্গে ৪৮ ঘণ্টার মধ্যে যোগাযোগ করতে ও হজযাত্রীদের ভিসা জটিলতা দূর করতে নির্দেশ দিয়েছেন হাইকোর্ট। পররাষ্ট্রসচিবের প্রতি এ নির্দেশনা দেওয়া হয়েছে।
বিচারপতি সৈয়দ মোহাম্মদ দস্তগীর হোসেন ও বিচারপতি মো. আতাউর রহমান খানের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি শেষে আজ রোববার রুলসহ এ আদেশ দেন।
নিয়মিত ফ্লাইটসূচি ধরতে না পারা কোনো হজযাত্রী যদি ইতিমধ্যে বাদ পড়ে থাকেন, তাহলে বিশেষ ফ্লাইটের ব্যবস্থা করতেও নির্দেশ দিয়েছেন আদালত।
হজযাত্রীদের জটিলতা নিয়ে গণমাধ্যমে প্রকাশিত প্রতিবেদন যুক্ত করে মানবাধিকার ও পরিবেশবাদী সংগঠন হিউম্যান রাইটস অ্যান্ড পিস ফর বাংলাদেশের পক্ষে আইনজীবী মনজিল মোরসেদ আজ এই রিট করেন। আদালতে রিটের পক্ষে আইনজীবী মনজিল মোরসেদ নিজে শুনানি করেন। রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল অমিত তালুকদার।
আদেশের বিষয়টি জানিয়ে মনজিল মোরসেদ প্রথম আলোকে বলেন, হজ কার্যক্রম সুষ্ঠুভাবে পরিচালনায় বিবাদীদের নিষ্ক্রিয়তা কেন বেআইনি হবে না এবং ওই অব্যবস্থাপনায় দায়ী ব্যক্তিদের বিরুদ্ধে কেন আইনগত পদক্ষেপ নেওয়া হবে না—রুলে তা জানতে চাওয়া হয়েছে। ধর্মসচিব, পর্যটনসচিব, পররাষ্ট্রসচিব, সিভিল এভিয়েশন কর্তৃপক্ষ ও হাবের সাধারণ সম্পাদকসহ বিবাদীদের চার সপ্তাহের মধ্যে রুলের জবাব দিতে বলা হয়েছে। রুলে হজে অব্যবস্থাপনার কারণ ও দায়ী ব্যক্তিদের চিহ্নিত করতে চার সদস্যবিশিষ্ট কমিশন গঠনের কেন নির্দেশ দেওয়া হবে না তা জানতে চাওয়া হয়েছে।
