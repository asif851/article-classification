
রংপুরের মিঠাপুকুর উপজেলায় ঈদের নামাজের পরে মুসল্লিদের উদ্দেশে বক্তব্য দেওয়ার সময় বিদ্যুৎস্পৃষ্ট হয়ে গুরুতর আহত হয়েছেন আওয়ামী লীগের কেন্দ্রীয় কোষাধ্যক্ষ ও রংপুর-৫ আসনের সাংসদ এইচ এন আশিকুর রহমান। তাঁকে রংপুর সম্মিলিত সামরিক হাসপাতালে (সিএমএইচ) ভর্তি করা হয়েছে।আজ শুক্রবার আশিকুর রহমানের নিজের গ্রাম ফরিদপুরে এই দুর্ঘটনা ঘটে। প্রত্যক্ষদর্শীদের বরাত দিয়ে মিঠাপুকুর থানার ভারপ্রাপ্ত কর্মকর্তা (ওসি) হুমায়ূন কবির এ তথ্য নিশ্চিত করেন। তিনি বলেন, ঈদের নামাজের পর মাইক্রোফোন হাতে নেওয়ামাত্র বিদ্যুৎস্পৃষ্ট হয়ে মাটিতে পড়ে যান আশিকুর রহমান। উপস্থিত কয়েকজন মুসল্লি তাঁকে উদ্ধার করতে গেলে তাঁরাও বিদ্যুৎস্পৃষ্ট হন। পরে বিদ্যুৎ সংযোগ বন্ধ করে আওয়ামী লীগ নেতাকে উদ্ধার করে দ্রুত রংপুর সিএমএইচে নেওয়া হয়।রংপুর মহানগর আওয়ামী লীগের সাধারণ সম্পাদক তুষার কান্তি মণ্ডল প্রথম আলোকে বলেন, আশিকুর রহমানের হাত ও পায়ের কিছু অংশ পুড়ে গেছে। তবে তিনি এখন আশঙ্কামুক্ত। আপাতত ভালো আছেন। কথাও বলেছেন।
