
সাতক্ষীরার পুলিশ সুপার মোল্যা জাহাঙ্গীর হোসেনকে প্রত্যাহার করা হয়েছে। জেলায় আইনশৃঙ্খলা পরিস্থিতি নিয়ন্ত্রণে ব্যর্থতার কারণে তাঁকে প্রত্যাহার করা হয়। আজ বৃহস্পতিবার সকালে সাতক্ষীরার অতিরিক্ত পুলিশ সুপার জয়দেব চৌধুরীর কাছে মোল্যা জাহাঙ্গীর হোসেন দায়িত্ব হস্তান্তর করেন।
এ ব্যাপারে খুলনা রেঞ্জে পুলিশের উপমহাপরিদর্শক মো. মনিরুজ্জামান প্রথম আলো ডটকমকে বলেন, গতকাল বুধবার বিকেলে সাতক্ষীরার পুলিশ সুপার মোল্যা জাহাঙ্গীর হোসেনকে প্রত্যাহারের আদেশ পুলিশ সদর দপ্তর থেকে ফ্যাক্স বার্তায় পাঠানো হয়। তাঁকে পুলিশ সদর দপ্তরে প্রত্যাহার করে নেওয়া হয়েছে। আজকের মধ্যে তাঁকে সেখানে রিপোর্ট করার জন্য নির্দেশ দেওয়া হয়েছে। সাতক্ষীরার আইনশৃঙ্খলা পরিস্থিতির উন্নয়ন না হওয়ায় তাঁকে প্রত্যাহার করে নেওয়া হয়েছে। তবে তাঁর স্থলে কাউকে নিয়োগ দেওয়া হয়নি।
মোল্যা জাহাঙ্গীর হোসেন চলতি বছরের ৯ জুন পুলিশ সুপার হিসেবে সাতক্ষীরায় যান। দায়িত্ব গ্রহণের পর থেকে গত পাঁচ মাসে জেলার বিভিন্ন স্থানে আওয়ামী লীগের ১৪ জন নেতা-কর্মীকে হত্যা করেছে জামায়াত-শিবিরের কর্মী ও দুর্বৃত্তরা। শতাধিক নেতা-কর্মী হামলা ও নির্যাতনের শিকার হন। এসব ঘটনায় দায়ের করা মামলায় আসামিরা প্রকাশ্যে জামায়াত-শিবিরের মিছিল ও অবরোধে নেতৃত্ব দিলেও পুলিশ তাদের বিরুদ্ধে কোনো ব্যবস্থা নেয়নি।
মোল্যা জাহাঙ্গীর যোগ দেওয়ার পর থেকে জেলায় একজন সাংবাদিক নিহত ও ১৮ জন সাংবাদিক জামায়াত-শিবিরের কর্মী ও দুর্বৃত্তদের হাতে নির্যাতনের শিকার হন। ২৬ নভেম্বর প্রথম দফায় অবরোধের পর থেকে সাতক্ষীরা জেলা শহরের সঙ্গে অন্য উপজেলার যোগাযোগ বিচ্ছিন্ন হয়ে পড়ে।
একের পর এক সাংবাদিক নির্যাতনের প্রতিবাদে সাংবাদিকেরা মোল্যা জাহাঙ্গীর হোসেনকে প্রত্যাহারের দাবি জানান। এ দাবিতে প্রধানমন্ত্রী, স্বরাষ্ট্রমন্ত্রী, তথ্যমন্ত্রী ও প্রধান নির্বাচন কমিশনে স্মারকলিপি পাঠানো হয়।
