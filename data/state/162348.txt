
র‌্যাব কাউকে বাঁচানোর চেষ্টা করবে না। যে-ই জড়িত থাকুক, তার বিরুদ্ধে সর্বোচ্চ বিভাগীয় ব্যবস্থা নেওয়া হবে। সম্প্রতি নারায়ণগঞ্জে কাউন্সিলর ও জ্যেষ্ঠ আইনজীবীসহ সাত খুনের বিষয়ে সংসদীয় কমিটিতে হাজির হয়ে র‌্যাবের মহাপরিচালক (ডিজি) মোখলেছুর রহমান এ কথা বলেন।
বৈঠক শেষে স্বরাষ্ট্র মন্ত্রণালয়-সংক্রান্ত সংসদীয় স্থায়ী কমিটির সভাপতি টিপু মুনশি সাংবাদিকদের এ কথা জানান। আজ মঙ্গলবার জাতীয় সংসদ ভবনে এ সভা অনুষ্ঠিত হয়।
সংসদীয় কমিটির বৈঠকে সদস্যরা বলেছেন, নারায়ণগঞ্জে অপহরণ করে সাতজনকে খুনের ঘটনা এবং দেশের আইনশৃঙ্খলা পরিস্থিতি নিয়ে বিব্রত সাংসদেরা। সাধারণ মানুষের প্রশ্নের জবাবে তাঁরা সন্তোষজনক কোনো ব্যাখ্যা দিতে পারছেন না।
বৈঠক সূত্র জানায়, কমিটির পক্ষ থেকে দেশের সার্বিক আইনশৃঙ্খলা পরিস্থিতি নিয়ে উদ্বেগ প্রকাশ করা হয়। একই সঙ্গে কক্সবাজারসহ সারা দেশে আইনশৃঙ্খলা বাহিনীর মাদকবিরোধী অভিযানে সন্তোষ প্রকাশ করা হয়। বৈঠকে স্বরাষ্ট্র মন্ত্রণালয় থেকে বলা হয়েছে, নারায়ণগঞ্জের ঘটনায় অপরাধীদের কেউ সরকারি দলের প্রভাবশালীদের আত্মীয়স্বজন হলেও তাদের ছাড় দেওয়া হবে না।
নারায়ণগঞ্জ সিটি করপোরেশনের কাউন্সিলর নজরুল ইসলামসহ সাতজনকে অপহরণের বিষয়টি বৈঠকে উত্থাপন করেন সাংসদ আবু সাঈদ আল মাহমুদ। তদন্তের অগ্রগতি জানতে ১৫ দিনের মধ্যে কমিটি আরও একটি বৈঠক করার সিদ্ধান্ত নিয়েছে বলে কমিটির সভাপতি টিপু মুনশি সাংবাদিকদের জানান। 
গত ২৭ এপ্রিল নারায়ণগঞ্জ সিটি করপোরেশনের ২ নম্বর ওয়ার্ডের কাউন্সিলর নজরুল ইসলাম ও আইনজীবী চন্দন কুমার সরকারসহ সাতজন অপহূত হন। তিন দিন পর শীতলক্ষ্যায় তাঁদের লাশ পাওয়া যায়। এ অপহরণ ও হত্যায় নজরুলের পরিবার র‌্যাবকে দায়ী করেছে। বিষয়টি তদন্তের জন্য র‌্যাব চার সদস্যের একটি কমিটি করেছে। অন্যদিকে হাইকোর্ট র‌্যাবকে বাদ দিয়ে জনপ্রশাসন মন্ত্রণালয়ের একজন অতিরিক্ত সচিবের নেতৃত্বে তদন্ত কমিটি গঠনের নির্দেশ দিয়েছেন।
বৈঠক শেষে টিপু মুনশি সাংবাদিকদের বলেন, যে ঘটনা ঘটেছে তাতে দেশ-জাতি ও সংসদীয় কমিটি উদ্বিগ্ন। সভাপতি জানান, বৈঠকে স্বরাষ্ট্র প্রতিমন্ত্রী আসাদুজ্জামান খান বলেছেন, গুম-অপহরণের ঘটনা শিগগির নিয়ন্ত্রণে আসবে এবং নারায়ণগঞ্জের বিষয়ে পরিষ্কার ধারণা পাওয়া যাবে। র‌্যাবের ডিজি (মহাপরিচালক) মোখলেছুর রহমান বলেছেন,  র‌্যাব কাউকে বাঁচানোর চেষ্টা করবে না।
র‌্যাব-১১-এর পরিচালক তারেক সাইদ সরকারের একজন মন্ত্রীর আত্মীয়—এ প্রশ্নে টিপু মুনশি বলেন, কমিটি বলেছে কোনো একজন ব্যক্তির অপরাধের জন্য সরকার বা দল দায়ী থাকবে না। দায়ী যে-ই হোক, তার বিরুদ্ধে ব্যবস্থা নিতে হবে।
টিপু মুনশির সভাপতিত্বে অনুষ্ঠিত বৈঠকে কমিটির সদস্য স্বরাষ্ট্র প্রতিমন্ত্রী আসাদুজ্জামান খান, মোজাম্মেল হোসেন, শামসুল হক, ফরিদুল হক খান, আবুল কালাম আজাদ, আবু সাঈদ আল মাহমুদ ও কামরুন নাহার চৌধুরী অংশ নেন। এ ছাড়াও উপস্থিতি ছিলেন পুলিশের মহাপরিদর্শক (আইজিপি) হাসান মাহমুদ খন্দকার ও র‌্যাবের ডিজি মোখলেছুর রহমান।
