
পৌরসভা নির্বাচনে নির্বাচন কমিশনকে (ইসি) ‘সাহসের সঙ্গে’ কাজ করার আহ্বান জানালেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। তিনি বলেছেন, ‘দেশের গণতান্ত্রিক আচরণে যে জট লেগেছে, তা খুলতে সাহায্য করবে এই নির্বাচন।’
আজ শনিবার রাজধানীর ডিপ্লোমা ইঞ্জিনিয়ার্স ইনস্টিটিউট মিলনায়তনে বঙ্গবন্ধু একাডেমির এক আলোচনা সভায় সুরঞ্জিত এসব কথা বলেন। সুরঞ্জিত বলেন, ‘নির্বাচন কমিশনকে সাহসের সঙ্গে কাজ করতে হবে। নির্বাচন যাতে অবাধ ও সুষ্ঠু হয় সে জন্য কঠিনভাবে নিরপেক্ষ থাকতে হবে তাদের। ছোট-মাঝারি মন্ত্রীরা নির্বাচনী আচরণবিধি না মানলে আইনের বাস্তবায়ন আপনাকেই করতে হবে। রিটার্নিং অফিসারের কাছে পাঠান কেন?’ বিএনপির চেয়ারপারসন খালেদা জিয়াকে উদ্দেশ করে সুরঞ্জিত আরও বলেন, ‘নির্বাচনে আপনাকে থাকতে হবে। আপনারা নির্বাচন থেকে শুরু করে ভোটগ্রহণ, গণনা ও গেজেট প্রকাশ পর্যন্ত থাকবেন। নির্বাচন কেমন হয়েছে, সে ব্যাপারে গেজেট প্রকাশের পর কথা বলবেন।’ সরকার এ নির্বাচনে নিরপেক্ষ ভূমিকায় থাকবে বলে দাবি করেন সাবেক এই রেলমন্ত্রী। আলোচনায় সভায় অন্যদের মধ্যে বক্তব্য দেন ঢাকা মহানগর আওয়ামী লীগের সহসভাপতি ফয়েজ উদ্দিন মিয়া, সাম্যবাদী দলের নেতা হারুণ চৌধুরী প্রমুখ।
