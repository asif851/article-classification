
পিরোজপুরের মঠবাড়িয়া উপজেলার বকসির ঘটিচোরা গ্রামে আজ শুক্রবার দুপুরে পুকুরে ডুবে দুই শিশুর মৃত্যু হয়েছে। 
মৃত শিশুরা হলো কাতারপ্রবাসী বকসির ঘটিচোরা গ্রামের নেছার মিয়ার মেয়ে স্বর্ণা আক্তার (৭) ও একই গ্রামের এমাদুল হকের মেয়ে তামান্না আক্তার (৭)। দুই শিশু স্থানীয় পূর্ব ঘটিচোরা সরকারি প্রাথমিক বিদ্যালয়ের শিশু শ্রেণিতে পড়াশোনা করত। তারা সম্পর্কে চাচাতো বোন। হাসপাতাল ও পারিবারিক সূত্রে জানা গেছে, শুক্রবার বেলা একটার দিকে দুই শিশু বাড়ির একটি পুকুরে গোসল করতে যায়। এ সময় তারা পুকুরে ডুবে যায়। স্বজনেরা খোঁজাখুঁজির পর পুকুরে থেকে দুই শিশুকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাদের মৃত ঘোষণা করে। দুই শিশুর মৃত্যুতে ওই গ্রামের শোকের ছায়া নেমে আসে। উপজেলা স্বাস্থ্য কমপ্লেক্সের কর্তব্যরত চিকিৎসক প্রিয়াঙ্কা হালদার বলেন, দুই শিশুকে হাসপাতালে মৃত অবস্থায় নিয়ে আসা হয়।
