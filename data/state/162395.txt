
জাতীয় নিরাপত্তার স্বার্থে যতদিন প্রয়োজন, ততদিন ফেসুবকসহ অন্যান্য সামাজিক যোগাযোগ মাধ্যম বন্ধ থাকবে বলে জানিয়েছেন ডাক ও টেলিযোগাযোগ প্রতিমন্ত্রী তারানা হালিম।
আজ শনিবার রাজধানীর গুলশানে টেলিযোগাযোগ প্রতিবেদকদের সংগঠন টেলিকম রিপোর্টার্স নেটওয়ার্ক অব বাংলাদেশ (টিআরএনবি) আয়োজিত এক আলোচনা অনুষ্ঠানে প্রধান অতিথির বক্তব্যে তারানা হালিম এ কথা বলেন।
প্রতিমন্ত্রী বলেন, নিরাপত্তার বিষয়ে স্বরাষ্ট্র মন্ত্রণালয়ের ছাড়পত্র পেলেই এসব মাধ্যম খুলে দেওয়া হবে। মোবাইল সেট নিবন্ধনের ব্যাপারে তিনি বলেন, মানুষের নিরাপত্তা ও স্বস্তির বিষয়টি নিশ্চিত করতে সিম নিবন্ধন ও সেটের আইএমইআই (ইন্টারন্যাশনাল মোবাইল ইক্যুইপমেন্ট আইডেনটিটি) নম্বর নিবন্ধন জরুরি। সিম নিবন্ধনের কাজটি একটি ভালো অবস্থায় আনা গেছে। আগামী এপ্রিলে সিম নিবন্ধনের কাজ শেষ হলে এরপর সেটের আইএমইআই নম্বর সঠিকভাবে নিবন্ধনের কাজ শুরু হবে। এটা না করা হলে নিরাপত্তার দিকটি অসম্পূর্ণ থেকে যাবে।
আইএমইআই হলো, মোবাইল হ্যান্ডসেটের পরিচয় শনাক্ত করতে ১৫ অঙ্কের একটি বিশেষ সংখ্যা। প্রতিটি মুঠোফোনের একটি অনন্য আইএমইআই নম্বর থাকে, যা দিয়ে ওই সেট কোথায় তৈরি হয়েছে, কোন দেশে ব্যবহার করা যাবে, এসব তথ্য জানা যায়।
বিটিআরসি চেয়ারম্যান বলেন, মোবাইল সেট নিয়ে কাজ করার জন্য বিটিআরসিতে খুব শিগগিরই একটি আলাদা বিভাগ গঠন করা হবে।
‘মোবাইল ডিভাইস ও জাতীয় নিরাপত্তায় এর ভূমিকা’ শীর্ষক আলোচনা অনুষ্ঠানে সভাপতিত্ব করেন টিআরএনবি ভারপ্রাপ্ত সভাপতি রাশেদ মেহেদী। বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান শাহজাহান মাহমুদ এতে বিশেষ অতিথি ছিলেন। অনুষ্ঠানে বক্তব্য দেন শুল্ক গোয়েন্দা অধিদপ্তরের মহাপরিচালক মঈনুল খান, টেলিযোগাযোগ গবেষণা প্রতিষ্ঠান লার্ন এশিয়ার সিনিয়র পলিসি ফেলো আবু সাইদ খান, ঢাকা মহানগর পুলিশের যুগ্ম কমিশনার মনিরুল ইসলাম, বাংলাদেশ মোবাইল ফোন ইম্পোর্টার্স অ্যাসোসিয়েশনের সভাপতি রুহুল আলম আল মাহবুব মানিক প্রমুখ। অনুষ্ঠানের শুরুতে টিআরএনবি সাধারণ সম্পাদক জাহিদুল ইসলাম দেশের মুঠোফোন বাজারের সামগ্রিক চিত্র তুলে ধরেন।
