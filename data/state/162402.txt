
বান্দরবান সদর উপজেলা যুবলীগের সভাপতি ভাড়াটে রোহিঙ্গা নিয়ে হামলা চালিয়ে গতকাল বুধবার কুহালং বটতলি পাড়ার এক নারীর বাড়িসহ জমি দখল করেছেন বলে অভিযোগ পাওয়া গেছে। হামলায় এক বৃদ্ধাসহ আহত চার নারীকে বান্দরবান সদর হাসপাতালে ভর্তি করা হয়েছে।আহত ব্যক্তিরা অভিযোগ করেছেন, পুলিশের সামনে যুবলীগ সভাপতি আবদুল হক ও তাঁর ভাড়াটে লোকজন তাঁদের বেদম মারধর করে ঘর থেকে বের করে দিয়েছে। কিন্তু পুলিশ হামলায় বাধা দেয়নি এবং আবদুল হককে গ্রেপ্তার করেনি।তবে পুলিশ নীরব ভূমিকার অভিযোগ অস্বীকার করে বলেছে, আবদুল হককে পাওয়া না গেলেও তাঁর ভাই আবদুল করিম ও বর্মাইয়া করিমকে গ্রেপ্তার করা হয়েছে।হামলার শিকার রাজিয়া বেগম, লায়লা বেগম বলেছেন, সকাল নয়টার দিকে আবদুল হক লাঠিসোঁটাসহ ৩৫-৪০ জন লোক নিয়ে তাঁদের বাড়িতে হামলা করেন। পুরুষ কেউ না থাকায় আবদুল হক ও বর্মাইয়া করিমের নেতৃত্বে শিশুসহ তাঁদের মারধর করে বাড়ি থেকে বের করে দিয়েছেন। এ সময় তাঁরা দুজনসহ রাবেয়া বেগম ও সখিনা বেগম আহত হয়েছেন। রাজিয়া বেগম বলেছেন, তিনি ২০০৬ সালে চিংহ্লা খিয়াং কাছ থেকে কিনে নেওয়া ১ দশমিক ৪০ একর জমিতে বাড়ি করে থাকেন। আবদুল হক এখন আরেকজনের কাছ থেকে কিনেছেন দাবি করে জমিটি দখল করতে চান। সে জন্য হামলা চালিয়ে তাঁকে বের করে দিয়ে বর্মাইয়া করিমের বউ ও ছেলেমেয়েদের ঢুকিয়ে দিয়েছেন।বর্মাইয়া করিম তাঁর নাম সৈয়দ করিম পরিচয় দিয়ে বলেছেন, তিনি ২৮ বছর আগে মিয়ানমারের ক্যয়ক্ত থেকে এসেছেন। রাজিয়ার বাড়ি দখল করেননি, বরং তাঁর নির্মিত ঘরে রাজিয়ারা থাকত। এ জন্য তাঁদের চলে যেতে বলেছেন।কুহালং ইউপি চেয়ারম্যান সানুপ্রু মারমা বলেছেন, রাজিয়াদের বের করে দিয়ে এখন তাঁর বাড়িতে বর্মাইয়া করিমের পরিবার বসবাস করছে। আবদুল হককে গ্রেপ্তার করা না হলে যেকোনো সময় বটতলি এলাকায় আরও বড় ধরনের ঘটনা ঘটতে পারে বলে চেয়ারম্যান আশঙ্কা প্রকাশ করেন।উপজেলা যুবলীগের সভাপতি আবদুল হক হামলার অভিযোগ অস্বীকার করে বলেছেন, হামলার কথা তিনি শুনেছেন, কিন্তু কে বা কারা হামলা করেছে তাঁর জানা নেই। পরে বিষয়টি বিস্তারিত জানাবেন বলার পর তিনি মুঠোফোনের লাইন কেটে দেন।বান্দরবান সদর থানার ভারপ্রাপ্ত কর্মকর্তা (ওসি) ইমতিয়াজ আহমেদ বলেছেন, সংঘর্ষের সংবাদ পাওয়ার পর তিনি বটতলিতে পুলিশের একটি দল পাঠিয়েছেন। ঘটনাস্থল থেকে সৈয়দ করিম ও আবদুল করিম নামের দুজনকে গ্রেপ্তার করা হয়েছে। আহত নারীদের উদ্ধার করে হাসপাতালে ভর্তি করা হয়েছে। তদন্তে বিস্তারিত জানা যাবে।
 
