
ছাত্রলীগের বাংলাদেশ কৃষি বিশ্ববিদ্যালয় শাখার ছয় নেতাকে অব্যাহতি দিয়েছে কেন্দ্রীয় কমিটি। গত বুধবার রাতে এ তথ্য নিশ্চিত করেছেন ছাত্রলীগের কেন্দ্রীয় কমিটির দপ্তর সম্পাদক শেখ রাসেল।অব্যাহতি পাওয়া নেতারা হলেন বিশ্ববিদ্যালয় শাখা ছাত্রলীগের সহসভাপতি রোকনুজ্জামান, সাংগঠনিক সম্পাদক ও কৃষি অনুষদ ছাত্র সমিতির সাধারণ সম্পাদক ফয়সাল ইসলাম, সহসম্পাদক মিজানুর রহমান, প্রচার সম্পাদক মনোয়ারুল ইসলাম, পাঠাগার সম্পাদক সুমন পারভেজ ও সদস্য হাসান মাহমুদ।সংগঠন সূত্রে জানা গেছে, বিশ্ববিদ্যালয় শাখার পূর্ণাঙ্গ কমিটি ঘোষণার এক মাসের মাথায় ওই ছয় নেতাকে অব্যাহতি দেওয়া হলো। শৃঙ্খলা ভঙ্গের অভিযোগে তাঁদের ছাত্রলীগ থেকে অব্যাহতি দেওয়া হয় বলে কেন্দ্রীয় কমিটি জানিয়েছে। ওই ছয় নেতা মাৎস্যবিজ্ঞান অনুষদের স্নাতক শেষ বর্ষের শিক্ষার্থী ও আশরাফুল হক হল শাখা ছাত্রলীগের সাংগঠনিক সম্পাদক সায়াদ ইবনে মোমতাজ হত্যা মামলার এজাহারভুক্ত আসামি।এ বিষয়ে বিশ্ববিদ্যালয় শাখা ছাত্রলীগের সভাপতি মুর্শেদুজ্জামান খানের মন্তব্য জানতে মুঠোফোনে বেশ কয়েকবার যোগাযোগের চেষ্টা করা হলেও তিনি ফোন ধরেননি।
