
হাতে গোনা কয়েকজন অতিথি। ক্রেতার অভাবে বিভিন্ন টেবিলে পরিবেশনার দায়িত্বে থাকা ব্যক্তিরা (ওয়েটার) অলস সময় পার করছেন। গুলশান ২ নম্বরের পিংক সিটি শপিং সেন্টারের জনপ্রিয় রেস্তোরাঁ ব্যাটন রুজে গত মঙ্গলবার দুপুরে গিয়ে এমন ক্রেতাশূন্যতার চিত্রই চোখে পড়ে।বিভিন্ন দেশের ভিন্ন স্বাদের শতাধিক আইটেমের বুফে খাবারের কারণে দেশি-বিদেশি নাগরিকদের কাছে বেশ জনপ্রিয় রেস্তোরাঁটি। তবে ১ জুলাই হলি আর্টিজান বেকারিতে জঙ্গি হামলার পর রেস্তোরাঁটির ব্যবসায় ধস নামে। রেস্তোরাঁটির কয়েকজন পরিবেশনকারী জানালেন, স্বাভাবিক সময়ে রেস্তোরাঁটিতে প্রতিদিন ১৫০-২০০ অতিথি আসতেন। এখন সেই সংখ্যা ৩০-এ নেমে এসেছে। অর্থাৎ রেস্তোরাঁটির ব্যবসার ৮০ শতাংশই এখন হচ্ছে না।ব্যবসা নিয়ে হতাশার কথা জানিয়ে ব্যাটন রুজের গ্রুপ জেনারেল ম্যানেজার মঞ্জুর-ই-খুদা প্রথম আলোকে বলেন, ‘এভাবে চলতে থাকলে ব্যবসা টিকবে কি না বলতে পারছি না।’হলি আর্টিজান বেকারিতে ১ জুলাইয়ের জঙ্গি হামলার ঘটনার পর থেকেই গুলশান, বনানী, বারিধারাসহ আশপাশের এলাকার ব্যবসা-বাণিজ্যে ধস নেমেছে। গুলশান এলাকার খুচরা দোকান থেকে শুরু করে সুপার শপ, রেস্তোরাঁ, শপিং মল—সবখানেই স্থবিরতা চলছে। ব্যবসায়ীরা বলছেন, তাঁদের ব্যবসা ৭০ থেকে ৭৫ ভাগ কমে গেছে। গত তিন দিন গুলশান, বনানী, বারিধারা এলাকা ঘুরে ব্যবসা-বাণিজ্যের এই চিত্র পাওয়া গেছে।ব্যবসায়ীরা বলছেন, গুলশানসহ আশপাশের এলাকার রেস্তোরাঁ ব্যবসা আগের অবস্থায় ফিরে আসতে অনেক সময় লাগতে পারে। কারণ, হলি আর্টিজানে জঙ্গি হামলায় যে ক্ষতি হয়েছে, তার থেকে কয়েক গুণ আতঙ্ক জনমনে তৈরি হয়েছে। এ ছাড়া নিরাপত্তা নিশ্চিতে পুরো গুলশান ঘিরে প্রশাসনের যে তৎপরতা এখন চলছে, তাতে মানুষ আরও বেশি ভয় পাচ্ছে।ঢাকা বিশ্ববিদ্যালয়ের অর্থনীতি বিভাগের অধ্যাপক এম এ তসলিম এ বিষয়ে প্রথম আলোকে বলেন, ‘গুলশানে সন্ত্রাসী হামলার মূল উদ্দেশ্যই ছিল আতঙ্ক ছড়ানো। বাইরের দেশে এমন ঘটনার পর নিরাপত্তার সঙ্গে সার্বিক পরিস্থিতি স্বাভাবিক রাখার ওপর বেশি গুরুত্ব দেওয়া হয়। নিরাপত্তা নিশ্চিত করতে গিয়ে জনমনে আতঙ্ক যাতে আরও বাড়ানো না হয়, সেটি সরকারকে নিশ্চিত করতে হবে। এ জন্য গোয়েন্দা নজরদারি বাড়ানো হলে সেটি বেশি কার্যকর ফল দেবে বলে মনে করি।’পিংক সিটি মার্কেটের নিচতলায় পোশাকের ব্র্যান্ড শপ ইয়োলোতে ক্রেতাশূন্যতা চলছে। বর্তমানে নির্দিষ্ট কিছু পোশাকের ওপর ৩০ শতাংশ মূল্যছাড় দিচ্ছে তারা। বিক্রয়কর্মীরা জানালেন, অন্য সমেয় এসব পোশাক কেনার জন্য দোকানটিতে ঢোকার জায়গা থাকে না। আর এখন ক্রেতার অপেক্ষায় তাঁরা বসে আছেন।ইয়েলোর গুলশান শাখার ব্যবস্থাপক সাইফুল বাশার বলেন, ঈদের আগে ১ জুলাই পর্যন্ত তাঁদের ব্যবসা বেশ ভালোই হয়েছিল। ওই সময়ে প্রতিদিন গড়ে পাঁচ-ছয় লাখ টাকার পোশাক বিক্রি হয়েছে। তবে জঙ্গি হামলার পর ঈদের আগের চার দিনে এ বিক্রি ৫০ শতাংশ কমেছে। এখন বিক্রি একেবারেই কম।গুলশান ২ নম্বরে ডিসিসি উত্তর সুপার মার্কেটে গিয়েও ক্রেতার সংখ্যা কম দেখা যায়। বিদেশ থেকে আমদানি করা নিত্যপণ্য, খাদ্যপণ্য, ক্রীড়াসামগ্রী ও জুয়েলারি পণ্যের সহজলভ্যতার কারণে গুলশান এলাকার দেশি-বিদেশি বাসিন্দার কাছে এই মার্কেটটি জনপ্রিয়। তবে কয়েকজন দোকানি জানালেন, বউনি করতেই দুপুর পার হয়ে যাচ্ছে।মার্কেটের ট্রপিকানা গুলশান দোকানের স্বত্বাধিকারী ও ডিসিসিআই উত্তর মার্কেট সমিতির সাধারণ সম্পাদক সালাউদ্দিন আহমেদ ক্রেতা না থাকার জন্য তিনটি কারণ চিহ্নিত করলেন। তাঁর মতে, ১ জুলাইয়ের সন্ত্রাসী হামলা, ইংরেজি মাধ্যমের বেশির ভাগ স্কুল বন্ধ থাকা ও ঈদের ছুটির কারণে ব্যবসায় এই ধস নেমেছে। তিনি বলেন, ‘আমার দোকানে যেসব বিদেশি ক্রেতা আসতেন, তাঁদের কেউই এখন আর কেনাকাটা করতে আসছেন না।’গুলশান অ্যাভিনিউয়ে অবস্থিত রূপায়ণ গোল্ডেন এজ, আরএম সেন্টারেও দেখা যায় একই পরিস্থিতি। এ ছাড়া গুলশান ২ থেকে ১ নম্বরে যেতে যেসব ব্র্যান্ড শপ আছে, সেগুলোতেও ক্রেতাসমাগম চোখে পড়েনি।গুলশান থেকে অবস্থান কিছুটা দূরে হলেও অনেকটা একই অবস্থা প্রগতি সরণির যমুনা ফিউচার পার্কে। যমুনা পার্কে গত মঙ্গলবার দুপুরে গিয়ে দেখা যায়, ক্রেতার অভাবে অনেকটা খাঁ খাঁ করছে শপিং কমপ্লেক্সটি। নিচতলার পোশাক ব্র্যান্ড নবরূপার বিক্রয়কেন্দ্রে কথা হয় ব্যবস্থাপক রিউলাদ নাসিরের সঙ্গে। তিনি জানালেন, গুলশানের ঘটনার পর ঈদের কয়েক দিন আগে তাঁদের বেচাকেনা ৩০ শতাংশ কম হয়েছে। এখন তা আরও কমে ৭৫ শতাংশে নেমেছে।এ বিষয়ে জানতে চাইলে ঢাকা উত্তর সিটি করপোরেশনের মেয়র আনিসুল হক বলেন, গুলশান, বনানী, নিকেতন ও বারিধারা মানুষের নিরাপত্তার কথা ভেবে কিছু দরকারি পদক্ষেপ নেওয়া হয়েছে। এর মধ্যে রয়েছে, লেকের ভেতর দিয়ে অবৈধ পারাপার বন্ধ করা, গুলশান বনানী ও বারিধারার জন্য পৃথক বাস ও রিকশা নামানো, রাস্তার বাতি লাগানো, নিরাপত্তা ফটক তৈরি করা এবং নিরাপত্তা রক্ষীর সংখ্যা বাড়ানো। তিনি বলেন, গুলশানের বর্তমান পরিস্থিতি নিয়ে এলাকার সব ব্যবসায়ী ও পুলিশ কর্মকর্তাদের নিয়ে আগামী সপ্তাহে বৈঠক করা হবে, যাতে করে এলাকায় অবস্থা স্বাভাবিক হয়ে আসে।গুলশান-১: কাঁচাবাজার, আসবাব, ইলেকট্রনিকস, গৃহস্থালি, পোশাক থেকে শুরু করে সব রকমের পণ্যের জন্য গুলশানের অন্যতম বড় বাজার ডিসিসি মার্কেট। এখানে ছোট-বড় মিলিয়ে প্রায় ৫০০ দোকান আছে। গত বুধবার পুরো বাজার ঘুরে ক্রেতার তেমন উপস্থিতি চোখে পড়েনি। কাঁচাবাজারের জন্য কিছু ক্রেতা এলেও অন্যান্য পণ্যের দোকানগুলোতে ক্রেতার উপস্থিতি ছিল হাতে গোনা। বৃহস্পতিবারও প্রায় একই পরিস্থিতি।ডিসিসি মার্কেটের প্রিয়া এন্টারপ্রাইজের স্বত্বাধিকারী মো. রাজু জানান, এই এলাকার বিভিন্ন রেস্তোরাঁয় খাবার তৈরির বিভিন্ন কাঁচামাল পাইকারি ও খুচরা বিক্রি করেন তিনি। ব্যবসা না হওয়ায় যেসব রেস্তোরাঁ আগে এক মাসে দুই লাখ টাকার পণ্য কিনত, গত ২০ দিনে তারা ২০ হাজার টাকার পণ্যও নেয়নি। ওই বাজারের সরকার ফার্নিচারের এক দোকানি জানান, গত মঙ্গল ও বুধবার দুপুর পর্যন্ত তিনি বউনি করতে পারেননি।গুলশান ১ নম্বরের একটি জনপ্রিয় কফি শপ গ্লোরিয়া জিনস। সেখানে দায়িত্ব পালনকারী একজন কর্মকর্তা জানান, স্বাভাবিক সময়ে বিকেলে অফিস ছুটির পর এখানে অনেক সময় বসার জায়গা পাওয়া যায় না। এখন বিকেলে যাঁরা কফি খেতে আসছেন, তাঁরা সন্ধ্যার পর আর থাকছেন না।গুলশান-হাতিরঝিল সংযোগ সড়কে সম্প্রতি চালু হওয়া নতুন শপিং মল পুলিশ প্লাজা কনকর্ড। পাঁচতলা এই শপিং মলে বুধবার বিকেলে গিয়ে দেখা যায় সেটি ক্রেতাশূন্য। দিল্লি দরবার নামের একটি খাবার দোকানের পরিচালক শোয়েব হোসেন বলেন, গুলশান নামটাই এখন সবার মনে আতঙ্ক তৈরি করছে। আতঙ্ক ও হামলার হুমকি—সব মিলিয়ে ক্রেতারা খেতে ও কেনাকাটা করতে আসছেন না।বনানী: নিরাপত্তার কড়াকড়ির কারণে বনানীর কামাল আতাতুর্ক অ্যাভিনিউ, ১১ ও ১২ নম্বর সড়ক গত বুধবার ছিল একেবারেই ফাঁকা। ১১ নম্বরে অবস্থিত বিভিন্ন ব্র্যান্ড, দেশীয় বুটিকসের দোকান, বিদেশি রেস্তোরাঁর সামনে পুলিশি প্রহরা চোখে পড়ে।১১ নম্বর সড়কের বিবি আয়েশা নামের একটি দেশীয় থ্রি-পিসের দোকানে কথা হয় বনানীর বাসিন্দা সামিনা ইসলামের সঙ্গে। তিনি বলেন, ‘দুই মাসের ছুটিতে অস্ট্রেলিয়া থেকে ঈদের আগে দেশে এসেছি। আত্মীয়স্বজনকে উপহার দেওয়ার জন্য এবং নিজের ব্যবহারের জন্য কিছু পোশাক কেনা দরকার। কিন্তু রাস্তাঘাটের পরিস্থিতি দেখে মনে হচ্ছে জরুরি অবস্থা চলছে, এতে কি আর কেনাকাটা করার মানসিকতা থাকে?’ওই দোকানের বিক্রেতা মো. পারভেজ জানান, আগে দোকানে প্রতিদিন কম করে একজন হলেও বিদেশি ক্রেতা আসতেন। বেচাকেনার অবস্থা সম্পর্কে জানতে চাইলে তিনি বলেন, গত মঙ্গলবার সারা দিনে দুই হাজার টাকার বেচাকেনা হয়েছে। ১১ নম্বর সড়কে অবস্থিত অঞ্জনস, বিশ্ব রঙ, সোল ড্যান্সের দেশি ব্র্যান্ড শপেও হাতে গোনা কিছু ক্রেতার উপস্থিতি চোখে পড়ে।বনানী ১২ নম্বর সড়কে রয়েছে বেশ কিছু ফুলের দোকান। এসব দোকানে দেশি ফুলের পাশাপাশি লিলি, চায়নিজ রোজ, ক্রিসেন থামাম, অর্কিডের মতো বিদেশি ফুল বেশ বিক্রি হয়। দোলনচাঁপা ফুল বিতানের বিক্রয়কর্মী জাহাঙ্গীর হোসেন জানান, ঈদের পর বিয়ের মৌসুম শুরু হলেও আগের ৫০ শতাংশ ব্যবসাও এখন হচ্ছে না।গুলশান অ্যাভিনিউ: বনানী ১১ নম্বর সড়ক দিয়ে গুলশান-২ ও গুলশান অ্যাভিনিউয়ে অবস্থিত হোটেল-রেস্তোরাঁ, কফি শপ, ফাস্ট ফুডের দোকানের সামনে পুলিশের অবস্থান চোখে পড়ে। একই সঙ্গে ছিল বেসরকারি নিরাপত্তাকর্মীদের তৎপরতা। গুলশান ১ নম্বরের কাছে অবস্থিত নর্থ অ্যান্ড কফি শপে কথা হয় একটি বহুজাতিক কোম্পানিতে কর্মরত আহসান রাজীবের সঙ্গে। কফি খেতে খেতে তিনি বলেন, ‘আমাদের এখানে কর্মরত বিদেশি কর্মীদের অফিসের বাইরে কোথাও খেতে না যাওয়ার জন্য বিশেষভাবে সতর্ক করে দেওয়া হয়েছে। স্বাভাবিক সময়ে এখানে কফি খেতে অনেক বিদেশিকেই দেখি, এখন একজনকেও দেখছি না।’গুলশান অ্যাভিনিউর রেস্তোরাঁ ইস্তাম্বুল ও কোরিয়ানারও একই অবস্থা। দুটি রেস্তোরাঁর ব্যবস্থাপকেরা জানান, বিদেশি নাগরিকেরা আগে খেতে এলেও জঙ্গি হামলার পর একেবারেই আসছেন না।বারিধারা ডিওএইচএস: বাংলাদেশে ব্যবসা আছে ও চাকরিজীবী অনেক বিদেশিই বারিধারা ডিওএইচএসে বসবাস করেন। এই এলাকার একমাত্র শপিং মল অনন্যা শপিং মলে তাই অনেক বিদেশির যাতায়াত। বিশেষ করে দেশীয় বিভিন্ন তৈরি পোশাকের কারখানায় উৎপাদিত উন্নত মানের জিনস, শার্ট, টি-শার্ট, হাফ প্যান্ট, থ্রি-কোয়ার্টার প্যান্টের মতো পোশাকের জন্য বিদেশিদের কাছে বেশ জনপ্রিয় শপিং মলটি। এই মলের দ্বিতীয় ও তৃতীয় তলায় ৩০টির বেশি এমন দোকান আছে। গত বুধবার শপিং মলটি ঘুরে পোশাকের দোকানগুলোতে ক্রেতার উপস্থিতি চোখে পড়েনি।অনন্যা শপিং মলের নিচতলায় ডালাস নামের একটি রেস্তোরাঁয় ঢুকে চোখে পড়ে এক কোনায় পুলিশের তিন সদস্য বসে আছেন। এর মধ্যেই দুটি টেবিলে চারজন অতিথি খাচ্ছেন। বাকি সব টেবিল ফাঁকা। ডালাস রেস্তোরাঁর ব্যবস্থাপক রিপন রহমান বলেন, কন্টিনেন্টাল, চায়নিজ, ফাস্ট ফুডের মতো খাবারের জন্য বিদেশিসহ প্রতিদিন গড়ে ২০০ অতিথি খেতে আসেন। এখন লাঞ্চের এই সময়ও ক্রেতা নেই।শপিং মলটিতে ঘুরতে আসা এক চীনা নাগরিককে চোখে পড়ে। পরিচয় দিয়ে কথা বলতে চাইলে তিনি বলেন, ‘নো টক’। কথা না বললেও তাঁর চোখেমুখে উদ্বেগ-উৎকণ্ঠা ছিল স্পষ্ট।সামগ্রিক পরিস্থিতি নিয়ে ব্যবসায়ীদের শীর্ষ সংগঠন এফবিসিসিআইর সহসভাপতি সফিউল ইসলাম মহিউদ্দিন বলেন, ‘গুলশানসহ আশপাশের এলাকার ব্যবসায়ীদের অবশ্যই ক্ষতি হচ্ছে। ওই এলাকার ব্যবসায়ীদের সঙ্গে বসে এ অবস্থা কাটিয়ে ওঠার বিষয়ে এফবিসিসিআইয়ের পক্ষ থেকে পদক্ষেপ নেওয়ার চিন্তাভাবনা আমাদের আছে।’
