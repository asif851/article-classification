
ঝিনাইদহের হরিণাকুণ্ডু উপজেলা পরিষদের চেয়ারম্যান ও জেলা বিএনপির সাংগঠনিক সম্পাদক এম এ মজিদকে রোববার রাতে গ্রেপ্তার করা হয়েছে। রাত সোয়া আটটার দিকে যশোর বিমান বন্দর থেকে তাঁকে গ্রেপ্তার করা হয় বলে পুলিশ জানিয়েছে।যশোর কোতোয়ালি থানার ভারপ্রাপ্ত কর্মকর্তা (ওসি) এ কে এম আজমুল হুদা এম এ মজিদকে গ্রেপ্তারের সত্যতা নিশ্চিত করে সাংবাদিকদের জানান, ঝিনাইদহ সদর থানায় এম এ মজিদের বিরুদ্ধে নাশকতার একটি মামলা রয়েছে। সেই মামলায় গ্রেপ্তারি পরোয়ানা থাকায় তাঁকে গ্রেপ্তার করা হয়েছে।পুলিশ জানায় রাতে এম এ মজিদ অভ্যন্তরীণ ফ্লাইটে যশোর বিমানবন্দর থেকে ঢাকা যাচ্ছিলেন। এ সময় পুলিশ তাঁকে গ্রেপ্তার করে।
