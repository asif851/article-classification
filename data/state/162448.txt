
‘জনগণই আমার সেনাবাহিনী। আমার সেনাবাহিনী দরকার নেই।’ সিটি নির্বাচনে সেনা মোতায়েন নিয়ে এ কথা বলেছেন ঢাকা দক্ষিণ সিটি করপোরেশন নির্বাচনে আওয়ামী লীগ সমর্থিত মেয়র পদপ্রার্থী সাঈদ খোকন। আজ শুক্রবার সকালে রাজধানীর নিউমার্কেট এলাকায় জনসংযোগের সময় সাংবাদিকদের এ কথা বলেন তিনি। নির্বাচন কমিশন নির্বাচনের সেনা মোতায়েন না করার ব্যাপারে মন্তব্য জানতে চাইলে সাঈদ খোকন বলেন, ‘এটা নির্বাচন কমিশনের বিষয়। আমি প্রার্থী। এ বিষয়ে কী বলব? জনগণের সঙ্গে আমার সম্পর্ক। জনগণই আমার সেনাবাহিনী। আমার সেনাবাহিনীর দরকার নেই।’ নির্বাচিত হলে কীভাবে কাজ করবেন-এ প্রশ্নের জবাবে সাঈদ খোকন বলেন, ‘নির্বাচিত হলে আমি প্রথম দিন থেকেই কাজ শুরু করতে পারব, কারণ আমার নামে কোনো মামলা নেই।’ আর কাজের ক্ষেত্রে জনগণের মতকে প্রাধান্য দেওয়া হবে বলে জানান তিনি।  নিজেকে ঢাকার সন্তান দাবি করে সাঈদ খোকন বলেন, ‘ঢাকাবাসীর প্রতি আমার হক বেশি। আমি নির্বাচিত হলে নগরপিতা নয়, সন্তান হিসেবে সেবা করব।’ এর পর নিউমার্কেট থেকে আজিমপুর কবরস্থানে গিয়ে বাবা মোহাম্মদ হানিফের করব জিয়ারত করেন সাঈদ খোকন। সকালে নিউমার্কেটের পর বিকেলে খিলগাঁও এলাকায় জনসংযোগ করার কথা রয়েছে তাঁর। সাঈদ খোকনকে সমর্থন শহিদুলের: সাঈদ খোকনকে সমর্থন দিয়েছেন জাতীয় সমাজতান্ত্রিক দল (জাসদ) সমর্থিত ঢাকা দক্ষিণ সিটি করপোরেশনে মেয়র পদপ্রার্থী শহিদুল ইসলাম। জাতীয় প্রেসক্লাবে আজ এক সংবাদ সম্মেলনে শহিদুল সাঈদ খোকনকে সমর্থন দিয়ে তাঁর পক্ষে কাজ করার ঘোষণা দেন তিনি।
