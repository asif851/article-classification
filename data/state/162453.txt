
এক নারীকে ধর্ষণের শিকার হতে দেখে রোববার গভীর রাতে কেউ একজন ৯৯৯-তে ফোন করেন। ফোন পেয়ে গুলশান থানার পুলিশ গুলশান-বনানী সংযোগ সড়কের সেতুর নিচে গিয়ে আনুমানিক ৩৫ বছর বয়সী এক নারীকে উদ্ধার করে। ধর্ষণের অভিযোগে গ্রেপ্তার করা হয় রানা ও বাবুল নামের দুই ব্যক্তিকে।
গুলশান থানার পরিদর্শক (তদন্ত) সালাহউদ্দিন মিয়া গতকাল সোমবার বলেন, রোববার দিবাগত রাত দুইটার দিকে পুলিশের হেল্পলাইন নম্বর ৯৯৯-তে একটা ফোন আসে। ফোনে তথ্য প্রদানকারী সুনির্দিষ্ট ঠিকানা দিয়ে ধর্ষণের বিষয়ে অভিযোগ করেন। এরপর গুলশান থানা পুলিশের একটি গাড়ি দ্রুত ঘটনাস্থলে গিয়ে ওই নারীকে উদ্ধার করে। গতকাল ওই নারী থানায় ধর্ষণের মামলা করলে গ্রেপ্তার হওয়া রানা ও বাবুলকে আদালতের মাধ্যমে কারাগারে পাঠানো হয়। আর ধর্ষণের শিকার নারীর স্বাস্থ্য পরীক্ষার জন্য ঢাকা মেডিকেল কলেজ হাসপাতালে পাঠানো হয়েছে।
পুলিশ জানায়, গ্রেপ্তার রানা ও বাবুল ভবঘুরে। ঘটনার শিকার নারীর বাসা বাড্ডার জোহার সাহারা এলাকায়। তিনি বাসাবাড়িতে কাজ করলেও অনেকটা ভবঘুরের মতো জীবন যাপন করেন।
