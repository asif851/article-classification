
জাতিসংঘের বসতিসংক্রান্ত উপাত্তের বিচারে ঢাকা বিশ্বের সবচেয়ে ঘনবসতিপূর্ণ শহর। এরপরই ভারতের মুম্বাইয়ের অবস্থান। তৃতীয় অবস্থানে কলম্বিয়ার শহর মেডেলিন এবং চতুর্থ অবস্থানে ফিলিপাইনের রাজধানী ম্যানিলা।বিভিন্ন দেশের জাতীয় আদমশুমারি প্রতিবেদন থেকে তথ্য নিয়ে জাতিসংঘের আবাসন-সংক্রান্ত উপাত্ত প্রতিবেদন তৈরি করা হয়। এতে দেখা যায়, ঢাকায় জনসংখ্যার ঘনত্ব প্রতি বর্গকিলোমিটারে ৪৪ হাজার ৫০০।এই হিসাবে শহর বলতে মূল প্রশাসনিক শহর ছাড়াও শহরতলিকেও গণ্য করা হয়েছে। তবে জাতিসংঘের জনসংখ্যাতাত্ত্বিক ইয়ারবুকে শহর বলতে শুধু মূল প্রশাসনিক এলাকা বিবেচনায় নেওয়া হয়েছে। ওই নথি অনুযায়ী, বিশ্বের সবচেয়ে জনবহুল শহর ম্যানিলা। এরপরই প্যারিস।বাংলাদেশের জাতীয় জনসংখ্যা গবেষণা ও প্রশিক্ষণ প্রতিষ্ঠানের (নিপোর্ট) তথ্য অনুযায়ী, ঢাকা মেট্রোপলিটন এলাকায় বর্তমানে ১ কোটি ৬৪ লাখ মানুষ বাস করছে৷ বাংলাদেশ পরিসংখ্যান ব্যুরো (বিবিএস) এবং নিপোর্টের সাম্প্রতিক এক বিশ্লেষণে বলা হয়েছে, ঢাকা মহানগর এলাকায় প্রতিদিন ১ হাজার ৪১৮ জন মানুষ বাড়ছে৷ বছরে যুক্ত হচ্ছে গড়ে ৫ লাখ ১৭ হাজার ৫০০ মানুষ৷
