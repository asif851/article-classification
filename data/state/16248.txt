
বুদ্ধিজীবী, শিল্পী, শিক্ষক, কবি-সাহিত্যিক, গণমাধ্যমকর্মীসহ বিভিন্ন শ্রেণী-পেশার বিশিষ্ট ব্যক্তিদের সঙ্গে চা-চক্রে মিলিত হয়ে শুভেচ্ছা বিনিময় করেছেন প্রধানমন্ত্রী শেখ হাসিনা।আজ শুক্রবার বিকেল থেকে সন্ধ্যা পর্যন্ত প্রধানমন্ত্রীর সরকারি বাসভবন গণভবনে ওই  অনুষ্ঠান হয়। অনুষ্ঠানের শুরুতেই প্রধানমন্ত্রী আমন্ত্রিত অতিথিদের সঙ্গে পুরো প্যান্ডেলে ঘুরে ঘুরে কুশল বিনিময় করেন। এরপর সবার সঙ্গে উপভোগ করেন সাংস্কৃতিক অনুষ্ঠান ।অনুষ্ঠানে অতিথিদের মধ্যে ছিলেন, সব্যসাচী লেখক সৈয়দ শামসুল হক, কণ্ঠশিল্পী সুবীর নন্দী, কবি কাজী রোজী, অ্যাটর্নি  জেনারেল মাহবুবেআলম, সম্মিলিত সাংস্কৃতিক  জোটের সভাপতি নাসির উদ্দীন ইউসুফ, এফডিসির ব্যবস্থাপনা পরিচালক পীযূষ বন্দ্যোপাধ্যায়, নাট্যব্যক্তিত্ব আলী যাকের, সম্মিলিত সাংস্কৃতিক জোটের সহসভাপতি  গোলাম কুদ্দুস প্রমুখ।
গণমাধ্যম ব্যক্তিত্বদের মধ্যে বিটিভির মহাপরিচালক ম. হামিদ, চ্যানেল আইয়ের ব্যবস্থাপনা পরিচালক ফরিদুর রেজা সাগর, বার্তা পরিচালক শাইখ সিরাজ, ‘সমকাল’-এর সম্পাদক গোলাম সারওয়ার,  ‘কালের কণ্ঠ’-এর সম্পাদক ইমদাদুল হক মিলন, ‘বাংলাদেশ প্রতিদিন’-এর সম্পাদক নঈম নিজাম, বৈশাখী টেলিভিশনের প্রধান সম্পাদক ও প্রধান নির্বাহী কর্মকর্তা মনজুরুল আহসান বুলবুল প্রমুখ।
শিক্ষকদের মধ্যে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, জাহাঙ্গীরনগর বিশ্ববিদ্যালয়ের  সদ্য পদত্যাগী উপাচার্য ড. আনোয়ার হোসেন, জগন্নাথ বিশ্ববিদ্যালয়ের উপাচার্য মিজানুর রহমান প্রমুখ।
আওয়ামী লীগের নেতাদের মধ্যে উপস্থিত ছিলেন আবুল মাল আবদুল মুহিত, এইচ টি ইমাম, মতিয়া  চৌধুরী, ওবায়দুল কাদের, গওহর রিজভী, আসাদুজ্জামান নূর প্রমুখ।
