
বস্ত্রকল কর্মকর্তা মনিরুল ইসলাম (৩৬) হত্যার রহস্য উদ্ঘাটনে থানার পুলিশের পাশাপাশি গোয়েন্দা পুলিশও (ডিবি) মাঠে নেমেছে। কিন্তু তিন দিন পরও হত্যার কারণ সম্পর্কে নিশ্চিত কোনো তথ্য পাওয়া যায়নি।মামলার তদন্ত কর্মকর্তা খিলগাঁও থানার পরিদর্শক (তদন্ত) আনোয়ার হোসেন বলেন, ‘পারিবারিক, ব্যবসায়িকসহ সম্ভাব্য সব বিষয় মাথায় রেখেই আমরা তদন্ত করছি। ডিবি পুলিশও কাজ করছে। তবে এখনো হত্যার কারণ জানা যায়নি।’নিহত মনিরুলের ছোট ভাই নজরুল ইসলাম প্রথম আলোকে বলেন, ‘আমার ভাইয়ের সঙ্গে কারও কোনো দ্বন্দ্ব ছিল না। পারিবারিক কোনো সমস্যাও ছিল না। কেন এই হত্যাকাণ্ড ঘটল, আমরা কিছুই বুঝতে পারছি না।’গত মঙ্গলবার সবুজবাগ এলাকা থেকে নিখোঁজ হন গুলশানের সায়হাম টেক্সটাইল মিলের সহকারী মহাব্যবস্থাপক (এজিএম-বিক্রয়) মনিরুল ইসলাম। পরদিন খিলগাঁও এলাকায় তাঁর লাশ পাওয়া যায়। পরে তাঁর ভাই নজরুল ইসলাম বাদী হয়ে খিলগাঁও থানায় একটি হত্যা মামলা করেন। এই মামলায় সায়হাম টেক্সটাইলের গাড়িচালক আবু সাঈদকে গ্রেপ্তার করেছে পুলিশ।
