
ঘূর্ণিঝড় কোমেন উত্তর দিকে সরে গিয়ে আজ শুক্রবার সকাল ছয়টার দিকে সন্দ্বীপের কাছ দিয়ে চট্টগ্রাম উপকূল পার হয়েছে। উপকূলে বিপদ সংকেত নামিয়ে সতর্কতা সংকেত দেখাতে বলা হয়েছে।
আবহাওয়া দপ্তর বলছে, ঘূর্ণিঝড়টি দুর্বল হয়ে স্থল নিম্নচাপ হিসেবে নোয়াখালী ও তদসংলগ্ন স্থলভাগ এলাকায় অবস্থান করছে। চট্টগ্রাম সুমদ্রবন্দর ও কক্সবাজারে ৭ নম্বর বিপৎসংকেত কমিয়ে ৩ নম্বর এবং মংলা ও পায়রা সমুদ্রবন্দরে পাঁচ নম্বর বিপৎসংকেত নামিয়ে তিন নম্বর সতর্কতা সংকেত দেখাতে বলা হয়েছে।
আবহাওয়া দপ্তর জানায়, গতকাল রাত থেকে কোমেন সন্দ্বীপের কাছ দিয়ে চট্টগ্রাম উপকূল পার হতে শুরু করে। সকাল ছয়টার আগেই উপকূল পার হয়। এটি আরও পশ্চিম-উত্তর পশ্চিমে স্থলভাগের দিকে অগ্রসর হয়ে বৃষ্টি ঝরিয়ে ক্রমশ দুর্বল হয়ে যেতে পারে।
উত্তর বঙ্গোপসাগরে অবস্থানরত মাছ ধরার নৌকা ও ট্রলার এবং সমুদ্রগামী জাহাজগুলোকে আজ বিকেল পর্যন্ত নিরাপদ আশ্রয়ে থাকতে বলা হয়েছে। এরপর পরবর্তী নির্দেশ না দেওয়া পর্যন্ত উপকূলের কাছাকাছি থাকতে বলা হয়েছে।
