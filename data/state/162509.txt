

ব্রাহ্মণবাড়িয়া শহরে ‘তুচ্ছ’ ঘটনাকে কেন্দ্র করে বিভিন্ন পক্ষের মধ্যে সংঘর্ষে মাদ্রাসার এক ছাত্রের মৃত্যুর পর সেখানে উত্তেজনা বিরাজ করছে। মাদ্রাসার বিক্ষুব্ধ ছাত্ররা সড়ক ও রেলপথ অবরোধ করেছেন। রেললাইন তুলে ফেলেছেন। রেলস্টেশন, আওয়ামী লীগের কার্যালয়সহ কয়েকটি জায়গায় হামলা হয়েছে। পুলিশের সঙ্গে নতুন করে সংঘর্ষ হয়েছে। ডাকা হয়েছে হরতাল। পরিস্থিতি নিয়ন্ত্রণে পুলিশ ও র‍্যাপিড অ্যাকশন ব্যাটালিয়নের (র‍্যাব) পাশাপাশি শহরে বিজিবি মোতায়েন করা হয়েছে।
গতকাল সোমবার সন্ধ্যায় স্থানীয় একটি মাদ্রাসার ছাত্র, ব্যবসায়ী, ছাত্রলীগ ও পুলিশের মধ্যে সংঘর্ষের সূত্রপাত হয়। সন্ধ্যা সাড়ে সাতটা থেকে রাত সাড়ে ১০টা পর্যন্ত থেমে থেমে সংঘর্ষ চলে। পরে পরিস্থিতি নিয়ন্ত্রণে আনে পুলিশ। সংঘর্ষে আহত হয়ে মাদ্রাসার ছাত্র হাফেজ মাসুদুর রহমান (২০) গতকাল দিবাগত রাতে মারা যান। মাসুদুরের মৃত্যুর খবর আজ সকালে ছড়িয়ে পড়লে তাঁর মাদ্রাসার ছাত্র-শিক্ষকেরা বিক্ষুব্ধ হয়ে ওঠেন।
মাসুদুর শহরের কান্দিপাড়া এলাকায় অবস্থিত জামিয়া ইসলামিয়া ইউনুছিয়া মাদ্রাসার অষ্টম শ্রেণির ছাত্র ছিলেন। থাকতেন শহরের ভাদুঘর এলাকায়। তাঁর বাবার নাম ইলিয়াছ মিয়া। তাঁদের বাড়ি নবীনগর এলাকায়।

অবরোধ: মাদ্রাসার ছাত্র-শিক্ষকেরা আজ সকালে শহরের টিএ রোড, কালীবাড়ি মোড়, মঠের গোড়া, ব্রাহ্মণবাড়িয়া সদর হাসপাতালে অবস্থান নেন। তাঁরা সকাল সাড়ে আটটার দিকে মঠের গোড়া এলাকায় টায়ারে আগুন ধরিয়ে সড়ক অবরোধ করেন। ছাত্রদের অবস্থানের কারণে সংশ্লিষ্ট সড়কে সব ধরনের যান চলাচল বন্ধ হয়ে যায়। বন্ধ থাকে দোকানপাট।
বিজিবি মোতায়েন: উদ্ভূত পরিস্থিতিতে সকাল থেকে শহরে পুলিশ ও র‍্যাবের সদস্যদের অবস্থান নিতে দেখা যায়। শহরে মোতায়েন করা হয় বিজিবি। বিজিবি ১২ ব্যাটালিয়নের অধিনায়ক কর্নেল নজরুল ইসলাম সকালে বলেন, শহরের শান্তি-শৃঙ্খলা দুই প্লাটুন বিজিবি মোতায়েন রয়েছে।
হরতাল: ছাত্রের মৃত্যুর প্রতিবাদ ও দায়ীদের বিচারের দাবিতে আজ ব্রাহ্মণবাড়িয়ায় এবং কাল বুধবার সারা দেশে হরতাল ডেকেছেন জামিয়া ইসলামিয়া ইউনুছিয়া মাদ্রাসার ছাত্র-শিক্ষকেরা। মাদ্রাসার সহকারী শিক্ষাসচিব আবদুর রহিম কাসেমী আজ এই কর্মসূচি ঘোষণা করেন। আজ দিবাগত রাত ১২টার মধ্যে দায়ীদের গ্রেপ্তার ও বিচারের দাবি জানিয়েছেন মাদ্রাসার ছাত্র-শিক্ষকেরা।
রেলে হামলা: মাদ্রাসার বিক্ষুব্ধ ছাত্ররা আজ সকালে শহরের রেলগেট এলাকায় রেললাইনের স্লিপার খুলে ফেলেন। তাঁরা রেললাইনের ওপর গাছের গুঁড়ি ফেলে অবরোধ সৃষ্টি করেন। গাছের গুঁড়িতে আগুনও ধরিয়ে দেন। এতে সকাল ১০টা থেকে ঢাকার সঙ্গে চট্টগ্রাম ও সিলেটের রেলযোগাযোগ বন্ধ হয়ে যায়। বিভিন্ন স্টেশনে আটকা পড়ে কয়েকটি ট্রেন। বেলা পৌনে একটার দিকে মাদ্রাসার বিক্ষুব্ধ শিক্ষা ব্রাহ্মণবাড়িয়া রেলস্টেশনে হামলা চালায়। তাঁরা স্টেশনের বিভিন্ন জিনিস তছনছ করেন।
অন্যান্য হামলা: বিক্ষুব্ধ ছাত্ররা শহরের হালদারপাড়া এলাকায় জেলা আওয়ামী লীগের কার্যালয়ে হামলা চালিয়েছেন। এ ছাড়া পুরাতন জেল রোড এলাকার সুরসম্রাট ওস্তাদ আলাউদ্দিন সংগীতাঙ্গন, পুরাতন কাছারি পুকুর এলাকার শহীদ ধীরেন্দ্রনাথ দত্ত ভাষা চত্বর ও জেলা আওয়ামী লীগের সদস্য মাহমুদুল হক ভূঁইয়ার বাড়িতে হামলা হয়েছে।
ফের সংঘর্ষ: বেলা একটার দিকে শহরের টিএ রোড এলাকায় মাদ্রাসার ছাত্রদের সঙ্গে পুলিশের নতুন করে সংঘর্ষ শুরু হয়। সবশেষ এই সংঘর্ষে হতাহতের কোনো তথ্য প্রাথমিকভাবে জানা যায়নি।
ঘটনার সূত্রপাত: প্রত্যক্ষদর্শী ও পুলিশের ভাষ্যমতে, গতকাল সন্ধ্যা সাড়ে ছয়টার দিকে শহরের জেলা পরিষদ মার্কেট এলাকায় একজন বয়স্ক ইজিবাইকচালকের সঙ্গে জামিয়া ইসলামিয়া ইউনুছিয়া মাদ্রাসার এক ছাত্রের বাগবিতণ্ডা হয়। মার্কেটের বিজয় টেলিকমের মালিক রনি আহমেদ বিষয়টি সমাধান করতে আসেন। এ সময় ওই ছাত্রের সঙ্গে রনির কথা-কাটাকাটি হয়। ঘটনার জের ধরে মাদ্রাসার একদল ছাত্র সন্ধ্যা সাতটার দিকে মার্কেটে এসে হামলা চালান। তাঁরা বিজয় টেলিকমসহ একাধিক দোকান ভাঙচুর করেন। হামলায় ব্যবসায়ী রনি গুরুতর আহত হন। এরপর ব্যবসায়ীরা এক জোট হয়ে মাদ্রাসার ছাত্রদের ধাওয়া দেন। এতে দুই পক্ষের মধ্যে সংঘর্ষ বেধে যায়। পরে ব্যবসায়ীদের সঙ্গে যোগ দেন ছাত্রলীগের নেতা-কর্মীরা। ব্যবসায়ী ও ছাত্রলীগের নেতা-কর্মীরা মাদ্রাসায় আক্রমণ চালান। সংঘর্ষের একপর্যায়ে ঘটনাস্থলে পুলিশ পৌঁছায়। প্রত্যক্ষদর্শীদের ভাষ্য, অন্তত তিন ঘণ্টা ধরে বিভিন্ন পক্ষের মধ্যে থেমে থেমে সংঘর্ষ চলে। এ সময় শতাধিক ককটেলের বিস্ফোরণ ঘটে। সংঘর্ষে অন্তত ৩০ জন আহত হয়। পুলিশ জানায়, পরিস্থিতি নিয়ন্ত্রণে আনতে তারা শতাধিক রাবার বুলেট ও কাঁদানে গ্যাসের শেল ছোড়ে। সংঘর্ষে পুলিশের অন্তত ১০ জন সদস্য আহত হয়েছেন।
ছাত্রের মৃত্যু: ব্রাহ্মণবাড়িয়া সদর হাসপাতালের কর্তব্যরত চিকিৎসা কর্মকর্তা মাইনুল হক আজ সকালে প্রথম আলোকে বলেন, দিবাগত রাত পৌনে তিনটার দিকে মাসুদুরকে মৃত অবস্থায় হাসপাতালে আনা হয়। তাঁর বুকে ও কোমরের নিচে আঘাতের চিহ্ন ছিল। 
মাইনুল হক বলেন, গতকাল সংঘর্ষে ওই ছাত্র আহত হন বলে মাদ্রাসার অন্য ছাত্রদের ভাষ্য। তাঁরা জানান, মাসুদুরকে প্রথমে স্থানীয়ভাবে চিকিৎসা দেওয়া হয়। পরে তাঁকে হাসপাতালে আনা হয়।
পুলিশের বক্তব্য: ব্রাহ্মণবাড়িয়ার সহকারী পুলিশ সুপার তাপস রঞ্জন ঘোষ সকালে প্রথম আলোকে বলেন, একজন ছাত্র মারা গেছেন বলে শুনেছি। তবে ঠিক কী কারণে মারা গেছেন, এ ব্যাপারে নিশ্চিত হওয়া যায়নি। এ ঘটনায় কাউকে এখনো আটক করা হয়নি। পরিস্থিতি স্বাভাবিক রাখতে আইনশৃঙ্খলা রক্ষাকারী বাহিনী সক্রিয় রয়েছে।
