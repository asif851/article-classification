
দেশে জ্বালানিসাশ্রয়ী ইউরিয়া সার কারখানা নির্মাণে আগ্রহ প্রকাশ করেছে চেক প্রজাতন্ত্র। এ জন্য দেশটি সার উৎপাদন শিল্পে বিনা সুদে অর্থায়ন এবং বিশ্বমানের প্রযুক্তি সরবরাহ করতেও আগ্রহী।
আজ মঙ্গলবার মন্ত্রণালয়ে বাংলাদেশে নিযুক্ত চেক রাষ্ট্রদূত মিলোস্লাভ স্টেসেকের সঙ্গে বৈঠক শেষে সাংবাদিকদের এ কথা জানান শিল্পমন্ত্রী আমির হোসেন আমু। শিল্পমন্ত্রী জানান, বাংলাদেশ বিশ্বমানের তৈরি পোশাক, চামড়া, ওষুধ, প্লাস্টিক, সিরামিক, হিমায়িত খাদ্য উৎপাদন করছে। দেশের ওষুধ ইতিমধ্যে যুক্তরাষ্ট্রসহ বিশ্বের অনেক উন্নত দেশে রপ্তানি হচ্ছে। চেক প্রজাতন্ত্র বাংলাদেশ থেকে ওষুধ, চামড়াজাত পণ্য, তৈরি পোশাক ও কৃষিজাত পণ্য আমদানি করতে পারে বলে জানান মন্ত্রী।শিল্পমন্ত্রী বলেন, বিদেশি বিনিয়োগকে উৎসাহিত করতে সরকার বিশেষায়িত শিল্পাঞ্চল গড়ে তোলার উদ্যোগ নিয়েছে। চেক প্রজাতন্ত্রের উদ্যোক্তারা এসব শিল্পাঞ্চলে বিনিয়োগে এগিয়ে আসতে পারেন।চেক রাষ্ট্রদূত বলেন, বাংলাদেশে জ্বালানিসাশ্রয়ী ইউরিয়া সার কারখানা স্থাপন, চিনিকলের আধুনিকায়ন, যোগাযোগ ও সিভিল এভিয়েশন শিল্পের উন্নয়ন খাতে চেক প্রজাতন্ত্র বিনিয়োগ করতে আগ্রহী। তিনি জানান, চেক প্রজাতন্ত্র অত্যন্ত গুণগতমানের হালকা মোটরযান ও সমরাস্ত্র তৈরি করছে। পানি ব্যবস্থাপনা ও পরিবেশদূষণ রোধেও তাদের বিশ্বমানের প্রযুক্তি রয়েছে। সবুজ শিল্পায়নের লক্ষ্যে বাংলাদেশ এসব পণ্য আমদানি করতে পারে বলে মন্তব্য করেন চেক রাষ্ট্রদূত।
