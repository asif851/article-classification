
যুক্তরাষ্ট্রের সর্বোচ্চ বেসামরিক পদকে ভূষিত হওয়ায় গ্রামীণ ব্যাংকের প্রতিষ্ঠাতা নোবেলজয়ী অর্থনীতিবিদ ড. মুহাম্মদ ইউনূসকে অভিনন্দনপত্র দিয়ে সম্মাননা জানিয়েছেন বিএনপির চেয়ারপারসন খালেদা জিয়া। গতকাল রোববার সন্ধ্যায় গ্রামীণ সেন্টারে ড. ইউনূসের কার্যালয়ে তাঁর হাতে অভিনন্দনপত্র তুলে দেন বিএনপির ভাইস চেয়ারম্যান শমসের মবিন চৌধুরী ও চেয়ারপারসনের উপদেষ্টা এম ওসমান ফারুক।
পরে ড. ইউনূস সাংবাদিকদের বলেন, তিনি বাংলাদেশের মানুষের হয়ে যুক্তরাষ্ট্রের সর্বোচ্চ সম্মানসূচক মার্কিন কংগ্রেশনাল অ্যাওয়ার্ড গ্রহণ করেছেন। এই অর্জন তাঁর একার নয়, সমগ্র দেশ ও দেশবাসীর। এই অর্জনের জন্য বিরোধীদলীয় নেতা তাঁকে অভিনন্দন জানানোয় তিনি গর্বিত। শমসের মবিন চৌধুরী বলেন, গ্রামীণ ব্যাংকের অগ্রযাত্রায় এবং অখণ্ডতা রক্ষায় সব সময় পাশে থাকবে বিএনপি।
