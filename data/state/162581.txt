
দ্রুত বিচার আইনের মেয়াদ আরও পাঁচ বছর বাড়ানোর বিধান করে আজ বৃহস্পতিবার সংসদে দ্রুত বিচার (সংশোধন) বিল-২০১৪ পাস করা হয়েছে। স্বরাষ্ট্র প্রতিমন্ত্রী আসাদুজ্জামান খান বিলটি পাসের প্রস্তাব করেন।
এর আগে গতকাল বুধবার এ বিলের ওপর স্বরাষ্ট্র মন্ত্রণালয়-সম্পর্কিত সংসদীয় স্থায়ী কমিটির প্রতিবেদন সংসদে উপস্থাপন করা হয়।
গত ৩০ মার্চ স্বরাষ্ট্র প্রতিমন্ত্রীর পক্ষে শিল্পমন্ত্রী আমির হোসেন আমু বিলটি উত্থাপন করেন।
বিলে বিদ্যমান আইনটি চলতি বছরের ৮ এপ্রিল থেকে ২০১৯ সালের ৭ এপ্রিল পর্যন্ত বলবত্ রাখার বিধান করা হয়েছে।
২০০২ সালে দুই বছরের জন্য এ আইনটি প্রথম পাস করা হয়। এরপর ২০০৪ ও ২০০৬ সালে দুই বছর করে এবং সর্বশেষ ২০১২ সালে এর মেয়াদ দুই বছর করে বাড়ানো হয়।
এ বিল পাসের মাধ্যমে এর মেয়াদ আরও পাঁচ বছর বাড়ানো হয়েছে। বাসস
