
ঢাকা বিশ্ববিদ্যালয়ে ভর্তির বাছাই-প্রক্রিয়াকে ‘ত্রুটিপূর্ণ’ বলে দাবি করেছেন শিক্ষামন্ত্রী নুরুল ইসলাম নাহিদ।আজ রোববার সচিবালয়ে নিজ কার্যালয়ে সাংবাদিকদের সঙ্গে আলাপকালে এমন দাবি করেন মন্ত্রী।ঢাকা বিশ্ববিদ্যালয়ে ভর্তি পরীক্ষার ফল নিয়ে বিভিন্ন মহলে সমালোচনা হচ্ছে। এর পরিপ্রেক্ষিতে শিক্ষার মান নিয়ে প্রশ্ন উঠেছে।এ বিষয়ে সাংবাদিকেরা প্রতিক্রিয়া জানতে চাইলে নুরুল ইসলাম নাহিদ দাবি করেন, ‘এ বাছাই-প্রক্রিয়া ত্রুটিপূর্ণ। এ জন্য এত ফেল করেছে। এটা আমাদের বিষয় না। এটা বিশ্ববিদ্যালয় কর্তৃপক্ষ দেখবে।’ভর্তি পরীক্ষা প্রসঙ্গে বিশ্ববিদ্যালয় কর্তৃপক্ষকে উদ্দেশ করে নুরুল ইসলাম নাহিদ বলেন, শিক্ষার্থীদের সর্বনাশ করার এ প্রক্রিয়া বিবেচনা করবেন। ছেলেমেয়েদের ভবিষ্যৎ নষ্ট করবেন না।বিশ্ববিদ্যালয়ের ভর্তি পরীক্ষা পরিপূর্ণ নয় বলে উল্লেখ করে শিক্ষামন্ত্রী দাবি করেন, এটা পাস​-ফেলের পরীক্ষা নয়। এটি একটি বাছাই পরীক্ষা।বিশ্ববিদ্যালয় কর্তৃপক্ষকে দায়িত্বশীল ভূমিকা পালনের আহ্বান জানিয়ে নুরুল ইসলাম নাহিদ বলেন, ‘আমরা চাই তাঁরা দায়িত্বশীল ভূমিকা পালন করবেন। না হলে প্রয়োজনে আইন পরিবর্তন করতে হবে। তবে এটা আমরা করতে চাই না।’ঢাকা বিশ্ববিদ্যালয়ের কলা অনুষদের অধীন ‘খ’ ইউনিটের ভর্তি পরীক্ষার ফল ২৩ সেপ্টেম্বর প্রকাশ করা হয়। এতে দেখা যায়, ৯০ শতাংশেরও বেশি পরীক্ষার্থী ফেল করেছেন। পাস করা শিক্ষার্থীদের মধ্যে মাত্র দুজন ইংরেজি বিভাগে ভর্তির যোগ্যতা অর্জন করেছেন।
আরও পড়ুন
‘খ’ ইউনিটে ৯০ শতাংশই ফেল গ ইউনিটে পাসের হার ২০ শতাংশ ক ইউনিটে পাসের হার ২১ শতাংশ শিক্ষাওয়ালা, জাগো
