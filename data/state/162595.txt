
স্থানীয় সরকার নির্বাচন অনুষ্ঠিত হতে যাচ্ছে। নির্বাচনের আগে দেশে স্থিতিশীল পরিবেশ ও শান্তি-শৃঙ্খলা বজায় রাখার জন্য ধরপাকড় করা হচ্ছে বলে জানিয়েছেন স্থানীয় সরকার, পল্লী উন্নয়ন ও সমবায়মন্ত্রী (এলজিআরডি) খন্দকার মোশাররফ হোসেন।আজ রোববার সচিবালয়ে বাংলাদেশ সেক্রেটারিয়েট রিপোর্টার্স ফোরাম (বিএসআরএফ) সংলাপে সাংবাদিকদের বিভিন্ন প্রশ্নের জবাব দেওয়ার সময় মন্ত্রী এ কথা বলেন।খন্দকার মোশাররফ বলেন, মূলত অপরাধীদের স্থিতি রাখতেই সুনির্দিষ্ট অভিযোগের ভিত্তিতে গ্রেপ্তার করা হচ্ছে। তবে, স্থানীয় কোনো শত্রুতার কারণে কাউকে ধরা হচ্ছে না। যদি কাউকে এমনভাবে ধরা হয়, তবে তা খতিয়ে দেখা হবে।স্থানীয় সরকার, পল্লী উন্নয়ন ও সমবায়মন্ত্রী আরও বলেন, দলীয়ভাবে স্থানীয় সরকার নির্বাচন হবে—এটাই নির্ধারিত ব্যাপার। বরং দলীয়ভাবে নির্বাচন না হলে নিয়মের ব্যতিক্রম হবে।নিজের মন্ত্রণালয়ের বিভিন্ন কর্মকাণ্ডের কথা উল্লেখ করে মন্ত্রী আরও বলেন, তিন বছরের মধ্যে গ্রামের সড়কগুলো পাকা করা হবে। এ ছাড়া স্থানীয় সরকারের ক্ষমতায়নে মন্ত্রণালয় নানা ধরনের কাজ করছে।
এ সময় স্থানীয় সরকার বিভাগের সচিব আবদুল মালেক ও পল্লী উন্নয়ন ও সমবায় বিভাগের সচিব কাদের সরকার উপস্থিত ছিলেন।
