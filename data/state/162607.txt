
স্বরাষ্ট্রমন্ত্রী আসাদুজ্জামান খান কামাল বলেছেন, ‘আমরা জঙ্গিদের আত্মঘাতী বলব না। আত্মঘাতী তখনই বলা যায় যখন তারা সামনে এসে চ্যালেঞ্জ করে। কিন্তু এরা লুকিয়ে থাকে, সুযোগ পেলে বোমা বিস্ফোরণ করে। এরা আড়ালে-আবডালে থেকে হঠাৎ আত্মপ্রকাশ করে।’ তিনি বলেন, ‘আমাদের নিরাপত্তা বাহিনী তাদের দমনে কাজ করছে, জনগণের সহায়তায় আমরা জঙ্গি নিয়ন্ত্রণ করেছি। এরা নিয়ন্ত্রণেই থাকবে।’গতকাল শুক্রবার রাজধানীতে এক অনুষ্ঠান শেষে সাংবাদিকদের প্রশ্নের জবাবে স্বরাষ্ট্রমন্ত্রী এসব কথা বলেন।স্বরাষ্ট্রমন্ত্রী বলেন, ‘মুক্তিযুদ্ধের সময় যাদের পরাজিত করেছিলাম, তারাই একের পর এক কখনো শিবির, কখনো জেএমবি, কখনো হরকাতুল জিহাদ বা আনসারুল্লাহ বাংলা টিম নাম নিয়ে আমাদের বিপর্যস্ত করার ব্যবস্থা নেয়। এই জঙ্গিরা তাদেরই একটি নতুন নমুনা।’ তিনি বলেন, এটা দেশীয় ও আন্তর্জাতিক চক্রান্ত। জঙ্গিরা বাংলাদেশের সঙ্গে সঙ্গে ইসলাম ধর্মকেও সন্ত্রাসী বানাতে অপচেষ্টা চালাচ্ছে।
 
