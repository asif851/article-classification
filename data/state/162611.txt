
বিশেষজ্ঞ কমিটির মূল্যায়নে মানসম্মত অ্যান্টিবায়োটিক উৎপাদনে ব্যর্থ ২৮ কোম্পানির ওষুধ উৎপাদন ও বিক্রি ৭২ ঘণ্টার মধ্যে বন্ধে পদক্ষেপ নিতে নির্দেশ দিয়েছেন হাইকোর্ট। বিচারপতি সৈয়দ মোহাম্মদ দস্তগীর হোসেন ও বিচারপতি মোহাম্মদ আতাউর রহমান খানের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে আজ সোমবার রুলসহ এ আদেশ দেন।
রুলে ২৮ কোম্পানির অ্যান্টিবায়োটিক, অ্যান্টিক্যানসার ও হরমোন-জাতীয় ওষুধ উৎপাদন ও বিক্রি বন্ধে বিবাদীদের নিষ্ক্রিয়তা কেন বেআইনি হবে না এবং উৎপাদন ও বিক্রি বন্ধের নির্দেশ কেন দেওয়া হবে না, তা জানতে চাওয়া হয়েছে। স্বাস্থ্যসচিব, শিল্পসচিব, স্বাস্থ্য অধিদপ্তরের মহাপরিচালকসহ আট বিবাদীকে রুলের জবাব দিতে বলা হয়েছে। আর নির্দেশনা বাস্তবায়নের অগ্রগতি জানিয়ে স্বাস্থ্যসচিব, শিল্পসচিব, স্বাস্থ্য অধিদপ্তরের মহাপরিচালকসহ পাঁচ বিবাদীকে প্রতিবেদন দাখিল করতে বলা হয়েছে। এ কাজে পুলিশপ্রধান ও র‍্যাবের মহাপরিচালককে সহায়তা করতে নির্দেশ দেওয়া হয়েছে।
বিশেষজ্ঞ কমিটির মূল্যায়নে উৎপাদন বন্ধের সুপারিশ বাস্তবায়নের নিষ্ক্রিয়তা চ্যালেঞ্জ করে গতকাল রোববার মানবাধিকার ও পরিবেশবাদী সংগঠন হিউম্যান রাইটস অ্যান্ড পিচ ফর বাংলাদেশের পক্ষে তিন আইনজীবী রিটটি করেন। আদালতে রিটের পক্ষে শুনানি করেন আইনজীবী মনজিল মোরসেদ।
আইনজীবী মনজিল মোরসেদ প্রথম আলোকে বলেন, ২৮ কোম্পানির অ্যান্টিবায়োটিক, অ্যান্টিক্যানসার ও হরমোন-জাতীয় ওষুধ উৎপাদন ও বিক্রি ৭২ ঘণ্টার মধ্যে বন্ধের নির্দেশ দেওয়া হয়েছে।
