
বিদ্যুৎকেন্দ্র নির্মাণে দরপত্র আহ্বানের সময় শর্তাবলিতে দেশীয় বিনিয়োগকারীদের জন্য সুযোগ রাখার সুপারিশ করেছে বিদ্যুৎ, জ্বালানি ও খনিজ সম্পদ মন্ত্রণালয় সম্পর্কিত সংসদীয় কমিটি। আজ বৃহস্পতিবার সংসদ ভবনে অনুষ্ঠিত কমিটির বৈঠকে এ সুপারিশ করা হয়।
সংসদ সচিবালয়ের সংবাদ বিজ্ঞপ্তিতে এ তথ্য জানানো হয়েছে।
বৈঠকে বিদ্যুৎকেন্দ্র নির্মাণে প্রতিযোগিতা উন্মুক্ত করার জন্য সুপারিশ করা হয়। কমিটি কাপ্তাইয়ে বিদ্যুৎ উন্নয়ন বোর্ডের সোলার পাওয়ার প্রকল্প দ্রুত বাস্তবায়নের সুপারিশ করে এবং কমিটির আগামী বৈঠকে হাতিয়া ও সোনাগাজী বিদ্যুৎকেন্দ্রের অগ্রগতি প্রতিবেদন ও জিটুজি (সরকার টু সরকার) প্রক্রিয়ায় বাস্তবায়নাধীন প্রকল্পের তুলনামূলক প্রতিবেদন উপস্থাপনের সুপারিশ করা হয়। এ ছাড়া যৌথ মালিকানায় নির্মাণাধীন রামপাল ও পায়রা বিদ্যুৎকেন্দ্র এবং বেসরকারি খাতে এস আলম গ্রুপের নির্মাণাধীন বিদ্যুৎকেন্দ্রের কাজের অগ্রগতি নিয়ে আলোচনা হয়।
বৈঠকে যেসব গ্রাহক বিদ্যুতের জন্য আবেদন করেছেন, তাঁদের দ্রুত বিদ্যুৎ-সংযোগ দেওয়ার সুপারিশ করা হয়। একই সঙ্গে মন্ত্রণালয়ের বিভিন্ন কাজ কবে নাগাদ শেষ হবে, সে বিষয়ে সুনির্দিষ্ট সময়সীমা নির্ধারণ করতে বলা হয়েছে।
কমিটির সভাপতি তাজুল ইসলামের সভাপতিত্বে অনুষ্ঠিত বৈঠকে কমিটির সদস্য বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ, আবু জাহির, এ বি এম রুহুল আমিন হাওলাদার ও নাসিমা ফেরদৌসী অংশ নেন।
 
