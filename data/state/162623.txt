
নারায়ণগঞ্জের কাঁচপুরে হেফাজতে ইসলামের নেতা-কর্মীদের সঙ্গে আইনশৃঙ্খলা রক্ষাকারী বাহিনীর সংঘর্ষের ঘটনায় পুলিশের করা তিনটি মামলায় সোনারগাঁ উপজেলা বিএনপির ৯০ জন নেতা-কর্মী জামিন পেয়েছেন। গতকাল মঙ্গলবার বিচারপতি শেখ হাসান আরিফ ও মোস্তফা জামান ইসলামের হাইকোর্ট বেঞ্চ তাঁদের ছয় সপ্তাহের আগাম জামিন দেন। বিএনপির নেতা-কর্মীদের আইনজীবী রাবেয়া ভূঁইয়া ও মাহাবুব উদ্দিন এ তথ্য জানিয়েছেন। জামিন পাওয়া নেতাদের মধ্যে রয়েছেন সোনারগাঁ পৌরসভা বিএনপির সভাপতি এম এ জামান, উপজেলা বিএনপির সাবেক সাংগঠনিক সম্পাদক শফিউদ্দিন, উপজেলা শ্রমিক দলের সভাপতি মুজিবুর রহমান।
