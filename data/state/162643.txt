
রাজধানীর তেজগাঁও এলাকায় পুলিশের সঙ্গে শিবিরের কর্মীদের সংঘর্ষ হয়েছে। আজ বৃহস্পতিবার সন্ধ্যায় সংঘর্ষের সময় পুলিশের এক সদস্য সামান্য আহত হন।
পুলিশ ও প্রত্যক্ষদর্শীরা জানান, সন্ধ্যা সাতটার দিকে তেজগাঁওয়ে নাবিস্কো মোড়ে মিছিল বের করেন শিবিরের কর্মীরা। এ সময় তাঁরা বেশ কয়েকটি ককটেল বিস্ফোরণ ঘটান এবং গাড়িতে ইটপাটকেল নিক্ষেপ করেন। পুলিশ ঘটনাস্থলে গিয়ে তাঁদের ধাওয়া দিলে দুপক্ষের মধ্যে সংঘর্ষ বাধে। এ সময় শিবিরের কয়েকজন কর্মী গুলিবিদ্ধ হন বলে প্রত্যক্ষদর্শীরা জানান।
তবে তেজগাঁও বিভাগীয় পুলিশের উপকমিশনার বিপ্লব কুমার সরকার বিষয়টা অস্বীকার করেছেন। তিনি প্রথম আলো ডটকমকে জানান, সন্ধ্যায় নাবিস্কো মোড়ে শিবিরের কর্মীরা মিছিল বের করলে পুলিশ ফাঁকা গুলি ছুড়ে মিছিলকারীদের ছত্রভঙ্গ করে দেয়। এসময় শিবিরের কর্মীদের ছোড়া ককটেলে পুলিশের একজন কনস্টেবল সামান্য আহত হন।
