
জঙ্গি তৎপরতার অভিযোগে গতকাল রাতে রাজধানীর যাত্রাবাড়ী থেকে গ্রেপ্তার করা চারজনের পাঁচ দিনের রিমান্ড মঞ্জুর করেছেন আদালত। ঢাকা মহানগর হাকিম মিজানুর রহমান এ আদেশ দেন।
গ্রেপ্তার হওয়া চারজন হলেন সাখাওয়াতুল ইসলাম, আনোয়ার হোসেন, রবিউল ইসলাম ও নজরুল ইসলাম। গতকাল রোববার যাত্রাবাড়ীর খানবাড়ি চৌরাস্তায় সহকারী পুলিশ কমিশনার মাহফুজুল আলমের নেতৃত্বে ডিবির একটি দল অভিযান চালিয়ে এই চারজনকে গ্রেপ্তার করে। এ সময় তাঁদের কাছ থেকে প্রচুর পরিমাণ জিহাদি লিফলেট, জঙ্গি প্রশিক্ষণের ভিডিও, তিনটি ল্যাপটপসহ বেশ কিছু ইলেকট্রনিক সামগ্রী উদ্ধার করা হয়। এ ছাড়া মো. সাখাওয়াতুল কবিরের পাসপোর্ট ও পাকিস্তানের ভিসার জন্য আবেদনপত্র উদ্ধার করা হয়।
ডিবির দাবি, গ্রেপ্তার হওয়া সাখাওয়াতুল জঙ্গি সংগঠন ইসলামিক স্টেটের (আইএস) বাংলাদেশ প্রতিনিধি ও সমন্বয়কের কাজ করেন। অন্যদের মধ্যে আনোয়ার হোসেন বিস্ফোরক রাখার অভিযোগে তিন বছর কারাভোগ শেষে কিছুদিন আগে জামিনে বের হয়েছেন। আর নজরুল জঙ্গি কর্মকাণ্ডে অর্থ জোগান দেন বলে ঢাকা মহানগর পুলিশের এক সংবাদ বিজ্ঞপ্তিতে উল্লেখ করা হয়।
আজ দুপুরে গোয়েন্দা পুলিশের পরিদর্শক জাফর আলী বিশ্বাস তাঁদের ১০ দিনের রিমান্ডে নিয়ে জিজ্ঞাসাবাদের আবেদন জানান। পরে আদালত প্রত্যেকের পাঁচ দিন করে রিমান্ড মঞ্জুর করেন। তবে এই চারজনের পক্ষে জামিনের আবেদন করা হয়নি।
প্রাথমিক জিজ্ঞাসাবাদে সাখাওয়াতুল কবির ডিবিকে জানান, আইএসের কাছ থেকে অর্থ ও অস্ত্র সংগ্রহ করে রাষ্ট্রের গুরুত্বপূর্ণ প্রতিষ্ঠানগুলোর ক্ষতি করা, হুমকি ও খেলাফত রাষ্ট্র প্রতিষ্ঠাই তাঁদের একমাত্র লক্ষ্য।
ডিএমপির সংবাদ বিজ্ঞপ্তিতে আরও উল্লেখ করা হয়, সম্প্রতি পাকিস্তানি পুলিশের আইএসবিরোধী অভিযানে সাখাওয়াতুল কবিরের ভায়রা শামিম আহম্মেদ এবং আনোয়ার হোসেনের বোনের স্বামী সায়েম মারা গেছেন। সাখাওয়াতুল কবির নিজেও পাকিস্তানে জঙ্গি প্রশিক্ষণ নিয়েছেন।
