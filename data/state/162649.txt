
কুড়িগ্রামের চিলমারীতে পঞ্চম শ্রেণির এক শিক্ষার্থীর নামে ছিনতাই ও হত্যাচেষ্টা মামলা নথিভুক্ত করেছে পুলিশ। এ ঘটনায় জেলার মুখ্য বিচারিক হাকিম আদালত আজ বুধবার শিশুটিকে জামিন দিয়ে পুলিশের প্রতি ক্ষোভ প্রকাশ করেছেন।অভিযোগ, চিলমারী থানার পুলিশ প্রাথমিক তদন্ত ছাড়াই ওই প্রাথমিক সমাপনী পরীক্ষার্থীর নামে মামলা নথিভুক্ত করেছে। ওই শিশুর নাম সাদেকুজ্জামান সিয়াম। তার বাড়ি উপজেলার কিসামত বানু গ্রামে। সে বালাবাড়ি সরকারি প্রাথমিক বিদ্যালয়ের শিক্ষার্থী। তার বিরুদ্ধে ২ লাখ ৩৫ হাজার টাকা ছিনতাই ও হত্যাচেষ্টার অভিযোগ আনা হয়েছে।সিয়ামের বাবা রফিকুল বাদশার অভিযোগ, পুলিশ মোটা অঙ্কের উৎকোচ নিয়ে মামলাটি গ্রহণ করেছে।রফিকুল বাদশা বলেন, তাঁর সঙ্গে ৩ শতক জমি নিয়ে বিমাতা ভাই শফিকুল ইসলামের দীর্ঘদিন থেকে বিরোধ চলছিল। গত ২৯ অক্টোবর এ নিয়ে দুই পক্ষের সংঘর্ষে তিনি আহত হন। এ ঘটনায় ৪ নভেম্বর রফিকুল বাদশা বাদী হয়ে শফিকুল ইসলামসহ তিনজনকে আসামি করে চিলমারী থানায় একটি মামলা করেন। পরে ১১ নভেম্বর শফিকুল ইসলামের মা লাইলী বেগম বাদী হয়ে সিয়াম ও তার বাবা-মাসহ পাঁচজনের নামে একই থানায় পাল্টা মামলা করেন। পুলিশ প্রাথমিক তদন্ত ছাড়াই ওই মামলা নিয়েছে। মামলায় সিয়ামের বয়স দেখানো হয়েছে ১৮ বছর।
মামলার তদন্তকারী কর্মকর্তা উপপরিদর্শক (এসআই) শরিফ উদ্দিন শেখ বলেন, ‘ওসি স্যার মামলাটি রেকর্ড করার পর আমাকে তদন্তের দায়িত্ব দেন। তাই তাৎক্ষণিকভাবে সত্যতা যাচাই করতে পারিনি।’
আজ দুপুরে জামিন আবেদনের শুনানিতে সিয়ামকে জেলার মুখ্য বিচারিক হাকিম আদালতে হাজির করা হয়। শুনানি শেষে আসামিদের জামিন মঞ্জুর করেন। পাশাপাশি পুলিশের প্রতি ক্ষোভ প্রকাশ করেন আদালত
সিয়ামের আইনজীবী রুহুল আমিন বলেন, মামলার নথির সঙ্গে পুলিশের তদন্ত প্রতিবেদন ও জখমসংক্রান্ত কোনো কাগজপত্র সংযুক্ত ছিল না। অসৎ উদ্দেশ্যে পুলিশ এই মামলাটি নিয়েছে। আদালতে জ্যেষ্ঠ বিচারিক হাকিম মো. মিজানুর রহমান পুলিশের এ রকম কর্মকাণ্ডে তীব্র ক্ষোভ প্রকাশ করে আসামিদের জামিন মঞ্জুর করেন।
এ বিষয়ে চিলমারী থানার ভারপ্রাপ্ত কর্মকর্তা (ওসি) কৃষ্ণ কুমার সরকার মোবাইল ফোনে বলেন, ‘ধর্তব্য অপরাধ হলে প্রাথমিক তদন্ত ছাড়াই আমরা মামলা নিতে পারি। এ ক্ষমতা আমাদের আছে। এ ক্ষেত্রে তা-ই করা হয়েছে। তবে তদন্তে তার বয়স কম এবং ঘটনার সঙ্গে সম্পৃক্ততা না থাকলে সেভাবে ব্যবস্থা নেওয়া হবে। আমরা তো তাকে গ্রেপ্তার করতে যাইনি।’
