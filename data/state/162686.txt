
সাধারণ জনগণ সহযোগিতা না করলে পুলিশের একার পক্ষে জঙ্গি নির্মূল সম্ভব নয় বলে মন্তব্য করেছেন নৌপরিবহনমন্ত্রী শাজাহান খান। আজ বৃহস্পতিবার দুপুরে মাদারীপুর পুলিশ লাইনস সরকারি প্রাথমিক বিদ্যালয়ের বার্ষিক ক্রীড়া প্রতিযোগিতার উদ্বোধন অনুষ্ঠানে সাংবাদিকদের প্রশ্নের জবাবে তিনি এ কথা বলেন।নৌমন্ত্রী বলেন, এই জঙ্গিদের মূল উদ্দেশ্য হলো ধর্মের অপব্যাখ্যা দিয়ে কিছু সরল যুবকে সংগঠিত করে মানুষ হত্যা, সমাজে বিশৃঙ্খলা সৃষ্টি করা এবং দেশের অর্থনীতিকে বিনষ্ট করা। তবে এসব উদ্দেশ্য নিয়ে জঙ্গিরা যে ছক এঁকেছে, তা কিছুতেই সরকার বাস্তবায়ন করতে দেবে না। পুলিশ জীবন বাজি রেখে জঙ্গিদের মোকাবিলা করছে। সবার সহযোগিতায় দেশের জঙ্গিদের প্রতিহত করছে সরকার।শাজাহান খান আরও বলেন, জঙ্গিদের প্রতিহত সহজে করা গেলেও জঙ্গিবাদকে নির্মূল করতে মতাদর্শের লড়াই চলছে। এ লড়াই মুক্তিযুদ্ধের চেতনাকে নিয়ে। দেশের গণতান্ত্রিক মূল্যবোধকে জাগ্রত করে সব শ্রেণি-পেশার মানুষকে নিয়ে জঙ্গিবাদ নির্মূল করবে সরকার।আজকের অনুষ্ঠানে আরও উপস্থিত ছিলেন জেলা পরিষদের চেয়ারম্যান মিয়াজ উদ্দিন খান, জেলা প্রশাসক মো. কামাল উদ্দিন বিশ্বাস, পুলিশ সুপার মোহাম্মদ সরোয়ার হোসেন, উপজেলার নির্বাহী কর্মকর্তা (ইউএনও) শফিকুল ইসলাম, পৌর মেয়র খালিদ হোসেন ইয়াদ, পুলিশ লাইনস সরকারি প্রাথমিক বিদ্যালয়ের প্রধান শিক্ষক আবদুর রহমান বাচ্চু প্রমুখ।
