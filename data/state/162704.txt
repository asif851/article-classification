
বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস উপলক্ষে গতকাল মঙ্গলবার গোপালগঞ্জের টুঙ্গিপাড়ায় স্থানীয় আওয়ামী লীগ বঙ্গবন্ধুর সমাধিসৌধে শ্রদ্ধা নিবেদন করে। এ ছাড়া বিভিন্ন স্থানে বঙ্গবন্ধুর প্রতিকৃতিতে পুষ্পার্ঘ্য অর্পণসহ নানা কর্মসূচি পালিত হয়েছে।বেলা ১১টার দিকে গোপালগঞ্জের টুঙ্গিপাড়া উপজেলা আওয়ামী লীগের নেতা-কর্মীরা বঙ্গবন্ধুর সমাধিসৌধের বেদিতে পুষ্পস্তবক অর্পণ করে শ্রদ্ধা জানান। একই সময়ে গোপালগঞ্জ শহরে সরকারি বঙ্গবন্ধু কলেজ ছাত্রলীগ শোভাযাত্রা বের করে। কলেজ চত্বর থেকে এটি বের হয়ে শহরের বিভিন্ন সড়ক ঘুরে চৌরঙ্গী এলাকায় গিয়ে শেষ হয়।পটুয়াখালী বিজ্ঞান ও প্রযুক্তি বিশ্ববিদ্যালয়ের উপাচার্য মো. হারুনর রশীদ একাডেমিক ভবনের সামনে বঙ্গবন্ধুর প্রতিকৃতিতে পুষ্পার্ঘ্য অর্পণ করেন। বিশ্ববিদ্যালয়ের সহ-উপাচার্য মোহাম্মদ আলীও সেখানে পুষ্পার্ঘ্য দেন। পরে শিক্ষক, কর্মকর্তা-কর্মচারীরা বঙ্গবন্ধুর প্রতিকৃতিতে পুষ্পার্ঘ্য অর্পণের পর বিশ্ববিদ্যালয়ের মিলনায়তনে আলোচনা সভা হয়। বিশ্ববিদ্যালয়ের রেজিস্ট্রার জেহাদ পারভেজ এটি সঞ্চালনা করেন। সভায় প্রধান অতিথির বক্তব্যে উপাচার্য হারুনর রশীদ নতুন প্রজন্মকে বঙ্গবন্ধু সম্পর্কে জানার আহ্বান জানান।বিকেলে পিরোজপুর জেলা আওয়ামী লীগ আলোচনা সভা করে। শহরের পুরোনো পৌর ভবনে দলের অস্থায়ী কার্যালয়ে এ আয়োজন করা হয়। জেলা আওয়ামী লীগের সহসভাপতি শাহজাহান খান তালুকদার এতে সভাপতিত্ব করেন। সভায় বক্তব্য দেন জেলা আওয়ামী লীগের সাধারণ সম্পাদক এম এ হাকিম হাওলাদার, পৌরসভার মেয়র হাবিবুর রহমান, সদর উপজেলা পরিষদের চেয়ারম্যান মজিবুর রহমান, জেলা আওয়ামী লীগের সহসভাপতি রাশিদা আকরাম, যুগ্ম সাধারণ সম্পাদক আক্তারুজ্জামান, সাংগঠনিক সম্পাদক জিয়াউল আহসান গাজী প্রমুখ।বিকেলে রাজবাড়ী জেলা আওয়ামী লীগ দলীয় কার্যালয়ের সামনে আলোচনা সভা করে। এর আগে দলীয় নৃত্য ও সংগীতের মধ্য দিয়ে কর্মসূচি শুরু হয়। সভায় জেলা আওয়ামী লীগের সহসভাপতি আবদুস সোবহান সভাপতিত্ব করেন। এতে আরও উপস্থিত ছিলেন রাজবাড়ী-১ আসনের সাংসদ কাজী কেরামত আলী, পৌরসভার মেয়র মোহাম্মদ আলী চৌধুরী প্রমুখ। পরে সাংস্কৃতিক অনুষ্ঠান হয়।
{প্রতিবেদন তৈরিতে সহায়তা করেছেন ফরিদপুর ও পটুয়াখালী অফিস এবং পিরোজপুর ও গোয়ালন্দ (রাজবাড়ী) প্রতিনিধি}
