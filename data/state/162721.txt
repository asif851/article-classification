
পৌর কাউন্সিলরদের মাসিক সম্মানী ভাতা বৃদ্ধিসহ আট দফা দাবিতে মানববন্ধন করেছেন মানিকগঞ্জের দুটি পৌরসভার কাউন্সিলররা। গতকাল সোমবার দুপুরে মানিকগঞ্জ প্রেসক্লাব চত্বরে এ কর্মসূচি পালন করা হয়।বেলা ১১টা থেকে ঘণ্টাব্যাপী কর্মসূচিতে অংশ নেন প্রথম শ্রেণির মানিকগঞ্জ পৌরসভা এবং দ্বিতীয় শ্রেণির সিঙ্গাইর পৌরসভার কাউন্সিলর ও সংরক্ষিত মহিলা কাউন্সিলররা। মানিকগঞ্জ পৌরসভার প্যানেল মেয়র আরশেদ আলীর সভাপতিত্বে মানববন্ধন চলাকালে বক্তব্য দেন কাউন্সিলর রতন মজুমদার, সুভাষ সরকার, আবুল কালাম আজাদ ও সংরক্ষিত মহিলা কাউন্সিলর সাবিহা হাবিব এবং সিঙ্গাইর পৌরসভার প্যানেল মেয়র সমেজ উদ্দিন, হারুন-অর রশিদ ও সংরক্ষিত মহিলা কাউন্সিলর জেসমিন আক্তার।আরশেদ আলী বলেন, বৈষম্য কমাতে কাউন্সিলরদের মাসিক সম্মানী ভাতা বাড়াতে হবে। পৌর পরিষদের সিদ্ধান্ত ছাড়া দেশি-বিদেশি প্রকল্প বাস্তবায়ন, কর্মচারী নিয়োগ, দরপত্র আহ্বান, হাট-বাজার ইজারা দেওয়া যাবে না—মর্মে বিধান থাকতে হবে। বিভিন্ন প্রকল্পে কাউন্সিলরদের তদারকি ও প্রত্যয়নপত্র দেওয়ার বিধানও থাকতে হবে।
