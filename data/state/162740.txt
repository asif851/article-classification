
জাতীয় পার্টির চেয়ারম্যান এইচ এম এরশাদ বলেছেন, ক্ষমতায় গেলে সংখ্যালঘুদের জন্য সংসদে প্রতিনিধিত্ব, চাকরি ও উচ্চশিক্ষার ক্ষেত্রে কোটা প্রবর্তন করবেন। আজ সোমবার জাতীয় পার্টির বনানী কার্যালয়ে বড়দিন উপলক্ষে খ্রিষ্টান সম্প্রদায়ের সঙ্গে এক মতবিনিময় অনুষ্ঠান এরশাদ এসব কথা বলেন।প্রধানমন্ত্রীর বিশেষ দূত এরশাদ বলেন, ‘আমি ধর্মীয় সংখ্যালঘুদের জন্য সংসদে প্রতিনিধিত্ব, চাকরি ও উচ্চশিক্ষার সুযোগের জন্য কোটা প্রবর্তন করতে চাই।’ খ্রিষ্টান সম্প্রদায়ের উদ্দেশে তিনি বলেন, ‘আপনারা পাশে থাকলে জাতীয় পার্টি আবার ক্ষমতায় যেতে পারবে। ক্ষমতায় গেলে সংখ্যালঘুসহ সবার জানমালের নিরাপত্তা দিতে পারব।’ ক্ষমতায় গেলে খ্রিষ্টানদের জন্য কল্যাণ ট্রাস্ট করার কথাও বলেন এরশাদ।এরশাদ বলেন, তাঁর সময়ে কোনো সম্প্রদায়কে তিনি ছোট করে দেখেননি। তিনি কারও প্রতি বৈষম্য করেননি। তিনি আরও​ বলেন, ‘আমি এখন দেখছি, সংখ্যালঘুরা নানামুখী নির্যাতনের শিকার হচ্ছে। পাদরিদের হত্যা করা হচ্ছে। নিরীহ খ্রিষ্টান নাগরিকদের হত্যা করা হচ্ছে।’
অনুষ্ঠানে জাপার কো-চেয়ারম্যান জি এম কাদের, দলের মহাসচিব এ বি এম রুহল আমিন হাওলাদার, দলের সভাপতিমণ্ডলীর সদস্য সুনীল শুভ রায়, খ্রিষ্টান সম্প্রদায়ের নেতা ডেভিড গোমেজ, পিয়ুস গোমেজ প্রমুখ উপস্থিত ছিলেন।
