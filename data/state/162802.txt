
বায়োমেট্রিক পদ্ধতিতে কোনো সিম পুনর্নিবন্ধন করেননি বিএনপি চেয়ারপারসন ও সাবেক প্রধানমন্ত্রী খালেদা জিয়া। ডাক ও টেলিযোগাযোগ প্রতিমন্ত্রী তারানা হালিম আজ রোববার সচিবালয়ে সাংবাদিকদের এ কথা বলেন।এর আগে সিম পুনর্নিবন্ধন নিয়ে প্রতিমন্ত্রী মোবাইল ফোন অপারেটর প্রতিনিধিদের সঙ্গে সচিবালয়ে বৈঠক করেন।তারানা হালিম বলেন, রাষ্ট্রপতি আবদুল হামিদ, প্রধানমন্ত্রী শেখ হাসিনা, মন্ত্রী, সংসদ সদস্য, তিন বাহিনীর প্রধান, সরকারি কর্মকর্তাসহ সবাই সিম নিবন্ধন করেছেন। এখন পর্যন্ত ১১ কোটি ৬০ লাখ সিম বায়োমেট্রিক পদ্ধতিতে নিবন্ধন হয়েছে বলে জানান তিনি। তিনি বলেন, কার জাতীয় পরিচয়পত্র থেকে কতটি সিম নিবন্ধন হয়েছে, তা জুলাই মাস থেকে জানা যাবে।তারানা হালিম বলেন, বিএনপি চেয়ারপারসন একটি বড় রাজনৈতিক দলের প্রধান। তিনি সিম নিবন্ধন করলে অনেক বেশি দায়িত্বশীলতার পরিচয় দিতেন। অবশ্য এখনো চাইলে তিনি সিম নিবন্ধন করতে পারবেন। তবে সে জন্য ফি দিতে হবে।বিএনপি চেয়ারপারসনের একজন ঘনিষ্ঠ কর্মকর্তা বলেছেন, দেশে মোবাইল ফোন আসার পর থেকেই চেয়ারপারসন ফোন ব্যবহার করে আসছেন। তাঁর ফোনটি বেসরকারি অপারেটর সিটিসেলের। তবে নানা কারণে দীর্ঘদিন ধরে তাঁর ব্যক্তিগত কর্মকর্তা, আত্মীয়স্বজনদের ফোন দিয়ে প্রয়োজনীয় কথা বলেন।প্রতিমন্ত্রী বলেন, খালেদা জিয়া সিম নিবন্ধন না করায় তাঁর কাছে কোনো সিম থাকলে সেটি বন্ধ হয়ে গেছে।
