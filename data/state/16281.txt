
কক্সবাজারের টেকনাফ উপজেলায় গোসল করতে গিয়ে খালের পানিতে ডুবে দুই শিশু মারা গেছে। সম্পর্কে তারা ভাই। আজ শনিবার সকাল সাড়ে নয়টার দিকে উপজেলার সাবরাং ইউনিয়নের শাহপরীর দ্বীপের পশ্চিমপাড়া খালে এ ঘটনা ঘটে। মারা যাওয়া দুই ভাই হচ্ছে মহিউদ্দিন (১০) ও ইরফান উদ্দিন (৭)। তাদের বাবার নাম মনির উল্লাহ। বাড়ি শাহপরীর দ্বীপের ডাঙ্গরপাড়া। মহিউদ্দিন ডাঙ্গরপাড়া সরকারি প্রাথমিক বিদ্যালয়ে তৃতীয় শ্রেণিতে ও ইরফান ডাঙ্গরপাড়া নুরানী মাদ্রাসায় পড়ত। পরিবার ও এলাকাবাসীর ভাষ্য, প্রতিদিনের মতো মনির মাছ ধরতে সাগরে যান। তাঁর দুই ছেলে ঘুম থেকে উঠে বাবাকে দেখতে না পেয়ে শাহপরীর দ্বীপের পশ্চিমপাড়া সৈকতে যায়। বাবার সঙ্গে দেখা করে বাড়ি ফেরার সময় তারা অন্য ছয়-সাতজন শিশুর সঙ্গে পশ্চিমপাড়া খালে গোসল করতে নামে। একপর্যায়ে অন্যরা উঠে আসে। দুই ভাই পানিতে ডুবে যায়। অন্য শিশুরা দুই ভাইকে উদ্ধার করার চেষ্টা করে ব্যর্থ হয়ে। পরে তারা বিষয়টি পরিবারকে জানায়। গ্রামের লোকজন মিলে শিশু দুটিকে উদ্ধার করে স্থানীয় চিকিৎসকের কাছে নিয়ে যান। চিকিৎসক তাদের মৃত ঘোষণা করেন। পরিবার ও স্থানীয়দের বরাত দিয়ে টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকার এই তথ্যের সত্যতা নিশ্চিত করেছেন।
