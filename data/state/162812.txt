
আওয়ামী লীগ নেতৃত্বাধীন ১৪-দলীয় জোটের মুখপাত্র ও স্বাস্থ্যমন্ত্রী মোহাম্মদ নাসিম বলেছেন, বিএনপির প্রতিষ্ঠাতা জিয়াউর রহমান পাকিস্তানের লোক ছিলেন, এটা আবারও প্রমাণিত হয়েছে। বঙ্গবন্ধুর সাতই মার্চের ভাষণ যখন ইউনেসকোর স্বীকৃতি পেল, তখন পাকিস্তান জিয়াউর রহমানকে স্বাধীনতার ঘোষক বলে একটা ভিডিও প্রচার করেছে। এই মিথ্যাচারের মাধ্যমে প্রমাণিত হয়েছে জিয়া পাকিস্তানিদের।
আজ বৃহস্পতিবার বেলা ১১টায় রাজধানীতে আওয়ামী লীগের ধানমন্ডি কার্যালয়ে ১৪ দল ও আওয়ামী লীগের নেতারা বৈঠক করেন। বৈঠক শেষে সাংবাদিকদের এসব কথা বলেন মোহাম্মদ নাসিম।
বঙ্গবন্ধুর সাতই মার্চের ভাষণকে ঐতিহাসিক দলিল হিসেবে স্বীকৃতি দেওয়ায় ইউনেসকোকে ধন্যবাদ জানিয়ে মন্ত্রী বলেন, এই ভাষণের মাধ্যমে মানুষ উজ্জীবিত হয়ে যুদ্ধে ঝাঁপিয়ে পড়ে। এই অর্জন উদ্‌যাপন করা হবে সমাবেশ দিয়ে। তবে কবে অনুষ্ঠিত হবে, তা পরে জানানো হবে। তিনি বলেন, ১৪ দলের পক্ষ থেকে জেলহত্যা দিবসের একটি স্মরণসভা পালন করা হবে।
সম্প্রতি খালেদা জিয়ার কক্সবাজার সফরের সমালোচনা করে নাসিম বলেন, লন্ডনে তিনি ঘুমিয়ে ছিলেন। হঠাৎ জেগে কোটি কোটি টাকার পেট্রল পুড়িয়ে নাটক করতে গেছেন। সেখানে উত্তেজনা সৃষ্টি করেছেন। মিথ্যাচার করেছেন। তাঁর এ তৎপরতা প্রত্যাখ্যান ও নিন্দা জানাচ্ছে ১৪ দল।
রোহিঙ্গা প্রত্যাবর্তনে বাংলাদেশ সহযোগিতা করছে না—মিয়ানমারের স্টেট কাউন্সেলর অং সান সু চির এমন বক্তব্যের বিষয়ে জানতে চাইলে মোহাম্মদ নাসিম বলেন, সু চি শুরু থেকেই দ্বিচারিতা দেখিয়েছেন। তিনি মিথ্যাচার করেছেন। সরকার রোহিঙ্গাদের ফেরত পাঠাতে কূটনৈতিকসহ সব ধরনের চেষ্টা চালাচ্ছে। এদের ফেরত পাঠানোর বিষয়টি পুরোপুরি সু চির ওপর নির্ভরশীল। তিনি চাইলেই রোহিঙ্গারা ফেরত যেতে পারে।
আজ ১৪ দলের বৈঠকে দ্রব্যমূল্যের ঊর্ধ্বগতি নিয়ে আলোচনা হয়েছে। ১৪ দল মনে করে, টিসিবির কার্যক্রম জোরদার করা উচিত। বাজার মনিটরিং বাড়াতে হবে। পরিবহনের ভাড়া নিয়ন্ত্রণে আনতে হবে।
বৈঠকে বেসামরিক বিমান পরিবহন ও পর্যটনমন্ত্রী রাশেদ খান মেনন দ্রব্যের মূল্যবৃদ্ধি নিয়ে উদ্বেগ প্রকাশ করেন। তিনি বলেন, যেকোনোভাবে দ্রব্যমূল্যের ঊর্ধ্বগতি নিয়ন্ত্রণে আনতে হবে। বিদ্যুতের দাম বাড়ানো যাবে না।
জাতীয় পার্টির (জেপি) মহাসচিব শেখ শহিদুল ইসলাম বলেন, খালেদা জিয়ার কক্সবাজার সফর রাজনৈতিক। এর পেছনে ষড়যন্ত্র আছে। এটা জাতীয় রাজনীতিতে প্রভাব ফেলবে।
