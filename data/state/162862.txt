
স্বরাষ্ট্রমন্ত্রী আসাদুজ্জামান খান কামাল বলেছেন, বিশ্ব ইজতেমার প্রথম পর্ব শান্তিপূর্ণভাবে সম্পন্ন হয়েছে, দ্বিতীয় পর্বেও পর্যাপ্ত নিরাপত্তা মূলক ব্যবস্থা নেওয়া হয়েছে। এ পর্বও শান্তিপূর্ণভাবে সম্পন্ন হবে।
আজ দুপুরে টঙ্গীর বিশ্ব ইজতেমায় জুমার নামাজ আদায় করতে এসে পুলিশের নিরাপত্তা ব্যবস্থা পরিদর্শন শেষে সাংবাদিকদের সঙ্গে আলাপকালে স্বরাষ্ট্রমন্ত্রী এসব কথা বলেন। তিনি বলেন, পৃথিবীর বহু দেশ থেকে হাজার হাজার মুসল্লি এখানে এসেছেন। দেশের বিভিন্ন প্রান্ত থেকে মুসল্লিরা এসেছেন।
এ সময় সাংবাদিকদের প্রশ্নের জবাবে তিনি বলেন, ‘ভারতের নিজামুদ্দিন মারকাজে এদের মধ্যে দ্বিমত হয়েছে। তাদের ই একটা ধারাবাহিকতা বাংলাদেশে আসছে এবং ভিন্নমত সৃষ্টি হয়েছে। আমরা সরকারিভাবে চেষ্টা করছি যেন তাদের ভিন্নমত মিটে যায়।’
এ সময় মন্ত্রীর সঙ্গে স্থানীয় সংসদ সদস্য জাহিদ আহসান রাসেল, পুলিশের মহাপরিদর্শক (আইজিপি) এ কে এম শহীদুল হক, অতিরিক্ত আইজিপি জাভেদ পাটোয়ারী, গাজীপুরের পুলিশ সুপার হারুন অর রশিদসহ পুলিশের ঊর্ধ্বতন কর্মকর্তাগণ উপস্থিত ছিলেন।
আজ সকালে আমবয়ানের মাধ্যমে শুরু হয়েছে বিশ্ব ইজতেমার দ্বিতীয় অংশ সেখানে লাখো মানুষ আজ জুমার নামাজ আদায় করেন। নামাজে ইমামতি করেন কাকরাইল মসজিদের মুরব্বি মাওলানা জোবায়ের।
