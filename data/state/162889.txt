
ময়মনসিংহের ঈশ্বরগঞ্জ উপজেলার আহমদিয়া সম্প্রদায়ের একটি মসজিদের মুয়াজ্জিনকে কুপিয়ে আহত করার ঘটনায় গতকাল মঙ্গলবার রাতে মামলা হয়েছে। ওই মসজিদের নতুন ইমাম হাজারি আহমেদ মুনিম বাদী হয়ে ঈশ্বরগঞ্জ থানায় মামলাটি করেন।
ঈশ্বরগঞ্জ থানার ভারপ্রাপ্ত কর্মকর্তা (ওসি) মো. বদরুল আলম খান প্রথম আলোকে বলেন, মামলায় ঘটনার সময় আটক হওয়া আবদুল আহাদসহ তিনজনকে আসামি করা হয়েছে। বাকি দুই আসামির নাম জানা যায়নি। মামলার বাদী ময়মনসিংহের ত্রিশাল উপজেলার একটি আহমদিয়া মসজিদের ইমাম ছিলেন। গতকাল রাতে তিনি ঈশ্বরগঞ্জের ওই মসজিদের ইমাম হিসেবে নিয়োগ পান।
৮ মে রাতে ঈশ্বরগঞ্জের খানপুর গ্রামের আহমদিয়া সম্প্রদায়ের একটি মসজিদে ঢুকে কয়েকজন দুর্বৃত্ত ওই মসজিদের মুয়াজ্জিন মোস্তাফিজুর রহমানকে কুপিয়ে আহত করে। ওই সময় স্থানীয় লোকজন হামলাকারীদের একজন আবদুল আহাদকে আটকের পর পিটুনি দিয়ে পুলিশে সোপর্দ করে। পুলিশ আহত অবস্থায় মোস্তাফিজুর রহমান ও আহাদকে ওই রাতে ময়মনসিংহ মেডিকেল কলেজ হাসপাতালে ভর্তি করে। ওই রাতেই মোস্তাফিজুর রহমানকে উন্নত চিকিৎসার জন্য ঢাকা মেডিকেল কলেজ হাসপাতালে পাঠানো হয়। আর আহাদ ময়মনসিংহ মেডিকেল কলেজ হাসপাতালে চিকিৎসাধীন।
মোস্তাফিজুর রহমানের বাড়ি দিনাজপুরের কাহারোলে। গ্রেপ্তারকৃত আহাদের বাড়ি নেত্রকোনার কলমাকান্দা উপজেলায়।
