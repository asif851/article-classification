
সাতক্ষীরার কলারোয়া উপজেলা ভাদিয়ালীর সোনাই নদী সীমান্তের বাংলাদেশ অংশে ভারতীয় সীমান্তরক্ষী বাহিনীর (বিএসএফ) সদস্যরা ঢুকে পড়ার পর পতাকা বৈঠকের মাধ্যমে দুঃখ প্রকাশ করেছে। আজ শুক্রবার সকাল ছয়টার দিকে এ ঘটনা ঘটে।নাম প্রকাশ না করার শর্তে ঘটনার দুই প্রত্যক্ষদর্শী বলেন, সকালে ভারতীয় চোরাকারবারিরা গরু নিয়ে বাংলাদেশের দিকে ঢুকছিল। এ সময় ভারতের দহরকান্দা বিএসএফ ক্যাম্পের সদস্যরা তাদের ধাওয়া করে। তখন বিএসএফ সদস্যরা সোনাই নদীর বাংলাদেশ অংশে ঢুকে পড়ে।ওই প্রত্যক্ষদর্শীদের ভাষ্য, এ সময় চোরাকারবারি দলের সদস্যরা বিএসএফের ওপর হামলা চালায়। এতে বিএসএফ সদস্য আহত ও তাদের একটি অস্ত্র খোয়া যায়।এ ব্যাপারে সাতক্ষীরার ৩৮ বর্ডার গার্ড বাংলাদেশ (বিজিবি) ব্যাটালিয়নের অধিনায়ক মেজর নজির আহমেদ বকশি বলেন, বাংলাদেশ সীমান্তে বিএসএফের অনুপ্রবেশের পর বাংলাদেশের মাদ্রা বিজিবি ক্যাম্প তাৎক্ষণিকভাবে বিএসএফের দহরকান্দা ক্যাম্পে প্রতিবাদ জানায়। সকাল সাতটায় এ ঘটনা নিয়ে মাদ্রা সীমান্তের জিরো পয়েন্টে বিজিবি-বিএসএফের মধ্যে পতাকা বৈঠক করা হয়। বাংলাদেশ সীমান্তে ঢুকে পড়ার জন্য সেখানে বিএসএফের পক্ষ থেকে দুঃখ প্রকাশ করা হয়। এ সময় ঘটনাস্থল থেকে পাওয়া বিএসএফের খোয়া যাওয়া অস্ত্র ও ভারতীয় চোরাকারবারিদের ব্যবহৃত একটি ইঞ্জিনচালিত নৌকা হস্তান্তর করা হয়।
