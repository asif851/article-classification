
সড়ক পরিবহন ও সেতুমন্ত্রী ওবায়দুল কাদের বলেছেন, সড়ক পরিবহন আইনে দুর্ঘটনার জন্য দায়ী ব্যক্তিদের কঠোর শাস্তির বিধান রাখা হচ্ছে।আজ রোববার সংসদে জাতীয় পার্টির কাজী ফিরোজ রশীদের এক সম্পূরক প্রশ্নের জবাবে মন্ত্রী এ কথা বলেন।সেতুমন্ত্রী বলেন, সড়ক পরিবহন আইনে পরিবারপ্রতি ব্যক্তিগত গাড়ির সংখ্যা নিয়ন্ত্রণ করা হবে এবং ফিটনেসবিহীন গাড়ি ও অদক্ষ চালকদের জন্য কঠোর শাস্তির বিধান রাখা হবে। এই আইনটি শিগগিরই সংসদে উত্থাপন করা হবে।জাতীয় পার্টির অপর সদস্য নুরুল ইসলাম মিলনের এক প্রশ্নের জবাবে মন্ত্রী বলেন, দেশের মহাসড়কগুলোতে সড়ক দুর্ঘটনা প্রতিরোধের লক্ষ্যে ২২৭টি দুর্ঘটনাপ্রবণ স্থান চিহ্নিত করা হয়েছে। এর মধ্যে বিভিন্ন মহাসড়কের ৬৮টি ব্ল্যাক স্পটের প্রতিকারমূলক কাজ ইতিমধ্যে সম্পন্ন হয়েছে।ওবায়দুল কাদের বলেন, জয়দেবপুর-চন্দ্রা-টাঙ্গাইল-এলেঙ্গা মহাসড়ক চার লেনে উন্নীতকরণ প্রকল্পের আওতায় ১৫টি ব্ল্যাক স্পটসের প্রতিকারমূলক কাজ শুরু করা হয়েছে। অবশিষ্ট ১৪৪টি ব্ল্যাক স্পটের প্রতিকারমূলক ব্যবস্থা গ্রহণের জন্য ১৬৫ কোটি টাকা ব্যয়ে ‘ইম্প্রুভমেন্ট অব রোড সেফটি অ্যাট ব্ল্যাক স্পটস অন ন্যাশনাল হাইওয়েজ’ শীর্ষক একটি প্রকল্প বাস্তবায়নাধীন রয়েছে। তিনি বলেন, ২০১৫-১৬ অর্থবছরে ৬২ কোটি ৫৩ লাখ টাকা ব্যয়ে ৪৮টি ব্ল্যাক স্পটের প্রতিকারমূলক কাজ করা হয়েছে। চলমান ২০১৬-১৭ অর্থবছরে অবশিষ্ট ৭০টি ব্ল্যাক স্পটের প্রতিকারমূলক ব্যবস্থা গ্রহণ করা হবে। এ জন্য ৭৫ কোটি টাকা বরাদ্দ দেওয়া হয়েছে। মন্ত্রী বলেন, ঢাকা-চট্টগ্রাম ও ঢাকা-ময়মনসিংহ জাতীয় মহাসড়ক চার লেনে উন্নীত করা হয়েছে। তিনি বলেন, জাতীয় মহাসড়ক পর্যায়ক্রমে ধীর গতি যানবাহনের জন্য পৃথক লেনসহ চার লেনে উন্নীতকরণের লক্ষ্যে ১ হাজার ৭৫২ কিলোমিটার মহাসড়কের ফিজিভিলিটি স্টাডি ও ডিটেইলড ডিজাইনের কাজ শেষ করা হয়েছে। আরও ৬০০ কিলোমিটার সড়ক ধীরগতি যানবাহনের জন্য পৃথক লেনসহ চার লেনে উন্নীতকরণের লক্ষ্যে ফিজিভিলিটি স্টাডি ও ডিটেইলড ডিজাইনের কাজ চলমান রয়েছে।ওবায়দুল কাদের বলেন, ২০০৯ সাল থেকে ২০১৬ সালের জুন পর্যন্ত ১ লাখ ৫০ হাজার ৩৭২ জন পেশাজীবী গাড়িচালককে ট্রাফিক আইন বিষয়ে প্রশিক্ষণ দেওয়া হয়েছে। তিনি বলেন, সড়ক দুর্ঘটনা হ্রাসকল্পে ২০০৯ সাল থেকে ২০১৬ সালের জুন পর্যন্ত সড়ক নিরাপত্তা ও গণসচেতনতা বৃদ্ধিমূলক স্লোগান-সংবলিত বিভিন্ন ধরনের ১৪ লাখ ৯৬ হাজার লিফলেট এবং ২৪ লাখ ৩৩ হাজার ৫০০টি স্টিকার গাড়িচালক, যাত্রী, পথচারী ও সড়ক ব্যবহারকারীদের মধ্যে বিতরণ করা হয়েছে।
