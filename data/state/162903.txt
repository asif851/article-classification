
রংপুরের পীরগাছা থানায় ঢুকে এক সহকারী উপপরিদর্শককে (এএসআই) মারধর করার অভিযোগে উপজেলা ছাত্রলীগের সাংগঠনিক সম্পাদক ওয়াসিম আহমেদকে গ্রেপ্তার করা হয়েছে৷ গত শুক্রবার রাতে এ ঘটনা ঘটে৷ এরপর জেলা ছাত্রলীগ তাঁকে সংগঠন থেকে বহিষ্কার করে৷পীরগাছা থানার ভারপ্রাপ্ত কর্মকর্তা (ওসি) মকবুল হোসেন বলেন, শুক্রবার রাতে ছাত্রলীগের নেতা ওয়াসিমের পরিচিত এক ব্যক্তি তাঁকে নিয়ে সাধারণ ডায়েরি (জিডি) করতে থানায় আসেন৷থানায় কর্তব্যরত এএসআই আবুল বাশারকে জিডি নিতে বলে ওয়াসিম থানার বাইরে যান৷ জিডি নিতে দেরি হওয়ায় ওয়াসিম এএসআইয়ের সঙ্গে রাগারাগি করতে থাকেন৷ একপর্যায়ে এএসআই তাঁকে চুপ করতে বলেন৷ তখন ওয়াসিম ওই পুলিশ কর্মকর্তাকে থাপড় মারেন৷ এরপর ওয়াসিমকে আটক করা হয়৷ ওই রাতেই এএসআই আবুল বাশার বাদী হয়ে মামলা করেন৷ ওয়াসিমকে আদালতের মাধ্যমে কারাগারে পাঠানো হয়েছে৷জেলা ছাত্রলীগের সাধারণ সম্পাদক ফখরুল হাসান লিউ ঘটনার সত্যতা নিশ্চিত করে বলেন, অভিযোগের সত্যতা পাওয়ায় ওয়াসিমকে দল থেকে বহিষ্কার করা হয়েছে৷ সংগঠনের কেউ গুরুতর অপরাধ করলে কোনোভাবেই ছাড় দেওয়া হবে না বলে তিনি মন্তব্য করেন৷
