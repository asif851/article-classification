
মানবতাবিরোধী অপরাধের দায়ে সাজাপ্রাপ্ত কামারুজ্জামানের সর্বোচ্চ দণ্ড বহাল রেখে দীর্ঘ প্রতীক্ষার রায় অবিলম্বে কার্যকরের দাবিতে আজ রোববার বিকেল থেকে শাহবাগে অবস্থান নিয়েছে গণজাগরণ মঞ্চ। রায় কার্যকর না হওয়া পর্যন্ত এই শান্তিপূর্ণ অবস্থান কর্মসূচি চলবে বলে মঞ্চের সমন্বয়ক ইমরান এইচ সরকার আজ এক বিবৃতিতে জানিয়েছেন।
বিবৃতিতে ইমরান এইচ সরকার বলেন, ১৯৭১ সালের মহান মুক্তিযুদ্ধ চলাকালীন যুদ্ধাপরাধের বিচারের জন্য ট্রাইব্যুনাল গঠনের ৫ বছরের বেশি সময় পেরিয়ে গেলেও যুদ্ধাপরাধের দায়ে সর্বোচ্চ শাস্তি মৃত্যুদণ্ড কার্যকর হয়েছে একজনের। কাদের মোল্লার কাঙ্ক্ষিত রায় মৃত্যুদণ্ডের জন্যও এ দেশের মুক্তিযুদ্ধের চেতনার মানুষকে দীর্ঘ আন্দোলনের মধ্য দিয়ে যেতে হয়েছে। তিনি আরও বলেন, ২০১৩ সালের ৫ ফেব্রুয়ারি ট্রাইব্যুনালে কাদের মোল্লার যাবজ্জীবন কারাদণ্ডের রায়কে কেন্দ্র করেই গড়ে উঠেছিল গণজাগরণ মঞ্চ। যুদ্ধাপরাধীদের বিচার দ্রুত সম্পন্ন ও রায় কার্যকর করার মাধ্যমে জাতিকে কলঙ্কমুক্ত করার জন্য গণজাগরণ মঞ্চের এই ধারাবাহিক আন্দোলন অব্যাহত আছে।গণজাগরণ মঞ্চের সমন্বয়ক বলেন, 'আপিল বিভাগ কর্তৃক কামারুজ্জামানের মৃত্যুদণ্ড বহাল রেখে রায় ঘোষণার পর থেকে এই রায় দ্রুত কার্যকর করার দাবিতে আন্দোলন চালিয়ে যাচ্ছে মঞ্চ। অথচ বিচারিক দীর্ঘসূত্রতার কারণে আপিল বিভাগে রায় ঘোষণার পরও এই রায় কার্যকরের ক্ষণটি দেখতে প্রায় পাঁচ মাসের দীর্ঘ অপেক্ষা করতে হলো। প্রত্যাশা করছি আগামীকাল ইতিহাসের খোলা ডায়েরিতে লিপিবদ্ধ হবে সেই মুহূর্ত, যে মুহূর্ত বাংলাদেশকে দায়মুক্তির পথে আরেক ধাপ এগিয়ে নিয়ে যাবে।'
