
বিএনপির স্থায়ী কমিটির সদস্য মওদুদ আহমদ বলেছেন, দেশে জবাবদিহিমূলক সরকার নেই বলে মানুষ গুম-খুনের শিকার হচ্ছে। বিএনপি ক্ষমতায় গেলে কেউ গুম হবে না। কাউকে বিনা বিচারে হত্যা করা হবে না। কাউকে বিনা বিচারে কারাগারে আটকে রাখা হবে না।
আজ রোববার দুপুরে রাজধানীর ইঞ্জিনিয়ার্স ইনস্টিটিউশন মিলনায়তনে এক আলোচনা সভায় মওদুদ এসব কথা বলেন। জাতিসংঘ ঘোষিত আন্তর্জাতিক নির্যাতনবিরোধী দিবস উপলক্ষে বিএনপি ওই সভার আয়োজন করে।
বিএনপি ক্ষমতায় গেলে গুম, বিনা বিচারে হত্যা বা কাউকে আটকে রাখা বন্ধ করার প্রতিশ্রুতি দিয়ে মওদুদ বলেন, ‘যদি আইনের শাসন বিশ্বাস করি, এটা বন্ধ করব, করতে হবে। অন্যথায় জনগণ আমাদের ধিক্কার দেবে।’  মওদুদ বলেন, আওয়ামী লীগের নির্বাচনী ইশতেহারে ছিল, ক্ষমতায় গেলে বিচারবহির্ভূত হত্যাকাণ্ড বন্ধ করবে। ক্ষমতায় এসে তাঁরা তা ভুলে গেছে। জনগণের ভোট পাওয়ার জন্য তাঁরা এ কথা বলেছিল।  মওদুদ দাবি করেন, দেশে জনগণের প্রতিনিধিত্বশীল সরকার না থাকায় জঙ্গিবাদ ও উগ্রবাদের সৃষ্টি হচ্ছে। মানুষ গুম-খুনের শিকার হচ্ছে। যাদের স্বজনেরা গুম হয়েছে, একমাত্র তাঁরাই বোঝে এটা কত কষ্টের।
বিএনপি নেতা মওদুদ আহমদ আরও বলেন, একটি সুষ্ঠু, অবাধ ও নিরপেক্ষ নির্বাচনের মাধ্যমে প্রতিনিধিত্বমূলক সরকার প্রতিষ্ঠা করলে দেশের বর্তমান অবস্থা থেকে উত্তরণ ঘটানো সম্ভব। জনগণের প্রতিনিধিত্বশীল সরকার প্রতিষ্ঠা হলে উগ্রবাদ, জঙ্গিবাদের অবসান হবে। গুম, খুন ও বিচারবহির্ভূত হত্যার অবসান হবে।
বিএনপির স্থায়ী কমিটির এই সদস্য বলেন, তাঁদের দল বিএনপি উগ্রবাদ ও জঙ্গিবাদকে ঘৃণা করে। মিথ্যা অপবাদ দিয়ে বিএনপিকে একটি চরমপন্থার দল বানানোর ষড়যন্ত্র হচ্ছে। এসব করে বিএনপিকে ধাক্কা দিয়ে ফেলে দেওয়ার চেষ্টা করা হচ্ছে।
বিএনপির ভাইস চেয়ারম্যান সেলিমা রহমানের সভাপতিত্বে আলোচনা সভায় অন্যদের মধ্যে বিএনপি চেয়ারপারসনের উপদেষ্টা আহমদ আযম খান, জ্যেষ্ঠ যুগ্ম মহাসচিব রুহুল কবির রিজভী, যুগ্ম মহাসচিব মাহবুব উদ্দিন খোকন, সৈয়দ মোয়াজ্জেম হোসেন প্রমুখ বক্তব্য দেন।
