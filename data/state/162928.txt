
গোপালগঞ্জের কোটালীপাড়ায় গত বুধবার রাতে সালিস বৈঠক চলাকালে দুই পক্ষের সংঘর্ষে নওয়াব আলী খন্দকার (৬৯) নামের এক ব্যক্তি নিহত হয়েছেন। আহত হন তিনজন।পুলিশ ও এলাকাবাসী সূত্রে জানা গেছে, উপজেলার নারকেলবাড়ী গ্রামে একখণ্ড জমি নিয়ে নওয়াব আলী খন্দকার ও একই গ্রামের সেলিম খন্দকারের মধ্যে বিরোধ চলছিল। এ বিরোধ মীমাংসার জন্য বুধবার রাত ১১টার দিকে সেলিম খন্দকারের বাড়িতে গণ্যমান্য ব্যক্তিদের নিয়ে সালিসের আয়োজন করা হয়। রাত একটার দিকে উভয় পক্ষের মধ্যে কথা-কাটাকাটি ও হাতাহাতির ঘটনা ঘটে। পরে দুই পক্ষ ধারালো অস্ত্র নিয়ে সংঘর্ষে জড়িয়ে পড়ে। একপর্যায়ে ধারালো অস্ত্রের আঘাতে নওয়াব আলী ঘটনাস্থলেই মারা যান। এ ঘটনায় নওয়াব আলী পক্ষের আলীম খন্দকার (২৬) ও বাবুল খন্দকার (২৮) এবং সেলিমের পক্ষের আলমগীর খন্দকার (৫৪) আহত হন। তাঁদের উপজেলা স্বাস্থ্য কমপ্লেক্সে ভর্তি করা হয়েছে।
