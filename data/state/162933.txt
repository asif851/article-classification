
নিখোঁজের ১১ দিন পর আজ শনিবার ভোরে বাড়ি ফিরেছেন গাইবান্ধার সাদুল্যাপুর উপজেলার দুজন। তাঁরা হলেন নলডাঙ্গা ইউনিয়ন আওয়ামী লীগের প্রচার সম্পাদক মাইদুল ইসলাম ও একই উপজেলার নলডাঙ্গা ইউনিয়ন যুবদলের সহসাধারণ সম্পাদক শফিউল ইসলাম। গতকাল শুক্রবার রাতে তাঁদের দিনাজপুরের পার্বতীপুর উপজেলার খোলাহাটি এলাকায় রেখে যাওয়া হয়। পরে পরিবারের লোকজন তাঁদের বাড়িতে নিয়ে যান।
বাড়িতে ফিরে আজ দুপুরে মাইদুল ইসলাম বলেন, ‘আমাদের চোখ বেঁধে তুলে নিয়ে যায়। চোখ বাঁধা অবস্থায় কয়েকজন গতকাল গভীর রাতে মাইক্রোবাস থেকে একটি ফাঁকা জায়গায় আমাদের নামিয়ে দেন। তাঁদের একজন বলেন যে সামনের সড়কে মোটরসাইকেল রাখা আছে। সেটা নিয়ে সোজা বাড়ি চলে যাও। পেছনে তাকাবে না।’ তাঁর ভাষ্য, ‘আমরা দুজন ওই মোটরসাইকেলে সামনের দিকে কিছু দূর যাওয়ার পর দিনাজপুরের পার্বতীপুর উপজেলার খোলাহাটি এলাকায় পৌঁছাই। সেখানে আমরা অসুস্থ বোধ করলে আমার বড় ভাই নলডাঙ্গা ইউনিয়ন পরিষদের (ইউপি) চেয়ারম্যান তরিকুল ইসলামকে মুঠোফোনে আমাদের নিয়ে যেতে বলি। পরে তিনি মাইক্রোবাসে করে আমাদের বাড়ি নিয়ে যান।’
শফিউল ইসলাম বলেন, ‘কারা আমাদের ধরে নিয়ে গেছেন এবং ১১ দিন কোথায় ছিলাম, তা বুঝতে পারিনি। তবে এক জায়গায় আমাদের পাশাপাশি কক্ষে চোখ বাঁধা অবস্থায় রাখা হয়েছিল।’ তাঁর ভাষ্য, ‘আমাদের কোনো জিনিসপত্র খোয়া যায়নি। এ ছাড়া তুলে নিয়ে যাওয়ার কয়েক দিন পর আমি অসুস্থ হলে তাঁরা চিকিৎসক ডেকে আমার চিকিৎসা করান। আমরা তাঁদের কাছে জানতে চেয়েছিলাম কেন আমাদের তুলে এনেছেন? আমাদের কী অপরাধ? সে বিষয়ে তাঁরা কোনো জবাব দেননি।’
১০ জানুয়ারি সাদাপোশাকে আইনশৃঙ্খলা রক্ষাকারী বাহিনীর পরিচয়ে সাদুল্যাপুর থেকে মাইদুল ও শফিউলকে তুলে নিয়ে যাওয়া হয়। এর আগের দিনে ৯ জানুয়ারি একই পরিচয়ে তুলে নিয়ে যাওয়া হয় সাদুল্যাপুর উপজেলা যুবলীগের সহসভাপতি মনোয়ারুল হাসান ও একই উপজেলার দামোদরপুর ইউনিয়ন ছাত্রলীগের সাবেক সভাপতি সাদেকুল ইসলামকে। নিখোঁজ হওয়ার ১০ দিন পর গত বৃহস্পতিবার ভোরে বাড়ি ফেরেন তাঁরা। চার নেতা নিখোঁজের ঘটনায় সাদুল্যাপুর থানায় সাধারণ ডায়েরি (জিডি) করা হয়।
সাদুল্যাপুর থানার ভারপ্রাপ্ত কর্মকর্তা (ওসি) ফরহাদ ইমরুল কায়েস এ ব্যাপারে বলেন, ‘তাঁদের ফিরে আসার কথা শুনেছি। তবে কীভাবে ফিরে এলেন, তা জানতে পারিনি। তবে পুলিশ তাঁদের তুলে নিয়ে যায়নি।’
