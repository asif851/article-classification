
সাতক্ষীরা সদর উপজেলার পাঁচরকি গ্রামে একটি বাগান থেকে দিনমজুর তরিকুল ইসলামের (২৬) বিবস্ত্র লাশ উদ্ধার করেছে পুলিশ। পুলিশের সন্দেহ, তাঁকে শ্বাসরোধে হত্যা করা হয়েছে।
আজ বৃহস্পতিবার ভোর পাঁচটার দিকে তরিকুলের লাশটি উদ্ধার করা হয়। তাঁর বাড়ি সাতক্ষীরা সদর উপজেলার রেয়ূই গ্রামে।
নিহত তরিকুলের স্ত্রী আসমা বেগমের ভাষ্য, গতকাল বুধবার রাত সাড়ে ১০টার দিকে তরিকুল বাড়ি থেকে বের হন। কিন্তু আর বাড়ি ফেরেননি। ভোরে পাঁচরকি বাগানে স্বামীর লাশ পড়ে থাকার খবর পান।  স্থানীয় বাঁশদাহ ইউনিয়ন পরিষদের (ইউপি) চেয়ারম্যান মোশারফ হোসেনের ভাষ্য, ওই বাগানে বিবস্ত্র অবস্থায় তরিকুলের লাশ পড়ে থাকতে দেখে তিনি পুলিশকে খবর দেন। ধারণা করা হচ্ছে, কে বা কারা তাঁকে শ্বাসরোধে হত্যা করেছে। তবে শরীরে কোথাও আঘাতের চিহ্ন নেই।
সাতক্ষীরা সদর থানার ভারপ্রাপ্ত কর্মকর্তা (ওসি) ফিরোজ হোসেন মোল্লার ভাষ্য, তরিকুলের লাশ উদ্ধার করেছেন থানার উপপরিদর্শক (এসআই) আসাদুজ্জামান। ঘটনার তদন্ত চলছে।
