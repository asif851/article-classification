
চাঁপাইনবাবগঞ্জের সদর উপজেলার চরবাগডাঙ্গা ইউনিয়নের গোয়ালডুবি মোন্নাপাড়া গ্রামে বাস করেন লুৎফর রহমান (৩৫) ও আকলিমা বেগম (৩৫) দম্পতি। তাদের বাড়িতে আছে গাঁজার বাগান। রোববার বিকেলে এই দম্পতির বাড়িতে অভিযান চালিয়ে গাঁজা ও বিদেশি মদসহ লুৎফরের স্ত্রী আকলিমা বেগমকে গ্রেপ্তার করেছে জেলা পুলিশের গোয়েন্দা শাখা (ডিবি)।
ডিবির ভারপ্রাপ্ত কর্মকর্তা (ওসি) মাহবুব আলম বলেন, এক সংবাদের ভিত্তিতে বিকেল তিনটার দিকে লুৎফর রহমানের বাড়িতে অভিযান চালানো হয়। এ সময় বাড়ির আঙিনার এক কোণে বাঁশের বেড়া দিয়ে ঘেরা একটি গাঁজার বাগান শনাক্ত করা হয়। সেই বাগান থেকে আট থেকে নয় ফুট উঁচু ১২টি গাঁজার গাছ জব্দ করা হয়েছে। তিনি বলেন, অভিযানের সময় বাড়ির মালিক লুৎফর রহমান পালিয়ে যান। বাড়িতে তল্লাশি চালিয়ে ১৪ বোতল ভারতীয় ‘জেডি’ ব্র্যান্ডের বিদেশি মদ ও ঘরে থাকা আধা কেজি গাঁজা উদ্ধার করা হয়।
এ ঘটনায় সদর থানায় আকলিমা বেগমকে গ্রেপ্তার ও লুৎফর রহমানকে পলাতক দেখিয়ে মাদকদ্রব্য নিয়ন্ত্রণ আইনে পৃথক দু’টি মামলা দায়ের করা হয়েছে বলেও জানান ওসি মাহবুব আলম।
