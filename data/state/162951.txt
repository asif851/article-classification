
মুক্তিযুদ্ধ-বিষয়ক মন্ত্রণালয়ের মন্ত্রী আ ক ম মোজাম্মেল হক বলেছেন, প্রয়োজনে আইন পরিবর্তন করে মানবতাবিরোধী অপরাধী বা যুদ্ধাপরাধীদের সম্পদ বাজেয়াপ্ত করা হবে। একই সঙ্গে জামায়াতকে নিষিদ্ধ করার ব্যাপারেও শিগগিরই সিদ্ধান্ত নেওয়া হবে জানিয়েছেন তিনি।  আজ মঙ্গলবার জাতীয় প্রেসক্লাবে এক অনুষ্ঠানে মন্ত্রী এ কথা বলেন। বাংলাদেশ সার্ক চলচ্চিত্র সাংবাদিক ফোরাম আয়োজিত ‘বঙ্গবন্ধু, মুক্তিযুদ্ধ এবং বাংলাদেশের চলচ্চিত্র’ শীর্ষক এই অনুষ্ঠানে মুক্তিযুদ্ধ বিষয়ক মন্ত্রী ছিলেন প্রধান অতিথি।
মন্ত্রী বলেন, ধর্মীয় দল হিসেবে নয়, যুদ্ধাপরাধী দল হিসেবে জামায়াতকে নিষিদ্ধ করা হবে। তিনি বলেন, মুক্তিযুদ্ধের পরাজিত সেনারা এখনো ষড়যন্ত্র করছে।
আয়োজক সংগঠনের সভাপতি রেদোয়ান খন্দকারের সভাপতিত্বে ওই অনুষ্ঠানে স্থানীয় সরকার পল্লী উন্নয়ন ও সমবায় প্রতিমন্ত্রী মশিউর রহমান, সংস্কৃতিকর্মী শফি কামাল, বঙ্গবন্ধু স্মৃতি ফাউন্ডেশনের সভাপতি সাখাওয়াত হোসেন ও উত্তম কুমার বড়ুয়া উপস্থিত ছিলেন।
