
চট্টগ্রামে বাসা থেকে ডেকে নিয়ে এক তরুণকে ছুরিকাঘাত করে হত্যা করা হয়েছে। তাঁর নাম সাদ্দাম হোসেন (২৬)। আজ সোমবার সকাল ৬টা ২০ মিনিটে নগরের ডবলমুরিং থানার আগ্রাবাদ মৌলভীপাড়া এলাকায় এই ঘটনা ঘটেছে। নিহত সাদ্দাম পেশায় একজন মাংস বিক্রেতা।
সাদ্দামের বড় ভাই ইমাম হোসেন প্রথম আলোকে বলেন, সকালে সাদ্দামের মোবাইলে একটি ফোন আসে। এরপর তিনি মৌলভীপাড়ার বাসা থেকে বের হন। প্রায় আধা ঘণ্টা পর তাঁরা শুনতে পান, বাসা থেকে আধা কিলোমিটার দূরে রাস্তার ওপর গুরুতর আহত অবস্থায় সাদ্দাম পড়ে আছেন। ঘটনার প্রত্যক্ষদর্শী কয়েকজন তাঁদের জানিয়েছেন, দু-তিনজন যুবক তাঁর ভাইকে ছুরি মেরে পালিয়ে গেছে। দ্রুত সাদ্দামকে চট্টগ্রাম মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন।
ইমাম হোসেন আরও বলেন, তাঁর ভাইয়ের সঙ্গে কারও কোনো শত্রুতা নেই। কারা, কী কারণে বাসা থেকে ডেকে নিয়ে খুন করেছে, তিনি বুঝতে পারছেন না। এই ঘটনায় তিনি থানায় মামলা করবেন।
চট্টগ্রাম নগর পুলিশের সহকারী কমিশনার (ডবলমুরিং অঞ্চল) এ বি এম ফয়জুল ইসলাম আজ সকালে বলেন, নিহত তরুণের বুক, পেট ও হাতে ছুরিকাঘাতের চিহ্ন রয়েছে।
