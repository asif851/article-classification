
আদালত অবমাননার অভিযোগে মাধ্যমিক ও উচ্চ মাধ্যমিক শিক্ষা অধিদপ্তরের (মাউশি) মহাপরিচালক অধ্যাপক ফাহিমা খাতুন ও সহকারী পরিচালক হেলালউদ্দিনকে তলব করেছেন হাইকোর্ট। ৫ জানুয়ারি তাঁদের আদালতে হাজির হতে হবে।আদালত অবমাননার আবেদনের এক শুনানি শেষে বিচারপতি মিফতাহ উদ্দিন চৌধুরী ও বিচারপতি মজিবর রহমান মিয়ার সমন্বয়ে গঠিত হাইকোর্ট বেঞ্চ আজ বুধবার এ আদেশ দেন। রংপুর মডেল কলেজের চারজন শিক্ষক ও একজন কম্পিউটার অপারেটরের আবেদনের পরিপ্রেক্ষিতে আদালত এ আদেশ দেন।আবেদনকারীদের আইনজীবী এবিএম আলতাফ হোসেন প্রথম আলোকে বলেন, ২০১০ সালে ওই কলেজের এমপিও বাতিল সংক্রান্ত একটি ঘটনায় আজ আদালত সাতজনকে রুল ও মাউশির মহাপরিচালকসহ দুজনকে তলব করেন। রংপুর মডেল কলেজের চারজন শিক্ষক ও একজন কম্পিউটার অপারেটরের এমপিওর বিষয়ে আগে থেকেই হাইকোর্টের রুল ও স্থগিতাদেশ ছিল। একই বিষয়ে তাঁদের আবার মাউশি থেকে চিঠি দেওয়া হয়েছে। এটা আদালত অবমাননার শামিল। এ জন্য আবেদনের শুনানি শেষে এ আদেশ দেন আদালত।
