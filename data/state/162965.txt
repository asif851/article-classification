
রাজধানীর পোস্তগোলায় পুলিশের গোয়েন্দা শাখার (ডিবি) সহকারী কমিশনার রাহুল পাটোয়ারি গুলিবিদ্ধ হয়েছেন। এ সময় সেলিম নামের একজন পথচারী ও সহকারী কমিশনারের একজন সোর্স গুলিবিদ্ধ হয়েছেন। তাঁদের ঢাকা মেডিকেল কলেজ হাসপাতালে চিকিৎসা দেওয়া হচ্ছে।
আজ শনিবার রাত পৌনে নয়টার দিকে পোস্তগোলায় নগর স্বাস্থ্যকেন্দ্রের সামনে এই ঘটনা ঘটে।
শ্যামপুর থানার ভারপ্রাপ্ত কর্মকর্তা (ওসি) আবদুর রাজ্জাক প্রথম আলোকে বলেন, পোস্তগোলায় নগর স্বাস্থ্যকেন্দ্রের সামনে রাহুল পাটোয়ারি গুলিবিদ্ধ হয়েছেন বলে তাঁরা জানতে পেরেছেন। স্থানীয় লোকজন জানিয়েছে, সেখানে বেশ কয়েকটি গুলির শব্দ শোনা গেছে। তবে কীভাবে, কার গুলিতে তিনি আহত হয়েছেন তা এখনো জানা যায়নি। গুলিবিদ্ধ সহকারী কমিশনারকে প্রথমে স্থানীয় সিটি হাসপাতাল ও পরে ঢাকা মেডিকেল কলেজ হাসপাতালে পাঠানো হয়েছে। এ ঘটনায় গুলিবিদ্ধ অন্য দুজনকেও হাসপাতালে পাঠানো হয়েছে।
ঢাকা মেডিকেল কলেজ হাসপাতালে চিকিৎসাধীন গুলিবিদ্ধ পথচারী সেলিম প্রথম আলোকে বলেন, রাতে ঘটনাস্থলের পাশে দাঁড়িয়ে তিনি চা খাচ্ছিলেন। এ সময় পেছন থেকে একটি গুলি এসে তাঁর পিঠে লাগে।
শ্যামপুর থানার পরিদর্শক (তদন্ত) একেএম হাবিবুল ইসলাম প্রথম আলোকে বলেন, ঘটনাস্থলে বিল্লাল হোসেন মৃদুল নামের এক ব্যক্তি পায়ে গুলিবিদ্ধ হয়েছেন। তিনি গুলিবিদ্ধ সহকারী কমিশনারের সোর্স বলে জানা গেছে।
রাতে ঢাকা মহানগর পুলিশ কমিশনার (ডিএমপি) আছাদুজ্জামান মিয়া সাংবাদিকদের বলেন, গোপন সংবাদের ভিত্তিতে রাহুল পাটোয়ারির নেতৃত্বে ডিবি পুলিশের একটি দল জুরাইনে অস্ত্র ব্যবসায়ীদের আটক করতে গিয়েছিল। পুলিশ অস্ত্র ব্যবসায়ীদের ঘিরে ফেললে রাহুল পাটোয়ারিকে মূল অস্ত্র ব্যবসায়ী জাপটে ধরেন। এ সময় পাশ থেকে আরেকজন তাঁর পেটের বাম দিকে গুলি করেন। অন্য সদস্যরা কিছু বুঝে ওঠার আগেই অস্ত্র ব্যবসায়ীরা পালিয়ে যায়। রাহুল পাটোয়ারি এখন শঙ্কামুক্ত।
