
পারিবারিক কলহের জের ধরে শেরপুর জেলা পুলিশ লাইনে কর্মরত জহুরা আক্তার (২৩) নামের এক নারী পুলিশ কনস্টেবল ফাঁস দিয়ে আত্মহত্যা করেছেন বলে জানা গেছে। গত সোমবার রাতে শেরপুর জেলা শহরের চকপাঠক মহল্লায় এ ঘটনা ঘটে। এ ঘটনায় গতকাল মঙ্গলবার জহুরার স্বামীকে গ্রেপ্তার করে আদালতের মাধ্যমে জেলহাজতে পাঠানো হয়েছে। পুলিশ ও স্থানীয় লোকজন জানান, প্রায় দুই বছর আগে সরিষাবাড়ী উপজেলার কোটালিয়া গ্রামের পলাশ মিয়ার সঙ্গে তাঁর বিয়ে হয়। পলাশ পেশায় একজন ঠিকাদার। তাঁদের সাত মাস বয়সী এক ছেলে রয়েছে। তাঁরা শেরপুর জেলা শহরের চকপাঠক মহল্লার একটি বাসায় ভাড়া থাকতেন। গত শুক্রবার ঈদ উপলক্ষে বাড়ি যাওয়া নিয়ে স্বামী পলাশের সঙ্গে জহুরার মনোমালিন্য হয়। এরপর সোমবার বিকেলে পলাশের সঙ্গে জহুরার পারিবারিক বিষয় নিয়ে কথা-কাটাকাটি হয়। একপর্যায়ে পলাশ তাঁকে মারধর করেন। এ ঘটনায় সন্ধ্যায় তিনি ঘরের আড়ার সঙ্গে ফাঁস দিয়ে আত্মহত্যা করেন। অনেকক্ষণ দরজা বন্ধ থাকায় স্বামী ও প্রতিবেশীরা দরজা ভেঙে ঘরে ঢুকে তাঁকে ঝুলন্ত অবস্থায় দেখতে পান। পরে এলাকাবাসী তাঁকে উদ্ধার করে আশঙ্কাজনক অবস্থায় প্রথমে শেরপুর জেলা সদর হাসপাতাল ও পরে ময়মনসিংহ মেডিকেল কলেজ হাসপাতালে নিয়ে যান। সোমবার রাত ১০টার দিকে তিনি মারা যান। শেরপুর সদর থানার ভারপ্রাপ্ত কর্মকর্তা (ওসি) মাজহারুল করিম গতকাল বেলা আড়াইটার দিকে বলেন, জহুরা আত্মহত্যা করেছেন বলে প্রাথমিকভাবে ধারণা করা হচ্ছে।
