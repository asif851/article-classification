
ঢাকায় নিযুক্ত বিভিন্ন দেশের কূটনীতিকদের সঙ্গে ইফতার করেছেন বিএনপির চেয়ারপারসন খালেদা জিয়া। আজ সোমবার রাজধানীর একটি হোটেলে খালেদা জিয়া কূটনীতিকদের সম্মানে ওই ইফতারের আয়োজন করেন।
ইফতারের আগে খালেদা জিয়া বিভিন্ন দেশের কূটনীতিকদের সঙ্গে শুভেচ্ছা বিনিময় করেন।খালেদা জিয়ার সঙ্গে একই টেবিলে বসে ইফতারে অংশ নেন যুক্তরাষ্ট্রের রাষ্ট্রদূত মার্শা বার্নিকাট, ব্রিটিশ হাইকমিশনার অ্যালিসন ব্লেক, ভারতের হাইকমিশনার হর্ষ বর্ধন শ্রিংলা, পাকিস্তানের হাইকমিশনার রাফিউজ্জামান সিদ্দিকীসহ কুয়েত, ইউরোপীয় ইউনিয়ন, তুরস্ক, ভ্যাটিকান, নরওয়ে, চীনের রাষ্ট্রদূত।এ ছাড়া সৌদি আরব, লিবিয়া, ইরাক, ইরান, শ্রীলঙ্কা, জার্মানিসহ মোট ৪০টি দেশের কূটনীতিকেরা ইফতারে যোগ দেন।ইফতারে অংশ নেন গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী, ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দীন আহমদ, জাহাঙ্গীরনগর বিশ্ববিদ্যালয়ে সাবেক উপাচার্য খন্দকার মোস্তাহিদুর রহমান, আইনজীবী শাহদীন মালিক, অধ্যাপক মাহফুজ উল্লাহ, সাংবাদিক মাহবুব উল্লাহ। বিএনপি নেতাদের মধ্যে ছিলেন দলটির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, মির্জা আব্বাস, গয়েশ্বর চন্দ্র রায়, নজরুল ইসলাম খান, আমির খসরু মাহমুদ চৌধুরী প্রমুখ।
