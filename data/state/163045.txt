
মিরপুর ৭ নম্বর সেকশনের চলন্তিকা মোড়ে ম্যানহোলে পড়ে যাওয়ার প্রায় ২৪ ঘণ্টা পর ফায়ার সার্ভিসের ডুবুরিরা গতকাল বুধবার বেলা সাড়ে তিনটার দিকে এক যুবকের লাশ উদ্ধার করেছে। তাঁর পরিচয় পাওয়া যায়নি। স্থানীয় ব্যক্তিরা তাঁকে এলাকায় কাগজ টোকাতে দেখেছেন।
পুলিশ জানায়, মিরপুর ৭ নম্বর সেক্টরের চলন্তিকা মোড়ের নীল গীতা রোডে জিতা নামের একটি পোশাক কারখানার পাশে ময়লার স্তূপ জমেছিল। ওই পোশাক কারখানার কর্মকর্তারা গত মঙ্গলবার বিকেল সাড়ে চারটার দিকে এক যুবককে ওই ময়লা পরিষ্কার করার জন্য নিয়োগ করেন। একপর্যায়ে ওই যুবক পাশের খোলা ম্যানহোলে পড়ে যান। ফায়ার সার্ভিস অ্যান্ড সিভিল ডিফেন্সের দুটি ইউনিট ও মিরপুরের একটি ইউনিট তাঁকে উদ্ধারে অভিযান শুরু করে। রাত ১০টা পর্যন্ত চেষ্টা চালিয়ে ফায়ার সার্ভিস তাঁকে উদ্ধার করতে পারেনি। পরে রাতের জন্য উদ্ধার অভিযান স্থগিত করা হয়। গতকাল সকাল সাড়ে সাতটার দিকে ফায়ার সার্ভিসের ডুবুরিরা আবার অভিযান শুরু করে।
ফায়ার সার্ভিস নিয়ন্ত্রণকক্ষের কর্তব্যরত কর্মকর্তা মো. মাহফুজ রিভেন প্রথম আলোকে বলেন, ফায়ার সার্ভিসের ডুবুরি আলাউদ্দিন দীর্ঘ চেষ্টা চালিয়ে ম্যানহোল থেকে ওই যুবকের লাশ উদ্ধার করেন।
রূপনগর থানার ভারপ্রাপ্ত কর্মকর্তা (ওসি) সহিদ আলম প্রথম আলোকে বলেন, যুবকটি ম্যানহোলের যে স্থানে পড়েছিলেন, এর কিছু দূর থেকে তাঁর লাশ উদ্ধার হয়। ম্যানহোলে জমে থাকা বিষাক্ত গ্যাসের ঝাঁজে তাঁর মৃত্যু হয়েছে। মরদেহটি ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠানো হয়েছে। এ ব্যাপারে থানায় একটি অপমৃত্যুর মামলা হয়েছে।
