
রাজধানীর হজরত শাহজালাল আন্তর্জাতিক বিমানবন্দরে প্রায় সাড়ে ১৪ কেজি সোনাসহ দুজনকে আটক করা হয়েছে। শুল্ক কর্তৃপক্ষ বলছে, আটক সোনার মূল্য ৭ কোটি ১৬ লাখ টাকা। যাত্রীরা দুই ভাই। তাঁরা কোমরে বাঁধা বিশেষ বেল্টের মধ্যে সোনার বার ও অলংকার লুকিয়ে এনেছিলেন।
যাত্রীরা হলেন মামুন খান (৩৯) ও মুরাদ খান (৩০)। আজ শুক্রবার দুপুর সোয়া ১২টার দিকে সিঙ্গাপুর থেকে ঢাকায় আসার পর ঢাকা কাস্টমস হাউসের প্রিভেনটিভ দল তাঁদের আটক করে।  প্রিভেনটিভ দলের প্রধান ও ঢাকা কাস্টমস হাউসের সহকারী কমিশনার রেজাউল করিম প্রথম আলোকে বলেন, মামুন ও মুরাদ টাইগার এয়ারের টিজি ৩২১ নম্বর ফ্লাইটে করে সিঙ্গাপুর থেকে ঢাকায় আসেন। গোপনসূত্রে খবর পেয়ে এই দুই যাত্রীকে তল্লাশি করা হয়। তাঁরা কোমরে বিশেষ একটি বেল্টের মধ্যে সোনার বার ও অলংকার লুকিয়ে রেখেছিলেন। এগুলোর ওজন ১৪ কেজি ৩৩০ গ্রাম।
রেজাউল করিম জানান, উদ্ধার হওয়া সোনার মধ্যে ৪ কেজি ৬০০ গ্রাম বার ও সাড়ে নয় কেজির বেশি সোনার গয়না রয়েছে। একটি সোনার বারের ওজন এক কেজি। এ ছাড়া ১০০ গ্রাম ওজনের ৩৮টি বার রয়েছে। এ ঘটনায় আইনি ব্যবস্থা নেওয়া হবে।
