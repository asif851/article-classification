
সড়ক পরিবহন ও সেতুমন্ত্রী ওবায়দুল কাদের অভিযোগ করেছেন, আগামী জাতীয় সংসদ নির্বাচনে বিএনপি জনগণের ভোটে জয়ী হতে পারবে না জেনে সাম্প্রদায়িক অপশক্তিকে মদদ দিচ্ছে। এই অপশক্তির কেউ মারা গেলে বিএনপির কাছে তারা ভালো মানুষ হয়ে যায়।
আজ মঙ্গলবার বেলা সাড়ে তিনটার দিকে সিলেট যাওয়ার পথে ব্রাহ্মণবাড়িয়ার সরাইল উপজেলায় ঢাকা-সিলেট মহাসড়কের ক্ষতিগ্রস্ত শাহবাজপুর সেতু পরিদর্শনকালে সাংবাদিকদের প্রশ্নের জবাবে মন্ত্রী এসব কথা বলেন।
আওয়ামী লীগের সাধারণ সম্পাদক ওবায়দুল কাদের বলেন, যে অপশক্তি সন্ত্রাস করছে, তাদের বিরুদ্ধে পুলিশ সাহসী অভিযান চালিয়ে প্রশংসা কুড়িয়েছে। এতে বিএনপির গায়ে জ্বালা ধরেছে।
‘বিএনপি আন্দোলনের নামে বোমা–সন্ত্রাস করে নিরীহ মানুষকে পুড়িয়ে হত্যা করেছে, তাই তাদের সঙ্গে জনগণ নেই’—এ মন্তব্য করে ওবায়দুল কাদের বলেন, বোমা–সন্ত্রাসের কারণে বিএনপি জনগণ থেকে আরও বিচ্ছিন্ন হয়ে গেছে। বিএনপি এখন আন্দোলনের ডাক দিলে জনগণ সাড়া দেয় না। তাদের আন্দোলন এখন আষাঢ়ের তর্জন-গর্জন সার।
সড়ক পরিবহন ও সেতুমন্ত্রী ওবায়দুল কাদের বলেন, মহাসড়কে দুর্ঘটনা রোধে সড়ক পরিবহন আইন চূড়ান্ত পর্যায়ে রয়েছে। পরবর্তী সংসদ অধিবেশনে আইনটি পাস হবে বলে তিনি আশা প্রকাশ করেন।
ক্ষতিগ্রস্ত শাহবাজপুর সেতু পরিদর্শনকালে মন্ত্রীর সঙ্গে উপস্থিত ছিলেন ব্রাহ্মণবাড়িয়ার জেলা প্রশাসক রেজওয়ানুর রহমান, পুলিশ সুপার মিজানুর রহমান, জেলা আওয়ামী লীগের সাধারণ সম্পাদক আল-মামুন সরকার প্রমুখ।
 
