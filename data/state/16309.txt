
গাজীপুরের কালিয়াকৈর উপজেলার চন্দ্রা এলাকায় ধর্ষণের শিকার সোনিয়া আক্তার (৩) নামের এক শিশু গত মঙ্গলবার রাতে টাঙ্গাইলের মির্জাপুর কুমুদিনী হাসপাতালে মারা গেছে। সোনিয়া ময়মনসিংহের মুক্তাগাছার বাদল মিয়ার মেয়ে।হাসপাতাল ও পুলিশ সূত্র জানায়, সোনিয়ার জন্মের কিছুদিন পর তার মা শাহানাজ ও তাকে রেখে বাবা বাদল অন্যত্র চলে যান। পরে শাহানাজ চন্দ্রা এলাকায় ভাড়া বাসায় থেকে হোটেলে পরিচারিকার কাজ নেন। মঙ্গলবার সোনিয়াকে ভাড়া বাসার অন্য শিশুদের সঙ্গে রেখে শাহানাজ হোটেলে কাজ করতে যান। দুপুরে বাসায় ফিরে তিনি সোনিয়াকে ঘরের ভেতর রক্তাক্ত ও অচেতন অবস্থায় দেখতে পান। পরে শিশুটিকে মির্জাপুর কুমুদিনী হাসপাতালে ভর্তি করা হয়। সেখানে চিকিৎসাধীন অবস্থায় গত মঙ্গলবার রাতে সোনিয়া মারা যায়।কুমুদিনী হাসপাতালের গাইনি বিভাগে কর্তব্যরত সেবিকারা জানান, সোনিয়াকে হাসপাতালে ভর্তির পর তার মা ও নানি রিজিয়া বেগম সঙ্গে ছিলেন। কুমুদিনী হাসপাতালের পরিচালক দুলাল চন্দ্র পোদ্দার বলেন, ধর্ষণের কারণে শিশুটির মৃত্যু হয়েছে।মির্জাপুর থানার এসআই আমিনুল ইসলাম ঘটনার সত্যতা নিশ্চিত করেছেন। তবে কালিয়াকৈর থানার ওসি ওমর ফারুক জানান, ওই ঘটনায় এখনো কেউ থানায় অভিযোগ করেননি।
