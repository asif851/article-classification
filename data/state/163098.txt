
পঞ্চগড়ের সদ্য বিলুপ্ত ৩৬টি ছিটমহলের ৯৯টি পরিবার আগামী ৯ নভেম্বর থেকে নীলফামারীর চিলাহাটি সীমান্ত হয়ে ভারতের কোচবিহার জেলার হলদিবাড়ি থানায় যাবে। এ উপলক্ষে জেলা প্রশাসন ও সংশ্লিষ্ট ব্যক্তিরা যাবতীয় প্রস্তুতি সম্পন্ন করেছেন।জেলা প্রশাসন সূত্র জানায়, ভারতের নাগরিকত্ব গ্রহণকারী বিলুপ্ত ছিটমহলের ৯৯ পরিবারের নীলফামারীর ডোমার উপজেলার চিলাহাটি তল্লাশিচৌকির মাধ্যমে ভারতে প্রবেশ শুরু হবে ৯ নভেম্বর। ওই দিন ১৬টি পরিবার ভারতে প্রবেশ করবে। এরপর ১৮ নভেম্বর ৩১টি, ২৩ নভেম্বর ২৯টি এবং শেষ দফায় ২৪ নভেম্বর ২৩টি পরিবার ভারতে যাবে। ৯৯টি পরিবারের মোট সদস্য ৪৮৭ জন। এ নাগরিকদের ভারতে পাঠানোর প্রক্রিয়া সম্পন্ন করতে গত বৃহস্পতিবার চিলাহাটি সীমান্তের ডাঙ্গাপাড়া বিজিবি ক্যাম্পে একটি সভা হয়। এতে সভাপতিত্ব করেন নীলফামারীর অতিরিক্ত জেলা প্রশাসক (রাজস্ব) মুজিবুর রহমান। অন্যান্যের মধ্যে নীলফামারীর অতিরিক্ত পুলিশ সুপার আবু মারুফ হাসান, ডোমারের উপজেলা নির্বাহী কর্মকর্তা (ইউএনও) সাবিহা সুলতানা, পঞ্চগড়ের দেবীগঞ্জের ইউএনও শফিকুল ইসলাম, নীলফামারী এলজিইডির নির্বাহী প্রকৌশলী হক মাহমুদ, চিলাহাটি সীমান্ত তল্লাশিচৌকির সহকারী রাজস্ব কর্মকর্তা ময়নুল ইসলাম প্রমুখ উপস্থিত ছিলেন। সভা শেষে তাঁরা ভারতে প্রবেশের সড়কটি পরিদর্শন করেন।ইউএনও শফিকুল ইসলাম বলেন, পঞ্চগড়ের সদ্য বিলুপ্ত ছিটমহলের নাগরিকদের ভারতে যাওয়ার ক্ষেত্রে প্রয়োজনীয় প্রস্তুতি সম্পন্ন করা হয়েছে। পঞ্চগড়ের অতিরিক্ত জেলা ম্যাজিস্ট্রেট মো. গোলাম আজম বলেন, ভারতীয় নাগরিকত্ব গ্রহণকারী ৪৮৭ জন চার দফায় সে দেশে যাবেন। পঞ্চগড়ের বিলুপ্ত ভারতীয় ৩৬ ছিটমহলের মধ্যে ১১টি ছিটমহলের ওই ৯৯ পরিবার ভারতীয় নাগরিকত্ব বহাল রেখেছেন।
