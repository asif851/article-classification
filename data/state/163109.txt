
দীর্ঘ দেড় মাস পর আজ মঙ্গলবার দলের কেন্দ্রীয় কার্যালয়ে কোনো অনুষ্ঠান করল বিএনপি। তবে তা কোনো রাজনৈতিক অনুষ্ঠান নয়, পবিত্র ঈদে মিলাদুন্নবী (স.) উপলক্ষে মিলাদ মাহফিল।
আজ আসরের নামাজের পর নয়াপল্টনে বিএনপির কেন্দ্রীয় কার্যালয়ের নিচতলায় ওই মিলাদ মাহফিল অনুষ্ঠিত হয়। কেন্দ্রীয় কার্যালয় ঘিরে বিপুলসংখ্যক পুলিশ মোতায়েন থাকলেও কাউকে অনুষ্ঠানে যেতে বাধা দেওয়া হয়নি।
মিলাদ মাহফিলে দলের স্থায়ী কমিটির সদস্য আর এ গণি, চেয়ারপারসনের উপদেষ্টা শাহজাহান ওমর, সহ-দপ্তর সম্পাদক আবদুল লতিফ, শামীমুর রহমানসহ শতাধিক নেতা-কর্মী উপস্থিত ছিলেন।
দলের যুগ্ম মহাসচিব রুহুল কবির রিজভীকে গ্রেপ্তারের দেড় মাস পর আজ প্রথমবারের মতো নেতা-কর্মীদের কেন্দ্রীয় কার্যালয়ে দেখা গেল।
দীর্ঘদিন বিএনপির কেন্দ্রীয় কার্যালয় ঘিরে রেখেছে পুলিশ। গত ২৯ নভেম্বর দিবাগত রাতে কেন্দ্রীয় কার্যালয় থেকে দলটির যুগ্ম মহাসচিব রুহুল কবির রিজভীকে গ্রেপ্তার করে পুলিশ। এর পর থেকে আর কোনো নেতা কার্যালয়ে যেতে পারেননি। পুলিশ নেতা-কর্মীদের কাউকে ঢুকতে দেয়নি। গত ২৯ ডিসেম্বর নয়াপল্টনে কেন্দ্রীয় কার্যালয়ের সামনে জমায়েতের ঘোষণা থাকলেও পুলিশের কঠোর অবস্থানের মুখে সেদিন নেতা-কর্মীদের কাউকে সেখানে যেতে দেখা যায়নি।
