
ভাশুরের ছেলেকে স্বামী দাবি করে এক গৃহবধূ আদালতে একটি যৌতুক মামলা করেছেন। অভিযোগ উঠেছে জমি দখল করার উদ্দেশ্যে আদালতে ভুয়া নিকাহনামা জমা দিয়ে তিনি এ মামলা করেন। ঘটনাটি শরীয়তপুরের জাজিরা উপজেলার হাজি সদন আলী মাদবরের কান্দি গ্রামের।গত ১৪ জুলাই নারায়ণগঞ্জ বিচারিক হাকিম আদালতে মরিয়ম নামের ওই গৃহবধূ মামলাটি করেন।গ্রামবাসী জানান, হাজি সদন আলী মাদবরের কান্দি গ্রামের মৃত ইসমাইল খানের দুই স্ত্রীর চার ছেলে রয়েছে। প্রথম স্ত্রীর ছেলে ইউসুফ খান ও কুদ্দুস খান এবং দ্বিতীয় স্ত্রীর ছেলে দাউদ খান ও ইব্রাহীম খান। বাবার মৃত্যুর পর সম্পত্তি নিয়ে তাঁদের মধ্যে বিরোধ দেখা দেয়।পারিবারিক সূত্রে জানা যায়, ১৯৯১ সালে দাউদের কাছ থেকে ইউসুফ ও কুদ্দুস ২১৬ শতাংশ জমি কেনেন। এর মধ্যে ৬৬ শতাংশ জমির নিবন্ধন করা হয়। বাকি ১৫০ শতাংশ জমির বায়নাপত্র করা হয়। দাউদ ওই জমি তাঁদের না দিয়ে ১৯৯২ সালে গোপনে তাঁর মা মনোয়ারা বিবির নামে নিবন্ধন করেন। এ জন্য ইউসুফ ১৯৯৮ সালে আদালতে মামলা করেন। আদালত এক বছর পর ইউসুফ খানের পক্ষে রায় দেন। ২০০৯ সালে মনোয়ারা বিবি ইউসুফের বিরুদ্ধে আদালতে মামলা করলে আদালত আবারও ইউসুফের পক্ষে রায় দেন।এ ঘটনায় ক্ষুব্ধ হয়ে দাউদ সন্ত্রাসীদের নিয়ে গত ২৩ জুন ইউসুফকে হত্যার চেষ্টা চালান। এতে কুদ্দুস খানের ছেলে রমজান আলী বাদী হয়ে একটি মামলা করেন। এরপর দাউদের ছোট ভাই ইব্রাহীমের স্ত্রী মরিয়ম রমজানকে স্বামী দাবি করে নারায়ণগঞ্জ বিচারিক হাকিম আদালতে একটি যৌতুকের মামলা করেন। এ জন্য মরিয়ম আদালতে মুন্সিগঞ্জ জেলার পঞ্চসার ইউনিয়ন কাজির দপ্তরে একটি নিকাহনামা জমা দেন।পঞ্চসার ইউনিয়ন কািজ অফিসের সহকারী নিকাহ নিবন্ধক আবদুর রহমান বলেন, নিকাহনামাটি ভুয়া। এ নামের কোনো ব্যক্তির নিকাহ নিবন্ধন করা হয়নি।রমজান আলী বলেন, ‘মরিয়ম সম্পর্কে আমার চাচি। শুধু হয়রানি করে জমি দখল করার উদ্দেশ্যে আমাকে স্বামী দাবি করে নারায়ণগঞ্জ আদালতে মিথ্যা যৌতুকের মামলা করেছেন।’এদিকে হাজি সদন আলী মাদবরের কান্দি গ্রামের মুক্তিযোদ্ধা নুরুল ইসলাম মাদবর এসব ঘটনার প্রতিবাদ করায় গত ৩০ সেপ্টেম্বর দাউদ খান তাঁর সমর্থকদের নিয়ে নুরুল ইসলামকে কুপিয়ে হত্যা করেন বলে অভিযোগ আছে। এর পরদিন নুরুলের ছেলে মোজাম্মেল মাদবর দাউদ খানসহ ১৮ জনের নাম উল্লেখ করে থানায় হত্যা মামলা করেন।
