
ঢাকা মহানগর পুলিশের (ডিএমপি) কাউন্টার টেররিজম ও ট্রান্সন্যাশনাল ক্রাইম (সিটিটিসি) ইউনিটকে দেশের যেকোনো জায়গায় অভিযান চালানোর ক্ষমতা দেওয়া হয়েছে। সম্প্রতি এক অফিস আদেশে সিটিটিসিকে এ ক্ষমতা দেওয়া হয়।
গত ২৫ আগস্ট পুলিশের মহাপরিদর্শক (আইজিপি) এ কে এম শহীদুল হকের স্বাক্ষর করা ওই অফিস আদেশে বলা হয়েছে, আইজিপির পূর্বানুমতিতে দেশের যেকোনো জায়গায় তিনটি শর্তসাপেক্ষে অভিযান চালাতে পারবে সিটিটিসি। এতে বলা হয়, ঢাকা মহানগর এলাকার বাইরে জঙ্গি ও উগ্রপন্থীদের বিরুদ্ধে গ্রেপ্তারি ও তল্লাশি অভিযান, আগ্নেয়াস্ত্র ও বিস্ফোরক নিষ্ক্রিয়করণ, জিম্মি উদ্ধারসহ বিশেষায়িত অভিযান ও আইনসংগত কাজ করতে পারবে সিটিটিসি। ঢাকার বাইরে অভিযান পরিচালনার সময় সংশ্লিষ্ট জেলার পুলিশ সুপার (এসপি) বা মেট্রোপলিটনের কমিশনারকে অভিযানের বিষয়ে জানাতে হবে এবং অভিযান পরিচালনাসহ সিটিটিসি ইউনিটের অন্যান্য কাজের সময় দেশের প্রচলিত আইন ও বিধিগুলো অনুসরণ করতে হবে।
পুলিশ সদর দপ্তরের সহকারী মহাপরিদর্শক (গোপনীয়) ঢাকা মহানগরের বাইরে সিটিটিসির মোতায়েনের বিষয়টি সমন্বিত করবেন এবং তিনিই আইজিপিকে এসব বিষয়ে জানাবেন।চলতি বছরের ফেব্রুয়ারিতে ঢাকা মহানগর পুলিশের এই বিশেষ ইউনিটটি চালু হয়। এর গঠনের পেছনে মূল উদ্দেশ্য হলো সাম্প্রতিক জঙ্গি তৎপরতা প্রতিরোধ ও দমন। গঠনের সময় ডিএমপির এই ইউনিটের সদস্য ছিল ৬১১ জন। শুরু থেকেই এর প্রধান হিসেবে দায়িত্ব পালন করছেন ডিএমপির অতিরিক্ত কমিশনার মনিরুল ইসলাম।
