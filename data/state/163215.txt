
সরকারি সংস্থা পরিবেশবান্ধব নির্মাণসামগ্রী তৈরি করছে, কিন্তু সরকারি প্রতিষ্ঠানগুলোই তা ব্যবহার করছে না। খোদ রাজধানীতেই তৈরি হচ্ছে ভূমিকম্প সহায়ক বহুতল ভবন নির্মাণের পরিবেশবান্ধব এসব সামগ্রী।
বিশেষজ্ঞরা বলছেন, এই নির্মাণসামগ্রী ব্যবহার করলে নির্মাণ খরচও কমে যাবে। তাই এসব নির্মাণসামগ্রীর ব্যবহারের জন্য প্রথমে সরকারকে এগিয়ে আসতে হবে। তাহলে ব্যক্তি ও অন্যান্য প্রতিষ্ঠান এতে আগ্রহী হবে।
পরিবেশবান্ধব এসব নির্মাণসামগ্রী তৈরি করছে গৃহায়ণ ও গণপূর্ত মন্ত্রণালয়ের অধীনেসরকারি প্রতিষ্ঠান হাউজিং অ্যান্ড বিল্ডিং রিসার্চ ইনস্টিটিউট (এইচবিআরআই)। রাজধানীর টেকনিক্যাল রোডে অবস্থিত এই প্রতিষ্ঠানে তিন বছরের বেশি সময় ধরে তৈরি করা হচ্ছে এসব সামগ্রী। প্রতিষ্ঠানটির কর্মকর্তাদের সঙ্গে কথা বলে জানা গেল, এসব সামগ্রী তৈরির ক্ষেত্রে প্রধান উপকরণ হচ্ছে নদীর তলদেশ খনন করা মাটি ও অল্প পরিমাণে সিমেন্ট। সামগ্রীগুলোর মধ্যে রয়েছে ইট, ভবনের মেঝে, ছাদ ও দেয়াল তৈরির উপকরণ, বিকল্প হলো স্ল্যাব, বালু-সিমেন্টের কংক্রিট হলো ব্লক, পলি ব্লক, ড্রেজড মাটির ব্লক, মাটি-সিমেন্টের স্ট্যাবিলাইজড ব্লক, ফেরোসিমেন্ট পানির ট্যাংক, একতলা ভবনের খুঁটি, চাল প্রভৃতি।
ইনস্টিটিউট বলছে, তাদের তৈরি ইটের খরচ প্রচলিত ইটের খরচের অর্ধেক। পাটের আঁশ ব্যবহার করে তারা যে দেয়াল তৈরি করে, তা চূর্ণবিচূর্ণ হয় না এবং ক্ষয় কম হয়। এ ছাড়া এগুলো ভূমিকম্প সহনীয় নির্মাণে বিশেষ সহায়ক। সিমেন্ট ও বালু মিশিয়ে মেশিনে চাপ দিয়ে ইন্টারলকিং ব্লক তৈরি করা হয়। কংক্রিট হলো ব্লক অগ্নিতাপ ও শব্দনিরোধক। প্রতিটি নির্মাণসামগ্রীই পরিবেশবান্ধব ও সাশ্রয়ী।
এইচবিআরআইয়ের পরিচালক মোহাম্মদ আবু সাদেক বলেন, প্রতিবছর দেশে প্রায় আড়াই হাজার কোটি ইট তৈরি হয়। এতে প্রায় সাড়ে ৬ কোটি টন ভূমির উপরিভাগের উর্বর মাটি ব্যবহার করা হয়। ইট পোড়াতে ৫০ লাখ টন কয়লা ও ৩০ লাখ টন কাঠ ব্যবহার করা হয়। এতে প্রায় দেড় কোটি টন কার্বন নিঃসরণ হয়। পরিবেশবান্ধব নির্মাণসামগ্রী ব্যবহার করলে দূষণ হবে না। কৃষিজমি নষ্ট হবে না। নদীর তলদেশের মাটি ব্যবহারের কারণে নদীর পানি প্রবাহিত হবে বেশি, যা নদীর নাব্যতা ফিরিয়ে আনতে ভূমিকা রাখবে।
সরেজমিনে দেখা গেছে, ইনস্টিটিউটের ভেতরে পাঁচতলা একটি ভবন নির্মাণ করা হয়েছে। আরও দুটি ভবনের নির্মাণকাজ চলছে। ভবনগুলোর পুরোটাই তৈরি হয়েছে পরিবেশবান্ধব এসব সামগ্রী দিয়ে।
এইচবিআরআইয়ের পরিচালক বলেন, ‘এ ভবনগুলোর নকশা করেছেন আমাদের নিজস্ব প্রকৌশলী ও স্থপতিরা। ভবন তৈরির চলমান খরচের তুলনায় এগুলোতেই শতকরা ৩০ শতাংশ খরচ কম হয়।’
কিন্তু এই পরিবেশবান্ধব নির্মাণসামগ্রীর ব্যবহার কম হচ্ছে কেন এবং পোড়ানো ইটের সঙ্গে পাল্লা দিয়ে এই ইট বাজারে প্রতিযোগিতায় টিকতে পারছে না কেন জানতে চাইলে আবু সাদেক বলেন, মাগুরা গ্রুপসহ অল্প কিছু প্রতিষ্ঠান পরিবেশবান্ধব ইট ব্যবহার করছে। এটি যদি সরকারের বিভিন্ন প্রতিষ্ঠান যেমন গণপূর্ত, রাজউক, সিটি করপোরেশন, এলজিইডি, শিক্ষা ও স্বাস্থ্য প্রকৌশল বিভাগের মতো ভবন নির্মাণকাজে সম্পৃক্ত প্রতিষ্ঠানগুলো ব্যবহার করত, তাহলে মানুষ এটি দেখে এসব সামগ্রী ব্যবহারে উৎসাহিত হতো। তিনি আরও বলেন, দেশে ইউরোপিয়ান ইউনিয়নের আর্থিক সহায়তায় সুইচ এশিয়া প্রকল্পের মাধ্যমে কিছু সচেতনতা ও গবেষণা এবং দক্ষতা বৃদ্ধিমূলক কার্যক্রম চলছে। তবে এ জন্য সরকারি প্রতিষ্ঠানগুলোকে সবার আগে এগিয়ে আসতে হবে। 
রাজধানীর বায়ুদূষণের জন্য সবচেয়ে বেশি দায়ী ঢাকার আশপাশের ইটভাটা। নরওয়েভিত্তিক গবেষণা প্রতিষ্ঠান এনআইএলইউর সহায়তায় পরিবেশ অধিদপ্তরের গবেষণায় ঢাকা শহরের বায়ুর গুণগত মানের এই চিত্র উঠে এসেছে।
পরিবেশ অধিদপ্তরে খোঁজ নিয়ে জানা গেছে, গবেষণা অনুসারে শুষ্ক মৌসুমে ঢাকা শহরের বস্তুকণা দ্বারা বায়ুদূষণের জন্য ইটভাটা ৫৮ শতাংশ দায়ী। এ ছাড়া সড়ক ও মাটি থেকে সৃষ্ট ধুলা দ্বারা ১৮ শতাংশ, যানবাহনের জন্য ১০ শতাংশ, বিভিন্ন জিনিসপত্র পোড়ানোর জন্য ৮ শতাংশ ও অন্যান্য কারণে ৬ শতাংশ বায়ু দূষিত হচ্ছে। গবেষণার ফলাফলে পরিবেশ অধিদপ্তর ইট তৈরির অদক্ষ পদ্ধতি ব্যবহার না করে পরিবেশবান্ধব জ্বালানি সাশ্রয়ী আধুনিক প্রযুক্তি ব্যবহারের সুপারিশ করেছে।
সরকারি সূত্র বলছে, সপ্তম পঞ্চবার্ষিক পরিকল্পনা অনুযায়ী ইট তৈরিতে মাটির ব্যবহার ২০২০ সালের মধ্যে শূন্যের কোঠায় নামিয়ে আনার পরিকল্পনা করা হয়েছে। কিন্তু বাস্তবে সরকারের নিজেরই এই পরিকল্পনার কোনো প্রকাশ দেখা যাচ্ছে না বলে মনে করছেন বিশেষজ্ঞরা। তাঁরা বলছেন, সরকারের এই সংকল্পকে বাস্তবে ব্যবহার করতে হবে।
এশিয়া প্যাসিফিক বিশ্ববিদ্যালয়ের উপাচার্য অধ্যাপক জামিলুর রেজা চৌধুরী বলেছেন, ‘দেশীয় ও বহুজাতিক কোম্পানিগুলোকে পরিবেশবান্ধব নির্মাণসামগ্রী উৎপাদনে উৎসাহিত করতে হবে। না হলে আমাদের হাইতির মতো ভয়াবহ পরিস্থিতির সম্মুখীন হতে হবে।’
স্থপতি ইকবাল হাবিবও বললেন, ঢাকা শহরকে দূষণের হাত থেকে রক্ষা করতে পরিবেশবান্ধব ইট বা নির্মাণসামগ্রী ব্যবহারের বিকল্প নেই। সরকারকে এই বিকল্প নির্মাণসামগ্রী ব্যবহারে এগিয়ে আসতে হবে। নীতিনির্ধারণী পর্যায়ে এ বিষয়ে সিদ্ধান্ত নিতে হবে।
বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসান দূষণ, কৃষিজমি নষ্ট, পরিবেশের ক্ষতির বিষয়গুলোকে অগ্রাধিকার দিয়ে ইট প্রস্তুত ও ভাটা স্থাপন (নিয়ন্ত্রণ) আইন, ২০১৩ সংশোধন করার তাগিদ দেন।
বাংলাদেশ ইট প্রস্তুতকারী মালিক সমিতির সভাপতি মিজানুর রহমান বলেন, ‘আমরা সরকারের আহ্বানে সাড়া দিয়ে আধুনিক পদ্ধতিতে ইট তৈরিতে প্রস্তুত। এসব ব্যাপারে আইনে দিকনির্দেশনা থাকা উচিত।’
