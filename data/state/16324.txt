
চট্টগ্রাম জেলা আইনজীবী সমিতির নির্বাচনে আওয়ামী লীগ-সমর্থিত আইনজীবী সমন্বয় পরিষদ এবং বিএনপি ও জামায়াত-সমর্থিত জাতীয়তাবাদী আইনজীবী ঐক্য পরিষদের প্রার্থীদের মধ্যে হাড্ডাহাড্ডি লড়াই হয়েছে। নির্বাচনে সভাপতি, সাধারণ সম্পাদকসহ নয়টি পদে জয়লাভ করেছে সমন্বয় পরিষদ। বাকি নয়টি পদে জয়ী হন ঐক্য পরিষদের প্রার্থীরা। এ ছাড়া জ্যেষ্ঠ সহসভাপতি পদে সমন্বয় ও মুক্তিযুদ্ধের সপক্ষের দুর্নীতিবিরোধী রাজনৈতিক প্রভাবমুক্ত সংগঠন ‘সমমনা’র প্রার্থী সমান ভোট পাওয়ায় দুজনকে বিজয়ী ঘোষণা করা হয়। তাঁরা পালাক্রমে ছয় মাস করে দায়িত্ব পালন করবেন।
এদিকে প্রথমবারের মতো নির্বাচনে ভরাডুবি হয়েছে ‘সমমনা’দের। তাদের চারজন প্রার্থীর মধ্যে শুধু একজন প্রার্থী প্রতিদ্বন্দ্বী প্রার্থীর সমান ভোট পাওয়ায় ছয় মাসের জন্য দায়িত্ব পালন করতে পারবেন। নির্বাচনে ১৯টি পদের জন্য ৪৭ জন প্রার্থী প্রতিদ্বন্দ্বিতায় অংশ নেন।
আজ সোমবার রাত নয়টার দিকে ফলাফল ঘোষণা করেন মুখ্য নির্বাচন কমিশনার ফেরদৌস আহমেদ। এর আগে গতকাল রোববার সকাল নয়টা থেকে বিকেল চারটা পর্যন্ত সমিতির মিলনায়তনে ভোট গ্রহণ করা হয়। নির্বাচনে ভোটার ৩ হাজার ৮৩৮ জন। এর মধ্যে ভোট দিয়েছেন ৩ হাজার ১০৪ জন। সাধারণ সম্পাদক প্রার্থী সমন্বয়ের মোহাম্মদ আবু হানিফ ভোট পুনঃ গণনা করতে রোববার রাত ১২টার দিকে মুখ্য নির্বাচন কমিশনারের কাছে আবেদন করেন। রাত সাড়ে তিনটা পর্যন্ত ভোট গণনা করা হয়। আজ বেলা ১১টা থেকে পুনরায় ভোট গণনা শুরু হয়। রাতে শেষ হওয়ার পর পুরো ফলাফল ঘোষণা করেন মুখ্য নির্বাচন কমিশনার। বিগত বছরগুলোতে নির্বাচনের দিন রাত ১২টার দিকে ফলাফল ঘোষণা করা হলেও এবার এক দিন পর ফল ঘোষণা করা হয়। দেরি হওয়ায় ভোটার ও প্রার্থীদের মধ্যে কিছুটা বিরিক্ত কাজ করলেও সবাই সুষ্ঠুভাবে ভোট সম্পন্ন ও গণনা শেষ হওয়ায় সন্তোষ প্রকাশ করেছেন। প্রায় ৫০ জন ভোটারের সঙ্গে কথা হলেও কেউ অসন্তোষের কথা জানাননি।
নির্বাচনে সভাপতি পদে সমন্বয় পরিষদের পক্ষে রতন কুমার রায় ১ হাজার ১৬৩ ভোট পেয়ে নির্বাচিত হন। তাঁর নিকটতম প্রতিদ্বন্দ্বী ছিলেন ঐক্য পরিষদের এ এস এম বদরুল আনোয়ার। তিনি পেয়েছেন ১ হাজার ৩৮ ভোট।
সাধারণ সম্পাদক পদে সমন্বয় পরিষদের মোহাম্মদ আবু হানিফ ১ হাজার ৩৮২ ভোট পেয়ে নির্বাচিত হন। তাঁর প্রতিদ্বন্দ্বী ছিলেন ঐক্য পরিষদের মোহাম্মদ নাজিম উদ্দিন চৌধুরী। তাঁর প্রাপ্ত ভোট ১ হাজার ৩৮১। মাত্র এক ভোটের ব্যবধানে তিনি হেরে যান।
এ ছাড়া সমান ভোট পেয়ে যৌথভাবে নির্বাচিত হয়েছেন জ্যেষ্ঠ সহসভাপতি পদে সমন্বয়ের কামরুন নাহার ও সমমনার মোহাম্মদ আলী (১ হাজার ১৯৯ ভোট পাওয়ায় ছয় মাস করে তাঁরা দায়িত্ব পালন করবেন), সহসভাপতি পদে ঐক্য পরিষদের মোহাম্মদ জাহাঙ্গীর আলম চৌধুরী, সহসাধারণ সম্পাদক মুহাম্মদ হাসান আলী চৌধুরী, অর্থসম্পাদক মহিউদ্দিন হক চৌধুরী ও পাঠাগার সম্পাদক মো. আবদুল কাইয়ুম ভূঁইয়া নির্বাচিত হন। সাংস্কৃতিক ও ক্রীড়া সম্পাদক পদে জুবাইদা ছরওয়ার চৌধুরী এবং তথ্য ও প্রযুক্তি সম্পাদক পদে মোহাম্মদ ফয়েজ উদ্দীন চৌধুরী সমন্বয় থেকে নির্বাচিত হন।
এ ছাড়া নির্বাহী সদস্য পদে ১০টির মধ্যে সমন্বয়ের পাঁচজন এবং ঐক্য পরিষদের পাঁচজন নির্বাচিত হন।
এদিকে বাংলাদেশ গণতান্ত্রিক আইনজীবী সমিতি প্রথমবারের মতো অর্থ সম্পাদক পদ ও সদস্য পদে একজন করে প্রার্থী দিয়েছে। এ ছাড়া সাংস্কৃতিক ও ক্রীড়া সম্পাদক পদে একজন স্বতন্ত্র প্রার্থী প্রতিদ্বন্দ্বিতা করলেও কেউ জয়ী হতে পারেননি।
২০১৬ সালের নির্বাচনে ঐক্য পরিষদ থেকে সভাপতিসহ ১৯টি পদের মধ্যে ১০টি, সমন্বয় সহসভাপতিসহ সাতটি পদে এবং সমমনা সাধারণ সম্পাদকসহ দুটি পদে জয়লাভ করেছিল। গত বছরের ফেব্রুয়ারি মাসে নির্বাচনের পর তাঁরা দায়িত্ব গ্রহণ করেছিলেন এক বছরের জন্য। নির্বাচিত কমিটি আগামী বছর দায়িত্ব পালন করবে। কয়েক দিনের মধ্যে নবনির্বাচিত কমিটি দায়িত্ব বুঝে নিতে পারে বলে জানা গেছে।
