
ঢাকার হজরত শাহজালাল আন্তর্জাতিক বিমানবন্দরে প্রায় ১৪ কেজি সোনা উদ্ধার হয়েছে। গতকাল মঙ্গলবার রাতে শুল্ক কর্তৃপক্ষ এই সোনা উদ্ধার করে।শুল্ক কর্তৃপক্ষ জানায়, সিঙ্গাপুর এয়ারলাইনসের একটি ফ্লাইট গতকাল রাত সাড়ে ১০টার দিকে বিমানবন্দরে অবতরণ করে। সিঙ্গাপুর থেকে আসা ফ্লাইটটির কার্গোতে গার্মেন্টস পণ্য হিসেবে আনা একটি পণ্যের চালান আটক করে শুল্ক কর্তৃপক্ষ। চালানের ভেতরে লুকানো ডিটারজেন্ট পাউডারের প্যাকেটে ১৪ কেজি ১০০ গ্রাম সোনা পাওয়া যায়।ঢাকা কাস্টম হাউসের সহকারী কমিশনার এইচ এম আহসানুল কবীর বলেন, উদ্ধার হওয়া সোনার মধ্যে রয়েছে প্রতিটি এক কেজি ওজনের ১৩টি সোনার বার, প্রতিটি ১১৬ গ্রাম ওজনের পাঁচটি সোনার বার এবং ১৮৩টি সোনার চেইন।সোনা উদ্ধারের এই ঘটনায় আইনগত ব্যবস্থা প্রক্রিয়াধীন রয়েছে বলে জানায় শুল্ক কর্তৃপক্ষ।
