
শুল্ক ফাঁকি ও অর্থ পাচারের অপরাধে ইউএনডিপি বাংলাদেশের সাবেক এদেশীয় প্রতিনিধি স্টিফেন প্রিসনারকে অভিযুক্ত করেছে শুল্ক গোয়েন্দা ও তদন্ত অধিদপ্তর। এ জন্য তাঁর বিরুদ্ধে মামলা করার সুপারিশ করে জাতীয় রাজস্ব বোর্ডের (এনবিআর) কাছে অনুমতি চেয়েছে সংস্থাটি। অনুমতি পেলে প্রিসনারের বিরুদ্ধে মামলা করা হবে বলে জানান শুল্ক গোয়েন্দা ও তদন্ত অধিদপ্তরের মহাপরিচালক মইনুল খান।
প্রিসনারের ব্যবহৃত শুল্কমুক্ত-সুবিধার গাড়িটি গত ২৮ নভেম্বর উত্তরার একটি বাড়ি থেকে আটক করে শুল্ক গোয়েন্দা। শুল্কমুক্ত সুবিধায় তিনি ঢাকায় গাড়িটি এনেছিলেন। অনুমতি ও শুল্ক পরিশোধ ছাড়াই প্রায় এক কোটি টাকা মূল্যের গাড়িটি অপর এক ব্যক্তির কাছে হস্তান্তর করে ঢাকা ছেড়ে যান তিনি। এ ঘটনায় শুল্ক গোয়েন্দা ও তদন্ত অধিদপ্তরের যুগ্ম পরিচালক মোহাম্মদ সফিউর রহমানের নেতৃত্বে তদন্ত কমিটি গঠন করা হয়।
শুল্ক গোয়েন্দাপ্রধান মইনুল খান প্রথম আলোকে বলেন, কমিটি তদন্ত প্রতিবেদন অনুযায়ী প্রিসনার শুল্কমুক্ত-সুবিধার অপব্যবহারের সঙ্গে জড়িত ছিলেন মর্মে প্রমাণ পাওয়া যায়। তাঁর বিরুদ্ধে ব্যক্তিগত ব্যবহারের শুল্কমুক্ত-সুবিধার গাড়ি অবৈধভাবে নন-প্রিভিলেজড ব্যক্তির কাছে হস্তান্তর এবং এর মাধ্যমে অনৈতিক আর্থিক লেনদেনের অভিযোগের সত্যতা পাওয়া গেছে। ব্যক্তিগত লাভের জন্য গাড়িটির বিক্রি করে করে এর অর্থ বাংলাদেশের বাইরে অবস্থিত বিদেশি ব্যাংকের মাধ্যমে নিয়ে যাওয়া হয়। এটি অর্থ পাচারসংক্রান্ত অপরাধ হিসেবে বিবেচ্য। এই অপরাধে প্রিসনারের বিরুদ্ধে মামলা দায়েরের সুপারিশ করা হয়। শুল্ক গোয়েন্দার তদন্ত প্রতিবেদনটি আজ এনবিআরের কাছে পাঠানো হয়েছে।
 
