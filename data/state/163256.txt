
সুরঞ্জিত সেনগুপ্ত বলেছেন, বিদ্যমান সাংবিধানিক কাঠামোর মধ্যেই আলোচনা করে সমাধান সম্ভব। এ ক্ষেত্রে বিদেশি কারোর পরামর্শের দরকার নেই। দুই নেত্রীকে সংলাপে বসতে মার্কিন পররাষ্ট্রমন্ত্রী জন কেরির চিঠির বিষয়ে আওয়ামী লীগের এই উপদেষ্টা পরিষদের সদস্য এক আলোচনা সভায় এই মন্তব্য করেন।আজ সোমবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে নৌকা সমর্থক গোষ্ঠী ওই আলোচনা সভার আয়োজন করে।আওয়ামী লীগ অবশ্যই সংলাপে বসতে চায় বলেও মন্তব্য করেন সুরঞ্জিত। বিরোধী দলের উদ্দেশে তিনি বলেন, ‘বিরোধী দলকে বলতে হবে, তারা কী চায়। বিদেশি কোনো ব্যারিস্টার-উকিল ধরে লাভ হবে না। আমাদের সমস্যা আমাদেরই সমাধান করতে হবে।’নরসিংদীতে গতকাল বিরোধীদলীয় নেতা ও বিএনপির চেয়ারপারসন খালেদা জিয়ার বক্তব্য সংলাপের ক্ষেত্রে ‘বিষাক্ত পরিবেশ’ সৃষ্টি করেছে বলেও দপ্তরবিহীন এই মন্ত্রী অভিযোগ করেন। তিনি বলেন, ‘আপনি একদিকে বলবেন সরকারকে বিদায় নিতে হবে, অন্যদিকে বলবেন আলোচনার মাধ্যমে সমস্যার সমাধান হবে, দুটি একসঙ্গে হয় না। দয়া করে “ডাবল স্ট্যান্ডার্ড” নেবেন না। খলমুখো আচরণ করবেন না।’সুরঞ্জিত আরও বলেন, ‘আপনারা বলেছেন, সংসদ রেখে নির্বাচন সম্ভব নয়। এটাও সংবিধানের ১২৩ (ক) ও (খ)-তে বলা আছে, সংসদ রেখেও নির্বাচন হতে পারে। আবার না রেখেও নির্বাচন হতে পারে। সংসদের অধিবেশনে আসুন। সেখানে বক্তব্য তুলে ধরুন। সেখানে আলোচনা হতে পারে।’নৌকা সমর্থক গোষ্ঠীর উপদেষ্টা মোহাম্মদ সেলিমের সভাপতিত্বে আলোচনা সভায় আরও বক্তব্য দেন সংগঠনের সভাপতি হুমায়ুন কবির মিজি।
  
 
 

