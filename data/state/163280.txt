
ঠাকুরগাঁওয়ের হরিপুর উপজেলার চরভিটা সরকারি প্রাথমিক বিদ্যালয়ের স্থানীয় উদ্যোগে সচল থাকা মিড ডে মিল কর্মসূচি গতকাল বৃহস্পতিবার পরিদর্শন করেছেন প্রাথমিক ও গণশিক্ষামন্ত্রী মোস্তাফিজুর রহমান। এ সময় তিনি বিদ্যালয়ের মিড ডে মিল কর্মসূচি সচল রাখতে উদ্যোগীদের সঙ্গে মতবিনিময় করেন।চরভিটা সরকারি প্রাথমিক বিদ্যালয়ে শিক্ষার্থীদের ঝরে পড়া রোধে হাঁসের খামার ও পেঁপে চাষের মাধ্যমে নিজস্বভাবে ‘মিড ডে মিল’ (দুপুরের খাবার) সচল রাখা হয়। এই উদ্যোগ নিয়ে ৭ নভেম্বর প্রথম আলোর প্রথম পাতায় ‘সবাই মিলে মিড ডে মিল’ শিরোনামে শনিবারের বিশেষ প্রতিবেদন প্রকাশিত হয়।বিদ্যালয়ের প্রধান শিক্ষক এরফান আলী জানান, গতকাল বিকেল পাঁচটার দিকে মন্ত্রী মোস্তাফিজুর রহমান মিড ডে মিল কার্যক্রম দেখতে বিদ্যালয়ে যান। তিনি এই কর্মসূচি সচল রাখার সঙ্গে সম্পৃক্ত স্থানীয় উদ্যোক্তাদের সঙ্গে মতবিনিময় করেন। হরিপুর উপজেলার নির্বাহী কর্মকর্তা মোস্তাফিজুর রহমানের সভাপতিত্বে অনুষ্ঠিত মতবিনিময় সভায় জেলা প্রশাসক মূকেশ চন্দ্র বিশ্বাস, পুলিশ সুপার ফারহাত আহমেদ, ঠাকুরগাঁও-৩ আসনের সাংসদ ইয়াসিন আলী, জেলা প্রাথমিক শিক্ষা কর্মকর্তা আবু হারেস, হরিপুর উপজেলা আওয়ামী লীগের সভাপতি আমিনুল হক, বিদ্যালয়ের ব্যবস্থাপনা কমিটির সভাপতি মো. নুরুল ইসলাম প্রমুখ বক্তব্য দেন।প্রধান শিক্ষক জানান, পরিদর্শন শেষে মন্ত্রী বিদ্যালয়ের অবকাঠামো নির্মাণের জন্য ব্যক্তিগত তহবিল থেকে দুই লাখ টাকা অনুদান দেওয়ার ঘোষণা দেন। দ্রুত বিদ্যালয়ের ভবন নির্মাণেরও আশ্বাস দেন তিনি। জেলা প্রশাসক বলেন, মন্ত্রী বিদ্যালয়টি পরিদর্শন করে সন্তোষ প্রকাশ করেছেন। মিড ডে মিল কর্মসূচি সচল রাখতে এ বিদ্যালয় থেকে শিক্ষা নিতে পরামর্শ দেন তিনি।
আরও পড়ুন:
সবাই মিলে ‘মিড ডে মিল’
