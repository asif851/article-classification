
নীলফামারীর সৈয়দপুরে অবৈধ বিদ্যুৎ-সংযোগের অভিযোগে আওয়ামী লীগের নেতাসহ তিনজনের বিরুদ্ধে বিদ্যুৎ আইনে মামলা হয়েছে। সে সঙ্গে অভিযান চালিয়ে অবৈধভাবে নেওয়া বিদ্যুৎ-সংযোগ বিচ্ছিন্ন, বিদ্যুৎ বিল পরিশোধ না করা মিটারসমূহ ও বিদ্যুতের তার জব্দ করা হয়েছে। গতকাল বুধবার সকাল থেকে বিকেল পর্যন্ত রংপুর বিদ্যুৎ উন্নয়ন বোর্ডের নির্বাহী ম্যাজিস্ট্রেট মো. মতিউর রহমানের নেতৃত্বে সৈয়দপুর শহরের বিভিন্ন স্থানে এ অভিযান চলে।অভিযানের সময় সৈয়দপুর বিদ্যুৎ উন্নয়ন বোর্ডের নির্বাহী প্রকৌশলী মোহাম্মদ আলী জিন্নাহ, সহকারী প্রকৌশলী আব্বাস আলী, সৈয়দপুর থানার সহকারী উপপরিদর্শক (এএসআই) সুজাউদ্দৌলাসহ সঙ্গীয় ফোর্স ছিল। অভিযানে শহরের কয়া গোলাহাট এলাকার উপজেলা আওয়ামী লীগের সভাপতি আব্বাস আলী সরকারের প্রায় দুই লক্ষাধিক টাকা বকেয়া বিলের কারণে বিদ্যুৎ আইনে মামলা করা হয়। এ ছাড়া অবৈধ বিদ্যুৎ-সংযোগের কারণে নিয়ামতপুর মুন্সিপাড়া এলাকার জয়নব আরা ও নিমবাগান সরকারপাড়া এলাকার তহিদুল বিরুদ্ধে মামলা হয়েছে। এ ছাড়া অভিযানে ম্যাজিস্ট্রেট উত্তরা ইপিজেড সরকার প্লাজার সাত-আটজন গ্রাহকের বকেয়া বিদ্যুৎ বিল ২৪ ঘণ্টার মধ্যে পরিশোধে সময় বেঁধে দেন। অন্যথায় তাঁদের বিরুদ্ধে মামলা হবে বলে সতর্ক করা হয়। অভিযানে অবৈধ সংযোগে ব্যবহৃত ১ হাজার ২০০ ফুট বৈদ্যুতিক তার ও তিনটি মিটার জব্দ করা হয়। জব্দ করা তার বিকেলে বিদ্যুৎ উন্নয়ন বোর্ডের মাঠে পুড়িয়ে দেওয়া হয়।
