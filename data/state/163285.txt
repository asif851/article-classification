
জনগণের মধ্যে সচেতনতা বৃদ্ধির লক্ষ্য প্রতীকী পরিচ্ছন্নতার কর্মসূচি হিসেবে ঢাকা দক্ষিণ সিটি করপোরেশন (ডিএসসিসি) এলাকায় শহর পরিষ্কার করেছেন হাজার হাজার নাগরিক। ডিএসসিসি বলছে, প্রতীকী এই পরিচ্ছন্নতা কর্মসূচিতে হাজার হাজার মানুষের অংশগ্রহণের মাধ্যমে গিনেস বুকে নতুন রেকর্ড তৈরি হয়েছে। আজ শুক্রবার সকাল ১০টার দিকে শুরু হয় এই কর্মসূচি।
সকাল ৭টা থেকে এই কর্মসূচির রেজিস্ট্রেশন কার্যক্রম শুরু হয়। নিবন্ধন করেন ১৫ হাজার ৩১৩ জন। তবে ডিএসসিসির হিসেবে প্রায় ৩০ হাজার মানুষ এই কর্মসূচিতে অংশ নেন। এই কর্মসূচির স্লোগান ছিল, ‘ডেটল পরিচ্ছন্ন ঢাকা’। এর আগে গত বছর ভারতে এ রকম একটি প্রতীকী পরিচ্ছন্নতার কর্মসূচিতে অংশ নিয়েছিলেন ৫ হাজার ৫৮ জন। ভারতকে টপকে বাংলাদেশ নতুন রেকর্ড গড়ল বলে জানিয়েছেন ডিএসসিসির মেয়র সাঈদ খোকন ।
এই কর্মসূচিতে দেশের বিভিন্ন সামাজিক, সাংস্কৃতিক, রাজনৈতিক দলের নেতা-কর্মীরা অংশগ্রহণ করেন। বেলা ১১টার পরে সব অংশগ্রহণকারীকে নিয়ে গোলাপশাহ মাজার, জিরো পয়েন্ট, পল্টন মোড় এলাকায় পরিচ্ছন্ন অভিযান শুরু হয়। সাড়ে ১১টার দিকে এই কর্মসূচি শেষ হয়। অনুষ্ঠানের দ্বিতীয় পর্বে পল্টন মোড়ে অস্থায়ী মঞ্চে দাঁড়িয়ে সবাইকে ধন্যবাদ জানান ডিএসসিসির মেয়র সাঈদ খোকন। রেকর্ডটি জাতির জনক বঙ্গবন্ধু শেখ মুজিবুর রহমানের নামে উৎসর্গ করা হয়। এ সময় সাঈদ খোকন বলেন, ‘আজকের এই কর্মসূচিটিতে রেকর্ড গড়া আমাদের মূল উদ্দেশ্য ছিল না। আমরা চেয়েছি নাগরিকদের মাঝে সচেতনতা তৈরি করতে। তাই এই পদক্ষেপ।’
পরিচ্ছন্ন দেশ ও জাতি গঠনে ঢাকাবাসীর এই প্রতীকী পরিচ্ছন্নতা কর্মসূচি বিশ্ব রেকর্ড হয়ে থাকল জানিয়ে মেয়র বলেন, ‘আমাদের শহর পরিষ্কারের পাশাপাশি আমাদের মন মানসিকতারও পরিবর্তন ঘটাতে হবে। তাহলে আমরা আগামী প্রজন্মকে একটি সুন্দর ঢাকা উপহার দিতে পারব।’
