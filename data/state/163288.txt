
কক্সবাজারের মহেশখালীতে আজ শুক্রবার পুলিশ ও অস্ত্র কারিগরদের সঙ্গে ‘বন্দুকযুদ্ধের’ ঘটনায় একজন নিহত হয়েছেন। পুলিশের ভাষ্যমতে, নিহত কুল্যা মিয়া (৫০) স্বরাষ্ট্র মন্ত্রণালয়ের তালিকাভুক্ত অস্ত্র ব্যবসায়ী (অস্ত্রের কারিগর) ছিলেন। পরে তাঁর আস্তানা থেকে ১৩টি অস্ত্র ও ৩২টি গুলি উদ্ধার করা হয়েছে। পুলিশের তথ্যমতে, বেলা সাড়ে ১১টার দিকে উপজেলার হোয়ানোক ইউনিয়নের কেরেনতলী পাহাড়ি এলাকায় এই বন্দুকযুদ্ধের ঘটনা ঘটে। এ সময় অস্ত্র কারিগরদের ছোড়া গুলিতে পাঁচজন পুলিশ সদস্য আহত হয়েছেন।
ঘটনার সত্যতা নিশ্চিত করে মহেশখালী থানার ভারপ্রাপ্ত কর্মকর্তা (ওসি) প্রদীপ কুমার দাশ প্রথম আলোকে বলেন, অস্ত্রের কারিগর কুল্যা মিয়া মিয়া ও তাঁর সহযোগীদের গ্রেপ্তারে আজ ভোর রাত সাড়ে ৪টায় অভিযান চালানো হয়। এ সময় একদল পুলিশ পাহাড়ের চারপাশ ঘিরে রাখে। সকাল ১০টায় কক্সবাজারের পুলিশ সুপার এ কে এম ইকবাল হোসেনের নেতৃত্বে পুলিশের আরেকটি দল ওই এলাকায় অভিযান চালায়। এ সময় অস্ত্রের কারিগরেরা পুলিশকে লক্ষ্য করে গুলি ছুড়লে পুলিশও পাল্টা গুলি ছোড়ে। প্রায় দেড় ঘণ্টা ধরে চলা বন্দুকযুদ্ধে পুলিশ ১৫০টি গুলি ছোড়ে। এ সময় গুলিবিদ্ধ হয়ে কুল্যা মিয়া নিহত হন।
কুল্যা মিয়ার বিরুদ্ধে মহেশখালী থানায় অস্ত্র ও হত্যাসহ পাঁচটি মামলা রয়েছে। তিনি স্বরাষ্ট্র মন্ত্রণালয়ের তালিকাভুক্ত অস্ত্র ব্যবসায়ী বলে জানান ওসি প্রদীপ কুমার দাশ।
