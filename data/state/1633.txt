
টাঙ্গাইলের ভূঞাপুরে আওয়ামী লীগের এক নেতার বাড়িতে হামলার অভিযোগে দায়ের করা মামলায় সাবেক মন্ত্রী ও বিএনপির ভাইস চেয়ারম্যান আবদুস সালাম পিন্টুর জামিনের আবেদন নামঞ্জুর করে তাঁকে জেলহাজতে পাঠানোর নির্দেশ দেওয়া হয়েছে। গতকাল বৃহস্পতিবার টাঙ্গাইলের জ্যেষ্ঠ বিচারিক হাকিম শিউলী রানী দাস এ নির্দেশ দেন। ২০০৪ সালের ২১ আগস্ট আওয়ামী লীগের সমাবেশে গ্রেনেড হামলার মামলায় ঢাকা কেন্দ্রীয় কারাগারে আটক আবদুস সালামকে আওয়ামী লীগ নেতার ওই মামলায় আদালতে হাজির করার জন্য গতকাল টাঙ্গাইলে আনা হয়। সকালে কঠোর নিরাপত্তার মধ্যে তাঁকে আদালতে হাজির করা হয়। এ সময় আদালত চত্বরে আবদুস সালামের অনুসারী নেতা-কর্মীরা তাঁর মুক্তির দাবিতে স্লোগান দেন। আদালত মামলার পরবর্তী তারিখ ২৫ আগস্ট ধার্য করেছেন।
আওয়ামী লীগের ভূঞাপুরের নেতা জাহিদুল ইসলাম ভূঁইয়া গত বছরের ১৩ অক্টোবর ভূঞাপুর থানায় আবদুস সালামকে প্রধান আসামি করে একটি মামলা দায়ের করেন। মামলায় অভিযোগ করা হয়, ২০০১ সালের ১ অক্টোবর আবদুস সালামের নির্দেশে ১৫-২০ জন লোক পরিকল্পিতভাবে জাহিদুল ইসলামের বাড়িতে ঢুকে তাঁর স্ত্রী ফুলোয়ারা বেগমের কাছে তিন লাখ টাকা চাঁদা দাবি করে। চাঁদা না দেওয়ায় তাঁকে মারধর করে এবং বাড়িতে ভাঙচুর ও লুটপাট চালায়।
