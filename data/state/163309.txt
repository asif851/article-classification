
দেশের তিনটি শহরে থাইল্যান্ডের ভিসার আবেদনকেন্দ্র খুলেছে সায়মন ওভারসিজ। কর্তৃপক্ষ বলছে, ঢাকা, চট্টগ্রাম ও সিলেটে অবস্থিত এই তিনটি ভিসা আবেদনকেন্দ্রে থাইল্যান্ড ভ্রমণের জন্য অনেক সহজে ও ভোগান্তি ছাড়াই ভিসার আবেদনপত্র জমা দেওয়া যাবে।
গতকাল সোমবার সন্ধ্যায় রাজধানীর একটি হোটেলে এক আড়ম্বরপূর্ণ অনুষ্ঠানে ভিসা আবেদনকেন্দ্রের উদ্বোধন করেন অর্থ ও পরিকল্পনা প্রতিমন্ত্রী এম এ মান্নান।
ভ্রমণের জন্য বাংলাদেশের মানুষের অন্যতম প্রিয় গন্তব্য থাইল্যান্ড। সাধারণ আনন্দভ্রমণের পাশাপাশি অনেকেই চিকিৎসার জন্য থাইল্যান্ড যান। সায়মন ওভারসিজ নিজেদের আবেদনকেন্দ্রে পাঁচ কর্মদিবসের মধ্যে ভিসার প্রক্রিয়া সম্পন্ন করবে বলে জানা গেছে।
অনুষ্ঠানে নিজের বক্তব্যে থাইল্যান্ডের সঙ্গে বাংলাদেশের বন্ধুপ্রতিম সম্পর্কের কথা তুলে ধরেন অর্থ ও পরিকল্পনামন্ত্রী। তিনি বলেন, ‘বর্তমান সরকারের লক্ষ্য গোটা পৃথিবীর সঙ্গে সংযোগ বাড়ানো। থাইল্যান্ড আমাদের খুব কাছের দেশ। ঢাকা-ব্যাংকক বিমান যোগাযোগ স্থাপিত হয়েছে ৬০-৭০ বছর আগেই। এখন সায়মন ওভারসিজের নতুন ভিসা আবেদনকেন্দ্র থাইল্যান্ড ভ্রমণে আগ্রহী ব্যক্তিদের যথেষ্ট উপকারই করবে।’
অনুষ্ঠানে অন্যদের মধ্যে বক্তব্য দেন বাংলাদেশে নিযুক্ত থাইল্যান্ডের রাষ্ট্রদূত প্যানপিমন সুয়ান্নাপঙ্গে। নতুন ভিসা আবেদনকেন্দ্র থাইল্যান্ড ভ্রমণে আগ্রহী ব্যক্তিদের সংখ্যা বাড়াতে সহায়তা করবে বলে তিনি আশা প্রকাশ করেন।
প্রতিষ্ঠানটির ব্যবস্থাপনা পরিচালক ইয়ামি এম সালেহ সায়মন গ্রুপের কার্যক্রমের ওপর একটি উপস্থাপনা তুলে ধরেন। তিনি বলেন, ‘সম্পূর্ণ দেশে তৈরি প্রযুক্তি দিয়ে দিয়ে সায়মন ওভারসিজের ভিসা আবেদনকেন্দ্র মানুষকে সেবা দেবে। থাই ভিসার ক্ষেত্রে ভ্রমণে আগ্রহী ব্যক্তিরা এখানে সর্বোচ্চ মানের সেবাই পাবেন।’
প্রতিষ্ঠানটির প্রধান নির্বাহী ওয়াজি আলমের সঞ্চালনায় এতে ঢাকায় অবস্থানরত বিভিন্ন দেশের কূটনীতিকেরা অংশ নেন। উপস্থিত ছিলেন ব্যবসায়ী সমাজের প্রতিনিধিরাও। অনুষ্ঠানের একেবারে শেষ র‍্যাফল ড্র অনুষ্ঠিত হয়।
