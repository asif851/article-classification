
চট্টগ্রামের সীতাকুণ্ডে ট্রাকের চাপায় পুলিশের এক সহকারী উপপরিদর্শক (এএসআই) নিহত হয়েছেন। আজ শনিবার ভোর পাঁচটার দিকে উপজেলার ইমামনগর তালতলা এলাকায় ঢাকা-চট্টগ্রাম মহাসড়কে এ দুর্ঘটনা ঘটে। নিহত পুলিশ সদস্যের নাম জানে আলম (৪৫)। তাঁর বাড়ি চট্টগ্রামের হাটহাজারী উপজেলার খন্দকিয়া গ্রামে। সীতাকুণ্ড থানার উপপরিদর্শক (এসআই) মীর মাহবুবুর রহমানের ভাষ্য, ঢাকামুখী একটি ট্রাকের চালক নিয়ন্ত্রণ হারান। এ সময় ঘটনাস্থলে দায়িত্ব পালনরত এএসআই জানে আলমকে চাপা দিয়ে ট্রাকটি সড়কের পাশে খাদে পড়ে যায়। এতে গুরুতর আহত হন তিনি। তাঁকে উদ্ধার করে চট্টগ্রাম মেডিকেল কলেজ হাসপাতালে নেন সহকর্মীরা। কর্তব্যরত চিকিৎসা কর্মকর্তা তাঁকে মৃত ঘোষণা করেন। পুলিশ জানায়, ট্রাকটিকে আটক করা হয়েছে। চালক পলাতক। এ ব্যাপারে আইনগত ব্যবস্থা নেওয়া হবে।
