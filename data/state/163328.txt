
তথ্যমন্ত্রী হাসানুল হক ইনু বলেছেন, খুঁজে খুঁজে শুধু সরকার ও রাষ্ট্রযন্ত্রের ভুলই বের করবেন না, সাফল্যের খবরও জনগণের কাছে পৌঁছে দেবেন।
আজ মঙ্গলবার সন্ধ্যায় ঢাকা রিপোর্টার্স ইউনিটির (ডিআরইউ) দুই দশক পূর্তি উৎসবে সাংবাদিকদের প্রতি তিনি এ আহ্বান জানান। তথ্য মন্ত্রণালয়ের এক বিজ্ঞপ্তিতে এ কথা জানানো হয়েছে।সেগুন বাগিচায় ঢাকা রিপোর্টার্স ইউনিটি প্রাঙ্গণে মন্ত্রী বলেন, ‘ভারসাম্য রক্ষা বা এক পাল্লায় মাপার কৌশলের কারণে সাদা আর কালোকে এক করা, ভালো আর মন্দকে এক করা, মুক্তিযোদ্ধা আর রাজাকারকে এক করা, উন্নয়ন আর আগুন সন্ত্রাসকে এক করা হচ্ছে বস্তুনিষ্ঠতার বরখেলাপ।’তথ্যমন্ত্রী বলেন, ‘ব্যক্তিগত জীবনে সব মানুষের মতো একজন সাংবাদিকেরও রাজনৈতিক বিশ্বাস থাকাটাই স্বাভাবিক। কিন্তু পেশাগত জীবনে সাংবাদিকের কলম হতে হয় বস্তুনিষ্ঠ। এখানেই সাংবাদিকতা পেশার উৎকর্ষ।’অনুষ্ঠানে ডিআরইউ সভাপতি সাখাওয়াৎ হোসেন বাদশাসহ সংগঠনের নেতা ও অতিথিরা এ সময় মঞ্চে উপস্থিত ছিলেন। অনুষ্ঠানে সংগীতশিল্পী ফকির আলমগীর, আসিফ আকবর, এসআই টুটুল, মনির খান প্রমুখ শিল্পীরা সংগীত পরিবেশন করেন।
