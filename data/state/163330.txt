
ময়মনসিংহের গৌরীপুর উপজেলায় কিশোরগঞ্জগামী যাত্রীবাহী বাস নিয়ন্ত্রণ হারিয়ে সড়কের পাশে দাঁড়ানো একটি ট্রাককে ধাক্কা দিলে ঘটনাস্থলেই দুই নারী নিহত হন। আহত হয়েছেন কমপক্ষে ১৫ জন। হতাহত ব্যক্তিরা সবাই বাসের যাত্রী। আজ শনিবার বেলা দেড়টার দিকে ময়মনসিংহ-কিশোরগঞ্জ মহাসড়কে উপজেলার রামগোপালপুর গঙ্গাশ্রম এলাকায় এ দুর্ঘটনা ঘটে।
আহত ব্যক্তিদের উদ্ধার করে ময়মনসিংহ মেডিকেল কলেজ হাসপাতাল ও ঈশ্বরগঞ্জ উপজেলা স্বাস্থ্য কমপ্লেক্সে ভর্তি করা হয়েছে।
গৌরীপুর থানার ভারপ্রাপ্ত কর্মকর্তা (ওসি) আখতার মোর্শেদ বলেন, প্রত্যক্ষদর্শী ও বাসে থাকা কয়েকজন যাত্রীর সঙ্গে কথা বলে জানা গেছে যে ময়মনসিংহ থেকে কিশোরগঞ্জগামী বাসটির চালক গৌরীপুরের রামগোপালপুর বাসস্ট্যান্ড এলাকায় নিয়ন্ত্রণ হারান। পরে চালক বাসটিকে ওই অবস্থাতেই প্রায় তিন কিলোমিটার চালিয়ে নেন। গঙ্গাশ্রম এলাকায় পৌঁছানোর পর সড়কের পাশে দাঁড়িয়ে থাকা একটি ট্রাকের সঙ্গে বাসের বাম পাশের ধাক্কা লাগে। এতে অজ্ঞাতপরিচয় দুই নারী ঘটনাস্থলেই মারা যান। তাঁদের বয়স আনুমানিক ৫০ ও ৫৫ বছর। লাশ দুটি থানায় নেওয়া হয়েছে। বাসের চালক পালিয়ে গেছেন। নিহত ব্যক্তিদের পরিচয় শনাক্ত করতে পুলিশ কাজ করছে।
