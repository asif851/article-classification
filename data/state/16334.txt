
কেন্দ্রীয় ছাত্রদলের সভাপতি ও সাধারণ সম্পাদকের মুক্তি চেয়ে আগামীকাল রোববার চট্টগ্রাম ও সুনামগঞ্জে সকাল-সন্ধ্যা হরতাল ডাকা হয়েছে।
চট্টগ্রাম: আজ শনিবার গণমাধ্যমে পাঠানো এক লিখিত বিবৃতিতে চট্টগ্রাম মহানগর, উত্তর, দক্ষিণ ও চট্টগ্রাম বিশ্ববিদ্যালয় ছাত্রদল যৌথভাবে এ হরতালের ঘোষণা দেয়। ছাত্রদলের সব নেতা-কর্মীর নামে দেওয়া মামলাগুলো প্রত্যাহারের দাবি জানানো হয়েছে।
চট্টগ্রাম মহানগর ছাত্রদলের সভাপতি গাজী সিরাজউল্লাহ প্রথম আলো ডটকমকে বলেন, ষড়যন্ত্রমূলকভাবে ছাত্রদলের কেন্দ্রীয় সভাপতি আবদুল কাদের ভূঁইয়া ও সাধারণ সম্পাদক হাবীবুর রশিদকে গ্রেপ্তার করা হয়েছে।
আগামীকালের মধ্যে তাঁদের দাবি মানা না হলে চট্টগ্রামের সব শিক্ষাপ্রতিষ্ঠানে ধর্মঘটের ডাক দেওয়া হবে।
সুনামগঞ্জ: একই দাবিতে কাল সুনামগঞ্জ জেলায় সকাল-সন্ধ্যা হরতাল ডেকেছে জেলা ছাত্রদল ও জাতীয়তাবাদী স্বেচ্ছাসেবক দল। আজ দুপুরে সংবাদ সম্মেলন করে হরতালের ঘোষণা দেওয়া হয়।
