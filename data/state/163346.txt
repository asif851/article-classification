
চালু হলো বাংলাদেশভিত্তিক আন্তর্জাতিক মানের ই-কমার্স ওয়েবসাইট এনআরবি বাজার ডটকম (www.nrbbazaar.com) ও কুরিয়ার সেবার প্রতিষ্ঠান এনআরবি এক্সপ্রেস ডটকম (www.nrbxpress.com) । আজ বুধবার বিকেলে রাজধানীর বঙ্গবন্ধু আন্তর্জাতিক সম্মেলন কেন্দ্র আনুষ্ঠানিকভাবে দুটি প্রতিষ্ঠানের কার্যক্রমের উদ্বোধন করা হয়।
এনআরবি বাজারের ব্যবস্থাপনা পরিচালক ও প্রধান নির্বাহী এম ই চৌধুরী শামীম ই-কমার্স সাইটটির নানা দিক তুলে ধরে বলেন, এই সাইটে বিভিন্ন ব্র্যান্ডের নানা ধরনের নিত্যপ্রয়োজনীয় পণ্য পাইকারি বা খুচরা দামে কিনতে পাওয়া যাবে। এখানে পণ্য পছন্দ করে বিদেশে থাকা বাংলাদেশিরা তাঁদের আপনজনকে উপহার পাঠাতে পারবেন। এ ছাড়া ২২০টি দেশে থাকা বাংলাদেশিদেরও নানা পণ্য পাঠানো যাবে এই সাইটের মাধ্যমে। তবে এ জন্য নিবন্ধন করতে হবে সাইটটিতে। ২৪ ঘণ্টা কল সেন্টারে নানা তথ্যসহায়তা, লাইভ চ্যাটসহ নানা সুবিধা পাওয়া যাবে এখানে। বিভিন্ন ব্র্যান্ডের বিক্রেতারা এখানে যুক্ত হয়ে তাঁদের পণ্যের বিজ্ঞাপন দিতে পারবেন। যদি সাইটে কোনো পণ্যের মজুত না থাকে বা ক্রেতারা যদি কোনো পণ্য চান তাহলে সেটি কল সেন্টারের মাধ্যমে এনআরবি বাজারে জানালে কর্তৃপক্ষ তা শুনে সেসব পণ্য সরবরাহের ব্যবস্থা করবেন। মূল্য পরিশোধের ক্ষেত্র স্থানীয় ও আন্তর্জাতিক গেটওয়ে ব্যবহার করতে পারবেন ক্রেতারা। আন্তর্জাতিকভাবে পণ্য পাঠাতে বিভিন্ন আন্তর্জাতিক কুরিয়ার সার্ভিসের সঙ্গে এনআরবি বাজারের চুক্তি আছে বলেও জানানো হয় অনুষ্ঠানে। রাজধানীর বিভিন্ন স্থানে থাকা এনআরবি বাজারের কেন্দ্র থেকেও সাইটে থাকা পণ্যের ছবি দেখিয়ে এই কমার্স সাইটটি থেকে পণ্য কিনতে পারবেন ক্রেতারা।
এনআরবি এক্সপ্রেসের পরিচালক দিলারা আফরোজ খান কুরিয়ার প্রতিষ্ঠানটির নানা সেবার দিক তুলে ধরেন। তিনি জানান, এই কোরিয়ার সেবাটি আপাতত ঢাকায় শুরু হয়েছে। পরে এটি দেশের বিভিন্ন স্থানে চালু করা হবে। এই কুরিয়ার সেবার মাধ্যমে বিভিন্ন পণ্য অল্প সময়ে পাঠানো যাবে ঢাকার বিভিন্ন স্থানে। ডিজিটাল পদ্ধতির মাধ্যমে গ্রাহকের মালামাল কোন পর্যায়ে আছে তা জানা যাবে। জরুরি পণ্য পৌঁছে দেওয়ার জন্য এই কুরিয়ারটির বিশেষ সেবা সুবিধা আছে বলে জানান দিলারা। এসব সেবার জন্য ১০০ জন কর্মরত আছে বলে জানান তিনি।
অনুষ্ঠানে প্রধান অতিথি তথ্যমন্ত্রী হাসানুল হক ইনু বলেন, বর্তমানে সারা বিশ্বে ২৯ কোটি বাংলা ভাষাভাষী মানুষ বাস করে। এনআরবি বাজারের মাধ্যমে বিদেশে অবস্থানরত বাংলাদেশিরা নানা ধরনের দেশি পণ্য কিনতে পারবেন। এতে দেশে বৈদেশিক মুদ্রা অর্জনে সহায়ক হবে। এটি একটি যুগান্তকারী পদক্ষেপ বলে আখ্যায়িত করেন তিনি।
বিশেষ অতিথি তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ বলেন, এখন মানুষ অনলাইনের মাধ্যমে খাবারসহ নিত্যপ্রয়োজনীয় নানা পণ্য অনলাইনের মাধ্যমে কিনছেন। এ ক্ষেত্র এনআরবি বাজার একটি দারুণ ভূমিকা রাখবে বলে মনে করেন তিনি। তিনি আরও বলেন, এই ই-কমার্সের সাইটটি আন্তর্জাতিক গুণগত মানসম্পন্ন। কেবল দেশেই নয়, সারা বিশ্বেই এটি ভূমিকা রাখতে পারবে। এ ছাড়া এনআরবি এক্সপ্রেসেরও সফলতা কামনা করেন তিনি।
