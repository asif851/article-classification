
বিএনপির ভাইস চেয়ারম্যান সাদেক হোসেন খোকা রাজনৈতিক প্রতিহিংসার শিকার হয়েছেন বলে দাবি করেছে যুক্তরাষ্ট্র বিএনপি। গতকাল মঙ্গলবার এক সংবাদ সম্মেলনে যুক্তরাষ্ট্র বিএনপি দাবি করে, শারীরিক অসুস্থতা নিয়ে সাদেক হোসেন যখন নিউইয়র্কে অবস্থান করছেন, তখন তাঁকে আদালতের মাধ্যমে হেয় করা হচ্ছে।জ্যাকসন হাইটসে অনুষ্ঠিত এ সংবাদ সম্মেলনে বিএনপির নেতা-কর্মীরা ছাড়াও প্রবাসীরা উপস্থিত ছিলেন।সংবাদ সম্মেলনে লিখিত বক্তব্য পাঠ করেন যুক্তরাষ্ট্র বিএনপির সাবেক সাধারণ সম্পাদক জিল্লুর রহমান। তিনি বলেন, উচ্চ আদালতের অনুমতি নিয়ে খোকা দেশের বাইরে অবস্থান করছেন। এ কারণে তাঁর বিরুদ্ধে আনীত অভিযোগের বিপক্ষে আত্মপক্ষ সমর্থনের সুযোগ ছিল না। অবিলম্বে সাদেক হোসেন খোকার বিরুদ্ধে দেওয়া দণ্ডাদেশ প্রত্যাহার করতে হবে।সংবাদ সম্মেলনে বক্তারা বলেন, শুধু রাজনৈতিক ভাবে হেয় করার জন্য তাঁর বিরুদ্ধে দণ্ড ঘোষণা অমানবিক।সংবাদ সম্মেলনে মিজানুর রহমান, হেলালউদ্দিন, এবাদ চৌধুরী, আতিকুল হক, সাইফুর খান প্রমুখ উপস্থিত ছিলেন।
