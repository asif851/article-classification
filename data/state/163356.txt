
চাঁদপুরের কচুয়ায় ২০১৪ সালে অলিউল্লাহ নামের এক ব্যক্তিকে হত্যার দায়ে ছয়জনকে ফাঁসির আদেশ দিয়েছেন চট্টগ্রাম বিভাগীয় দ্রুত বিচার ট্রাইব্যুনাল। আজ মঙ্গলবার বিচারক মো. মুহিতুল হক এনাম চৌধুরী এ দণ্ডাদেশ দেন। দণ্ডপ্রাপ্ত ব্যক্তিরা সবাই পলাতক।
দণ্ডাদেশপ্রাপ্ত ব্যক্তি হলেন আবদুল কাদের মৃধা, নাজমুল হাসান, আবদুল হামিদ, মেহেদী হাসান, গৌরব ও হারুণ মৃধা। অভিযোগ প্রমাণিত না হওয়ায় চার আসামিকে খালাস দেন আদালত।
ট্রাইব্যুনালের কৌঁসুলি আইয়ুব খান এ তথ্য জানান।
মামলার সংক্ষিপ্ত বিবরণে জানা যায়, ২০১৪ সালের ২৯ জুলাই রাতে কচুয়া থানার শংকরপুর এলাকায় জমি নিয়ে বিরোধের জের ধরে অলিউল্লাহকে হত্যা করা হয়। এ ঘটনায় নিহত ব্যক্তির স্ত্রী জয়নাব বেগম মামলা করেন। তদন্ত শেষে পুলিশ গত বছরের ৩১ মার্চ ১০ জনের বিরুদ্ধে আদালতে অভিযোগপত্র দেয়। চলতি বছরের ৬ জানুয়ারি আসামিদের বিরুদ্ধে অভিযোগ গঠনের মধ্য দিয়ে এই মামলার বিচার শুরু হয়। এরপর মামলাটি বিচারের জন্য চাঁদপুর থেকে চট্টগ্রাম বিভাগীয় দ্রুত বিচার ট্রাইব্যুনালে যায়। ১৫ জন সাক্ষীর সাক্ষ্য শেষে আদালত আজ এ রায় দেন।
