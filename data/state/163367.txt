
আগামী ১০ বছরে হাইটেক পার্কে ৭০ হাজার তরুণ-তরুণীর কর্মসংস্থান হবে। এটি জাতীয় রাজস্ব আয়ের একটি বড় কেন্দ্রবিন্দুতে পরিণত হবে। গতকাল বৃহস্পতিবার গাজীপুরের কালিয়াকৈরে হাইটেক পার্ক পরিদর্শন শেষে বিকেলে তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ সাংবাদিকদের এ কথা বলেন। তিনি এ সময় পার্কের অভ্যন্তরে রাস্তা নির্মাণকাজের উদ্বোধন ও সড়কের বাতি নির্মাণকাজের ভিত্তিপ্রস্তর উদ্বোধন করেন।এ উপলক্ষে হাইটেক পার্কের সভাকক্ষে একটি আলোচনা সভার আয়োজন করা হয়। সভায় সভাপতিত্ব করেন পার্কের ব্যবস্থাপনা পরিচালক হোসনে আরা বেগম। বক্তব্য দেন টেলিযোগাযোগ ও তথ্যপ্রযুক্তি মন্ত্রণালয়সম্পর্কিত স্থায়ী কমিটির সভাপতি ইমরান আহমদ, গাজীপুরের অতিরিক্ত জেলা প্রশাসক (সার্বিক) এস এম মোস্তফা কামাল, কালিয়াকৈর উপজেলার চেয়ারম্যান রেজাউল করিম, উপজেলা নির্বাহী কর্মকর্তা হাবিবুর রহমান প্রমুখ।প্রতিমন্ত্রী জানান, গত ছয় মাসের মধ্যে হাইটেক পার্কের একটি প্রশাসনিক ও চারটি শিল্প ব্লকের মধ্যে তিনটি ব্লকের কাজের জন্য চূড়ান্ত ডেভেলপার নিয়োগ করা হয়েছে। আশা করি, শিগগিরই নকশা প্রণয়ন করে দৃশ্যমান কাজ শুরু করতে পারব। ২৭ কোটি টাকা ব্যয়ে সাড়ে তিন কিলোমিটার রাস্তা নির্মাণ করা হয়েছে।
