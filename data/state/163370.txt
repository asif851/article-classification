
ঢাকার হজরত শাহজালাল আন্তর্জাতিক বিমানবন্দর থেকে সোনার ৬০টি বারসহ তিনজনকে আটক করেছেন শুল্ক গোয়েন্দা ও তদন্ত অধিদপ্তরের কর্মকর্তারা। আজ বুধবার সকাল পৌনে নয়টার দিকে এ ঘটনা ঘটে।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, ‘আটক হওয়া সোনার বারের ওজন সাত কেজি ৪০০ গ্রাম। এর দাম তিন কোটি ৭০ লাখ টাকা। আটক তিনজনের বিরুদ্ধে বিমানবন্দর থানায় মামলা হবে।’
শুল্ক গোয়েন্দা ও তদন্ত অধিদপ্তরের কর্মকর্তাদের ভাষ্য, আজ সকাল সাড়ে আটটার দিকে আবুধাবি থেকে আসা একটি উড়োজাহাজ বিমানবন্দরে অবতরণ করে। উড়োজাহাজে আসা তিনজন যাত্রী বিমানবন্দরে নামার পরপর তাঁদের কাছে থাকা সোনার বারগুলো তিন সহযোগীর কাছে হস্তান্তর করেন। এরপর প্রথম তিনজন বিমানবন্দর থেকে বেরিয়ে যান। সোনা বহনকারী তিন সহযোগী যাত্রী বিমানবন্দরের ভেতরে অবস্থান করে অভ্যন্তরীণ ফ্লাইটে সিলেটে যাওয়ার চেষ্টা করেন। এ সময় তাঁদের দেহ তল্লাশি করে সোনার বারগুলো উদ্ধার করা হয়। পরে তাঁদের আটক করা হয়।
