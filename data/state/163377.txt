
রাঙামাটিতে অবস্থিত পার্বত্য চট্টগ্রাম আঞ্চলিক পরিষদ কার্যালয়ের উত্তর ফটকে আজ সোমবার ভোররাতে শক্তিশালী বিস্ফোরণ ঘটেছে। গ্রেনেড হামলা থেকে বিস্ফোরণ হতে পারে বলে ধারণা করা হচ্ছে। এতে চারটি গাড়ি ক্ষতিগ্রস্ত হয়েছে। তবে কেউ হতাহত হয়নি।ভোররাত সাড়ে তিনটা থেকে চারটার মধ্যে এই বিস্ফোরণ ঘটে। আঞ্চলিক পরিষদের তথ্য কর্মকর্তা অম্লান চাকমা এ তথ্য জানান।ঘটনাস্থল পরিদর্শনের সময় রাঙামাটির পুলিশ সুপার আমেনা বেগম প্রথম আলোকে বলেন, বিশেষজ্ঞরা বিস্ফোরণের আলামত পরীক্ষা করছেন। বিস্ফোরণটি শক্তিশালী ছিল বলে মনে হচ্ছে।পার্বত্য চট্টগ্রাম আঞ্চলিক পরিষদের চেয়ারম্যান জ্যোতিরিন্দ্র বোধিপ্রিয় লারমা ওরফে সন্তু লারমা। তিনি পার্বত্য চট্টগ্রাম জনসংহতি সমিতিরও সভাপতি।
