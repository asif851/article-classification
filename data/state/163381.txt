
সরকারের উন্নয়নকাজের ধারাবাহিকতা রক্ষা করে সততার সঙ্গে দায়িত্ব পালন করতে জেলা পরিষদ চেয়ারম্যানদের প্রতি আহ্বান জানিয়েছেন প্রধানমন্ত্রী শেখ হাসিনা। গতকাল বুধবার রাজধানীর তেজগাঁওয়ে তাঁর কার্যালয়ে জেলা পরিষদের নবনির্বাচিত চেয়ারম্যানদের শপথ অনুষ্ঠানে তিনি এ আহ্বান জানান।চেয়ারম্যানদের উদ্দেশে প্রধানমন্ত্রী বলেন, ‘সরকারের উন্নয়ন কাজের ধারাবাহিকতা যাতে বজায় থাকে। আমি চাই আপনারা অন্তত সেই দায়িত্বটা ভালোভাবে পালন করবেন।...দেশ ও জাতির সেবায় আপনাদের নিবেদিতপ্রাণ হয়ে কাজ করতে হবে। সততা, নিষ্ঠা ও একাগ্রতার সঙ্গে নিজ নিজ দায়িত্ব পালন করবেন। আপনাদের মূল লক্ষ্য হবে মানুষের সেবা করা।’ প্রধানমন্ত্রী প্রতিটি উন্নয়নকাজ যথাযথভাবে বাস্তবায়ন করা এবং নিজ নিজ জেলার সমস্যাগুলো খুঁজে বের করার তাগিদ দেন জেলা পরিষদ চেয়ারম্যানদের।শেখ হাসিনা বলেন, আওয়ামী লীগ ১৯৯৬ সালে ক্ষমতায় এসে স্থানীয় সরকার আইন পাস করে। জেলা পরিষদে নির্বাচন এবারই প্রথম হলো উল্লেখ করে তিনি বলেন, ‘আমরা ইলেকটোরাল কলেজের মাধ্যমে এই নির্বাচন অনুষ্ঠানের আইন পাস করি এবং সেভাবেই নির্বাচন অনুষ্ঠিত হয়। আমরা সব সময় মনে করি ক্ষমতাটাকে যত বিকেন্দ্রীকরণ করতে পারব, জনসেবাও তত নিশ্চিত হবে। আর সেই লক্ষ্য নিয়েই স্থানীয় সরকারকে শক্তিশালী করার পদক্ষেপ নিয়েছি।’৫৯টি জেলা পরিষদের চেয়ারম্যান গতকাল শপথ নেন। তাঁদের শপথবাক্য পাঠ করান প্রধানমন্ত্রী শেখ হাসিনা। শপথ গ্রহণ অনুষ্ঠান পরিচালনা করেন স্থানীয় সরকার বিভাগের সচিব মো. আবদুল মালেক। অনুষ্ঠানে স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন এবং সড়ক পরিবহন ও সেতুমন্ত্রী ওবায়দুল কাদের উপস্থিত ছিলেন।২০০০ সালে সংশ্লিষ্ট জেলা পরিষদ আইন পাসের ১৬ বছর পর গত ২৮ ডিসেম্বর ৫৯টি জেলা পরিষদের নির্বাচন অনুষ্ঠিত হয়। জেলা পরিষদের ১৩১ বছরের ইতিহাসে এটি প্রথম সরাসরি নির্বাচন।আইনি জটিলতার কারণে কুষ্টিয়া ও বগুড়া জেলা পরিষদের নির্বাচন অনুষ্ঠিত হয়নি। এ ছাড়া তিন পার্বত্য জেলা পরিষদের নির্বাচন পৃথক আইনে অনুষ্ঠিত হয়। জেলা পরিষদের নির্বাচিত সদস্যরা শপথ নেবেন আগামী বুধবার।
