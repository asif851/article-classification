
আগামী বছরের প্রথম দিন থেকেই ই-টোকেন ছাড়াই ভারতীয় টুরিস্ট ভিসার জন্য বাংলাদেশিরা আবেদন করতে পারবেন। তবে আবেদনপত্রের সঙ্গে বিমান, ট্রেন বা বাসের টিকিট যুক্ত করতে হবে। আজ বুধবার ঢাকায় নিযুক্ত ভারতীয় হাইকমিশন থেকে পাঠানো এক সংবাদ বিজ্ঞপ্তিতে এ তথ্য জানানো হয়।বিজ্ঞপ্তিতে বলা হয়, ভারত যেতে আগ্রহী ব্যক্তিরা শুধু ভারতীয় ভিসা আবেদন কেন্দ্র মিরপুর শাখায় (আলামিন আপন হাইটস, ২৭/১/বি, ২য় তলা), শ্যামলী (শ্যামলী সিনেমা হলের বিপরীতে), মিরপুর রোড, ঢাকা-১২০৭-এ আবেদন করতে পারবেন। সকাল আটটা থেকে বেলা একটা পর্যন্ত আবেদনপত্র জমা দেওয়া যাবে। ভ্রমণের তারিখ আবেদনপত্র জমাদানের সাত দিন পরের, তবে এক মাসের মধ্যে হতে হবে।
এ ছাড়া শুধু নারী ভ্রমণকারী ও তাঁদের নিকটতম পরিবারের সদস্যদের জন্য ই-টোকেন ছাড়া বিমান, ট্রেন বা বাসের (যথাযথ বাংলাদেশ-ভারত বাস সার্ভিস কর্তৃপক্ষের ইস্যুকৃত) নিশ্চিত টিকিটসহ সরাসরি আবেদনপত্র জমাদানের যে সুযোগটি উত্তরায় ভারতীয় ভিসা আবেদন কেন্দ্রে ছিল, তা এখন মিরপুর কেন্দ্রে অব্যাহত থাকবে।
তবে টুরিস্ট ভিসার জন্য ই-টোকেনধারী আবেদনকারীরা গুলশান, উত্তরা, মতিঝিল, ময়মনসিংহ, বরিশাল, খুলনা, যশোর, রংপুর, রাজশাহী, চট্টগ্রাম ও সিলেটে ভারতীয় ভিসা আবেদন সেন্টারে তাঁদের আবেদনপত্র জমা দিতে পারবেন।
বাংলাদেশিদের ভারতীয় ভিসা প্রাপ্তি সহজ এবং দুই দেশের মানুষের মধ্যে যোগাযোগ ও সম্পর্ক বৃদ্ধির লক্ষ্যে এসব ব্যবস্থা নেওয়া হয়েছে বলে বিজ্ঞপ্তিতে উল্লেখ করা হয়।
