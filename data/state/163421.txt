
পৃথক হত্যা মামলায় বিনা বিচারে দীর্ঘদিন ধরে কারাগারে থাকা দুই বন্দীকে কেন জামিন দেওয়া হবে না, তা জানতে চেয়ে রুল দিয়েছেন হাইকোর্ট।
একই সঙ্গে শফিকুল ইসলাম ও ছাবিদ আলী নামের ওই দুই বন্দীকে আগামী ১৯ জানুয়ারি আদালতে হাজির করতে কারা কর্তৃপক্ষকে নির্দেশ দেওয়া হয়েছে।
আজ বৃহস্পতিবার বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চ স্বতঃপ্রণোদিত হয়ে রুলসহ এই আদেশ দেন।
দুই বন্দীর বিরুদ্ধে মামলার বিচারিক আদালতের নথিও তলব করেছেন হাইকোর্ট।
শফিকুল ১৭ বছর ও ছাবিদ ১৪ বছর ধরে বিনা বিচারে কারাগারে আছেন। তাঁরা এখন কিশোরগঞ্জের কারাগারে আছেন।
গত বছরের ১২ ডিসেম্বর বেসরকারি একটি টেলিভিশন চ্যানেলে শফিকুল ও ছাবিদের বিষয়ে প্রতিবেদন প্রচারিত হয়। প্রতিবেদনটি আজ আদালতের নজরে আনেন সুপ্রিম কোর্ট লিগ্যাল এইডের পক্ষে প্যানেল আইনজীবী কুমার দেবুল দে। রাষ্ট্রপক্ষে ছিলেন ডেপুটি অ্যাটর্নি জেনারেল জাহাঙ্গীর আলম।
পরে কুমার দেবুল দে প্রথম আলোকে বলেন, শফিকুল ও ছাবিদ দুজনই মানসিক প্রতিবন্ধী। শফিকুলের বিরুদ্ধে মামলায় ২০০৬ সালে সাক্ষ্য শেষ হয়। তবে তিনি মানসিক প্রতিবন্ধী হওয়ায় এখনো রায় হয়নি। অন্যদিকে, ছাবিদের বিরুদ্ধে মামলায় এখনো সাক্ষ্য গ্রহণ চলছে।
কুমার দেবুল দে জানান, ২০০১ সালের ২৫ এপ্রিল থেকে কারাগারে আছেন শফিকুল। আর ২০০৩ সালের ২৯ জুন থেকে কারাগারে আছেন ছাবিদ।
