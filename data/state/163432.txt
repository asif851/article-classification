
ভর্তি-ইচ্ছুকদের ভোগান্তি কমাতে কেন্দ্রীয়ভাবে অথবা আঞ্চলিকভাবে শিক্ষার্থী ভর্তি পরীক্ষা অনুষ্ঠানে পদক্ষেপ গ্রহণের জন্য সরকারি বিশ্ববিদ্যালয়ের উপাচার্যদের প্রতি আহ্বান জানিয়েছেন রাষ্ট্রপতি আবদুল হামিদ। আজ বুধবার রাজধানীর ওসমানী স্মৃতি মিলনায়তনে অষ্টম বিশ্ববিদ্যালয় মঞ্জুরি কমিশনের (ইউজিসি) পুরস্কার বিতরণী অনুষ্ঠানে রাষ্ট্রপতি এ আহ্বান জানান।
আবদুল হামিদ বলেন, বিশ্ববিদ্যালয়ে ভর্তি পরীক্ষায় অংশ নেওয়ার জন্য এক শহর থেকে অন্য শহরে যাতায়াত করতে শিক্ষার্থী ও তাদের অভিভাবকদের বিরাট ভোগান্তিতে পড়তে হয়। রাষ্ট্রপতি শিক্ষা মন্ত্রণালয় ও ইউজিসিকে এ বিষয়টি দেখার আহ্বান জানান।
রাষ্ট্রপতি বলেন, শিক্ষার্থীদের জন্য উচ্চতর শিক্ষার সুযোগ সৃষ্টি করা সবার দায়িত্ব। বিগত বছরগুলোর মতো এবারও বিভিন্ন বিশ্ববিদ্যালয়ে ভর্তি-ইচ্ছুক শিক্ষার্থীদের বিশেষ করে বিজ্ঞান ও প্রযুক্তির শিক্ষার্থীদের খাওয়া, থাকা ও যাতায়াতে বড় ধরনের সমস্যা মোকাবিলা করতে হচ্ছে। এতে অনেক সময় শিক্ষার্থীরা অসুস্থ হয়ে পড়ছেন এবং ভর্তি পরীক্ষায় অংশ নিতে পারছেন না।
আবদুল হামিদ বলেন, শিক্ষার্থীদের শিক্ষাদানের ক্ষেত্রে শিক্ষকদের আরও আন্তরিক ও কার্যকর ভূমিকা পালন করতে হবে। এতে শিক্ষার্থীরা শিক্ষকদের আদর্শ অনুসরণ করতে পারে। বিশ্ববিদ্যালয়গুলো কেবল শিক্ষার জায়গা নয়, এগুলো মুক্তচিন্তা শিক্ষারও বিশাল ক্ষেত্র। সুতরাং শিক্ষার্থীদের সমকালীন বিশ্বের নানা বিষয়ে জানতে তাদের দৈনন্দিন অধ্যয়ন কাজের বাইরেও ছুটতে হবে। তিনি সন্ত্রাসবাদ ও জঙ্গিবাদকে বৈশ্বিক সমস্যা হিসেবে উল্লেখ করে বলেন, সরকারের আন্তরিক প্রচেষ্টা এবং জনগণের সহযোগিতার কারণে বাংলাদেশে এই সমস্যা মোকাবিলা করা সম্ভব। যারা সন্ত্রাসবাদ ও জঙ্গিবাদের পৃষ্ঠপোষক-দেশের অগ্রগতি ও সমৃদ্ধির স্বার্থে তাদের অবশ্যই শনাক্ত ও নির্মূল করতে হবে।
অনুষ্ঠানে শিক্ষামন্ত্রী নুরুল ইসলাম নাহিদ, ইউজিসি চেয়ারম্যান আবদুল মান্নান, ইউজিসি সদস্য দিল আফরোজ বেগম এবং পুরস্কারপ্রাপ্ত আয়শা আক্তার ও প্রণব কুমার পান্ডে বক্তব্য দেন। মৌলিক গবেষণামূলক প্রবন্ধ ও বইয়ের স্বীকৃতি হিসেবে বিভিন্ন বিশ্ববিদ্যালয়ের মোট ১৯ জন গবেষককে ইউজিসি পুরস্কার ২০১৪ ও ২০১৫ দেওয়া হয়।
