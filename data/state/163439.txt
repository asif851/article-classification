
চাঁদপুর-লাকসাম রেলপথের বিভিন্ন স্থানে গত ২৬ নভেম্বর থেকে ৪ ডিসেম্বর পর্যন্ত ছয়টি নাশকতার ঘটনায় জিআরপি থানায় ছয়টি মামলা হয়েছে। এসব মামলায় ইউনিয়ন পরিষদের (ইউপি) তিন চেয়ারম্যানসহ চার শতাধিক মানুষকে আসামি করা হয়েছে। এসব মামলায় এ পর্যন্ত ২০ জনকে আটক করা হয়েছে।
চাঁদপুর জিআরপি (রেল) থানার ভারপ্রাপ্ত কর্মকর্তা (ওসি) সুভাষ কান্তি দাস আজ মঙ্গলবার প্রথম আলো ডটকমকে জানান, ১৮ দলের ডাকা অবরোধের সময় বিএনপি ও জামায়াত-শিবিরের কর্মীরা চাঁদপুর-লাকসাম রেলপথের বিভিন্ন স্থানে নাশকতা চালিয়েছেন। এসব ঘটনায় রেল পুলিশ ও রেল কর্মকর্তারা বিভিন্ন সময় ছয়টি মামলা করেছেন।
ওসি জানান, ২৬ নভেম্বর চাঁদপুর রেলওয়ে স্টেশনের কাছে রেললাইনে আগুন দেওয়ার ঘটনায় চাঁদপুর রেলওয়ের উপপরিদর্শক (এসএই) আবদুল হাই বাদী হয়ে মামলা করেন। গত ২৭ নভেম্বর ভোরে শাহরাস্তিতে রেলপথের ফিশপ্লেট খুলে ৬০ ফুট রেলপথ উপড়ে ফেলার ঘটনায় একই এসআই বাদী হয়ে ৩৫ জনের নাম উল্লেখ করে এবং অজ্ঞাত আরও ১০০ থেকে ১১০ জনের বিরুদ্ধে মামলা করেন। ২৮ নভেম্বর চাঁদপুর রেলওয়ে স্টেশনের কাছে রেললাইনে আগুন ধরিয়ে দেওয়ার ঘটনায় এসএই আবদুুল হাই বাদী হয়ে ১০০ থেকে ১১০ জনের বিরুদ্ধে আরেকটি মামলা করেন। গত ৩০ নভেম্বর চাঁদপুর রেলওয়ে স্টেশনের কাছে আক্কাস আলী হাইস্কুলের সামনে রেললাইনে আগুন দেওয়ার ঘটনায় রেল পুলিশের এএসআই আবদুল মতিন ৪২ জনের নাম উল্লেখ করে এবং অজ্ঞাত আরও ৫০-৬০ জনের বিরুদ্ধে মামলা করেন।
১ ডিসেম্বর শাহরাস্তিতে রেলে নাশকতার ঘটনায় জিআরপি থানার ওসি সুভাষ কান্তি দাস বাদী হয়ে ৪৩ জনের নাম উল্লেখ করে এবং অজ্ঞাত আরও ৪৫-৫০ জনের বিরুদ্ধে একটি মামলা করেন। ৪ ডিসেম্বর শাহতলী এলাকায় রেলে নাশকতার অভিযোগে বিশেষ ক্ষমতা আইনের ১৫(৩) ধারায় জিআরপি থানার এসআই মো. নাজমুস সাকিব সজীব বাদী হয়ে মামলা দায়ের করেন। এই মামলায় তিন ইউপি চেয়ারম্যানসহ ৫৮ জনের নাম উল্লেখ করে এবং অজ্ঞাত আরও ৪০ থেকে ৫০ জনকে আসামি করা হয়। এই তিন ইউপি চেয়ারম্যান হলেন হাজীগঞ্জের বাকিলা ইউপির চেয়ারম্যান মিজানুর রহমান, চাঁদপুর সদরের শাহমাহমুদপুর ইউপির চেয়ারম্যান স্বপন মাহমুদ ও আশিকাটি ইউপির চেয়ারম্যান দেলোয়ার হোসেন মাস্টার।
 
 
 
