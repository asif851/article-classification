
নাগরিক ঐক্যের আহ্বায়ক মাহমুদুর রহমান মান্না অভিযোগ করেছেন, সাম্প্রদায়িক গোষ্ঠী সারা দেশে সাম্প্রদায়িকতার বিষবাষ্প ছড়াচ্ছে, আর ক্ষমতাসীনরা এটাকে রাজনীতির উপজীব্য করছে।
আজ শনিবার সকালে জাতীয় প্রেসক্লাবের সামনে নাগরিক ঐক্যের এক মানববন্ধনে মান্না একথা বলেন। তিনি বলেন, ‘গত ৪২ বছরে সাম্প্রদায়িক সন্ত্রাসের কারণ খুঁজতে গভীরে যাওয়া হয়নি। ভোটের উপজীব্য করা হয়েছে সনাতন ধর্মের মানুষদেরকে। মানুষ হিসেবে দেখা হয়নি তাদের।’
নাগরিক ঐক্যের এই নেতা বলেন, অভয়নগরে সাম্প্রদায়িক সহিংসতার আশঙ্কার বিষয়টি পুলিশ জানার পরও ব্যবস্থা নেয়নি। সাম্প্রদায়িক সহিংসতার সঙ্গে ধর্মান্ধ গোষ্ঠীর পাশাপাশি বিভিন্ন রাজনৈতিক দলের সদস্যদের জড়িত থাকার বিষয়ে হিন্দু বৌদ্ধ খ্রিষ্টান ঐক্য পরিষদের অভিযোগ তুলে ধরেন মান্না। তিনি মানবতার মূল্যবোধ নিয়ে সবাইকে সাম্প্রদায়িকতার বিপক্ষে দাঁড়ানোর আহ্বান জানান।
‘বিরোধী দল চুপ কেন?’ প্রশ্ন করে বিএনপির চেয়ারপারসন খালেদা জিয়ার উদ্দেশে মান্না বলেন, ‘সাম্প্রদায়িকতায় বাতাস দিয়ে গণতন্ত্রের চর্চা করতে পারবেন না।’
প্রধানমন্ত্রীর কঠোর হওয়ার ঘোষণার কথা তুলে ধরে মান্না প্রশ্ন রাখেন, প্রধানমন্ত্রী কেন কঠোর হতে পারছেন না? প্রশাসনের যেসব স্তরে অবহেলা, উদাসীনতা ছিল, তাদের বিরুদ্ধে কেন ব্যবস্থা নেওয়া হচ্ছে না। সাম্প্রদায়িক সন্ত্রাসীদের বিরুদ্ধে কঠোর ব্যবস্থা নেওয়ার দাবি জানান তিনি।
সাম্প্রদায়িক সন্ত্রাসের প্রতি ঘৃণা জানিয়ে জাতীয় প্রেসক্লাবের সামনে মানববন্ধন করে বিভিন্ন রাজনৈতিক, সামাজিক ও সাংস্কৃতিক সংগঠন। খেলাঘর আসর, সম্মিলিত পেশাজীবী পরিষদ, জাতীয়তাবাদী মুক্তিযুদ্ধের প্রজন্ম আয়োজিত এ কর্মসূচি থেকে সাম্প্রদায়িকতার বিরুদ্ধে দ্রুত ব্যবস্থা নেওয়ার দাবি জানানো হয়। এর সঙ্গে জড়িত লোকজনকে গ্রেপ্তার করে কঠোর শাস্তির বিধান, সংখ্যালঘুদের জানমালের নিরাপত্তা দেওয়ার দাবি জানান তাঁরা।
 

