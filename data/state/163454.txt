
নারায়ণগঞ্জ সিটি করপোরেশন নির্বাচনে মনোনয়নপত্র যাচাই-বাছাইয়ের প্রথম দিন গতকাল শনিবার সংরক্ষিত ওয়ার্ডের ১ জনসহ ১০ কাউন্সিলর পদপ্রার্থীর মনোনয়নপত্র বাতিল ঘোষণা করা হয়েছে। গতকাল নারায়ণগঞ্জ ক্লাবের অস্থায়ী কার্যালয়ে শুনানি শেষে মনোনয়নপত্র বাতিলের এ ঘোষণা দেন রিটার্নিং কর্মকর্তা মো. নুরুজ্জামান তালুকদার।বাতিলের কারণ হিসেবে ঋণখেলাপি, কর পরিশোধ না করা এবং অপ্রাপ্তবয়স্ক হওয়ার কথা উল্লেখ করেন রিটার্নিং কর্মকর্তা। শুনানির সময় সংশ্লিষ্ট সাধারণ ও সংরক্ষিত ওয়ার্ডের প্রার্থী এবং তাঁদের প্রতিনিধিরা উপস্থিত ছিলেন।গতকাল মনোনয়নপত্র যাচাই-বাছাই করা হয় ১ থেকে ১৮ নম্বর ওয়ার্ডের। আজ রোববার হবে ১৯ থেকে ২৭ নম্বর ওয়ার্ডের কাউন্সিলর, ৯ জন সংরক্ষিত নারী কাউন্সিলর এবং মেয়র পদের যাচাই-বাছাই।ঋণখেলাপি হওয়ার অভিযোগে যাঁদের মনোনয়নপত্র বাতিল হয়, তাঁরা হলেন ২ নম্বর ওয়ার্ডের সংরক্ষিত নারী সদস্য পদে সুমি বেগম, সাধারণ সদস্য পদে ২ নম্বর ওয়ার্ডের সুমন কাজী, ৭ নম্বর ওয়ার্ডের আবুল কালাম দেওয়ান, ৮ নম্বর ওয়ার্ডের দেলোয়ার হোসেন, ১২ নম্বর ওয়ার্ডের যুবলীগ নেতা এস এম জিল্লুর রহমান লিটন, ১৩ নম্বর ওয়ার্ডে মহানগর যুবদলের আহ্বায়ক সাবেক কাউন্সিলর মাকসুদুল আলম খন্দকার খোরশেদ ও ১৩ নম্বর ওয়ার্ড জেলা যুবলীগের নেতা শাহ্ ফয়েজউল্লা ফয়েজ। ঋণখেলাপির জিম্মাদার হওয়ার কারণে ১৪ নম্বর ওয়ার্ডে সাবেক ছাত্রদল নেতা মো. দিদার খন্দকার, কর বকেয়া থাকার অভিযোগে ৩ নম্বর ওয়ার্ডের নূর ছালাম এবং অপ্রাপ্তবয়স্ক হওয়ার কারণে ৫ নম্বর ওয়ার্ডের গোলাম মোস্তাফা সানবিনের মনোনয়নপত্র বাতিল করা হয়।রিটার্নিং কর্মকর্তা বলেন, মনোনয়নপত্র বাতিল হওয়া প্রার্থীরা ঢাকা বিভাগীয় কমিশনারের কাছে আপিল আবেদন করতে পারবেন।মেয়র পদে আওয়ামী লীগ ও বিএনপিসহ আটজন দলীয় এবং একজন স্বতন্ত্র প্রার্থী মনোনয়নপত্র জমা দিয়েছেন।আর ২৭টি সাধারণ ওয়ার্ডের কাউন্সিলর পদে ১৭৬ জন এবং নয়টি সংরক্ষিত মহিলা ওয়ার্ডের কাউন্সিলর পদে ৩৮ জন প্রার্থী মনোনয়নপত্র জমা দিয়েছেন।অসুস্থ আনোয়ার হোসেনের পাশে আইভী: অসুস্থ নারায়ণগঞ্জ মহানগর আওয়ামী লীগের সভাপতি ও সিটি নির্বাচনে দলীয় মনোনয়নবঞ্চিত আনোয়ার হোসেনকে শুক্রবার রাতে ঢাকার ল্যাবএইড হাসপাতালে দেখতে গিয়েছিলেন আওয়ামী লীগদলীয় মেয়র প্রার্থী সেলিনা হায়াৎ আইভী। এ সময় মেয়র প্রার্থী আইভী অসুস্থ আনোয়ার হোসেনের শয্যাপাশে বেশ কিছুক্ষণ সময় কাটান এবং তাঁর শারীরিক অবস্থা ও চিকিৎসার খোঁজখবর নেন।
