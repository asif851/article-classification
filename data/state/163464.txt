
সিলেটের বিয়ানীবাজার সরকারি কলেজের শ্রেণিকক্ষে গুলিতে নিহত খালেদ আহমদ ওরফে লিটু (২৭) হত্যা মামলার আসামি ছাত্রলীগের চার কর্মীর রিমান্ড শেষে গতকাল সোমবার কারাগারে পাঠানো হয়েছে।
পুলিশ সূত্রে জানা গেছে, জিজ্ঞাসাবাদে আসামিদের কাছ থেকে বিয়ানীবাজার ছাত্রলীগে ‘বড় ভাই’ রাজনীতির প্রভাব ও হত্যায় জড়িত এক ব্যক্তি সম্পর্কে তথ্য পাওয়া গেছে। তবে তদন্তের স্বার্থে এখনই এ সম্পর্কে জানাতে রাজি হয়নি তারা। তবে খালেদ হত্যায় ব্যবহৃত অস্ত্রসম্পর্কিত কোনো তথ্য পাওয়া যায়নি।
এ মামলায় গ্রেপ্তার ছাত্রলীগের চার কর্মী হচ্ছেন ফাহাদ আহমদ, কামরান হোসেন, এমদাদ হোসেন ও দেলোয়ার হোসেন। চারজনই বিয়ানীবাজারে জেলা ছাত্রলীগের আপ্যায়নবিষয়ক সম্পাদক পাভেল মাহমুদ পক্ষের কর্মী।
জেলা ছাত্রলীগের আপ্যায়নবিষয়ক সম্পাদক পাভেল মাহমুদ ও স্বেচ্ছাসেবক লীগের সভাপতি আবুল কাশেম ওরফে পল্লব অনুসারী দুই পক্ষে ১৭ জুলাই সংঘর্ষের পর কলেজে গুলির শব্দ হয়। পরে কলেজের ইংরেজি বিভাগের শ্রেণিকক্ষের মেঝে থেকে মাথায় গুলিবিদ্ধ খালেদের মরদেহ উদ্ধার করে পুলিশ। খালেদের মুঠোফোনের দোকান ছিল। তিনি বিয়ানীবাজার পৌর এলাকার খাসা গ্রামের খলিল উদ্দিনের একমাত্র ছেলে। ঘটনার দিন রাতে খলিল থানায় হত্যা মামলা করেন। মামলায় নাম উল্লেখ করা সাত আসামির মধ্যে চারজনকে পুলিশ ঘটনার দিনই নিহত খালেদের সঙ্গে থাকা অবস্থায় গ্রেপ্তার করেছিল।
২৩ জুলাই এ চারজনকে দুই দিনে রিমান্ডে নিয়ে জিজ্ঞাসাবাদের আদেশ দিয়েছিলেন আদালত। পরদিন একদিন রিমান্ডে নিয়ে প্রথম দফা জিজ্ঞাসাবাদ করা হয়। দ্বিতীয় দফায় গত রোববার জিজ্ঞাসাবাদের পর দুই দিনের রিমান্ড শেষ হলে গতকাল জেলে পাঠানো হয়।
বিয়ানীবাজারে প্রায় ১৩ বছর ধরে ছাত্রলীগের কোনো কমিটি নেই। সাবেক ছাত্রলীগ নেতাদের মাধ্যমে একাধিক পক্ষ আছে। খালেদ হত্যার পর বিয়ানীবাজারের ছাত্ররাজনীতির এ অবস্থা নিয়ে গত ১৯ জুলাই প্রথম আলোয় ‘‘‘বড় ভাই’’ রাজনীতির বলি হলেন খালেদ?’ শিরোনামে একটি প্রতিবেদন ছাপা হয়।
বিয়ানীবাজার থানার ভারপ্রাপ্ত কর্মকর্তা (ওসি) চন্দন কুমার চক্রবর্তী বলেন, ‘জিজ্ঞাসাবাদে আমরা কিছু গুরুত্বপূর্ণ তথ্য পেয়েছি। এসব তথ্য যাচাই করা হচ্ছে।’
 
