
ঢাকা বিশ্ববিদ্যালয়ের ছাত্রীকে এক বাসচালকের সহকারী লাঞ্ছিত করেছেন বলে অভিযোগ পাওয়া গেছে। ওই ছাত্রী মানিকগঞ্জ থেকে বাসযোগে ঢাকায় আসছিলেন। এ ঘটনায় আজ শুক্রবার ওই ছাত্রী রাজধানীর দারুস সালাম থানায় একটি লিখিত অভিযোগ করেছেন। পরে তা মামলা হিসেবে নেওয়া হয়েছে।
দারুস সালাম থানার ভারপ্রাপ্ত কর্মকর্তা (ওসি) সেলিমুজ্জামান প্রথম আলোকে বলেন, লিখিত অভিযোগটি মামলা হিসেবে গ্রহণ করা হয়েছে।ওসি বলেন, ওই ছাত্রী অভিযোগ করেন, আজ বেলা পৌনে একটার দিকে ওই ছাত্রী নিজের গ্রামের বাড়ি মানিকগঞ্জ থেকে শুকতারা পরিবহনের একটি বাসে চড়ে ঢাকায় আসছিলেন। কিছুদূর আসার পর তাঁর পাশে থাকা যাত্রী নেমে যান। তখন পাশের আসনে বসেন বাসচালকের সহকারী মামুন। এ সময় বাসে মাত্র ১০ থেকে ১২ জন যাত্রী ছিল। একপর্যায়ে বাসচালকের সহকারী মামুন তাঁর সঙ্গে অশালীন আচরণ শুরু করেন। তিনি প্রতিবাদ করলে মামুন গালিগালাজ করতে থাকেন। তারপর ওই ছাত্রী গাবতলী বাসস্ট্যান্ডে নেমে যান। তখনো মামুন তাঁকে গালিগালাজ করেন। পরে ওই ছাত্রী দারুস সালাম থানায় লিখিত অভিযোগ করেন।ওসি বলেন, ওই ছাত্রীর ভাষ্যমতে, চালক তাঁর সহকারীর নাম মামুন বলে ডেকেছেন। তাই তিনি অভিযোগে বাসচালকের সহকারীর নাম মামুন লিখেছেন।
