
মৃত্যুর আগে প্রশমনসেবা (প্যালিয়েটিভ কেয়ার) পাওয়ার দিক দিয়ে বাংলাদেশের অবস্থা বেশ শোচনীয়। এ বিষয়ে ৮০টি দেশের একটি তালিকায় বাংলাদেশ আছে ৭৯তম অবস্থানে। কঠিন শারীরিক সমস্যায় আক্রান্ত এবং নিশ্চিত মৃত্যুর সম্মুখীন মানুষের কষ্টের মাত্রা হ্রাস করার প্রক্রিয়াকেই বলে প্যালিয়েটিভ কেয়ার। খবর বিবিসির।‘কোয়ালিটি অব ডেথ ইনডেক্স’ শিরোনামের তালিকাটি করেছে যুক্তরাজ্যের প্রভাবশালী সাময়িকী দ্য ইকোনমিস্ট-এর ইন্টেলিজেন্স ইউনিট। এটি প্রকাশ করা হয়েছে গতকাল মঙ্গলবার।হাসপাতাল ও সেবাকেন্দ্রে প্রশমনসেবা পাওয়ার সুযোগ, সেবার মান, সেবাদানকারীদের দক্ষতা এবং সেবা গ্রহণের সক্ষমতা—এসব বিষয় বিবেচনায় নিয়ে তালিকাটি করা হয়েছে। এ ক্ষেত্রে যথারীতি এগিয়ে আছে বিশ্বের সম্পদশালী দেশগুলো।তালিকায় প্রথম অবস্থানে আছে যুক্তরাজ্য। মোট ১০০ পয়েন্টের মধ্যে ৯৩ দশমিক ৯ পয়েন্ট তাদের। এরপর ৯১ দশমিক ৬ ও ৮৭ দশমিক ৬ পয়েন্ট নিয়ে দ্বিতীয় ও তৃতীয় অবস্থানে আছে যথাক্রমে অস্ট্রেলিয়া ও নিউজিল্যান্ড।৮০টি দেশের মধ্যে ৭৯তম অবস্থানে থাকা বাংলাদেশের পয়েন্ট ১৪ দশমিক ১। বাংলাদেশের চেয়েও পিছিয়ে থাকা দেশটি হলো মধ্যপ্রাচ্যের গৃহযুদ্ধকবলিত ইরাক। তাদের পয়েন্ট ১২ দশমিক ৫। আর ১৫ দশমিক ৩ পয়েন্ট নিয়ে নিচের দিক থেকে ৩ নম্বরে অর্থাৎ বাংলাদেশের ঠিক ওপরে আছে ফিলিপাইন।ইকোনমিস্ট-এর ইন্টেলিজেন্স ইউনিটের প্রতিবেদনে বলা হয়, বিশ্বে বয়স্ক মানুষের সংখ্যা বৃদ্ধি পেতে থাকায় প্রশমনসেবার গুরুত্ব দিনে দিনে বাড়ছে। কারণ, এতে করে মৃত্যুর আগে ভোগান্তির সময়কাল বাড়ছে।
