
জনগণের দৃষ্টি ভিন্ন খাতে ফেরাতে শেখ মুজিবুর রহমান হত্যায় জিয়াউর রহমানকে জড়ানো হচ্ছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।আজ রোববার রাজধানীর ইঞ্জিনিয়ার্স ইনস্টিটিউশন মিলনায়তনে এক শোক সভায় মির্জা ফখরুল এ অভিযোগ করেন।সাবেক মন্ত্রী প্রকৌশলী প্রয়াত এল কে সিদ্দিকীর স্মরণে অ্যাসোসিয়েশন অব ইঞ্জিনিয়ার্স বাংলাদেশ (অ্যাব) ওই সভার আয়োজন করে। অ্যাবের ভারপ্রাপ্ত সভাপতি আ ন হ আকতার হোসেন অনুষ্ঠানে সভাপতিত্ব করেন।শোক দিবসের আলোচনায় গতকাল শনিবার প্রধানমন্ত্রী শেখ হাসিনা অভিযোগ করে বলেন, বঙ্গবন্ধু হত্যার ষড়যন্ত্রে জিয়াউর রহমানও জড়িত ছিলেন।
প্রধানমন্ত্রীর সমালোচনা করে মির্জা ফখরুল বলেন, তিনি একজন সাবেক প্রধানমন্ত্রী। যেভাবেই হোক এখনো প্রধানমন্ত্রী। তাঁর কাছ থেকে এ ধরনের বক্তব্য জাতি আশা করে না। সবাই জানে আওয়ামী লীগের নেতা খন্দকার মোশতাকই শেখ মুজিবুর রহমান হত্যায় জড়িত।
ফখরুল বলেন, দেশে গণতন্ত্র নেই। জনগণের দৃষ্টি এখান থেকে ফেরাতে চায় সরকার। এ জন্য এই ইস্যু সামনে আনা হচ্ছে।
বিএনপির এই নেতা আরও বলেন, সরকার দেশকে অন্ধকার গহ্বরের দিকে নিয়ে যাচ্ছে। সব গণতান্ত্রিক প্রতিষ্ঠান ধ্বংস করে দেওয়া হয়েছে। মানুষের ভোটের অধিকার কেড়ে নিচ্ছে। আওয়ামী লীগ চায় বাকশাল কায়েম করতে। কিন্তু জনগণ অতীতেও মেনে নেয়নি, এখনো নেবে না।
এর আগে সকালে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির যুগ্ম মহাসচিব রুহুল কবির রিজভী অভিযোগ করেন, বিএনপির প্রতিষ্ঠাতা জিয়াউর রহমান হত্যায় শেখ হাসিনা জড়িত থাকতে পারেন। শেখ হাসিনা দেশে ফেরার ১৩ দিনের মাথায় জিয়াউর রহমান খুন হন।
রিজভী দাবি করেন, গতকাল ২০-দলীয় জোটের কালো পতাকা মিছিলে দেশের বিভিন্ন স্থানে ‘সরকারি তাণ্ডব’ চালানো হয়েছে।

