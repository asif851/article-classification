
নারায়ণগঞ্জের রূপগঞ্জের পাড়াগাঁও ফকির দরগাবাড়ি এলাকার রেহেনা বেগমের বাড়িতে গত সোমবার ডাকাতি হয়েছে। ডাকাতেরা ওই বাড়ি থেকে স্বর্ণালংকার, নগদ টাকা, ল্যাপটপসহ প্রায় ১৫ লাখ টাকার মালামাল লুট করে নিয়ে গেছে।রেহেনা বেগম সাংবাদিকদের জানান, গত রোববার সকালে তিনিসহ পরিবারের লোকজন রাজধানীর নন্দীপাড়া এলাকায় বোনের বাড়িতে একটি বিয়ের অনুষ্ঠানে যান। সোমবার রাতের কোনো এক সময় ডাকাতেরা বাড়ির দেয়াল টপকে ভেতরে প্রবেশ করে। পরে তারা কলাপসিবল গেট ও দরজা ভেঙে ঘর থেকে প্রায় ২২ ভরি স্বর্ণালংকার, নগদ দুই লাখ ৪০ হাজার টাকা, দুটি ল্যাপটপ, জমির কাগজপত্রসহ প্রায় ১৫ লাখ টাকার মালামাল লুট করে নিয়ে যায়। গতকাল সকালে বাড়ির আশপাশের লোকজন তাঁকে মুঠোফোনে ডাকাতির বিষয়টি জানান। পরে তিনি বাড়ি এসে বিষয়টি পুলিশকে জানান।ঘটনার সত্যতা নিশ্চিত করে রূপগঞ্জ থানার ভারপ্রাপ্ত কর্মকর্তা (ওসি) আসাদুজ্জামান বলেন, ‘এ ধরনের ঘটনার অভিযোগ পেয়েছি। ঘটনাস্থলে পুলিশ পাঠানো হয়েছে।’
