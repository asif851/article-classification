
গুলশানের হলি আর্টিজান হামলার ঘটনায় জড়িত কোনো কোনো জঙ্গি এখনো ধরা পড়েনি বলে জানিয়েছেন ঢাকা মহানগর পুলিশের (ডিএমপি) কাউন্টার টেররিজম ইউনিটের প্রধান মনিরুল ইসলাম।
আজ শনিবার ডিএমপির মিডিয়া সেন্টারে কয়েকজন সাংবাদিকের সঙ্গে এক অনানুষ্ঠানিক আলোচনায় এ কথা বলেন তিনি।
গত বছরের ১ জুলাই রাতে গুলশানের হলি আর্টিজান বেকারি ও রেস্তোরাঁয় জঙ্গি হামলায় ১৭ জন বিদেশিসহ নিহত হন মোট ২২ জন। তাঁদের মধ্যে দুজন পুলিশ কর্মকর্তা। জঙ্গিদের গুলি ও বোমায় আহত হন পুলিশের অনেকে। পরদিন, অর্থাৎ ২ জুলাই সকালে সেনা কমান্ডোদের উদ্ধার অভিযানে পাঁচ জঙ্গি ও রেস্তোরাঁর একজন পাচক নিহত হন। রেস্তোরাঁর আটক আরেক কর্মী জাকির হোসেন শাওন পরে হাসপাতালে মারা যান।
