
নামের পাশে চারটি ডিগ্রি। আবার সহকারী অধ্যাপক। তিনি ‘ডা. ওয়ালী উর রেজা, মেডিসিন ও শিশু বিশেষজ্ঞ’। রাজধানীতেই তিনি নিয়ম করে প্রতিদিন সকাল ও রাতে রোগী দেখেন। সপ্তাহে এক দিন রোগী দেখেন কুষ্টিয়াতেও। আদতে তিনি শুধু এইচএসসি পাস।
রাজধানীর রামপুরার পূর্ব হাজীপাড়ার ‘দি যশোর মেডিসিন কর্নার’ থেকে র‍্যাবের নির্বাহী ম্যাজিস্ট্রেট সারওয়ার আলমের নেতৃত্বে র‍্যাবের একটি দল গতকাল রোববার রাত নয়টার দিকে ওই ভুয়া চিকিৎসককে গ্রেপ্তার করে।
সারওয়ার আলম প্রথম আলোকে বলেন, ‘ওয়ালী উর রেজা ছয় বছর ধরে চিকিৎসক পরিচয় দিয়ে ব্যবস্থাপত্র দিচ্ছেন। গড়ে প্রতিদিন ২০ থেকে ৩০ জন রোগী দেখেন। রোববারও তিনি ২৬ জন রোগী দেখেছেন।’ তিনি আরও বলেন, ওয়ালী উর রেজা প্রথমে বিষয়টি স্বীকার করতে চাননি। পরে নিজেই জানান, তিনি এইচএসসি পাস করেছেন।  র‍্যাবের সরবরাহ করা ব্যবস্থাপত্রে দেখা যায়, ওই ভুয়া চিকিৎসকের নামের সঙ্গে এমবিবিএস, বিসিএস, এমডি ও এফসিপিএস ডিগ্রির উল্লেখ রয়েছে। রোগী দেখেন সকাল ১০টা থেকে বেলা ১.৩০ এবং রাত ৮.৩০ থেকে ১১টা পর্যন্ত।
র‍্যাবের ভ্রাম্যমাণ আদালত দুই বছরের জেল দিয়ে রোববারই তাঁকে কারাগারে পাঠিয়েছেন।
