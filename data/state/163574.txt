
শিক্ষামন্ত্রী নুরুল ইসলাম নাহিদ বলেছেন, ‘আমরা ২০২১ সালের মধ্যে মধ্যম আয়ের দেশ এবং ২০৪১ সালের মধ্যে উন্নত দেশ হিসেবে বিশ্বসমাজে জায়গা করে নিতে চাই। দারিদ্র্যকে জয় করতে হবে। যোগ্য নতুন প্রজন্মই হবে সেই দারিদ্র্য জয়ের অগ্র সেনানী।’আজ বৃহস্পতিবার ড্যাফোডিল ইন্টারন্যাশনাল ইউনিভার্সিটির চতুর্থ সমাবর্তনে রাষ্ট্রপতি ও বিশ্ববিদ্যালয়ের চ্যান্সেলরের প্রতিনিধি হিসেবে বক্তৃতায় শিক্ষামন্ত্রী এ কথা বলেন।অনুষ্ঠানে সমাবর্তন বক্তা ভারতের ভুবনেশ্বরের কলিঙ্গ ইনস্টিটিউট অব সোশ্যাল সায়েন্স, কেআইএমএস ও কেআইআইটি বিশ্ববিদ্যালয়ের প্রতিষ্ঠাতা অচ্যুত সামন্ত, ড্যাফোডিল ইন্টারন্যাশনাল ইউনিভার্সিটির উপাচার্য এম লুত্ফর রহমান ও ইউনিভার্সিটির বোর্ড ট্রাস্টিজের চেয়ারম্যান সবুর খান বক্তৃতা করেন।সমাবর্তনে অচ্যুত সামন্তকে সম্মানসূচক ডি-লিট ডিগ্রি দেওয়া হয়। শিক্ষামন্ত্রী বলেন, ‘বাংলাদেশে অচ্যুত সামন্তর উপস্থিতি আমাদেরকে অনুপ্রাণিত করছে, তাঁর কাজ আমাদের বিপুলভাবে অনুপ্রাণিত করবে।’শিক্ষামন্ত্রী বলেন, ‘শিক্ষা হবে দারিদ্র্য জয়ের মূল কৌশল। দেশ পরিচালনা ও অর্থনীতির হাল ধরার জন্য পর্যাপ্ত সংখ্যক উচ্চ শিক্ষিত দক্ষ যোগ্য সুনাগরিক গড়ে তুলতে হবে। তৈরি করতে হবে কারিগরি ও বৃত্তিমূলক শিক্ষায় প্রশিক্ষিত দক্ষ বিশাল কর্মী বাহিনী। এরা সবাই আমাদের নতুন প্রজন্ম। তাদের আধুনিক বাংলাদেশের নির্মাতা হিসেবে প্রস্তুত করতে হবে।’
বিশ্ববিদ্যালয়গুলোতে জ্ঞানচর্চা, গবেষণা ও নতুন জ্ঞানের অনুসন্ধানের পরিবেশ জোরদার করার ওপর গুরুত্বারোপ করে নুরুল ইসলাম নাহিদ বলেন, বিশ্ব পরিপ্রেক্ষিত ও প্রযুক্তির উত্কর্ষ বিবেচনায় রেখে নতুন নতুন বিষয় সংযুক্তি, শিক্ষাক্রম উন্নয়ন, শিক্ষাদানের পদ্ধতি যুগোপযোগী করতে হবে। আধুনিক বিজ্ঞান ও প্রযুক্তিকে ব্যবহার করে উন্নত দেশগুলোর শিক্ষার সঙ্গে মিলতে হবে। তিনি নিজস্ব ক্যাম্পাসে সমাবর্তন আয়োজন করতে পারায় ড্যাফোডিল ইন্টারন্যাশনাল ইউনিভার্সিটি কর্তৃপক্ষকে অভিনন্দন জানিয়ে বলেন, যেসব বেসরকারি বিশ্ববিদ্যালয় এখনো তাদের নিজস্ব ক্যাম্পাস গড়ে তোলেনি, তাদের বিরুদ্ধে যথাসময়ে ব্যবস্থা নেওয়া হবে। তিনি বেসরকারি বিশ্ববিদ্যালয়গুলোয় ভর্তি ও টিউশন ফিসহ সব ব্যয় শিক্ষার্থীবান্ধব রাখার আহ্বান জানান। 
