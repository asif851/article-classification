
পাবনার ঈশ্বরদী উপজেলায় অপহরণের ৩১ ঘণ্টা পর গতকাল শনিবার বেলা তিনটার দিকে তিন শিশু মা-বাবার কাছে ফিরে এসেছে। পুলিশ অপহরণের ঘটনায় জড়িত সন্দেহে গতকাল মনোয়ারা বেগম নামের এক নারীকে আটক করেছে।
ওই তিন শিশু হলো শহরের ফতেমোহাম্মদপুর এম এস কলোনির বাসিন্দা শরিফুল ইসলামের ছেলে আবদুল জব্বার ওরফে সুমন (১১), রুবেল হোসেনের ছেলে জিম হোসেন (৯) ও শুকুর আলীর ছেলে শাহীন হোসেন (১১)।
অপহৃত শিশুদের পরিবার সূত্রে জানা যায়, সম্প্রতি দিনাজপুরের ফুলবাড়ীর কেষ্টপুর কাউছারি গ্রামের আবদুর রাজ্জাকের ছেলে পরিচয়ে সাদ্দাম হোসেন, তাঁর স্ত্রী লাবণী খাতুন, শাশুড়ি মনোয়ারা বেগমসহ চারজন ফতেমোহাম্মদপুর এলাকার ওই কলোনির আইয়ুব হোসেনের বাড়ি ভাড়া নেন। গত শুক্রবার সকাল ৮টার দিকে সাদ্দাম ও তাঁর স্ত্রী মিলে ওই তিন শিশুকে আম খাওয়ানো ও টাকার লোভ দেখিয়ে বাড়ি থেকে নিয়ে যান। সারা দিন খোঁজাখুঁজি করে শিশুদের পরিবারের সদস্যরা উদ্বিগ্ন হয়ে পড়েন।
জব্বারের মা রোজিনা খাতুন বলেন, সাদ্দাম গত শুক্রবার রাত ৯টার দিকে মুঠোফোনে তাঁদের কাছে মুক্তিপণ দাবি করেন। গতকাল সকালে এ ঘটনায় তিনি থানায় সাদ্দামসহ চারজনের বিরুদ্ধে অপহরণের এজাহার জমা দেন। কিন্তু বেলা তিনটার দিকে ফতেমোহাম্মাদপুর এলাকায় ফুটবল খেলার মাঠ দিয়ে ওই তিন শিশুকে বাড়ি ফিরে আসতে দেখেন স্থানীয় লোকজন। খবর পেয়ে পুলিশ শিশুদের উদ্ধার করে থানায় নিয়ে আসে। 
