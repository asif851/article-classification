
ভুয়া ডায়াগনস্টিক সেন্টার খুঁজে বের করে সরকার ব্যবস্থা নিতে শুরু করেছে বলে জানিয়েছেন স্বাস্থ্যমন্ত্রী মো. নাসিম। আজ মঙ্গলবার থেকেই কয়েকটি দল রাজধানীতে কাজ শুরু করেছে। জাতীয় সংসদে মো. নাসিম এসব কথা জানান।
পয়েন্ট অব অর্ডারে বিরোধীদলীয় চিফ হুইপ তাজুল ইসলাম স্বাস্থ্য খাতে নানা অনিয়মের কথা তুলে ধরেন। এর জবাবে মো. নাসিম বলেন, ‘অস্বাস্থ্যকর পরিবেশে ভুঁইফোড় ডায়াগনস্টিক সেন্টার গড়ে উঠেছে। সেবার নামে প্রতিষ্ঠানগুলো নির্যাতন করছে। এগুলোর বিরুদ্ধে ব্যবস্থা নিতে দল আজকে থেকেই কাজ শুরু করেছে। আপনারা তদারকি করেন। আপনাদের সহযোগিতা চাই।’
স্বাস্থ্যমন্ত্রী জানান, চিকিত্সক সংকট মোকাবিলায় দুই মাসের মধ্যে বিসিএস পরীক্ষার মাধ্যমে আরও ছয় হাজার চিকিত্সক নিয়োগ দেওয়া হবে। তিনি বলেন, সাংসদরা থানা কমিটির সভাপতি। তাঁরা মাসে দুবার বৈঠক করলে স্বাস্থ্য খাতের সমস্যা দূর হবে। 
