
নারায়ণগঞ্জে পোশাকশ্রমিকদের অভ্যুত্থানের দশম বর্ষপূর্তি ছিল গতকাল রোববার। ওই আন্দোলনে নিহত শ্রমিক আমজাদ হোসেন কামাল হত্যার বিচার আজও শুরু হয়নি। ঘটনার পর পুলিশ আন্দোলনের নেতা মাহবুবুর রহমান ইসমাইলের বিরুদ্ধে হত্যা মামলা করলেও পরে আদালত তা খারিজ করে দেন।দিনটি স্মরণে বাংলাদেশ টেক্সটাইল গার্মেন্টস শ্রমিক ফেডারেশন গতকাল সকালে ফতুল্লার পঞ্চবটীর বিসিক শিল্পনগরের রপ্তানিমুখী প্যানটেক্স ড্রেসেস লিমিটেড কারখানার সামনে কামালের সঞ্চৃতিস্তম্ভে পুষ্পমাল্য অর্পণ করে। পরে তারা শোক র‌্যালি বের করে। বাংলাদেশ ট্রেড ইউনিয়ন কেন্দ্র ও সমাজতান্ত্রিক শ্রমিক ফ্রন্ট নারায়ণগঞ্জ জেলা শাখার উদ্যোগে বিকেলে নারায়ণগঞ্জ প্রেসক্লাবের সামনে সমাবেশ হয়। দুটি কর্মসূচিতে শ্রমিকদের ন্যূনতম মজুরি আট হাজার টাকা ঘোষণার দাবি জানানো হয়।সমাবেশে বক্তারা বলেন, কারখানায় নিরাপদ কর্মপরিবেশ ও আট ঘণ্টা কর্মদিবস আজও বাস্তবায়িত হয়নি। শ্রমিক ছাঁটাই ও নির্যাতন প্রতিনিয়ত ঘটছে। বেতন, বোনাস ও অতিরিক্ত কাজের মজুরির জন্য শ্রমিকদের জীবন দিতে হচ্ছে।পোশাক কারখানায় আট ঘণ্টা কর্মদিবস ও ১৮ দফা দাবিতে প্যানটেক্স ড্রেসেসের আন্দোলনরত শ্রমিকদের ওপর ২০০৩ সালের ৩ নভেম্বর পুলিশ গুলি চালালে আমজাদ হোসেন ওরফে কামাল নামের এক শ্রমিক নিহত হন। এর প্রতিবাদে সে সময় নারায়ণগঞ্জের পোশাকশ্রমিকেরা রাস্তায় নেমে আসেন। হাজার হাজার শ্রমিক ফতুল্লার থানাহাজত ভেঙে শ্রমিক আন্দোলনের আটক নেতা মাহবুবুরকে মুক্ত করেন। ওই ঘটনায় দুই শতাধিক ব্যক্তি আহত হন। শতাধিক কারখানা, বাড়িঘর, দোকান ও যানবাহনে হামলা ও ভাঙচুরের ঘটনা ঘটে। পরে শ্রমিকদের ডাকে ৫ নভেম্বর নারায়ণগঞ্জে সর্বাত্মক অর্ধদিবস হরতাল পালিত হয়।কামালের মা হালিমা বেগম প্রথম আলোকে জানান, বর্তমানে তিনি চরম অর্থকষ্টে দেওভোগে থাকছেন। কামালের মৃত্যুর পর তাঁর স্ত্রী একমাত্র সন্তান ইয়াসিনকে নিয়ে বর্তমান স্বামীর সঙ্গে ঢাকায় বসবাস শুরু করেন। অর্থের অভাবে ইয়াসিনের লেখাপড়া বন্ধের উপক্রম। কামাল নিহত হওয়ার পর বাংলাদেশ নিট পোশাক প্রস্তুতকারক ও রপ্তানিকারকদের সমিতি (বিকেএমইএ) ও প্যানটেক্স ড্রেসেস লিমিটেড পাঁচ লাখ টাকা ক্ষতিপূরণের আশ্বাস দিলেও মাত্র এক লাখ টাকা দেওয়া হয়। ছেলে হত্যার বিচার তো দূরের কথা, ক্ষতিপূরণের পুরো অর্থ আজও পাননি।
 
