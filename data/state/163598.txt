
অনলাইন গণমাধ্যম পরিচালনার জন্য অচিরেই ‘অনলাইন গণমাধ্যম সহায়ক নীতিমালা’ চূড়ান্ত করা হবে। বর্তমানে এ-সংক্রান্ত খসড়া নীতিমালাটি পরীক্ষা-নিরীক্ষার কাজ চলছে।আমিনা আহমেদের প্রশ্নের জবাবে আজ বৃহস্পতিবার সংসদে তথ্যমন্ত্রী হাসানুল হক ইনু এ তথ্য জানান। মন্ত্রী আরও জানান, তথ্য অধিদপ্তরের তালিকা অনুযায়ী বর্তমানে দেশে ৮৩টি অনলাইনভিত্তিক সংবাদমাধ্যম রয়েছে।এর আগে বিকেল সোয়া চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়। মোহাম্মদ ইলিয়াছের প্রশ্নের জবাবে তথ্যমন্ত্রী জানান, বাংলাদেশের ইতিহাস, ঐতিহ্য ও সংস্কৃতিতে বিরূপ প্রভাব ফেলতে পারে এমন টিভি চ্যানেল যাতে বাংলাদেশে সম্প্রচার চালাতে না পারে, সে জন্য ব্যবস্থা নেওয়া হচ্ছে।
এম আবদুল লতিফের প্রশ্নের জবাবে হাসানুল হক জানান, ইদানীং কিছু বেসরকারি টেলিভিশন চ্যানেল বিভিন্ন প্রকার রোগের গ্যারান্টিসহ চিকিত্সা ও চটকদার বিজ্ঞাপন প্রচার করছে। জাতীয় সম্প্রচার নীতিমালা ২০১৪ প্রণীত হলে জনস্বার্থের জন্য হানিকর এসব বিজ্ঞাপন প্রচারে বিধি-নিষেধ আরোপ করা সম্ভব হবে।
আয়েন উদ্দিনের প্রশ্নের জবাবে অর্থমন্ত্রী আবুল মাল আবদুল মুহিত জানান, ২০১২-১৩ অর্থবছর পর্যন্ত বাংলাদেশের বৈদেশিক ঋণের পরিমাণ এক লাখ ৯৫ হাজার ১৪৬ কোটি টাকা। মাথাপিছু ঋণের পরিমাণ ১২  হাজার ৭০০ টাকা।
সামশুল হক চৌধুরীর প্রশ্নের জবাবে শিল্পমন্ত্রী আমির হোসেন আমু জানান, চলতি অর্থবছরে অবৈধভাবে বিএসটিআইয়ের লোগো ব্যবহারকারী ও ভেজাল পণ্য উত্পাদনকারী ১০৬টি প্রতিষ্ঠানের নিবন্ধন বাতিল করা হয়েছে।
ফজিলাতুন নেসা বাপ্পির প্রশ্নের জবাবে ডাক ও টেলিযোগাযোগমন্ত্রী আব্দুল লতিফ সিদ্দিকী জানান, বর্তমানে দেশে মুঠোফোন গ্রাহকের সংখ্যা ১১ কোটি ৫৬ লাখ।
আবদুর রহমানের প্রশ্নের জবাবে বিদ্যুত্ প্রতিমন্ত্রী নসরুল হামিদ জানান, বর্তমানে সরকারি উদ্যোগে তিন হাজার ৯০২ মেগাওয়াট ক্ষমতার ১৫টি এবং বেসরকারি উদ্যোগে তিন হাজার ৪০৬ মেগাওয়াট ক্ষমতার ৩৫টি কেন্দ্র নির্মাণাধীন।
