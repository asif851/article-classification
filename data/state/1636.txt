
প্রধানমন্ত্রী শেখ হাসিনা বড় কোনো প্রকল্প গ্রহণ, প্রণয়ন ও বাস্তবায়নে বিদেশি পরামর্শকদের ওপর নির্ভরতা কমিয়ে আনতে সবার প্রতি আহ্বান জানিয়েছেন। এ ক্ষেত্রে তিনি স্থানীয় প্রকৌশলীদের সমর্থন চেয়েছেন। একই সঙ্গে তিনি সরকারের নেওয়া পাবলিক প্রকল্পগুলো বাস্তবায়নে ইঞ্জিনিয়ার্স ইনস্টিটিউশন, বাংলাদেশকে (আইইবি) নিজস্ব সদস্য দ্বারা কয়েকটি পরামর্শক দল গঠনের পরামর্শ দেন।প্রধানমন্ত্রী আজ শনিবার আইইবি প্রাঙ্গণে আইইবির ৫৫তম কনভেনশনের উদ্বোধনী অনুষ্ঠানে প্রধান অতিথির ভাষণে এ আহ্বান জানান। খবর বাসসের।প্রধানমন্ত্রী শেখ হাসিনা বলেন, ‘আমাদের অনেক মেধাবী ও যোগ্য জনশক্তি থাকা সত্ত্বেও বিদেশি পরামর্শকেরা উন্নয়ন প্রকল্পগুলো থেকে বড় অঙ্কের অর্থ নিয়ে যাচ্ছে।’ এখন থেকে পাবলিক প্রকল্পগুলোতে যেন স্থানীয় পরামর্শকেরা অগ্রাধিকার পান, সেটি নিশ্চিত করার ব্যাপারে তিনি প্রকৌশলীদের সর্বাত্মক সহযোগিতা চান।প্রধানমন্ত্রী বলেন, ‘বিদেশি পরামর্শক নিয়োগ দিয়ে আমাদের সরকার আর জনগণের অর্থের অপব্যবহার করতে চায় না। এ জন্য কেবল প্রয়োজন দেশীয় প্রকৌশলীদের আত্মবিশ্বাস ও নৈতিকতা।’
অনুষ্ঠানে আইইবির সভাপতি অধ্যাপক শামীমুজ্জামান বসুনিয়া ও সাধারণ সম্পাদক মিয়া মো. কাইয়ুম এবং আইইবি, ঢাকা কেন্দ্রের সভাপতি মহসীন আলী ও সাধারণ সম্পাদক শরিফুল ইসলাম শরীফ বক্তব্য দেন।অনুষ্ঠানে বিশিষ্ট শিক্ষাবিদ, বাংলাদেশ প্রকৌশল বিশ্ববিদ্যালয়ের (বুয়েট) সাবেক উপাচার্য ইমেরিটাস অধ্যাপক আবদুল মতিন পাটোয়ারীকে তাঁর কর্মময় জীবনে অসামান্য অবদানের জন্য আইইবি স্বর্ণপদক দেওয়া হয়। প্রধানমন্ত্রী শেখ হাসিনা তাঁকে এ পদক পরিয়ে দেন।
