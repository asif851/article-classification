
বাংলাদেশের কমিউনিস্ট পার্টি (সিপিবি)’র সভাপতি মুজাহিদুল ইসলাম সেলিম বলেন, সরকার খাল কেটে কুমির আনছে, দুধ কলা দিয়ে কাল সাপ পুষছে, অপরাধীদের পক্ষ নিচ্ছে। ফলে ধর্ষণ, নারী নির্যাতন, শিশু হত্যার মতো বর্বর অপরাধ এবং অপরাধের বীভৎসতা বৃদ্ধি পাচ্ছে। স্বাধীন বাংলাদেশে আজকে সরকার নারীদের নিরাপত্তা দিতে সম্পূর্ণ ব্যর্থ।
আজ বুধবার সকালে জাতীয় প্রেসক্লাবের সামনে বাংলাদেশের কমিউনিস্ট পার্টির নারী সেল সোহাগী জাহান তনু হত্যা ও ধর্ষণের সঙ্গে জড়িতদের দ্রুত গ্রেপ্তার ও দৃষ্টান্তমূলক শাস্তির দাবিতে প্রতীকী অনশন কর্মসূচি পালন করে। সেখানে তিনি এসব কথা বলেন।
মুজাহিদুল ইসলাম সেলিম আরও বলেন, বাংলাদেশে নারীকে ভোগ্যপণ্য হিসেবে দেখা হয়। এই মনোভাবের পরিবর্তন আনতে হবে। না হলে নারীদের ওপর ধর্ষণ, নির্যাতন, অত্যাচারের পরিমাণ দিন দিন বৃদ্ধি পাবে। তিনি তনুর হত্যাকারীদের গ্রেপ্তারে বাংলাদেশ ছাত্র ইউনিয়নের ৪৮ ঘণ্টার আল্টিমেটামের সঙ্গে একমত পোষণ করে অপরাধীদের গ্রেপ্তার ও দৃষ্টান্তমূলক শাস্তি না হওয়া পর্যন্ত আন্দোলন চালিয়ে যাওয়ার কথা বলেন।
বাংলাদেশ কমিউনিস্ট পার্টি নারী সেলের আহ্বায়ক মুক্তি চক্রবর্তী বলেন, যে দেশ দুই লাখ মা-বোনের ইজ্জতের বিনিময়ে স্বাধীন হয়েছিল সেই দেশে আজও কেন মা বোনদের ধর্ষণের শিকার হতে হয়? তিনি প্রধানমন্ত্রীকে উদ্দেশ্য করে বলেন, মাননীয় প্রধানমন্ত্রী আপনি নারী নিরাপত্তার জন্য বিদেশ থেকে নানা পুরস্কারে ভূষিত হন, কিন্তু দেশে যখন তনুর মতো আরও অনেক নারীকে ধর্ষণ, হত্যা, নির্যাতন করা হয় তখন আপনি নীরব কেন?
এ সময় উপস্থিত নেতারা ধর্ষণকারী ও হত্যাকারীদের বিচার, ক্যান্টনমেন্ট এলাকায় থাকা সিসিটিভির ফুটেজ জনগণের সামনে প্রকাশ এবং স্বরাষ্ট্রমন্ত্রীর বক্তব্যকে ‘তামাশা’ উল্লেখ করে অবিলম্বে স্বরাষ্ট্রমন্ত্রীর পদত্যাগের দাবি জানান। অনশনে উদীচী শিল্পী গোষ্ঠীর পরিচালনায় প্রতিবাদ সংগীত পরিবেশন করা হয়।
অনশনে উপস্থিত ছিলেন উদীচী কেন্দ্রীয় সংসদের সহসভাপতি বদিউর রহমান এবং বাংলাদেশের কমিউনিস্ট পার্টির নারী সেলের বিভিন্ন শাখার নারী নেত্রী শিমুল খান, জোঁনাকী জাহান, নাসিমা আক্তার, সেলিনা হাই, লুনা নূরসহ অনেকে।
