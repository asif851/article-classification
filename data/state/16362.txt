
রাজশাহীতে আজ বৃহস্পতিবার হরতাল শুরু হওয়ার আগেই শিবিরের কর্মীরা চারটি ট্রাক ভাঙচুর করেছেন। এ ছাড়া পুলিশের সঙ্গে হরতালকারীদের সংঘর্ষের ঘটনা ঘটেছে। পুলিশ শিবিরের পাঁচ কর্মীকে আটক করেছে।
প্রত্যক্ষদর্শীরা জানায়, আজ ভোর সাড়ে পাঁচটার দিকে শিবিরের কর্মীরা নগরের খড়খড়ি বাইপাস এলাকায় চারটি ট্রাকে ব্যাপক ভাঙচুর চালান। ট্রাকগুলো আনারস, আমের ঝুড়ি, চিপস ও বস্তা নিয়ে চাঁপাইনবাবগঞ্জের দিকে যাচ্ছিল। এরপর হরতালকারীরা ট্রাকগুলোতে আগুন ধরিয়ে দিতে গেলে পুলিশ গিয়ে ধাওয়া দিলে তারা পালিয়ে যায়। ভাঙচুরের সময় আনারসবোঝাই ট্রাকের চালক গুরুতর আহত হন।
একই সময় নগরের পঞ্চবটি এলাকায় রাজশাহী-নাটোর সড়কে হরতালকারীদের সঙ্গে পুলিশের সংঘর্ষের ঘটনা ঘটে। পরে পুলিশ কয়েকটি রাবার বুলেট ও কাঁদানে গ্যাসের শেল ছুড়ে তাদের ছত্রভঙ্গ করে দেয়। ঘটনাস্থল থেকে পুলিশ পাঁচ শিবিরকর্মীকে আটক করে।
সকাল আটটার দিকে জামায়াত-শিবিরের কর্মীরা রাজশাহী-নওগাঁ সড়কে বিমানবন্দরের সামনের রাস্তায় গাছের ডালপালা ফেলে অবরোধ সৃষ্টি করেন। এর পাঁচ মিনিটের মাথায় পুলিশ গেলে তাঁরা পুলিশকে লক্ষ্য করে ইটপাটকেল ছোড়েন। পুলিশ রাবার বুলেট ছুড়ে তাঁদের ছত্রভঙ্গ করে দেয়।
