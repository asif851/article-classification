
পুলিশের কাজে বাধা দেওয়ার মামলায় স্বেচ্ছাসেবক দলের সভাপতি শফিউল বারী বাবুর সাত দিনের রিমান্ড মঞ্জুর করেছেন আদালত। একই মামলায় যুবদল ও ছাত্রদলের ১১ নেতা-কর্মীর তিন দিনের রিমান্ড মঞ্জুর করা হয়েছে।
আজ বুধবার পুলিশের আবেদনের পরিপ্রেক্ষিতে ঢাকার মহানগর হাকিম সাদবীর ইয়াসির আহসান চৌধুরী এ আদেশ দেন।
এর আগে শাহবাগ থানা-পুলিশ শফিউল বারীর বিরুদ্ধে ১০ দিনের রিমান্ডের আবেদন করে। আর অপর ১১ জনের জন্য সাত দিনের রিমান্ড চায়।
পুলিশের রিমান্ড আবেদনে বলা হয়, গতকাল মঙ্গলবার দুপুরে খালেদা জিয়ার মুক্তির দাবিতে প্রেসক্লাবে মানববন্ধন করে বিএনপি। তখন পুলিশ তাঁদের রাস্তায় প্রতিবন্ধকতা না করে কর্মসূচি পালন করতে বললে আসামিরা বিনা উসকানিতে পুলিশের সঙ্গে তর্কে লিপ্ত হন। একপর্যায়ে তাঁরা পুলিশকে হত্যার উদ্দেশ্যে ইটপাটকেল ছুড়তে থাকেন। এ ঘটনার ইন্ধনদাতা, মদদদাতাদের তথ্য সংগ্রহের জন্য এই আসামিদের রিমান্ডে নিয়ে জিজ্ঞাসাবাদ করা জরুরি।
আদালত শুনানি শেষে আসামিদের বিরুদ্ধে এই রিমান্ড মঞ্জুর করেন। অপর দিকে আসামিদের আইনজীবীরা তাঁদের জামিন আবেদন করেন।
শফিউল বারী ছাড়া অন্য আসামিরা হলেন ঢাকা মহানগর উত্তরের ১৭ নম্বর ওয়ার্ড যুবদলের সাধারণ সম্পাদক রফিক দেওয়ান, ঢাকা মহানগর উত্তর ছাত্রদলের সহসভাপতি জাকির হোসেন, ঢাকা মহানগর উত্তর ছাত্রদলের সাংগঠনিক সম্পাদক আক্তার হোসেন, ঢাকা কলেজ ছাত্রদলের যুগ্ম সম্পাদক মামুন হোসেন, ঢাকা কলেজ ছাত্রদলের যুগ্ম সম্পাদক হাফিজুর রহমান, ঢাকা মহানগর উত্তর ছাত্রদলের আপ্যায়ন সম্পাদক আতিকুর রহমান, সবুজবাগের ৫ নম্বর ওয়ার্ড ছাত্রদল সম্পাদক আজিজ আহমেদ, কুমিল্লা দাউদকান্দি থানা ছাত্রদলের সহসম্পাদক রকিবুল ইসলাম, গৌরীপুর কলেজ ছাত্রদলের সম্পাদক খন্দকার ইমন আহমেদ, দাউদকান্দি থানা ছাত্রদলের সদস্য সাইফুল ইসলাম ও দাউদকান্দি থানা ছাত্রদলের সহসভাপতি রুমন খন্দকার।
