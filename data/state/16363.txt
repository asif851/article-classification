
মানব পাচারসহ বিভিন্ন অভিযোগে দায়ের করা ২০টি মামলার আসামি ধলু হোসেনকে (৪২) গ্রেপ্তার করেছে পুলিশ। গতকাল রোববার কক্সবাজারের টেকনাফ উপজেলার সাবরাং ইউনিয়নের শাহপরীর দ্বীপ এলাকা থেকে তাঁকে গ্রেপ্তার করা হয়।পুলিশ সূত্র জানায়, গতকাল ভোরে পুলিশ শাহপরীর দ্বীপের বাজারপাড়া এলাকায় অভিযান চালিয়ে ধলু হোসেনকে গ্রেপ্তার করে। তাঁর বাড়ি বাজারপাড়ায়।টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকার বলেন, সমুদ্রপথে মানব পাচারের শীর্ষ দালাল ধলু হোসেনের বিরুদ্ধে পতেঙ্গা, চকরিয়া, কক্সবাজার সদর, উখিয়া ও টেকনাফ থানায় মানব পাচার, নারী নির্যাতন, প্রতারণা ও হত্যাসহ বিভিন্ন অভিযোগে ২০টি মামলা আছে।
