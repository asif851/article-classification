
জামায়াতে ইসলামীর আমির মতিউর রহমান নিজামী ও সেক্রেটারি জেনারেল আলী আহসান মোহাম্মাদ মুজাহিদের বিরুদ্ধে মানবতাবিরোধী অপরাধের মামলায় রাষ্ট্রপক্ষের সাক্ষী জহিরউদ্দিন জালাল তাঁর আইনজীবী মহসিন রশিদকে প্রত্যাহারের আবেদন করেছেন।
আজ সোমবার বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ জালাল এ আবেদন করেন। এ বিষয়ে শুনানির জন্য আগামীকাল মঙ্গলবার দিন ধার্য করা হয়েছে।
জহিরউদ্দিন জালাল সাংবাদিকদের কাছে অভিযোগ করেন, তাঁর আইনজীবী বাদীপক্ষের সঙ্গে সমঝোতা করেছেন। ওই সমঝোতা তিনি চাননি। তাই তিনি আইনজীবীকে প্রত্যাহার করার আবেদন করেছেন। জহিরউদ্দিন বলেন, তিনি তাঁর পক্ষে নতুন একজন আইনজীবী নিয়োগ করবেন।
গতকাল রোববার জহিরউদ্দিন জালালকে সতর্ক করে তাঁর বিরুদ্ধে আনা আদালত অবমাননার অভিযোগের নিষ্পত্তি করেন ট্রাইব্যুনাল-২। বাদীপক্ষের আইনজীবী তাজুল ইসলাম ও জহিরউদ্দিন জালালের আইনজীবী মহসিন রশিদ এ বিষয়ে সমঝোতা করলে ট্রাইব্যুনাল এ আদেশ দেন। আসামিপক্ষের আইনজীবী মুন্সি আহসান কবিরকে শারীরিকভাবে লাঞ্ছিত করার অভিযোগে গত ২৮ মে জালালের বিরুদ্ধে আদালত অবমাননার অভিযোগ আনা হয়। পরে ট্রাইব্যুনাল এ-সংক্রান্ত আদেশে রাষ্ট্রপক্ষের ওই সাক্ষীর বিরুদ্ধে কেন আদালত অবমাননার অভিযোগ আনা হবে না, তা জানতে চান। এ বিষয়ে রুলের জবাবে জালাল ৩০ জুন লিখিত ব্যাখ্যায় নিজেকে নির্দোষ দাবি করেন।
