
ঢাকার হজরত শাহজালাল আন্তর্জাতিক বিমানবন্দর এলাকায় একটি মাইক্রোবাসে অগ্নিকাণ্ডের ঘটনা ঘটেছে। আজ সোমবার বেলা ১১টার দিকে বিমানবন্দরের কার পার্কিং এলাকার তিন রাস্তার মোড়ে এ ঘটনা ঘটে।
বিমানবন্দর আর্মড পুলিশ ব্যাটালিয়ন (এপিবিএন) বলছে, টার্মিনাল ভবনের সামনে তিন রাস্তার মোড় থেকে একটি গাড়ি অভ্যন্তরীণ টার্মিনালের দিকে যাচ্ছিল। এ সময় গাড়িটিতে চালক ও একজন আরোহী বসে ছিলেন। হঠাৎ করে গাড়িটির পেছনের অংশে আগুন ধরে যায়। এ সময় দুই আরোহী দ্রুত গাড়িটি থেকে বের হয়ে যান। এতে হতাহত হওয়ার ঘটনা ঘটেনি। ফায়ার সার্ভিসের কর্মীরা দ্রুত ঘটনাস্থলে গিয়ে আগুন নিভিয়ে ফেলেন।
ফায়ার সার্ভিসের নিয়ন্ত্রণ কক্ষের কর্মকর্তা মাহফুজ রিবন প্রথম আলোকে বলেন, মাইক্রোবাসে আগুন লাগার খবর পেয়ে বেলা ১১টা ৫ মিনিটে কুর্মিটোলা ফায়ার স্টেশন থেকে দুটি ইউনিট ঘটনাস্থলে পৌঁছে আগুন নেভানোর কাজ করে।
 
