
জাতীয় সংসদ নির্বাচনে একজন সর্বোচ্চ তিনটি আসন থেকে নির্বাচন করতে পারবেন—সংবিধানেও এই সংশোধনী আনার জন্য আইন মন্ত্রণালয়কে সুপারিশ করেছে বেসরকারি সদস্যদের বিল এবং বেসরকারি সদস্যদের সিদ্ধান্ত-প্রস্তাব সম্পর্কিত কমিটি। স্বতন্ত্র সাংসদ রুস্তম আলী ফরাজীর আনা একটি বেসরকারি বিলের পরিপ্রেক্ষিতে আজ বুধবার সংসদীয় কমিটি এ সিদ্ধান্ত নেয়।
সংশোধনী চাওয়ার কারণ হিসেবে স্বতন্ত্র এই সাংসদ তাঁর প্রস্তাবে উল্লেখ করেছেন, সংবিধানে বলা আছে, একই সময়ে এক ব্যক্তি দুই বা ততোধিক নির্বাচনী এলাকা থেকে প্রার্থী হতে পারবেন। অর্থাৎ একই ব্যক্তি একই সময়ে ১০০ বা ২০০ যে কয়টি আসন থেকে ইচ্ছা নির্বাচন করতে পারবেন। আবার গণপ্রতিনিধিত্ব আদেশে (আরপিও) বলা আছে, একজন ব্যক্তি সর্বোচ্চ তিনটি নির্বাচনী এলাকা থেকে প্রার্থী হতে পারবেন। এতে সংবিধান ও আরপিওর বিধানে সাংঘর্ষিক অবস্থা তৈরি হয়েছে। তাই তিনি যুক্তিসংগত কারণে আরপিওর সঙ্গে সামঞ্জস্য রেখে সংবিধানের সংশোধন চেয়েছে।
রুস্তম আলী ফরাজীর প্রস্তাবিত ‘সংবিধান (সপ্তদশ সংশোধন) বিল, ২০১৭’-তে সংবিধানের ৭১ অনুচ্ছেদ সংশোধন করার প্রস্তাব করা হয়েছে। এখন সংবিধান অনুযায়ী একজন ব্যক্তি ‘দুই বা ততোধিক’ আসন থেকে নির্বাচন করার সুযোগ আছে। এই শব্দগুলোর পরিবর্তে ‘অনধিক তিন’ শব্দ প্রতিস্থাপনের প্রস্তাব করেছেন রুস্তম আলী ফরাজী।
এ বিষয়ে জানতে চাইলে সংসদীয় কমিটির সভাপতি জিল্লুল হাকিম প্রথম আলোকে বলেন, সংবিধান অনুযায়ী একজন ব্যক্তি যে কয়টি আসন থেকে ইচ্ছা নির্বাচন করতে পারবেন। আরপিওতে সর্বোচ্চ তিনটি আসন সীমাবদ্ধ করে দেওয়া হয়েছে। কিন্তু সংবিধান সংশোধন হয়নি। জাতীয় সংসদে নারীদের জন্য সংরক্ষিত আসনের মেয়াদ বাড়ানোর জন্য সংবিধান সংশোধনের উদ্যোগ নেওয়া হয়েছে। এর সঙ্গে ৭১ অনুচ্ছেদের এ সংশোধনীটিও আনার বিষয়টি পরীক্ষা করে বিবেচনার জন্য আইন মন্ত্রণালয়কে বলা হয়েছে।
