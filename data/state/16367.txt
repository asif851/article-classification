
জার্মানিতে উচ্চশিক্ষা, বৃত্তি এবং স্টুডেন্ট ভিসার নতুন নিয়মাবলি নিয়ে মতবিনিময় সভা গতকাল বৃহস্পতিবার বিকেলে চট্টগ্রাম নগরের জামাল খানে জার্মান ভাষা শিক্ষাকেন্দ্র ডি স্প্রাখ-এর কার্যালয়ে অনুষ্ঠিত হয়। এতে উপস্থিত ছিলেন ঢাকার জার্মান দূতাবাস কর্মকর্তা ছুয়ের পেল এবং ঢাকা বিশ্ববিদ্যালয়ের আধুনিক ভাষা ইনস্টিটিউটের ড্যাডের শিক্ষক মেরি ক্র্যাশমার। তাঁরা জার্মানিতে উচ্চশিক্ষার বিভিন্ন সুযোগ-সুবিধার কথা তুলে ধরেন। এসব ব্যাপারে কোনো সংস্থার মাধ্যমে সহায়তা না নিয়ে সরাসরি জার্মান দূতাবাস অথবা এ-সংক্রান্ত যেকোনো ধরনের তথ্যের জন্য ডি স্প্রাখের সঙ্গে যোগাযোগের পরামর্শ দেন। এ ছাড়া স্টুডেন্ট ভিসার নতুন নিয়মকানুনের ওপর আলোকপাত করেন। মতবিনিময় অনুষ্ঠান পরিচালনা করেন ডি স্প্রাখ-এর পরিচালক জয়ন্ত চৌধুরী। এতে চট্টগ্রামের বিভিন্ন উচ্চশিক্ষা প্রতিষ্ঠানের বিপুলসংখ্যক নিবন্ধিত শিক্ষার্থী অংশ নেন। নিজস্ব প্রতিবেদক, চট্টগ্রাম
