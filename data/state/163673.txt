
প্রধানমন্ত্রী শেখ হাসিনা বলেছেন, পরীক্ষায় কত পারসেন্ট পাস হলো আর কত পারসেন্ট পাস হলো না, তা বিবেচ্য বিষয় নয়। লেখাপড়া শিখে মানুষের মতো মানুষ হওয়াই গুরুত্বপূর্ণ। কারণ, ভবিষ্যতে এই শিক্ষার্থীদেরই দেশের নেতৃত্ব দিতে হবে।
আজ রোববার সকালে গণভবনে এইচএসসি ও সমমানের পরীক্ষার ফলাফলের অনুলিপি প্রধানমন্ত্রী শেখ হাসিনার হাতে তুলে দেওয়া হয়। ওই অনুষ্ঠানে প্রধানমন্ত্রী এ কথা বলেন।
এইচএসসি ও সমমানের পরীক্ষার ফলাফলের অনুলিপি প্রধানমন্ত্রীর কাছে তুলে দেন শিক্ষামন্ত্রী নুরুল ইসলাম নাহিদ। এবার সব বোর্ড মিলে পাসের গড় হার ৬৮ দশমিক ৯১ শতাংশ।
অনুষ্ঠানে শেখ হাসিনা বলেন, তাঁর সরকার শিক্ষার অনেক সুযোগ সৃষ্টি করেছে। শিক্ষাকে গুরুত্ব দিয়ে মানুষের কাছে নিয়ে যাচ্ছে। যুগের সঙ্গে তাল মিলিয়ে শিক্ষাকে কীভাবে এগিয়ে নেওয়া যায়, তার ওপর গুরুত্ব দিচ্ছে। সরকার শিক্ষাকে বহুমুখী করেছে।
প্রধানমন্ত্রী বলেন, ‘আমরা ক্ষমতায় আসার আগে পাসের হার কী ছিল, আর এখন কী?’
পরীক্ষায় কত শতাংশ পাস হলো, আর কত শতাংশ পাস হলো না, তা বিবেচ্য বিষয় নয় বলে মন্তব্য করেন শেখ হাসিনা। তিনি শিক্ষার গুণগত মানের প্রতি গুরুত্ব দেন।
শেখ হাসিনা বলেন, শিক্ষার্থীদের পড়তে হবে। পড়াশোনায় মন দিতে হবে। অভিভাবক–শিক্ষকদের উচিত শিক্ষার্থীদের দিকনির্দেশনা দেওয়া। সন্তান যাতে মাদকাসক্তিতে না যায়, জঙ্গিবাদে না জড়ায়, সেদিকে খেয়াল রাখতে হবে। ছেলেমেয়ে কার সঙ্গে মেশে, তা দেখতে হবে। পড়ালেখার পরিবেশ সৃষ্টি করতে হবে।
ভবিষ্যতে পিতা–মাতা ও দেশের প্রতি আজকের শিক্ষার্থীরা দায়িত্ব পালন করবে উল্লেখ করে প্রধানমন্ত্রী বলেন, ‘লেখাপড়া শিখে শিক্ষার্থীদের মানুষের মতো মানুষ হতে হবে। কারণ, তাদেরই নেতৃত্ব দিতে হবে। আমরা আর কত দিন? তাদের ভালো বিজ্ঞানী, শিক্ষক হতে হবে।’
সঠিক সময়ে পরীক্ষা নেওয়া ও ফলাফল প্রকাশের জন্য সংশ্লিষ্ট সবাইকে ধন্যবাদ জানান প্রধানমন্ত্রী। তিনি বলেন, তাঁর সরকার পরীক্ষা নেওয়া ও ফলাফল প্রকাশের বিষয়টি একটা নিয়ম–শৃঙ্খলার মধ্যে নিয়ে এসেছে। ফলাফল পাওয়া নিয়েও আর ঝক্কিঝামেলা নেই। মোবাইল ও অনলাইনে ঘরে বসেই ফলাফল পাওয়া যাচ্ছে।
