
কুষ্টিয়ার দৌলতপুর উপজেলায় জমিসংক্রান্ত বিরোধে দুই পক্ষের সংঘর্ষে অন্তত ১২ জন আহত হয়েছেন। তাঁদের মধ্যে আটজনকে দৌলতপুর উপজেলা স্বাস্থ্য কমপ্লেক্সে ভর্তি করা হয়েছে। গতকাল রোববার সকাল নয়টার দিকে উপজেলার রামকৃষ্ণপুর ইউনিয়নের ইসলামপুর বড়ইতলা গ্রামে এ ঘটনা ঘটে। দৌলতপুর থানার ওসি মোল্লা মো. খবির আহমেদ বলেন, সকালে কলাই মাড়ানো ভুসি জমিতে রাখা নিয়ে শাজাহান আলী ও মিজানুর রহমান নামে দুই ব্যক্তির মধ্যে কথা-কাটাকাটি হয়। একপর্যায়ে উভয় পক্ষের লোকজন উত্তেজিত হয়ে লাঠিসোঁটা নিয়ে সংঘর্ষে জড়িয়ে পড়েন। ইটপাটকেল নিক্ষেপ ও ধাওয়া-পাল্টাধাওয়া হয়। প্রায় ঘণ্টাব্যাপী চলা সংঘর্ষে উভয় পক্ষের নারীসহ অন্তত ১২ জন আহত হন। 
