
গাইবান্ধার গোবিন্দগঞ্জে ৬ নভেম্বর সাঁওতালপল্লি এলাকায় সহিংসতার ঘটনা তদন্তে বিচার বিভাগীয় কমিটি গঠনের নির্দেশনা চেয়ে হাইকোর্টে রিট আবেদন করা হয়েছে। গতকাল সোমবার হাইকোর্টের সংশ্লিষ্ট শাখায় রিটটি করা হয়। এ নিয়ে ওই ঘটনায় পৃথক তিনটি রিট হলো, যার মধ্যে দুটি রিটের প্রাথমিক শুনানির পর আদেশ হয়েছে।ওই দিনের ঘটনায় আহত দ্বিজেন টুডুর স্ত্রী অলিভিয়া হেমব্রম ও ক্ষতিগ্রস্ত গণেশ মুর্মুর স্ত্রী রুমালিয়া কিছকুর পক্ষে গতকাল সুপ্রিম কোর্টের আইনজীবী জ্যোতির্ময় বড়ুয়া রিটটি করেন। পরে জ্যোতির্ময় বড়ুয়া প্রথম আলোকে বলেন, ১৫ নভেম্বর সংশ্লিষ্ট ব্যক্তিদের আইনি নোটিশ পাঠানো হয়েছিল। এর জবাব না পেয়ে গতকাল রিট করা হয়। বিচার বিভাগীয় কমিটি গঠন করতে স্বরাষ্ট্রসচিব ও আইনসচিবের প্রতি নির্দেশনা এবং তদন্ত শেষে প্রতিবেদন আদালতে দাখিল করার আরজি জানানো হয়েছে। রিটটি মঙ্গলবার আদালতে উপস্থাপন করা হবে।রিটে সাহেবগঞ্জে চিনিকল এলাকায় উচ্ছেদের নামে লুটপাট, অগ্নিসংযোগ, গুলি ও হত্যা কেন আইনগত কর্তৃত্ববহির্ভূত ঘোষণা করা হবে না এবং ওই ঘটনায় জড়িত ব্যক্তিদের বিরুদ্ধে ফৌজদারি আইনে যথাযথ ব্যবস্থা নিতে কেন নির্দেশ দেওয়া হবে না, এ বিষয়ে রুল চাওয়া হয়েছে। স্বরাষ্ট্রসচিব, শিল্পসচিব, আইনসচিব, ভূমিসচিব, স্থানীয় সাংসদসহ ১২ জনকে বিবাদী করা হয়েছে রিটে।৬ নভেম্বর গোবিন্দগঞ্জে রংপুর চিনিকলের জমিতে আখ কাটাকে কেন্দ্র করে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষ হয়। এতে তিন সাঁওতালের মৃত্যু হয়। পুলিশসহ উভয় পক্ষের অন্তত ২০ জন আহত হন। ঘটনার ১১ দিন পর সাঁওতালদের করা মামলা নেয় পুলিশ। সাঁওতালদের ওপর হামলা, ঘরে আগুন দেওয়া, পুরোনো বসতবাড়িতে লুটপাট ও হত্যার অভিযোগে মামলাটি করা হয়। মামলায় ৬০০ জনকে অজ্ঞাতনামা আসামি দেখানো হয়েছে।প্রথম আলোর গাইবান্ধা প্রতিনিধি জানান, সাঁওতালদের করা মামলায় আরও চার সন্দেহভাজন ব্যক্তিকে গ্রেপ্তার করেছে পুলিশ। উপজেলার বিভিন্ন জায়গা থেকে গত রোববার রাতে তাঁদের গ্রেপ্তার করা হয়। এ নিয়ে এ মামলায় মোট ১৬ জন গ্রেপ্তার হলেন।সর্বশেষ গ্রেপ্তার চার ব্যক্তি হলেন উপজেলার সাহেবগঞ্জ গ্রামের রফিকুল ইসলাম (৪০), তরফকামাল গ্রামের মোখলেছ আলী (২৮) ও শাহেদ আলী (৩৫) এবং মাদারপুর গ্রামের আবদুল মান্নান (৫৫)।গোবিন্দগঞ্জ থানার ওসি সুব্রত সরকার বলেন, আদালতের মাধ্যমে গতকাল গ্রেপ্তার ব্যক্তিদের কারাগারে পাঠানো হয়েছে।এদিকে মাদারপুর গ্রামে গতকাল দুপুরে পরিদর্শনে যান চিনিকলের ব্যবস্থাপনা পরিচালক আবদুল আউয়াল এবং উপজেলা নির্বাহী কর্মকর্তা (ইউএনও) আব্দুল হান্নান। যাঁরা ধান লাগিয়েছেন, তাঁরাই কাটবেন বলে এ সময় তাঁরা সাঁওতালদের আশ্বস্ত করেন। ধান কাটার শ্রমিক খরচও চিনিকল বহন করবে বলেও জানান তাঁরা।তবে সাঁওতালদের মধ্যে ধান কাটা নিয়ে দ্বিধাদ্বন্দ্বের সৃষ্টি হয়েছে। অনেকের আশঙ্কা, ধান কাটার পর জমিতে চিনিকল আখ চাষ করবে।ত্রাণ বিতরণ: গোবিন্দগঞ্জ পৌর মেয়র আতাউর রহমানের স্ত্রী দিল আফরুজ বানু গতকাল সাঁওতাল পরিবারের মধ্যে ৪০০ কম্বল এবং ছোটদের ১০০ সোয়েটার বিতরণ করেন।
