
রাজধানীর গুলশান, বনানী ও বাড্ডার তিনটি ফলের দোকানের ১৬০ কেজি ফরমালিনযুক্ত আম ধ্বংস ও দোকানগুলোকে ২০ হাজার টাকা জরিমানা করেছেন ভ্রাম্যমাণ আদালত। বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই), ঢাকা জেলা প্রশাসন ও পুলিশ গতকাল মঙ্গলবার এই অভিযান পরিচালনা করে।অভিযান চলাকালে মধ্য বাড্ডার সুমনের ফলের দোকানের ৬০ কেজি আম ধ্বংস ও পাঁচ হাজার টাকা জরিমানা করা হয়। বনানী বাজারে আজিমউদ্দিনের ফলের দোকানের ৫০ কেজি আম ধ্বংস ও ১০ হাজার টাকা জরিমানা করা হয়। গুলশানের বাঁশতলা ক্যামব্রিয়ান স্কুলের বিপরীতে আশরাফের ফলের দোকানের ৫০ কেজি আম ধ্বংস করার পাশাপাশি পাঁচ হাজার টাকা জরিমানা করা হয়।জেলা প্রশাসনের নির্বাহী হাকিম শামীম বানু ও বিএসটিআইয়ের পরিদর্শক নিখিল রায় অভিযানের সময় উপস্থিত ছিলেন। বিজ্ঞপ্তি।
