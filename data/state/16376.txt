



এই রায় চলমান রাজনৈতিক দূরত্ব আরও বাড়াবে 
 সমঝোতার কোনো সুযোগ আর থাকছে না।


একটি মামলা, একজন ব্যক্তি এবং পাঁচ বছরের সাজা-এসব ছাপিয়ে রাজনৈতিক বিশ্লেষকদের ভাবনায় এসেছে জাতীয় রাজনীতি, দেশ ও গণতন্ত্রের ভবিষ্যৎ প্রসঙ্গ। এ রায় চলমান রাজনৈতিক দূরত্ব আরও বাড়াবে এবং সমঝোতার কোনো সুযোগ আর থাকছে না।
তবে রায় ঘোষণার দিন গতকাল বৃহস্পতিবার সরকার ও বিরোধীপক্ষের ভূমিকা দায়িত্বশীল ছিল বলে মত দিয়েছেন বিভিন্ন শ্রেণি-পেশার মানুষ। দেশজুড়ে যে শ্বাসরুদ্ধকর পরিস্থিতি সৃষ্টি হয়েছিল, রায়-পূর্ব ও রায়-পরবর্তী প্রতিক্রিয়ায় তার প্রতিফলন না ঘটার বিষয়টি ইতিবাচক বলে মন্তব্য করেন তাঁরা।
তবে আগামী দিনগুলো নিয়ে শঙ্কার কথা আসছে ঘুরেফিরে। অহিংস কর্মসূচি পালনে গত বুধবার নেতা-কর্মীদের প্রতি খালেদা জিয়ার আহ্বান, গতকাল তাঁর বরাত দিয়ে দলের মহাসচিব মির্জা ফখরুল ইসলামের একই অনুরোধ সত্ত্বেও আতঙ্ক কাটছে না। আইনশৃঙ্খলা রক্ষাকারী বাহিনীর প্রস্তুতিতে অতিমাত্রায় সতর্কতার ছাপ রয়েছে।
গত দুই দিন সারা দেশের সঙ্গে ঢাকাকে প্রায় বিচ্ছিন্ন করা, গত ১০ দিনে বিএনপির তিন সহস্রাধিক নেতা-কর্মী গ্রেপ্তার, র‍্যাব-পুলিশ ছাড়াও বিপুলসংখ্যক বিজিবি মোতায়েনের ঘটনাগুলো মানুষের উদ্বেগ-উৎকণ্ঠা বাড়িয়েছে।
জিয়া অরফানেজ ট্রাস্ট মামলায় খালেদা জিয়া, তাঁর ছেলে ও দলের সিনিয়র ভাইস চেয়ারম্যান তারেক রহমানসহ ছয়জন আসামি। রায়ে খালেদা জিয়াকে পাঁচ বছরের সশ্রম কারাদণ্ড দেওয়া হয়। অন্য পাঁচ আসামির প্রত্যেককে ১০ বছর করে কারাদণ্ড এবং মোট ২ কোটি ১০ লাখ ৭১ হাজার ৬৭১ টাকা জরিমানা করা হয়েছে।
রায় ঘোষণার পর প্রশাসনের প্রাণকেন্দ্র বাংলাদেশ সচিবালয়ে গতকাল একাধিক সরকারি কর্মকর্তা চলমান পরিস্থিতিতে অস্বস্তি প্রকাশ করেন। তাঁদের কেউ কেউ বলেন, মাঠের খালেদা জিয়ার চেয়ে এই নেত্রী বেশি শক্তিশালী কি না, সেটি এখন দেখার বিষয়। এতিমের টাকা আত্মসাৎ করার বিষয়টি অনেকেই যেমন বিশ্বাস করেন, তেমনি এই মামলার পেছনে রাজনৈতিক উদ্দেশ্য থাকার বিষয়টিও কেউ কেউ উড়িয়ে দিচ্ছেন না।
সরকারের একাধিক সূত্র বলছে, আইনি প্রক্রিয়ায় খালেদা জিয়ার সাজা হলেও অস্বস্তিটা থেকেই যাবে। কারণ, দেশের মানুষ দুই নেত্রীকে আলাদাভাবে দেখে। ভোটের হিসাব অনুযায়ী, তাঁদের নেতৃত্বাধীন দুটি ধারায় জনমতও প্রায় সমান। দুর্নীতি, সুশাসন, দারিদ্র্যবিমোচন, মানবাধিকার লঙ্ঘনসহ বিভিন্ন ক্ষেত্রে দেশ পিছিয়ে আছে। কিন্তু আর্থসামাজিক অনেক ক্ষেত্রে অগ্রগতিও আছে। দেশের শিক্ষা, স্বাস্থ্য, দারিদ্র্যবিমোচনের চেষ্টাসহ সামগ্রিক উন্নয়নে দুটি দলের অবদান রয়েছে। যদিও শেখ হাসিনার নেতৃত্বাধীন বর্তমান সরকারের উন্নয়ন কর্মকাণ্ড অতীতের চেয়ে বেশি। এই পরিস্থিতিতে সরকারের নীতিনির্ধারকদের অনেকেই গণতন্ত্রের চেয়ে উন্নয়নকে বেশি গুরুত্ব দিয়ে থাকেন।
জিয়া অরফানেজ ট্রাস্ট দুর্নীতি মামলায় পাঁচ বছরের সাজা হওয়ায় তিনবারের সাবেক প্রধানমন্ত্রী খালেদা জিয়া আগামী জাতীয় সংসদ নির্বাচনে অংশ নিতে পারবেন কি না, তা নিয়ে নানা প্রশ্ন উঠেছে। বিএনপির নেতারা এবং খালেদা জিয়া নিজেও গত বুধবার সংবাদ সম্মেলনে অভিযোগ করেন, তাঁকে সাজা দিয়ে সরকার আসলে ভোট থেকে তাঁকে বাদ দেওয়ার উদ্দেশ্যই বাস্তবায়ন করতে যাচ্ছে।
রাষ্ট্রবিজ্ঞানী ও জাতীয় বিশ্ববিদ্যালয়ের উপাচার্য হারুন-অর-রশিদ প্রথম আলোকে বলেন, খালেদা জিয়া নির্বাচনে অংশ নিতে পারবেন না, এটা বলার সময় এখনো আসেনি। কারণ, আইনি লড়াইয়ে ওনার অংশ নিতে পারার সম্ভাবনাই বেশি। আর উনি না পারলেও ওনার দল তো পারবেই। তাঁর মতে, বিএনপির রাজনৈতিক প্রতিক্রিয়া দেখে মনে হয়, নির্বাচন সামনে রেখেই তারা সতর্ক ও সমঝোতার কর্মসূচি দিয়েছে।
এ বছরই দেশে জাতীয় নির্বাচন অনুষ্ঠিত হবে-প্রধানমন্ত্রী শেখ হাসিনা এমন ঘোষণা দিয়ে নির্বাচনের প্রচার শুরু করেছেন। গতকাল বরিশালে এক জনসভায় প্রধানমন্ত্রী ভোট চেয়েছেন, এর আগে ৩০ জানুয়ারি সিলেটে হজরত শাহজালাল (রহ.)-এর মাজার জিয়ারত করে নির্বাচনী প্রচার শুরু করেন তিনি। গতকাল রায় ঘোষণার পর খালেদা জিয়া নির্বাচন করতে পারবেন কি না, সেই প্রশ্ন উঠেছে জোরেশোরে।
এ বিষয়ে আইনমন্ত্রী আনিসুল হক গতকাল সাংবাদিকদের বলেন, সংবিধান অনুযায়ী নৈতিক স্খলনের জন্য কারও দুই বছরের বেশি সাজা হলে তিনি সংসদ নির্বাচনে অংশ নিতে পারবেন না। এ প্রসঙ্গে আইনমন্ত্রী সুপ্রিম কোর্ট ও হাইকোর্টের দুটি রায় উল্লেখ করে বলেন, একটিতে বলা আছে, আপিল যতক্ষণ পর্যন্ত শেষ না হবে, ততক্ষণ পর্যন্ত মামলা পূর্ণাঙ্গ স্থানে যায়নি, সে জন্য দণ্ডপ্রাপ্ত নির্বাচন করতে পারবেন। আবার আরেকটিতে বলা আছে, নির্বাচন করতে পারবেন না।
বাংলাদেশের রাষ্ট্র ও সরকারপ্রধানদের মধ্যে এইচ এম এরশাদের পর খালেদা জিয়াকেই দুর্নীতির দায় নিয়ে কারাগারে যেতে হলো। তিন যুগের রাজনৈতিক জীবনে নানা চড়াই-উতরাই পেরিয়ে এবারই সবচেয়ে কঠিন অবস্থায় পড়েছেন এই নেত্রী। দলের ভাঙন নিয়ে কথা উঠেছে, গত বুধবার সংবাদ সম্মেলন করে খালেদা জিয়া নেতাদের সতর্ক করে বলেছেন, ক্ষমা একবার হয়, বারবার হয় না।
বিএনপির পক্ষ থেকে অভিযোগ রয়েছে, সরকার দলটি ভাঙার চেষ্টা করছে। যদিও সরকার এই অভিযোগ অস্বীকার করে আসছে। খালেদা জিয়ার অনুপস্থিতিতে দল কীভাবে চলবে, সেটি যেমন বড় প্রশ্ন, তেমনি কঠিন প্রশ্ন হয়ে উঠতে পারে দলের ঐক্য ধরে রাখা।
এ প্রসঙ্গে ঢাকা বিশ্ববিদ্যালয়ের অধ্যাপক আসিফ নজরুল গতকাল বিবিসি বাংলাকে বলেন, মাঠপর্যায়ে সমর্থক থাকলেও বিএনপির নেতারা সবার মত নিয়ে কীভাবে কাজ করবেন, সেটা এখনকার বড় চ্যালেঞ্জ।
খালেদা জিয়ার বিরুদ্ধে আরও চারটি দুর্নীতির মামলা বিচারাধীন রয়েছে। এগুলো হচ্ছে জিয়া চ্যারিটেবল ট্রাস্ট, বড়পুকুরিয়া কয়লাখনি, নাইকো এবং গ্যাটকো দুর্নীতি মামলা। এ ছাড়া অন্যান্য মামলা রয়েছে ৩১ টি।
স্বৈরাচার এরশাদবিরোধী আন্দোলনে অংশ নেন এই দুই নেত্রী এবং এরশাদের পতন ছিল তাঁদের ঐক্যবদ্ধ আন্দোলনের ফসল। সাবেক তত্ত্বাবধায়ক (২০০৭-২০০৮) সরকারের সময় দুই নেত্রী একসঙ্গে জেলে ছিলেন। নব্বই-পরবর্তী সময়ে গুটি গুটি পায়ে গণতন্ত্রের যে অগ্রযাত্রা, সেখানে দুই নেত্রীর ভূমিকাই ছিল মুখ্য। কিন্তু নির্বাচন নিয়ে কেউ কাউকে বিশ্বাস করতে পারেননি। ১৯৯১ সাল থেকে সব নির্বাচনের পর পরাজিত দল সব সময় কারচুপির অভিযোগ তুলেছে বিজয়ী দলের বিরুদ্ধে। ২০১৪ সালে বিরোধী দল ছাড়াই নির্বাচন অনুষ্ঠিত হয়। এ বছরের শেষ ভাগে যে নির্বাচন হওয়ার কথা রয়েছে, সেখানে বিরোধী দল অংশ নেওয়ার আগাম ঘোষণা দিয়ে রেখেছে।
রাজনৈতিক বিশ্লেষকেরা বলছেন, বিএনপি-জামায়াত জোট সরকারের সময়ে ২১ আগস্ট গ্রেনেড হামলা, কোকোর মৃত্যুর পর খালেদা জিয়ার বাসায় গেলে প্রধানমন্ত্রী শেখ হাসিনার সঙ্গে অসৌজন্যমূলক আচরণ, খালেদা জিয়াকে বাড়ি থেকে উচ্ছেদসহ বেশ কিছু ঘটনায় দুই দলের মধ্যে তিক্ততা বেড়েছে। বিশিষ্ট লেখক ও গবেষক সৈয়দ আবুল মকসুদ প্রথম আলোকে বলেন, রাজনৈতিক নেতাদের কারাবরণ অবাস্তব কোনো বিষয় নয়। আইন-আদালত যেমন চলবে, তেমনি রাজনীতিতে সমঝোতার পথ খোলা রাখতে হবে। সম্প্রতি জার্মানিতে বিরোধীদের সঙ্গে সমঝোতায় আসতে রাজি হয়েছেন আঙ্গেলা ম্যার্কেল, যা তাঁর ভাষায় ‘বেদনাদায়ক সমঝোতা’।
আবুল মকসুদ মনে করেন, এই মামলার পর খালেদা জিয়ার ব্যক্তিগত বা দলের ভবিষ্যৎ কী হবে, তা এক জিনিস। দেশের গণতন্ত্রের ভবিষ্যৎ কী হবে, সেটাই বিবেচ্য। সাজার পর সরকারের নীতিনির্ধারকেরা আগামী নির্বাচনকে কীভাবে দেখেন, তার ওপর নির্ভর করছে দেশের গণতন্ত্রের ভবিষ্যৎ।
