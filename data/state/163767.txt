
সরকার কারও স্থাবর সম্পত্তি অধিগ্রহণ বা হুকুম দখল করলে ক্ষতিপূরণের পরিমাণ বাড়ানোর সিদ্ধান্ত নিয়েছে মন্ত্রিসভা। এ–সংক্রান্ত আইনের খসড়া নীতিগত অনুমোদনের জন্য আজ সোমবার মন্ত্রিসভার নিয়মিত বৈঠকে উপস্থাপন করা হয়। 
মন্ত্রিপরিষদ আইনটি বিস্তারিত পর্যালোচনা করে আইনমন্ত্রীর নেতৃত্বে কয়েকটি বিষয় আরও পর্যালোচনার জন্য একটি কমিটি করা হয়েছে। ওই কমিটিতে ভূমিসচিব ও প্রতিরক্ষা সচিব থাকবেন। প্রয়োজনে কমিটি সদস্যসংখ্যা বাড়াতে পারবেন।
প্রধানমন্ত্রী শেখ হাসিনার সভাপতিত্বে আজকের বৈঠকে কিউবার মহান বিপ্লবী ফিদেল কাস্ত্রোর মৃত্যুতে বৈঠকে শোক প্রকাশ করা হয়।
বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে বলেন, আইনে জনপ্রয়োজন ও জনস্বার্থে ভূমি অধিগ্রহণের কথা বলা হয়েছে। কিন্তু মন্ত্রিপরিষদ মনে করে, এসব বিষয় আরও পরিষ্কার হওয়া উচিত। এ বিষয়ে হাইকোর্টের আরও কিছু পর্যালোচনা আছে। সাংবাদিকদের এক প্রশ্নের জবাবে মোহাম্মদ শফিউল আলম বলেন, ভূমি অধিগ্রহণের ক্ষেত্রে ক্ষতিপূরণ বাড়ানোর প্রস্তাব অনেক দিন ধরেই ছিল। ১৯৮২ সালে এ–সংক্রান্ত আইনে যদি কেউ এক লাখ ক্ষতিপূরণ পেতেন, নতুন এই আইন অনুযায়ী তিনি তিন লাখ টাকা ক্ষতিপূরণ পাবেন। ওই এলাকার জমির ১২ মাসের দলিলের ব্যয় গড় পর্যালোচনা করে ক্ষতিপূরণ নির্ধারণ করা হবে।  আজকের বৈঠকে পল্লী সঞ্চয় ব্যাংক (সংশোধন) অধ্যাদেশ আকারে জারির সিদ্ধান্ত হয়। এ ছাড়া বাংলাদেশ কলেজ অব ফিজিশিয়ানস অ্যান্ড সার্জন আইন-২০১৬–এর খসড়া চূড়ান্ত অনুমোদন দেওয়া হয়েছে।
