
টাঙ্গাইলের মির্জাপুর উপজেলার গোড়াই শিল্পাঞ্চলে অবস্থিত কর্ণফুলী নিট ইন্ডাস্ট্রিজ নামের সুতা তৈরির একটি কারখানায় ডাকাতির চেষ্টার অভিযোগে পুলিশ চার ব্যক্তিকে গ্রেপ্তার করেছে। পুলিশ তাঁদের কাছ থেকে দা, শাবল, লাঠি ও রশি জব্দ করেছে। গত রোববার দিবাগত রাতে এ ঘটনা ঘটে।গ্রেপ্তার ব্যক্তিরা হলেন বগুড়ার ধুনট উপজেলার গজারিয়া গ্রামের মো. লিয়াকত হোসেন, সারিয়াকান্দি উপজেলার কুতুবপুর গ্রামের মো. রানা হোসেন, কামালপুর গ্রামের মো. হাসান মিয়া এবং রংপুরের পীরগাছা উপ-জেলার দুর্গাচরণ গ্রামের তানজিল বাবু।মির্জাপুর থানার ওসি মোহাম্মদ মাইন উদ্দিন বলেন, ডাকাতেরা সুতা লুট করতে কারখানায় ঢুকেছিল বলে প্রাথমিকভাবে পুলিশ জানতে পেরেছে। গ্রেপ্তার ব্যক্তিদের আজ মঙ্গলবার সকালে আদালতে পাঠানো হবে। এ ঘটনায় মামলা হয়েছে।
