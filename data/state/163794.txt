
বাবা-মায়ের সঙ্গে নানা বাড়িতে বেড়াতে এসে ট্রাকচাপায় সুমাইয়া আক্তার (৭) নামের এক শিশুর মৃত্যু হয়েছে। শনিবার বিকেলে রাজবাড়ীর গোয়ালন্দ উপজেলার দৌলতদিয়া ইউনিয়নে এ ঘটনা ঘটে।
নিহত সুমাইয়া দৌলতদিয়া ইউনিয়নের হাবিব শেখের মেয়ে। পুলিশ ও প্রত্যক্ষদর্শী সূত্রে জানা গেছে, এক আত্মীয়ের অনুষ্ঠানে যোগ দিতে শনিবার সকালে বাবা-মায়ের সঙ্গে নানাবাড়িতে আসে সুমাইয়া। স্বজনদের সঙ্গে দুপুরে পদ্মা নদীতে গোসল করতে যায় সে। গোসল শেষে নানাবাড়ি ফেরার পথে দৌলতদিয়া-খুলনা মহাসড়ক পার হওয়ার সময় একটি ট্রাক তাকে চাপা দেয়। পরে স্থানীয় লোকজন সুমাইয়াকে উদ্ধার করে গোয়ালন্দ উপজেলা স্বাস্থ্য কমপ্লেক্সে নিয়ে যায়। নেওয়ার পথেই তার মৃত্যু হয়।
উপজেলা স্বাস্থ্য কমপ্লেক্সের চিকিৎসা কর্মকর্তা তাপস মণ্ডল প্রথম আলোকে বলেন, শিশুটিকে হাসপাতালে মৃত অবস্থায় আনা হয়।
গোয়ালন্দ মোড় আহ্লাদিপুর হাইওয়ে থানার ভারপ্রাপ্ত কর্মকর্তা (ওসি) নবি হোসেন বলেন, দুর্ঘটনার পর ট্রাকের চালক পালিয়ে গেছেন। ট্রাকটি জব্দ করা হয়েছে।
