
তিন কারণে নারায়ণগঞ্জ সিটি করপোরেশন নির্বাচনে নৌকার পাল্লা ভারী বলে মন্তব্য করেছেন আওয়ামী লীগের সাধারণ এবং সড়ক পরিবহন ও সেতুমন্ত্রী ওবায়দুল কাদের। তিনি বলেছেন, ‘আওয়ামী লীগের প্রার্থীর জনপ্রিয়তা, বর্তমান সরকারের উন্নয়নের জোয়ার এবং দলের সাংগঠনিক শক্তি। এ তিনটির সমন্বয়ে নারায়ণগঞ্জে নৌকার পাল্লাটাই ভারী।’
আজ মঙ্গলবার দুপুরে সচিবালয়ে সাংবাদিকদের সঙ্গে আলাপকালে ওবায়দুল কাদের এসব কথা বলেন। তিনি বলেছেন, নারায়ণগঞ্জে মানুষ যাঁকে খুশি তাঁকে ভোট দেবেন। সরকার নির্বাচন কমিশনকে সর্বাত্মক সহায়তা করবে। নারায়ণগঞ্জে নীরব বিপ্লব হয়ে যাবে—বিএনপি নেতাদের এমন আশার বিষয়ে সাংবাদিকদের প্রশ্নের জবাবে ওবায়দুল কাদের বলেন, ‘নীরব বিপ্লব হলে তা নৌকার পক্ষেই হতে পারে।’
সাংসদ শামীম ওসমানের সঙ্গে আইভীর বিরোধের বিষয়ে দৃষ্টি আকর্ষণ করা হলে ওবায়দুল কাদের বলেন, ‘সেলিনা হায়াৎ আইভী আওয়ামী লীগের মনোনীত প্রার্থী। শামীমকে তাঁর প্রতিদ্বন্দ্বী মনে করা হয়। কিন্তু শামীম সংবাদ সম্মেলন করে দ্বিধা, সংশয় অবসান করে আইভীকে একটা শাড়িও উপহার দিয়েছেন। যে শাড়িটা পরে আইভী পরের দিন গণসংযোগ করেছেন, এখানে তো বলার কিছু থাকে না। আওয়ামী লীগ একটা বড় দল, একটা পরিবার। এখানে বিভেদ থাকতেই পারে। হাতের পাঁচ তো আঙুল সমান না। নির্বাচনের ব্যাপারে আওয়ামী লীগ ঐক্যবদ্ধ। নৌকাকে বিজয়ী করার ক্ষেত্রে কারওর দ্বিমত আছে বলে আমরা মনে হয় না। আমাদের পার্টি ঐক্যবদ্ধ। ঐক্যবদ্ধভাবেই আমাদের দল সেখানে অংশ নিচ্ছে।’
