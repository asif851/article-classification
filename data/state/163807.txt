

ইউনিয়ন পরিষদ (ইউপি) নির্বাচনের প্রথম ধাপে সারা দেশে শান্তিপূর্ণভাবে উৎসবমুখর পরিবেশে ভোটগ্রহণ চলছে বলে মন্তব্য করেছেন আওয়ামী লীগের যুগ্ম সাধারণ সম্পাদক দীপু মনি। আজ মঙ্গলবার দুপুরে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে ইউপি নির্বাচন নিয়ে তাৎক্ষণিক সংবাদ সম্মেলনে তিনি এ কথা বলেন।
দীপু মনি বলেন, এখন পর্যন্ত আমরা সারা দেশ থেকে যত খবর পাচ্ছি এবং গণমাধ্যমের মাধ্যমে যা জানতে পারছি তাতে দেখা যাচ্ছে যে শান্তিপূর্ণ পরিবেশে সারা দেশে উৎসবমুখর পরিবেশে ভোটগ্রহণ চলছে। ভোটাররা দীর্ঘ লাইনে দাঁড়িয়ে শান্তিপূর্ণভাবে ভোট দিচ্ছেন। তিনি বলেন, দেশে ৭১৯টি ইউপিতে নির্বাচন চলছে। এর কেন্দ্র ছয় হাজার ৪৭১টি এবং চেয়ারম্যান প্রার্থী আছেন তিন হাজার ৪৩ জন। সংরক্ষিত মহিলা সদস্যসহ মেম্বার প্রার্থী ৩৩ হাজার ৪২২ জন। এত প্রার্থী নিয়ে একটি বড় নির্বাচন সারা দেশেই চলছে। এত কেন্দ্রের মধ্যে বিভিন্ন কারণে এখন পর্যন্ত ১৬টি কেন্দ্রে ভোটগ্রহণ সাময়িকভাবে স্থগিত আছে, যা সংখ্যার হিসেবে শতকরা দশমিক ২৪ ভাগ। অর্থাৎ এক ভাগ না, অর্ধেক ভাগ না, সোয়া ভাগ বা তারও কম। স্থানীয় সরকার নির্বাচনের ক্ষেত্রে এই ঘটনাগুলো অবশ্যই বিচ্ছিন্ন ঘটনা। এতেই প্রমাণিত হয় নির্বাচন অত্যন্ত শান্তিপূর্ণভাবে হচ্ছে।
ইউপি নির্বাচন নিয়ে বিএনপির বক্তব্যের সমালোচনা করে দীপু মনি বলেন, ‘বিএনপি তাদের মিথ্যাচারের ইতিহাসের সঙ্গে সংগতি রেখে আজকের নির্বাচন নিয়েও একই কায়দায় মিথ্যাচার চালিয়ে যাচ্ছে।’ বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের বক্তব্যের সমালোচনা করে তিনি বলেন, সব আইনগত ও প্রশাসনিক নিষ্পত্তির মাধ্যমে নির্বাচন কমিশনকে (ইসি) সম্পূর্ণ স্বাধীন করা হয়েছে। যেহেতু বিএনপি তাদের সময়ে দীর্ঘদিন ক্ষমতায় থাকার পরও ইসিকে স্বাধীন ও নিরপেক্ষ করেনি, বরং তারা ইসিকে একেবারে কুক্ষিগত করে রেখেছিল; সে কারণে আজও বিএনপি ইসির স্বাধীনতার কথা ভাবতেই পারে না। আর এ কারণেই তারা এমন অভিযোগ করে।
আওয়ামী লীগের এই যুগ্ম সাধারণ সম্পাদক বলেন, প্রহসনের ইউপি নির্বাচন হওয়ার কোনো প্রশ্নই আসে না। এসব অভিযোগ করে বিএনপি নির্বাচনে অংশগ্রহণকারী সব চেয়ারম্যান প্রার্থী, সদস্য ও সংরক্ষিত মহিলা সদস্য পদের প্রার্থীদের অপমানিত করছে।
