
চাঁপাইনবাবগঞ্জের সদর উপজেলার রামচন্দ্রপুরহাট এলাকায় গতকাল রোববার দুপুর ১২টার দিকে ককটেল হামলায় আজিজুর রহমান (৪০) নামের এক ব্যক্তি নিহত হয়েছেন৷পুলিশ ও একাধিক প্রত্যক্ষদর্শী সূত্রে জানা গেছে, আজিজুরের বাড়ি রামচন্দ্রপুরহাট এলাকায়৷ তিনি স্থানীয় আওয়ামী লীগের সমর্থক৷ গতকাল হাটে একটি চায়ের দোকানের সামনে দাঁড়িয়ে তাঁর ঘনিষ্ঠ কয়েকজনের সঙ্গে কথা বলছিলেন আজিজুর৷ এ সময় একদল দুর্বৃত্ত ককটেল ফাটিয়ে ত্রাসের সৃষ্টি করে৷ পালিয়ে যাওয়ার চেষ্টাকালে আজিজুরের মাথায় লক্ষ্য করে একটি ককটেল ছোড়ে মারে৷ ককটেলটির বিস্ফোরণে ঘটনাস্থলেই তাঁর মৃত্যু হয়৷ অভিযোগ রয়েছে, এলাকার আধিপত্য বিস্তারকে কেন্দ্র করে একই এলাকার আবুল কালামের সঙ্গে তাঁর দীর্ঘদিন ধরে বিরোধ চলে আসছিল৷ এর জেরেই এ হামলা হয়৷এ ঘটনার কিছুক্ষণ পর আজিজুরের একদল সমর্থক প্রতিপক্ষের একটি ব্যবসাপ্রতিষ্ঠানে ভাঙচুর ও অগ্নিসংযোগ করেন৷ পরে র৵াপিড অ্যাকশন ব্যাটালিয়ন (র৵াব) ও পুলিশ গিয়ে পরিস্থিতি নিয়ন্ত্রণে আনে৷ জেলা প্রশাসক ও পুলিশ সুপার ঘটনাস্থল পরিদর্শন করেন৷পুলিশ সুপার বশির আহমেদ সাংবাদিকদের জানান, প্রাথমিকভাবে ধারণা করা হচ্ছে, শক্তিশালী ককটেলের আঘাতে আজিজুরের মৃত্যু হয়৷ এলাকায় আধিপত্য বিস্তারকে কেন্দ্র করে আজিজুর ও কালাম পক্ষের মধ্যে দীর্ঘদিন ধরে বিবাদ চলে আসছে৷ এর আগে দুই পক্ষের মধ্যে বেশ কয়েকবার সংঘর্ষ হয়৷ উভয় পক্ষের বিরুদ্ধে পাল্টাপাল্টি বেশ কয়েকটি মামলা রয়েছে৷
