
কক্সবাজারের চকরিয়া উপজেলার পহরচাঁদা গ্রামে আজ বৃহস্পতিবার সকালে বন্য হাতির আক্রমণে মোহাম্মদ সিনহা (১০) নামের এক শিশুর মৃত্যু হয়েছে। সিনহা স্থানীয় পহরচাঁদা মডেল কেজি স্কুল অ্যান্ড কলেজের দ্বিতীয় শ্রেণীর ছাত্র ও স্থানীয় মনজুর আলমের ছেলে।
ঘটনার সত্যতা নিশ্চিত করে স্থানীয় বরইতলী ইউনিয়ন পরিষদের (ইউপি) চেয়ারম্যান এ টি এম জিয়া উদ্দিন চৌধুরী বলেন, গত বুধবার দিবাগত রাত দুইটার দিকে দুটি বন্য হাতি হারবাং পাহাড় থেকে কুতুবাজারে আসে। এরপর পহরচাঁদা গ্রামের হাকালিয়াকাটা এলাকায় হাতি দুটি মাঠের বিপুল পরিমাণ ধান খেয়ে ফেলে। রাত তিনটার দিকে গ্রামের চাষিরা আগুন জ্বেলে হাতি তাড়ানোর চেষ্টা করলেও হাতি দুটি সেখানে থেকে যায়।
সকাল সাড়ে সাতটার দিকে গ্রামের লোকজন হাতি দেখতে সেখানে জড়ো হয়। এ সময় একটি হাতি লোকজনকে ধাওয়া করে। ধাওয়ার মুখে সবাই সরে যেতে পারলেও ধানি জমির চারপাশে দেওয়া জালে আটকা পড়ে সিনহা। হাতি এসে তাকে আক্রমণ করে। এতে ঘটনাস্থলে তাঁর মৃত্যু হয়। আটটার দিকে হাতি দুটি জঙ্গলে চলে গেলে সিনহার লাশ উদ্ধার করা হয়।
চকরিয়া থানার ভারপ্রাপ্ত কর্মকর্তা (ওসি) রণজিত বড়ুয়া প্রথম আলো ডটকমকে বলেন, সুরতহাল প্রতিবেদন তৈরি করে ওই শিশুর লাশ পরিবারের কাছে দেওয়া হয়েছে। 
