
চাঁপাইনবাবগঞ্জে দেড় বছরের শিশু সন্তানকে হত্যার দায়ে বাবা আবদুল হালিমকে যাবজ্জীবন কারাদণ্ড ও ৫০ হাজার টাকা জরিমানার আদেশ দিয়েছেন আদালত। আজ বুধবার দুপুরে জেলা ও দায়রা জজ এনামুল বারী আসামির উপস্থিতিতে এ রায় ঘোষণা করেন। দণ্ডপ্রাপ্ত আবদুল হালিম গোমস্তাপুর উপজেলার লক্ষ্মীনারায়ণপুরের নূহু মুন্সীর ছেলে।
চাঁপাইনবাবগঞ্জের সরকারি কৌঁসুলি (পিপি) জবদুল হক ও মামলার সংক্ষিপ্ত বিবরণ থেকে জানা গেছে, ২০১১ সালের ৪ অক্টোবর আবদুল হালিম ভোলাহাট উপজেলার নাজিরপুরে তাঁর শ্বশুরবাড়িতে যান এবং নিজের জমি বিক্রি করার জন্য স্ত্রী আয়েশা বেগমের সঙ্গে আলোচনা করেন। স্ত্রী জমি বিক্রিতে আপত্তি জানালে তাঁদের মধ্যে বাগ্‌বিতণ্ডা হয়। একপর্যায়ে স্ত্রী ঘর থেকে বাইরে গেলে আবদুল হালিম প্যান্টের বেল্ট দিয়ে শ্বাসরোধে হত্যা করে তাঁদের দেড় বছরের শিশু মোহাম্মদ রিফাতকে। ওই দিনই স্ত্রী আয়েশা বেগম বাদী হয়ে আবদুল হালিমকে একমাত্র আসামি করে ভোলাহাট থানায় হত্যা মামলা করেন।২০১২ সালের ৭ ফেব্রুয়ারি মামলার তদন্তকারী কর্মকর্তা ভোলাহাট থানার উপপরিদর্শক (এসআই) খাইরুল ইসলাম আদালতে অভিযোগপত্র দাখিল করেন।
 
