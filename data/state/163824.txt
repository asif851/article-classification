
সারা পৃথিবীতে প্রত্যেকটি অঞ্চলে হানাহানি মারামারি হলেও বাংলাদেশে শান্তিপূর্ণভাবে শারদীয় দুর্গা পূজা উদ্‌যাপন হচ্ছে বলে মন্তব্য করেছেন প্রধান বিচারপতি এস কে সিনহা। তিনি বলেন, সাম্প্রদায়িক সম্প্রীতি ও সৌহার্দ্যপূর্ণ পরিবেশে পূজা হচ্ছে।
আজ মঙ্গলবার সন্ধ্যায় নারায়ণগঞ্জ শহরের আমলাপাড়া এলাকায় পূজা উৎসব পরিদর্শনে এসে তিনি এসব কথা বলেন।প্রধান বিচারপতি বলেন, পৃথিবীতে প্রত্যেকটি অঞ্চলে হানাহানি মারামারি হচ্ছে। শুধু বাংলাদেশে শান্তিপূর্ণভাবে শারদীয় দুর্গা পূজা উদ্‌যাপন হচ্ছে। সারা বাংলাদেশে সুন্দরভাবে পূজা উদ্‌যাপন হচ্ছে। দু-একটি বিচ্ছিন্ন ঘটনা প্রত্যন্ত অঞ্চল ছাড়া আর কোথাও হচ্ছে না। সাম্প্রদায়িক সম্প্রীতি ও সৌহার্দ্যপূর্ণ পরিবেশে পূজা পালন করা হচ্ছে।
এ সময় আরও ছিলেন জেলা ও দায়রা জজ সৈয়দ এনায়েত হোসেন, জেলা প্রশাসক আনিছুর রহমান মিঞা, এফবিসিসিআইয়ের পরিচালক প্রবীর কুমার সাহা, পূজা উদ্‌যাপন কমিটির নেতৃবৃন্দ। তিনি আমলাপাড়ায় পূজা উদ্‌যাপন কমিটির আধুনিক প্রযুক্তিতে আয়োজন করা পূজা অর্চনা উপভোগ করেন। পরে তিনি নগরের মিশনপাড়া এলাকায় অবস্থিত রামকৃষ্ণ মিশন পরিদর্শন করেন।
