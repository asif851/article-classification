
বিএনপির স্থায়ী কমিটির সদস্য গয়েশ্বর চন্দ্র রায় বলেছেন, দলীয় সরকারের অধীনে বিএনপি জাতীয় নির্বাচনে যাবে না। আজ শুক্রবার সকালে রাজধানীর শেরেবাংলা নগরে জিয়াউর রহমানের সমাধিতে শ্রদ্ধা জানাতে গিয়ে সাংবাদিকদের এ কথা বলেন।
অন্যদিকে আলাদা অনুষ্ঠানে বিএনপির ভাইস চেয়ারম্যান খন্দকার মাহবুব হোসেন বলেছেন, নিবন্ধন বাতিলের ভয়ে বিএনপি কোনো প্রহসনের নির্বাচনের ফাঁদে পা দেবে না। মৎস্যজীবী দলের নেতাদের নিয়ে বিএনপির প্রতিষ্ঠাতা জিয়াউর রহমানের সমাধিতে শ্রদ্ধা জানান গয়েশ্বর চন্দ্র রায়। পরে তিনি সাংবাদিকদের বলেন, একটি নির্দলীয় সহায়ক সরকারের অধীনে নির্বাচনের ব্যবস্থা করতে হবে। তিনি অভিযোগ করেন, সরকারি দল নিজেরা ভোট চাইছে, অন্যদিকে বিএনপিকে আদালতের বারান্দায় দাঁড় করিয়ে রেখেছে। সামনের দিনে বিএনপির বড় বড় কর্মসূচি আসবে। সে কর্মসূচিতে বাধা দেওয়া হলে আরও কঠিন কর্মসূচি আসতে পারে।অন্যদিকে গ্যাসের দাম বাড়ানোর প্রতিবাদে রাজধানীর ফটো জার্নালিস্ট অ্যাসোসিয়েশন মিলনায়তনে এক আলোচনা সভায় বিএনপির ভাইস চেয়ারম্যান খন্দকার মাহবুব হোসেন বলেছেন, দলের নিবন্ধন বাতিলের ভয়ে বিএনপি কোনো প্রহসনের নির্বাচনের ফাঁদে পা দেবে না। যেকোনো মূল্যে তা প্রতিহত করা হবে।এর আগে আওয়ামী লীগের সাধারণ সম্পাদক ওবায়দুল কাদের বলেছিলেন, ‘নিবন্ধন বাতিল হয়ে যাবে—এমন ঝুঁকি নিয়ে বোকার মতো নির্বাচনে বিএনপি না আসার সিদ্ধান্ত নেবে বলে আমার মনে হয় না।’তবে বিএনপি নেতারা বলছেন, আগামী সংসদ নির্বাচন হতে হবে নির্দলীয় সরকারের অধীনে। এই দাবি পুনর্ব্যক্ত করে বিএনপির ভাইস চেয়ারম্যান খন্দকার মাহবুব বলেন, নির্বাচন কমিশনের যত ক্ষমতাই থাকুক, নির্বাচনকালীন সরকার নিরপেক্ষ না হলে তারা সুষ্ঠুভাবে নির্বাচন পরিচালনা করতে পারবে না। শেখ হাসিনার নেতৃত্বে নির্বাচনকালীন সরকার থাকলে নির্বাচন সুষ্ঠু হবে না।
