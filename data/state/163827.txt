
প্রায় ৩০ ঘণ্টা মৃত্যুর সঙ্গে লড়াই করে হেরে গেলেন লেগুনা চালক মোজাম্মেল হক। আজ রাত সাড়ে ১২টায় ঢাকা মেডিকেল কলেজ হাসপাতালের বার্ন ইউনিটের নিবিড় পরিচর্যা কেন্দ্রে (আইসিইউ) মারা যান তিনি।গতকাল মঙ্গলবার রাত আটটায় রামপুরার দক্ষিণ বনশ্রীতে মোজাম্মেলের লেগুনায় আগুন দেয় অবরোধ সমর্থনকারীরা। এতে তাঁর শরীরের ৬০ শতাংশ পুড়ে যায়। কাঁদতে কাঁদতে মোজাম্মেলের ফুফু মোসাম্মাত সাজেদা প্রথম আলো ডটকমকে বলেন,‘ এখন আমাদের সবার গায়ে আগুন ধরাইয়া মাইরা ফ্যালান। আমাদের আর কিছুই নাই।’ঢাকা মেডিকেল কলেজ হাসপাতাল সূত্র জানায়, বড় ভাই ও মায়ের সঙ্গে খিলগাঁয়ের নন্দী পাড়ায় থাকতেন মোজাম্মেল। নয় মাস ধরে লেগুনা চালাচ্ছিলেন তিনি। তাঁর মৃত্যুতে এখন বার্ন ইউনিটে বইছে স্বজনদের আর্তনাদ-কান্না।
