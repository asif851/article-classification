
স্থানীয় সরকার নির্বাচন দলীয়ভাবে করা নিয়ে সুর পাল্টালেন স্থানীয় সরকারমন্ত্রী সৈয়দ আশরাফুল ইসলাম। গতকাল স্থানীয় সরকার নির্বাচন দলীয়ভাবে করার ইঙ্গিত দিয়েছিলেন তিনি। এর ২৪ ঘণ্টা পার হওয়ার আগেই জাতীয় সংসদে লিখিত প্রশ্নের জবাবে আজ মঙ্গলবার তিনি বললেন, এ ধরনের কোনো পরিকল্পনা সরকারের নেই।
গতকাল সোমবার রাজধানীর মিরপুরে গোলারটেক মাঠে মিরপুর, শাহ আলী ও দারুস সালাম থানা আওয়ামী লীগের সম্মেলনে সৈয়দ আশরাফ বলেছিলেন, ‘যারা স্থানীয় সরকার নির্বাচনকে নির্দলীয় রাখতে চান, তাঁরা গণতন্ত্রে বিশ্বাস করেন না। দলীয় সমর্থনে নির্বাচন হলে স্থানীয় সরকার শক্তিশালী করা সম্ভব।’ তিনি আরও বলেন, প্রধানমন্ত্রী শেখ হাসিনার নির্দেশে স্থানীয় সরকার আইন পরীক্ষা-নিরীক্ষা করা হচ্ছে। তিনি আইনটি সংশোধনের জন্য সংসদে একটি খসড়া প্রস্তাব উত্থাপন করবেন। সৈয়দ আশরাফ বলেন, দেশে দুই ধরনের আইন চলতে পারে না। ইংল্যান্ড, যুক্তরাষ্ট্র ও ভারতসহ পৃথিবীর কোনো গণতান্ত্রিক দেশে দ্বিমুখী আইন নেই।চট্টগ্রাম-১১ আসনের সাংসদ আবদুল লতিফ প্রশ্ন করেন, স্থানীয় সরকার বিভাগের সব পর্যায়ে ইউনিয়ন থেকে উপজেলা, জেলা পরিষদ, পৌরসভা ও সিটি করপোরেশন পর্যন্ত দলীয়ভাবে নির্বাচনের লক্ষ্যে আগামী দিনে পদক্ষেপ গ্রহণ করা হবে কি না।জবাবে সৈয়দ আশরাফুল ইসলাম বলেন, স্থানীয় সরকার বিভাগের সব পর্যায়ে ইউনিয়ন পরিষদ থেকে উপজেলা, জেলা পরিষদ, পৌরসভা ও সিটি করপোরেশনে দলীয়ভাবে নির্বাচনের বিষয়ে আপাতত কোনো পরিকল্পনা সরকারের নেই।
 স্থানীয় সরকার আইন পরিবর্তনের ইঙ্গিত আশরাফের
