
ঢাকা, রাজশাহী, সিলেট, রংপুরসহ দেশের ২২ জেলায় নতুন জেলা প্রশাসক (ডিসি) নিয়োগ দিয়েছে সরকার। এর মধ্যে তিনজন ডিসিকে এক জেলা থেকে আরেক জেলায় বদলি করা হয়েছে। 
আজ রোববার এ বিষয়ে প্রজ্ঞাপন জারি করেছে জনপ্রশাসন মন্ত্রণালয়। বদলি করা তিন ডিসির মধ্যে নরসিংদীর ডিসি সুভাস চন্দ্র বিশ্বাসকে ময়মনসিংহে, ঠাকুরগাঁওয়ের ডিসি আবদুল আওয়ালকে যশোরে এবং কুড়িগ্রামের ডিসি আবু সালেহ মোহাম্মদ ফেরদৌস খানকে ঢাকার ডিসি করা হয়েছে। নতুন করে ডিসি হিসেবে নিয়োগ দেওয়া কর্মকর্তাদের মধ্যে সিলেট সিটি করপোরেশনের প্রধান নির্বাহী এনামুল হাবীবকে রংপুরে, যশোরের স্থানীয় সরকারের উপপরিচালক মাজেদুর রহমান খানতে চাঁদপুরে, স্থানীয় সরকার বিভাগের উপসচিব আবুল ফজল মীরকে কুমিল্লায়, গাজীপুর সিটি করপোরেশনের সচিব আসলাম হোসেনকে বান্দরবানে, মন্ত্রিপরিষদ বিভাগে সংযুক্ত উপসচিব মঈন উল ইসলামকে নেত্রকোনায়, অর্থনৈতিক সম্পর্ক বিভাগে সংযুক্ত উপসচিব মোহাম্মদ ইফতেখার হোসেনকে সাতক্ষীরায়, জনপ্রশাসন মন্ত্রণালয়ের উপসচিব কাজী আবু তাহেরকে শরীয়তপুরে, ফরিদপুরের স্থানীয় সরকার বিভাগের উপপরিচালক আবু নঈম মুহাম্মদ আবদুছ ছবুরকে দিনাজপুরে, জননিরাপত্তা বিভাগের সংযুক্ত উপসচিব মোহাম্মদ ইলিয়াস হোসেনকে চট্টগ্রামে, জনপ্রশাসন মন্ত্রণালয়ের উপসচিব নুমেরী জামানকে সিলেটে, বস্ত্র ও পাটমন্ত্রীর একান্ত সচিব মো. আখতারুজ্জামানকে ঠাকুরগাঁওয়ের ডিসি করা হয়েছে। এ ছাড়া ঢাকা দক্ষিণ সিটি করপোরেশনের আঞ্চলিক নির্বাহী কর্মকর্তা এ কে এম মামুনুর রশিদকে রাঙামাটি, জননিরাপত্তা বিভাগে সংযুক্ত উপসচিব কামাল হোসেনকে কক্সবাজারে, স্থানীয় সরকার বিভাগে সংযুক্ত উপসচিব সরোজ কুমার নাথকে ঝিনাইদহে, জনপ্রশাসন মন্ত্রণালয়ে সংযুক্ত উপসচিব মোহাম্মদ মাসুদ আলম ছিদ্দিককে ভোলায়, লালমনিরহাটের স্থানীয় সরকার বিভাগের উপপরিচালক মোছা. সুলতানা পারভীনকে কুড়িগ্রামে, জনপ্রশাসন মন্ত্রণালয়ে সংযুক্ত উপসচিব সৈয়দা ফারহানা কাউনাইনকে নরসিংদীতে, বিদ্যুৎ বিভাগের উপসচিব মাহমুদুল কবীর মুরাদকে হবিগঞ্জে এবং ঢাকা ক্যান্টনমেন্ট বোর্ডের ক্যান্টনমেন্ট নির্বাহী কর্মকর্তা এস এম আবদুল কাদেরকে রাজশাহীর ডিসি হিসেবে নিয়োগ দেওয়া হয়েছে।
