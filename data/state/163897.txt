
রাজধানীর দক্ষিণখান এলাকায় অজ্ঞাত এক তরুণী লাশ পাওয়া গেছে। গতকাল সোমবার বিকেলে তাঁর লাশ উদ্ধার করে পুলিশ। ময়নাতদন্তের জন্য আজ মঙ্গলবার সকালে ওই তরুণীর লাশ ঢাকা মেডিকেল কলেজ মর্গে আনা হয়। পুলিশের ধারণা, শ্বাসরোধ করে তাঁকে হত্যা করা হয়েছে। তাঁর বয়স ২০ বছরের মতো।
দক্ষিণখান থানার ভারপ্রাপ্ত কর্মকর্তা (ওসি) সৈয়দ লুৎফর রহমান প্রথম আলোকে বলেন, ফায়দাবাদ এলাকার মসজিদের পাশে খেজুর গাছের সঙ্গে বাঁধা এক তরুণীর লাশ দেখতে পায় এলাকাবাসী। পরে পুলিশ লাশটি উদ্ধার করে। তরুণীর পরনে ছিল সালোয়ার কামিজ, হলুদ ওড়না। তাঁর হাত বাঁধা ছিল। ওসি আরও জানান, ময়নাতদন্ত প্রতিবেদন পাওয়া গেলে হত্যার ধরন সম্পর্কে বিস্তারিত জানা যাবে। এ ঘটনায় পুলিশ বাদী হয়ে একটি অপমৃত্যু মামলা করেছে।
