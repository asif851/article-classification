
আগের চেয়ে বেশি ক্ষমতা নিয়ে আবারও জাতীয় পার্টির (জাপা) চেয়ারম্যান নির্বাচিত হয়েছেন এইচ এম এরশাদ। আজ শনিবার দলের অষ্টম কাউন্সিলে তিনি নতুন করে চেয়ারম্যান নির্বাচিত হন।এরশাদের স্ত্রী রওশন এরশাদ দলের সিনিয়র কো-চেয়ারম্যান ও ছোট ভাই জি এম কাদের কো-চেয়ারম্যান নির্বাচিত হন। এ দুটি পদ কাউন্সিলের মাধ্যমে পাস করিয়ে নেওয়া হয়। পাশাপাশি দলের গঠনতন্ত্রের প্রস্তাবনায় পার্টির প্রতিষ্ঠাতা চেয়ারম্যান এরশাদের পাশাপাশি দল গঠনে ভূমিকা রাখার জন্য তাঁর স্ত্রী রওশনকে প্রতিষ্ঠাতা কো-চেয়ারম্যানের মর্যাদা দেওয়া হয়েছে। আর দলের মহাসচিব নির্বাচিত হয়েছেন এ বি এম রুহুল আমিন হাওলাদার। দলের নির্বাচন কমিশনের সভাপতি শেখ সিরাজুল ইসলাম পদগুলোতে এই চারজনের নাম প্রস্তাব করলে কাউন্সিলররা তা সমর্থন করেন। কমিটির বাকি পদগুলো পূরণের ক্ষমতা চেয়ারম্যানকে দেওয়া হয়েছে।কাউন্সিলে গঠনতন্ত্রে কিছু সংশোধনী আনা হয়েছে। এর একটিতে বলা হয়েছে, চেয়ারম্যান প্রয়োজন মনে করলে দলে নতুন পদ তৈরি করতে পারবেন। এর ফলে চেয়ারম্যান হিসেবে দলে এরশাদের ক্ষমতা আরও বেড়েছে।
জানতে চাইলে গঠনতন্ত্র সংশোধনবিষয়ক উপকমিটির সদস্যসচিব সুনীল শুভ রায় প্রথম আলোকে বলেন, আগে চেয়ারম্যানের দায়িত্ব ও ক্ষমতা উল্লেখ ছিল গঠনতন্ত্রের ২০ ধারায়। পাশাপাশি ৩৯ ধারায়ও চেয়ারম্যানের বিশেষ ক্ষমতা দেওয়া ছিল। এবার ৩৯ নম্বর ধারাটি ২০ ধারায় অন্তর্ভুক্ত করা হয়েছে। পাশাপাশি চেয়ারম্যানের ক্ষমতায় যুক্ত করা হয়েছে, তিনি প্রয়োজনে দলে নতুন পদ তৈরি করতে পারবেন। এ ছাড়া অন্য ধারায় যা-ই বলা থাকুক না কেন, ২০ নম্বর ধারার ক্ষেত্রে তা প্রযোজ্য হবে না।
প্রসঙ্গত, চেয়ারম্যানের একক ক্ষমতায় দলের মহাসচিব পরিবর্তন ও নিজের ছোট ভাই জি এম কাদেরকে কো-চেয়ারম্যান করা নিয়ে রওশনের সঙ্গে এরশাদের দ্বন্দ্ব প্রকাশ্যে চলে এসেছিল। এরশাদের ক্ষমতা নিয়ে প্রশ্ন তুলেছিলেন রওশনপন্থীরা। কাউন্সিলের কিছুদিন আগে দলের একটি অনুষ্ঠানে একসঙ্গে মঞ্চে ওঠেন এরশাদ ও রওশন। কাউন্সিলে রওশনের পাশাপাশি আনিসুল ইসলাম মাহমুদ, পদচ্যুত সাবেক মহাসচিব জিয়াউদ্দিন আহমেদ বাবলুও উপস্থিত ছিলেন।
