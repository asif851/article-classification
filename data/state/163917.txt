
খুলনায় নয়টি উপজেলায় ৬৪টি ইউনিয়ন পরিষদ নির্বাচনে ৫৯৫ ভোটকেন্দ্রের মধ্যে ৪২৭টিই ঝুঁকিপূর্ণ। অর্থাৎ প্রায় ৭২ শতাংশ কেন্দ্রকে ঝুঁকিপূর্ণ হিসেবে চিহ্নিত করেছে পুলিশ। তবে ঝুঁকিপূর্ণ কেন্দ্র পাহারায় দুজন করে বেশি পুলিশ সদস্য দায়িত্ব পালন করবেন।এদিকে ইউপি নির্বাচনে খুলনার শতভাগ কেন্দ্র ঝুঁকিপূর্ণ বলে দাবি করেছে বিএনপি। ৬ মার্চ দলীয় কার্যালয়ে সংবাদ সম্মেলন করে তারা এ দাবি করে। জেলা পুলিশের বিশেষ শাখা (ডিএসবি) সূত্রে জানা গেছে, ওই ৬৪টি ইউনিয়ন পরিষদে ১১ লাখ ১৫ হাজার ১৩৯ জন ভোটারের জন্য ৫৯৫ ভোটকেন্দ্রের মধ্যে ৪২৭টি ‘অতিগুরুত্বপূর্ণ’ এবং ১৬৮টি ‘সাধারণ’ হিসেবে চিহ্নিত করা হয়েছে। দাকোপ উপজেলার ৮১টি ভোটকেন্দ্রের মধ্যে ৬৪টি, রূপসার ৪৮টি কেন্দ্রের সব কটি, বটিয়াঘাটার ৬৪টির মধ্যে ৫৭টি, তেরখাদায় ৫৫টির মধ্যে ৩৪টি, দিঘলিয়ায় ৪৩টির মধ্যে ২৪টি, ফুলতলার ২৮টির মধ্যে ১৫টি, ডুমুরিয়ার ১১৯টির মধ্যে ৮৩টি, পাইকগাছার ৯২টির মধ্যে ৬১ এবং কয়রায় ৬৫টির মধ্যে ৪১টি কেন্দ্র ঝুঁকিপূর্ণ। ২২ মার্চ ওই ৬৪টি ইউনিয়নে নির্বাচন অনুষ্ঠিত হবে।ডিএসবি সূত্র জানায়, জেলায় নির্বাচনে আইনশৃঙ্খলা রক্ষায় পুলিশের ৮৩৮ জন কর্মকর্তা এবং ৩ হাজার ৩১৭ জন পুলিশ সদস্য নিয়োজিত থাকবেন। প্রতিটি সাধারণ কেন্দ্রে একজন পুলিশ কর্মকর্তা ও দুজন পুলিশ সদস্য এবং ১৪ জন করে আনসার সদস্য থাকবেন। ঝুঁকিপূর্ণ কেন্দ্রে দুজন পুলিশ সদস্য বেশি থাকবেন। পাশাপাশি জেলায় প্রতি তিনটি ইউনিয়নের জন্য একটি করে স্ট্রাইকিং ফোর্সের মোট ২১টি দল থাকবে। একটি দলে চারজন কর্মকর্তা ও ১৬ জন পুলিশ সদস্য থাকবেন। প্রতি ইউনিয়নে পুলিশের একটি করে ভ্রাম্যমাণ দল থাকবে। একটি দলে একজন কর্মকর্তা ও ছয়জন পুলিশ সদস্য থাকবেন। প্রতিটি উপজেলায় দুটি স্থানে মোটরসাইকেলে তল্লাশি চালানো হবে। এ ছাড়া নৌপথে পাঁচটি টহল দল থাকবে। প্রতিটি থানায় এক প্লাটুন পুলিশের একটি রিজার্ভ ফোর্স থাকবে। খুলনা ডিএসবির (ওসি-ওয়াচ) মো. আবদুর রশীদ বলেন, ভোটারদের সংখ্যাধিক্য, ভোটকেন্দ্রের আগের ইতিহাস, নির্বাচনী এলাকায় প্রার্থী ও রাজনৈতিক দলের প্রভাব বিশ্লেষণ করে ‘অধিক গুরুত্বপূর্ণ’ কেন্দ্র চিহ্নিত করা হয়।এক প্রশ্নের জবাবে তিনি বলেন, সাধারণ ও অতিগুরুত্বপূর্ণ—সব কেন্দ্রেই কঠোর নিরাপত্তার মধ্যে ভোট গ্রহণ করা হবে।
