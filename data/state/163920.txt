
রাজধানীর কল্যাণপুরের ৫ নম্বর সড়কের ‘জাহাজ বিল্ডিং’-এর মালিকের স্ত্রী মমতাজ পারভীন ও তাঁর ছেলে মাজহারুল ইসলামকে গ্রেপ্তার করেছে পুলিশ।ঢাকা মহানগর পুলিশের মিরপুর বিভাগের উপকমিশনার মাসুদ আহমদ প্রথম আলোকে এ কথা জানিয়েছেন। ভাড়াটিয়াদের সম্পর্কে তথ্য না নেওয়া ও পুলিশের কাছে তথ্য গোপন রাখার কারণে ৫৪ ধারায় এই দুজনকে গ্রেপ্তার দেখানো হয়েছে বলে জানান পুলিশের এই কর্মকর্তা।আজ মঙ্গলবার ভোর রাতে পুলিশ ওই বাড়ির পঞ্চম তলায় অভিযান চালায়। অভিযানে ৯ সন্দেহভাজন জঙ্গি মারা যায়। অভিযানের সময় হাসান নামে একজনকে আটক করে পুলিশ।পুলিশ জানিয়েছে, বাড়ির মালিক আতাহার উদ্দিন আহমেদ প্রবাসী। তাঁর স্ত্রী ও সন্তান বাড়ির দোতলায় বসবাস করেন। গ্রেপ্তার দুজনকে আরও জিজ্ঞাসাবাদ করা হবে।
পুলিশের মহাপরিদর্শক (আইজিপি) সকালে ঘটনাস্থল পরিদর্শক করে সাংবাদিকদের বলেন, নিহতরা গুলশান-শোলাকিয়ায় হামলাকারী গ্রুপের সদস্য। এরা জঙ্গি সংগঠন জেএমবির সদস্য।
এর আগে গুলশান ও শোলাকিয়ায় হামলার পর রাজধানীর বসুন্ধরা আবাসিক এলাকা ও মিরপুরে দুই বাড়ি মালিককে গ্রেপ্তার করে পুলিশ। এঁরা দুজনই এখন কারাগারে আছেন।
