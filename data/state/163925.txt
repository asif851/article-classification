
জাহাঙ্গীরনগর বিশ্ববিদ্যালয়ে বেড়াতে আসা ঢাকা বিশ্ববিদ্যালয়ের এক ছাত্রকে বিশ্ববিদ্যালয় শাখা ছাত্রলীগের এক নেতা মারধর করেছেন বলে অভিযোগ পাওয়া গেছে। গতকাল শনিবার দুপুরে ক্যাম্পাসের বটতলায় এ ঘটনা ঘটে।
প্রত্যক্ষদর্শীরা জানান, বটতলায় একটি দোকানে দুপুরের খাবার শেষ করে মূল্য পরিশোধ করছিলেন ঢাকা বিশ্ববিদ্যালয়ের সংগীত বিভাগের চতুর্থ বর্ষের ছাত্র খায়রুল বাসার। এ সময় দোকানে ঢুকছিলেন বিশ্ববিদ্যালয় শাখা ছাত্রলীগের সাধারণ সম্পাদক রাজীব আহমেদ। ঢোকার সময় রাজীব খায়রুলকে তুই সম্বোধন করে সরে দাঁড়াতে বলেন। এ সময়  কথোপকথনের একপর্যায়ে পাশ থেকে এগিয়ে এসে খায়রুলকে চড় মারেন বিশ্ববিদ্যালয় শাখা ছাত্রলীগের গণযোগাযোগবিষয়ক সম্পাদক তারেক হাসান। এ ব্যাপারে খায়রুল বলেন, ‘এ ধরনের আচরণে আমি বিস্মিত।’ জানতে চাইলে তারেক বলেন, ‘এ ধরনের কোনো ঘটনা ঘটেনি।’
রাজীব আহমেদ বলেন, ‘খায়রুল মেয়েদের টিজ করেছিল। তাই ওকে জুনিয়ররা চড়-থাপড় দিয়েছে।’ 
