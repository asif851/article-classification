
যশোরের বেনাপোলে ভারতগামী এক যাত্রীর পায়ুপথে ১০টি সোনার বার পাওয়া গেছে। এসব সোনার বারের ওজন এক কেজি। বেনাপোল শুল্ক গোয়েন্দা অধিদপ্তরের কর্মকর্তারা আজ সোমবার সকালে ট্রাভেল ট্যাক্স চেকিং পয়েন্ট ওই যাত্রীকে আটক করেন।
আটক ওই যাত্রীর নাম মাইন উদ্দিন (২৬)। তিনি কসমেটিকসের ব্যবসা করেন বলে জানিয়েছেন। মাইন উদ্দিন কুমিল্লার মুরাদনগর উপজেলার দারানিপাড়া গ্রামের মকবুল হোসেনের ছেলে।
বেনাপোল শুল্ক গোয়েন্দা অধিদপ্তরের ডেপুটি কমিশনার মোহাম্মদ সাদিক হোসেন বলেন, আজ সকালে মাইন উদ্দিন ভারতে যাওয়ার জন্য বেনাপোল স্থলবন্দরে আসেন। কাস্টমস ও ইমিগ্রেশনের আনুষ্ঠানিকতা শেষ করেছিলেন তিনি। পরে ট্রাভেল ট্যাক্স চেকিং পয়েন্টে গোপন সংবাদের ভিত্তিতে তাঁকে আটক করা হয়। প্রাথমিক জিজ্ঞাসাবাদে তিনি সোনা থাকার কথা অস্বীকার করেন। এরপর তাঁকে বেনাপোলে শুল্ক গোয়েন্দা কার্যালয়ে নিয়ে যাওয়া হয়। জিজ্ঞাসাবাদের একপর্যায়ে তিনি পায়ুপথে সোনার বার থাকার কথা স্বীকার করেন। পরে সেগুলো বের করা হয়। স্কচটেপে প্যাঁচানো প্যাকেটগুলোতে দুটি করে মোট ১০টি সোনার বার পাওয়া যায়। প্রতিটির ওজন ১০০ গ্রাম করে।
মোহাম্মদ সাদিক হোসেন জানান, এ ঘটনায় মামলা হয়েছে। আটক মাইন উদ্দিনকে চোরাচালানের অভিযোগে গ্রেপ্তার করা হয়েছে। তাঁকে বেনাপোল বন্দর থানায় সোপর্দ করা হয়েছে। জব্দ করা সোনা বেনাপোল কাস্টমস গুদামে জমা দেওয়া হয়েছে।
