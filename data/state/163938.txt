
বিএনপির মহাসচিব মির্জা ফখরুল ইসলাম আলমগীর বলেছেন, বিএনপির গঠনতন্ত্র নিয়ে না ভেবে নিজের চরকায় তেল দেন। নিজের দলের অবস্থা দেখুন। ক্ষমতায় না থাকলে কোথায় গিয়ে দাঁড়াবেন, সেটি চিন্তা করুন।
আজ মঙ্গলবার ঢাকার জাতীয় প্রেসক্লাবে এক আলোচনা সভায় মির্জা ফখরুল ইসলাম আলমগীর এ মন্তব্য করেন। কারাবন্দী বিএনপি চেয়ারপারসন খালেদা জিয়ার মুক্তি দাবিতে আলোচনা সভার আয়োজন করে ২০-দলীয় জোটের শরিক দল ন্যাশনাল পিপলস পার্টি (এনপিপি)।
মির্জা ফখরুল ইসলাম আলমগীর বলেন, ‘আমাদের গঠনতন্ত্র নিয়ে আপনাদের ঘুম নেই। আমরা কাকে চেয়ারপারসন করলাম, কী করলাম না—তা নিয়ে আপনাদের মাথাব্যথা।’ তিনি বলেন, বিএনপির গঠনতন্ত্র অনুযায়ী তারেক রহমান ভারপ্রাপ্ত চেয়ারপারসন হয়েছেন। গঠনতন্ত্রে এ বিষয়টি আছে যে চেয়ারপারসনের অনুপস্থিতিতে ভারপ্রাপ্ত চেয়ারপারসন হিসেবে তিনিই দায়িত্ব পালন করবেন।
প্রধান নির্বাচন কমিশনারের বক্তব্যের প্রতিবাদ জানিয়ে ফখরুল ইসলাম বলেন, দুর্ভাগ্য প্রধান নির্বাচন কমিশনার এটা নিয়ে অযৌক্তিক মন্তব্য করছেন। তাঁর তো মন্তব্য করার প্রয়োজন নেই। কারণ, এ প্রসঙ্গ তো তাঁর কাছে এখনো যায়নি। তিনি আগাম মন্তব্য করেছেন। তিনি বলেন, ‘আমার প্রশ্ন হচ্ছে, আপনি (প্রধান নির্বাচন কমিশনার) এখনই এমন মন্তব্য করছেন কেন? এ জন্য বলছি আগে থেকে আপনারা গ্রাউন্ড করে রাখছেন।’
মির্জা ফখরুল বলেন, ‘স্পষ্ট করে বলতে চাই, দেশের স্বাধীনতা-সার্বভৌমত্ব নিয়ে খেলা করতে পারবেন; আমাদের মুখ বন্ধ করতে পারবেন, কিন্তু ষোলো কোটি মানুষের মুখ বন্ধ করতে পারবেন না।’ তিনি বলেন, গোটা দেশ এখন কারাগার। থানা থেকে ইউনিয়ন পর্যায়ে অসংখ্য গণতন্ত্রকামী মানুষকে গ্রেপ্তার করা হচ্ছে।
ফখরুল ইসলাম অভিযোগ করেন, যে রায়ের কপি পাঁচ দিনে পাওয়ার কথা, সেটি ১২ দিনে পাওয়া গেল। খালেদা জিয়ার মুক্তি দাবিতে দেশের বিভিন্ন জায়গায় বিএনপির শান্তিপূর্ণ কর্মসূচিতে শাসক দলের নেতা-কর্মীরা ও পুলিশ বিএনপির নেতা-কর্মীদের ওপর হামলা চালাচ্ছে।
এনপিপির সভাপতি ফরিদুজ্জামান ফরহাদের সভাপতিত্বে আরও বক্তব্য দেন জাতীয় পার্টির মোস্তফা জামাল হায়দার, কল্যাণ পার্টির চেয়ারম্যান সৈয়দ মুহাম্মদ ইবরাহিম, বিএনপির ভাইস চেয়ারম্যান নিতাই রায় চৌধুরী, জাগপার রেহানা আক্তার প্রধান প্রমুখ।
