
ঢাকা-টাঙ্গাইল মহাসড়কে আজ রোববার সকাল থেকেই যানজট। শেষ খবর পাওয়া পর্যন্ত টাঙ্গাইলের মির্জাপুর উপজেলার গোড়াই থেকে গাজীপুরের চন্দ্রা হয়ে কোনাবাড়ী পর্যন্ত প্রায় ১২ কিলোমিটার, চন্দ্রা থেকে কালিয়াকৈর-নবীনগর সড়কে প্রায় পাঁচ কিলোমিটার এবং টাঙ্গাইলের নাটিয়াপাড়া থেকে এলেঙ্গা পর্যন্ত প্রায় ২০ কিলোমিটার সড়কে যানজট রয়েছে।
দুপুর ১২টায় শেষ খবর পাওয়া পর্যন্ত যানজট চলছে। এতে যাত্রীরা দুর্ভোগে পড়েন।
পুলিশ ও ভুক্তভোগী যানবাহনের চালকেরা জানান, গতকাল শনিবার দিবাগত রাত তিনটার দিকে ঢাকা-টাঙ্গাইল মহাসড়কের গোড়াই এলাকায় সেতুর ওপর বালুবোঝাই একটি ট্রাক বিকল হয়। এ কারণে মহাসড়কের একদিক দিয়ে খুবই ধীরগতিতে যানবাহন চলতে থাকে। এ ছাড়া ঘন কুয়াশার কারণে গতকাল রাত সাড়ে চারটা থেকে আজ সকাল সাড়ে সাতটা পর্যন্ত প্রায় তিন ঘণ্টা যানবাহন চলাচল বন্ধ থাকে। এসব কারণে যানজটের সৃষ্টি হয়।
যানজটে ভুক্তভোগী রংপুরগামী রিচিজামী পরিবহনের তত্ত্বাবধায়ক মো. বিপুল জানান, ভোর চারটার দিকে বাইপাইল থেকে রওনা হয়ে মাত্র ২০ মিনিটের রাস্তা ঠেলতে ঠেলতে তিন ঘণ্টা পর সকাল সাতটার দিকে চন্দ্রা পৌঁছান। সেখান থেকে মির্জাপুরের গোড়াই পর্যন্ত ১৫ মিনিটের রাস্তা দুই ঘণ্টায় পার হন। এরপর আবার টাঙ্গাইল এলাকায় যানজটে পড়েন।
গাজীপুর কোনাবাড়ী হাইওয়ে পুলিশের ভারপ্রাপ্ত কর্মকর্তা (ওসি) মো. হোসেন সরকার জানান, সেতুর ওপর বিকল ট্রাকটি সকাল সাড়ে ছয়টার দিকে সরিয়ে নেওয়া হয়। তবে যানবাহনের চাপ বেশি থাকায় যানজট লাগে। এ ছাড়া চন্দ্রা ত্রিমোড়ে চার লেন সড়কের কাজ চলমান থাকায় যানবাহন চলাচলে বিঘ্ন ঘটে।
