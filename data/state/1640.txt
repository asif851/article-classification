
জিম্বাবুয়ের বিপক্ষে তিন ম্যাচের টেস্ট সিরিজ জয়ে বাংলাদেশ ক্রিকেট দলকে অভিনন্দন জানিয়েছেন প্রধানমন্ত্রী শেখ হাসিনা, জাতীয় সংসদের স্পিকার ড. শিরীন শারমিন চৌধুরী, সংসদে বিরোধীদলীয় নেতা রওশন এরশাদ ও বিএনপির চেয়ারপারসন খালেদা জিয়া। তাঁরা পৃথক বিবৃতিতে জাতীয় ক্রিকেট দলের খেলোয়াড় ছাড়াও কোচ, ম্যানেজার, কর্মকর্তা ও ক্রিকেট বোর্ডের কর্মকর্তাদের অভিনন্দন জানিয়েছেন।ক্রিকেটারদের অভাবনীয় এ সাফল্যে প্রধানমন্ত্রী আশা প্রকাশ করেন, বাংলাদেশ ক্রিকেট দল বিজয়ের এ ধারাবাহিকতা অব্যাহত রাখবে। সব বাধা অতিক্রম করে সামনের দিকে এগিয়ে যাবে। তিনি বাংলাদেশ ক্রিকেটের উত্তরোত্তর সাফল্য কামনা করেন।স্পিকার ও কমনওয়েলথ পার্লামেন্টারি অ্যাসোসিয়েশনের (সিপিএ) নির্বাহী কমিটির চেয়ারপারসন শিরীন শারমিন চৌধুরী বলেন, এ সিরিজের প্রতিটি ম্যাচে জয়লাভ অত্যন্ত আনন্দের, গৌরবের ও সম্মানের।এ জয় শুধু টাইগারদের নয়, এ জয় পুরো জাতির—বলেছেন বিরোধীদলীয় নেতা রওশন এরশাদ।বিএনপির চেয়ারপারসন খালেদা জিয়া তাঁর অভিনন্দন বার্তায় বলেন, ‘আমি আশা করছি, নিয়মিত অনুশীলন ও প্রশিক্ষণের মাধ্যমে ভবিষ্যতেও এ ধরনের সফলতা ধরে রাখবে টাইগাররা।’
