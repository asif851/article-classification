
ব্যাংকের অর্থে পরিচালনা পর্ষদের চেয়ারম্যান, প্রধান নির্বাহী ও উচ্চপদস্থ কর্মকর্তাদের জন্য বিলাসবহুল মোটরগাড়ি ক্রয় করা হচ্ছে। আবার কোথাও কোথাও ব্যাংকের শাখার চাকচিক্যপূর্ণ সাজসজ্জায় ব্যয়ও করা হচ্ছে বিপুল অর্থ।
এ নিয়ে বিভিন্ন ধরনের প্রশ্ন উত্থাপন হয়েছে। তাই এসব বিষয়ে ব্যাংকে আমানতকারী ও পুঁজির জোগানদাতাদের আস্থা বজায় রাখতে ব্যয়সাশ্রয়ী হতে পরামর্শ দিয়েছে বাংলাদেশ ব্যাংক। কেন্দ্রীয় ব্যাংক বলেছে, ‘ব্যয় সাশ্রয়ে আয়-উদ্বৃত্ত বৃদ্ধি করতে সহায়ক হয় এবং ব্যবসার প্রসারের জন্য সুদ বা চার্জ বা ফির হার হ্রাস প্রতিযোগিতার সক্ষমতা বাড়ায়।’
ব্যাংকগুলোর কাছে পাঠানো বাংলাদেশ ব্যাংকের ব্যাংকিং প্রবিধি ও নীতি বিভাগের মহাব্যবস্থাপক মো. নাসিরুজ্জামান স্বাক্ষরিত এক চিঠিতে এসব কথা বলো হয়েছে। আজ বৃহস্পতিবার দেশে কার্যরত সব ব্যাংকের চেয়ারম্যান, পরিচালনা পর্ষদ ও প্রধান নির্বাহীর কাছে এই চিঠি পাঠানো হয়েছে। এতে বিশেষত গাড়ি ও সাজসজ্জায় ব্যয় বিষয়ে সীমা বেঁধে দেওয়া হয়েছে।
চিঠিতে কেন্দ্রীয় ব্যাংক বলেছে, সম্প্রতি কোনো কোনো ব্যাংকে নানাবিধ উচ্চ ব্যয় নির্বাহের প্রবণতা লক্ষ করা যাচ্ছে। ব্যাংকের অর্থে চেয়ারম্যান, প্রধান নির্বাহী ও অন্যান্য পদস্থ কর্মকর্তার জন্য বিলাসবহুল মোটরগাড়ি ক্রয় এবং ব্যাংক শাখার চাকচিক্যপূর্ণ সাজসজ্জায় উচ্চ অঙ্কের ব্যয় সম্পর্কে ইতিমধ্যেই সাধারণের বিরূপ মন্তব্য বাংলাদেশ ব্যাংকের দৃষ্টি আকর্ষণ করেছে। এই প্রবণতা নিরুত্সাহিত করার লক্ষ্যে কেন্দ্রীয় ব্যাংক নির্দেশনা দিয়েছে।
 
মোটরযান: নির্দেশনা অনুসারে এখন থেকে কোনো ব্যাংক ৫০ লাখ টাকার বেশি দামে মোটরকার এবং এক কোটি টাকার বেশি দামে জিপ ক্রয় করতে পারবে না। তবে ব্যাংকের অর্থ স্থানান্তরের জন্য বিভিন্ন নিরাপত্তা সংস্থা যেসব নিরাপত্তা যানবাহন ব্যবহার করে, দাম বেশি হলেও সেগুলো কেনা যাবে।
কোনো ব্যাংক অন্য কোনো ব্যাংক বা আর্থিক প্রতিষ্ঠানের কাছ থেকে লিজ অর্থায়ন নিয়ে কোনো মোটরগাড়ি কিনতে পারবে না।
ব্যাংকের অর্থে ক্রয় করা মোটরযান বহরে যানবাহনের সংখ্যার প্রবৃদ্ধি ব্যাংকের জনবল ও অফিস বা শাখার সম্প্রসারণের সঙ্গে সংগতিপূর্ণ হতে হবে। এ খাতে ব্যয়ের বার্ষিক প্রবৃদ্ধি শতকরা ১০ ভাগের মধ্যে সীমিত থাকতে হবে। সাধারণভাবে পর্ষদ চেয়ারম্যান ও প্রধান নির্বাহীর জন্য সার্বক্ষণিক গাড়িসহ সব যানবাহন অন্তত পাঁচ বছর ব্যবহারের পর প্রতিস্থাপনযোগ্য হবে।
ব্যাংকের মোটরযান বহরের ব্যবহার ও পরিচালন ব্যয়ের তথ্য ষাণ্মাসিক ভিত্তিতে পর্ষদের সভায় এবং প্রত্যেক বার্ষিক সাধারণ সভায় পর্যালোচনার জন্য উপস্থাপন করতে হবে।
 
সাজসজ্জা: নির্দেশনা অনুসারে এখন থেকে নতুন শাখা স্থাপন বা বিদ্যমান শাখা স্থানান্তরের ক্ষেত্রে শহর শাখার জন্য পাঁচ হাজার বর্গফুট এবং পল্লি শাখার জন্য দুই হাজার বর্গফুটের অধিক ফ্লোর স্পেস ব্যবহার করা যাবে না। আইটি সরঞ্জাম ছাড়া অন্যান্য খাতে যেমন—ভল্ট স্থাপন, ইন্টেরিয়র ডেকোরেশন, অফিস ফার্নিচার, ইলেকট্রিক বা ইলেকট্রনিক ইত্যাদি খাতে নতুন শাখা স্থাপনের ক্ষেত্রে প্রতি বর্গফুটের জন্য এক হাজার ৫০০ টাকার বেশি ব্যয় করা যাবে না এবং বিদ্যমান শাখা স্থানান্তরের ক্ষেত্রে প্রতি বর্গফুটের জন্য এক হাজার টাকার বেশি ব্যয় করা যাবে না। আইটি সরঞ্জাম খাতেও ব্যয় যুক্তিসংগত পর্যায়ে রাখতে হবে।
আসবাবাদি ও অন্যান্য সরঞ্জামে বিলাসিতা বা চাকচিক্যের পরিবর্তে মৌলিক প্রয়োজনের পরিপ্রেক্ষিতে পর্যাপ্ত গুণগত মান ও টেকসইয়ের বিষয়টি বিবেচনা করতে হবে।
