
নরসিংদীর শিবপুরে ঘুষ নেওয়ার সময় মো. নূরুজ্জামান নামের এক সরকারি কর্মকর্তাকে আটক করেছে দুদক। গতকাল বুধবার বিকেলে দুদকের একটি বিশেষ দল উপজেলার সাধারচর ইউনিয়ন ভূমি কার্যালয়ে অভিযান চালিয়ে তাঁকে আটক করে।নূরুজ্জামান সাধারচর ইউনিয়ন ভূমি কার্যালয়ের উপসহকারী ভূমি কর্মকর্তা। দুদক সূত্র জানায়, নূরুজ্জামানের বিরুদ্ধে অভিযোগ ছিল, ঘুষ ছাড়া তিনি কোনো কাজ করেন না। কাগজপত্র ঠিক থাকার পরও ঘুষ না দেওয়ায় অনেকের নথি ফেলে রাখেন তিনি। সম্প্রতি বেশ কয়েকজন একই ধরনের ভোগান্তির শিকার হন। ভুক্তভোগী ব্যক্তিদের মধ্যে সাধারচরের কামাল হোসেন নামের একজন নূরুজ্জামানের বিরুদ্ধে দুদকের ঢাকা বিভাগীয় পরিচালকের কাছে লিখিত অভিযোগ দেন। অভিযোগের পরিপ্রেক্ষিতে গতকাল বেলা সাড়ে তিনটার দিকে দুদক দল ওই কার্যালয়ে যায়। কৌশল হিসেবে তারা কামালকে সঙ্গে নেয়। কার্যালয়ে গিয়ে নূরুজ্জামানের সঙ্গে সমস্যার কথা বলা শুরু করেন কামাল। একপর্যায়ে ঘুষ দিতে রাজি হন তিনি। এরপর নূরুজ্জামানের হাতে ১২ হাজার টাকা তুলে দেন তিনি। ওই সময় দুদক দল নূরুজ্জামানকে আটক করে শিবপুর থানা-পুলিশ হেফাজতে পাঠিয়ে দেয়। এ ঘটনায় দুদকের সহকারী পরিচালক মো. ফজলুল বারী শিবপুর থানায় মামলা করেন।কামাল হোসেন সাংবাদিকদের বলেন, ‘জমির নামজারির আবেদন করেছিলাম। তখন নূরুজ্জামান আমার কাছে ঘুষ চান। রাজি হইনি বলে আমার ফাইল চাপা দিয়ে রাখেন তিনি। শত অনুরোধ করার পরও কাজ হয়নি। বাধ্য হয়ে দুদক পরিচালকের কাছে অভিযোগ করতে হয়েছে।’দুদকের ঢাকা বিভাগীয় পরিচালক নাসিম আনোয়ার বলেন, ‘অভিযোগের প্রমাণ পেয়েছি। ঘুষ গ্রহণের সময় নূরুজ্জামানকে ধরেছি।’
