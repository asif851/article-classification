
দুর্নীতি দমন কমিশন (দুদক) জালিয়াতির মাধ্যমে ৪৯ কোটি ২৬ লাখ ২৪ হাজার ৯৭৫ টাকা আত্মসাতের অভিযোগে বাংলাদেশ কৃষি ব্যাংকের সাবেক উপমহাব্যবস্থাপক ইকবাল হোসেন মোল্লাকে (৬০) গ্রেপ্তার করেছে।
গতকাল বৃহস্পতিবার দিবাগত রাত দুইটার দিকে রাজধানীর উত্তরা থেকে ইকবাল হোসেন মোল্লাকে গ্রেপ্তার করে উপপরিচালক সামসুল আলমের নেতৃত্বে দুদকের একটি দল।
দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে বলেন, ভুয়া কাগজপত্র তৈরি করে বন্ধক দেখিয়ে কৃষি ব্যাংক কারওয়ানে বাজার করপোরেট শাখার কয়েকজন কর্মকর্তার যোগসাজশে ঋণ সুবিধা নিয়ে ৪৯ কোটি ২৬ লাখ ২৪ হাজার ৯৭৫ টাকা আত্মসাতের অভিযোগ ইকবালের বিরুদ্ধে। এ অভিযোগে চলতি বছরের ৪ আগস্ট তেজগাঁও থানায় দুদকের উপপরিচালক সামসুল আলম মামলা করেন। ওই দিনই এ মামলার আসামি ফেয়ার ইয়ার্ন প্রসেসিং লিমিটেড নামের একটি প্রতিষ্ঠানের ব্যবস্থাপনা পরিচালক জসিম আহমেদকে গ্রেপ্তার করা হয়।
মামলার বাকি পাঁচ আসামি হলেন মেসার্স রোজবার্গ ইন্ডাস্ট্রিজ লিমিটেডের ব্যবস্থাপনা পরিচালক হজরত আলী, কৃষি ব্যাংকের সাবেক সিনিয়র প্রিন্সিপাল অফিসার (এসপিও) আবুল হোসেন ও গোলাম রসুল, সাবেক এজিএম সারোয়ার হোসেন, সাবেক ডিজিএম ও শাখা ব্যবস্থাপক জুবায়ের মনজু।
