
চট্টগ্রাম নগর আওয়ামী লীগের সভাপতি ও সাবেক মেয়র এ বি এম মহিউদ্দিন চৌধুরীকে আজ রোববার সকালে ম্যাক্স হাসপাতালে দেখতে যান বর্তমান মেয়র আ জ ম নাছির উদ্দীন। মহিউদ্দিন চৌধুরীকে গতকাল শনিবার রাতে এই হাসপাতালে ভর্তি করা হয়।
সাবেক মেয়র কিডনি, হৃদ্‌রোগসহ বার্ধক্যজনিত নানা রোগে ভুগছেন বলে চিকিৎসকেরা জানিয়েছেন। গতকাল বাসায় অসুস্থবোধ করায় তাঁকে ম্যাক্স হাসপাতালের নিবিড় পরিচর্যা কেন্দ্রে (আইসিইউ) ভর্তি করা হয়। তিনি এখনো ওই হাসপাতালে চিকিৎসাধীন রয়েছেন বলে জানান হাসপাতালটির মহাব্যবস্থাপক রঞ্জন দাশগুপ্ত।  মহিউদ্দিন চৌধুরীর অসুস্থতার খবর শুনে আজ রোববার সকাল সাড়ে ১০টার দিকে তাঁকে দেখতে হাসপাতালে যান দলের নগর কমিটির সাধারণ সম্পাদক মেয়র আ জ ম নাছির উদ্দীন। এ সময় মেয়র চিকিৎসকদের কাছে তাঁর চিকিৎসার খোঁজখবর নেন।
গতকাল শনিবার বিকেলে যুবলীগের প্রতিষ্ঠাবার্ষিকী উপলক্ষে এই দুই নেতা পৃথক সমাবেশে বক্তব্য দেন। মহিউদ্দিনের অনুসারীরা লালদীঘি মাঠে এবং নাছিরের অনুসারীরা শহীদ মিনারে আলাদাভাবে সমাবেশ করেন।
এর আগে কয়েক মাস ধরে প্রস্তাবিত গৃহকর নিয়ে দুই শীর্ষ নেতার মধ্যে বিরোধ চলে আসছে। গৃহকর নিয়ে দুজন পৃথক সভা এবং বিবৃতি-পাল্টা বিবৃতিও দিয়েছেন বহুবার।
