
টাঙ্গাইলের মির্জাপুর উপজেলার পাকুল্যাতে রাস্তা পার হওয়ার সময় বাসচাপায় আবদুল খালেক (৬০) নামের এক ওষুধ ব্যবসায়ী নিহত হয়েছেন। আজ শুক্রবার সকাল সাড়ে আটটার দিকে ঢাকা-টাঙ্গাইল মহাসড়কে এ দুর্ঘটনা ঘটে।
আবদুল খালেকের বাড়ি উপজেলার বানাইল ইউনিয়নের কুড়ালিয়াপাড়া গ্রামে। তিনি ঢাকায় ওষুধ ব্যবসা করতেন।
পুলিশ ও এলাকাবাসী জানান, সকাল সাড়ে আটটার দিকে মহাসড়কের পাকুল্যায় রাস্তা পার হওয়ার সময় ঢাকাগামী একটি বাসের চাপায় তিনি আহত হন। মুমূর্ষু অবস্থায় তাঁকে মির্জাপুর কুমুদিনী মেডিকেল কলেজ হাসপাতালে নেওয়া হলে মারা যান।
মির্জাপুরের গোড়াই হাইওয়ে থানার ভারপ্রাপ্ত কর্মকর্তা (ওসি) হুমায়ুন কবির জানান, লাশ আইনি প্রক্রিয়া শেষে পরিবারের সদস্যদের কাছে হস্তান্তর করা হবে।
