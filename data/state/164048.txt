
ব্রাহ্মণবাড়িয়ার কসবা উপজেলার বিশারাবাড়ি সরকারি প্রাথমিক বিদ্যালয়ের শ্রেণিকক্ষের মেঝে আবার দেবে গেছে। ফাটল ধরেছে দেয়াল ও ছাদের বিমে। এ অবস্থার মধ্যেই অন্য কোনো উপায় না থাকায় ওই শ্রেণিকক্ষেই ঝুঁকি নিয়ে ক্লাস করছে শিক্ষার্থীরা।খবর পেয়ে গত বৃহস্পতিবার বিদ্যালয়টি পরিদর্শন করেছেন উপজেলা সহকারী প্রাথমিক শিক্ষা কর্মকর্তা মাসুদ ইবনে হোসাইন ও হালিমা বেগম।বিদ্যালয় সূত্রে জানা গেছে, ২০০৯ সালে একবার বিদ্যালয়টির মেঝে দেবে যায়। তখন সংস্কার করা হলেও সমস্যার স্থায়ী সমাধান হয়নি। ২০০৯-১০ অর্থবছরে দুই কক্ষের আরও একটি ভবন নির্মাণ করা হলেও জায়গার সমস্যা মেটেনি।গত বৃহস্পতিবার দুপুরে সরেজমিনে দেখা যায়, পুরোনো ভবনের একটি শ্রেণিকক্ষের মেঝে দেবে গেছে। অন্য কক্ষটির দেয়াল ও ছাদের বিমেও ফাটল ধরেছে। খসে পড়ছে ছাদের পলেস্তারা। এ অবস্থার মধ্যেই চলছে শিক্ষার্থীদের পাঠদান।প্রধান শিক্ষক শাহ আলম চৌধুরী বলেন, ‘বাড়তি কোনো শ্রেণিকক্ষ না থাকায় ঝুঁকি নিয়ে এ কক্ষ দুটিতেই পাঠদান চালাতে হচ্ছে।’উপজেলা সহকারী শিক্ষা কর্মকর্তা মাসুদ ইবনে হোসাইন বলেন, বিদ্যালয়টির অবকাঠামোগত অবস্থা খুবই খারাপ। যে শ্রেণিকক্ষের বিমে ফাটল দেখা দিয়েছে তার পরিবর্তে অন্য কক্ষে পাঠদান করতে প্রধান শিক্ষককে নির্দেশ দেওয়া হয়েছে।
