
তাজরীন ফ্যাশনসের অগ্নিকাণ্ডের ঘটনায় দায়ের করা মামলায় প্রতিষ্ঠানটির মালিক ও ব্যবস্থাপনা পরিচালক দেলোয়ার হোসেন ও তাঁর স্ত্রী প্রতিষ্ঠানটির চেয়ারম্যান মাহমুদা আক্তারসহ ১৩ জন আসামির বিচার শুরু হয়েছে।
ঢাকার জেলা ও দায়রা জজ এম কুদ্দুস জামান আজ বৃহস্পতিবার এই মামলার অভিযোগ গঠন করে আগামী ১ অক্টোবর সাক্ষ্য গ্রহণের দিন ধার্য করেছেন।
২০১২ সালের ২৪ নভেম্বর সাভারের আশুলিয়ার নিশ্চিন্তপুরে তাজরীন ফ্যাশনস লিমিটেডে অগ্নিকাণ্ডে শতাধিক শ্রমিক নিহত হন। ওই ঘটনায় দায়ের করা মামলার তদন্ত করে পুলিশের অপরাধ তদন্ত বিভাগ (সিআইডি) ২০১৩ সালের ২ ডিসেম্বর ১৩ জনের বিরুদ্ধে আদালতে অভিযোগপত্র দাখিল করেন।
