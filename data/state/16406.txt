
বেড়া ও সুজানগর উপজেলার চরাঞ্চলবাসীর দীর্ঘদিনের দাবির পরিপ্রেক্ষিতে পাবনা জেলার ১১তম থানা হিসেবে বেড়ার আমিনপুর পুলিশ তদন্তকেন্দ্র অনুমোদন পেয়েছে।
প্রধানমন্ত্রী শেখ হাসিনার সভাপতিত্বে গত সোমবার ঢাকায় প্রশাসনিক পুনর্বিন্যাস-সংক্রান্ত জাতীয় কমিটির (নিকার) বৈঠকে এ অনুমোদন দেওয়া হয়। বেড়া উপজেলার পাঁচটি ও সুজানগরের তিনটি ইউনিয়ন নিয়ে আমিনপুর থানা গঠন করা হচ্ছে।
বেড়া উপজেলার ঢালারচর ইউনিয়ন, মাশুমদিয়া ও রূপপুর ইউনিয়নের আংশিক এবং সুজানগরের সাগরকান্দি ও রানীনগর সন্ত্রাসকবলিত এলাকা হিসেবে চিহ্নিত। এসব এলাকায় বেশ কিছু চরমপন্থী সংগঠন সক্রিয় রয়েছে। ২০১০ সালে ঢালারচর ও মাশুমদিয়া ইউনিয়নের সীমান্তবর্তী এলাকায় সন্ত্রাসী হামলায় পুলিশের চার সদস্য নিহত হন।
জেলা প্রশাসক মোস্তাফিজুর রহমান বলেন, অনানুষ্ঠানিকভাবে বিষয়টি তিনি শুনেছেন। এখনো চিঠি পাননি।
মাশুমদিয়া ইউনিয়ন পরিষদের (ইউপি) চেয়ারম্যান শহিদুর রহমান বলেন, ‘স্বাধীনতার পর থেকেই আমরা থানার জন্য সংগ্রাম করে আসছি। শেষ পর্যন্ত এর অনুমোদন পাওয়ায় প্রতিটি গ্রামের মানুষ আনন্দিত।’ ঢালারচর ইউপির চেয়ারম্যান কোরবান আলী সরদার বলেন, ‘আমার ইউনিয়ন সন্ত্রাসকবলিত বলে দুর্নাম রয়েছে। থানাটি বাস্তবায়নের মধ্য দিয়ে এর অবসান হবে বলে আশা করছি।’
