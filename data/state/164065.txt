
আইনের শাসন না হলে, বিশেষত পুলিশ আইনের আওতায় না এলে কোনো দেশের উন্নতি হয় না, যতই হাজার কোটি টাকার প্রকল্পের কথা বলা হোক না কেন। আজ শনিবার এক আলোচনা সভায় অংশ নিয়ে এ কথা বলেন আইনজীবী শাহদীন মালিক।
সরকারের উদ্দেশে তিনি বলেন, ‘যাঁরা দেশ চালাচ্ছেন, তাঁদের বুঝতে হবে, আপনারা সম্পূর্ণ ভুল পথে যাচ্ছেন। ভুল পথে গিয়ে নিজেদের প্রচুর ক্ষতি হবে এবং সমাজকেও ধ্বংস করে দিয়ে যাবেন। এটা আমরা কেউ চাই না।’
রাজধানীর সেগুনবাগিচায় ঢাকা রিপোর্টার্স ইউনিটিতে ‘নির্যাতন ও হেফাজতে মৃত্যু (নিবারণ) আইন ২০১৩-এর অধীনে পুলিশের জবাবদিহিতা নিশ্চিতকরণ’ শীর্ষক এই আলোচনা অনুষ্ঠিত হয়। আলোচনার সভার আয়োজন করে মৌলিক অধিকার সুরক্ষা কমিটি। এতে সভাপতিত্ব করেন শাহদীন মালিক।
সভাপতির ভাষণে শাহদীন মালিক বলেন, ‘অগণতান্ত্রিক সরকারগুলো হাজার কোটি টাকা প্রকল্পের দিকে বেশি মনোনিবেশ করে। এ প্রকল্পগুলোর ঢাকঢোল বাজায়। সেটা প্রধানমন্ত্রীও করছেন। কোনো জেলায় গেলে আধা ঘণ্টায় ৩০টি প্রকল্প করেন। এটা নতুন কিছু নয়। দুনিয়ায় এমন দেশ খুঁজে পাওয়া যাবে না, যেখানে এ ধরনের শাসকেরা এই পথে যান না। কিন্তু এ পথে গিয়ে কোনো দেশেরই উন্নতি হয় না। আর্থিক মানদণ্ডে কিছু দেশ উন্নতি করেছে। যেমন মধ্যপ্রাচ্যের প্রতিটি দেশে মাথাপিছু আয় ১৫ হাজার ডলার ছিল। এখন সেই দেশগুলো নরক হয়ে গেছে।’
শাহদীন মালিক আরও বলেন, পুলিশের নির্যাতন বেশি ঘটেছে—এমন দেশগুলোর ক্ষেত্রে দেখা যায়, পুলিশের মনোভাব ছিল, তারা মেরে সবকিছু ঠিক করে ফেলবে। অথচ ওই সব দেশ এখন সবচেয়ে বেশি অপরাধপ্রবণ দেশ। এ জন্য পুলিশকে এ ধরনের ঘটনা থেকে বিরত রাখতে হবে। আলোচনা সভায় আরও বক্তব্য দেন গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী, ঢাকা বিশ্ববিদ্যালয়ের আন্তর্জাতিক সম্পর্ক বিভাগের শিক্ষক সি আর আবরার ও আইন বিভাগের শিক্ষক মাহবুবুর রহমান। সভা সঞ্চালনা করেন শিরিন হক।
