
স্থায়ী নিয়োগসহ পাঁচ দফা দাবিতে দিনাজপুরের পার্বতীপুর উপজেলায় বড়পুকুরিয়া কয়লাখনির শ্রমিকদের ডাকা ধর্মঘট কর্মসূচি অব্যাহত রয়েছে। গতকাল শুক্রবার কর্মসূচির দ্বিতীয় দিনেও খনির কয়লা উত্তোলন বন্ধ থাকে।
আন্দোলনরত শ্রমিকনেতাদের সূত্রে জানা গেছে, তাঁদের দাবির বিষয়ে আলোচনার জন্য খনি কর্তৃপক্ষ গতকাল দুপুর ১২টার দিকে খনির মনমেলা সম্মেলন কেন্দ্রে বৈঠক করে।
বৈঠকে বড়পুকুরিয়া শ্রমিক-কর্মচারী ইউনিয়নের সভাপতি ওয়াজেদ আলীসহ পাঁচজন নেতা যোগ দেন। অন্যদিকে খনি কর্তৃপক্ষের প্রতিনিধিত্ব করেন মহাব্যবস্থাপক (প্রশাসন) এ কে এম সিরাজুল ইসলাম, মহাব্যবস্থাপক (খনিজ) হাবিব উদ্দিন, উপমহাব্যবস্থাপক (প্রশাসন) শরিফুল ইসলাম প্রমুখ।
বৈঠক শেষে শ্রমিক ইউনিয়েনের সাধারণ সম্পাদক রফিকুল ইসলাম প্রথম আলোকে বলেন, খনির ব্যবস্থাপনা পরিচালক আমিনুজ্জামান বর্তমানে বাইরে (ঢাকায়) অবস্থান করায় খনি কর্তৃপক্ষ আগামী বুধবার পর্যন্ত সময় চায়। কিন্তু সাধারণ শ্রমিকেরা তা সমর্থন না করায় ধর্মঘট অব্যাহত রাখার সিদ্ধান্ত নেওয়া হয়।
খনির ব্যবস্থাপনা পরিচালক আমিনুজ্জামান মুঠোফোনে বলেন, শ্রমিকনেতাদের সঙ্গে আলোচনা অব্যাহত রয়েছে।
আগামীকাল শনিবারের (আজ) মধ্যে হয়তো শান্তিপূর্ণ সমাধান সম্ভব হবে।
বড়পুকুরিয়া কয়লাখনির এক হাজার ৪৭ জন শ্রমিককে স্থায়ী নিয়োগ দেওয়া, বাংলাদেশি চিকিৎসক নিয়োগ, বকেয়া মুনাফা বোনাস প্রদান, শ্রমিকদের জন্য রেশনিং ও জীবনবিমা চালুর দাবিতে গত বৃহস্পতিবার থেকে খনির ফটকের সামনে অবস্থান ধর্মঘট শুরু করেন।
