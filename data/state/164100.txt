
রংপুরের মিঠাপুকুর উপজেলার পায়রাবন্দের শিমুলপাড়া এলাকায় ঘাঘট নদ থেকে অবৈধভাবে বালু তোলা বন্ধ হচ্ছে না৷ প্রতিবছরই এখান থেকে বালু তোলায় আশপাশের আবািদ জমি হুমকির মুখে পড়েছে৷এলাকাবাসীর অনেকের অভিযোগ, এখান থেকে বালু তোলায় গত তিন বছরে অনেক ঘরবাড়ি ও আবাদি জমি নদীগর্ভে বিলীন হয়েছে৷ স্থানীয় বালু ব্যবসায়ী লোকমান আলী ও লেবু মিয়া দেড় মাস ধরে এখান থেকে বালু তুলছেন৷গতকাল রোববার সরেজমিনে জানা যায়, উপজেলার পায়রাবন্দ ইউনিয়নের শিমুলপাড়া এলাকায় তিন বছর ধরে শীত মৌসুমে ঘাঘট নদ থেকে বালু তোলা হয়৷ এ কারণে নদের দুই পাশের পাড় ভাঙতে ভাঙতে সেখানকার ১০টি পরিবারের প্রায় তিন একর আবািদ জমি ও বসতভিটা নদীগর্ভে বিলীন হয়েছে৷ এখনো–সেখানে বালু তোলা অব্যাহত রয়েছে৷ শুধু বদল হয়েছে বালু উত্তোলনকারী৷ এবারের শীত মৌসুমে গত দেড় মাস থেকে স্থানীয় দুই বালু ব্যবসায়ী লোকমান আলী ও লেবু মিয়া বালু তুলছেন৷ নদের মধ্যে একটি শ্যালো মেশিন বসিয়ে লম্বা পাইপ লাগিয়ে এ বালু তোলা হচ্ছে৷এলাকাবাসীর অভিযোগ, এ ব্যবসা বন্ধের জন্য ইউনিয়ন পরিষদের (ইউপি) চেয়ারম্যানের কাছে আবেদন করার পরও কোনো কাজ হচ্ছে না৷গত দুই মাসে ওই এলাকার কৃষক আবদুল খালেকের ৩০ শতাংশ আবািদ জমি ভেঙে গেছে৷ তিনি বলেন, ‘দেড় মাস থাকি বালু তোলা হইতোছে৷ ইউনিয়নের চেয়ারমোনোক কয়া কোনো লাভ হয় নাই৷’একই এলাকার কৃষক নবাব আলীর বেশ কিছু আবািদ জমি ভেঙে গেছে৷ যেখানে বালু তোলা হচ্ছে এর পাশেই এক একর আবািদ জমি রয়েছে তাঁর৷ সেটিও হুমকির মুখে পড়েছে৷ নবাব আলী বলেন, ‘এই এলাকাত আগেও বালু তোলা হইছে৷ কিন্তু বন্ধ হয় না৷ এই বালু তোলায় হামার অনেক জমি নদীত ভাঙি গেইছে৷’ একই ধরনের অভিযোগ করেন শিমুলপাড়ার কৃষক এজাজ আলীসহ আরও কয়েকজন৷বালু উত্তোলনকারী লোকমান আলী বলেন, ‘এর আগেও এ নদ থেকে অনেকেই বালু তুলেছে৷ বালুর ব্যবসা করতে গেলে কোনো না কোনো স্থান থেকে বালু তুলতেই হবে৷ এ ছাড়াও পলি পড়তে পড়তে নদী ভরাট হয়ে যায়৷ তাই সেখান থেকে বালু তুলে ব্যবসা করি৷’পায়রাবন্দ ইউনিয়ন পরিষদের (ইউপি) চেয়ারম্যান রেজাউল করিম বলেন, ‘বিষয়টি জেনেছি৷ তবে এ ব্যাপারে আমাদের তেমন একটা করণীয় নেই৷’মিঠাপুকুর উপজেলা সহকারী কমিশনার (ভূমি) মামুন অর রশিদ বলেন, ‘আমি এখানে নতুন এসেছি৷ বিষয়টি জানা নেই৷ যত দ্রুত সম্ভব ব্যবস্থা নেওয়া হবে৷’২০১০ সালের বালুমহাল আইনে বলা আছে, বিপণনের উদ্দেশ্যে কোনো উন্মুক্ত স্থান, চা–বাগানের ছড়া বা নেদর তলদেশ থেকে বালু বা মাটি উত্তোলন করা যাবে না৷ এ ছাড়া সেতু, কালভার্ট, ব্যারেজ, বাঁধ, সড়ক, মহাসড়ক, বন, রেললাইন ও অন্যান্য গুরুত্বপূর্ণ সরকারি-বেসরকারি স্থাপনা অথবা আবাসিক এলাকা থেকে বালু ও মাটি উত্তোলন নিষিদ্ধ৷
 
