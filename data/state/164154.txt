
জিয়াউর রহমানকে বাংলাদেশের প্রথম রাষ্ট্রপতি বলায় বিএনপির চেয়ারপারসন খালেদা জিয়াকে জাতির কাছে ক্ষমা চাইতে বলেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত।আজ শুক্রবার রাজধানীর সেগুনবাগিচার খাজা নাজিমুদ্দিন মিলনায়তনে নৌকা সমর্থক গোষ্ঠীর এক আলোচনা সভায় সুরঞ্জিত এ মন্তব্য করেন।সুরঞ্জিত সেনগুপ্ত বলেন, ‘জাতীয় সংগীতের চেতনায় জাতি যখন ঐক্যবদ্ধ, ঠিক তখনই বিভ্রান্তি ছড়াতে খালেদা জিয়া ও তাঁর পুত্র এ ধরনের উদ্ভট দাবি করেছেন। অথচ জিয়াউর রহমান জীবিত থাকতে কখনো এ ধরনের দাবি করেননি। রাজনৈতিক, সামাজিক ও ঐতিহাসিকভাবে প্রমাণিত জিয়াই বাংলাদেশের প্রথম রাষ্ট্রপতি—এ ধরনের কথা বলে নতুন প্রজন্মকে বিভ্রান্ত করার জন্য তাঁকে (খালেদা জিয়া) জাতির কাছে ক্ষমা চাইতে হবে।’খালেদা জিয়াকে মুক্তিযুদ্ধের সম্মাননা দেওয়া হাস্যকর মন্তব্য করে সুরঞ্জিত বলেন, ‘নতুন প্রজন্ম মুক্তিযুদ্ধের চেতনায় ঐক্যবদ্ধ। আপনি (খালেদা জিয়া) নতুন করে তাদের বিভ্রান্ত করতে পারবেন না।’গতকাল বৃহস্পতিবার রাজধানীর ইঞ্জনিয়ার্স ইনস্টিটিউশন মিলনায়তনে এক আলোচনা সভায় খালেদা জিয়া দাবি করেন, তাঁদের দলের প্রতিষ্ঠাতা জিয়াউর রহমানই দেশের প্রথম রাষ্ট্রপতি।এর দুই দিন আগে ২৫ মার্চ লন্ডনে এক অনুষ্ঠানে তারেক রহমানও একই দাবি করেছিলেন। 
