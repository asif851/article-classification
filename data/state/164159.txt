
ব্রাহ্মণবাড়িয়ার সরাইল উপজেলা সদরের দক্ষিণ কুট্টাপাড়া গ্রাম ১০ দিন ধরে বিদ্যুৎহীন। ১৮ এপ্রিল রাত ১০টার দিকে বিদ্যুৎ চলে যায়। এরপর গতকাল মঙ্গলবার বিকেল পর্যন্ত বিদ্যুৎ আসেনি। গ্রামবাসী ও বিদ্যুৎ উন্নয়ন বোর্ডের (বিউবো) স্থানীয় কার্যালয় সূত্র জানায়, ১৮ এপ্রিল রাতে ঝোড়ো হাওয়া ও বৃষ্টির কারণে দক্ষিণ কুট্টাপাড়া গ্রামের কয়েকটি বৈদ্যুতিক খুঁটি ভেঙে পড়ে। এ কারণে ওই গ্রামের বিদ্যুৎ-সংযোগ বন্ধ রাখা হয়। বিউবোর সরাইল উপজেলা কার্যালয়ের নির্বাহী প্রকৌশলী সুব্রত রায় বলেন, নতুন খুঁটি বসানোর কাজ চলছে। বৃহস্পতিবারের মধ্যে বিদ্যুৎ-সংযোগ দেওয়া সম্ভব হবে। 
