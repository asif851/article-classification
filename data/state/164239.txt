
শেরপুরে জেলা পরিষদের উদ্যোগে বিনা মূল্যে কম্পিউটার প্রশিক্ষণ কোর্সের উদ্বোধন করা হয়েছে। গতকাল মঙ্গলবার জেলা পরিষদ মিলনায়তনে ‘বিনা মূল্যে কম্পিউটার প্রশিক্ষণ প্রকল্প’-এর আওতায় এ প্রশিক্ষণ কোর্সের উদ্বোধন করেন পরিষদের প্রধান নির্বাহী কর্মকর্তা এহছানুল পারভেজ। এ সময় জেলা পরিষদের কম্পিউটার প্রশিক্ষক ফারজানা সিদ্দিকা উপস্থিত ছিলেন। পরিষদের প্রধান নির্বাহী কর্মকর্তা এহছানুল পারভেজ জানান, জেলার হতদরিদ্র ও মেধাবী কলেজশিক্ষার্থীদের কম্পিউটার বিষয়ে দক্ষ করে তোলার জন্য এ প্রশিক্ষণ কোর্সের আয়োজন করা হয়েছে। প্রতি ব্যাচে ২০ জন করে পৃথক তিনটি ব্যাচে মোট ৬০ জন শিক্ষার্থীকে প্রশিক্ষণ দেওয়া হবে। দুই মাসব্যাপী এ প্রশিক্ষণ শেষে শিক্ষার্থীদের সনদ প্রদান করা হবে।
