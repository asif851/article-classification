
প্রধান তথ্য কমিশনার অধ্যাপক মো. গোলাম রহমানের তোলা ছবি নিয়ে একক আলোকচিত্র প্রদর্শনী ‘রিদম’ শুরু হয়েছে। আজ বৃহস্পতিবার ড্যাফোডিল ইন্টারন্যাশনাল ইউনিভার্সিটি মিলনায়তনে তিন দিনব্যাপী (১-৩ ডিসেম্বর) এই প্রদর্শনীর উদ্বোধন করা হয়।
ড্যাফোডিল ইন্টারন্যাশনাল ইউনিভার্সিটির ফটোগ্রাফিক সোসাইটি প্রতিষ্ঠার পাঁচ বছর পূর্তি উপলক্ষে বিশ্ববিদ্যালয়ের সাংবাদিকতা ও গণযোগাযোগ বিভাগ এবং ফটোগ্রাফিক সোসাইটি যৌথভাবে এ প্রদর্শনীর আয়োজন করেছে।
উদ্বোধনী অনুষ্ঠানে প্রধান অতিথির বক্তব্যে প্রথম আলোর সম্পাদক মতিউর রহমান বলেন, ‘আমাদের দেশের নানা ক্ষেত্রে দ্বন্দ্ব-সমস্যা বিদ্যমান। এসব ক্ষেত্রে মুক্ত চিন্তা বা সৃজনশীলতার প্রতি অনাগ্রহ আছে কি না, তা দেখতে হবে। তা না হলে এত দ্বন্দ্ব, এত সমস্যা কেন? ভবিষ্যতে এ দ্বন্দ্ব দেশে বড় সংকট তৈরি করতে পারে।’
মতিউর রহমান বলেন, বর্তমানে ছাপা সংবাদপত্র অত্যন্ত কঠিন সময় পার করছে। এখানে ছবির গুরুত্ব অনেক বেশি। ভালো ছবি পত্রিকায় থাকা দরকার।
অনুষ্ঠানে গোলাম রহমান বলেন, ‘জীবনকে সহজভাবে দেখতে চাই। অনেক সমস্যা সংকট থাকবে; তার মধ্য থেকেই চলতে হবে।’ তিনি আরও বলেন, ফটোগ্রাফি একটি আলাদা জগৎ, একটি আলাদা ভাষা। এটি সহজ ভাষায় মানুষের জীবনের কথা বলতে চায়।
অনুষ্ঠানে উপস্থিত ছিলেন ড্যাফোডিল ইন্টারন্যাশনাল ইউনিভার্সিটির ট্রাস্টি বোর্ডের চেয়ারম্যান মো. সবুর খান, সামাজিক বিজ্ঞান অনুষদের ডিন অধ্যাপক হামিদুর রহমান এবং সাংবাদিকতা ও গণযোগাযোগ বিভাগের প্রধান সেলিম আহমেদ।
প্রতিদিন বেলা ১১টা থেকে বিকেল ৪টা পর্যন্ত সবার জন্য উন্মুক্ত থাকবে এই প্রদর্শনী।
