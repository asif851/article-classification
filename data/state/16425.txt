

গত দুই বছরের মতো এবারও পরীক্ষার্থীদের অসুবিধার কথা ভেবে দলবল নিয়ে কেন্দ্রে প্রবেশ করেননি শিক্ষামন্ত্রী নুরুল ইসলাম নাহিদ। শিক্ষা সচিব, প্রধান শিক্ষকসহ দু-একজনকে সঙ্গে নিয়ে পরীক্ষা কেন্দ্র পরিদর্শন করেন তিনি। আজ মঙ্গলবার জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষা দেখতে রাজধানীর ধানমন্ডি গভর্নমেন্ট বয়েজ হাইস্কুল কেন্দ্রে যান শিক্ষামন্ত্রী।  পরিদর্শন শেষে সাংবাদিকদের শিক্ষামন্ত্রী বলেন, ‘সবাই খুশি। তারা বলেছে, প্রশ্ন ভালো হয়েছে। উত্তর দিতে পারবে। এবার আমরা ৩০ মিনিট আগে পরীক্ষা হলে আসার জন্য আহ্বান জানিয়েছিলাম। বেশির ভাগই তাতে সাড়া দিয়েছে। এতে পরীক্ষা শুরুর ১৫ মিনিট আগেই খাতা দেওয়া হয়েছে, যাতে আনুষঙ্গিক কাজগুলো করে রাখতে পারে পরীক্ষার্থীরা।’  সারা দেশে আজ থেকে জেএসসি ও জেডিসি পরীক্ষা শুরু হয়েছে। সকাল ১০টায় এই দুই পরীক্ষা শুরু হয়। এবার ২৮ হাজার ৭৬১টি শিক্ষাপ্রতিষ্ঠানের মোট ২৪ লাখ ১২ হাজার ৭৭৫ জন পরীক্ষার্থীর এই দুই পরীক্ষায় অংশ নেওয়ার কথা। এবারে পরীক্ষায় ২০ লাখ ৩৮ হাজার ৩০৩ জন জেএসসি এবং ৩ লাখ ৭৪ হাজার ৪৭২ জন জেডিসি পরীক্ষার্থী। বিদেশের আটটি কেন্দ্র থেকে ৬৮১ জনের পরীক্ষা দেওয়ার কথা। পরীক্ষা শেষ হবে ১৭ নভেম্বর।
আগামী ৩০ ডিসেম্বরের মধ্যে এই পরীক্ষার ফলাফল ঘোষণা করা হবে বলে জানিয়েছেন শিক্ষামন্ত্রী।
