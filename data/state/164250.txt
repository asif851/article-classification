
চট্টগ্রাম মেট্রোপলিটন চেম্বারের আয়োজনে নগরের হালিশহরের আবাহনী মাঠে আগামী মঙ্গলবার থেকে দ্বিতীয়বারের মতো শুরু হচ্ছে মাসব্যাপী আন্তর্জাতিক বাণিজ্য ও রপ্তানি মেলা। তবে কাল শনিবার মেলার আনুষ্ঠানিক উদ্বোধন করবেন বাণিজ্যমন্ত্রী তোফায়েল আহমেদ।গতকাল বৃহস্পতিবার দুপুরে চট্টগ্রাম মেট্রোপলিটন চেম্বার অব কমার্স অ্যান্ড ইন্ডাস্ট্রি কার্যালয়ে এক সংবাদ সম্মেলনে আয়োজকেরা এসব তথ্য দেন। সংবাদ সম্মেলনে উপস্থিত ছিলেন মেট্রোপলিটন চেম্বারের সভাপতি খলিলুর রহমান, সহসভাপতি এ এম মাহবুব চৌধুরী, পরিচালক মো. আবদুল আউয়াল প্রমুখ।প্রতিদিন সকাল ১০টা থেকে রাত ১০টা পর্যন্ত মেলা চলবে। মেলায় ১৮৪টি স্টল থাকবে। প্রবেশমূল্য ধরা হয়েছে ১০ টাকা।
