
আগামী বুধবার খাগড়াছড়ি ও রাঙামাটিতে সকাল-সন্ধ্যা সড়ক ও নৌপথ অবরোধের ডাক দেওয়া হয়েছে। আঞ্চলিক দল ইউপিডিএফ-সমর্থিত তিন সংগঠন গণতান্ত্রিক যুব ফোরাম, পাহাড়ি ছাত্র পরিষদ ও হিল উইমেন্স ফেডারেশন যৌথভাবে এ কর্মসূচি ঘোষণা করে।
আজ সোমবার দুপুরে হিল উইমেন্স ফেডারেশনের কেন্দ্রীয় সাংগঠনিক সম্পাদক দ্বিতীয়া চাকমা স্বাক্ষরিত এক বিবৃতিতে এ তথ্য জানানো হয়।
পাহাড়ি ছাত্র পরিষদের খাগড়াছড়ি জেলা শাখার সাধারণ সম্পাদক অমল ত্রিপুরা অবরোধের বিষয়টি নিশ্চিত করে বলেন, রাঙামাটি থেকে অপহৃত হিল উইমেন্স ফেডারেশনের দুই নেত্রীর মুক্তি ও ইউপিডিএফ গণতান্ত্রিকের শীর্ষ নেতা তপন জ্যোতি চাকমা এবং তাঁর সহযোগীদের গ্রেপ্তারসহ বেশ কয়েকটি দাবিতে এ অবরোধের ডাক দেওয়া হয়েছে।
গতকাল রোববার হিল উইমেন্স ফেডারেশনের কেন্দ্রীয় সাধারণ সম্পাদক মন্টি চাকমা ও রাঙামাটি জেলা শাখার সাধারণ সম্পাদক দয়া সোনা চাকমাকে অপহরণ করে দুর্বৃত্তরা। ইউপিডিএফ এ ঘটনার জন্য তাদেরই ভেঙে যাওয়া সংগঠন ইউপিডিএফ গণতান্ত্রিককে দায়ী করে আসছে। তবে ইউপিডিএফ গণতান্ত্রিক এ ঘটনায় সম্পৃক্ততার কথা অস্বীকার করেছে।
