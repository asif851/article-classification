
‘অবরোধে ক্ষতিগ্রস্ত ট্রাকচালকদের’ ব্যানারে দুজন ব্যক্তি গতকাল সোমবার বিরোধীদলীয় নেতা খালেদা জিয়ার বাসভবন ঘেরাও করতে গেলে তাঁদের পুলিশ আটকে দেয়।শহিদুল ইসলাম নামে একজন ট্রাকচালক প্রথম আলোকে বলেন, অবরোধের কারণে ক্ষতিগ্রস্ত ট্রাকচালকদের ব্যানারে তাঁরা বনানী থেকে মিছিল নিয়ে গুলশান ২ নম্বরে খালেদা জিয়ার বাসার সামনে গিয়ে অবস্থান নেওয়ার ঘোষণা দেন। কিন্তু মিছিলটি গুলশান ২ নম্বর গোলচত্বরে পৌঁছালে পুলিশ আটকে দেয়। এরপর তাঁরা সেখান থেকে ফিরে আসেন।এই ট্রাকচালক দাবি করেন, মিছিলে অংশ নেওয়াদের মধ্যে শ্রমিক লীগের কয়েকজন নেতাও ছিলেন, যাঁদের তিনি চেনেন। তবে বেশির ভাগই সাধারণ ট্রাকচালক। গাবতলী ও তেজগাঁও ট্রাকস্ট্যান্ড থেকে তিনিসহ ও অন্যরা এসেছেন।এদিকে ট্রাকচালকদের এই মিছিল কেন্দ্র করে গতকাল সকালেই খালেদা জিয়ার বাসভবনের আশপাশে অতিরিক্ত পুলিশ মোতায়েন করা হয়। বেলা একটার দিকে পরিস্থিতি স্বাভাবিক হলে অতিরিক্ত পুলিশ প্রত্যাহার করে নেওয়া হয়।গুলশান থানার পুলিশ জানায়, নিরাপত্তার স্বার্থে আইনশৃঙ্খলা রক্ষাকারী বাহিনীর অতিরিক্ত সদস্য সেখানে মোতায়েন করা হয়েছিল। মিছিলকারীরা শান্তিপূর্ণভাবেই তাদের কর্মসূচি শেষ করে চলে গেছে।
