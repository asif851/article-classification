
ফরিদপুরে এশিয়া ডায়াগনস্টিক সেন্টারে অভিযান চালিয়ে ফের কথিত চিকিৎসক বদিউল আলম চৌধুরীকে (৬৬) গ্রেপ্তার করা হয়েছে। পরে তাঁকে এক বছরের কারাদণ্ড দেওয়া হয়। একই সঙ্গে শহরের ঝিলটুলী মহল্লায় অবস্থিত এই সেন্টারটির কার্যক্রমও বন্ধ করে দেওয়া হয়েছে।
এর আগেও বদিউল একই অভিযোগে ভ্রাম্যমাণ আদালতের মাধ্যমে ছয় মাসের বিনাশ্রম কারাদণ্ডে দণ্ডিত হয়েছিলেন।
আজ রোববার দুপুর সাড়ে ১২টার দিকে র‍্যাপিড অ্যাকশন ব্যাটালিয়নের (র‍্যাব) একটি দল এ অভিযান চালায়। পরে নির্বাহী হাকিম ফরিদপুর সদরের সহকারী কমিশনার (ভূমি) মো. পারভেজ মল্লিক ভ্রাম্যমাণ আদালত পরিচালনা করে দণ্ড দেন। বদিউল আলম চৌধুরী ফরিদপুর সদরের কানাইপুর ইউনিয়নের গঙ্গাবর্দী এলাকার বাসিন্দা।
র‌্যাব ফরিদপুরের কমান্ডার অতিরিক্ত পুলিশ সুপার মো. রইছ উদ্দিন বলেন, এর আগেও এই ভুয়া ডাক্তারকে শহরের গোয়ালচামট হাজরাতলা মোগ এলাকার সুমনা ডায়াগনস্টিক সেন্টার থেকে আটক করে। পরে ভ্রাম্যমাণ আদালতের মাধ্যমে ছয় মাসের কারাদণ্ড দেওয়া হয়েছিল। সেই সাজা শেষ করে ওই ব্যক্তি আবার চিকিৎসা পেশার নামে সাধারণ মানুষকে বিভিন্নভাবে প্রতারিত করে অর্থ উপার্জন করে আসছিলেন।
ভ্রাম্যমাণ আদালত পরিচালনাকারী নির্বাহী হাকিম মো. পারভেজ মল্লিক বলেন, ভুয়া ডাক্তার বদিউল আলম চৌধুরীকে ভোক্তা অধিকার সংরক্ষণ আইন ২০০৯–এর ৫২ ধারায় দোষী সাব্যস্ত করে এক বছরের বিনাশ্রম কারাদণ্ড দিয়ে জেলা কারাগারে পাঠানো হয়েছে। তিনি বলেন, একই সঙ্গে একজন ভুয়া চিকিৎসককে নিয়োগ দেওয়ায় ল্যাব এশিয়া ডায়াগনস্টিক সেন্টারের কার্যক্রম বন্ধ করে দেওয়া হয়েছে।
