
সরকারকে বেকায়দায় ফেলতে পরিকল্পিতভাবে এসব হত্যাকাণ্ড ঘটানো হচ্ছে বলে মন্তব্য করেছেন আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম। তিনি সাম্প্রতিক হত্যাকাণ্ডগুলো নিয়ে বলেছেন, যারা ব্লগার বা সাংস্কৃতিক ব্যক্তিত্ব, তাদের ওপর আঘাত আসছে। কোনো আক্রমণকেই সরকার সহজভাবে নিচ্ছে না। আইনি প্রক্রিয়ায় আক্রমণকারীদের বিরুদ্ধে ব্যবস্থা নেওয়া হবে। তাদের কেউ বাঁচতে পারবে না।আজ মঙ্গলবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে যৌথসভা শেষে আয়োজিত সংবাদ সম্মেলনে সাংবাদিকদের প্রশ্নের জবাবে সৈয়দ আশরাফ এসব কথা বলেন। আওয়ামী লীগের কেন্দ্রীয় কার্যালয়ের নতুন ভবন নির্মাণের বিষয়ে জানাতে এই যৌথসভার আয়োজন করা হয়। যৌথসভার পরে সাংবাদিকদের বিভিন্ন প্রশ্নের জবাব দেন সৈয়দ আশরাফ। হত্যাকাণ্ডের দায় বিএনপি-জামায়াতের ওপর চাপানো হচ্ছে বলে বিএনপির অভিযোগ নিয়ে করা প্রশ্নের জবাবে তিনি বলেন, ‘বিএনপি তো এখন ক্ষমতায় নাই। তারপরেও কিন্তু তারা রাজনীতির জন্য সময় দেয় না। মাঝে মাঝে আসে, এক দিন-দুই দিন কথা কয় তিন-চার মাসে কোনো খবর নাই। তাদের খুঁজে পাওয়া যায় না।’ ওলামা লীগ আওয়ামী লীগের কোন পর্যায়ের সংগঠন—সাংবাদিকদের এমন প্রশ্নের জবাবে আশরাফ বলেন, ‘আমাদের জয়েন্ট সেক্রেটারি ক্লিয়ার করে বলে দিয়েছেন যে ওলামা লীগ আওয়ামী লীগের অঙ্গ কিংবা ভ্রাতৃপ্রতিম সংগঠন নয়।’ তিনি বলেন, ওলামা লীগ যদি ঔদ্ধত্যপূর্ণ বক্তব্য দিয়ে থাকে, এটা তাদের বিষয়। এখন অনেকে তো আওয়ামী লীগের নাম ব্যবহার করে। তাঁর সঙ্গে সুর মিলিয়ে এ সময় দলটির যুগ্ম সাধারণ সম্পাদক মাহবুব উল আলম হানিফ বলেন, ‘আমরা ক্লিয়ার করে দিয়েছি। এটা নিয়ে যদি অন্যরা মাথা না ঘামায় তাহলে এমনি থেমে যাবে।’ ইউনিয়ন পরিষদ নির্বাচনে প্রার্থী বাছাইয়ে বাণিজ্য হচ্ছে কি না, সাংবাদিকদের করা এমন প্রশ্নের জবাবে আওয়ামী লীগের স্থানীয় সরকার মনোনয়ন বোর্ডের সদস্যসচিব সৈয়দ আশরাফ বলেন, ‘আমাদের দেশের সর্ববৃহৎ নির্বাচন হচ্ছে ইউনিয়ন পরিষদ নির্বাচন। সেখানে কিছু কিছু ঘটনা আগে ঘটেছে, ভবিষ্যতেও ঘটবে। এমন কোনো ঘটনা ঘটেনি যে সেটা জাতির জন্য চ্যালেঞ্জের। নির্বাচন শেষ হলে এটা মানুষ ভুলে যাবে।’দলীয়ভাবে ইউপি নির্বাচন হওয়ায় দল, রাজনীতি ও সংবিধান লাভবান হয়েছে উল্লেখ করে আশরাফ বলেন, ‘পৃথিবীর যেখানে গণতান্ত্রিক শাসনব্যবস্থা আছে, সেখানেই দলীয়ভাবে নির্বাচন হয়। আমাদের এখানেই ছিল ব্যতিক্রম। শুধু জাতীয় নির্বাচন রাজনৈতিক দলভিত্তিক হবে আর সব নির্বাচন হবে অন্যভাবে। এটা সামরিক সরকারের মাথা থেকে এসেছে।’ আশরাফ বলেন, ‘আপনাদের আগের ইউনিয়ন পরিষদ নির্বাচন যদি স্মরণ থাকে, দেখবেন এবারই সবচেয়ে শান্তিপূর্ণভাবে নির্বাচন হচ্ছে। এর আগে এর থেকে মারামারি-কাটাকাটি সারা দেশে ছিল। রাজনৈতিক শৃঙ্খলা থাকায় সংঘাত কমে গেছে। আমরা এটা শুরু করেছি, অন্য দলগুলো এভাবেই করবে। আরেকটা ইলেকশনের পরেই দেখবেন এটা স্বাভাবিক হয়ে গেছে।’
৩০ মের মধ্যে ছাড়তে হবে আ.লীগ কার্যালয়সংবাদ সম্মেলনে সৈয়দ আশরাফুল ইসলাম বলেন, আওয়ামী লীগের কেন্দ্রীয় কার্যালয় ২৩ বঙ্গবন্ধু অ্যাভিনিউয়ে নতুন ভবন নির্মাণ করা হবে। বর্তমান ঠিকানায় নতুন ভবন নির্মাণ করা হবে বিধায় সেখান থেকে ৩০ মের মধ্যে দলটির সব সহযোগী ও ভ্রাতৃপ্রতিম সংগঠনের কার্যালয় সরিয়ে ফেলার নির্দেশ দেন তিনি। এ বছরের সেপ্টেম্বর মাসে কার্যালয়টির নির্মাণকাজ শুরু হবে বলে জানান তিনি। ৬ এপ্রিল আওয়ামী লীগ সভানেত্রী শেখ হাসিনা নতুন এই ভবনের নকশা অনুমোদন করেছেন বলেও সংবাদ সম্মেলনে জানানো হয়।সংবাদ সম্মেলনে আওয়ামী লীগের যুগ্ম সাধারণ সম্পাদক মাহবুব উল আলম হানিফ, কৃষি ও সমবায়বিষয়ক সম্পাদক আব্দুর রাজ্জাক, দপ্তর সম্পাদক আবদুস সোবহান, সাংগঠনিক সম্পাদক খালিদ মাহমুদ চৌধুরীসহ দলটির সহযোগী ও ভ্রাতৃপ্রতিম সংগঠনের শীর্ষ নেতারা উপস্থিত ছিলেন।
