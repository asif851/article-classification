
দেশের বিভিন্ন স্থানে চলমান রাজনৈতিক সহিংসতায় জনগণের প্রাণহানি ও নিরাপত্তাহীনতায় গভীর উদ্বেগ প্রকাশ করেছে মানবাধিকার সংগঠন আইন ও সালিশ কেন্দ্র (আসক)।
গতকাল বুধবার আসকের নির্বাহী পরিচালক সুলতানা কামাল স্বাক্ষরিত এক বিবৃতিতে বলা হয়, এ ধরনের সহিংসতার কারণে সাধারণ মানুষের জীবনের নিরাপত্তাহীনতা প্রকট হয়ে উঠেছে।
বিবৃতিতে বলা হয়, রাজনৈতিক কর্মসূচি পালন গণতান্ত্রিক অধিকার চর্চার অংশ। কিন্তু কর্মসূচি পালনকালে কোনোভাবেই যাতে জনসাধারণের প্রাণহানি বা মৌলিক অধিকার খর্ব না হয়, সেদিকে বিবেচনা করা রাজনৈতিক দলগুলোর নৈতিক দায়িত্ব। সাম্প্রতিক সহিংসতায় আইনশৃঙ্খলা রক্ষাকারী বাহিনীর ওপর হামলার ঘটনায় জনসাধারণের মনে চরমভাবে ভীতি ও আতঙ্ক তৈরি হয়েছে বলে উল্লেখ করা হয় বিবৃতিতে। একই সঙ্গে রাষ্ট্রীয় বাহিনী যেন কোনোভাবেই অগণতান্ত্রিক কোনো পন্থা না নেয়, সে জন্য সর্বাত্মক সাবধানতা অবলম্বন করার আহ্বান জানানো হয়।
চলমান সংঘাতময় পরিস্থিতি ও সংকট নিরসনে সরকার ও রাজনৈতিক দলগুলো দ্রুত আলোচনার মাধ্যমে করণীয় ব্যবস্থা নেবে বলে আশা করা হয়  বিবৃতিতে। বিজ্ঞপ্তি।
 
 
