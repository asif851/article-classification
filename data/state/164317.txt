
ফরিদপুরের চরভদ্রাসন উপজেলায় ভুবনেশ্বর শাখা নদের মধ্যে আড়াআড়িভাবে বাঁশ ও জাল দিয়ে দেওয়া ১০টি বেড়া অপসারণ করা হয়েছে। উপজেলা মৎস্য কর্মকর্তা মালিক তানভির হোসেন গত শনিবার এ উচ্ছেদ অভিযানে নেতৃত্ব দেন।সদর ইউনিয়নের লোহারটেক গ্রাম, মৌলভীরচর ও কেএমডাঙ্গী গ্রামে এ অভিযান চালানো হয়। এলাকাবাসী ও উপজেলা মৎস্য কর্মকর্তার কার্যালয়ের কর্মকর্তা বলেন, পদ্মা নদী থেকে উৎপন্ন ভুবনেশ্বর নদের বিভিন্ন পয়েন্টে আষাঢ়-শ্রাবণ মাসে এলাকার কয়েকজন প্রভাবশালী ব্যক্তি বাঁশ, চটি ও জাল দিয়ে আড়াআড়ি বেড়া দিয়ে মাছ শিকার করে আসছিল। শনিবার বিকেলে মৎস্য কর্মকর্তা পুলিশ সদস্যদের সঙ্গে নিয়ে অভিযান চালিয়ে বেড়াগুলো ভেঙে দেন।এ সময় অন্যান্যের মধ্যে উপজেলা সহকারী মৎস্য কর্মকর্তা এম এম আজম আলী উপস্থিত ছিলেন।
