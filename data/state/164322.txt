
প্রতিবেশী দেশ ভারতের সঙ্গে বাংলাদেশের সম্ভাব্য সামরিক চুক্তির বিষয়ে জনগণকে জানানোর দাবি জানিয়েছেন বিএনপির মহাসচিব মির্জা ফখরুল ইসলাম আলমগীর। আজ বৃহস্পতিবার দুপুরে ঢাকা রিপোর্টার্স ইউনিটি মিলনায়তনে এক আলোচনা সভায় তিনি এ দাবি জানান।বিএনপির সিনিয়র ভাইস চেয়ারম্যান তারেক রহমানের ‘কারাবরণ দিবস’ উপলক্ষে বিএনপি-সমর্থক চিকিৎসকদের সংগঠন ডক্টরস অ্যাসোসিয়েশন অব বাংলাদেশ (ড্যাব) ওই আলোচনা সভার আয়োজন করে।মির্জা ফখরুল বলেন, পত্রিকার মাধ্যমে তিনি জেনেছেন, ভারতের সঙ্গে বাংলাদের নিরাপত্তা ও সামরিক চুক্তি হচ্ছে। একটি দেশের সঙ্গে অন্য দেশের চুক্তি হতেই পারে। কিন্তু ভারতের সঙ্গে বাংলাদেশের চুক্তি সম্পর্কে জনগণ জানবে না, সেটা হতে পারে না। দেশের সবার এটা জানার অধিকার রয়েছে। সরকার কী করছে, কী চুক্তি হচ্ছে, তা প্রকাশ করা আবশ্যক। অথচ এখন পর্যন্ত একটা চুক্তিও জনসমক্ষে প্রকাশ করা হয়নি।
ভারতের সঙ্গে তিস্তার পানি বণ্টন চুক্তি না হওয়ারও সমালোচনা করেন বিএনপির এই নেতা।
মির্জা ফখরুল অভিযোগ করেন, সরকারের কারণে সারা বিশ্বে এই ধারণা দেওয়া হচ্ছে যে বাংলাদেশ একটি জঙ্গিরাষ্ট্রে পরিণত হচ্ছে। সুনির্দিষ্টভাবে তদন্ত হচ্ছে না। এখন নতুন করে নাটক শুরু হয়েছে দাবি করে ফখরুল বলেন, বিএনপি এসব ঘটনা বাতিল করে দিচ্ছে না। সঠিক তদন্ত করে ব্যবস্থা নিতে হবে। সরকারকে গ্রহণযোগ্য যুক্তি দিতে হবে।
নির্বাচনকালীন সরকারের বিষয়ে আওয়ামী লীগের সাধারণ সম্পাদক ওবায়দুল কাদেরের একটি বক্তব্যের সমালোচনা করে মির্জা ফখরুল বলেন, সংবিধান মানুষের জন্য। সংবিধানের জন্য মানুষ নয়। আওয়ামী লীগ সংবিধানকে বাইবেল বানিয়ে দিয়েছে, যেন কখনো পরিবর্তন করা যাবে না।
ফখরুল অভিযোগ করেন, আওয়ামী লীগ গণতন্ত্রকে হত্যা করেছে। মানুষের বাক্‌স্বাধীনতা হরণ ও গণমাধ্যমকে কৌশলে নিয়ন্ত্রণ করা হচ্ছে।
অন্যদের মধ্যে ড্যাবের সহসভাপতি এম এ কুদ্দুস, মহাসচিব এ জেড এম জাহিদ হোসেন, বিএনপির সিনিয়র যুগ্ম মহাসচিব রুহুল কবির রিজভী প্রমুখ বক্তব্য দেন।
