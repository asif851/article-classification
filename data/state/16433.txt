
ব্রাহ্মণবাড়িয়ার বিজয়নগর উপজেলার ইসলামপুর এলাকায় ঢাকা-সিলেট মহাসড়কে আজ শুক্রবার সকালে সড়ক দুর্ঘটনায় দুজন নিহত হয়েছেন।
নিহত ব্যক্তিরা হলেন বাদল মিয়া (৩০) ও  আল আমিন (২৫)। দুর্ঘটনায় গুরুতর আহত পলাশ মিয়াকে জেলা সদর হাসপাতালে ভর্তি করা হয়েছে। তাঁরা সবাই প্রাইভেট কারের যাত্রী।
প্রত্যক্ষদর্শীরা জানায়, সকাল নয়টার দিকে সিলেটগামী একটি প্রাইভেট কার মহাসড়কের পাশে বিকল হয়ে থাকা একটি ট্রাককে প্রচণ্ড জোরে ধাক্কা দেয়। এতে প্রাইভেট কারের যাত্রীরা গুরুতর আহত হন। আহত ব্যক্তিদের জেলা সদর হাসপাতালে নেওয়ার পরে কর্তব্যরত চিকিত্সা কর্মকর্তা ওই দুজনকে মৃত ঘোষণা করেন।
নিহত ও আহত সবার বাড়ি ঢাকার কেরানীগঞ্জে। সরাইল বিশ্বরোড মোড় হাইওয়ে পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট মোহাম্মদ আবদুর নূর ঘটনার সত্যতা নিশ্চিত করেছেন।
