
রাজধানীর বনানী সুপার মার্কেটের সামনের ফুটপাতের দোকান উচ্ছেদে আজ বৃহস্পতিবার বেলা সাড়ে ১১টার দিকে একজন নির্বাহী ম্যাজিস্ট্রেটের অভিযান শুরু হয়। ব্যবসায়ীরা বাধা দিয়ে একপর্যায়ে ম্যাজিস্ট্রেটকে ঘেরাও করে ফেললে গুলির নির্দেশ দেন তিনি। পুলিশের শটগানের গুলিতে ১০ জন আহত হন।
ঘটনার সত্যতা নিশ্চিত করে ঢাকা মহানগর পুলিশের (ডিএমপি) গুলশান বিভাগের সহকারী কমিশনার নুরুল আলম প্রথম আলোকে বলেন, আহত ব্যক্তিরা কুর্মিটোলা হাসপাতালে চিকিৎসা নিয়েছেন।
ফুটপাতের ব্যবসায়ীদের অভিযোগ, কোনো নোটিশ না দিয়েই ওই উচ্ছেদ অভিযান শুরু করা হয়। এর প্রতিবাদ জানান ব্যবসায়ীরা।
প্রত্যক্ষদর্শীদের ভাষ্য, উচ্ছেদকারী দলের সঙ্গে ব্যবসায়ীদের বাগ্‌বিতণ্ডা হয়। একপর্যায়ে ব্যবসায়ীরা ম্যাজিস্ট্রেটকে ঘেরাও করে ফেললে তিনি গুলি চালাতে পুলিশকে নির্দেশ দেন। পুলিশের শটগানের গুলিতে ১০ জন আহত হন।
এই অভিযানে নেতৃত্ব দিচ্ছিলেন নির্বাহী ম্যাজিস্ট্রেট মাহবুবুর রহমান। এ বিষয়ে তাঁর বক্তব্য জানা সম্ভব হয়নি।
