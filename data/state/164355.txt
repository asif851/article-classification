
রাজপ্রাসাদের মতো দেখতে একটি ভবন। সামনে প্রশস্ত বাগান। ভবনের পাশাপাশি দুটি গম্বুজ, একই রকমের কক্ষ, একই রকম নকশা যে কাউকে মুগ্ধ করবে। ১৯০৮ সালে তোলা এই ছবিটির খোঁজ মিলল ইন্টারনেটে। তবে কোনো আলোকচিত্রীর নাম নেই। ঢাকা বিশ্ববিদ্যালয়ের শিক্ষার্থীরা ছবিটি দেখলেই বুঝবেন এটি শহীদুল্লাহ্ হল। সূত্র খুঁজতে গিয়ে জানা গেল, ঢাকা বিশ্ববিদ্যালয়ের ইতিহাস বিভাগের অধ্যাপক শরীফ উদ্দিন আহমেদ রচিত ঢাকা কলেজ ইতিহাস ও ঐতিহ্য ১৮৪১-১৯২১ বইটি থেকে ছবিটি নেওয়া। সেখানে বলা হয়েছে, ১৯০৮ সালে ঢাকা কলেজের জন্য পরিকল্পিতভাবে নির্মিত প্রথম ছাত্রাবাস এটি। শুধু তাই নয়, বাংলাদেশের কোনো সরকারি কলেজের জন্য নির্মিত প্রথম ছাত্রাবাসও এটি। সেখানেই জানা গেল, ১৮৪১ সালে ঢাকা কলেজ প্রতিষ্ঠিত হলেও ছাত্রদের জন্য কোনো ছাত্রাবাস ছিল না। ১৯০৪ সালের ২৭ মে এক সরকারি সভায় ঢাকা কলেজের জন্য নিজস্ব একটি আধুনিক ছাত্রাবাস নির্মাণের সিদ্ধান্ত গৃহীত হয়। তবে এক বছরের মধ্যেই বঙ্গভঙ্গের ফলে দেশের রাজনৈতিক ও প্রশাসনিক জীবনে বিরাট পরিবর্তন আসে। এত অনিশ্চয়তার মধ্যেও ছাত্রাবাসটি নির্মাণের সিদ্ধান্ত হয়। প্রায় চার বছর পর ১৯০৮ সালের মার্চ মাসে এর নির্মাণকাজ শেষ হয়। কার্জন হলের নকশার সঙ্গে এই হলের নকশা সামঞ্জস্যপূর্ণ। ১৯১১-১২ সালে এখানে ১৯০ জন ছাত্র ছিলেন। তবে ঢাকা বিশ্ববিদ্যালয় প্রতিষ্ঠা হলে ‘ঢাকা হল’ নামে এটি ঢাকা বিশ্ববিদ্যালয়ের আবাসিক হল হিসেবে যুক্ত হয়। ১৯৬৯ সালে জ্ঞানতাপস ড. মুহম্মদ শহীদুল্লাহ্র নামানুসারে এই হলের নামকরণ করা হয় শহীদুল্লাহ্ হল। লেখা: শরিফুল হাসান, ছবি: জিয়া ইসলাম
