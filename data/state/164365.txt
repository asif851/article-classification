
বড়পুকুরিয়া কয়লাখনি দুর্নীতি মামলায় খালেদা জিয়াকে ১৩ এপ্রিল হাজির হওয়ার নির্দেশ দিয়েছেন আদালত। দুর্নীতি দমন কমিশনের (দুদক) আবেদনের পরিপ্রেক্ষিতে ঢাকার বিশেষ জজ আদালত-২-এর বিচারক হোসনে আরা বেগম আজ সোমবার এ আদেশ দেন।বড়পুকুরিয়া কয়লাখনিতে উৎপাদন, ব্যবস্থাপনা, রক্ষণাবেক্ষণের জন্য ঠিকাদার নিয়োগে দুর্নীতির অভিযোগে ২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে শাহবাগ থানায় মামলাটি করেন দুদকের সহকারী পরিচালক মো. শামসুল আলম। মামলাটি বাতিল চেয়ে হাইকোর্টে আবেদন করেন খালেদা জিয়া। শুনানির পর ওই বছরের ১৬ অক্টোবর হাইকোর্টের একটি দ্বৈত বেঞ্চ মামলাটি কেন বাতিল ঘোষণা করা হবে না—তা জানতে চেয়ে রুল দেন। পাশাপাশি মামলার কার্যক্রমে তিন মাসের জন্য স্থগিতাদেশ দেন।হাইকোর্টের ওই আদেশ আপিল বিভাগেও বহাল থাকে। ফলে আটকে যায় মামলাটি।দীর্ঘদিন আটকে থাকার পর সম্প্রতি দুর্নীতি দমন কমিশন মামলাটি সচল করার উদ্যোগ নিলে হাইকোর্টের দেওয়া রুলের চূড়ান্ত শুনানি শুরু হয় ৩ মার্চ। এর মধ্যে দুর্নীতির এই মামলাটি বাতিল প্রশ্নে রুলের ওপর ১০ মার্চ রায়ের দিন ধার্য ছিল। পরে তা ১৫ মার্চ ধার্য করা হয়। এখন রায়ের জন্য ৫ এপ্রিল তারিখ ধার্য রয়েছে।বিএনপির চেয়ারপারসন খালেদা জিয়া ২০১২ সালের ১৫ জানুয়ারি এ মামলা থেকে স্থায়ী জামিন পান।

