
পাবনার বেড়ায় মানিক হোসেন (৪৪) নামে বিএনপির এক কর্মীকে কুপিয়ে হত্যা করেছে একদল ডাকাত। গত রোববার দিবাগত রাতে উপজেলার সন্ন্যাসীবাঁধা গ্রামে এ ঘটনা ঘটে। একই রাতে ওই গ্রামের তিন বাড়িতে ডাকাতি হয়েছে।মানিক উপজেলার রূপপুর ইউনিয়ন যুবদলের সাবেক সভাপতি এবং বিএনপির কর্মী ছিলেন। পুলিশ দাবি করছে, তাঁকে ডাকাতেরা হত্যা করেছে। তাঁর পরিবার ও স্থানীয় বিএনপির দাবি তাঁকে পরিকল্পিতভাবে খুন করা হয়েছে।পুলিশ ও এলাকাবাসী সূত্রে জানা গেছে, একদল ডাকাত গত রোববার দিবাগত রাতে সন্ন্যাসীবাঁধা গ্রামের আবদুল আওয়াল, শুকুর মাস্টার, আলিফ হোসেনের বাড়িতে ঢুকে টাকাসহ ২০ লক্ষাধিক টাকার মালামাল লুট করে। পরে চলে যাওয়ার সময় তারা একই গ্রামের নজরুল ইসলামের ছেলে বিএনপির কর্মী মানিক হোসেনকে বাড়ি থেকে বাইরে এনে ধারালো অস্ত্র দিয়ে কুপিয়ে হত্যা করে।বেড়া উপজেলা বিএনপির সাধারণ সম্পাদক রইজ উদ্দিন বলেন, ‘মানিকের পরিবারের আর্থিক অবস্থা ভালো নয়। এ কারণে তাঁর বাড়িতে ডাকাতদের হানা দেওয়ার কথা নয়। তাঁকে পরিকল্পিতভাবে হত্যা করা হয়েছে। আমরা এ ঘটনার তীব্র নিন্দা জানাই।’আমিনপুর থানার ভারপ্রাপ্ত কর্মকর্তা (ওসি) এস এম ফারুক আহমেদ বলেন, চিনে ফেলায় ডাকাতেরা মানিককে হত্যা করেছে বলে অভিযোগ পাওয়া গেছে। এ ঘটনায় মানিকের চাচা শুকুর মাস্টার ডাকাতি ও হত্যার অভিযোগে গতকাল সোমবার মামলা করেছেন।
