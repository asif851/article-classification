
কুষ্টিয়ার দৌলতপুর উপজেলায় এক ছাত্রীকে ধর্ষণের অভিযোগে থানায় মামলা হয়েছে। এতে তিন তরুণকে আসামি করা হয়েছে। ওই ছাত্রী স্থানীয় একটি মাধ্যমিক বিদ্যালয়ে দশম শ্রেণিতে পড়ে।
আসামিরা হলেন গোপালপুর গ্রামের শাহীন আলী (২৫), শিপন আলী (২৩) ও সুজন আলী (২৪)।
শনিবার দিবাগত রাতে উপজেলার প্রাগপুর ইউনিয়নের একটি গ্রামে এ ঘটনা ঘটে। গতকাল রোববার ওই ছাত্রীর মা বাদী হয়ে দৌলতপুর থানায় একটি মামলা করেন।
দৌলতপুর থানার ভারপ্রাপ্ত কর্মকর্তা (ওসি) মোল্লা মো. খবির উদ্দিন বলেন, মেয়েটির মা বাদী হয়ে গতকাল দুপুরে দৌলতপুর থানায় ধর্ষণের অভিযোগে মামলা করেন। মেয়েটিকে ডাক্তারি পরীক্ষার জন্য কুষ্টিয়া জেনারেল হাসপাতালে পাঠানো হয়েছে। আসামিদের ধরতে অভিযান চলছে।
পুলিশ ও মামলার এজাহার সূত্রে জানা গেছে, সন্ধ্যায় উপজেলার রামকৃষ্ণপুর ইউনিয়নের একটি গ্রামের বাড়ির পাশে ওই ছাত্রী এক অনুষ্ঠানে (পিকনিক) যোগ দেয়। এ সময় শাহীন মেয়েটিকে পাশের এক বাগানে নিয়ে ধর্ষণ করেন। এতে বাকি দুজন সহযোগিতা করেন। পরে রাত আটটার দিকে মেয়েটি তার বাড়িতে গিয়ে বিষয়টি জানায়।
 
