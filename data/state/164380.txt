
রাজধানীর পল্টন ও মিরপুর এলাকায় সড়ক দুর্ঘটনায় দুই ব্যক্তি নিহত হয়েছে। গতকাল বৃহস্পতিবার দিবাগত রাত একটা থেকে আড়াইটার মধ্যে এ ঘটনা ঘটে।
পল্টনে নিহত ব্যক্তির নাম শরীফুল ইসলাম (৩০)। তিনি মুগদার মাণ্ডা এলাকার নেকটার গলিতে থাকতেন। মিরপুরে নিহত ব্যক্তির পরিচয়ের ব্যাপারে নিশ্চিত হওয়া যায়নি।
ঢাকা মেডিকেল কলেজ হাসপাতাল সূত্রে জানা যায়, গতকাল দিবাগত রাত একটার দিকে পল্টন থানাধীন আনন্দ ভবন কমিউনিটি সেন্টারের সামনে রাস্তা পার হওয়ার সময় একটি ট্রাক শরীফুলকে ধাক্কা দেয়। এতে তিনি গুরুতর আহত হন। পল্টন থানার উপপরিদর্শক (এসআই) শরীফ তাঁকে উদ্ধার করে ঢাকা মেডিকেল কলেজ হাসপাতালে নিয়ে যান। রাত পৌনে দুইটার দিকে জরুরি বিভাগের চিকিৎসক শরীফুলকে মৃত ঘোষণা করেন। রাত আড়াইটার দিকে মিরপুর ১০ নম্বর গোলচত্বর এলাকায় আনুমানিক ৬০ বছর বয়সী অজ্ঞাত এক ব্যক্তিকে আহত অবস্থায় উদ্ধার করে টহল পুলিশ। ওই ব্যক্তির শরীরে আঘাতের চিহ্ন দেখে পুলিশ ধারণা করছে কোনো গাড়ি ওই ব্যক্তিকে ধাক্কা দিয়ে পালিয়েছে। মিরপুর মডেল থানার উপপরিদর্শক (এসআই) আনোয়ার হোসেন ওই ব্যক্তিকে উদ্ধার করে ভোররাত পৌনে চারটার দিকে ঢাকা মেডিকেল কলেজ হাসপাতালে নিয়ে যান। হাসপাতালের জরুরি বিভাগের কতর্ব্যরত চিকিৎসক তাঁকে মৃত ঘোষণা করেন।
ঢাকা মেডিকেল কলেজ হাসপাতাল-১-এর পুলিশ ক্যাম্প সূত্রে জানা গেছে, দুর্ঘটনায় নিহত ব্যক্তিদের লাশ জরুরি বিভাগের মর্গে রাখা হয়েছে।
