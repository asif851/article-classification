
বিএনপির স্থায়ী কমিটির সদস্য মওদুদ আহমদ বলেছেন, সংকটের মধ্যে দেশ চলছে। সংকট উত্তরণের একমাত্র পথ হলো যত শিগগিরই সম্ভব একটি অবাধ ও সুষ্ঠু নির্বাচনের ব্যবস্থা করা। নির্বাচনের মাধ্যমে একটি শক্তিশালী জনপ্রতিনিধিত্বকারী সরকার প্রতিষ্ঠা করা প্রয়োজন।
আজ শনিবার নোয়াখালীর কোম্পানীগঞ্জ উপজেলায় এক মতবিনিময় সভায় মওদুদ আহমদ এসব কথা বলেন। উপজেলার মানিকপুরে নিজ বাসভবন–সংলগ্ন মাদরাসা মাঠে আয়োজিত ওই সভায় কোম্পানীগঞ্জ ও কবিরহাট উপজেলার বিএনপির নেতা–কর্মীরা অংশ নেন।সভায় প্রধান অতিথির বক্তব্যে সাবেক এই মন্ত্রী বলেন, অবাধ ও সুষ্ঠু নির্বাচনের মাধ্যমে গণতন্ত্রকে ফিরিয়ে আনা গেলে দেশে রাজনৈতিক স্থিতিশীলতা অর্জন করা সম্ভব হবে। দেশে তখন বিদেশি বিনিয়োগ আসবে, কর্মসংস্থান বৃদ্ধি পাবে এবং দেশ সামনের দিকে এগিয়ে যাবে। জাতীয় প্রবৃদ্ধির হার ৬ শতাংশ যথেষ্ট নয় বলে মন্তব্য করে তিনি আরও বলেন, বাংলাদেশকে মধ্য আয়ের দেশ হিসেবে প্রতিষ্ঠিত করতে হলে প্রবৃদ্ধির হার ৮ থেকে ৯ শতাংশ করতে হবে। তাই যত শিগগিরই সম্ভব একটি শক্তিশালী জনপ্রতিনিধিত্বকারী সরকার প্রতিষ্ঠা করা প্রয়োজন।
কোম্পানীগঞ্জ উপজেলা বিএনপির সভাপতি আবদুল হাই সেলিমের সভাপতিত্বে অনুষ্ঠানে আরও বক্তব্য দেন সাবেক সাংসদ হাসনা জসিম উদদীন মওদুদ, বিএনপির নেতা গোলাম হায়দার, কামাল উদ্দিন চৌধুরী, নুরুল আলম, জাহেদুর রহমান, আতোয়ার হোসেন প্রমুখ।
