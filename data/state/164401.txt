
নৌপরিবহন মন্ত্রণালয়ের বিভিন্ন প্রকল্পে কোনো ধরনের অনিয়ম হয়েছে কি না, তা তদন্ত এবং প্রকল্পের কাজে অগ্রগতি সরেজমিনে পরিদর্শন করার সিদ্ধান্ত নিয়েছে পরিকল্পনা মন্ত্রণালয় সম্পর্কিত সংসদীয় কমিটি। আজ বুধবার সংসদ ভবনে অনুষ্ঠিত কমিটির বৈঠকে এ সিদ্ধান্ত হয়।
তদন্ত ও কাজের অগ্রগতি দেখার জন্য মুহিবুর রহমান মানিককে আহ্বায়ক এবং সামশুল হক চৌধুরী ও নিলুফার জাফরউল্লাহকে সদস্য করে সংসদীয় উপকমিটি গঠন করা হয়েছে। বৈঠক সূত্র জানায়, বাস্তবায়ন, মূল্যায়ন ও পরীক্ষণ বিভাগের প্রতিবেদনের ভিত্তিতে কমিটি নৌপরিবহন মন্ত্রণালয়ের প্রকল্প পরিদর্শন ও অনিয়ম হয়েছে কি না, তা তদন্তের সিদ্ধান্ত নিয়েছে।
জানতে চাইলে কমিটির সদস্য মুহিবুর রহমান প্রথম আলোকে বলেন, নৌপরিবহন মন্ত্রণালয়ের বেশ কটি প্রকল্প চলমান আছে। কমিটির কাছে কিছু অভিযোগ এসেছে। সে জন্য কমিটি প্রকল্পগুলো সরেজমিনে পরিদর্শনের সিদ্ধান্ত নিয়েছে।
সংসদ সচিবালয়ের সংবাদ বিজ্ঞপ্তিতে বলা হয়, বৈঠকে জানানো হয়, বাস্তবায়ন, পরিবীক্ষণ ও মূল্যায়ন বিভাগ ২০১৫-২০১৬ অর্থবছরে বিভিন্ন মন্ত্রণালয়ের ৭০৫টি প্রকল্প পরিদর্শন করে। সংসদীয় কমিটি সব মন্ত্রণালয়ে প্রকল্পগুলো সঠিকভাবে মনিটরিং করা, প্রকল্পগুলোর আর্থিক ও ভৌত অগ্রগতি এবং নির্দিষ্ট সময়ের মধ্যে কাজ শেষ হবে কি না, সে সম্পর্কে প্রতিবেদন জমা দিতে বলেছে।
কমিটির সভাপতি আবুল কালাম আজাদের সভাপতিত্বে অনুষ্ঠিত বৈঠকে কমিটির সদস্য পরিকল্পনামন্ত্রী আ হ ম মুস্তফা কামাল, মুহিবুর রহমান, তাজুল ইসলাম ও সামশুল হক চৌধুরী অংশ নেন। বিশেষ আমন্ত্রণে উপস্থিত ছিলেন পরিকল্পনা প্রতিমন্ত্রী এম এ মান্নান।
