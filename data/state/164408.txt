
মানিকগঞ্জে পৃথক সড়ক দুর্ঘটনায় আজ মঙ্গলবার এক নারী ও এক শিশু নিহত হয়েছে। এ ঘটনায় কমপক্ষে ১৫ জন যাত্রী আহত হয়েছেন। তাঁদের স্থানীয় দুটি হাসপাতালে ভর্তি করা হয়েছে। ঢাকা-আরিচা মহাসড়কের ঘিওর উপজেলার তরা এলাকা এবং জেলা সদরের মানিকগঞ্জ-সিঙ্গাইর সড়কের অরঙ্গাবাদ বাসস্ট্যান্ড এলাকায় এই পৃথক সড়ক দুর্ঘটনা ঘটে। 
নিহত ওই নারীর নাম আম্বিয়া বেগম (৬০)। তিনি চুয়াডাঙ্গা শহরের মল্লিকপাড়া এলাকার সাইফুল ইসলামের স্ত্রী। নিহত শিশুর নাম আলেয়া আক্তার (৫)। সে মানিকগঞ্জ সদর উপজেলার বেথুয়াজানি গ্রামের আলতাফ হোসেনের মেয়ে।  পুলিশ সূত্রে জানা গেছে, আজ সকাল ১০টার দিকে ঢাকা-আরিচা মহাসড়কের ঘিওরের তরা এলাকায় পাটুরিয়াগামী রয়েল এক্সপ্রেস পরিবহনের একটি যাত্রীবাহী বাসের সঙ্গে বিপরীত দিক থেকে আসা এইচ আর পরিবহনের অপর একটি যাত্রীবাহী বাসের মুখোমুখি সংঘর্ষের ঘটনা ঘটে। এতে উভয় বাসের কমপক্ষে ১৬ জন যাত্রী আহত হন। এর মধ্যে মুমূর্ষু অবস্থায় আম্বিয়া বেগমকে স্থানীয় মুন্নু মেডিকেল কলেজ হাসপাতালে নেওয়া হয়। পরে তাঁকে ২৫০ শয্যাবিশিষ্ট সদর হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন।  এ ব্যাপারে বরঙ্গাইল হাইওয়ে পুলিশ ফাঁড়ির পরিদর্শক (ট্রাফিক) ইয়ামিন উদ-দৌলা বলেন, আহত ১৫ জনকে ২৫০ শয্যাবিশিষ্ট জেলা হাসপাতাল ও মুন্নু মেডিকেল কলেজ হাসপাতালে ভর্তি করা হয়েছে। এ ঘটনায় ঘিওর থানায় একটি মামলা হয়েছে।  এদিকে সদর থানার পুলিশ সূত্রে জানা গেছে, বেলা তিনটার দিকে মানিকগঞ্জ-সিঙ্গাইর সড়কের অরঙ্গবাদ বাসস্ট্যান্ড এলাকায় রাস্তা পার হওয়ার সময় শুকতারা পরিবহনের একটি যাত্রীবাহী বাস শিশু আলেয়াকে চাপা দিলে ঘটনাস্থলে সে নিহত হয়। এ সময় উত্তেজিত জনতা বাসটিকে আটক করলেও চালক ও সহকারী পালিয়ে যান। পরে খবর পেয়ে পুলিশ ঘটনাস্থল থেকে বাসটি জব্দ করে। সদর থানার ভারপ্রাপ্ত কর্মকর্তা (ওসি) হাবিবুল্লাহ সরকার বলেন, এ ঘটনায় থানায় একটি মামলা হয়েছে। চালককে গ্রেপ্তারের চেষ্টা চলছে।
