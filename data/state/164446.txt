
তথ্যমন্ত্রী হাসানুল হক ইনু বলেছেন, ফাঁসি কার্যকর হওয়ার আগে সালাউদ্দিন কাদের চৌধুরী ও আলী আহসান মোহাম্মাদ মুজাহিদ রাষ্ট্রপতির কাছে প্রাণভিক্ষা চেয়েছেন। এর মাধ্যমে তারা অপরাধ স্বীকার করে নিয়েছিলেন। এ নিয়ে বিতর্কের সুযোগ নেই।
আজ রোববার সচিবালয়ে তথ্য মন্ত্রণালয়ে সাংবাদিকদের সঙ্গে কথা বলেন তিনি।
মন্ত্রী আরও বলেন, তাঁদের প্রাণভিক্ষার আবেদন রাষ্ট্রপতি নাকচ করে দেওয়ার পর সরকার শুধু সর্বোচ্চ আদালতের সে রায় কার্যকর করেছে। এ দুটি রায় কার্যকর করতে আইনের সব ধাপ শেষ করা হয়েছে। আসামিরা আইনগত সব সুবিধা পেয়েছেন।
সালাউদ্দিন কাদের (সাকা) চৌধুরী ও আলী আহসান মোহাম্মাদ মুজাহিদকে জঘন্য চিহ্নিত অপরাধী উল্লেখ করে এদের যেসব দল আশ্রয়-প্রশ্রয় দেয় তাদের নৈতিকতা নিয়ে প্রশ্ন তোলেন তথ্যমন্ত্রী। তাঁদের অপরাধ ২০১৫ সালের চোখে না দেখে ১৯৭১ সালের চোখে দেখার পরামর্শ দেন তথ্যমন্ত্রী।
