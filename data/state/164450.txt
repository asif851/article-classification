
রাজশাহী নগরের শাহমখদুম থানা এলাকায় গত বুধবার রাতে একটি বাড়ির জানালা ভেঙে ডাকাতি সংঘটিত হয়েছে। দুর্বৃত্তরা ঘরে ঢুকে পাঁচটি আলমারি ভেঙে প্রায় ছয় ভরি ওজনের স্বর্ণালংকার ও নগদ প্রায় দেড় লাখ টাকা নিয়ে গেছে। কিন্তু এ ঘটনায় থানায় মামলা হয়েছে চুরির।শাহমখদুম থানার ২৭/২ নম্বর বাড়িতে এ ডাকাতি হয়। বাড়ির মালিকের নাম শফিকুর রহমান। বাড়িতে তাঁর শ্বশুর সেতাবুর রহমান পরিবার নিয়ে থাকেন। আর শফিকুর রহমান থাকেন তাঁর শ্বশুরের বাড়ি নওগাঁয়। ঘটনার রাতে সেতাবুর রহমান ও তাঁর স্ত্রী এহিয়া বেগম বাড়িতে ছিলেন। অবসরপ্রাপ্ত সেতাবুর রহমান সুগার মিলে চাকরি করতেন।সেতাবুর রহমান বলেন, রাত তিনটার দিকে ডাকাতির ঘটনা ঘটে। তিনজনের দল বাড়ির ভেতরে ঢুকে আলমারি ভেঙে ছয় ভরি ওজনের স্বর্ণালংকার ও প্রায় দেড় লাখ টাকা লুট করে নেয়। পাশেই নিজের একটা বাড়ি করার জন্য তিনি এই টাকা ব্যাংক থেকে তুলে রেখেছিলেন। এ ঘটনায় তিনি গতকাল সকালে শাহমখদুম থানায় অভিযোগ করেন।শাহমখদুম থানার উপপরিদর্শক মাহাবুবুর রহমান জানান, ন্যূনতম পাঁচজন লোক এ ধরনের অপরাধ সংঘটিত করলে তা ডাকাতি মামলার ধারায় পড়ে। যেহেতু তিনজন মিলে এ কাজ করেছে, এ জন্য চুরির মামলা নেওয়া হয়েছে। তাঁরা আসামিদের ধরার জন্য জোর চেষ্টা করছেন।
