
বরিশাল বিশ্ববিদ্যালয়ের ব্যবস্থাপনা বিভাগের দ্বিতীয় সেমিস্টারের শিক্ষার্থী সাওদাকে খুন করার অভিযোগে একই বিশ্ববিদ্যালয়ের চতুর্থ সেমিস্টারের ছাত্র রাসেলকে গ্রেপ্তার করা হয়েছে।আজ বৃহস্পতিবার বিকেলে তাঁকে গ্রেপ্তার করা হয়।
চট্টগ্রাম নগর পুলিশ বন্দর থানার কলসিদীঘি পাড় এলাকার একটি দোকান থেকে রাসেলকে গ্রেপ্তার করে।পুলিশ সূত্র জানায়, ৫ সেপ্টেম্বর বরিশালে ছুরিকাঘাত করে সাওদাকে আহত করা হয়।ঢাকায় নেওয়ার পর তিনি মারা যান।এ ঘটনায় মো. রাসেল মাতুব্বরকে আসামি করে মামলা করা হয়।ঘটনার পরই রাসেল পালিয়ে চট্টগ্রামে চলে যান।
চট্টগ্রাম নগর পুলিশের বন্দর অঞ্চলের অতিরিক্ত উপকমিশনার মনজুর মোরশেদ প্রথম আলো ডটকমকে বলেন, ‘বরিশাল পুলিশের দেওয়া তথ্যের ভিত্তিতে আমরা বন্দর থানাধীন কলসিদীঘি পাড় এলাকায় অবস্থিত একটি দোকান থেকে রাসেলকে গ্রেপ্তার করি। রাসেল ওই হত্যা মামলার প্রধান আসামি। রাতের মধ্যেই তাঁকে বরিশালে পাঠানোর প্রস্তুতি চলছে।’
