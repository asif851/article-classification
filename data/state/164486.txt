
‘এই মুহূর্তে কার্যকর সংলাপের’ ব্যবস্থা নিতে সরকারের প্রতি আহ্বান জানিয়েছে বিএনপি। আজ শুক্রবার এক বিবৃতিতে দলটির যুগ্ম মহাসচিব রুহুল কবির রিজভী এই আহ্বান জানান। ‘বিজয় অর্জিত না হওয়া পর্যন্ত’ অবরোধ অব্যাহত রাখারও ঘোষণা দেন তিনি। সরকারের উদ্দেশে রিজভী বলেন, ‘বিএনপি প্রতিহিংসার রাজনীতি করে না এবং ক্ষমতায় গেলে কারও প্রতি প্রতিহিংসামূলক আচরণ করবে না। আইনের শাসন ও ন্যায়বিচার নিশ্চিত করতে আমরা বদ্ধপরিকর। জনগণের ভোটের অধিকার ফিরে পাওয়া ও একটি অবাধ নির্বাচন নিশ্চিত করার জন্যই আমরা জনগণকে সঙ্গে নিয়ে লাগাতার এই আন্দোলনে রত আছি। এই অবৈধ সরকার এখন খাদের কিনারায় এসে দাঁড়িয়েছে।’রিজভী বলেন, ‘আবারও আহ্বান জানাচ্ছি, একটি অর্থবহ নির্বাচন অনুষ্ঠানের জন্য জনগণের ক্ষমতা জনগণের কাছে ফিরিয়ে দিতে এই মুহূর্তে কার্যকর সংলাপের ব্যবস্থা করুন। উৎপীড়ন, পরিকল্পিত নাশকতা, প্রকাশ্য গুলি করে অবরোধকারীদের হত্যা আর ধরপাকড়ের পথ থেকে সরে আসুন। দেশনেত্রী বেগম খালেদা জিয়াকে অবরুদ্ধ অবস্থা থেকে মুক্তি দিন।’রিজভী অভিযোগ করেন, বিজিবির মহাপরিচালক ‘প্রয়োজনে আগ্নেয়াস্ত্র ব্যবহার করবে বিজিবি’ বলে যে হুমকি দিয়েছেন, সেটি নজিরবিহীন, অমানবিক ও আতঙ্কজনক। বিভিন্ন আইন প্রয়োগকারী সংস্থাকে নিজেদের স্বার্থে ব্যবহার করতে গিয়ে গুরুত্বপূর্ণ পদে নিজেদের লোকদের বসিয়ে এসব বাহিনীকে গণশত্রুতে পরিণত করা হয়েছে। 
