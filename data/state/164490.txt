
মানিকগঞ্জ সদর উপজেলার অরঙ্গবাদ গ্রামে গত মঙ্গলবার রাতে পারুল আক্তার নামের এক গৃহবধূকে অ্যাসিড নিক্ষেপ করা হয়েছে। এতে তাঁর দুই হাত ও গলার কিছু অংশ ঝলসে গেছে।পারুল আক্তার (২৫) ওই গ্রামের দুবাইপ্রবাসী হোসেন আলীর স্ত্রী। তিনি সাত মাসের অন্তঃসত্ত্বা। তাঁর তাহসিন হোসেন নামে ছয় বছরের একটি ছেলে আছে।পুলিশ ও পারিবারিক সূত্র জানায়, প্রায় আট বছর আগে অরঙ্গবাদ গ্রামের হোসেন আলীর সঙ্গে জেলার সিঙ্গাইর উপজেলার গোবিন্দল গ্রামের নূরু মিয়ার মেয়ে পারুলের বিয়ে হয়। সাত মাস আগে হোসেন আলী দুবাই যান। মঙ্গলবার রাতের খাবার খেয়ে ছেলে তাহসিনকে নিয়ে স্বামীর বাড়ির নিজ ঘরে ঘুমিয়ে পড়েন পারুল। রাত দুইটার দিকে জানালা দিয়ে দুর্বৃত্তরা অ্যাসিড নিক্ষেপ করে। এ সময় পারুলের ডাকচিৎকারে বাড়ির লোকজন ও প্রতিবেশীরা এগিয়ে এসে তাঁর শরীরে পানি ঢালেন। এরপর তাঁকে সিঙ্গাইর উপজেলা স্বাস্থ্য কমপ্লেক্সে নিয়ে যাওয়া হয়। গতকাল বুধবার দুপুরে তাঁকে মানিকগঞ্জ সদর হাসপাতালে ভর্তি করা হয়।গতকাল বিকেলে সদর হাসপাতালে চিকিৎসাধীন পারুল আক্তারের সঙ্গে কথা হয়। তিনি বলেন, স্বামীর সঙ্গে তাঁর সম্পর্কের টানাপোড়েন চলছে। দুবাই যাওয়ার পর তাঁকে মুঠোফোনে তালাক দেওয়ার কথা জানান স্বামী। কিন্তু এখন পর্যন্ত তিনি তালাকের কোনো কাগজপত্র পাননি। এ নিয়ে গ্রামে সালিসও হয়েছে। তবে কে বা কারা অ্যাসিড নিক্ষেপ করেছে, সে বিষয়ে তিনি মন্তব্য করেননি।সদর হাসপাতালের আবাসিক চিকিৎসা কর্মকর্তা (আরএমও) লুৎফর রহমান বলেন, ওই গৃহবধূর শরীরে অ্যাসিড নিক্ষেপ করা হয়েছে। তাঁকে প্রয়োজনীয় চিকিৎসা দেওয়া হয়েছে।সদর থানার উপপরিদর্শক (এসআই) মাহমুদুল হাসান বলেন, খবর পেয়ে গতকাল সকালে তিনি ওই বাড়িতে গিয়েছিলেন। তবে এ ঘটনায় কেউ থানায় লিখিত অভিযোগ দেয়নি।
