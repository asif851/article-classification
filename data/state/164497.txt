
আর কিছু দিন পরই চলে আসবে ফাল্গুন মাস। হিমেল মাঘ যাই যাই করছে। রাজধানীতে শীতের তীব্রতা এখন অনেকটাই কমে এসেছে। চলে এসেছে বাসন্তী আমেজ।
আবহাওয়া অধিদপ্তরের তথ্য অনুযায়ী, কয়েক দিনের মধ্যে বৃষ্টি হতে পারে। দেশের বেশির ভাগ জায়গায় সর্বোচ্চ তাপমাত্রা প্রায় ৩০ ডিগ্রি সেলসিয়াসের কাছাকাছি চলে এসেছে। গতকাল রোববার সর্বোচ্চ তাপমাত্রা ছিল রাঙামাটি জেলায়। ৩১ ডিগ্রি সেলসিয়াস। রাজধানী ঢাকায় এর পরিমাণ ছিল ২৮ দশমিক ৪ ডিগ্রি সেলসিয়াস। অন্যান্য বিভাগীয় শহরের মধ্যে চট্টগ্রামে ২৭ দশমিক ৯, সিলেটে ২৮ দশমিক ২, রাজশাহীতে ২৪ দশমিক ৮, রংপুরে ২৭ দশমিক ৪, খুলনায় ২৮ দশমিক ২ ও বরিশালে ২৮ দশমিক ৫ ডিগ্রি সেলসিয়াস তাপমাত্রা রেকর্ড করা হয়।
আজ সোমবার সকালে সর্বনিম্ন তাপমাত্রা ছিল ঈশ্বরদীতে। ১১ দশমিক ৫ ডিগ্রি সেলসিয়াস। রাজধানী ঢাকায় ছিল ১৫ দশমিক ৬ ডিগ্রি সেলসিয়াস।
আবহাওয়া অধিদপ্তর পূর্বাভাস দিয়েছে, যশোর, কুষ্টিয়া, কুমিল্লা, রাজশাহী, সিলেট, রংপুর ও ঢাকা বিভাগের দুই-এক জায়গায় হালকা অথবা বজ্রবৃষ্টির সম্ভাবনা রয়েছে। শেষ রাত থেকে সকাল পর্যন্ত কুয়াশা পড়তে পারে।
আবহাওয়াবিদ রাশেদুজ্জামান প্রথম আলোকে বলেন, ফেব্রুয়ারি মাসের অর্ধেক সময় বাংলাদেশে শীতকাল বলা হয়। এই মাসের প্রথম দিক তাপমাত্রা বৃদ্ধির কারণে ঋতু পরিবর্তন ঘটে। আগামী ১১ থেকে ১৩ ফেব্রুয়ারির মধ্যে বৃষ্টি হতে পারে।
