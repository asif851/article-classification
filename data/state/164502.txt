
আওয়ামী লীগের সংসদীয় বোর্ডের সভা আগামীকাল বৃহস্পতিবার সন্ধ্যা সাড়ে ছয়টায় অনুষ্ঠিত হবে। প্রধানমন্ত্রীর সরকারি বাসভবন গণভবনে অনুষ্ঠিত ওই সভায় সভাপতিত্ব করবেন আওয়ামী লীগের সভানেত্রী শেখ হাসিনা। 
দলটির দপ্তর সম্পাদক আবদুস সোবহান গোলাপ স্বাক্ষরিত এক সংবাদ বিজ্ঞপ্তিতে এ তথ্য জানানো হয়েছে। আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম সংসদীয় বোর্ডের সব সদস্যকে যথা সময়ে উপস্থিত থাকার অনুরোধ জানিয়েছেন। সভার আলোচ্য বিষয় নিয়ে জানতে চাইলে আবদুস সোবহান গোলাপ প্রথম আলোকে বলেন, টাঙ্গাইল-৪ আসনে উপনির্বাচনের তফসিল ঘোষণা করেছে নির্বাচন কমিশন। তফসিল অনুযায়ী, নির্বাচনে মনোনয়নপত্র জমা দেওয়ার শেষ তারিখ ৩০ সেপ্টেম্বর। কিন্তু জাতিসংঘের সাধারণ অধিবেশনে যোগ দিতে যাওয়ার কারণে ওই সময় প্রধানমন্ত্রী দেশে থাকতে পারবেন না। সুতরাং আগামীকালই সংসদীয় বোর্ডের সদস্যদের সঙ্গে ওই আসনের দলের আগ্রহী প্রার্থীদের মধ্যে ফরম বিক্রি, জমা ও চূড়ান্তের বিষয়ে আলোচনা করবেন। নির্বাচন কমিশন ঘোষিত তফসিল অনুযায়ী, টাঙ্গাইল-৪ আসনে উপনির্বাচনের মনোনয়নপত্র যাচাইবাছাই হবে ৩ অক্টোবর। প্রত্যাহারের শেষ তারিখ ১১ অক্টোবর। আর ভোট হবে ২৮ অক্টোবর বুধবার। গত বছরের ২৮ সেপ্টেম্বর নিউইয়র্কে পবিত্র হজ ও তাবলিগ জামাত নিয়ে বিরূপ মন্তব্য করার পর মন্ত্রিত্ব হারান লতিফ সিদ্দিকী। পরে আওয়ামী লীগের পক্ষ থেকে তাঁর সংসদ সদস্যপদ বাতিলের আবেদন করা হলে স্পিকার তা নিষ্পত্তির জন্য নির্বাচন কমিশনে পাঠান। এ বিষয়ে নির্বাচন কমিশনের এখতিয়ার নিয়ে প্রশ্ন তুলে হাইকোর্টে রিট আবেদন করেন আবদুল লতিফ সিদ্দিকী। হাইকোর্ট আবেদন খারিজ করে দিলে তিনি লিভ টু আপিল করেন। পরে এ বছর ১ সেপ্টেম্বর স্পিকার শিরীন শারমিন চৌধুরীর কাছে পদত্যাগপত্র জমা দেন সাবেক মন্ত্রী আবদুল লতিফ সিদ্দিকী। এরপর ৬ সেপ্টেম্বর আসনটি শূন্য ঘোষণা করে নির্বাচন কমিশন প্রজ্ঞাপন জারি করে।
