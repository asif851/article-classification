
নির্বাচনকালীন সরকার নিয়ে সমঝোতার ওপর গুরুত্ব আরোপ করে সরকার ও বিরোধী দলকে সংলাপে বসার তাগিদ দিয়েছে যুক্তরাষ্ট্র। গতকাল মঙ্গলবার ওয়াশিংটনে মার্কিন পররাষ্ট্র দপ্তরের ফরেন প্রেস সেন্টারে দক্ষিণ ও মধ্য এশিয়াবিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল সাংবাদিকদের এ কথা জানান।
নিশা দেশাই বলেন, নির্বাচনটা এমন এক পরিবেশে হতে হবে, যা নিয়ে লোকজনের মধ্যে আস্থা তৈরি হবে এবং তাদের মনে হবে নির্বাচনটা বিশ্বাসযোগ্য। তিনি বেশ গুরুত্ব দিয়ে বলেন, বাংলাদেশের চলমান রাজনৈতিক সংকটের সমাধান আন্তর্জাতিক সম্প্রদায়ের কাছ থেকে আসবে না। বাংলাদেশের জনগণ, গণতান্ত্রিক প্রতিষ্ঠান ও রাজনৈতিক দলগুলোকেই সংকটের সমাধান করতে হবে।
তিনি বলেন, ‘যুক্তরাষ্ট্র ও আমাদের আন্তর্জাতিক সম্প্র্রদায়ের বন্ধুরা কোনো নির্বাচনে কারও পক্ষে বাজি ধরে না। তবে নির্বাচনটা অবাধ, সুষ্ঠু, বিশ্বাসযোগ্য ও শান্তিপূর্ণ পরিবেশে অনুষ্ঠিত হোক, এটাই আমরা দেখতে চাই। এ অবস্থানের ওপর আমরা গুরুত্ব দিয়ে আসছি। এ জন্য প্রধান দুই দলকে একসঙ্গে এগিয়ে আসতে হবে।’ 
