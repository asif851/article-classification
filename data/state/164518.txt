
এইচএসবিসি-প্রথম আলো ভাষা প্রতিযোগের আঞ্চলিক উৎসবের দ্বিতীয় আসর আজ শুক্রবার বসছে রংপুরে। রংপুর জিলা স্কুলে আয়োজিত এ উৎসবে দেশবরেণ্য ভাষাবিদেরা উপস্থিত থাকবেন।উৎসবে অংশ নিতে সাত জেলার বিভিন্ন শিক্ষাপ্রতিষ্ঠানের চতুর্থ থেকে দ্বাদশ শ্রেণির সহস্রাধিক শিক্ষার্থী নিবন্ধন করেছে। অংশগ্রহণকারী জেলাগুলো হলো পঞ্চগড়, ঠাকুরগাঁও, দিনাজপুর, নীলফামারী, রংপুর, লালমনিরহাট ও কুড়িগ্রাম।সকাল নয়টায় বেলুন উড়িয়ে উৎসবের উদ্বোধন করা হবে। এর আগে জাতীয় সংগীতের মাধ্যমে জাতীয় পতাকা ও ভাষা প্রতিযোগের পতাকা উত্তোলন করা হবে। পরে ৪০ মিনিটের নৈর্ব্যক্তিক পরীক্ষা শেষে প্রশ্নোত্তর পর্বে শিক্ষার্থীরা পাবে ভাষাবিদদের কাছে প্রশ্ন করার সুযোগ। তাদের জিজ্ঞাসার জবাব দিতে মঞ্চে উপস্থিত থাকবেন দেশের বিভিন্ন শিক্ষাপ্রতিষ্ঠানের শিক্ষকেরা।
