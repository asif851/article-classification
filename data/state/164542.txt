
চট্টগ্রাম নগরের শাহ আমানত সেতু এলাকায় তিনটি পৃথক অভিযানে আড়াই হাজার ইয়াবাসহ ছয় ব্যক্তিকে আটক করেছে পুলিশ। গত সোমবার রাত আটটা থেকে রাত দুইটা পর্যন্ত এসব অভিযান চালানো হয়।আটক ব্যক্তিরা হচ্ছেন মো. জাকির, রবিউল আলম, মো. শামীম, মো. হাসান, শামসুল আলম ও হোসেন আহমেদ। তাদের সবার বাড়ি কক্সবাজারের টেকনাফ উপজেলার বিভিন্ন এলাকায়।বাকলিয়া থানার ভারপ্রাপ্ত কর্মকর্তা (ওসি) মো. মহসীন প্রথম আলোকে বলেন, আটক ব্যক্তিরা ইয়াবা পাচার চক্রের সদস্য। কক্সবাজার থেকে ইয়াবা নিয়ে চট্টগ্রামে আসার পথে তাদের আটক করা হয়েছে। আটক ব্যক্তিদের বিরুদ্ধে মাদক নিয়ন্ত্রণ আইনে তিনটি মামলা করা হয়েছে।
