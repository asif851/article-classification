
বিএনপির চেয়ারপারসন খালেদা জিয়ার কারামুক্তির দাবিতে ২২ ফেব্রুয়ারি সোহরাওয়ার্দী উদ্যান অথবা নয়াপল্টনে সমাবেশ করতে চায় বিএনপি। সমাবেশের অনুমতি পেতে ঢাকা মহানগর পুলিশ (ডিএমপি) কমিশনারের সঙ্গে দেখা করেছে বিএনপির একটি প্রতিনিধিদল।
বিএনপির প্রতিনিধিদলের এক সদস্য বলেছেন, ইনডোর বা আবদ্ধ জায়গায় বিএনপি সভা করতে চাইলে এতে সহযোগিতায় ডিএমপির পক্ষ থেকে আশ্বাস দেওয়া হয়েছে।
আজ সোমবার সকাল ১০টার দিকে ডিএমপির কমিশনার আছাদুজ্জামান মিয়ার সঙ্গে দেখা করে বিএনপির চার সদস্যের একটি প্রতিনিধিদল। দলের ভাইস চেয়ারম্যান আহমদ আযম খানের নেতৃত্বে প্রতিনিধিদলে আরও ছিলেন চেয়ারপারসনের উপদেষ্টা আতাউর রহমান ঢালী, সহসাংগঠনিক সম্পাদক আবদুস সালাম আজাদ।
বিএনপির ভাইস চেয়ারম্যান আহমদ আযম খান প্রথম আলোকে বলেন, সমাবেশের অনুমতির বিষয়ে ডিএমপি কমিশনারের সঙ্গে কথা হয়েছে। তিনি সমাবেশের অনুমতি না দিলেও বিষয়টি একেবারে নাকচ করেননি। তিনি বলেন, দলের পক্ষ থেকে সমাবেশের অনুমতি পাওয়া না-পাওয়ার বিষয়ে সংবাদ সম্মেলন করে জানানো হবে।
প্রতিনিধিদলের এক সদস্য বলেন, ডিএমপি কমিশনার ইনডোর প্রোগ্রাম করার বিষয়ে বলেছেন। ইনডোর প্রোগ্রামে পুলিশ সহযোগিতা করবে বলে তিনি জানিয়েছেন। বিএনপি যেহেতু শান্তিপূর্ণ আন্দোলন করছে, তাই বিএনপির সমাবেশও হবে শান্তিপূর্ণ। সমাবেশের অনুমতির বিষয়ে ডিএমপি কমিশনারের সঙ্গে প্রয়োজনে আবারও দেখা করা হবে।
বিএনপির চেয়ারপারসনের মুক্তির দাবিতে গণস্বাক্ষর সংগ্রহসহ বিভিন্ন কর্মসূচি পালন করছে দলটি। এরই অংশ হিসেবে ২২ ফেব্রুয়ারি সমাবেশ করতে চায় তারা। জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি ঢাকার বিশেষ জজ আদালত-৫ খালেদা জিয়াকে পাঁচ বছর এবং তাঁর বড় ছেলে তারেক রহমানসহ পাঁচজনকে ১০ বছর করে কারাদণ্ড দেন। ওই রায় ঘোষণার দিনই খালেদা জিয়াকে পুরান ঢাকার নাজিমুদ্দিন রোডের কারাগারে রাখা হয়।
