
চাঁপাইনবাবগঞ্জের ওয়াহেদপুর সীমান্তের ওপারে ভারতীয় ভূখণ্ড থেকে এক বাংলাদেশির লাশ উদ্ধার করেছে ভারতীয় সীমান্তরক্ষী বাহিনী (বিএসএফ)। বর্ডার গার্ড বাংলাদেশ (বিজিবি) এ তথ্য নিশ্চিত করেছে।
স্থানীয় সূত্রে জানা যায়, নিহত বাংলাদেশির নাম রাসু (২২)। তিনি চাঁপাইনবাবগঞ্জের শিবগঞ্জ উপজেলার সাহাপাড়া এলাকার ইসহাক আলীর ছেলে।
ঘটনার সত্যতা নিশ্চিত করে বিজিবি ৯ ব্যাটালিয়নের উপ-অধিনায়ক মেজর মিজানুর রহমান প্রথম আলো ডটকমকে জানান, কিছুদিন আগে ভারত থেকে গরু আনতে গিয়ে নিখোঁজ হন ওই বাংলাদেশি। গতকাল বুধবার পদ্মা নদীর চর এলাকা থেকে তাঁর মৃতদেহ উদ্ধার করে বিএসএফ। তবে ওই ব্যক্তি কীভাবে মারা গেছেন, তা এখনো নিশ্চিত হওয়া যায়নি। তাঁর লাশ দেশে ফিরিয়ে আনতে বিজিবির পক্ষ থেকে বিএসএফের সঙ্গে যোগাযোগ অব্যাহত রয়েছে।
