
বাগেরহাটের কচুয়ায় মান্নান সিকদার (৫৫) নামের এক মাছ ব্যবসায়ীর লাশ উদ্ধার করেছে পুলিশ। শুক্রবার বেলা ১১টার দিকে কচুয়া উপজেলার বাধাল ইউনিয়নের সাংদিয়া গ্রামের একটি গাছ থেকে ঝুলন্ত অবস্থায় তাঁর লাশ উদ্ধার করা হয়। ময়নাতদন্তের জন্য লাশ বাগেরহাট সদর হাসপাতালের মর্গে পাঠিয়েছে পুলিশ।
পুলিশ ও পরিবারের লোকজনের ধারণা, পাওনাদারদের চাপে আত্মহত্যা করেছেন তিনি।
মান্নানের স্ত্রী পেয়ারা বেগম বলেন, তাঁর স্বামী মাছের ব্যবসা করতেন। পাঁচ সদস্যের পরিবার। দুর্ঘটনায় বড় ছেলের পা ভেঙে যায়। তাঁর চিকিৎসা করাতে গিয়ে দেনাগ্রস্ত হয়ে পড়েন। পাওনাদারদের টাকা পরিশোধ করতে না পেরে তিনি মানসিকভাবে বিপর্যস্ত ছিলেন। বৃহস্পতিবার রাতে সবাই খাবার খেয়ে ঘুমিয়ে পড়লে তিনি বাড়ির উঠানের গাছে গলায় রশি দিয়ে আত্মহত্যা করেছেন বলে ধারণা করা হচ্ছে।
কচুয়া থানার উপপরিদর্শক (এসআই) মো. জহিরুল হক বলেন, চিংড়ির রেণু পোনা বিক্রি করতেন তিনি। হঠাৎ করে ছেলের চিকিৎসা করাতে গিয়ে তিনি দেনাগ্রস্ত হয়ে পড়েন। লাশ উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠানো হচ্ছে।
