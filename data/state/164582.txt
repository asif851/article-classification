
নড়াইলের কালিয়া উপজেলার নবগঙ্গা নদীর ঘাটে বস্তাবন্দী অবস্থায় অজ্ঞাত এক তরুণীর লাশ উদ্ধার করা হয়েছে। তরুণীর বয়স ২৩-২৪ বছরের মতো বলে পুলিশ ধারণা করছে।
আজ মঙ্গলবার বেলা ১১টার দিকে কালিয়া থানার পুলিশ লাশটি উদ্ধার করে ময়নাতদন্তের জন্য সদর হাসপাতালের মর্গে পাঠায়।
কালিয়া থানার উপপরিদর্শক (এসআই) শিমুল বিশ্বাস জানান, পাচ কাউনিয়া এলাকার পদ্মা ব্রিকস–সংলগ্ন নবগঙ্গা নদীর ঘাটে বস্তাবন্দী অবস্থায় লাশটি উদ্ধার করা হয়। ধারণা করা হচ্ছে, ধর্ষণ শেষে তাঁকে পিটিয়ে হত্যা করে বিবস্ত্র অবস্থায় বস্তায় ভরে নদীতে ফেলে দেয়। এ ব্যাপারে কালিয়া থানায় একটি অপমৃত্যু মামলা হয়েছে।
