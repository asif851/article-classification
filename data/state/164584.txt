
আগামী ৭ আগস্ট দেশের সাতটি পৌরসভায় ভোট গ্রহণ অনুষ্ঠিত হবে। নির্বাচন কমিশন আজ সোমবার এসব পৌরসভায় নির্বাচনের তফসিল ঘোষণা করেছে। তফসিল অনুযায়ী, মেয়র ও কাউন্সিলর পদে প্রার্থীদের মনোনয়নপত্র জমা দেওয়ার শেষ সময় ১২ জুলাই। মনোনয়নপত্র বাছাই হবে ১৪ জুলাই। প্রার্থিতা প্রত্যাহারের শেষ সময় ২২ জুলাই। নির্বাচন কমিশন সচিবালয়ের এক সংবাদ বিজ্ঞপ্তিতে এ তথ্য জানানো হয়েছে।পৌরসভাগুলো হলো দিনাজপুরের ঘোড়াঘাট, নীলফামারীর ডোমার, রংপুরের পীরগঞ্জ, পটুয়াখালীর গলাচিপা, নড়াইলের লোহাগড়া, টাঙ্গাইলের ঘাটাইল ও বগুড়ার সোনাতলা। এ ছাড়া পাবনার বেড়া পৌরসভার নির্বাচনের জন্য পুনঃ তফসিল ঘোষণা করে ভোটের তারিখ ৭ আগস্ট নির্ধারণ করা হয়েছে।
