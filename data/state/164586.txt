
কিশোরগঞ্জের শোলাকিয়ায় হামলার তীব্র নিন্দা ও প্রতিবাদ জানিয়েছেন বেসামরিক বিমান পরিবহন ও পর্যটনমন্ত্রী রাশেদ খান মেনন। এ ঘটনা তদন্তের মাধ্যমে দোষী ব্যক্তিদের দ্রুত বিচারের দাবি জানিয়েছেন তিনি। 
আজ বৃহস্পতিবার এক বিবৃতিতে মেনন এই আহ্বান জানান। তিনি বলেন, ঈদের জামাতে যারা হামলা চালিয়ে পুলিশ ও নিরীহ মানুষ হত্যা করেছে, তাদের বিরুদ্ধে সামাজিকভাবে প্রতিরোধ গড়ে তুলে নির্মূলের ব্যবস্থা করতে হবে।মন্ত্রী হামলায় নিহত পুলিশ সদস্যদের আত্মার মাগফিরাত কামনা করেন এবং যাঁরা আহত হয়েছেন তাঁদের দ্রুত সুস্থতা কামনা করেন। বাংলাদেশের ওয়ার্কার্স পার্টির প্রধান রাশেদ খান মেনন আজ সকালে রাজধানীর মতিঝিলে টিঅ্যান্ডটি কলোনি মাঠে ঈদের নামাজ আদায় করেন। এ সময় মুসল্লিদের উদ্দেশে মন্ত্রী বলেন, ‘যারা ধর্মের অপব্যাখ্যা দিয়ে সন্ত্রাসী কর্মকাণ্ড করছে, তাদের বিষয়ে সতর্ক হতে হবে। জঙ্গি গোষ্ঠী ধর্মকে কলুষিত করছে। আপনার সন্তানদের খোঁজখবর রাখুন। আপনার সন্তান কার সঙ্গে চলাফেরা করে সেদিকে নজর দিন। সামাজিকভাবে সবাইকে ঐক্যবদ্ধ হয়ে এদের প্রতিহত করতে হবে।’
