
পতাকা বৈঠকের মাধ্যমে এ সপ্তাহেই বিজিবির অপহৃত নায়েক আবদুর রাজ্জাককে ফিরে পাওয়ার ব্যাপারে আশাবাদী বাংলাদেশ। মিয়ানমারের মংডুতে পতাকা বৈঠকের প্রস্তাব দিয়ে দেশটির সীমান্তরক্ষী বাহিনী বিজিপি গতকাল মঙ্গলবার সন্ধ্যায় বিজিবিকে চিঠি দিয়েছে।বর্ডার গার্ড বাংলাদেশের (বিজিবি) মহাপরিচালক মেজর জেনারেল আজিজ আহমেদ গতকাল রাতে মুঠোফোনে প্রথম আলোকে এ তথ্য জানান। নানা টালবাহানার পর অপহরণের সাত দিনের মাথায় বিজিবির সদস্যকে ফিরিয়ে দিতে রাজি হলো মিয়ানমার। এর আগে মিয়ানমার বলেছিল, সে দেশের জলসীমায় অনুপ্রবেশ করেছিল নায়েক রাজ্জাক। বিজিবি মিয়ানমারের দাবি প্রত্যাখ্যান করে জানায়, সীমান্তে নিয়মিত টহলের সময় রাজ্জাককে অপহরণ করা হয়।স্বরাষ্ট্র প্রতিমন্ত্রী আসাদুজ্জামান খান কামাল গতকাল দুপুরে তাঁর দপ্তরে প্রথম আলোকে বলেন, কোনো রকম শর্ত ছাড়াই বিজিবির নায়েক রাজ্জাককে ফিরিয়ে দেওয়ার আশ্বাস দেওয়া হয়েছে। এ জন্য দু-এক দিনের মধ্যে পতাকা বৈঠকের তারিখ ঠিক করা হবে।মিয়ানমারের প্রেসিডেন্টের মুখপাত্র ও তথ্যমন্ত্রী ইয়ে টুটকে উদ্ধৃত করে বিবিসি জানিয়েছে, রাজ্জাককে বাংলাদেশের কাছে ফিরিয়ে দিতে দেশটি কোনো শর্ত দেয়নি। সম্প্রতি যাদের সাগর থেকে উদ্ধার করা হয়েছে, তাদের ফিরিয়ে দেওয়া ও রাজ্জাককে ফিরিয়ে দেওয়া—এ দুটি আলাদা বিষয়।ইয়ে টুট বলেন, বিজিবি সদস্যকে ফিরিয়ে দিতে তাঁরা কোনো শর্ত আরোপ করছেন না। খুব শিগগির দুটি দেশের মধ্যে পতাকা বৈঠক হবে। ওই বৈঠকেই তাঁকে ফেরত দেওয়া হবে।আজিজ আহমেদ প্রথম আলোকে বলেন, পতাকা বৈঠকের প্রস্তাব দিয়ে বিজিপির ২ নম্বর ব্যাটালিয়নের অধিনায়ক লে. থিন কো সন্ধ্যায় চিঠি পাঠিয়েছেন। মংডুতে ওই বৈঠকে বিজিপির পক্ষে ১০ সদস্যের একটি প্রতিনিধিদল থাকবে। বিজিবির পক্ষে কারা থাকবে, তা বিজিপি জানতে চেয়েছে। টেকনাফ ৪২ বর্ডার গার্ড ব্যাটালিয়নের অধিনায়ক লে. কর্নেল মো. আবু জার আল জাহিদের নেতৃত্বে পাঁচ সদস্যের প্রতিনিধিদল ওই বৈঠকে যাবে। আজ বিজিপির কাছে এটি জানিয়ে চিঠি পৌঁছে দেওয়া হবে।বৈঠক কবে হবে—জানতে চাইলে বিজিবির মহাপরিচালক জানান, এখনো দিনক্ষণ ঠিক হয়নি। এ সপ্তাহেই হবে।বিজিবির পক্ষ থেকে বলা হয়, ১৭ জুন ভোরে বিজিবির ছয় সদস্যের একটি দল নায়েক আবদুর রাজ্জাকের নেতৃত্বে নাফ নদীতে টহল দিচ্ছিল। তারা বাংলাদেশের জলসীমায় মাদক চোরাচালান সন্দেহে দুটি নৌকায় তল্লাশি করছিল। এ সময় মিয়ানমারের রইগ্যাদং ক্যাম্পের বিজিপির সদস্যরা একটি ট্রলারে করে বাংলাদেশের জলসীমায় প্রবেশ করেন। একপর্যায়ে বিজিপির সদস্যদের বহনকারী ট্রলারটি বিজিবির টহল নৌযানের কাছে এসে থামে। বিজিপির ট্রলারটিকে বাংলাদেশের জলসীমা ছেড়ে যেতে বলা হলে তারা নায়েক রাজ্জাককে জোর করে ট্রলারে তুলে নেয়। বিজিবির অন্য সদস্যরা এতে বাধা দিলে দুই পক্ষের মধ্যে গুলিবিনিময় হয়। এতে সিপাহি বিপ্লব কুমার গুলিবিদ্ধ হন। পরে বিজিপির ট্রলারটি রাজ্জাককে নিয়ে মিয়ানমারের দিকে চলে যায়।
আরও পড়ুন
বিজিবির একজন আহত, আরেকজন অপহৃত বিজিবির সদস্যকে তিন দিনেও ছাড়েনি মিয়ানমার বাবা দিবসে ছেলেকে কোলে তুলে দিতে পারলেন না মা ছয় দিনেও ফেরত দেওয়া হয়নি নায়েক রাজ্জাককে
