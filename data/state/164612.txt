
রাষ্ট্রদ্রোহ ও ধর্মীয় অনুভূতিতে আঘাতের অভিযোগে বাংলাদেশ প্রকৌশল বিশ্ববিদ্যালয়ের (বুয়েট) পুরকৌশল বিভাগের অধ্যাপক জাহাঙ্গীর আলমের বিরুদ্ধে মামলা করা হয়েছে। আজ বৃহস্পতিবার ঢাকার মুখ্য মহানগর হাকিম আদালতে বুয়েট শাখা ছাত্রলীগের নেতা সিয়াম হোসেন বাদী হয়ে নালিশি মামলা করেন।
মহানগর হাকিম শাহারিয়ার মাহমুদ আদনান বাদীর জবানবন্দি গ্রহণ করেন। আদালত শাহবাগ থানার ভারপ্রাপ্ত কর্মকর্তাকে (ওসি) স্বরাষ্ট্র মন্ত্রণালয়ের অনুমোদন নিয়ে নালিশি আবেদনটি এজাহার হিসেবে গ্রহণ করে তদন্তের নির্দেশ দেন।
আদালতের আদেশে বলা হয়, চলতি বছরের ১১ এপ্রিল সামাজিক যোগাযোগের মাধ্যম ফেসবুকে জামায়াতের নেতা মুহাম্মদ কামারুজ্জামানের ফাঁসির সমালোচনা করে একটি বিশেষ ধর্মীয় সম্প্রদায়ের বিরুদ্ধে উসকানিমূলক মন্তব্যসহ রাষ্ট্রবিরোধী মন্তব্য করেন। মামলায় জাহাঙ্গীর আলমের বিরুদ্ধে ফৌজদারি কার্যবিধির ১২৪-এ ও ২৯৫-এ ধারায় অভিযোগ আনা হয়েছে। মামলা গ্রহণের আগে স্বরাষ্ট্র মন্ত্রণালয়ে অনুমোদন গ্রহণ করার বিধান রয়েছে। তাই শাহবাগ থানার পুলিশকে যথাযথ কর্তৃপক্ষের অনুমোদন নিয়ে এজাহার গ্রহণ করে তদন্তের নির্দেশ দেওয়া হলো।
বাদীপক্ষের মামলা পরিচালনা করেন জাকির হোসেন ও গোলাম রব্বানী। মামলার সময় আদালতে বুয়েট ছাত্রলীগের নবগঠিত কমিটির সভাপতি শুভ্র জ্যোতি ঠিকাদার ও সাধারণ সম্পাদক আবু সাঈদ উপস্থিত ছিলেন।
আরও পড়তে ক্লিক করুন
বুয়েটের শিক্ষক লাঞ্ছিত
