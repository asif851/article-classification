
যোগাযোগমন্ত্রী ওবায়দুল কাদের বলেছেন, নারায়ণগঞ্জে সাত খুনের ঘটনায় চাকরি হারানো র‌্যাবের তিন কর্মকর্তাকে গ্রেপ্তারে হাইকোর্টের দেওয়া নির্দেশনা যথাযথভাবে বাস্তবায়ন করা হবে। এরই মধ্যে প্রক্রিয়া শুরু হয়েছে। এই ঘটনায় সরকার উদাসীনও নয়, নীরবও নয়। ঘটনার পুনরাবৃত্তি রোধে যা করা দরকার, সরকার সব উদ্যোগ নিচ্ছে।আজ মঙ্গলবার দুপুরে কিশোরগঞ্জের ভৈরবে ঢাকা-কিশোরগঞ্জ সড়কের নির্মাণাধীন চারটি সেতুর কাজের অগ্রগতি দেখতে এসে এসব কথা বলেন ওবায়দুল কাদের।রাজনৈতিক প্রতিপক্ষকে ইঙ্গিত করে যোগাযোগমন্ত্রী বলেন, নারায়ণগঞ্জ ইস্যুতে একটি মহল ঘোলা পানিতে মাছ শিকারের চেষ্টা চালিয়ে যাচ্ছে। ওই মহলের মনে রাখা দরকার, এই বিষয়ে সরকার ‘সিরিয়াস’। শুধু তা-ই নয়, সত্য উদঘাটনে দৃঢ়প্রতিজ্ঞ।নিজের সম্পর্কে মূল্যায়ন করতে গিয়ে মন্ত্রী বলেন, ‘এসি রুমে বসে দেশের প্রকৃত অবস্থা বোঝা মুশকিল। ঘটনাস্থলে না গিয়ে ভালো কিছুও বোঝা যায় না। এই কারণে আজ ছুটির দিনও ঢাকার বাইরে বের হয়েছি।’এ সময় যোগাযোগমন্ত্রীর সঙ্গে ছিলেন সড়ক ও জনপথের ময়মনসিংহ সার্কেলের তত্ত্বাবধায়ক মনিরুল ইসলাম, ঢাকা সার্কেলের তত্ত্বাবধায়ক মো. শাহাব উদ্দিন, নরসিংদীর নির্বাহী প্রকৌশলী সালমা বেগম, কিশোরগঞ্জের নির্বাহী প্রকৌশলী সফিকুল ইসলাম ও সেতুর প্রকল্প পরিচালক দলিল উদ্দিন।পরে মন্ত্রী ভৈরব-মেন্দিপুর সড়কের নির্মাণকাজ দেখতে যান।
