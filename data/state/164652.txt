
বাংলা সাহিত্যে কৃতিত্বপূর্ণ অবদানের স্বীকৃতি হিসেবে রাজশাহী বিশ্ববিদ্যালয় থেকে ডি. লিট ডিগ্রি পাচ্ছেন কথাসাহিত্যিক হাসান আজিজুল হক ও সেলিনা হোসেন। গতকাল মঙ্গলবার রাতে বিশ্ববিদ্যালয়ের ৪৬৪তম সিন্ডিকেট সভায় এ সিদ্ধান্ত নেওয়া হয়।
আজ বুধবার বিশ্ববিদ্যালয়ের উপাচার্য অধ্যাপক মুহম্মদ মিজানউদ্দিন প্রথম আলোকে বলেন, হাসান আজিজুল হক ও সেলিনা হোসেন দুজনই রাজশাহী বিশ্ববিদ্যালয়ের শিক্ষার্থী। বাংলা সাহিত্যে এই দুজনের অবদান শুধু দেশেই নয়; সারা বিশ্বেই স্বীকৃত। দেশ-বিদেশ থেকে তাঁরা নানা পুরস্কার ও পদকে ভূষিত হচ্ছেন। তাঁদের অবদানের স্বীকৃতি ও সফলতা উদ্‌যাপনের অংশ হিসেবে ডি. লিট ডিগ্রি দেওয়ার সিদ্ধান্ত নেওয়া হয়েছে।
উপাচার্য মুহম্মদ মিজানউদ্দিন বলেন, আগামী সমাবর্তনে আনুষ্ঠানিকভাবে তাঁদের হাতে এই ডিগ্রি তুলে দেওয়া হবে। এতে সমাবর্তনও তাৎপর্যপূর্ণ হবে।
হাসান আজিজুল হক ১৯৬০ সালে রাজশাহী বিশ্ববিদ্যালয়ের দর্শন বিভাগ থেকে স্নাতকোত্তর ডিগ্রি লাভ করেন। ১৯৭৩ সালে দর্শন বিভাগে শিক্ষক হিসেবে যোগদান করেন। বর্তমানে তিনি অবসর জীবনযাপন করছেন। হাসান আজিজুল হক ১৯৯৯ সালে একুশে পদক লাভ করেন।
কথাসাহিত্যিক সেলিনা হোসেন রাজশাহী বিশ্ববিদ্যালয় বাংলা বিভাগের শিক্ষার্থী ছিলেন। তিনি ১৯৬৭ সালে বিএ এবং ১৯৬৮ সালে এমএ পাস করেন। তাঁর সাহিত্যকর্ম বিভিন্ন ভাষায় অনূদিত হয়েছে।
