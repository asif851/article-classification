
সোহরাওয়ার্দী উদ্যানে অনুমতি না পাওয়ায় এবার নয়াপল্টনে দলের কেন্দ্রীয় কার্যালয়ের সামনের সড়কে সমাবেশ করার অনুমতি চেয়ে পুলিশকে চিঠি দিয়েছে বিএনপি।
বিএনপির ভাষায়, ৭ নভেম্বর ‘জাতীয় বিপ্লব ও সংহতি দিবস’ উপলক্ষে দলটি ৮ নভেম্বর সেখানে সমাবেশ করতে চাইছে।
বিএনপির সিনিয়র যুগ্ম মহাসচিব রুহুল কবির রিজভী প্রথম আলোকে বলেন, তাঁরা ৮ নভেম্বর নয়াপল্টনে দলের কেন্দ্রীয় কার্যালয়ের সামনে সমাবেশ করার অনুমতি চেয়েছেন। এখনো লিখিত অনুমতি পাননি। তবে আশা করছেন, এখানে সমাবেশ করার অনুমতি পাবেন।
এর আগে ৭ নভেম্বর উপলক্ষে রাজধানীর সোহরাওয়ার্দী উদ্যানে সমাবেশ করতে চেয়েছিল বিএনপি। ৭ বা ৮ নভেম্বর এই সমাবেশ করার প্রস্তুতি নিচ্ছিল দলটি। এ জন্য সংশ্লিষ্ট কর্তৃপক্ষের কাছে অনুমতি চাওয়া হয়েছিল। গতকাল বৃহস্পতিবার রাতে ঢাকা মেট্রোপলিটন পুলিশ (ডিএমপি) জানায়, ৭ ও ৮ নভেম্বর সোহরাওয়ার্দী উদ্যানে কাউকে সমাবেশ করতে দেওয়া হবে না।
এ নিয়ে মির্জা ফখরুল আজ শুক্রবার সকালে সাংবাদিকদের বলেন, এর মাধ্যমে প্রমাণিত হলো সরকার গণতন্ত্রে বিশ্বাস করে না। ভিন্নমতে বিশ্বাস করে না। এ ঘটনার মধ্য দিয়ে সরকারের স্বরূপ উন্মোচিত হয়েছে। সরকার যে একদলীয় শাসনব্যবস্থা কায়েম করতে চাইছে, এটি তারই প্রতিফলন। এ সময় তিনি বলেন, সমাবেশ করতে তাঁরা বিকল্প স্থানের জন্য অনুমতি চাইবেন।
আরও পড়ুন: 
সমাবেশের জন্য বিকল্প জায়গা চাইবে বিএনপি
