
১১ উপদেষ্টার মধ্যে প্রধানমন্ত্রী শেখ হাসিনার তার পাঁচজন উপদেষ্টার পদত্যাগ আজ মঙ্গলবার বিকেলে গ্রহণ করেছেন। তাঁরা হলেন জনপ্রশাসনবিষয়ক উপদেষ্টা এইচ টি ইমাম, বিদ্যুত্ ও জ্বালানি উপদেষ্টা তৌফিক-ই-ইলাহী চৌধুরী, শিক্ষা উপদেষ্টা আলাউদ্দিন আহমেদ, স্বাস্থ্য উপদেষ্টা সৈয়দ মোদাচ্ছের আলী ও অর্থবিষয়ক উপদেষ্টা মশিউর রহমান।আজ বিকেলে প্রধানমন্ত্রীর প্রেসসচিব আবুল কালাম আজাদ প্রথম আলো ডটকমকে এ কথা জানান। প্রধানমন্ত্রীর বাকি উপদেষ্টারা হলেন গওহর রিজভী, মেজর জেনারেল (অব.) তারেক আহমেদ সিদ্দিকী, জিয়াউদ্দিন আহমেদ বাবলু, শফিক আহমেদ, দিলীপ বড়ুয়া ও আনোয়ার হোসেন মঞ্জু।প্রধানমন্ত্রীর ১১ উপদেষ্টার মধ্যে সাতজন পাঁচ বছর ধরে দায়িত্ব পালন করছেন। এইচ টি ইমামকে নিয়ে আওয়ামী লীগের ভেতরেই নানা নেতিবাচক প্রচার আছে। তৌফিক-ই-ইলাহী চৌধুরী ছিলেন বিদ্যুত্ মন্ত্রণালয়ের মূল হর্তাকর্তা। কুইক রেন্টাল নিয়েও তাঁর বিরুদ্ধে অনেক অভিযোগ শোনা যায়। আলাউদ্দিন আহমেদ শারীরিকভাবে সুস্থ নন। তাঁর কাজ শুধু অফিসে যাওয়া-আসার মধ্যেই সীমিত। অন্যদিকে সোনালী ব্যাংকের হল-মার্ক কেলেঙ্কারির কারণে সবচেয়ে বেশি বিতর্কিত হন সৈয়দ মোদাচ্ছের আলী।এদিকে মন্ত্রীর পদমর্যাদায় প্রধানমন্ত্রীর ১১ জন উপদেষ্টার নিয়োগ বাতিল চেয়ে আজ আইনি নোটিশ পাঠিয়েছেন সুপ্রিম কোর্টের একজন আইনজীবী।প্রধানমন্ত্রী মুখ্য সচিব, মন্ত্রিপরিষদ সচিবসহ ওই ১১ জন উপদেষ্টার বরাবরে রেজিস্ট্রি ডাকযোগে ও কুরিয়ার সার্ভিসের মাধ্যমে এই নোটিশ পাঠানো হয়।নোটিশ পাওয়ার তিন দিনের মধ্যে প্রধানমন্ত্রীর মুখ্য সচিবকে ওই ১১ জন উপদেষ্টার নিয়োগ বাতিল ও তাঁদের আনুষঙ্গিক সুযোগ-সুবিধা বাতিল করার কথা বলা হয়েছে। অন্যথায় রিট দায়েরসহ আইনি ব্যবস্থা নেওয়া হবে বলে নোটিশে উল্লেখ করা হয়েছে।
