
ঢাকা বিশ্ববিদ্যালয়ের ছয় হাজার শিক্ষার্থীকে ল্যাপটপ কেনার জন্য স্বল্প সুদে ব্যাংক ঋণ দেওয়ার কথা ভাবছে সরকার। সরকার শিক্ষা প্রকল্পের অধীনে এ ধরনের ঋণ দেওয়ার কথা বিবেচনা করছে।
শিক্ষাসচিব মো. নজরুল ইসলাম খান সম্প্রতি ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক ও বাংলাদেশ ব্যাংকের গভর্নর আতিউর রহমানের সঙ্গে পৃথক বৈঠক করে বিষয়টি নিয়ে আলোচনা করেন। খবর বাসসের।
সরকারি সূত্রে বলা হয়, আইসিটি জ্ঞান অর্জনে ঢাকা বিশ্ববিদ্যালয়ের প্রথম বর্ষের ছয় হাজারের বেশি শিক্ষার্থীকে ল্যাপটপ কেনার জন্য স্বল্প সুদে ঋণ দিতে একটি ঋণ কর্মসূচি চালু করতে তাঁরা সম্মত হয়েছেন।
সূত্র জানায়, শিক্ষাসচিব এই ঋণের গ্যারান্টার হওয়ার আশ্বাস দিয়েছেন।আ আ ম স আরেফিন সিদ্দিক বলেন, শিক্ষা মন্ত্রণালয়ের উদ্যোগ প্রশংসনীয়। তিনি শিক্ষা কর্মসূচির অধীনে ঢাকা বিশ্ববিদ্যালয়ে এ ধরনের ঋণ চালু করতে শিক্ষা মন্ত্রণালয় ও বাংলাদেশ ব্যাংকের সহায়তা কামনা করেন।নজরুল ইসলাম খান বলেন, ‘এ ধরনের একটি ঋণ কর্মসূচি চালু করতে তিন বছর ধরে চেষ্টা করে আসছি। এ জন্য বিভিন্ন ব্যাংকের এমডিদের সঙ্গে বৈঠকও হয়েছে।’সচিব বলেন, ‘আমাদের জন্য এটি একটি ভালো খবর। ট্রাস্ট ব্যাংক ল্যাপটপ ক্রয়ে এই ঋণ দিতে আগ্রহ প্রকাশ করেছে। আমরা ব্যাংকের এমডির সঙ্গে আলোচনা করেছি। তাঁকে বলেছি, প্রয়োজনে আমি ব্যাংক গ্যারান্টার হব।’
