
চট্টগ্রামের বাকলিয়া থানাধীন কর্ণফুলী তৃতীয় সেতু এলাকায় ট্রাকচাপায় সাকেরা খাতুন নামের এক শিক্ষিকার মৃত্যু হয়েছে। আজ বুধবার সকাল পৌনে নয়টার দিকে এ দুর্ঘটনা ঘটে। এ ঘটনায় শিক্ষিকার ক্ষুব্ধ সহকর্মীসহ অন্যরা প্রায় আধা ঘণ্টা সড়ক অবরোধ করেন।
সাকেরা খাতুন উত্তর দিয়াং সরকারি প্রাথমিক বিদ্যালয়ের শিক্ষক ছিলেন।
প্রত্যক্ষদর্শী ও পুলিশ জানায়, সকাল পৌনে নয়টার দিকে কর্ণফুলী তৃতীয় সেতু এলাকায় একটি বাস পেছন থেকে একটি ট্রাককে ধাক্কা দেয়। এ সময় চালক নিয়ন্ত্রণ হারিয়ে ফেললে ট্রাকটি সড়কের পাশে দাঁড়িয়ে থাকা সাকেরা খাতুনকে চাপা দেয়। আহত শিক্ষিকাকে চট্টগ্রাম মেডিকেল কলেজ হাসপাতালে নেওয়া হলে কর্তব্যরত চিকিৎসা কর্মকর্তা তাঁকে মৃত ঘোষণা করে।
এ দুর্ঘটনার পর সকাল সাড়ে নয়টা থেকে ১০টা পর্যন্ত সড়কের একটি অংশ অবরোধ করে রাখেন তাঁর সহকর্মীসহ অন্যরা।
বাকলিয়া থানার ভারপ্রাপ্ত কর্মকর্তা (ওসি) প্রণব কুমার চৌধুরী ঘটনার সত্যতা নিশ্চিত করেছেন। তিনি বলেন, ট্রাক ও বাস দুটি আটক করা হয়েছে।
