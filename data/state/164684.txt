
চাঁপাইনবাবগঞ্জের মহানন্দা নদীর ওপর ‘শেখ হাসিনা সেতু’ (দ্বিতীয় মহানন্দা সেতু) উদ্বোধন করেছেন প্রধানমন্ত্রী শেখ হাসিনা। আজ শনিবার বেলা একটার দিকে সদর উপজেলার সাহেবেরঘাট এলাকায় গিয়ে তিনি সেতুটির উদ্বোধন করেন।৫৪৬ মিটার দৈর্ঘ্যের এই সেতুটি ৪৯ কোটি ৭৬ লাখ টাকা ব্যয়ে নির্মাণ করেছে স্থানীয় সরকার প্রকৌশল অধিদপ্তর (এলজিইডি)। দুপুর সোয়া ১২টার দিকে প্রধানমন্ত্রী হেলিকপ্টারযোগে চাঁপাইনবাবগঞ্জে যান। সেতুর উদ্বোধন শেষে স্থানীয় সার্কিট হাউসে মধ্যাহ্ন বিরতি নেন শেখ হাসিনা। বিকেলে তিনি চাঁপাইনবাবগঞ্জ সরকারি কলেজ মাঠে জেলা আওয়ামী লীগ আয়োজিত জনসভায় বক্তব্য দেবেন। সেখান থেকে জেলার আরও পাঁচটি উন্নয়ন প্রকল্পের উদ্বোধন ও পাঁচটি প্রকল্পের ভিত্তিপ্রস্তর স্থাপন করবেন।
