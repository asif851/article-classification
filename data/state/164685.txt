
একাদশ জাতীয় সংসদ নির্বাচনে দলীয় নেতা-কর্মীদের ঐক্যবদ্ধভাবে মাঠে কাজ করার ডাক দিলেন আওয়ামী লীগের প্রেসিডিয়াম সদস্য ও স্বাস্থ্যমন্ত্রী মোহাম্মদ নাসিম। আজ মঙ্গলবার তাঁর নির্বাচনী এলাকা সিরাজগঞ্জের কাজীপুরে নির্বাচনী প্রচারে দলের নেতা-কর্মীদের মাঠে নামার নির্দেশ দিয়ে নির্বাচনী সেল গঠনেরও ঘোষণা দিয়েছেন। এই সেলের প্রধান হবেন তাঁর জ্যেষ্ঠ পুত্র সাবেক সাংসদ তানভীর শাকিল।
মঙ্গলবার দুপুরে কাজীপুরে উপজেলা আওয়ামী লীগের নেতা-কর্মীদের এক সমাবেশে প্রধান অতিথির বক্তব্যে মন্ত্রী এসব কথা বলেন। তিনি আরও বলেন, নির্বাচন ঘিরে বিএনপির নেতৃত্বে ২০-দলীয় জোট নানা ষড়যন্ত্র-চক্রান্ত করবে। তারা আবারও ক্ষমতায় গেলে হাওয়া ভবন ও দুঃশাসনের বেড়াজালে জনগণ নিপতিত হবে। তাই বিএনপির হাওয়া ভবন সৃষ্টির পাঁয়তারা ঐক্যবদ্ধভাবে মোকাবিলা করতে হবে বলে দলীয় নেতা-কর্মীদের জানান।
নেতা-কর্মীদের সতর্ক করে দিয়ে নাসিম বলেন, দলীয় শৃঙ্খলার বাইরে গেলে, সে যত বড় নেতা বা কর্মী হোক না কেন, তাকে ছাড় দেওয়া হবে না। নির্বাচনী এলাকায় প্রতিটি ভোটকেন্দ্রের জন্য বিভিন্ন শ্রেণি-পেশার মানুষকে সঙ্গে নিয়ে দ্রুত কমিটি গঠনেরও পরামর্শ দেন। কাজীপুর উপজেলা আওয়ামী লীগ কার্যালয়ে অনুষ্ঠিত কর্মী সমাবেশে উপজেলা আওয়ামী লীগের সভাপতি শওকত হোসেনের সভাপতিত্বে অন্যান্যের মধ্যে বক্তব্য দেন সাবেক সাংসদ তানভীর শাকিল, উপজেলা চেয়ারম্যান মোজাম্মেল হক, সাধারণ সম্পাদক খলিলুর রহমান, পৌর মেয়র হাজি নিজাম উদ্দিন প্রমুখ।
পরে মন্ত্রী কাজীপুরে গণপূর্ত বিভাগের নির্মাণাধীন পাঁচ শ আসনবিশিষ্ট শহীদ এম মনসুর আলী অডিটোরিয়াম নির্মাণকাজের অগ্রগতি, পানি উন্নয়ন বিভাগের মেঘাই স্পারের সংস্কারকাজ ও এলজিইডির বিভিন্ন সড়ক উন্নয়নকাজ পরিদর্শন করেন। বিকেলে কাজীপুরের শুভগাছায় ১ কোটি ২৫ লাখ টাকা ব্যয়ে নির্মিত প্রায় পৌনে আট কিলোমিটার বিদ্যুৎ লাইনের সাড়ে পাঁচ শ গ্রাহকের মধ্যে বিদ্যুৎ-সংযোগের উদ্বোধন করেন। এ সময় পল্লী বিদ্যুৎ সমিতির মহাব্যবস্থাপক মো. আজাহার আলী, উপমহাব্যবস্থাপক মো. মিজানুর রহমানসহ আওয়ামী লীগের নেতারা উপস্থিত ছিলেন। পরে তিনি শুভগাছা ইউনিয়ন আওয়ামী লীগ আয়োজিত ইফতার মাহফিলে অংশ নেন।
