
জাতীয় পার্টির চেয়ারম্যান এইচ এম এরশাদ ‘জাতীয় ক্রীড়া সংহতি’ নামে দলের একটি নতুন সহযোগী সংগঠন প্রতিষ্ঠা করেছেন। নতুন এই সংগঠনের সভাপতি মনোনীত হয়েছেন জাতীয় পার্টির প্রেসিডিয়াম সদস্য মীর আবদুস সবুর আসুদ এবং সাধারণ সম্পাদক হয়েছেন জাতীয় পার্টির ক্রীড়া সম্পাদক মো. কুদ্দুস খান।
আজ বৃহস্পতিবার এরশাদের গণমাধ্যম ও রাজনৈতিক সচিব সুনীল শুভ রায় এক সংবাদ বিজ্ঞপ্তিতে এ তথ্য জানান।
ক্রীড়া ক্ষেত্রে জাতীয় পার্টির অবদান তুলে ধরা এবং ক্রীড়াবিদদের সুসংগঠিত করে খেলাধুলাকে আরও এগিয়ে নেওয়ার লক্ষ্য নিয়ে এই সংগঠন প্রতিষ্ঠা করা হয়েছে। ১০১ সদস্যবিশিষ্ট এই সংগঠনের অন্য সংগঠকদের নাম অচিরেই ঘোষণা করা হবে বলে বিজ্ঞপ্তিতে জানানো হয়েছে।
