
মিলনায়তনে ঢোকার আগেই ভেসে আসে বাংলা গানের সুর। একটু খটকা লাগল। কারণ, অনুষ্ঠানটির নাম ‘চার্ম অব কোরিয়া’। দক্ষিণ কোরিয়ার শীর্ষ সংগীতশিল্পী উং সান সুরের মূর্ছনায় মুগ্ধ করবেন এমন প্রত্যাশা। তবে তার ব্যত্যয় ঘটেনি। মূল শিল্পী আসার আগে মঞ্চে বাংলাদেশের আসওয়াদ ব্যান্ড কিছু বাংলা গান শুনিয়ে আবহটা তৈরি করছিলেন কেবল। আর আসওয়াদের গানের ফাঁকে দর্শকে ভর্তি হয়ে যায় মিলনায়তন। উং সান মঞ্চ উঠতেই করতালিতে ফেটে পড়ে মিলনায়তন। সুরের জালে বন্দী করেন দর্শকদের। কোরিয়ান এই সংগীতশিল্পী ১১টি গান করেন। নাথিং কমপ্রেস টু ইউ, মেরি, ইয়েস্টার ডে ইত্যাদি গানে গলা মেলান দর্শকেরাও। গত শনিবার চট্টগ্রাম মেডিকেল কলেজ (চমেক) শাহ আলম বীর উত্তম মিলনায়তনে অনুষ্ঠিত হয়ে গেল জমজমাট এই অনুষ্ঠানটি। কোরিয়ান দূতাবাসের আয়োজনে অনুষ্ঠিত এই সংগীতসন্ধ্যার সহযোগিতায় ছিল পিএইচপি ফ্যামিলি। অনুষ্ঠানে কোরিয়ান রাষ্ট্রদূত লি ইয়ন ইয়াং বলেন, বাংলাদেশ ও কোরিয়ার সম্পর্ক আরও উন্নত করে ঘনিষ্ঠতা বাড়াতে এই অনুষ্ঠানের আয়োজন করা হয়েছে।
