
নারায়ণগঞ্জে সাত খুনের ঘটনায় নিহত প্যানেল মেয়র নজরুল ইসলামের স্ত্রী ও ২ নম্বর ওয়ার্ডের কাউন্সিলর প্রার্থী সেলিনা ইসলাম বিউটিকে চিঠি দিয়ে প্রাণনাশের হুমকি দেওয়া হয়েছে বলে অভিযোগ উঠেছে। এ ঘটনায় গতকাল বৃহস্পতিবার রাতে সেলিনা ইসলাম সিদ্ধিরগঞ্জ থানায় একটি সাধারণ ডায়েরি (জিডি) করেছেন।
জিডিতে সেলিনা ইসলাম উল্লেখ করেন, ১৪ ডিসেম্বর বেলা ১১টার দিকে তাঁর ওয়ার্ড কাউন্সিল অফিসে রেজিস্ট্রি ডাকযোগে চিঠি আসে। চিঠিতে বলা হয়, সাত খুন মামলা ও নির্বাচন থেকে সরে না দাঁড়ালে তাঁর পরিণতিও স্বামীর মতো হবে। তাঁকেও খুন করে গুম করে ফেলা হবে।
সিদ্ধিরগঞ্জ থানার ভারপ্রাপ্ত কর্মকর্তা (ওসি) সরাফত উল্ল্যাহ জানান, জিডির অভিযোগটি তদন্ত করে দেখা হচ্ছে।
নারায়ণগঞ্জের আলোচিত সাত খুন মামলার রায় আগামী ১৬ জানুয়ারি। এর আগে সিটি করপোরেশন নির্বাচন ২২ ডিসেম্বর। প্যানেল মেয়র নজরুল হত্যাকাণ্ডের পর উপনির্বাচনে তাঁর স্ত্রী সেলিনা ইসলাম কাউন্সিলর নির্বাচিত হন।
২০১৪ সালের ২৭ এপ্রিল নারায়ণগঞ্জ সিটি করপোরেশনের প্যানেল মেয়র নজরুল ইসলাম ও আইনজীবী চন্দন কুমার সরকারসহ সাতজন অপহৃত হন। শীতলক্ষ্যা নদী থেকে ৩০ এপ্রিল ছয়জনের ও পরদিন একজনের মরদেহ উদ্ধার করে পুলিশ।
