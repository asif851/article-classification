
চীনের সঙ্গে বাংলাদেশের সরাসরি সড়ক ও রেল ​যোগাযোগ হওয়া দরকার বলে মন্তব্য করেছেন জনপ্রশাসনমন্ত্রী সৈয়দ আশরাফুল ইসলাম। চীনের প্রেসিডেন্ট শি জিনপিংয়ের সফরকালে বিষয়টি গুরুত্ব পাবে বলে জানান তিনি।আজ শনিবার রাজধানীর তোপখানা রোডে বাংলাদেশ মেডিকেল অ্যাসোসিয়েশনের (বিএমএ) মিলনায়তনে চীনের ৬৭তম জাতীয় দিবস উদ্‌যাপন উপলক্ষে সাম্যবাদী দল আয়োজিত এক আলোচনা সভায় এ কথা বলেন সৈয়দ আশরাফ।আওয়ামী লীগের সাধারণ সম্পাদক সৈয়দ আশরাফুল ইসলাম আরও বলেন, অনেক আগে চীনের সঙ্গে বাংলাদেশের সড়ক যোগাযোগ ছিল। আবার সেটি চালু হলে শুধু বাংলাদেশ নয়, ভারতও সুবিধা পাবে।চীনের প্রেসিডেন্ট এই প্রথমবারের মতো বাংলাদেশে রাষ্ট্রীয় সফরে আসছেন জানিয়ে আওয়ামী লীগের এই নেতা আরও বলেন, এটি ঐতিহাসিক সফর হবে। তাঁকে অভ্যর্থনা দেওয়ার জন্য সরকার প্রস্তুত।চীন সফরের অভিজ্ঞতা বর্ণনা করেন সৈয়দ আশরাফ। অতীতের কথা স্মরণ করে তিনি বলেন, কুনমিং থেকে কলকাতা পর্যন্ত মোটর শোভাযাত্রাও হয়েছে। সেই যোগাযোগ আবার ফিরিয়ে আনা দরকার।আলোচনা সভায় সাম্যবাদী দলের সাধারণ সম্পাদক দিলীপ বড়ুয়াকে লক্ষ করে মন্ত্রী বলেন, ‘একসময় একমাত্র দিলীপ বড়ুয়া চীনপন্থী ছিলেন। কিন্তু এখন আমরা অনেকেই চীনপন্থী।’
আলোচনা সভায় চীনা দূতাবাসের প্রতিনিধি ও বিভিন্ন রাজনৈতিক দলের নেতারা উপস্থিত ছিলেন।
