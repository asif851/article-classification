
বাংলাদেশ ছাত্রলীগের কেন্দ্রীয় সাধারণ সম্পাদক সিদ্দিকী নাজমুল আলম বলেছেন, ছাত্রলীগের একটিই সিন্ডিকেট, সেটি শেখ হাসিনার। ছাত্রলীগের আর কোনো সিন্ডিকেট নেই। শেখ হাসিনার হাতকে দুর্বল করার জন্য এগুলো গণমাধ্যমের অপপ্রচার। আজ বৃহস্পতিবার বিকেলে ঢাকা বিশ্ববিদ্যালয়ের অপরাজেয় বাংলার পাদদেশে ছাত্রলীগের ঢাকা বিশ্ববিদ্যালয় শাখার সম্মেলনের উদ্বোধনী পর্বে প্রধান বক্তার বক্তব্যে তিনি এসব কথা বলেন।নাজমুল আলম বলেন, ‘ছাত্রলীগের সম্মেলন উপলক্ষে অনেক গণমাধ্যমে নেতিবাচক সংবাদ উপস্থাপন করে যাচ্ছে। গতকালও একটি অনলাইন গণমাধ্যমে সিন্ডিকেটের বিষয়ে সংবাদ প্রকাশিত হয়েছে। ছাত্রলীগের কোনো সিন্ডিকেট নেই। শেখ হাসিনার হাতকে দুর্বল করার জন্য এবং ছাত্রলীগকে হেয় করার জন্য যত নিউজই করুন, ছাত্রলীগ কোনো রক্তচক্ষুকে ভয় করে না। কোনো হলুদ সাংবাদিকের কলমকে ভয় করে না।’এ সময় নাজমুল আরও বলেন, ছাত্রলীগকে নিয়ে ষড়যন্ত্র করা আর সাপের লেজ দিয়ে কান চুলকানো কিংবা মৌচাকে ঢিল ছোড়া একই কথা। তিনি সাংবাদিকদের সংগঠনটির ‘অতীত ইতিহাস’ জেনে সাংবাদিকতা করার আহ্বান জানান।উদ্বোধনী বক্তব্যে ছাত্রলীগের কেন্দ্রীয় সভাপতি এইচ এম বদিউজ্জামান বলেন, ছাত্রলীগই একমাত্র প্রকৃত ছাত্রদের সংগঠন। এখানে নেতৃত্বের প্রতিযোগিতা আছে, সংঘাত নেই। যাঁরা ত্যাগী, মেধাবী ও ২০১৩ সালের ৫ জানুয়ারির নির্বাচনের পর বিএনপি-জামায়াতের সহিংসতার বিরুদ্ধে শক্ত অবস্থান নিয়েছিলেন, তাঁরাই নতুন নেতা হবেন। ঢাকা বিশ্ববিদ্যালয় শাখা ছাত্রলীগের সভাপতি মেহেদী হাসানের সভাপতিত্বে ও সাধারণ সম্পাদক ওমর শরীফের পরিচালনায় সমাবেশে প্রধান অতিথি ছিলেন সড়ক যোগাযোগ ও সেতুমন্ত্রী ওবায়দুল কাদের।
