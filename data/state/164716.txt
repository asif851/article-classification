
রাজধানীর মিরপুর এলাকার একটি বাসা থেকে সাবিরা হোসাইন (২১) নামের এক তরুণীর ঝুলন্ত লাশ উদ্ধার করেছে পুলিশ। আজ মঙ্গলবার ভোরে রূপনগর আবাসিক এলাকার ১২ নম্বর সড়কের একটি বাড়ির ফ্ল্যাট থেকে লাশটি উদ্ধার করা হয়।
প্রাথমিকভাবে পুলিশের ধারণা, প্রেমঘটিত কারণে মেয়েটি আত্মহত্যা করে থাকতে পারেন। এ ঘটনায় নির্ঝর সিনহা রওনক নামের এক যুবককে আটক করা হয়েছে।
রূপনগর থানার পরিদর্শক (তদন্ত) মো. শাহীন কবীর প্রথম আলোকে বলেন, রূপনগরের একটি ফ্ল্যাটে সাবলেট থাকতেন সাবিরা। তাঁর কক্ষ থেকে ফ্যানের সঙ্গে ঝুলন্ত অবস্থায় লাশ উদ্ধার করেন নির্ঝর সিনহা। সাবিরা ​মডেল ছিলেন। এ ছাড়া তিনি গান বাংলা টেলিভিশনের বিপণন নির্বাহী ছিলেন। নির্ঝর সিনহার সঙ্গে তাঁর প্রেমের সম্পর্ক ছিল। তাঁদের মধ্যে বনিবনা না হওয়ায় মেয়েটি আত্মহত্যা করে থাকতে পারেন। এ সম্পর্কিত একটি স্ট্যাটাস সাবিরার ফেসবুক অ্যাকাউন্টে পাওয়া গেছে। স্ট্যাটাসে মেয়েটি তাঁর মৃত্যুর জন্য নির্ঝরকে দায়ী করেন। সাবিরার লাশ ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে। ময়নাতদন্ত প্রতিবেদন পাওয়া গেলে তাঁর মৃত্যুর প্রকৃত কারণ জানা যাবে।
