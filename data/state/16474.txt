
মুক্তিযুদ্ধের উপ-সেনাপতি সাবেক পরিকল্পনামন্ত্রী এ কে খন্দকারের ১৯৭১: ভেতর বাইরে বইতে অগ্নিসংযোগ করলেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ।
আজ শনিবার রাজশাহী বিশ্ববিদ্যালয়ে ছাত্রলীগের দেওয়া সংবর্ধনা অনুষ্ঠানে তিনি এ কে খন্দকারের বইটিকে ‘বিভ্রান্তিমূলক’ আখ্যায়িত করে সেটিতে অগ্নিসংযোগ করেন।
প্রথমা প্রকাশন থেকে এ কে খন্দকারের ১৯৭১: ভেতর বাহির বই প্রকাশিত হওয়ার পরই আওয়ামী লীগের নেতারা এর সমালোচনা করে নানা বক্তব্য দিয়ে যাচ্ছেন। এই বই নিয়ে এর আগে সংসদেও সমালোচনা হয়েছে। এর মধ্যে প্রতিমন্ত্রী জুনাইদ আহমেদই প্রথম এই বই পোড়ালেন।
নিষেধাজ্ঞা অমান্য করে সংবর্ধনা নিলেন প্রতিমন্ত্রী
রাজশাহী বিশ্ববিদ্যালয়ে রাজনৈতিক কর্মকাণ্ডের ওপর নিষেধাজ্ঞা থাকলেও তা অমান্য করে ছাত্রলীগের দেওয়া সংবর্ধনা গ্রহণ করেন প্রতিমন্ত্রী জুনাইদ আহমেদ। বিকেলে বিশ্ববিদ্যালয়ের কেন্দ্রীয় গ্রন্থাগারের পেছনে ছাত্রলীগের দলীয় টেন্টে তাঁকে এ সংবর্ধনা দেওয়া হয়।
বিশ্ববিদ্যালয় সূত্রে জানা গেছে, ২০০৯ সালের ১৩ ফেব্রুয়ারি রাজশাহী বিশ্ববিদ্যালয়ে ছাত্রলীগ ও ছাত্রশিবিরের মধ্যে সংঘর্ষের পর ক্যাম্পাসে সব ধরনের রাজনৈতিক কর্মকাণ্ডের ওপর নিষেধাজ্ঞা জারি করে বিশ্ববিদ্যালয় সিন্ডিকেট। চলতি বছরও সিন্ডিকেট একই ধরনের সিদ্ধান্ত নেয়।
আজ বেলা পৌনে চারটার দিকে জুনাইদ আহমেদ সংবর্ধনা অনুষ্ঠানে পৌঁছান। এ সময় ছাত্রলীগের নেতা-কর্মীরা তাঁকে ফুল দিয়ে শুভেচ্ছা জানান। এরপর প্রতিমন্ত্রী একটি হাতমাইকে বক্তব্য দেন।
প্রতিমন্ত্রীর বক্তব্য শেষে বিশ্ববিদ্যালয় শাখা ছাত্রলীগের সভাপতি এ কে খন্দকারের বইতে অগ্নিসংযোগের ঘোষণা দেন। তখন আবার মাইক নিয়ে প্রতিমন্ত্রী বলেন, ‘ইতিহাস বিকৃতিকারীদের আমরা সমাজের সর্বস্তর থেকে প্রতিহত করতে চাই। তাই ছাত্রলীগের পক্ষ থেকে ইতিহাস বিকৃত করা এই বইটি পুড়িয়ে আমরা এর প্রতিবাদ জানাচ্ছি।’
ক্যাম্পাসে রাজনৈতিক কর্মকাণ্ডের ওপর নিষেধাজ্ঞার মধ্যে ছাত্রলীগের কর্মসূচি সম্পর্কে জানতে চাইলে বিশ্ববিদ্যালয়ের প্রক্টরের দায়িত্বে থাকা সহকারী প্রক্টর খন্দকার মো. খালিদ বিন ফেরদৌস প্রথম আলোকে বলেন, ‘প্রক্টর স্যার ছুটিতে আছেন। তিনি এ বিষয়ে বলতে পারবেন।’
নগরের মতিহার থানার ভারপ্রাপ্ত কর্মকর্তা (ওসি) আলমগীর হোসেন প্রথম আলোকে বলেন, ‘প্রতিমন্ত্রীর প্রটোকল (নিরাপত্তা) নিয়েই আমরা ব্যস্ত ছিলাম। অনুষ্ঠানের জন্য ছাত্রলীগ হয়তো বিশ্ববিদ্যালয় প্রশাসনের অনুমতি নিয়েছে।’
