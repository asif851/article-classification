
চট্টগ্রাম নগরের বালুছড়া এলাকায় ট্রাক ও সিএনজিচালিত অটোরিকশার মুখোমুখি সংঘর্ষে তিনজন নিহত হয়েছেন। আহত হয়েছেন দুজন।
গতকাল সোমবার দিবাগত রাত দেড়টার দিকে নগরের বায়েজিদ বোস্তামি থানার বালুছড়া এলাকায় এই দুর্ঘটনা ঘটে।
নিহত ব্যক্তিরা হলেন মো. নান্টু (২৮), মো. রাকিব (২২) ও মো. জাসেদ (৩০)।আহত ব্যক্তিদের মধ্যে রেজাউল আকবর (৩২) নামের একজনের নাম পাওয়া গেছে।
চট্টগ্রাম মেডিকেল কলেজ হাসপাতালের পুলিশ ফাঁড়িতে দায়িত্বরত সহকারী উপপরিদর্শক (এএসআই) মো. আলাউদ্দিন জানান, নিহত ব্যক্তিদের মধ্যে নান্টু ও রাকিব ঘটনাস্থলেই মারা যান। জাসেদকে হাসপাতালে নেওয়ার পর কর্তব্যরত চিকিৎসক মৃত ঘোষণা করেন।
হতাহত ব্যক্তিরা সবাই সিএনজিচালিত অটোরিকশার যাত্রী বলে জানিয়েছেন এএসআই আলাউদ্দিন।
