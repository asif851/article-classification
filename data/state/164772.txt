
বাংলাদেশ-ভারত সীমান্ত বিল পাস হওয়ায় ভারতের হাইকমিশনার পঙ্কজ সরনকে শুভেচ্ছা জানিয়েছেন কুড়িগ্রামের ফুলবাড়ী উপজেলার দাশিয়ারছড়া ছিটমহলবাসী। আজ রোববার সকালে তিনি ওই ছিটমহল পরিদর্শনে যান।সকাল ১০টার দিকে ছিটমহলে পৌঁছালে সেখানকার শতাধিক বাসিন্দা দুই লাইনে দাঁড়িয়ে পঙ্কজ সরনকে ফুল ও করতালি দিয়ে শুভেচ্ছা জানান। এ সময় তাঁরা বাংলাদেশ ও ভারতের জয়ধ্বনি দেয়। এ সময় তাঁর সঙ্গে ছিলেন ডেপুটি হাইকমিশনার সন্দীপ মিত্র। এর পর মাদ্রাসা মাঠে একটি সমাবেশ অনুষ্ঠিত হয়।সমাবেশে পঙ্কজ সরন বলেন, দুই দেশের সরকারের আন্তরিকতার কারণেই ছিটমহল বিনিময় সম্ভব হয়েছে। ভারতের পার্লামেন্টে বাংলাদেশ-ভারত সীমান্ত বিল পাস হওয়ায় দুই দেশের ছিটমহলবাসীর দুর্ভোগ কমবে।শেষ হচ্ছে ৪১ বছরের অপেক্ষা
বাংলাদেশ -ভারত ছিটমহল বিনিময় সমন্বয় কমিটির বাংলাদেশ ইউনিটের সভাপতি ময়নুল হকের সভাপতিত্বে সেখানে আরও বক্তব্য দেন কমিটির দাশিয়ারছড়া ইউনিটের সভাপতি আলতাফ হোসেন, কমিটির বাংলাদেশ ইউনিটের সাধারণ সম্পাদক গোলাম মোস্তফা, ফুলবাড়ী উপজেলা নির্বাহী কর্মকর্তা নাসিরউদ্দিন মামুন, জেলা আইনজীবী ​সমিতির সভাপতি আব্রাহাম লিংকন।
দাশিয়ারছড়ার পরে পঙ্কজ সরন ভুরুঙ্গামারী ছিটমহল পরিদর্শন করবেন।
রাজ্যসভার পর ৭ মে ভারতের লোকসভায় বাংলাদেশ ও ভারত স্থলসীমান্ত চুক্তি পাস হয়েছে। এর মধ্য দিয়ে দুই দেশের ছিটমহল বিনিময়ে আর কোনো বাধা থাকল না। তবে ত্রুটি থাকায় বাংলাদেশ-ভারত সীমান্ত বিল আবার নতুন করে পাস করাতে হবে। কাল সোমবার সেই ত্রুটি সংশোধন করে আবার ভোটাভুটি হবে।
