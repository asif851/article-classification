
১৩ সেপ্টেম্বর ঢাকায় বিক্ষোভ মিছিল করার ঘোষণা দিয়েছে হেফাজতে ইসলামের ঢাকা মহানগর শাখা।গতকাল রোববার সংবাদ সম্মেলন করে ঢাকা মহানগরের আহ্বায়ক নূর হোছাইন কাসেমী এ কর্মসূচি ঘোষণা করেন। তিনি বলেন, ১৩ সেপ্টেম্বর বাদ জোহর বায়তুল মোকাররমের উত্তর ফটক থেকে মিছিল শুরু হবে। আসন্ন ঈদুল আজহায় যত্রতত্র পশু জবাই না করে নির্দিষ্ট স্থানে করার বিষয়ে সরকারের উদ্যোগে উদ্বিগ্ন হয়ে হেফাজত এ কর্মসূচি দিয়েছে। তারা এ উদ্যোগকে ‘কোরবানির ঐতিহ্য বিনষ্টের’ পাঁয়তারা চলছে বলে অভিযোগ করেন।রাজধানীর জামিয়া মাদানিয়া বারিধারা মাদ্রাসায় আয়োজিত সংবাদ সম্মেলনে হেফাজত নেতা নূর হোছাইন কাসেমী বলেন, এক জায়গায় কোরবানি করা হলে ঈদের মূল আনন্দ পশু দেখা, জবাই, আত্মীয়দের বাসায় সময়মতো গোশত পৌঁছানো, ওই দিন প্রথম খাবার হিসেবে কোরবানির গোশত খাওয়া, গরিবদের নিরিবিলি গোশত দেওয়া সম্ভব হবে না। এক জায়গায় কোরবানি হলে পশুর চামড়া ছিনতাইসহ চাঁদাবাজি বেড়ে যাবে।
