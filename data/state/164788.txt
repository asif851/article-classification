
প্রধান নির্বাচন কমিশনার (সিইসি) কাজী রকিবউদ্দীন আহমদ বলেছেন, ‘নির্বাচনের দায়িত্ব পালনে শৈথিল্য বা পক্ষপাতিত্ব বরদাশত করব না। দায়িত্বে থেকে কেউ অনিয়ম করলে কঠোর ব্যবস্থা নেওয়া হবে।’
আজ রাতে সোয়া নয়টার দিকে নির্বাচন কমিশন সচিবালয়ের মিডিয়া সেন্টারে আনুষ্ঠানিক বিফ্রিংয়ে সিইসি কাজী রকিবউদ্দীন আহমদ এসব কথা বলেন। তিনি বলেন, ‘কে বিএনপি, কে আওয়ামী লীগ তা আমরা দেখছি না, দেখবও না। অভিযোগ পেলেই ক্রস চেক করে অ্যাকশন নিচ্ছি।’ ইতিমধ্যে বেশ কিছু ব্যবস্থা নেওয়া হয়েছে বলেও জানান তিনি। সিইসি বলেন, উৎসবমুখর পরিবেশে নির্বাচনী প্রচারণা শেষ হয়েছে। সব প্রস্তুতি সম্পন্ন হয়েছে। কাল উৎসবমুখর পরিবেশেই নির্বাচন অনুষ্ঠিত হবে। নির্বাচনে যাঁকে খুশি তাঁকে ভোট দেওয়ার জন্য ভোটারদের প্রতি আহ্বান জানান তিনি।সিইসি বলেন, পরিকল্পনার চেয়ে বেশি সংখ্যক আইনশৃঙ্খলা বাহিনীর সদস্য বিশেষ করে বর্ডার গার্ড বাংলাদেশের (বিজিবি) সদস্য মোতায়েন রয়েছে। নির্বাচনের দায়িত্বে থাকা সংশ্লিষ্ট সবাইকে রাষ্ট্রীয় এ দায়িত্ব পালনের নির্দেশ দেন তিনি। এর আগে আজ বিকেলে আওয়ামী লীগের একটি প্রতিনিধিদল সিইসির সঙ্গে সাক্ষাৎ করে। সাক্ষাৎ শেষে দলটির যুগ্ম সাধারণ সম্পাদক মাহবু্ব উল আলম হানিফ অভিযোগ করেন, নির্বাচন কমিশন বিএনপির প্রতি অতি সদয় আচরণ করছে। আর এটা করতে গিয়ে আওয়ামী লীগের সঙ্গে তারা বিমাতাসুলভ আচরণ করেছে। এ অভিযোগের বিষয়ে সিইসির দৃষ্টি আকর্ষণ করা হলে তিনি বলেন, ‘রাজনৈতিক দলের বক্তব্য নিয়ে নিয়ে কোনো মন্তব্য করতে চাই না।’
