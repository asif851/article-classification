
রাষ্ট্রদ্রোহ ও সেনাবিদ্রোহে উসকানির অভিযোগে করা পৃথক দুই মামলায় নাগরিক ঐক্যের আহ্বায়ক মাহমুদুর রহমান মান্না ঢাকার মুখ্য মহানগর হাকিম (সিএমএম) আদালতে হাজিরা দিয়েছেন। মামলা দুটির তদন্ত প্রতিবেদন আগামী ১ মার্চ দাখিল করতে হবে।
আজ বৃহস্পতিবার ঢাকার মহানগর হাকিম সাদবির ইয়াসির আহসান চৌধুরী এ তারিখ ধার্য করেন।
আদালত পুলিশের সাধারণ নিবন্ধন কর্মকর্তা উপপরিদর্শক ফরিদ মিয়া প্রথম আলোকে বলেন, মামলা দুটির তদন্ত প্রতিবেদন দাখিলের জন্য ১ মার্চ তারিখ ধার্য করেছেন আদালত।
আর মান্নার আইনজীবী বেগ মাসুম জাহান প্রথম আলোকে বলেন, বেলা ১১টার দিকে মাহমুদুর রহমান মান্না আদালতে হাজির হন। তাঁর ব্যক্তিগত হাজিরা থেকে অব্যাহতি চেয়ে আদালতে আবেদন করা হয়। আদালত ওই আবেদন নামঞ্জুর করেন। গত বছরের নভেম্বর মাসে রাষ্ট্রদ্রোহ ও সেনাবিদ্রোহে উসকানির অভিযোগে করা পৃথক দুই মামলায় মান্নাকে দেওয়া হাইকোর্টের জামিন বহাল রাখেন আপিল বিভাগ ।
যুক্তরাষ্ট্রে অবস্থানরত বিএনপি নেতা সাদেক হোসেন খোকা ও অজ্ঞাতনামা এক ব্যক্তির সঙ্গে মোবাইল ফোনে মান্নার কথোপকথন নিয়ে আলোচনা-সমালোচনার ঝড় ওঠে। এরপর ২০১৫ সালের ২৩ ফেব্রুয়ারি দিবাগত রাত সাড়ে তিনটার দিকে বনানীর একটি বাসা থেকে গোয়েন্দা পুলিশ পরিচয়ে একটি দল মান্নাকে তুলে নিয়ে যায় বলে পরিবারের পক্ষ থেকে অভিযোগ করা হয়। ওই সময় গোয়েন্দা পুলিশের পক্ষ থেকে মান্নাকে আটক করার কথা অস্বীকার করা হয়।
দিনভর তাঁর খোঁজ পাওয়া না গেলেও পরদিন ২৪ ফেব্রুয়ারি রাত সাড়ে ১২টার দিকে গুলশান থানার পুলিশের হাতে মান্নাকে হস্তান্তর করে র‍্যাব। তখন সশস্ত্র বাহিনীর সদস্যদের বিদ্রোহে প্ররোচনা দেওয়ার অভিযোগে মান্নার বিরুদ্ধে দণ্ডবিধির ১৩১ ধারায় গুলশান থানায় মামলা করে পুলিশ। ২৫ ফেব্রুয়ারি ওই মামলায় আদালতে হাজির করে পুলিশ তাঁকে ১০ দিনের রিমান্ডে নেয়। সেই রিমান্ডের মেয়াদ শেষ হওয়ার আগেই তাঁর বিরুদ্ধে রাষ্ট্রদ্রোহ মামলা করা হয়।
গত ১৮ ডিসেম্বর তিনি জামিনে কেরানীগঞ্জে ঢাকা কেন্দ্রীয় কারাগার থেকে মুক্তি পান।
