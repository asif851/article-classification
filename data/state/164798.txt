
বরগুনার আমতলী, বামনা ও পাথরঘাটা উপজেলায় আওয়ামী লীগের প্রতিদ্বন্দ্বী প্রার্থীরা ভোট বর্জনের ঘোষণা দিয়েছেন। উপজেলা নির্বাচনে সরকার-দলীয় প্রার্থীর বিরুদ্ধে কেন্দ্র দখল, ভোট কারচুপি ও এজেন্টদের বের করে দেওয়াসহ বিভিন্ন অভিযোগে আজ সোমবার বেলা সোয়া দুইটার দিকে তাঁরা এ ঘোষণা দেন।
নির্বাচন থেকে সরে দাঁড়ানো প্রার্থীরা হলেন পাথরঘাটা উপজেলা চেয়ারম্যান পদপ্রার্থী বিএনপি-সমর্থিত হাবিবুর রহমান, নির্দলীয় প্রার্থী জাকির হোসেন সিকদার ও ইসলামী আন্দোলন বাংলাদেশ-সমর্থিত প্রার্থী মনিরুজ্জামান।বামনা উপজেলা চেয়ারম্যান পদে প্রতিদ্বন্দ্বী বিএনপি-সমর্থিত প্রার্থী আবুল কালাম আজাদ ও বিএনপির বিদ্রোহী প্রার্থী বর্তমান উপজেলা চেয়ারম্যান সৈয়দ মানজুরুর রব।এ ছাড়া আমতলী উপজেলার প্রতিদ্বন্দ্বী আওয়ামী লীগের বিদ্রোহী প্রার্থী শামসুদ্দিন আহমেদ, বর্তমান চেয়ারম্যান ও নির্দলীয় প্রার্থী সালাহউদ্দিন তালুকদার, আওয়ামী লীগের আরেক বিদ্রোহী প্রার্থী মো. শামসুদ্দিন ও বিএনপি-সমর্থিত প্রার্থী জালাল উদ্দিন ফকির।এ ছাড়া এই তিন উপজেলার সাতজন পুরুষ ভাইস চেয়ারম্যান পদপ্রার্থী ও চারজন নারী ভাইস চেয়ারম্যান প্রার্থী ভোট বর্জনের ঘোষণা দেন।বেলা সোয়া দুইটার দিকে পাথরঘাটা ও বামনার প্রার্থীরা বরগুনা প্রেসক্লাবে সংবাদ সম্মেলনে এই ঘোষণা দেন। একই সময় আমতলীর প্রার্থীরা স্থানীয় প্রেসক্লাবে নির্বাচন বর্জনের ঘোষণা দেন।
