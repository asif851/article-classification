
রাজধানীর সোহরাওয়ার্দী উদ্যানে সমাবেশের অনুমতি না পেয়ে জাতীয় মসজিদ বায়তুল মোকাররমের উত্তর পাশের রাস্তায় সমাবেশ করছেন ইসলামী আন্দোলন বাংলাদেশের নেতা-কর্মীরা। হজ সম্পর্কে মন্ত্রিসভা ও আওয়ামী লীগ থেকে বহিষ্কৃত আবদুল লতিফ সিদ্দিকীর কটূক্তির প্রতিবাদ জানাতে তাঁরা সেখানে সমাবেশ করছেন।
ওই এলাকায় পুলিশ মোতায়েন করা হয়েছে। কর্তব্যরত গুলিস্তান পুলিশ ফাঁড়ির দায়িত্বরত (ইনচার্জ) সার্জেন্ট নাসিরউদ্দিন বলেন, যেকোনো পরিস্থিতি মোকাবিলা করতে তাঁদের প্রস্তুতি রয়েছে।
সমাবেশ করতে বাধা দিলে আগামী রোববার হরতালের হুমকি দেয় ইসলামী আন্দোলন বাংলাদেশ। গতকাল বৃহস্পতিবার রাজধানীর পুরানা পল্টনে দলীয় কার্যালয়ে এক সংবাদ সম্মেলনে ইসলামী আন্দোলনের সভাপতিমণ্ডলীর সদস্য সৈয়দ মোসাদ্দেক বিল্লাহ আল মাদানি এ হুমকি দেন।
মন্ত্রিসভা ও আওয়ামী লীগ থেকে বহিষ্কৃত আবদুল লতিফ সিদ্দিকী দেশে ফেরার পরদিন ২৫ নভেম্বর বায়তুল মোকাররমে এক বিক্ষোভ সমাবেশ থেকে ধর্মদ্রোহীদের বিরুদ্ধে সংসদে আইন পাস করার দাবিতে ইসলামী আন্দোলন ৫ ডিসেম্বর সোহরাওয়াদী উদ্যানে সমাবেশ ও সংসদ অভিমুখে পদযাত্রা কমর্সূচি দিয়েছিল। কিন্তু দলটি গতকাল রাত ১০টা পর্যন্ত সমাবেশের জন্য পুলিশের অনুমতি পায়নি। আজ তাঁরা বায়তুল মোকাররমের উত্তর পাশের রাস্তায় সমাবেশ করেন।
