
নেতা-কর্মীদের নিজেদের ছবি দিয়ে বিলবোর্ড, পোস্টার, ব্যানার, ফেস্টুন তৈরি না করতে নির্দেশ দিয়েছে ক্ষমতাসীন দল আওয়ামী লীগ। মূল দল ও তাদের সব সহযোগী-ভ্রাতৃপ্রতিম সংগঠনকে এই নির্দেশ মেনে চলতে বলা হয়েছে।ইতিমধ্যে আওয়ামী লীগের সাধারণ সম্পাদক সৈয়দ আশরাফুল ইসলাম চিঠির মাধ্যমে দলের সব পর্যায়ে এই নির্দেশ পাঠানো শুরু করেছেন। আওয়ামী লীগের নেতারা বলেছেন, আগামী এক সপ্তাহ তাঁরা বিষয়টি পর্যবেক্ষণ করবেন। এরপর নির্দেশ অমান্যকারীদের বিরুদ্ধে কি ধরনের শাস্তিমুলক ব্যবস্থা নেওয়া যায়, তা চূড়ান্ত করা হবে।চিঠিতে বলা হয়েছে, বিলবোর্ড, পোস্টার, ব্যানার, ফেস্টুনে বঙ্গবন্ধু শেখ মুজিবুর রহমান ও প্রধানমন্ত্রী শেখ হাসিনার ছবি ব্যতীত কারও ছবি ব্যবহার করা যাবে না।আজ মঙ্গলবার আওয়ামী লীগ সভানেত্রীর রাজনৈতিক কার্যালয় থেকে সাংগঠনিক জেলার সভাপতি ও সাধারণ সম্পাদক বরাবর চিঠিগুলো ডাক যোগে দেওয়া শুরু হয়েছে। এ ছাড়া আজকে অনুষ্ঠিত এক যৌথসভায় দলটির সহযোগী ও ভ্রাতৃপ্রতিম সংগঠনের শীর্ষ নেতাদের কাছে চিঠি দেওয়া হয়।নির্দেশনার বিষয়ে জানতে চাইলে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘দলীয় ব্যানার-বিলবোর্ড যেন কম ব্যবহার হয়, সেটাই আমাদের লক্ষ্য। নিজেদের ছবি যখন নেতা-কর্মীরা ব্যবহার করতে পারবে না, তখন তারা ব্যানার-বিলবোর্ড বানাতে নিরুৎসাহিত হবে।’সৈয়দ আশরাফুল ইসলামের সই করা চিঠিতে বলা হয়েছে, ‘আমরা গভীরভাবে উদ্বেগের সঙ্গে লক্ষ্য করছি যে সারা বাংলাদেশের বিভিন্ন পর্যায়ের নেতা-কর্মীদের বিভিন্ন ধরনের রাজনৈতিক বিলবোর্ড, পোস্টার, ব্যানার, ফেস্টুন শোভা পাচ্ছে; যাতে সংগঠনের বিভিন্ন পর্যায়ের নেতা-কর্মীদের ছবি থাকছে। অথচ সেখানে বাংলাদেশের স্থপতি জাতির পিতা বঙ্গবন্ধু শেখ মুজিবুর রহমান এবং বাংলাদেশ আওয়ামী লীগের সভাপতি ও প্রধানমন্ত্রী শেখ হাসিনার ছবি খুব ছোট আকারে পরিলক্ষিত হচ্ছে। যা দেশের সাধারণ মানুষের নিকট দৃষ্টিকটু। সুতরাং জাতির পিতা বঙ্গবন্ধু শেখ মুজিবুর রহমান ও প্রধানমন্ত্রী শেখ হাসিনার ছবি ব্যতীত অন্য কারও ছবি থাকলে সেই সব বিলবোর্ড, পোস্টার, ব্যানার ও ফেস্টুন সরিয়ে ফেলানোর জন্য সারা বাংলাদেশে আপনার সংগঠনের নেতা-কর্মীদের নির্দেশ প্রদানের আহ্বান জানানো হলো।’চিঠির বিষয়ে আওয়ামী লীগের দপ্তর সম্পাদক আবদুস সোবহান গোলাপ বলেন, ‘দলীয় এই নির্দেশনা শুধু জেলা বা সহযোগী সংগঠনের নেতাদের চিঠির মাধ্যমে জানিয়ে দেওয়া হবে না, পত্রিকায় বিজ্ঞাপন দিয়েও তা জানিয়ে দেওয়া হবে। ব্যানার-বিলবোর্ডে বঙ্গবন্ধু ও নেত্রীর ছবি ছোট ব্যবহার তো মেনে নেওয়া যায় না।’
