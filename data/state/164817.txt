
দেশের প্রায় ৫০ শতাংশ নারী জনপ্রতিনিধি মনে করেন, স্থানীয় সরকার নির্বাচন দলীয়ভাবে হওয়া উচিত নয়। অবশ্য ৪৮ শতাংশ নারী জনপ্রতিনিধি মনে করেন, এ নির্বাচন দলীয়ভাবে হতে পারে। বাকি ২ শতাংশ এ নিয়ে কোনো সিদ্ধান্ত জানাননি।
স্থানীয় সরকারে নারী জনপ্রতিনিধিদের অবস্থান নিয়ে করা গবেষণা প্রতিবেদনে এসব তথ্য উল্লেখ করা হয়েছে। গতকাল সোমবার রাজধানীর সিরডাপ মিলনায়তনে এক সেমিনারে এই গবেষণা প্রতিবেদন প্রকাশ করা হয়। খান ফাউন্ডেশন নামের একটি সংগঠনের পরিচালিত এই গবেষণায় ১ হাজার ১৮৬ জন নারী ও ২ হাজার ২৯৪ জন পুরুষ জনপ্রতিনিধির মতামত নেওয়া হয়।
গবেষণা প্রতিবেদনের তথ্য উপস্থাপন করেন খান ফাউন্ডেশনের তদারক ও প্রতিবেদন ব্যবস্থাপক মোরশেদ আলম। গত বছরের আগস্ট থেকে চলতি বছরের জানুয়ারি পর্যন্ত এই গবেষণা করা হয়।
প্রতিবেদনে বলা হয়, ৫১ দশমিক ৯ শতাংশ নারী জনপ্রতিনিধি বলেছেন, তাঁরা পুরুষ সহকর্মীদের সহযোগিতা পাচ্ছেন না। ৩০ দশমিক ৩ শতাংশ নারী বলেছেন, পুরুষ সহকর্মীরা মুখে বললেও কাজের ক্ষেত্রে তাঁদের সহযোগিতা করেন না। কিছুটা সহযোগিতা পাচ্ছেন বলে জানিয়েছেন ৫ দশমিক ৭ শতাংশ নারী। শূন্য দশমিক ৩ শতাংশ নারী জনপ্রতিনিধি বলেছেন, তাঁরা পুরুষ সহকর্মীর কাছ থেকে পূর্ণ সমর্থন পাচ্ছেন।
প্রতিবেদনে নারীদের সাধারণ আসনে নির্বাচনে প্রতিদ্বন্দ্বিতা করার বিষয়ে উদ্বুদ্ধ করাসহ ১৪টি সুপারিশ করা হয়েছে।
গবেষণায় অংশ নেওয়া অর্ধেক নারী জনপ্রতিনিধি স্থানীয় সরকার নির্বাচন দলীয়ভাবে করার বিপক্ষে মত দিলেও সেমিনারে উপস্থিত তিনজন অতিথি এর পক্ষে মত দেন। তাঁদের মধ্যে আইন ও সালিশ কেন্দ্রের প্রতিষ্ঠাতা সদস্য হামিদা হোসেন বলেন, এত দিন আইনে ছিল না। কিন্তু বাস্তবে দলীয়ভাবেই হয়েছে।
আইনজীবী শাহদীন মালিক বলেন, আপাতত অসুবিধা হলেও ভবিষ্যতে সবার জন্য এটা কাজে লাগবে। ঢাকা বিশ্ববিদ্যালয়ের অধ্যাপক জারিনা রহমান খান মনে করেন, স্থানীয় নির্বাচন দলগতভাবেই হওয়া উচিত।
খান ফাউন্ডেশনের নির্বাহী পরিচালক রোকসানা খন্দকারের সঞ্চালনায় সেমিনারে দেশের বিভিন্ন এলাকার বেশ কয়েকজন নারী জনপ্রতিনিধি অংশ নেন।
