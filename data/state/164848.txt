
সুনামগঞ্জ-২ আসনের (দিরাই ও শাল্লা) উপনির্বাচনের ভোট গ্রহণ আজ বৃহস্পতিবার অনুষ্ঠিত হবে। নির্বাচনে দুজন প্রার্থী প্রতিদ্বন্দ্বিতা করছেন। তাঁরা হলেন আওয়ামী লীগের প্রার্থী জয়া সেনগুপ্তা ও স্বতন্ত্র প্রার্থী ছায়েদ আলী মাহবুব হোসেন।গত ৫ ফেব্রুয়ারি আওয়ামী লীগের বর্ষীয়ান নেতা সুরঞ্জিত সেনগুপ্তের মৃত্যুতে আসনটি শূন্য হয়। উপনির্বাচনে আওয়ামী লীগ দলীয় প্রার্থী হিসেবে সুরঞ্জিত সেনগুপ্তের স্ত্রী জয়া সেনগুপ্তাকে মনোনয়ন দেয়।জেলা নির্বাচন কার্যালয় সূত্রে জানা গেছে, হাওর-অধ্যুষিত দিরাই ও শাল্লা উপজেলার একটি পৌরসভা ও ১৩টি ইউনিয়ন নিয়ে গঠিত এই আসনে মোট ভোটার ২ লাখ ৫২ হাজার ৪৩০ জন। ১১০টি কেন্দ্রের ৫০২টি কক্ষে আজ সকাল আটটা থেকে বিকেল চারটা পর্যন্ত ভোট নেওয়া হবে। ভোট গ্রহণ উপলক্ষে নিশ্ছিদ্র নিরাপত্তার ব্যবস্থা নেওয়া হয়েছে। আইনশৃঙ্খলা রক্ষাকারী বাহিনীর ৩ হাজার ২৫৭ জন সদস্য দায়িত্ব পালন করবেন। এ ছাড়া স্ট্রাইকিং ফোর্স, পুলিশের ভ্রাম্যমাণ দল ও ভ্রাম্যমাণ আদালত থাকবে নির্বাচনী এলাকায়।
