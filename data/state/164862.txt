
জামালপুরের সরিষাবাড়ী উপজেলায় ‘মাদকাসক্ত’ ছেলের বাঁশের আঘাতে বাবার মৃত্যুর অভিযোগ পাওয়া গেছে।
আজ রোববার সকালে উপজেলার ভাটারা ইউনিয়নের বাউসী চন্দনপুর গ্রামে এই ঘটনা ঘটে।
সম্প্রতি দেশে নিকটজনের হাতে খুন হওয়ার বেশ কয়েকটি ঘটনা ঘটেছে। এ সব ঘটনা উদ্বেগের জন্ম দিয়েছে।  সরিষাবাড়ীতে নিহত ব্যক্তির নাম মমতাজ মণ্ডল (৬০)। তাঁর সন্দেহভাজন খুনি ছেলের নাম ওমর আলী (২০)।
মমতাজ মণ্ডলের মেয়ে লায়লা বেগমের ভাষ্য, তাঁর ভাই ওমর আলী মাদকাসক্ত। ওমর আজ সকালে বাবা মমতাজের কাছে টাকা দাবি করেন। বাবা টাকা দিতে অস্বীকৃতি জানান। একপর্যায়ে ওমর ক্ষুব্ধ হয়ে বাবার মাথায় বাঁশ দিয়ে আঘাত করেন। এতে ঘটনাস্থলেই মমতাজের মৃত্যু হয়।
লায়লা বেগম আহাজারি করে বলেন, ‘ছেলের হাতে বাবা খুন হলো। এটা কী করে হলো?’
ঘটনার পর থেকে ওমর পলাতক রয়েছেন।
সরিষাবাড়ী থানার ভারপ্রাপ্ত কর্মকর্তা (ওসি) রেজাউল ইসলাম খান বলেন, মাদকাসক্ত ছেলের হাতে বাবা খুন হয়েছে বলে জানা গেছে। বাবার লাশ উদ্ধার করে থানায় আনা হচ্ছে। এ ঘটনায় মামলা হবে।
