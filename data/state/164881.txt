
কুষ্টিয়ার ভেড়ামারা উপজেলার কাঠেরপুল এলাকায় বাবার থাপড়ে শ্রীধাম হালদার (১১) নামের এক শিশুর মৃত্যু হয়েছে।
গতকাল শনিবার রাত ১২টার দিকে কুষ্টিয়া জেনারেল হাসপাতালে চিকিত্সাধীন অবস্থায় শিশুটির মৃত্যু হয়। কুষ্টিয়া জেনারেল হাসপাতালের ময়নাতদন্তকারী চিকিত্সক আশরাফুল হাসান জানান, শিশুটির মাথার খুলিতে হাড় ভাঙা দেখা গেছে। আঘাতের কারণে মাথার ভেতরে রক্তক্ষরণ হয়েছে। শক্ত কিছুতে আঘাত পাওয়ার কারণে এটা হয়েছে।
পুলিশ ও এলাকাবাসী জানায়, সকালে ভেড়ামারা শহরের কাঠেরপুর এলাকার বাসিন্দা দীনেশ হালদার তাঁর ছেলে শ্রীধামকে স্থানীয় বাজারে পাঠান। বাজার শেষে বাড়ি ফিরলে শ্রীধামের কাছে তাঁর বাবা বাড়তি টাকা ফেরত চান। এ সময় শ্রীধাম জানায়, বাজার করে বেচে যাওয়া চার টাকা দিয়ে সে চানাচুর কিনে খেয়েছে। এতে ক্ষিপ্ত হয়ে দীনেশ তাঁর ছেলেকে সজোরে থাপড় মারেন। পরে শ্রীধাম অসুস্থ হয়ে পড়ে। পরিবারের সদস্যরা শ্রীধামকে দ্রুত ভেড়ামারা উপজেলা স্বাস্থ্য কমপ্লেক্সে ভর্তি করে। সেখানে অবস্থার অবনতি হলে তাকে রাতেই কুষ্টিয়া জেনারেল হাসপাতালে নেওয়া হয়। রাত ১২টার দিকে শ্রীধাম মারা যায়। এ ব্যাপারে হাসপাতালে থাকা শ্রীধামের মা বা পরিবারের সদস্যদের সঙ্গে কথা বলা সম্ভব হয়নি। তবে হাসপাতালে তার বাবাকে দেখা যায়নি।
ঘটনার সত্যতা নিশ্চিত করে ভেড়ামারা থানার ভারপ্রাপ্ত কর্মকর্তা (ওসি) রবিউল ইসলাম প্রথম আলো ডটকমকে বলেন, ‘থাপড়ের কারণে শ্রীধাম অসুস্থ হয় বলে প্রাথমিক তদন্তে জানা গেছে। সকালে পড়তে না বসা ও বাজারের টাকা ফেরত না দেওয়ার দুটি কারণ জানতে পেরেছি। লাশের ময়নাতদন্ত করা হচ্ছে। সত্কার শেষে এ ব্যাপারে আইনগত ব্যবস্থা নেওয়া হবে।’
