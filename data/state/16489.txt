
কোরবানির ঈদের বাস ও ট্রেনের অগ্রিম টিকিট দেওয়ার প্রক্রিয়া শুরু হয়েছে। দূরপাল্লার বাসের অগ্রিম টিকিট বিক্রি শুরু হবে ১১ সেপ্টেম্বর শুক্রবার থেকে। ট্রেনের টিকিট বিক্রি শুরু হবে ১৫ সেপ্টেম্বর মঙ্গলবার থেকে। বাংলাদেশ সড়ক পরিবহন কর্তৃপক্ষ বিআরটিসির বাসের টিকিট বিক্রি শুরু হবে ১৬ সেপ্টেম্বর। সংশ্লিষ্ট কর্তৃপক্ষ অগ্রিম টিকিট দেওয়ার বিষয়টি প্রথম আলোকে নিশ্চিত করেছেন।
এবারের ঈদের অগ্রিম টিকিটের বিষয়ে জানতে চাইলে হানিফ পরিবহনের মহাব্যবস্থাপক মোশারফ হোসেন বলেন, বাস মালিকদের সিদ্ধান্ত অনুসারে ১১ সেপ্টেম্বর শুক্রবার সকাল থেকে বাসের অগ্রিম টিকিট বিক্রি শুরু হবে। এই দিন ১৭ থেকে ২৪ সেপ্টেম্বর পর্যন্ত টিকিট দেওয়া হবে। টিকিট সকাল ছয়টা থেকে রাত আটটা পর্যন্ত চলবে। তিনি দাবি করেন, সরকারনির্ধারিত যে ভাড়া আছে, তা-ই নেওয়া হবে। এর চেয়ে বেশি ভাড়া আদায় করা হবে না। বাসের অগ্রিম টিকিট রাজধানীর গাবতলী ও সায়েদাবাদ, কল্যাণপুর, আসাদগেট, আরামবাগ ও মৌচাকের বিভিন্ন আন্তজেলা বাসের কাউন্টার থেকে পাওয়া যাবে।বাসের টিকিটের চাহিদা কোন দিনে কেমন এ বিষয়ে জানতে চাইলে এস আর পরিবহনের সহকারী ব্যবস্থাপক তারিফ উল ইসলাম বলেন, এবারে ১৮ সেপ্টেম্বর থেকে শুরু করে ২৪ তারিখের প্রতিটি দিনের টিকিটের চাহিদাই বেশি। তবে ২৩ সেপ্টেম্বর চাহিদা সবচেয়ে বেশি থাকবে। তিনি জানান, ওই দিন বুধবারে বেশির ভাগ মানুষ ঢাকা ছাড়তে চাইবে। মহাসড়ক সম্পর্কে তিনি বলেন, এবারে সারা দেশেই প্রচুর বৃষ্টি হয়েছে। মহাসড়কগুলোর বিভিন্ন স্থানে গর্ত তৈরি হয়েছে। এটি মেরামত করা গেলে যানজট কিছুটা কমতো। আর যদি ওই সময় বৃষ্টি হয় তাহলেও যানজট বাড়তে পারে। তবে বৃষ্টিপাত কম হলে যানজটে কমবে। বিআরটিসি ঈদকে সামনে রেখে বিশেষ সেবা চালু করেছে। এ বিষয়ে জানতে চাইলে বিআরটিসির পরিচালক (কারিগরি) কর্নেল এ আর মোহাম্মাদ পারভেজ মজুমদার বলেন, ‘১৬ সেপ্টেম্বর থেকে আমাদের বিভিন্ন বাস ডিপোতে অগ্রিম টিকিট দেওয়া শুরু হবে। রাজধানীর গাবতলী, কল্যাণপুর, মতিঝিল বাস ডিপো থেকে টিকিট বিক্রি করা হবে।বাংলাদেশ রেলওয়ে ১৫ সেপ্টেম্বর থেকে ৫ দিনব্যাপী ঈদের আগাম টিকিট বিক্রি শুরু করবে। চলবে ১৯ সেপ্টেম্বর পর্যন্ত। আর ২৩ থেকে ২৭ সেপ্টেম্বর পর্যন্ত বিক্রি হবে ফিরতি টিকিট। জানতে চাইলে রেলপথ মন্ত্রী মুজিবুল হক আজ সোমবার প্রথম আলোকে বলেন, ‘ঈদের জন্য এবারে আমাদের বিশেষ প্রস্তুতি রয়েছে। আশা করছি কোনো সমস্যা হবে না।’রেল কর্তৃপক্ষ জানায়, এবারে ট্রেনের অগ্রিম টিকিট বিক্রির প্রথম দিন ১৫ সেপ্টেম্বর দেওয়া হবে ২০ তারিখের টিকিট, ১৬ সেপ্টেম্বর ২১ তারিখের, ১৭ সেপ্টেম্বর ২২ তারিখের, ১৮ সেপ্টেম্বর ২৩ তারিখের এবং ১৯ সেপ্টেম্বর দেওয়া হবে ২৪ তারিখের টিকিট।অগ্রিম ফিরতি টিকিট বিক্রির প্রথম দিন ২৩ সেপ্টেম্বর দেওয়া হবে ২৭ তারিখের টিকিট, ২৪ সেপ্টেম্বর ২৮ তারিখের, ২৫ সেপ্টেম্বর ২৯ তারিখের, ২৬ সেপ্টেম্বর ৩০ তারিখের এবং ২৭ সেপ্টেম্বর দেওয়া হবে ১ অক্টোবরের টিকিট। প্রতিবারের মতো এবারও প্রতিদিন সকাল নয়টা থেকে অগ্রিম টিকিট বিক্রি শুরু হবে। একজন সর্বোচ্চ চারটি টিকিট কিনতে পারবেন। বিক্রি করা আগাম টিকিট ফেরত দেওয়া যাবে না।
