
কিশোরগঞ্জের তাড়াইল উপজেলার রাউতি ইউনিয়নের পুরুড়া সেতুর পশ্চিম দিকের সড়ক ও জনপদের রাস্তা থেকে সুড়ঙ্গল গ্রামের ভেতরের রাস্তার কিছু অংশ কেটে ফেলায় দুর্ভোগে পড়েছেন এলাকার বাসিন্দারা। পুরুড়া গ্রামের বাসিন্দা ইসলাম উদ্দিন রাস্তাটি কেটেছেন বলে অভিযোগ উঠেছে।
খোঁজ নিয়ে জানা গেছে, দুর্যোগ ব্যবস্থাপনা ও ত্রাণ মন্ত্রণালয়ের অর্থায়নে ২০০৭ সালে সড়কটি নির্মাণ করা হয়। রাস্তায় ইতিমধ্যে একটি পাকা সেতু ও একটি বক্স কালভার্ট নির্মাণ করা হয়েছে। গত সোমবার বিকেলে সরেজমিনে দেখা গেছে, ইসলাম উদ্দিনের বাড়ির পশ্চিম দিকের রাস্তার প্রায় ৫০ ফুট অংশের কিছু মাটি কেটে ফেলা হয়েছে। এতে রাস্তাটির ওই স্থানে এক থেকে দুই ফুট সরু হয়ে গেছে। সুরঙ্গল গ্রামের বাসিন্দা স্কুলশিক্ষক আবু মোস্তাক বলেন, ‘২০০৭ সালে মাটি কাটার সময় ক্ষতিপূরণ বাবদ ইসলাম উদ্দিনকে নগদ ২৫ হাজার টাকা ও ২ হাজার ইট দিয়ে তাঁর জায়গায় মাটি ফেলা হয়েছে। এখন রাস্তাটি কেটে ফেলায় আমরা সমস্যায় পড়েছি।’
ইসলাম উদ্দিন রাস্তা কাটার কথা স্বীকার করে বলেন, ‘রাস্তাটির ওপরের অংশে ছয় ফুট থাকার কথা বলার পর আমরা চার ভাই নিজেদের জায়গা দিয়েছি। এখন যেটুকু কেটে ফেলা হয়েছে, সেই অংশ ছাড়াও রাস্তাটির ওপর ছয় ফুটের বেশি আছে।’
তাড়াইল উপজেলা নির্বাহী কর্মকর্তা (ইউএনও) সুলতানা আক্তার বলেন, এভাবে কেউ রাস্তা কাটতে পারেন না। দ্রুত খোঁজ নিয়ে এ ব্যাপারে প্রয়োজনীয় ব্যবস্থা নেওয়া হবে।
