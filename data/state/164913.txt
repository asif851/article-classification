
জনপ্রশাসনমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম যুক্তরাজ্যের লন্ডনে গেছেন। আজ বুধবার সকাল ১০টা ২০ মিনিটে বাংলাদেশ বিমানের একটি ফ্লাইটে লন্ডনের উদ্দেশে তিনি ঢাকা ছাড়েন।
আজ সন্ধ্যায় প্রথম আলোকে এ তথ্য নিশ্চিত করেছেন তাঁর সহকারী একান্ত সচিব এম সাজ্জাদ হোসেন। তিনি বলেন, আগামীকাল বৃহস্পতিবার লন্ডনে বাংলাদেশ হাইকমিশনে দক্ষিণ এশিয়া ডায়াসপোরা সম্মেলনে যোগ দেবেন তিনি। এ ছাড়া অন্য আরও কয়েকটি সভায় অংশ নেবেন তিনি। ২৭ জুন তাঁর দেশে ফেরার কথা রয়েছে।
নাম প্রকাশে অনিচ্ছুক সৈয়দ আশরাফের ঘনিষ্ঠ আওয়ামী লীগের একজন জ্যেষ্ঠ নেতা প্রথম আলোকে বলেন, ২৩ জুন ইউরোপীয় ইউনিয়নে (ইইউ) যুক্তরাজ্যের থাকা না–থাকা নিয়ে ভোট অনুষ্ঠিত হবে। প্রধানমন্ত্রীর প্রতিনিধি হিসেবে তিনি সেখানে প্রবাসী বাঙালিদের ইইউতে যুক্তরাজ্যের থাকার বিষয়ে জনমত গঠনের কাজ করবেন। এ ছাড়া যুক্তরাজ্য আওয়ামী লীগসহ প্রবাসী বাংলাদেশিদের কয়েকটি সভায় যোগ দেবেন তিনি। লন্ডনে সৈয়দ আশরাফুল ইসলামের স্ত্রী, মেয়েসহ নিকটাত্মীয়রা বসবাস করেন। তাঁদের সঙ্গেও দেখা-সাক্ষাৎ করবেন তিনি।
সৈয়দ আশরাফ এমন সময় লন্ডন গেলেন, যখন পঁচাত্তরে বঙ্গবন্ধু হত্যায় জাসদের ভূমিকা নিয়ে তাঁর এক বক্তব্য ঘিরে রাজনৈতিক অঙ্গনে নানামুখী আলোচনা চলছে।
