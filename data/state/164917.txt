
চট্টগ্রামের পাহাড়তলীর বেড়িবাঁধ এলাকা থেকে সাইফুল ইসলাম (৩৫) নামের এক যুবকের মাথাবিহীন লাশ উদ্ধার করা হয়েছে। আজ মঙ্গলবার বিকেলে লাশটি উদ্ধার করে পাহাড়তলী থানা পুলিশ।
সাইফুল নগরের হালিশহর এলাকায় তেল বিক্রি করতেন।
নগর পুলিশের অতিরিক্ত কমিশনার (পশ্চিম) এস এম তানভীর আরাফাত প্রথম আলোকে বলেন, ‘সোমবার বিকেল থেকে নিখোঁজ ছিলেন সাইফুল। পাহাড়তলী বেড়িবাঁধ এলাকায় মাথাবিহীন একটি লাশ পড়ে থাকতে দেখলে স্থানীয় লোকজন পুলিশকে খবর দেন। অনেক খোঁজাখুঁজি করেও মাথাটি পাওয়া যায়নি। ধারণা করা হচ্ছে, শরীর থেকে মাথাটি বিচ্ছিন্ন করে দুর্বৃত্তরা বেড়িবাঁধের পাশে সাগরে ফেলে দেয়।’
ঘটনাস্থল থেকে পাহাড়তলী থানার এসআই রাজীব দাশ জানান, সাইফুলের ভাই নাছির উদ্দিন লাশটি শনাক্ত করেন। তাঁর পরনে গেঞ্জি ও প্যান্ট রয়েছে। তবে কী কারণে হালিশহর থেকে পাহাড়তলী বেড়িবাঁধ এলাকায় এনে সাইফুলকে খুন করা হয়েছে, তার তদন্ত চলছে। তিনি বলেন, এ ব্যাপারে নিহত সাইফুলের পরিবারও কিছু জানাতে পারেনি।
সাইফুলের গ্রামের বাড়ি পটিয়ায়। ময়নাতদন্তের জন্য লাশ চট্টগ্রাম মেডিকেল কলেজ হাসপাতালের মর্গে পাঠানো হয়েছে। 
