
ঢাকার এক অতিরিক্ত জেলা প্রশাসকের কক্ষে এক আইনজীবীকে পিস্তল বের করে হুমকি দিয়েছেন জনপ্রশাসন মন্ত্রণালয়ের অতিরিক্ত সচিব (ওএসডি) আবুল মোসাদ্দেক আজাদ। গতকাল বুধবার অতিরিক্ত জেলা প্রশাসক (ভূমি অধিগ্রহণ) মোহাম্মদ ইফতেখার হোসেনের কক্ষে ভূমি অধিগ্রহণসংক্রান্ত একটি ক্ষতিপূরণ মামলার শুনানিকালে এ ঘটনা ঘটে। এ ঘটনায় অভিযোগকারী আইনজীবী সৈয়দ আহমেদ মোস্তফা গতকাল বিকেলে ঢাকার জেলা প্রশাসক বরাবর লিখিত অভিযোগ করেছেন। মোহাম্মদ ইফতেখার হোসেন প্রথম আলোকে বলেন, ‘একটি মামলার শুনানিকালে আবুল মোসাদ্দেক একই সম্পত্তির ক্ষতিপূরণের দাবি নিয়ে আসা মাইনুল ইসলামের আইনজীবীকে পিস্তল দেখিয়ে হুমকি দেন। আমার সামনেই এ ঘটনা ঘটে। আমি পুলিশ ডাকতে ডাকতেই তিনি বের হয়ে যান।’ ইফতেখার জানান, ওই আইনজীবীর লিখিত অভিযোগ পাওয়ার পর প্রয়োজনীয় ব্যবস্থা নেওয়া হবে।আইনজীবী সৈয়দ আহম্মেদ মোস্তফা জানান, ঢাকার মোহাম্মদপুরের কাটাসুর মৌজার সিএস ৭৭২ নম্বর দাগের ১৭ শতাংশ ভূমির প্রায় ১৩ লাখ টাকা ক্ষতিপূরণের জন্য আবেদন করেন তাঁর মক্কেল মাইনুল ইসলাম। ওই একই জায়গার মালিকানা দাবি করে ক্ষতিপূরণের আবেদন করেন জনৈক কামাল উদ্দিন আব্বাসীর পক্ষে আবুল মোসাদ্দেক আজাদ। এ ব্যাপারে মুঠোফোনে যোগাযোগের চেষ্টা করেও আবুল মোসাদ্দেক আজাদের সঙ্গে কথা বলা সম্ভব হয়নি।
