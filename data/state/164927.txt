
মৌলভীবাজারের কমলগঞ্জ পৌরসভা নির্বাচনে তিনটি সংরক্ষিত ওয়ার্ডে নয়জন কাউন্সিলর প্রার্থীর মধ্যে মাত্র একজন এসএসসি পাস করেছেন। বাকিদের শিক্ষাগত যোগ্যতা স্বাক্ষরজ্ঞানসম্পন্ন থেকে নবম শ্রেণি পর্যন্ত। রিটার্নিং কর্মকর্তার কাছে জমা দেওয়া তাঁদের হলফনামা সূত্রে এ তথ্য জানা গেছে।ওই নয় প্রার্থীর হলফনামা সূত্রে জানা যায়, সংরক্ষিত ২ নম্বর আসনের (৪, ৫ ও ৬ নম্বর ওয়ার্ড) নার্গিস বেগম শিক্ষাগত যোগ্যতার ঘরে উল্লেখ করেছেন এসএসসি পাস। তাঁর প্রতিদ্বন্দ্বী আয়েশা সিদ্দিকা স্বাক্ষরজ্ঞানসম্পন্ন, এনি বেগম অষ্টম শ্রেণি পাস ও আলপা আক্তার স্বাক্ষরজ্ঞানসম্পন্ন। সংরক্ষিত ১ নম্বর আসনে (১, ২ ও ৩ নম্বর ওয়ার্ড) রোকেয়া বেগম ও মুসলিমা বেগম স্বাক্ষরজ্ঞানসম্পন্ন। সংরক্ষিত ৩ নম্বর আসনে (৭, ৮ ও ৯ নম্বর ওয়ার্ড) রীতা রানী পাল অষ্টম শ্রেণি পাস, ফয়জুন নেছা এসএসসি পরীক্ষা দিয়ে অকৃতকার্য ও শিউলী আক্তার নবম শ্রেণি পাস করেছেন।
