
সুনামগঞ্জ জেলাকে আজ সোমবার বাল্যবিবাহমুক্ত ঘোষণা করা হয়েছে। জেলার লাখো মানুষ বাল্যবিবাহকে ‘না’ বলে লাল কার্ড দেখিয়েছে বলে প্রশাসনের পক্ষ থেকে জানানো হয়েছে।
আজ দুপুর ১২টা ২৫ মিনিটে সুনামগঞ্জ জেলাকে বাল্যবিবাহমুক্ত ঘোষণা দেন সিলেটের বিভাগীয় কমিশনার মো. জামাল উদ্দীন আহমেদ।
সুনামগঞ্জ জেলা প্রশাসনের ভাষ্য, জেলাকে বাল্যবিবাহমুক্ত ঘোষণার এই আয়োজনে শিক্ষার্থীসহ লাখো মানুষ অংশ নেয়। জেলার ২৯৯টি স্থানে একযোগে এই অনুষ্ঠান হয়। মূল অনুষ্ঠান হয় জেলা শহরের শহীদ আবুল হোসেন মিলনায়তনে। এসব অনুষ্ঠানে অংশ নেওয়া শিক্ষার্থীসহ লাখো মানুষ একযোগে বাল্যবিবাহকে ‘না’ বলেছে। তারা মিনিট পাঁচেক ধরে বাল্যবিবাহকে লাল কার্ড দেখিয়েছে।
জেলাকে বাল্যবিবাহমুক্ত ঘোষণার আগে শহীদ আবুল হোসেন মিলনায়তনে আলোচনা সভা হয়। আলোচনায় সভাপতিত্ব করেন সুনামগঞ্জের জেলা প্রশাসক শেখ রফিকুল ইসলাম। প্রধান অতিথির বক্তব্য দেন বিভাগীয় কমিশনার মো. জামাল উদ্দীন আহমদ। স্বাগত বক্তব্য দেন সুনামগঞ্জের অতিরিক্ত জেলা ম্যাজিস্ট্রেট সাবেরা আক্তার। জেলাকে বাল্যবিবাহমুক্ত ঘোষণার প্রেক্ষাপট তুলে ধরেন অতিরিক্ত জেলা প্রশাসক (সার্বিক) কামরুজ্জামান।
বিভাগীয় কমিশনার মো. জামাল উদ্দীন আহমদ বলেন, সুনামগঞ্জ আজ ইতিহাসের অংশ হলো। এর আগে এত লোক একসঙ্গে বাল্যবিবাহ প্রতিরোধে শপথ নেয়নি। আজ থেকে সুনামগঞ্জ বাল্যবিবাহমুক্ত হলো। বাল্যবিবাহের ব্যাপারে সবাইকে সচেতন থাকতে হবে। মেয়েদের স্বপ্ন দেখাতে হবে। তাদের আত্মপ্রত্যয়ী হিসেবে গড়ে তুলতে হবে।
জেলা প্রশাসক শেখ রফিকুল ইসলাম বলেন, প্রধানমন্ত্রীর কার্যালয়ের নির্দেশনা অনুসারে সুনামগঞ্জকে বাল্যবিবাহমুক্ত ঘোষণা করতে এক বছর ধরে কাজ চলেছে। সমাজের সর্বস্তরের মানুষের সহযোগিতায় আজ জেলাকে বাল্যবিবাহমুক্ত ঘোষণা করা হলো।
অনুষ্ঠানে আরও বক্তব্য দেন সুনামগঞ্জে স্থানীয় সরকার বিভাগের উপপরিচালক বাবর আলী মীর, সিভিল সার্জন আশুতোষ দাশ, ছাতক উপজেলা পরিষদের চেয়ারম্যান অলিউর রহমান চৌধুরী, নারীনেত্রী শীলা রায় প্রমুখ।
