

দুই বিদেশি নাগরিককে হত্যাসহ সম্প্রতি কয়েকটি হত্যাকাণ্ডের তদন্ত অগ্রগতি সম্পর্কে স্বরাষ্ট্রমন্ত্রী আসাদুজ্জামান খান বলেছেন, ‘আমরা খুব কাছাকাছি চলে এসেছি। দ্রুতই অগ্রগতি জানাতে পারব। আরেকটু অপেক্ষা করেন।’আজ বুধবার সচিবালয়ে স্বরাষ্ট্র মন্ত্রণালয়ে মন্ত্রিপরিষদ বিভাগের সঙ্গে বার্ষিক কার্যসম্পাদন চুক্তি স্বাক্ষর-সংক্রান্ত এক বৈঠক হয়। পরে সাংবাদিকেরা সম্প্রতি ঘটে যাওয়া দুই বিদেশি হত্যার অগ্রগতি সম্পর্কে স্বরাষ্ট্রমন্ত্রীর কাছে জানতে চান। পিডিবির সাবেক চেয়ারম্যান খিজির খান হত্যা ও ঈশ্বরদীতে গির্জার যাজককে খুনের চেষ্টা—এসব ঘটনার তদন্তের বিষয়েও তাঁরা জানতে চান।গত ২৮ সেপ্টেম্বর সন্ধ্যায় গুলশান ২ নম্বরের ৯০ নম্বর সড়কের গভর্নর হাউসের সীমানাপ্রাচীরের বাইরের ফুটপাতে সিজারকে (৫১) গুলি করে হত্যা করা হয়। প্রত্যক্ষদর্শীরা দুই তরুণকে গুলি করে অপেক্ষমাণ এক ব্যক্তির মোটরসাইকেলে করে পালাতে দেখেছেন। সিজার নেদারল্যান্ডসভিত্তিক বেসরকারি প্রতিষ্ঠান আইসিসিও কো-অপারেশন প্রুফসের (প্রফিটেবল অপরচুনিটিজ ফর ফুড সিকিউরিটি) প্রকল্প ব্যবস্থাপক ছিলেন। এদিকে ১৬ দিনেও সিজার তাবেলার হত্যাকারীদের শনাক্ত করতে পারেনি ডিবি। তদন্তের সঙ্গে যুক্ত একাধিক কর্মকর্তা প্রথম আলোকে বলেন, তদন্ত কর্মকর্তারা ক্লোজড সার্কিট (সিসি) ক্যামেরার ভিডিও ফুটেজ দেখে মোটরসাইকেল আরোহীসহ অন্তত ২০ ব্যক্তিকে শনাক্ত করেছেন। ঘটনার প্রত্যক্ষদর্শীসহ সংশ্লিষ্ট ব্যক্তিদের জিজ্ঞাসাবাদ করে সংগৃহীত তথ্যের ভিত্তিতে দফায় দফায় অভিযান চালানো হয়েছে। এরপর ভিডিও ফুটেজ যাচাই-বাছাই করে এখন সন্দেহের তালিকায় তিন-চারজনকে রাখা হয়েছে।
৩ অক্টোবর রংপুরে নগরের উপকণ্ঠে কাচু আলুটারি গ্রামে দুর্বৃত্তদের গুলিতে নিহত হন কুনিও হোশি। পুলিশ জানায়, জাপানি নাগরিক কুনিও হত্যা মামলায় এ পর্যন্ত দুজনকে গ্রেপ্তার দেখানো হয়েছে। এই দুজনের মধ্যে কুনিওর ব্যবসায়িক সহযোগী হুমায়ুন কবির ওরফে হিরা এখনো পুলিশের হেফাজতে রয়েছেন। ৫ অক্টোবর সন্ধ্যায় তাঁকে আদালতের মাধ্যমে ১০ দিনের রিমান্ডে নেওয়া হয়। আর এই মামলায় গ্রেপ্তার মহানগর বিএনপির সদস্য রাশেদ-উন-নবী খান ওরফে বিপ্লব বর্তমানে কারাগারে আছেন। এদিকে জিজ্ঞাসাবাদের জন্য পুলিশের হেফাজতে থাকা কুনিওর বাড়িওয়ালা গোলাম জাকারিয়া ওরফে বালা, কুনিওকে পরিবহন করা রিকশাচালক মুন্নাফ আলী ও প্রত্যক্ষদর্শী মুরাদ হোসেনকে এখনো ছেড়ে দেওয়া হয়নি।
গত ৫ অক্টোবর সন্ধ্যায় রাজধানীর মধ্য বাড্ডায় নিজের বাড়িতে পরিবারের সদস্যদের বেঁধে রেখে খিজির খানকে গলা কেটে হত্যা করে পালিয়ে যায় দুর্বৃত্তরা। বাড়ির দোতলায় রহমতিয়া খানকা শরিফের অজুখানায় এই হত্যাকাণ্ড ঘটে। খিজির খান ওই খানকা শরিফের পীর ছিলেন। হত্যার পর সেখান থেকে রক্তমাখা একটি চাপাতি, কয়েকটি গামছা, জটাবাঁধা লম্বা একটি ছদ্ম চুলসহ বেশ কিছু আলামত সংগ্রহ করেন পুলিশের অপরাধ তদন্ত বিভাগের (সিআইডি) ক্রাইম সিনের সদস্যরা। এ হত্যাকাণ্ডের ঘটনায় গতকাল মঙ্গলবার বিকেলে সন্দেহভাজন অবস্থায় টাঙ্গাইলের দেলদুয়ার থেকে এক যুবককে আটক করেছে গোয়েন্দা পুলিশ। তাঁর নাম তারেকুল ইসলাম (২৩)। পুলিশের দাবি, তারেকুল জামায়াতুল মুজাহিদীন বাংলাদেশের (জেএমবি) সক্রিয় সদস্য।
 ৫ অক্টোবর সকালে ঈশ্বরদীর যাজক লুক সরকারের বাসায় ঢুকে দুর্বৃত্তরা হত্যার চেষ্টা চালায়। এ ঘটনায় পাঁচ যুবককে গ্রেপ্তার করেছে পুলিশ। তাঁরা জেএমবি সদস্য বলে পুলিশ দাবি করেছে। এই পাঁচজনের মধ্যে চারজন বর্তমানে পাঁচ দিনের রিমান্ডে আছেন। অপরজন আদালতে স্বীকারোক্তিমূলক জবানবন্দি দেওয়ায় তাঁকে রিমান্ডে নেওয়া হয়নি।
