
নাটোরের বাগাতিপাড়া উপজেলা মুক্তিযোদ্ধা কমপ্লেক্স ভবন থেকে উপজেলা মুক্তিযোদ্ধা কমান্ডার রাশেদুন নবী ওরফে বেফিনের (৬৫) মৃতদেহ উদ্ধার করা হয়েছে। আজ বৃহস্পতিবার সকালে ভবনের তিনতলার একটি কক্ষ থেকে রশিতে ঝোলানো অবস্থায় মৃতদেহটি উদ্ধার করা হয়।
বাগাতিপাড়া থানা সূত্রে জানা যায়, উপজেলা মুক্তিযোদ্ধা কমান্ডার রাশেদুন নবী ওরফে বেফিন বুধবার রাতে উপজেলা মুক্তিযোদ্ধা কমপ্লেক্স ভবনে অবস্থান করছিলেন। আজ সকাল ১০টার দিকে পরিচ্ছন্নতাকর্মী তাঁর কক্ষের দরজা ভেতর থেকে বন্ধ অবস্থায় পান। বারবার ডাকাডাকি করেও তাঁর সাড়া পাওয়া যায় না। ফোন করলে তিনি মুঠোফোনও ধরেন না। খবর পেয়ে পুলিশ এসে ওই কক্ষ থেকে রশিতে ঝোলানো অবস্থায় রাশেদুন নবীর মৃতদেহ উদ্ধার করে। বেলা পৌনে ১১টা পর্যন্ত সেখানে তাঁর মৃতদেহ রাখা ছিল।
বাগাতিপাড়া থানার ভারপ্রাপ্ত কর্মকর্তা (ওসি) মনিরুল ইসলাম জানান, খবর পেয়ে ঘটনাস্থলে পুলিশ পাঠানো হয়েছে। তিনি নিজেও ঘটনাস্থলের দিকে সকাল সাড়ে ১০টার দিকে যাচ্ছিলেন। তিনি শুনেছেন যে কমান্ডার রাশেদুন নবী আত্মহত্যা করেছেন। লাশ ময়নাতদন্ত করার জন্য হাসপাতালে পাঠানো হবে। ময়নাতদন্ত প্রতিবেদন পাওয়ার পর বলা যাবে, কী কারণে তাঁর মৃত্যু হয়েছে।
