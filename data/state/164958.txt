
পাবনার আটঘরিয়া উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। নিহত ব্যক্তি সন্ত্রাসী ছিলেন বলে পুলিশের ভাষ্য।
গতকাল শনিবার রাতে উপজেলার দেবোত্তর ইউনিয়নে কথিত এই বন্দুকযুদ্ধ হয়। পাবনার পুলিশ সুপার (এসপি) জিহাদুল কবির এই তথ্যের সত্যতা নিশ্চিত করেন।
পুলিশের বিবরণ অনুযায়ী, নিহত ব্যক্তির নাম শরিফ হোসেন (২৫)। তাঁর বাড়ি সদর উপজেলার গাছপাড়া এলাকায়।
পুলিশের ভাষ্য, ঘটনাস্থল থেকে আগ্নেয়াস্ত্র, ধারালো অস্ত্র ও গুলি উদ্ধার করা হয়েছে। এ ঘটনায় পুলিশের কয়েকজন সদস্য আহত হয়েছেন।
পাবনার অতিরিক্ত পুলিশ সুপার গৌতম কুমার বিশ্বাস বলেন, গতকাল দিবাগত রাত তিনটার দিকে দেবোত্তর ইউনিয়নে একদল সন্ত্রাসী বৈঠক করছিল বলে খবর পাওয়া যায়। এই খবরের ভিত্তিতে অভিযানে যায় পুলিশ। একপর্যায়ে পুলিশের সঙ্গে সন্ত্রাসীদের বন্দুকযুদ্ধ হয়। পরে ঘটনাস্থলে শরিফের লাশ পাওয়া যায়।
পুলিশের দাবি, কয়েক দিন আগে পুলিশের ওপর গুলির ঘটনা ঘটে। ওই ঘটনায় জড়িত সন্ত্রাসীদের মধ্যে শরিফ ছিলেন।
