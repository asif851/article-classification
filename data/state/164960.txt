
খুলনা ও গাজীপুর সিটি করপোরেশন নির্বাচনে মেয়র পদে আওয়ামী লীগের মনোনয়নপত্র সংগ্রহ করেছেন ১১ জন। এঁদের মধ্যে গাজীপুরের নয়জন ও খুলনার দুজন মনোনয়নপত্র নিয়েছেন।
দুই সিটি করপোরেশন নির্বাচনের জন্য আওয়ামী লীগের মনোনয়ন ফরম সংগ্রহের শেষ দিন ছিল আজ শুক্রবার। শেষ দিনে ফরম সংগ্রহ করে জমা দিয়েছেন গাজীপুর সিটি করপোরেশন নির্বাচনে মনোনয়নপ্রত্যাশী মো. সাইফুল ইসলাম ও খুলনার সরদার আনিসুর রহমান।
মনোনয়ন ফরম বিক্রির বিষয়টি আওয়ামী লীগের উপদপ্তর সম্পাদক বিপ্লব বড়ুয়া প্রথম আলোকে নিশ্চিত করেছেন। তিনি বলেছেন, কাল শনিবারও মনোনয়ন ফরম জমা নেওয়া হবে।
গাজীপুর সিটি করপোরেশন নির্বাচনের জন্য মহানগর আওয়ামী লীগের সভাপতি আজমতউল্লাহ খান ও সাধারণ সম্পাদক জাহাঙ্গীর আলম মনোনয়নপত্র সংগ্রহ করেছেন। এ ছাড়া মো. সাইফুল ইসলাম, মো. মতিউর রহমান, কামরুল আহসান সরকার, সুমন আহমেদ, কাজী আলিম উদ্দিন, আবদুর রউফ ও মো. ওয়াজউদ্দিন মিয়া আওয়ামী লীগের মনোনয়নপত্র নিয়েছেন।
খুলনা সিটি করপোরেশন নির্বাচনে মেয়র পদে মনোনয়ন ফরম সংগ্রহ করেছেন সরদার আনিসুর রহমান ও কাজী এনায়েত হোসেন।
নির্বাচন কমিশনের (ইসি) তফসিল অনুযায়ী, আগামী ১৫ মে গাজীপুর ও খুলনা সিটি করপোরেশনে ভোট গ্রহণ অনুষ্ঠিত হবে। মনোনয়ন দাখিলের শেষ দিন ১২ এপ্রিল। মনোনয়ন যাচাই-বাছাই চলবে ১৫ ও ১৬ এপ্রিল পর্যন্ত। ২৩ এপ্রিল মনোনয়ন প্রত্যাহারের শেষ দিন।
