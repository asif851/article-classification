
‘যুদ্ধে’ জয়ী না হয়ে সংলাপ নয় বলে মন্তব্য করেছেন তথ্যমন্ত্রী হাসানুল হক ইনু। তিনি বলেছেন, ‘বাংলাদেশে এখন যুদ্ধ চলছে। দানবের বিরুদ্ধে মানবের যুদ্ধ। এ যুদ্ধে জয়ী হওয়ার পরে সংলাপ-সমঝোতা বৈঠক, তার আগে নয়। ’আজ বুধবার দুপুরে ভোলার চরফ্যাশন উপজেলার ব্রজগোপাল টাউন হলে কমিউনিটি রেডিও ‘মেঘনা’র উদ্বোধনকালে তথ্যমন্ত্রী এ মন্তব্য করেছেন। রেডিও মেঘনার পরিচালনায় রয়েছে ভোলার বেসরকারি সংস্থা কোস্টট্রাস্ট।উপস্থিত জনগণের উদ্দেশে তথ্যমন্ত্রী বলেন, ‘যদি নির্বাচন চান, গণতন্ত্র চান, তবে মধ্যপথ পরিত্যাগ করতে হবে। দিন এসেছে এক পক্ষ গ্রহণের, মধ্যপথ অবলম্বন করা যাবে না। আমরা যুদ্ধবিদ্যা, রাষ্ট্রবিজ্ঞান চর্চা করেছি জনগণের ভাগ্য নিশ্চিত করতে। কিন্তু বারবার ইতিহাসের আবর্জনা বুকের ওপর চাপিয়ে দেয় সামরিক সরকার ও রাজাকার-আলবদর। ওরাই উন্নয়নের পথ পিছিয়ে দিচ্ছে। ওই আগুন-সন্ত্রাসের বাংলাদেশে থাকার জায়গা নেই। জঙ্গিবাদ, নাশকতা, জ্ঞানপাপী, আগুন-সন্ত্রাসের নেতা খালেদা-তারেককে নিয়ে আলোচনা অর্থহীন। দানবের বিরুদ্ধে মানবের বিজয় হওয়ার পরে সংলাপ হবে, তার আগে ভারসাম্য রক্ষার জন্য কোনো তদবির নয়। ’হাসানুল হক ইনু আরও বলেন, ‘আমরা উন্নয়ন ও আইনের পক্ষে আছি। কিন্তু, যাঁরা অস্বাভাবিক পরিস্থিতি চান, গণতন্ত্র চান না, তাঁদের না পরাজিত করে এক চুলও ছাড় দেওয়া হবে না। ’
কমিউনিটি রেডিও মেঘনা উদ্বোধনকালে তথ্যমন্ত্রী বলেন, ‘১৯৭০ সালের ঘূর্ণিঝড়ে ঢালচর, চর কুকরি-মুকরি, চরফ্যাশন ও মনপুরাসহ উপকূলের লক্ষাধিক মানুষ প্রাণ হারান। সে দিন উপকূল জনমানবশূন্য হয়ে গিয়েছিল। এখন আমরা ভেসে যাই না, আমরা আমাদের রক্ষা করতে পারি, এটি স্বাধীনতার অবদান। ’
চরফ্যাশন উপজেলা চেয়ারম্যান জয়নাল আবেদীন আখন্দের সভাপতিত্বে অনুষ্ঠানে আরও বক্তব্য দেন পরিবেশ ও বন মন্ত্রণালয়ের উপমন্ত্রী আবদুল্লাহ আল ইসলাম জ্যাকব, তথ্য মন্ত্রণালয়ের সচিব মরতুজা আহমেদ, ভোলার জেলা প্রশাসক মো. সেলিম রেজা, পল্লী কর্ম-সহায়ক ফাউন্ডেশনের (পিকেএসএফ) ব্যবস্থাপনা পরিচালক আবদুল করিম, বাংলাদেশ বেতারের মহাপরিচালক কাজী আখতার উদ্দিন আহমেদ, অ্যাকশন এইডের কান্ট্রি ডিরেক্টর ফারাহ কবির, সাবেক সাংসদ আক্রাম উদ্দিন চৌধুরী, কোস্টট্রাস্টেরে নির্বাহী পরিচালক রেজাউল করিম চৌধুরী প্রমুখ।দুপুর সাড়ে ১২ টায় তথ্যমন্ত্রী হেলিকপ্টারে চরফ্যাশন আসেন। তিনি চরফ্যাশন ও মনপুরার কয়েকটি নবনির্মিত ভবন উদ্বোধন শেষে বিকেলে হেলিকপ্টারে ভোলা ত্যাগ করেন।
