
মিয়ানমারের রাখাইন রাজ্য থেকে বাস্তুচ্যুত হয়ে আসা রোহিঙ্গাদের জন্য ত্রাণবাহী একটি উড়োজাহাজ আজ শনিবার বিকেল সাড়ে পাঁচটায় চট্টগ্রাম শাহ আমানত আন্তর্জাতিক বিমানবন্দরে অবতরণ করেছে। মালয়েশিয়া সরকার রোহিঙ্গাদের জন্য এই ত্রাণ পাঠিয়েছে। চট্টগ্রাম জেলা প্রশাসক তা কক্সবাজার জেলা প্রশাসকের কাছে পাঠানোর প্রক্রিয়া শুরু করেছেন।
চট্টগ্রাম শাহ আমানত আন্তর্জাতিক বিমানবন্দরের ব্যবস্থাপক উইং কমান্ডার রিয়াজুল কবির প্রথম আলোকে বলেন, মালয়েশিয়া থেকে ত্রাণবাহী উড়োজাহাজ বিকেল সাড়ে পাঁচটায় অবতরণ করে। ত্রাণের মধ্যে চাল, শিশু খাবার, গুঁড়ো দুধ, পানি বিশুদ্ধকরণ বড়ি, তোয়ালে, কাপড়, খেজুরসহ ১৪ ধরনের ১২ টন সামগ্রী রয়েছে।
চট্টগ্রাম জেলা প্রশাসক মো. জিল্লুর রহমান চৌধুরী প্রথম আলোকে বলেন, মালয়েশিয়া থেকে আসা খাদ্যসহ ১৪ রকমের সামগ্রী আমরা পেয়েছি। কাস্টমস প্রক্রিয়া শেষ হওয়ার পর এই ত্রাণ আমি কক্সবাজারের জেলা প্রশাসকের কাছে পাঠিয়ে দেব। কক্সবাজার প্রশাসন তা রোহিঙ্গাদের মধ্যে বিতরণ করবে।
 
