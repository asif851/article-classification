
উপজেলা নির্বাচনে ভোট বর্জনের ঘোষণা দিয়েছেন খুলনার তেরখাদা উপজেলার বিএনপি-সমর্থিত প্রার্থী মিসবাউল আলম। আজ রোববার দুপুর ১২টার দিকে তিনি নিজের বাসভবনে সংবাদ সম্মেলন করে এ ঘোষণা দেন। একই সঙ্গে নির্বাচনে অনিয়ম ও কারচুপির অভিযোগ এনে আগামীকাল সোমবার তেরখাদা উপজেলায় সকাল-সন্ধ্যা হরতালের ডাক দেন তিনি।
মিসবাউল আলম অভিযোগ করেন, আওয়ামী লীগ-সমর্থিত প্রার্থী সরফুদ্দিন বিশ্বাস বাচ্চুর সমর্থকেরা প্রায় সব কেন্দ্র থেকে তাঁর নির্বাচনী এজেন্টদের মেরে বের করে দিয়েছেন এবং সন্ত্রাসী কায়দায় কেন্দ্র দখল করে নিয়েছেন। প্রশাসনকে বারবার জানিয়েও কোনো প্রতিকার না পেয়ে তিনি ভোট বর্জনের ঘোষণা দেন বলে জানান।
