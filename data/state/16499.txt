
মুন্সিগঞ্জ সদরে পদ্মার বুকে বালু মাটি দিয়ে বাঁধ নির্মাণ ও টোল আদায় কেন অবৈধ হবে না, তা জানতে চেয়ে রুল দিয়েছেন হাইকোর্ট। একই সঙ্গে বিষয়টি তদন্ত করে ঘটনার সঙ্গে জড়িত ব্যক্তিদের বিরুদ্ধে আইনগত ব্যবস্থা নিতে কেন নির্দেশ দেওয়া হবে না, রুলে সেটাও জানতে চাওয়া হয়েছে।
বিচারপতি জুবায়ের রহমান চৌধুরী ও বিচারপতি মো. ইকবাল কবিরের সমন্বয়ে গঠিত হাইকোর্ট বেঞ্চ আজ বুধবার স্বতঃপ্রণোদিত হয়ে এ রুল দেন। এ নিয়ে গণমাধ্যমে আসা প্রতিবেদন আদালতের নজরে আনেন আইনজীবী মনিরুজ্জামান।
স্বতঃপ্রণোদিত রুলের বিষয়টি নিশ্চিত করে ডেপুটি অ্যাটর্নি জেনারেল এস এম মনিরুজ্জামান প্রথম আলোকে বলেন, ‘আদালত ইতিমধ্যে ওই বাঁধ অপসারণ করতে এবং টোল আদায় থেকে বিরত থাকতে নির্দেশ দিয়েছেন। ওই ঘটনা তদন্ত করে আদালতে প্রতিবেদন দিতে মুন্সিগঞ্জের জেলা প্রশাসককে বলা হয়েছে।’
‘পদ্মায় অবৈধ বাঁধ নির্মাণ করে টোল আদায়’ শিরোনামে আজ বুধবার একটি জাতীয় দৈনিকে সচিত্র প্রতিবেদন ছাপা হয়। প্রতিবেদনে বলা হয়, পদ্মার বুকে বালু-মাটি ফেলে বাঁধ নির্মাণ করেছে একটি চক্র। মুন্সিগঞ্জের সদর উপজেলার শিলই ইউনিয়ন সংলগ্ন নদীর ওপর নির্মিত এই বাঁধ দিয়ে টোলের বিনিময়ে পার হচ্ছে যানবাহনও।
