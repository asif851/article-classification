
ন্যায়বিচার প্রতিষ্ঠিত না হলে শুধু ব্যক্তিই নয়, গণতন্ত্রের বিকাশ বাধাগ্রস্ত হবে। বিচার বিভাগের ওপর জনগণ আস্থা হারাবে। গতকাল শনিবার রাজধানীতে আইন কমিশনের এক অনুষ্ঠানে রাষ্ট্রপতি আবদুল হামিদ এ কথা বলেন।রাষ্ট্রপতি আশা প্রকাশ করে বলেন, বিচারকেরা গণতন্ত্র, দেশ ও জনগণের স্বার্থে সর্বোচ্চ নিরপেক্ষতা বজায় রেখে আন্তরিকতা ও সততার সঙ্গে দায়িত্ব পালন করবেন। গণতন্ত্রের বিকাশ, আইনের শাসন প্রতিষ্ঠা এবং জনগণের মৌলিক ও সাংবিধানিক অধিকার রক্ষায় বিচার বিভাগের গুরুত্বপূর্ণ ভূমিকা রয়েছে।রাষ্ট্রপতি আবদুল হামিদ বলেন, নির্বাহী বিভাগ, সংসদ ও বিচার বিভাগ রাষ্ট্রের তিনটি গুরুত্বপূর্ণ স্তম্ভ। জনগণের মৌলিক অধিকার, গণতন্ত্র, মানবাধিকার ও আইনের শাসন প্রতিষ্ঠায় এ তিনটি স্তম্ভের ভূমিকা অত্যন্ত গুরুত্বপূর্ণ। তিনি বলেন, ‘আমি মনে করি, জনগণ ও রাষ্ট্রের সর্বোচ্চ কল্যাণ নিশ্চিত করতে এসবের মধ্যে সমন্বয় বজায় রাখা খুবই গুরুত্বপূর্ণ। এ তিনটি স্তম্ভ একে অপরের ওপর নির্ভরশীল।’বিনা বিচারে বা ভুল রায়ে অথবা কারাভোগের মেয়াদ শেষ হওয়ার পরও অনেক ব্যক্তিকে কারাগারে আটক থাকতে হয়। সংবাদপত্রে এ ধরনের খবর প্রকাশিত হয় উল্লেখ করে রাষ্ট্রপতি বলেন, সময়মতো পদক্ষেপ না নেওয়ার কারণে এ ধরনের ঘটনায় শুধু সংশ্লিষ্ট ব্যক্তি অথবা তার পরিবারই ক্ষতিগ্রস্ত হয় না, আইনের শাসনও ক্ষতিগ্রস্ত হয়। তাই এ ধরনের ঘটনার পুনরাবৃত্তি রোধে সংশ্লিষ্ট সবাইকে সতর্কতার সঙ্গে কাজ করতে হবে।আইন কমিশনের চেয়ারম্যান বিচারপতি খায়রুল হকের সভাপতিত্বে অনুষ্ঠানে অন্যান্যের মধ্যে প্রধান বিচারপতি সুরেন্দ্র কুমার সিনহা; আইন, বিচার ও সংসদবিষয়ক মন্ত্রী আনিসুল হক; বাংলাদেশ জুডিশিয়াল কাউন্সিলের চেয়ারম্যান বিচারপতি হাসান ফয়েজ সিদ্দিক; জুডিশিয়াল অ্যাডমিনিস্ট্রেশন ট্রেনিং ইনস্টিটিউটের পরিচালক বিচারপতি খন্দকার মুসা খালেদ প্রমুখ বক্তব্য দেন।
