
অস্ট্রেলিয়া ক্রিকেট দল বাংলাদেশ সফরে এলে তাদের ভিভিআইপি নিরাপত্তা দেওয়া হবে। এরপরও দলটি যদি বাড়তি নিরাপত্তা চায়, দেওয়া হবে। নিরাপত্তা নিয়ে অস্ট্রেলিয়ার উদ্বেগের পরিপ্রেক্ষিতে দেশটির প্রতিনিধি দলকে বাংলাদেশের পক্ষ থেকে এ আশ্বাস দেওয়া হয়েছে। আজ সোমবার বেলা ১১টার দিকে সচিবালয়ে স্বরাষ্ট্র মন্ত্রণালয়ের সভাকক্ষে এ বৈঠক হয়। বৈঠকের পরও অস্ট্রেলিয়া দলের বাংলাদেশ সফর নিয়ে অনিশ্চয়তা কাটেনি। বৈঠকে বাংলাদেশের পক্ষে ছিলেন স্বরাষ্ট্রমন্ত্রী আসাদুজ্জামান খান কামাল, বাংলাদেশ ক্রিকেট বোর্ডের (বিসিবি) সভাপতি নাজমুল হাসান। অস্ট্রেলিয়া প্রতিনিধি দলে ছিলেন বাংলাদেশে নিযুক্ত অস্ট্রেলিয়ার হাইকমিশনার গ্রেক উইলকক। অস্ট্রেলিয়া ক্রিকেট দল বাংলাদেশে আসছে কি না, বৈঠকে এ ব্যাপারে কোনো সিদ্ধান্ত হয়নি। এ ব্যাপারে কোনো সিদ্ধান্ত দেওয়ার ক্ষমতা অবশ্য অস্ট্রেলিয়ার এই প্রতিনিধি দলের নেই। দুপুরে বৈঠক শেষে গ্রেক উইলকক সাংবাদিকদের বলেন, ‘আমরা ক্রিকেট দলের নিরাপত্তাজনিত উদ্বেগের বিষয়ে আলোচনা করেছি। নিরাপত্তা নিয়ে বাংলাদেশ সরকারের পক্ষ থেকে গৃহীত পদক্ষেপগুলো জানানো হয়েছে। এটি অস্ট্রেলিয়া সরকার ও ক্রিকেট অস্ট্রেলিয়াকে জানানো হবে। সেখান থেকেই সিদ্ধান্ত নেওয়া হবে।’ সাংবাদিকদের স্বরাষ্ট্রমন্ত্রী বলেন, বৈঠকে অস্ট্রেলীয় প্রতিনিধি দল সফরের সময় নিরাপত্তা নিয়ে তাদের উদ্বেগের বিষয়টি তুলে ধরেছে। বাংলাদেশের পক্ষ থেকে ক্রিকেট দলের নিরাপত্তা নিশ্চিত করতে কী কী ব্যবস্থা নেওয়া হয়েছে, তা তাদের জানানো হয়েছে। তিনি বলেন, ‘আমাদের পক্ষ থেকে তাদের আশ্বস্ত করা হয়েছে।’ বিসিবি সভাপতি নাজমুল হাসান বলেন, অস্ট্রেলীয় ক্রিকেট দল কবে আসবে বা আসবে কি না, এ বিষয়ে বৈঠকে কোনো আলোচনা হয়নি। বৈঠকে মূলত অস্ট্রেলীয় ক্রিকেট দলের নিরাপত্তাজনিত উদ্বেগ নিয়ে আলোচনা হয়েছে। নিরাপত্তা নিশ্চিত করতে বাংলাদেশ কী ধরনের ব্যবস্থা নিচ্ছে, তা তুলে ধরা হয়েছে। প্রতিনিধি দলকে জানানো হয়েছে, ক্রিকেট দলকে ভিভিআইপি নিরাপত্তা দেওয়া হবে। এর পরও যদি তারা বাড়তি নিরাপত্তা চায়, এটিও দেওয়া হবে। নাজমুল হাসান বলেন, ‘বাংলাদেশে ক্রিকেট খেলা যাবে না—এটা বিশ্বাস করি না। বাংলাদেশ নিরাপদ দেশ। তাদের আমরা আশ্বস্ত করার চেষ্টা করেছি। বলেছি, ভয় পাওয়ার কিছু নেই। বাংলাদেশের আইনশৃঙ্খলা রক্ষাকারী বাহিনী ও গোয়েন্দা সংস্থা যেকোনো পরিস্থিতি মোকাবিলায় সক্ষম। নিরাপত্তা দুর্বলতার অপবাদ আমরা মেনে নিতে পারি না।’ এক প্রশ্নের জবাবে নাজমুল হাসান বলেন, নিরাপত্তা নিয়ে উদ্বেগের বিষয়টি তারা (অস্ট্রেলিয়া) কোত্থেকে পেয়েছে, এ ব্যাপারে জানতে চাওয়া হয়েছিল। কিন্তু প্রতিনিধি দল তা জানাতে চায়নি। আরেক প্রশ্নের জাবে তিনি বলেন, প্রতিনিধি দলের কোনো সিদ্ধান্ত দেওয়ার এখতিয়ার নেই।
