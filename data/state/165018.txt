
চালের দাম হঠাৎ বেড়ে যাওয়ায় আগামীকাল থেকে খোলা বাজারে চাল বিক্রি কার্যক্রম (ওএমএস) শুরু করতে যাচ্ছে সরকার।
খাদ্য অধিদপ্তর জানিয়েছে, এই কার্যক্রমের আওতায় আগামীকাল সকাল আটটা থেকে রাজধানীর ৮০টি স্থানে ২৪ টাকা কেজি দরে চাল বিক্রি করা হবে। এ ছাড়া পাঁচটি বিভাগীয় শহরে ও রাজধানীর আশপাশের শ্রমঘন এলাকা সাভার, নারায়ণগঞ্জ, গাজীপুর ও নরসিংদীতেও এ কার্যক্রম চলবে। মাথাপিছু পাঁচ কেজি করে চাল বিক্রি হবে।
এ ব্যাপারে খাদ্য অধিদপ্তরের মহাপরিচালক আহমেদ হোসেন খান প্রথম আলো ডটকমকে বলেন, হঠাত্ করে কেজিতে চালের দাম চার-পাঁচ টাকা বেড়ে যাওয়ায় গরিব মানুষ ভোগান্তির মুখে পড়েছে। তাদের খাদ্য নিরাপত্তা নিশ্চিত করতে সরকার খোলা বাজারে চাল বিক্রির সিদ্ধান্ত নিয়েছে।
খাদ্য অধিদপ্তর সূত্রে জানা গেছে, ওএমএস কার্যক্রমের জন্য ডিলাররা আজ থেকেই চাল উত্তোলন শুরু করেছেন। আগামীকাল সকাল আটটা থেকে যতক্ষণ চাহিদা ততক্ষণ এ কার্যক্রম চলবে। প্রয়োজনে দেশের অন্যান্য জেলা ও উপজেলা পর্যায়ে ওএমএস কার্যক্রম বিস্তৃত করা হবে।
