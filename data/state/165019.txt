
লক্ষ্মীপুরের রামগঞ্জ উপজেলার দুটি ইউনিয়ন পরিষদের (ইউপি) স্থগিত সাতটি কেন্দ্রে আজ সোমবার চেয়ারম্যান পদে ভোট গ্রহণ করা হবে। এর আগে কেন্দ্র দখল ও ব্যালট ছিনিয়ে নিয়ে সিল মারার অভিযোগে কেন্দ্রগুলোর ভোট স্থগিত করা হয়েছিল। এবারও কেন্দ্র দখলের আশঙ্কা করছেন বিএনপির প্রার্থীরা।স্থগিত হওয়া কেন্দ্রের মধ্যে রামগঞ্জ উপজেলার ভাটরা ইউপির পাঁচটি ও রায়পুর উপজেলার সোনাপুর ইউপির দুটি রয়েছে। বিএনপির চেয়ারম্যান পদপ্রার্থীরা হচ্ছেন ভাটরা ইউপিতে আবু হান্নান লাভলু ও সোনাপুর ইউপিতে ইকতিয়ার উদ্দিন। তাঁরা গতকাল রোববার প্রথম আলোকে বলেন, আতঙ্ক সৃষ্টি করতে আওয়ামী লীগের প্রার্থীর সমর্থকেরা গ্রামে গ্রামে মহড়া দিচ্ছেন। তাঁদের দলের নেতা-কর্মীদের নানা ধরনের হুমকি ও ভয়ভীতি দেখানো হয়েছে। এ ছাড়া বিভিন্ন ইউপি থেকে আওয়ামী লীগের নেতা-কর্মীরা কেন্দ্রে দখল করতে এলাকায় সমবেত হচ্ছেন। এতে তাঁদের আশঙ্কা আবারও ভোট জালিয়াতি হবে।জেলা নির্বাচন কার্যালয় সূত্রে জানা গেছে, কেন্দ্র দখল ও ব্যালট ছিনিয়ে নিয়ে সিল মারার অভিযোগে গত ৪ জুন ভাটরা ইউপির ভাটরা, পাঁচরুখী, মাইজপাড়া, বাউরখাড়া ও উত্তর দল্টা সরকারি প্রাথমিক বিদ্যালয় কেন্দ্রের ভোট গ্রহণ স্থগিত করা হয়। একই কারণে গত ২৩ এপ্রিল রায়পুর উপজেলার সোনাপুর ইউপির সোনাপুর সরকারি প্রাথমিক বিদ্যালয় কেন্দ্র ও রাখালিয়া উচ্চবিদ্যালয় কেন্দ্রের নির্বাচন স্থগিত করা হয়।আওয়ামী লীগের চেয়ারম্যান পদপ্রার্থী ভাটরা ইউপির আবুল হোসেন ও সোনাপুরের ইউছুফ জালাল কিসমত বলেন, তাঁদের নেতা-কর্মীরা কোথাও মহড়া দেননি। প্রতিদ্বন্দ্বী প্রার্থীদের প্রচারণা চালাতেও বাধা দেওয়া হয়নি। বিএনপির প্রার্থীরা মিথ্যাচার করছেন।জেলা নির্বাচন কর্মকর্তা সোহেল সামাদ বলেন, ‘একজন প্রার্থী মৌখিকভাবে হুমকি-ধমকির কথা জানিয়েছেন। আমরা পরিষ্কার বলে দিয়েছি, নির্বাচন হবে সুষ্ঠু।’
