
অবশেষে ভারতের প্রধানমন্ত্রী নরেন্দ্র মোদির সঙ্গে বিএনপির চেয়ারপারসন খালেদা জিয়ার বৈঠক হচ্ছে। আগামী ৭ জুন রোববার বিকেল চারটায় হোটেল সোনারগাঁওয়ে তাঁদের এই বৈঠক অনুষ্ঠিত হবে।আজ শুক্রবার সন্ধ্যায় বিএনপির চেয়ারপারসনের উপদেষ্টা সাবিহ উদ্দিন আহমেদ ও বিএনপি চেয়ারপারসনের গুলশান কার্যালয়ের দুটি সূত্র প্রথম আলোকে এ তথ্য নিশ্চিত করেছেন।ভারতের প্রধানমন্ত্রীর সঙ্গে বিএনপি চেয়ারপারসনের বৈঠক হবে কি না জানতে চাইলে সাবিহ উদ্দিন আহমেদ প্রথম আলোকে বলেন, ‘দেশে একটি ক্রুসিয়াল সময় চলছে। এই সময়ে মোদি সাহেব বাংলাদেশে আসছেন। তাঁর সঙ্গে ম্যাডামের দেখা হবে না, ভাবলেন কি করে? ভারতের পররাষ্ট্রসচিবও এ বৈঠকের কথা জানিয়েছেন।’ তিনি জানান, ভারতীয় কর্তৃপক্ষ তাঁকে নিশ্চিত করেছেন আগামী ৭ জুন বিকেল চারটায় নরেন্দ্র মোদির সঙ্গে বিএনপি চেয়ারপারসনের বৈঠক হবে। আর হোটেল সোনারগাঁওয়ে মোদি-খালেদার বৈঠক হবে বলে প্রথম আলোকে নিশ্চিত করেন বিএনপি চেয়ারপারসনের প্রেস উইংয়ের সদস্য শায়রুল কবির খান।
এদিকে বার্তা সংস্থা ইউএনবির খবরে আজ সন্ধ্যায় বলা হয়েছে, ভারতের পররাষ্ট্রসচিব সুব্রামানিয়াম জয়শঙ্কর দিল্লিতে এক প্রেস ব্রিফিংয়ে নরেন্দ্র মোদির সঙ্গে খালেদা জিয়ার বৈঠকের কথা জানান।আগামীকাল সকাল ১০টার দিকে বাংলাদেশে দুই দিনের সফরে নরেন্দ্র মোদি আসছেন। দুই দিনের সফরে নরেন্দ্র মোদি প্রায় ৮০ জনের ভারতীয় প্রতিনিধিদলের নেতৃত্ব দেবেন। ভারতের প্রধানমন্ত্রীর সঙ্গে দিল্লি থেকে যোগ দেওয়া ২৪ সদস্যের প্রতিনিধিদলে কোনো মন্ত্রী নেই। থাকছেন ভারতের জাতীয় নিরাপত্তা উপদেষ্টা অজিত দোভাল ও পররাষ্ট্রসচিব এস জয়শঙ্কর।কূটনৈতিক সূত্রে জানা গেছে, মোদির এ সফরে যোগাযোগ, নিরাপত্তা, বাণিজ্যের মতো বিষয়গুলো অগ্রাধিকার পাবে বলে জানা গেছে।
