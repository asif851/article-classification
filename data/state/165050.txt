
 
যোগাযোগমন্ত্রী ওবায়দুল কাদের বলেছেন, ‘আওয়ামী লীগের অস্তিত্বের ভিত্তিমূলে আঘাত এসেছে। এই মুহূর্তে কোন্দল পরিহার করে একটি এজেন্ডা নিয়ে তৃণমূল নেতাদের এখন থেকে কাজ শুরু করতে হবে। আর এটি হচ্ছে জনগণের সঙ্গে ভালো আচরণ করা। আমাদের কৃতকর্মের জন্য ভুল স্বীকার করে জনগণের কাছে ক্ষমা চাইতে হবে। মানুষের মন জয় করতে হবে। ক্ষমা চাওয়ার মধ্যে লজ্জার কিছু নেই।’ওবায়দুল কাদের বলেন, ‘পাঁচটি সিটি নির্বাচনে পরাজিত না হলে আমাদের নিদ্রা ভঙ্গ হতো না। ভুল সংশোধন করে এগিয়ে যেতে হবে। আওয়ামী লীগ ধ্বংসস্তূপে দাঁড়িয়ে সৃষ্টির পতাকা ওড়াতে জানে। ছাই থেকে নতুন ফিনিক্সের জন্ম দেবে। এই ফিনিক্স নতুন শক্তি দেবে আওয়ামী লীগকে।’আজ বৃহস্পতিবার চট্টগ্রাম দক্ষিণ জেলা আওয়ামী লীগের তৃণমূল সমাবেশ ও ইফতার মাহফিলে যোগাযোগমন্ত্রী ওবায়দুল কাদের এসব কথা বলেন।ওবায়দুল কাদের আরও বলেন, ‘ইমেজ সংকটের কারণে যাঁরা দলের জন্য বোঝা হয়ে আছেন, তাঁরা সরে পড়ুন। নেতারা নেতার মতো আচরণ করুন। জমিদারের মতো আচরণ করলে জনবিচ্ছিন্ন হয়ে পড়বেন। আওয়ামী লীগ তাঁদের অপকর্মের দায় নেবে না।’যোগাযোগমন্ত্রী বলেন, ‘পাঁচটি সিটি করপোরেশনের নির্বাচনে পরাজয়ের জন্য দলের ভেতরে যাঁরা ভূমিকা রেখেছেন, তা তদন্ত করে দেখা হচ্ছে। এজন্য তাঁদের মাশুল দিতে হবে। আমাদের সোনালি অর্জন এভাবে বিসর্জন দেওয়া যায় না।’আজ বৃহস্পতিবার বিকেলে নগরের পাঁচলাইশ থানাধীন একটি কমিউনিটি সেন্টারে তৃণমূল আওয়ামী লীগের এই সমাবেশ অনুষ্ঠিত হয়। সমাবেশে সভাপতিত্ব করেন দক্ষিণ জেলা আওয়ামী লীগের সভাপতি মোছলেম উদ্দিন আহমেদ।চট্টগ্রাম উত্তর জেলা আওয়ামী লীগের সভাপতি মোশাররফ হোসেন, মহানগর আওয়ামী লীগের সভাপতি এ বি এম মহিউদ্দিন চৌধুরী, দলীয় সাংসদ এবং দক্ষিণ জেলার নেতারা বক্তব্য দেন।দলীয় নেতারা বলেন, তৃণমূল পর্যায়ের কর্মীদের সঙ্গে নেতাদের একাত্ম হয়ে কাজ করতে হবে। একজন মন্ত্রীকে শেষ করার জন্য তাঁর এপিএসই যথেষ্ট। তেমনি একজন সাংসদের দুর্নামের জন্য তাঁর চার-পাঁচজন সাঙ্গপাঙ্গ দায়ী। তাই তৃণমূল নেতাদের সঙ্গে সুসম্পর্ক রেখে ঐক্যবদ্ধভাবে কাজ করতে হবে।
