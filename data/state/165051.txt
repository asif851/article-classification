
দলীয় চেয়ারপারসন খালেদা জিয়ার মুক্তির দাবিতে কাল সোমবার রাজধানীর সোহরাওয়ার্দী উদ্যানে জনসভা করার অনুমতি এখনো পায়নি বিএনপি। পুলিশের একটি সূত্র প্রথম আলোকে বলেছে, কাল খালেদা জিয়ার জামিনের বিষয়ে হাইকোর্টের আদেশের দিন ধার্য রয়েছে। এ অবস্থায় সোহরাওয়ার্দী উদ্যানে জনসভার অনুমতি দেওয়া হবে কি না, তা নিয়ে নতুন করে ভাবছে পুলিশ।
পুলিশের ওই সূত্র বলছে, জনসভার বিষয়ে তারা এখনো বিএনপিকে ‘না’ করেনি। তবে সার্বিক বিষয়টি যাচাই-বাছাই করে পুলিশ পরে সিদ্ধান্ত জানাবে।
খালেদা জিয়ার জামিনের বিষয়ে আজ রোববার হাইকোর্টের আদেশের দিন ধার্য ছিল। কিন্তু নিম্ন আদালত থেকে রায়ের মূল নথি না আসায় খালেদা জিয়ার জামিনের বিষয়ে আজ আদেশ হয়নি। আদালত কাল বেলা দুইটায় আদেশের জন্য দিন ধার্য করেছেন।
পূর্বঘোষিত জনসভার বিষয়ে পুলিশের কোনো নির্দেশনা না পেয়ে আজ সকাল ১০টার দিকে ঢাকা মহানগর পুলিশের (ডিএমপি) কমিশনারের কার্যালয়ে যায় বিএনপির তিন সদস্যের একটি প্রতিনিধিদল।
প্রতিনিধিদলে বিএনপির চেয়ারপারসনের উপদেষ্টা আবুল খায়ের ভূঁইয়া, আবদুস সালাম ও সহসাংগঠনিক সম্পাদক আবদুস সালাম আজাদ ছিলেন। সকাল ১০টা থেকে বেলা ১১টা পর্যন্ত তাঁরা ডিএমপি কমিশনারের কার্যালয়ে ছিলেন।
পরে আবুল খায়ের ভূঁইয়া প্রথম আলোকে বলেন, তাঁরা কাল সমাবেশ করতে পাবেন কি না, সে ব্যাপারে পুলিশ তাঁদের এখন পর্যন্ত কিছু জানায়নি। তবে তাঁরা অনুমতি পাবেন বলে আশাবাদী।
গত ৮ ফেব্রুয়ারি জিয়া অরফানেজ ট্রাস্ট দুর্নীতি মামলায় খালেদা জিয়ার পাঁচ বছরের সাজার রায় দেওয়া হয়। এরপর দলের চেয়ারপারসনের মুক্তির দাবিতে মোট ১৪ দিন বিভিন্ন কর্মসূচি পালন করেছে বিএনপি। এ ছাড়া গতকাল শনিবার খুলনায় একটি সমাবেশও করেছে তারা।
