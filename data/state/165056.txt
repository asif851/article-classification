
চাঁপাইনবাবগঞ্জের নাচোলে ছাগলে ধান খাওয়াকে কেন্দ্র করে সংঘর্ষে তোজাম্মেল হক (৫২) নামের আহত এক ব্যক্তি গতকাল শুক্রবার মারা গেছেন। সংঘর্ষে আহত হয়েছেন তাঁর দুই ছেলে বাসির (২৭) ও নাসির (২৫)। তোজাম্মেল হক নাচোল উপজেলার নেজামপুর ইউনিয়নের সরলা গ্রামের বাসিন্দা ছিলেন।নাচোল থানার ওসি ফাছির উদ্দিন ও স্থানীয় সূত্রে জানা যায়, গত বৃহস্পতিবার সরলা গ্রামের দুলাল আলীর ছেলে ফারুক আলীর ছাগল তোজাম্মেলের জমির ধান খায়। এ সময় তোজাম্মেল ও তাঁর দুই ছেলে বাসির ও নাসির ছাগল ধরে খোঁয়াড়ে নেওয়ার চেষ্টা করেন। এতে ফারুক উত্তেজিত হয়ে লোকজন নিয়ে তোজাম্মেল ও তাঁর ছেলেদের ওপর হামলা চালান। গুরুতর আহত বাবা ও ছেলেদের প্রতিবেশীরা উদ্ধার করে উপজেলা স্বাস্থ্য কমপ্লেক্সে নেয়। সেখানে গতকাল তোজাম্মেল মারা যান। তোজাম্মেলের লাশ ময়নাতদন্তের জন্য চাঁপাইনবাবগঞ্জ সদর হাসপাতাল মর্গে পাঠানো হয়েছে। পরিবারের পক্ষ থেকে মামলা দায়েরের প্রস্তুতি চলছে। এ ঘটনায় জড়িত থাকার অভিযোগে ফারুকের স্ত্রী মানুয়ারা বেগম ও তাঁর প্রতিবেশী সমীরের স্ত্রী হাজেরা বেগমকে আটক করা হয়েছে। ফারুক পলাতক।
