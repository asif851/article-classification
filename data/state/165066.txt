
মানহানির অভিযোগের এক মামলায় বেসরকারি টেলিভিশন একুশে টেলিভিশনের সাংবাদিক ইলিয়াস হোসেনের ছয় মাস ও অখিল পোদ্দারের তিন মাস কারাদণ্ড দিয়েছেন আদালত। আজ সোমবার ঢাকার মহানগর হাকিম মাজহারুল ইসলাম এ রায় দেন। তবে রায় ঘোষণার পর আদালত আপিলের শর্তে অখিল পোদ্দারের জামিনের আবেদন মঞ্জুর করেন। 
আসামি ইলিয়াস হোসেনকে পলাতক দেখিয়ে রায় ঘোষণা করা হয়। রায় ঘোষণার সময় অখিল পোদ্দার আদালতে হাজির ছিলেন। তবে মামলার বাদী আর্মড পুলিশ ব্যাটালিয়ন সদর দপ্তরের তৎকালীন অতিরিক্ত ডিআইজি হাসান উল হায়দার আদালতে হাজির ছিলেন না। রায়ের পর অখিল পোদ্দারের আইনজীবী ইউনুস খান সাংবাদিকদের বলেন, ২০১৩ সালের ২১ নভেম্বর একুশের চোখ অনুষ্ঠানে বিমানবন্দরে সোনা চোরাচালান নিয়ে একটি প্রতিবেদন প্রচারিত হয়। এ ঘটনায় ক্ষিপ্ত হয়ে আর্মড পুলিশ ব্যাটালিয়ন সদর দপ্তরের তৎকালীন অতিরিক্ত ডিআইজি হাসান উল হায়দার এ মামলা করেন। প্রতিবেদনে কাউকে হেয়, কিংবা ইচ্ছা করে মানহানির করার মতো কোনো উদ্দেশ্য ছিল না। ২০১৩ সালের ২১ নভেম্বর একুশে টিভিতে একুশের চোখ অনুষ্ঠানে শাহজালাল আন্তর্জাতিক বিমানবন্দরে সোনা চোরাচালান নিয়ে একটি প্রতিবেদন প্রচারিত হয়। এ ঘটনায় ২০১৪ সালের ১৮ ফেব্রুয়ারি একুশে টেলিভিশনের তৎকালীন চেয়ারম্যান আবদুস সালামসহ তিনজনের বিরুদ্ধে মামলা হয়। আবদুস সালাম বাদে বাকি দুজনের বিরুদ্ধে অভিযোগ আমলে নেন আদালত।
