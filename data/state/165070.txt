
জামায়াতের ডাকা ৪৮ ঘণ্টার হরতালের আগের দিন আজ মঙ্গলবার দুপুর থেকেই রাজধানীর বিভিন্ন জায়গায় বেশ কয়েকটি গাড়িতে অগ্নিসংযোগ করা ও  ভাঙচুর চালানো হয়েছে। শেষ খবর পাওয়া পর্যন্ত রাজধানীর মগবাজার ও বিজয়নগরে চারটি গাড়িতে ভাঙচুর ও একটিতে আগুন দেওয়ার খবর পাওয়া গেছে। বিভিন্ন এলাকা থেকে পুলিশ জামায়াতের চারজন কর্মীকে আটক করেছে। প্রত্যক্ষদর্শী ও পুলিশ জানায়, বেলা সাড়ে তিনটার দিকে রাজধানীর বিজয়নগরে একটি ব্যক্তিগত গাড়িতে আগুন দেয় দুর্বৃত্তরা। ধাওয়া দেওয়ার পর অগ্নিসংযোগকারীরা পালিয়ে যায়। এর আগে বেলা আড়াইটার দিকে মগবাজার রেলগেটের সামনে দুর্বৃত্তরা একটি ব্যক্তিগত গাড়ি ভাঙচুর করে। প্রত্যক্ষদর্শীরা জানায়, ওই একই সময়ে রাজধানীর বিজয়নগরে নাইটিংগেল মোড়ের সামনে একটি ব্যক্তিগত গাড়ি ভাঙচুর করা হয়। একই সময়ে ওই এলাকায় আরও দুটি গাড়ি ভাঙচুর করা হয়।  তবে পুলিশ এ ব্যাপারে কিছু জানে না বলে জানায়।দুপুর সাড়ে ১২টার দিকে বিজয়নগরে আল রাজী কমপ্লেক্সের কাছে পুলিশকে লক্ষ্য করে জামায়াত-শিবিরের কর্মীরা দুটি ককটেল ছোড়েন। পরে পুলিশ তাঁদের ধাওয়া দেয়। সেখান থেকে পুলিশ একজনকে আটক করে। তাঁকে পল্টন থানায় নেওয়া হয়েছে। এর কিছুক্ষণ পর রাজধানীর নয়াপল্টন এলাকায় একটি বাসা থেকে পুলিশ জামায়াত-শিবিরের তিনজন কর্মীকে আটক করে। তাঁদেরও পল্টন থানায় নেওয়া হয়েছে। পুলিশ জানায়, আটক হওয়া ব্যক্তিরা সেখানে নাশকতার পরিকল্পনা করছিলেন। পুলিশের মতিঝিল অঞ্চলের পুলিশের অতিরিক্ত উপকমিশনার (এডিসি) মেহেদী হাসান এ ঘটনার সত্যতা নিশ্চিত করেছেন।একাত্তরে মুক্তিযুদ্ধকালে মানবতাবিরোধী অপরাধের দায়ে জামায়াতে ইসলামীর সহকারী সেক্রেটারি জেনারেল আবদুল কাদের মোল্লার ফাঁসির আদেশ দিয়েছেন সুপ্রিম কোর্টের আপিল বিভাগ। এটিই মুক্তিযুদ্ধের সময় মানবতাবিরোধী অপরাধের দণ্ডের বিরুদ্ধে আপিলের প্রথম রায়। এর প্রতিবাদে আগামীকাল বুধবার থেকে সারা দেশে টানা ৪৮ ঘণ্টার হরতাল ডেকেছে জামায়াত।
 
