
সামুদ্রিক মাছের প্রজনন ও সংরক্ষণের জন্য বঙ্গোপসাগরে বাংলাদেশের একচ্ছত্র অর্থনৈতিক অঞ্চলে ২০ মে থেকে ২৩ জুলাই পর্যন্ত ৬৫ দিন সব ধরনের বাণিজ্যিক ট্রলার দিয়ে মাছ ও চিংড়ি আহরণ নিষিদ্ধ করেছে সরকার।গতকাল মঙ্গলবার সচিবালয়ে সংবাদ সম্মেলনে এ কথা জানান মৎস্য ও প্রাণিসম্পদমন্ত্রী মোহাম্মদ ছায়েদুল হক।লিখিত বক্তব্যে মন্ত্রী বলেন, মেরিন ফিশারিজ অ্যাসোসিয়েশন, মেরিন হোয়াইট ট্রলার ওনার্স অ্যাসোসিয়েশন, মেরিন ফিশারিজ এক্স ক্যাডেট অ্যাসোসিয়েশন, গবেষক, বিভিন্ন বিশ্ববিদ্যালয়ের মেরিন ফিশারিজের অধ্যাপক, মেরিন ফিশারিজ একাডেমি, মন্ত্রণালয় এবং অধিদপ্তরের কর্মকর্তাদের নিয়ে বিস্তারিত আলোচনা করে এই সিদ্ধান্ত নেওয়া হয়েছে। কয়েক দিনের মধ্যেই এ বিষয়ে প্রজ্ঞাপন জারি করা হবে।এই নিষেধাজ্ঞার ফলে ১০ থেকে ২০ শতাংশ মাছ সংরক্ষণ করা গেলেও সমুদ্র এলাকায় বিপুল পরিমাণ মাছ বৃদ্ধি পাবে বলে মন্ত্রী আশা করেন। তিনি বলেন, এতে করে জাতি উপকৃত হবে।
