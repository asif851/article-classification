
নরসিংদীর পলাশে আরমান ভূঁইয়া (৭০) ও সোলেমা বেগম (৬৫) দম্পতিকে দুর্বৃত্তরা শ্বাসরোধে হত্যা করেছে। উপজেলার বালিয়া গ্রামে গত সোমবার রাতের কোনো এক সময় এ হত্যাকাণ্ড ঘটে।এলাকাবাসী ও পুলিশ সূত্র জানায়, আরমান ও সোলেমা বালিয়া গ্রামের বাড়িতে থাকতেন। তাঁদের চার মেয়ে ও এক ছেলে। ছেলে টিপু আহমেদ লন্ডনে থাকেন। চার মেয়ের তিনজনের বিয়ে হয়ে গেছে। অন্য মেয়ে ঢাকায় থেকে লেখাপড়া করেন। প্রতিবেশীরা গত মঙ্গলবার সারা দিন ও সন্ধ্যার পর ওই দম্পতির কোনো সাড়া না পেয়ে রাতে থানায় খবর দেন। পুলিশ এসে রাতেই বাড়ির ফটকের তালা ভেঙে (ফটক বাইরে থেকে তালাবদ্ধ ছিল) ভেতরে ঢোকে। ঘরে খাটের ওপর তাঁদের মৃতদেহ পাওয়া যায়। নিহত বৃদ্ধ-বৃদ্ধার গলায় লুঙ্গি ও গামছা প্যাঁচানো ছিল।নরসিংদী সদর হাসপাতাল মর্গে ময়নাতদন্ত শেষে গতকাল বুধবার তাঁদের লাশ স্বজনদের কাছে হস্তান্তর করা হয়েছে। পলাশ থানার ভারপ্রাপ্ত কর্মকর্তা (ওসি) শাহাদত হোসেন জানান, সোমবার রাতের কোনো এক সময় ওই দম্পতিকে শ্বাসরোধে হত্যা করা হয়েছে বলে ধারণা করা হচ্ছে। জমিসংক্রান্ত বিরোধে পরিকল্পিতভাবে তাঁদের হত্যা করা হতে পারে। কারণ ঘরের ভেতরে আংশিক পোড়ানো দলিলপত্র পাওয়া গেছে।
