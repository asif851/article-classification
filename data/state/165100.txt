
মুন্সিগঞ্জের লৌহজং উপজেলা যুবলীগের সংস্কৃতিবিষয়ক সম্পাদক ও ঢাকার ইসলামপুরের কাপড় ব্যবসায়ী মো. রফিকুল ইসলামের (৪০) লাশ উদ্ধার করেছে ডুবুরি দল। আজ শুক্রবার সকাল সাড়ে আটটার দিকে লৌহজংয়ের মেদিনীমণ্ডল ইউনিয়নের কাজিরপাগলা গ্রামের একটি বিল থেকে তাঁর লাশ উদ্ধার করা হয়। ঘটনার সত্যতা নিশ্চিত করে মুন্সিগঞ্জ জেলার পুলিশ সুপার বিপ্লব বিজয় তালুকদার প্রথম আলোকে বলেন, আজ ভোর ছয়টা থেকে ফায়ার সার্ভিস ও সিভিল ডিফেন্সের সদর দপ্তর থেকে আসা ডুবুরি দল উদ্ধারকাজ শুরু করে। সকাল সাড়ে আটটার দিকে রফিকুল ইসলামের লাশ বিলের পানি থেকে তোলা হয়। তাঁর হাত-পা বাঁধা ছিল এবং দুই পায়ের রগ কাটা ছিল। পুলিশ সুপার বিপ্লব বিজয় তালুকদারের ভাষ্য, এ ঘটনায় জিজ্ঞাসাবাদের জন্য কাজিরপাগলা গ্রামের চিতা খোলা এলাকা থেকে দুজনকে আটক করেছে লৌহজং থানার পুলিশ। নিহত রফিকুল লৌহজং উপজেলার কাজিরপাগলা গ্রামের রকিবুলের ছেলে।পরিবার সূত্রে জানা গেছে, গতকাল বৃহস্পতিবার সকালে রফিকুল ঢাকায় ইসলামপুরের উদ্দেশে রওনা হন। এর পর থেকে তাঁর কোনো খোঁজ পাওয়া যাচ্ছিল না। রফিকুলের ছোট ভাই নজরুল ইসলাম গতকাল প্রথম আলোকে বলেন, রফিকুল বাড়ির কাছে রাস্তায় বাসে ওঠার জন্য অপেক্ষা করছিলেন। এ সময় চার-পাঁচজন লোক তাঁকে মাইক্রোবাসে তুলে নিয়ে গেছে। ঘটনাস্থলে দুই রিকশাচালক রাজা মিয়া ও শাহজাহান মিয়া ছিলেন। তবে অপহৃত ব্যক্তি রফিকুল কি না, তাঁরা বলতে পারেননি।নজরুলের ভাষ্য, অপহরণকারীরা রফিকুলকে যেখানে নিয়ে নির্যাতন করেছে, সেই জায়গা শনাক্ত করা হয়েছে। কাজিরপাগলা গ্রামের চিতা খোলার পাশের এক পরিত্যক্ত চালকলের একটি ঘর থেকে তাঁর ভাইয়ের একটি স্যান্ডেল উদ্ধার করা হয়। ওই চালকলের পাশে বসবাসকারী এক নারী চার-পাঁচজন লোককে মুখ ও হাত বাঁধা একজনকে টেনেহিঁচড়ে একটি নৌকায় তুলে নিয়ে যেতে দেখেন। খবর পেয়ে পুলিশ স্যান্ডেল ও মাস্ক উদ্ধার করে। রফিকুলের পরিবারের অভিযোগ, এলাকায় প্রভাব বিস্তার নিয়ে একই গ্রামের একজনের সঙ্গে তাঁর বিরোধ রয়েছে। এর জের ধরে তাঁকে অপহরণ করা হয়েছে। এ ঘটনায় রফিকুলের বড় ভাই জহিরুল ইসলাম থানায় অভিযোগ দায়ের করেছেন।
