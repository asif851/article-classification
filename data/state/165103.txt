

• সাকা পরিবারের বাইরে আলোচনায় আছেন শুধু একজন • আগামী নির্বাচনে অস্ত্রের ব্যবহার করার আশঙ্কা • সাকা চৌধুরীর স্ত্রী ফরহাত কাদের চৌধুরীও নির্বাচনে প্রার্থী হতে পারেন
দুই দশকের বেশি সময় ধরে রাউজানে (চট্টগ্রাম-৬) বিএনপির রাজনীতির নিয়ন্ত্রণ সালাহউদ্দিন কাদের (সাকা) চৌধুরীর পরিবারের হাতে। মানবতাবিরোধী অপরাধের তাঁর ফাঁসি কার্যকর হওয়ার পরও সে অবস্থার পরিবর্তন হয়নি। অগামী সংসদ নির্বাচনেও এই পরিবার থেকে বিএনপি প্রার্থী বেছে নেবে বলে মনে করেন স্থানীয় নেতা-কর্মীরা। সাকা পরিবারের বাইরে আলোচনায় আছেন শুধু একজন। তিনি বিএনপির চেয়ারপারসনের উপদেষ্টা গোলাম আকবর খোন্দকার।
তবে রাউজানের পরিস্থিতি সুষ্ঠু নির্বাচনের অনকূলে নয় বলে বিএনপির স্থানীয় নেতাদের অনেকেই মনে করেন। তাঁরা বলেন, সুষ্ঠু নির্বাচনের পরিবেশ সৃষ্টির পূর্বশর্ত হিসেবে এখন থেকেই অবৈধ অস্ত্র উদ্ধারে প্রশাসনকে তৎপর হতে বলেছেন তাঁরা।
বিএনপির কর্মী কাজী আনিসুজ্জামান বলেন, নেতা-কর্মীরা নির্ভয়ে যাতে এলাকায় যেতে পারেন এবং থাকতে পারেন আগে সে পরিবেশ নিশ্চিত করা দরকার। দলীয় কর্মসূচি পালনে কেউ যাতে বাধা দিতে না পারে। প্রশাসনকে নিরপেক্ষভাবে দায়িত্ব পালন করতে হবে।
১৯৯৬ সালের সংসদ নির্বাচনের পর থেকে রাউজানে বিএনপির প্রার্থী জয়ী হতে পারেননি। ২০০১ সাল থেকে এই আসনের সাংসদ আওয়ামী লীগের এ বি এম ফজলে করিম চৌধুরী। রাজনীতিতে সাকা পরিবারের ঘোরবিরোধী তিনি। যদিও তিনি সাকার চাচাতো ভাই।
বিএনপির কেন্দ্রীয় নেতাদের মধ্যে দুই ভাইস চেয়ারম্যান আবদুল্লাহ আল নোমান ও গিয়াসউদ্দিন কাদের চৌধুরী, দলের কেন্দ্রীয় কমিটির সদস্য হুম্মাম কাদের চৌধুরীর এবং গোলাম আকবর খোন্দকারের বাড়ি রাউজানে। এদের মধ্যে গিয়াসউদ্দিন কাদের চৌধুরী প্রয়াত সালাহউদ্দিন কাদের চৌধুরীর অনুজ এবং হুম্মাম কাদের চৌধুরী ছোট ছেলে। তাঁদের পাশাপাশি সাকা চৌধুরীর স্ত্রী ফরহাত কাদের চৌধুরীও নির্বাচনে প্রার্থী হতে পারেন বলে নেতা-কর্মীদের মধ্যে আলোচনা রয়েছে।
গোলাম আকবর খোন্দকার আগামী নির্বাচনে চট্টগ্রাম-৬ আসনে মনোনয়ন চাইবেন। ১৯৯৬ সালের ১৫ ফেব্রুয়ারি অনুষ্ঠিত নির্বাচনে তিনি এখান থেকে সাংসদ নির্বাচিত হন। ২০০১ সালে বিএনপি ক্ষমতায় আসার পর তিনি রাষ্ট্রদূতের দায়িত্ব পালন করেছিলেন। পরিচ্ছন্ন রাজনীতিবিদ হিসেবে নেতা-কর্মীদের মধ্যে তাঁর গ্রহণযোগ্যতা রয়েছে। তিনি প্রথম আলোকে বলেন, রাউজানের আসন থেকে মনোনয়ন চাইবেন এবং দল তাঁকে প্রার্থী করবে বলে আশাবাদী তিনি।
এ বিষয়ে বিএনপির ভাইস চেয়ারম্যান গিয়াসউদ্দিন কাদের চৌধুরী প্রথম আলোকে বলেন, ‘শুধু রাউজান নয় রাঙ্গুনিয়া এবং ফটিকছড়ি থেকে তাঁদের পরিবারের তিনজন বিএনপির টিকিট নিয়ে প্রতিদ্বন্দ্বিতা করবেন। রাউজানে আমার ভাবি (সাকার স্ত্রী) ফরহাত কাদের চৌধুরী অথবা আমি প্রতিদ্বন্দ্বিতা করব। ভাতিজা হুম্মাম কাদের চৌধুরী রাঙ্গুনিয়া আসন থেকে প্রতিদ্বন্দ্বিতা করবেন বলে এক প্রকার নিশ্চিত।’
বিএনপির এই ভাইস চেয়ারম্যানের আশঙ্কা আগামী নির্বাচনে অস্ত্রের ব্যবহার হতে পারে। বৈধ ও অবৈধ অস্ত্র জব্দ না হলে রাউজানে সুষ্ঠু নির্বাচন হওয়ার কোনো সম্ভাবনা নেই বলে তিনি মন্তব্য করেন।
এ ব্যাপারে ফরহাত কাদের চৌধুরী ও হুম্মাম কাদের চৌধুরীর সঙ্গে যোগাযোগের চেষ্টা করে তাঁদের বক্তব্য পাওয়া যায়নি। গিয়াসউদ্দিন কাদের চৌধুরী বলেন, এই পরিবারের ওপর ঝড় বয়ে গেছে। কথা বলার মতো তাঁদের সেই অবস্থা নেই।
তৃণমূল বিএনপির একটি বড় অংশ সাকা পরিবারের পক্ষে অবস্থান নিয়েছে। এই পরিবারের কোনো একজন বিএনপি থেকে মনোনয়ন পাবেন বলে তারা মনে করে। 
