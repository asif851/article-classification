
দিনাজপুরে পাঁচ বছরের শিশুকে ধর্ষণের মামলায় আসামি সাইফুল ইসলামের সাত দিনের রিমান্ড মঞ্জুর করেছেন আদালত। আজ বৃহস্পতিবার দিনাজপুর আমলি আদালত-৫-এর বিচারক কৃষ্ণ কমল এ আদেশ দেন।
এর আগে মামলার তদন্তকারী কর্মকর্তা স্বপন কুমার চৌধুরী বেলা পৌনে তিনটায় তাঁকে আদালতে হাজির করে সাত দিনের রিমান্ড আবেদন করেন।
আবেদনের ওপর শুনানির সময় আসামির পক্ষে কোনো আইনজীবী ছিলেন না। তিনি নিজেই জামিন প্রার্থনা করেন। এ সময় সরকারি কৌঁসুলি সলিমুল্লাহসহ কয়েকজন আইনজীবী জামিন আবেদনের বিরোধিতা করেন।
১৮ অক্টোবর শিশুটি নিখোঁজ হয়। অনেক খোঁজাখুঁজি করেও ওই দিন তাকে পাওয়া যায়নি। পরদিন ভোরে শিশুটিকে তার বাড়ির কাছে হলুদখেতে গুরুতর অসুস্থ অবস্থায় পাওয়া যায়। প্রথমে স্থানীয় হাসপাতাল, পরে রংপুর মেডিকেল কলেজ হাসপাতাল হয়ে শিশুটি এখন ঢাকা মেডিকেলে। ওর মাথা, গলা, হাত ও পায়ে ধারালো অস্ত্রের আঘাতের চিহ্ন ছিল। ঊরুতে সিগারেটের ছ্যাঁকার ক্ষত। শিশুটির চিকিৎসায় গঠিত মেডিকেল বোর্ড শিশুটিকে পর্যবেক্ষণ করেছে। শিশুটির প্রজনন অঙ্গে সংক্রমণ দেখা গেছে। এই সংক্রমণ এখন পুরো শরীরে ছড়িয়ে পড়ার আশঙ্কা করা হচ্ছে।
ঘটনার পর শিশুটির বাবা ২০ অক্টোবর নারী ও শিশু নির্যাতন দমন আইনে মামলা করেন। মামলায় সাইফুল ইসলাম (৪২) ও আফজাল হোসেন কবিরাজ (৪৮) নামের দুজনকে আসামি করা হয়। ২৪ অক্টোবর রাতে দিনাজপুর শহর থেকে গ্রেপ্তার হয় সাইফুল। তবে আফজাল পলাতক।আরও পড়ুন:
সংক্রমণ নিয়ন্ত্রণকে গুরুত্ব দিচ্ছেন চিকিৎসকেরা
দিনাজপুরের শিশুটির সংক্রমণ ছড়ানোর আশঙ্কা
