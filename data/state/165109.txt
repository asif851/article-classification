
রাজধানীর মুগদায় স্কুলের সামনে মেয়েদের যৌন হয়রানি করার দায়ে মো. সেলিম (৬০) নামের এক ব্যক্তির সাত বছরের কারাদণ্ড হয়েছে। আজ সোমবার ঢাকার পাঁচ নম্বর নারী ও শিশু নির্যাতন দমন ট্রাইব্যুনালের বিচারক তানজীনা ইসমাইল এ রায় দেন।
এ আদালতের সরকারি কৌঁসুলি আলী আজগর প্রথম আলোকে বলেন, মানিকনগর মডেল হাইস্কুলের সামনে বিদ্যালয় ছুটির পর ভিড়ের ভেতর ঢুকে ছাত্রীদের যৌন নির্যাতন করতেন মো. সেলিম। এ ব্যাপারে ওই বিদ্যালয়ের এক শিক্ষিকা বাদী হয়ে ২০১৩ সালের ১০ সেপ্টেম্বর মুগদা থানায় মামলা করেন। তদন্ত শেষে ওই বছরের ২১ সেপ্টেম্বর পুলিশ অভিযোগপত্র দেয়। আদালত সাতজন সাক্ষীর সাক্ষ্য শেষে আজ রায় ঘোষণা করেন।
