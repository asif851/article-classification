
১৫ আগস্ট জাতীয় শোক দিবসের দিন বিএনপির চেয়ারপারসন খালেদা জিয়ার জন্মদিন পালন না করার প্রতিকার চেয়ে বরিশালের জেলা জজ আদালতে মামলা হয়েছে।আজ সোমবার বরিশাল সদর জেলা জজ আদালতে এ নালিশি মামলাটি করেন বরিশাল সরকারি ব্রজমোহন কলেজ ছাত্রলীগের সাবেক যুগ্ম আহ্বায়ক মঈন তুষার। মামলাটি গ্রহণ করে আদালতের বিচারক এইচ এম কবির হোসেন তা অপেক্ষমাণ রেখেছেন।বাদীপক্ষের আইনজীবী কে বি এস আহমেদ কবির বলেন, খালেদা জিয়ার জন্মদিন হলো ১৯৪৬ সালের ৯ সেপ্টেম্বর। ১৫ আগস্ট তাঁর জন্মদিন না হওয়া সত্ত্বেও এই দিনে জন্মদিন পালন করেন তিনি। এ কারণেই আমার মক্কেল মঈন তুষার প্রতিকার চেয়ে আদালতের মামলাটি করেছেন।এই মামলার বিবাদীরা হলেন যথাক্রমে বরিশাল মহানগর বিএনপির সভাপতি মজিবর রহমান সরোয়ার, বরিশাল জেলা দক্ষিণ শাখা বিএনপির সভাপতি এবায়েদুল হক, উত্তর জেলা সভাপতি মেজবাহ উদ্দিন ফরহাদ, সদর উপজেলা বিএনপির সভাপতি কাজী এনায়েত হোসেন, বিএনপির চেয়ারপারসন খালেদা জিয়া ও ভারপ্রাপ্ত মহাসচিব মির্জা ফখরুল ইসলাম আলমগীর।
