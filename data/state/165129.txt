
বাংলাদেশের সংস্কৃতিকে ধ্বংস করার জন্য নানামুখী অপতৎপরতা চলছে বলে মন্তব্য করেছেন বিএনপির স্থায়ী কমিটির সদস্য মাহবুবুর রহমান। তিনি বলেছেন, ‘আমরা আমাদের নিজস্ব চ্যানেল দেখতে ভুলে গেছি। অন্য দেশের চ্যানেল নিয়ে আমরা মেতে উঠি, যা আমাদের সংস্কৃতির জন্য খুবই ক্ষতিকর।’
আজ শনিবার সকালে জাতীয় প্রেসক্লাবের ভিআইপি লাউঞ্জে বাংলাদেশ জাতীয়তাবাদী সাংস্কৃতিক দলের উদ্যোগে ‘সাংস্কৃতিক অগ্রযাত্রা: বাংলা নববর্ষের তাৎপর্য’ শীর্ষক আলোচনা সভায় মাহবুব এসব কথা বলেন। সংগঠনটির পাঠানোর সংবাদ বিজ্ঞপ্তিতে এ কথা জানানো হয়।
মাহবুবুর রহমান বলেন, ‘আমাদের সংস্কৃতির ইতিহাস গৌরবের ইতিহাস। নববর্ষকে কেন্দ্র করে আমাদের নানা সংস্কৃতির মধ্য দিয়ে আমরা আমাদের স্বকীয় সংস্কৃতি তুলে ধরার চেষ্টা করি। কিন্তু স্বাধীনতার আগে আমাদের সংস্কৃতির যত গৌরবোজ্জ্বল অধ্যায় ছিল, ধীরে ধীরে তা ম্লান হতে চলেছে। প্রতিবছর বৈশাখ এলেই আমরা দেখতে পাই আমাদের মা-বোনেরা বিভিন্নভাবে লাঞ্ছিত হন। কোনো দেশকে ধ্বংস করতে হলে তার সংস্কৃতিকে ধ্বংস করলেই সেই দেশ দ্রুত ধ্বংস হয়ে যায়।’
বিএনপির স্থায়ী কমিটির সদস্য মাহবুবুর রহমান আরও বলেন, বাংলাদেশ ব্যাংক থেকে আমাদের রিজার্ভ চুরি হয়ে গেছে। আজও পত্রিকায় খবর বেরিয়েছে, এ বিষয়ে অন্য দেশের কোনো হাত নেই। তাহলে কারা এই রিজার্ভ চুরি করল? শুধু বাংলাদেশ ব্যাংক নয়, প্রতিটি ব্যাংকে সীমাহীন লুটপাট ও নৈরাজ্য চলছে।’ তিনি আরও বলেন, দুর্নীতিতে আপাদমস্তক ছেয়ে গেছে। দেশের রাষ্ট্রীয় কাঠামো থেকে যখন দুর্নীতি শুরু হয়, তখন সাধারণ মানুষ কীভাবে পথ চলবে?
ইউনিয়ন পরিষদ (ইউপি) নির্বাচনের বিষয়ে বিএনপির এই নেতা বলেন, দুই দফা নির্বাচনে চারদিকে লাশ আর লাশ রক্তের হোলি খেলা চলছে। সাধারণ মানুষ ভোট দিতে যেতে পারেননি। যাঁরা সাহস করে ভোট দিতে গিয়েছেন, তাঁদের কেউ কেউ গুলিবিদ্ধ হয়ে মৃত্যুবরণ করেছেন, কিংবা পঙ্গুত্ব বরণ করেছেন। এই তালিকা থেকে শিশু, সাংবাদিকও বাদ যায়নি। এভাবে একটি নির্বাচন হতে পারে না। নির্বাচন যখন হয়, তখন সব দায়িত্ব প্রধান নির্বাচন কমিশনারের (সিইসি)। সিইসিকে লক্ষ্য করে তিনি বলেন, ‘পুলিশ গুলি করেছে। পুলিশ কার অধীনে তখন ছিল? সুপার পাওয়ার নিয়ে তিনি নির্বিকার হয়ে বসে আছেন। নির্বাচন সুষ্ঠু ও নিরপেক্ষ করতে না পারলে বন্ধ করে দিন। অযোগ্যতা নিয়ে বসে থাকার কোনো মানে হয় না।’
জাতীয়তাবাদী সাংস্কৃতিক দলের সাধারণ সম্পাদক হুমায়ুন কবির ব্যাপারীর সভাপতিত্বে সভায় আরও বক্তব্য দেন জাগপার সভাপতি শফিউল আলম প্রধান, বিএনপির নির্বাহী কমিটির সদস্য বাবুল আহমেদ প্রমুখ।
