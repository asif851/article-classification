
সোয়া কোটি টাকা আত্মসাতের অভিযোগে কৃষি ব্যাংকের এক কর্মকর্তাকে গ্রেপ্তার করেছে দুর্নীতি দমন কমিশন (দুদক)। গতকাল বুধবার বেলা একটায় দুদক কুমিল্লা কার্যালয়ের উপপরিচালক মোহাম্মদ আবুল কালাম আজাদ তাঁকে গ্রেপ্তার করে। গ্রেপ্তার হওয়া কর্মকর্তার নাম আবু ছালেহ মাহমুদ (৫০)। তাঁর বাড়ি কুমিল্লার আদর্শ সদর উপজেলার জগন্নাথপুর ইউনিয়নের গাজীপুর গ্রামে। গ্রেপ্তারের পর তাঁকে কুমিল্লার অতিরিক্ত মুখ্য বিচারিক হাকিম মুনতাসির মামুনের আদালতে হাজির করা হয়। আদালতের বিচারক তাঁকে কুমিল্লা কেন্দ্রীয় কারাগারে পাঠানোর নির্দেশ দেন। এর আগে দুদক তাঁর বিরুদ্ধে অর্থ আত্মসাতের অভিযোগে মামলা করে।মামলার এজাহার সূত্রে জানা গেছে, ২০০৯ সালের ২৬ অক্টোবর থেকে ২০১৩ সালের ৭ মার্চ পর্যন্ত আবু ছালেহ মাহমুদ কৃষি ব্যাংকের কুমিল্লা শাখার পরিদর্শক (আইটি) পদে কর্মরত ছিলেন। ওই সময়ে তিনি জালিয়াতি ও প্রতারণার মাধ্যমে ১ কোটি ২৩ লাখ ২৪ হাজার ৯৫৬ টাকা আত্মসাৎ করেন। কৃষি ব্যাংকের নিরীক্ষা শাখা তাঁর ওই জালিয়াতির বিষয়টি চিহ্নিত করে। ২০১৫ সালের ২ জুলাই তাঁর বিরুদ্ধে দুর্নীতি প্রতিরোধ আইনের ৫(২) ধারায় মামলা দায়ের করা হয়। দুদকের কুমিল্লা কার্যালয়ের তৎকালীন উপপরিচালক সৈয়দ মোহাম্মদ শহীদুল্লাহ বাদী হয়ে ওই মামলা দায়ের করেন। কয়েক দিন ধরে আসামি বিদেশে পলায়নের চেষ্টা করছিলেন। খবর পেয়ে দুদক তাঁকে কুমিল্লা নগরের হাউজিং এস্টেট কার্যালয়ে ডেকে আনে। এরপর তাঁকে গ্রেপ্তার করা হয়।
