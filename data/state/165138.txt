
রাজধানীর গাবতলীতে পুলিশের সঙ্গে পরিবহনশ্রমিকদের সংঘর্ষে গুরুতর আহত বাসচালককে ঢাকা মেডিকেল কলেজ হাসপাতালের নিবিড় পরিচর্যা কেন্দ্রে (আইসিইউ) ভর্তি করা হয়েছে। আজ বুধবার সকাল সাড়ে নয়টার দিকে গাবতলীতে পুলিশের সঙ্গে সংঘর্ষে ওই বাসচালক আহত হন।
আহত বাসচালকের নাম শাহ আলম (৪৫)। তিনি বৈশাখী পরিবহনের চালক।ঢাকা মেডিকেল কলেজ হাসপাতালের উপপরিচালক খাজা আবদুল গফুর আজ বেলা ২টা ৫ মিনিটে প্রথম আলোকে বলেন, একজন ব্যক্তিকে আহত অবস্থায় হাসপাতালে নিয়ে আসা হয়। তাঁকে হাসপাতালের আইসিইউতে রাখা হয়েছে।
হাসপাতালের ক্যাজুয়ালটি ব্লকের আবাসিক সার্জন জেসমিন নাহার বেলা সোয়া দুইটার দিকে প্রথম আলোকে জানান, আহত ব্যক্তির অবস্থা খুবই সংকটাপন্ন। তাঁকে পর্যবেক্ষণে রাখা হয়েছে।  সকালের দিকে প্রত্যক্ষদর্শীদের বয়ানে জানা যায়, সকাল সাড়ে নয়টার দিকে পুলিশের সঙ্গে সংঘর্ষে বাসচালক শাহ আলম আহত হন। প্রথমে তাঁকে স্থানীয় একটি ক্লিনিকে নেওয়া হয়। বেলা ১১টার দিকে তাঁকে ঢাকা মেডিকেল কলেজ হাসপাতালে নেওয়া হয়। ওই সময় বাসচালককে ‘মৃত’ বলে ধরে নেন সঙ্গে থাকা লোকজন।
দুপুর ১২টার দিকে ঢাকা মেডিকেল কলেজ হাসপাতালের একটি সূত্র প্রাথমিক তথ্যের ভিত্তিতে শাহ আলমের মৃত্যুর খবর জানায়।
পরিবহনশ্রমিকদের অনির্দিষ্টকালের ধর্মঘটে সারা দেশ থেকে প্রায় বিচ্ছিন্ন হয়ে পড়েছে রাজধানী ঢাকা। গতকাল মঙ্গলবার ঢাকা থেকে দূরপাল্লার কোনো বাস ছাড়েনি, ঢাকার বাইরে থেকে কোনো বাস আসেনি। অভ্যন্তরীণ পথেও বাস চলেনি। রাজধানীতে বাস চলেছে হাতে গোনা। গতকাল রাতেও রাজধানীর গাবতলী আন্তজেলা বাস টার্মিনালের সামনে শ্রমিকদের সঙ্গে পুলিশের দফায় দফায় সংঘর্ষ হয়েছে। এতে পুলিশের চারজন সদস্যসহ আটজন আহত হয়েছেন। সংঘর্ষের সময় টার্মিনালের সামনের সড়কে অ্যাম্বুলেন্সসহ ৩০ থেকে ৪০টির মতো যান ভাঙচুর করা হয়।আরও পড়ুন:২৪ ঘণ্টার মধ্যে ধর্মঘট প্রত্যাহার চেয়ে রিটগাবতলী সড়কে পরিস্থিতি নিয়ন্ত্রণে: পুলিশঢাকা-মাওয়া মহাসড়কে চরম দুর্ভোগমন্ত্রীর বাসায় ধর্মঘটের সিদ্ধান্ত?ধর্মঘটের দ্বিতীয় দিন বাস নেই, নাকাল ঢাকাবাসী
