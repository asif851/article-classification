
হবিগঞ্জে রেফা বেগম (২১) নামের এক গৃহবধূকে শ্বাসরোধ করে হত্যার পর মরদেহ পোড়ানোর অভিযোগ উঠেছে শ্বশুরবাড়ির লোকজনের বিরুদ্ধে। পুলিশ আজ শনিবার সকালে মরদেহটি উদ্ধার করে।
এ ঘটনায় পুলিশ নিহত গৃহবধূর স্বামী রায়হান (২৮), তাঁর সৎমা, এক ভাই ও এক বোনকে আটক করেছে।
নবীগঞ্জ থানার ভারপ্রাপ্ত কর্মকর্তা (ওসি) লিয়াকত আলী জানান, জেলার নবীগঞ্জ উপজেলার খাগাউড়া গ্রামের রায়হানের সঙ্গে তাঁর চাচাতো বোন রেফার বিয়ে হয়। রায়হানের বাবা দুই বিয়ে করায় তাদের সংসারে বিরোধ ছিল। ধারণা করা হচ্ছে, এ বিরোধ থেকে রেফাকে হত্যা করা হয়। পুলিশ আজ সকালে রেফার পোড়ানো মরদেহ বসতঘর থেকে উদ্ধার করে।
ওসি আরও জানান, এ ব্যাপারে মামলার প্রস্তু​তি চলছে, চারজনকে আটক করা হয়েছে।
