
বাংলাদেশে জঙ্গি দমনে সবচেয়ে অভিজ্ঞ এবং সফল সরকার বিএনপি। তাই দলটি মানবতা, সভ্যতা বিরোধী যেকোনো ধ্বংসাত্মক জঙ্গি কর্মকাণ্ডকে দমন করতে অতীতের অভিজ্ঞতা দিয়ে সহায়তা করতে প্রস্তুত আছে।আজ শুক্রবার দুপুরে বিএনপির কেন্দ্রীয় কার্যালয়ে সংবাদ সম্মেলনে দলটির জ্যেষ্ঠ যুগ্ম মহাসচিব রুহুল কবির রিজভী এ কথা বলেন। তিনি বলেন, বিএনপি দলমত-নির্বিশেষে জাতীয় ঐকমত্যের মানুষ ও রাষ্ট্রের নিরাপত্তা এবং গণতন্ত্র বিরোধী প্রাণবিনাশী জঙ্গি শক্তিকে দমনে সকলকে সর্বশক্তি নিয়ে এগিয়ে আসার আহ্বান জানাচ্ছে।রিজভী আহমেদ বলেন, প্রধানমন্ত্রীকে বলতে চাই, বিএনপিকে দোষারোপ না করে হাসানুল হক ইনুকে কাছে জানতে চান জঙ্গিরা কোথায় আছে। কারণ ইনু জানেন জঙ্গিদের হদিস কোথায় আছে। জঙ্গি হামলার পর সরকারের পৃষ্ঠপোষকতা পাওয়া জঙ্গি আততায়ীদের আড়াল করতে বিএনপিকে জড়িয়ে মিথ্যা অপবাদ দিয়ে কোনো লাভ হবে না। কারণ জনগণ এটা বিশ্বাস করে না। এই দেশের নাগরিকের জীবন রক্ষার দায়িত্ব সরকারের।‘আমরা দায় নেব না’—বলে এই দায়িত্ব এড়ানোর সুযোগ নেই। বিএনপির নেতা-কর্মীদের এসব জঙ্গি হামলার জন্য দায়ী করে মিথ্যা অপবাদ দিয়ে প্রকৃত জঙ্গিদের আড়াল করার পরিবর্তে জঙ্গিদের খুঁজে বের করুন। তিনি বলেন, সরকারের দায়িত্বজ্ঞানহীন উক্তি এবং অবহেলার কারণে দেশে আজ এক ভয়ংকর বিপজ্জনক পরিস্থিতি বিরাজ করছে। দেশ অগ্নিগর্ভ।বিএনপির এই নেতা দাবি করেন, বিএনপি কখনোই হত্যা-সন্ত্রাস-খুনের রাজনীতি করে না। বরং আওয়ামী লীগের এক কেন্দ্রীয় নেতা এবং বর্তমান মন্ত্রীর আত্মীয়ের প্রতিষ্ঠিত জেএমবিকে বিএনপি আমলেই নির্মূল করা হয়েছিল। বাংলাদেশে জঙ্গিবাদের মেরুদণ্ড ভেঙে দেওয়া হয়েছিল।রিজভী বলেন, ২০১৪ সালের ২৪ ফেব্রুয়ারি ত্রিশালে জঙ্গি ছিনতাইয়ের ঘটনা ঘটে। এই জঙ্গি ছিনতাইয়ের ঘটনার নেতৃত্বে ছিল ফারুক এবং জাকারিয়া নামের দুই জঙ্গি। ফারুক জেএমবির বর্তমান আমির। ফারুক এবং জাকারিয়া দুজনই গ্রেপ্তার হয়েছিল বিএনপি সরকারের আমলে। কিন্তু তাঁরা ২০১২ সালে বর্তমান সরকারের আমলেকারাগার থেকে জামিনে মুক্তি পান।
