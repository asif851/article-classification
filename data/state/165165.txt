
আইন প্রতিমন্ত্রী কামরুল ইসলাম বলেছেন, সরকারের মেয়াদ শেষের সাত থেকে দশ দিন আগে নির্বাচনের চিন্তাভাবনা করছে ক্ষমতাসীন দল।আজ সোমবার বিবিসি বাংলাকে তিনি এ কথা বলেন।
সংবিধান মোতাবেক সরকারের মেয়াদ শেষ হবে ২৪ জানুয়ারি। এ প্রসঙ্গে কামরুল ইসলাম বলেন, ‘মেয়াদ শেষের পাঁচ-সাত দিন বা সাত-দশ দিন আগে নির্বাচন হতে পারে....সেই টার্গেট নিয়েই আমাদের মধ্যে চিন্তা-ভাবনা চলছে।’ নির্বাচনের দেড় মাস আগে তফসিল ঘোষণার ইঙ্গিত দিয়ে তিনি বলেন, তফসিল ঘোষণার পর নির্বাচন করতে ৪৫ থেকে ৫০ দিনের বেশি লাগে না।
সংবিধানমতে, সরকারের মেয়াদ শেষ হওয়ার আগের তিন মাসের মধ্যে যে কোনো সময় নির্বাচন হতে হবে। সে হিসাবে, ২৪ অক্টোবর থেকে ২৪ জানুয়ারির মধ্যে সরকারকে নির্বাচন করতে হবে। তবে প্রধান বিরোধী দল বিএনপি আওয়ামী লীগ সরকারের অধীনে নির্বাচনে অংশ না নেওয়ার ঘোষণা দিয়েছে। ২৫ অক্টোবর রাজধানীতে ক্ষমতাসীন আওয়ামী লীগ ও বিএনপি সমাবেশ করতে চায়। এই অবস্থায় নির্বাচন কবে হবে, ২৪ অক্টোবরের পর দেশের রাজনৈতিক পরিস্থিতি কী হবে, তা নিয়ে দেশবাসীর উদ্বেগ বাড়ছে।
বিবিসি বাংলা আওয়ামী লীগের একটি সূত্রের বরাত দিয়ে জানিয়েছে, নির্বাচন নিয়ে জনমনে অনিশ্চয়তা দূর করতে প্রধানমন্ত্রী শেখ হাসিনা এ মাসের শেষের দিকে জাতির উদ্দেশে ভাষণ দিতে পারেন।
সংবিধান সংশোধন হবে না
গতকাল রোববার আওয়ামী লীগের কার্যনির্বাহী কমিটির বৈঠকের পর আজ আইন প্রতিমন্ত্রী কামরুল ইসলাম জানান, সংবিধান অক্ষুণ্ন রেখে সময়মতো নির্বাচনের পরিকল্পনা নিয়েই এগোচ্ছে সরকার। তিনি বলেন, সংবিধানে কোনো পরিবর্তন, সংশোধন হবে না। এ ব্যাপারে চূড়ান্ত সিদ্ধান্ত নিয়েছে আওয়ামী লীগ।
বিবিসি বাংলাকে একই কথা বলেছেন আওয়ামী লীগের প্রেসিডিয়াম সদস্য ও কৃষিমন্ত্রী মতিয়া চৌধুরী। তিনি বলেন, ‘সংবিধান অনুযায়ী আওয়ামী লীগ এখন নির্বাচনের পথে। আমরা মানুষের কাছে ভোট চাইছি।’"
আওয়ামী লীগের এই দুই নেতার ইঙ্গিত, বিরোধী দলের নির্বাচন বয়কট বা নির্বাচন প্রতিরোধের হুমকি নিয়ে তারা ভাবছেন না।কোন দল নির্বাচনে এল না-এল সেটা বড় কথা নয়, নির্বাচনে জনগণের অংশগ্রহণই বড় কথা।"
জনগণ নির্বাচন প্রতিহত করবে
আগামী নির্বাচনের ব্যাপারে সরকারের পরিকল্পনা নিয়ে আওয়ামী লীগের দুই নেতার বক্তব্যের তাত্ক্ষণিক প্রতিক্রিয়ায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বিবিসি বাংলাকে বলেন, ‘জনগণ সে ধরনের নির্বাচন প্রতিহত করবে।’ তিনি বলেন, খালেদা জিয়ার ঘোষণামতো ভোটকেন্দ্রগুলোতে নির্বাচন প্রতিরোধে সংগ্রাম কমিটি গঠনের প্রক্রিয়া শুরু করেছে বিএনপি।
তবে আইন প্রতিমন্ত্রী বলেছেন, বিরোধী দল কোনো সহিংসতার পথে গেলে সরকার কঠোর হবে।
