

গাজীপুর সিটি করপোরেশনের কোনাবাড়ী এলাকায় কয়েকটি ঝুট গুদামে লাগা আগুন নিভেছে। আজ রোববার সকাল সোয়া সাতটার দিকে অগ্নিকাণ্ডের ঘটনা ঘটে। এটি নিয়ন্ত্রণে আসে বেলা পৌনে ১২টার দিকে।
এ নিয়ে এই মাসে তৃতীয়বারের মতো কোনাবাড়ী এলাকায় অগ্নিকাণ্ডের ঘটনা ঘটল।
আগুন লাগার পরপরই ফায়ার সার্ভিসের ছয়টি ইউনিট ঘটনাস্থলে চলে আসে। প্রায় চার ঘণ্টার প্রচেষ্টায় আগুন নিয়ন্ত্রণে আসে।
জয়দেবপুর ফায়ার সার্ভিসের সিনিয়র স্টেশন অফিসার মো. জাকির হোসেন জানান, গাজীপুরের কোনাবাড়ী নতুন বাজার এলাকায় ঢাকা-টাঙ্গাইল মহাসড়কের পাশে সেলিম হোসেন, আবদুস সালাম খানসহ কয়েকজনের সাত থেকে আটটি ঝুট (তৈরি পোশাক কারখানার পরিত্যক্ত মালামাল) গুদামে আগুন লাগে। আজ সকাল সোয়া সাতটার দিকে ব্যবসায়ী আবদুস সালাম খানের গুদামঘর থেকে অগ্নিকাণ্ডের সূত্রপাত ঘটে। মুহূর্তেই আগুনের শিখা আশপাশের গুদামে ছড়িয়ে পড়ে। খবর পেয়ে জয়দেবপুর, কাশিমপুর ও কালিয়াকৈর ফায়ার সার্ভিসের ছয়টি ইউনিট ঘটনাস্থলে আসে।

ফায়ার সার্ভিসের কর্মীরা ধারণা করছেন, গুদামের শ্রমিকদের বিড়ি বা সিগারেটের আগুন থেকে আগুনের সূত্রপাত ঘটেছে।
স্টেশন অফিসার মো. জাকির হোসেন অগ্নিকাণ্ডের সঠিক কারণ বা এর ক্ষয়ক্ষতির পরিমাণ এখনো নিরূপণ করা যায়নি। গত ১ ও ২ ফেব্রুয়ারি কোনাবাড়ী এলাকায় একইভাবে ঝুট গোদামে অগ্নিকাণ্ডের ঘটনা ঘটে। তখন ওই অগ্নিকাণ্ডে প্রায় পাঁচ কোটি টাকার ক্ষতি হয়েছিল।
