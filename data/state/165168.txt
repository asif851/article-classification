
নাটোরের সিংড়া উপজেলার ডাহিয়া ইউনিয়নের বেড়াবাড়ি গ্রামে পূর্ববিরোধের জের ধরে স্থানীয় আওয়ামী লীগের দুই পক্ষের মধ্যে ব্যাপক সংঘর্ষ হয়। আজ বুধবার সকালে সংঘর্ষে অন্তত ১১ জন গুলিবিদ্ধ হয়েছে বলে প্রাথমিকভাবে জানা গেছে।
সিংড়া থানা ও স্থানীয় ডাহিয়া ইউনিয়ন পরিষদ (ইউপি) সূত্রে জানা যায়, আজ সকাল নয়টার দিকে বেড়াবাড়ি গ্রামের বাসিন্দা জেলা যুবলীগের সদস্য সাইফুল ইসলাম ও তাঁর ভাই রেজাউল করিমের সমর্থকেরা বন্দুক ও দেশীয় অস্ত্র নিয়ে একই গ্রামের বাসিন্দা ২ নম্বর ওয়ার্ড আওয়ামী লীগের সভাপতি ইসলাম সরকারের সমর্থক আবদুল হাকিমের বাড়িতে হামলা চালান। এ সময় তাঁরা পাল্টা প্রতিরোধ গড়ে তোলেন। উভয় পক্ষের মধ্যে ব্যাপক সংঘর্ষ চলে। এতে অন্তত ১১ জন গুলিবিদ্ধ হন।
তাঁদের মধ্যে আবদুল হাকিম, আবদুল খন্দকার ও ফুটু নামের তিনজনের অবস্থা আশঙ্কাজনক বলে স্থানীয় ডাহিয়া ইউপির চেয়ারম্যান আবুল কালাম মৃধা প্রথম আলো ডটকমকে জানান।
সিংড়া থানার ভারপ্রাপ্ত কর্মকর্তা (ওসি) গোলাম হায়দার ফায়জুর রহমান সকাল ১০টার দিকে প্রথম আলো ডটকমকে বলেন, সংঘর্ষের খবর পেয়ে নৌকায় করে পুলিশ ঘটনাস্থলে রওনা হয়। তবে এলাকাটি চলনবিলের দুর্গম স্থান হওয়ায় পুলিশের পৌঁছাতে দেরি হচ্ছে।
