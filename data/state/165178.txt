
দেশে গণতন্ত্র ও আইনের শাসন বলে কিছু নেই বলে মন্তব্য করেছেন বিএনপির চেয়ারপারসন খালেদা জিয়া। তিনি বলেন, কেউ যে দেশ চালাচ্ছে তা মনে হচ্ছে না। দেশে এখন জংলি শাসন চলছে। মানুষের কোনো নিরাপত্তা নেই।
আজ বৃহস্পতিবার রাতে গুলশানে বিএনপি চেয়ারপারসনের গুলশানের কার্যালয়ে মিরপুরে কালশীর ঘটনায় ক্ষতিগ্রস্ত ব্যক্তিরা তাঁর সঙ্গে দেখা করতে গেলে খালেদা জিয়া এসব কথা বলেন।
খালেদা জিয়া বলেন, কালশীতে যে ঘটনা ঘটেছে, এটা সরকারদলীয়রাই ঘটিয়েছে। এই ঘটনা বিদেশে দেশের ভাবমূর্তি নষ্ট করেছে। ঘটনা ঘটার পর সরকারের উচিত ছিল কোনো দিকে না তাকিয়ে সুষ্ঠু তদন্তের মাধ্যমে প্রকৃত দোষীদের গ্রেপ্তার ও শাস্তির ব্যবস্থা করা। কিন্তু সরকার সেই পথে হাঁটছে না। শুধু কালশীর ঘটনা নয়, নারায়ণগঞ্জ, ফেনী, লক্ষ্মীপুরে সরকারদলীয়রা হামলে পড়ে অপহরণ, খুন, গুম ঘটাচ্ছে। দোষীদের শাস্তির বদলে দোষ অন্যর ঘাড়ে চাপাচ্ছে। এভাবে চলতে পারে না। এর বিরুদ্ধে সবাইকে এক হয়ে আন্দোলনে নামার আহ্বান জানান তিনি।
এ সময় বিএনপির কেন্দ্রীয় নেতারা উপস্থিত ছিলেন।
