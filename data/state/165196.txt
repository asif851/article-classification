
ছোট ছেলে আরাফাত রহমান কোকোর কবর জিয়ারত করেছেন বিএনপির চেয়ারপারসন খালেদা জিয়া। আজ শুক্রবার ছিল আরাফাত রহমানের ৪৬তম জন্মবার্ষিকী। সন্ধ্যায় বনানী কবরস্থানে গিয়ে খালেদা জিয়া প্রয়াত ছেলের জন্য দোয়া ও মোনাজাত করেন।
জিয়ারতের সময় খালেদা জিয়ার সঙ্গে ছিলেন বড় বোন সেলিনা ইসলাম, বিএনপির নতুন ভাইস চেয়ারম্যান আবদুল আউয়াল মিন্টু, উপদেষ্টা আমান উল্লাহ আমান, সাংগঠনিক সম্পাদক শামা ওবায়েদ, নির্বাহী কমিটির সদস্য নাজিম উদ্দিন আলম প্রমুখ।
এদিকে আরাফাত রহমানের জন্মবার্ষিকী উপলক্ষে বাদ আসর নয়াপল্টনে দলের কেন্দ্রীয় কার্যালয়ের নিচতলায় মিলাদ ও দোয়া মাহফিলের আয়োজন করে বিএনপি। বিকেলে দলের মহাসচিব মির্জা ফখরুল ইসলাম আলমগীর বনানী কবরস্থান প্রাঙ্গণে দুস্থ মানুষের মধ্যে খাবার বিতরণ করেন। পরে তিনি কোকোর কবর জিয়ারত করেন। এ সময় নবনিযুক্ত ক্রীড়া সম্পাদক আমিনুল হকসহ বিএনপির নেতারা উপস্থিত ছিলেন।
নয়াপল্টনে দোয়া অনুষ্ঠানে বিএনপির নেতারা অভিযোগ করেন, এক-এগারোর সময় নির্যাতনের কারণে আরাফাত রহমানের মৃত্যু হয়েছে।
দোয়া অনুষ্ঠানে উপস্থিত ছিলেন দলের স্থায়ী কমিটির সদস্য খন্দকার মোশাররফ হোসেন, গয়েশ্বর চন্দ্র রায়, বিএনপির ভাইস চেয়ারম্যান মো. শাহজাহান, যুগ্ম মহাসচিব সৈয়দ মোয়াজ্জেম হোসেন প্রমুখ।
