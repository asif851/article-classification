
নাটোরের নলডাঙ্গা উপজেলা পরিষদ নির্বাচনে ১৯ দল-সমর্থিতদের ওপর হামলা ও নির্যাতন করে ভোট ডাকাতির চেষ্টা চালানো হচ্ছে বলে অভিযোগ উঠেছে। গতকাল শনিবার জেলা বিএনপির অস্থায়ী কার্যালয়ে এক সংবাদ সম্মেলনে এই আশঙ্কা প্রকাশ করা হয়েছে। আগামীকাল সোমবার উপজেলায় এ নির্বাচন অনুষ্ঠিত হবে৷বেলা সাড়ে ১১টার দিকে ওই সংবাদ সম্মেলনে জেলা বিএনপির সভাপতি সাবেক মন্ত্রী এম রুহুল কুদ্দুস তালুকদার বলেন, ওই উপজেলা নির্বাচনে উপজেলার ৪৬টি কেন্দ্রে একযোগে ১৯ দল-সমর্থিতদের ওপর হামলা ও নির্যাতন করে তাঁদের ভোট দিতে না যেতে ভয় দেখানো হচ্ছে। গত শুক্রবার সন্ধ্যায় ১৯ দলের চেয়ারম্যান প্রার্থী সাখাওয়াৎ হোসেনের ওপর উপজেলার হরিদাখলসি ও বাসুদেবপুরে যুবলীগ ক্যাডার লিটনের নেতৃত্বে দফায় দফায় হামলা করা হয়। এ সময় ইসাহাক, ইউসুভ, আবদুর রহমান, মামুন, রহিদুল, বাবলু মেম্বারসহ বিএনপির ১০ নেতা-কর্মী আহত হন। তিনি আরও বলেন, জেলার অন্য ছয় উপজেলায় পরাজিত হয়ে আওয়ামী লীগ এই নির্বাচনে ভোট ডাকাতির মাধ্যমে তাদের পরাজিত করার অপচেষ্টা করছে।সংবাদ সম্মেলনে আরও বক্তব্য দেন জেলা বিএনপির জ্যেষ্ঠ সহসভাপতি সাবেক সাংসদ কাজী গোলাম মোর্শেদ, সাধারণ সম্পাদক আমিনুল হক, সহসভাপতি রহিম নেওয়াজ, সাংগঠনিক সম্পাদক কাজী শাহ আলম, যুগ্ম সম্পাদক গোলাম সারওয়ার, সদর উপজেলা ভাইস চেয়ারম্যান ফয়সাল আলম, চেয়ারম্যান প্রার্থী সাখাওয়াৎ হোসেন প্রমুখ।জেলা রিটার্নিং কর্মকর্তা ও স্থানীয় সরকার বিভাগের নাটোরের উপপরিচালক মো. সাখাওয়াৎ হোসেন জানান, তিনি লিখিতভাবে এসব অভিযোগ পেয়েছেন। তবে নির্বাচনে উপজেলাজুড়ে সেনাবাহিনী বিজিবি ও পুলিশ মোতায়েন করা হবে, কাউকেই কোনো অনিয়ম করতে দেওয়া হবে না।
