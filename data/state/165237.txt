
রাজধানীর প্রধান গণপরিবহন বাস। বাংলাদেশ সড়ক পরিবহন কর্তৃপক্ষের তথ্য অনুযায়ী, রাজধানীর বিভিন্ন রুটে প্রতিদিন চলে অন্তত পাঁচ হাজার বাস। কিন্তু ঢাকায় যারা নতুন কিংবা কোনো এলাকায় প্রথমবারের মতো যাচ্ছেন তাদের কাঙ্ক্ষিত বাস পেতে অনেক ক্ষেত্রেই বেগ পেতে হয়। প্রযুক্তির কল্যাণে নিমেষেই এই সমস্যা দূর হতে পারে। মুঠোফোনে নামানো অ্যাপের এক ক্লিকেই পাওয়া যাবে বাসসংক্রান্ত সব তথ্য।অনলাইনে এমন অন্তত ১০টি অ্যাপের সন্ধান পাওয়া গেছে। যেগুলোতে রাজধানীতে চলাচল করা প্রায় সব বাসের এবং সব রুটের তথ্য দেওয়া আছে। প্রয়োজন অনুযায়ী রুট ও বাসের সব তথ্যই পাওয়া যাবে এসব অ্যাপে।অ্যাপগুলোর মধ্যে রয়েছে ঢাকা সিটি বাস রুট, ঢাকা হুইলস-লোকাল বাস রুট, ঢাকা লোকাল বাস রুট, লোকাল বাস ঢাকা সিটি, ঢাকা সিটি বাস গাইড, ঢাকা বাস গাইড অন্যতম। প্রতিটি অ্যাপই গুগল প্লে-স্টোরে পাওয়া যাবে।গত ২৯ জানুয়ারি প্লে-স্টোরে আসে ‘ঢাকা সিটি বাস রুট’ নামের অ্যাপটি। এতে রাজধানীতে চলাচল করা ৬৭টি বাসের তথ্য দেওয়া আছে। অ্যাপটি চালু করলেই ঢাকা বাস রুট, রেটিং দেওয়া ও অন্যান্য অ্যাপ নামে তিনটি অপশন আসবে। ঢাকা বাস রুট অপশনটি নির্বাচন করলেই বাসের তালিকা চলে আসবে। এবার তালিকা থেকে বাসের নামের ওপর ক্লিক করলেই ওই বাস কোন রুটে চলে সেই তথ্য বাংলা ও ইংরেজি উভয় ভাষায় পাওয়া যাবে। তবে কেউ যদি এভাবে না খুঁজে আরও সহজে ও অল্প সময়ে তথ্য পেতে চান, তাঁকে বাসের তালিকার একেবারে ওপরের সার্চ অপশনে যেতে হবে। সেখানে বাংলা বা ইংরেজিতে বাসের নাম অথবা যেখানে যেতে যান, সেই এলাকার নাম লিখে সার্চ করতে হবে। বাসের নাম দিয়ে সার্চ করলে ওই বাস কোন কোন রুটে চলে সে তথ্য পাওয়া যাবে। আর এলাকার নাম দিয়ে সার্চ দিলে ওই এলাকায় কোন কোন বাস যায় সে তথ্য মিলবে। অ্যাপটির রেটিং পাঁচে চার।অ্যাপটির ব্যবহারকারী সাব্বির আহমেদ তাঁর পর্যালোচনায় লিখেছেন, ঢাকার সব বাসের তথ্য না থাকা সত্ত্বেও অ্যাপটি খুবই উপকারী। তিনি অ্যাপটির প্রতিষ্ঠাতাকে অন্য বাসগুলোও যুক্ত করতে বলেছেন।অ্যাপটির নির্মাতা রিফাত হোসেন প্রথম আলোকে বলেন, এখন পর্যন্ত ৩৩ হাজার ৫৯৫ জন অ্যাপটি ডাউনলোড করেছেন। সক্রিয় ব্যবহারকারী ৮ হাজার ৭২০ জন। শিগগিরই রাজধানীতে চলাচল করা অন্যান্য বাসের তথ্যও যুক্ত করা হবে।ঢাকা হুইলস-লোকাল বাস রুট অ্যাপটিতে আরও বেশি ফিচার যুক্ত আছে। এই অ্যাপে ১৩০টি বাসের তথ্য পাওয়া যায়। যাত্রার স্থান ও গন্তব্যস্থল দিয়েও সার্চ করে বেছে নেওয়া যায় কাঙ্ক্ষিত বাস। অ্যাপটির রেটিং চার দশমিক সাত।অ্যাপটি চালু করলেই দুই ধরনের সার্চ অপশন আসবে। প্রথম সার্চ অপশনে বাসের নাম লিখে সার্চ করলে ওই বাস কোন রুটে চলে, স্টপেজ কোথায় এসব তথ্য পাওয়া যাবে। তবে কারও যদি বাসের নাম না জানা থাকে তবে দ্বিতীয় সার্চ অপশনটি নির্বাচন করতে হবে। এ ক্ষেত্রে যাত্রাস্থান ও গন্তব্যের স্থান লিখে সার্চ দিলে এক বা একাধিক বাসের তথ্য চলে আসবে।অ্যাপটির ব্যবহারকারী মো. শাহজাহান হোসেন অ্যাপের পর্যালোচনা অংশে লিখেছেন, ‘অ্যাপটি আমার খুব পছন্দ হয়েছে। এমন একটি অ্যাপের জন্যই দীর্ঘ প্রতীক্ষায় ছিলাম।’ শাফিন ইসলাম নামের আরেক ব্যবহারকারী লিখেছেন, এই অ্যাপ ব্যস্ত নগরজীবনকে একটু হলেও সহজ করেছে। অফলাইনেও যাতে অ্যাপটি ব্যবহার করা যায়, সে ব্যাপারে ব্যবস্থা নিতে তিনি অ্যাপটির নির্মাতাদের দৃষ্টি আকর্ষণ করেছেন।
 
