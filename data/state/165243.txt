
রক্তনালির টিউমারে আক্রান্ত মুক্তামণির অস্ত্রোপচার হয়েছে গত শনিবার। আজ বুধবার সকালে ক্ষতস্থানের ভেতরটা দেখতে ড্রেসিং পরিবর্তন করেন চিকিৎসকেরা। এ জন্য তাকে অপারেশন থিয়েটারে নিয়ে অজ্ঞান করা হয়। পরে তার জ্ঞান ফিরেছে।
ঢাকা মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটের সহকারী অধ্যাপক তানভীর আহমেদ জানান, এখনো নিবিড় পরিচর্যা কেন্দ্রে (আইসিইউ) আছে মুক্তামণি। তার সার্বিক অবস্থা ভালো। শনিবার অস্ত্রোপচার করে তার হাতের তিন কেজি ওজনের টিউমার অপসারণ করেন চিকিৎসকেরা।
সাতক্ষীরায় জন্মের দেড় বছর বয়স থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে তার ডান হাতটি ফুলে অনেকটা কোলবালিশের মতো হয়ে যায়। সে বিছানাবন্দী হয়ে পড়ে। মুক্তামণির রোগ নিয়ে গণমাধ্যমে খবর প্রকাশিত হলে সামাজিক যোগাযোগমাধ্যমে তুমুল আলোচনা শুরু হয়। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন।
