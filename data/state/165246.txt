
সার্কভুক্ত দেশগুলোর মধ্যে অর্থনৈতিক সম্পর্ক জোরদারের অংশ হিসেবে শিগগিরই প্রতিবেশীদের জন্য অনলাইনে ট্রেনের টিকিট বুকিং দেওয়ার সুযোগ করে দেবে ভারত। এ ব্যাপারে বাংলাদেশের সঙ্গে হাইকমিশন পর্যায়ে অনানুষ্ঠানিক আলোচনা শুরু হয়েছে বলে আজ সোমবার ইন্ডিয়ান এক্সপ্রেসের খবরে বলা হয়েছে।
ভারতের রেলওয়ে মন্ত্রণালয়ের একটি সূত্র জানিয়েছে, ভারত ভ্রমণে আগ্রহী বাংলাদেশিরা যাতে অনলাইনে ট্রেনের টিকিট বুকিং দিতে পারেন, সে ব্যাপারে একটি প্রস্তাব নিয়ে আলোচনা চলছে। এর ফলে পর্যটকেরা রেলওয়ে স্টেশনে না গিয়ে ঘরে বসেই টিকিট বুকিং দিতে পারবেন।
ভারতে প্রায় ৫৮ শতাংশ ট্রেনযাত্রী অনলাইনে টিকিট বুকিং দেন। যাঁরা অনলাইনে টিকিট কাটেন, তাঁরা মূল্যছাড় পান। কোনো খরচ ছাড়া ১০ লাখ রুপির ভ্রমণ বিমা করার অফারও থাকে এই যাত্রীদের জন্য।
ভারতীয় রেলওয়ের হয়ে আইআরসিটিসি দেশটিতে অনলাইনে ট্রেনের টিকিট বুকিংয়ের কাজটি করে। আইআরসিটিসির সঙ্গে বাংলাদেশের জিএসএর (জেনারেল সেলস এজেন্ট) চুক্তি হওয়ার পর তাদের মাধ্যমে বাংলাদেশিরা ট্রেনের টিকিট বুকিং দিতে পারবে।
আইআরসিটিসি বলছে, এর ফলে বিদেশি পর্যটকদের সুবিধা হবে। প্রতিবেশী ও দক্ষিণ এশিয়ার দেশগুলোর সঙ্গে সম্পর্কের উন্নয়ন হবে।
