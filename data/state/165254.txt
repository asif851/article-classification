
নাটোর সদর উপজেলার হয়বতপুরে নাটোর-ঢাকা মহাসড়কে আজ বৃহস্পতিবার ভোরে যাত্রীবাহী বাসের সঙ্গে একটি ট্রাকের মুখোমুখি সংঘর্ষে চারজন নিহত হয়েছেন। আহত হয়েছেন ছয়জন।হতাহত ব্যক্তিদের পরিচয় প্রাথমিকভাবে জানা যায়নি। নিহত ব্যক্তিদের মধ্যে বাস ও ট্রাকের দুই চালক রয়েছেন।পুলিশ জানায়, ভোর সাড়ে পাঁচটার দিকে উপজেলার হয়বতপুরে নাটোর-ঢাকা মহাসড়কে বেগম খালেদা জিয়া কলেজের সামনে এ দুর্ঘটনা ঘটে। ঢাকা থেকে আসা কেয়া পরিবহন বাসের সঙ্গে ধানবোঝাই একটি ট্রাকের মুখোমুখি সংঘর্ষ হয়। এতে বাস ও ট্রাকের সামনের অংশ দুমড়েমুচড়ে যায়। ট্রাকের চালক ও তাঁর সহকারী এবং বাসের চালকসহ এক যাত্রী ঘটনাস্থলে মারা যান। এ ঘটনায় বাসের ছয় যাত্রী আহত হন।ঘটনার পর নাটোরের ফায়ার সার্ভিসের কর্মীরা ঘটনাস্থলে যান। তাঁরা আহত ব্যক্তিদের উদ্ধার করেন। আহত চারজনকে নাটোর আধুনিক সদর হাসপাতালে ভর্তি করা হয়েছে।নাটোর সদর থানার ভারপ্রাপ্ত কর্মকর্তা (ওসি) আসলাম উদ্দিন ঘটনার সত্যতা নিশ্চিত করেছেন।
