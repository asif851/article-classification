
রাজধানীর এলিফ্যান্ট রোডে প্রাইম ব্যাংকের একটি এটিএম বুথ থেকে টাকা তোলার পর জালিয়াত সন্দেহে এক চীনা নাগরিককে আটক করা হয়েছে।
আজ বুধবার সকালে পুলিশের সহায়তায় ওই চীনা নাগরিককে আটক করে ব্যাংক কর্তৃপক্ষ। তাঁকে থানায় নিয়ে জিজ্ঞাসাবাদ করার কথা জানিয়েছে পুলিশ।
পুলিশ জানায়, আটক হওয়া চীনা নাগরিকের নাম হুয়াং হো (৩৭)।
পুলিশের রমনা বিভাগের উপকমিশনার মো. জসিম উদ্দিন বলেন, আজ সকালে হুয়াং হো প্রাইম ব্যাংকের এলিফ্যান্ট রোডের একটি এটিএম বুথ থেকে টাকা তোলেন। এ সময় তাঁকে বুথের নিরাপত্তাকর্মীর সন্দেহ হয়। তাঁকে আটকে রাখেন নিরাপত্তাকর্মী। নিরাপত্তাকর্মীকে ঘুষ দিয়ে ছাড়া পাওয়ার চেষ্টা করেন চীনা নাগরিক। পরে নিরাপত্তাকর্মী বিষয়টি ব্যাংক কর্তৃপক্ষকে জানান। কর্তৃপক্ষ নিউমার্কেট থানায় খবর দেয়। পুলিশ এসে তাঁকে আটক করে।
পুলিশ জানায়, নিউমার্কেট থানায় নিয়ে ওই চীনা নাগরিককে জিজ্ঞাসাবাদ করা হচ্ছে। তাঁর এটিএম কার্ডটি আসল কি না, তা যাচাই-বাছাই করা হচ্ছে। এ ছাড়া তাঁর সন্দেহজনক আচরণের বিষয়টিও খতিয়ে দেখা হচ্ছে।
