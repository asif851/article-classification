
সাংবাদিক দম্পতি সাগর-রুনি হত্যা মামলায় ৪৬ বার সময় নিয়েও আজ রোববার প্রতিবেদন দাখিল করতে পারেনি র‌্যাব। আজ এ মামলায় তদন্ত প্রতিবেদন দাখিলের দিন ধার্য ছিল।
তবে র‌্যাব আজকেও তদন্ত প্রতিবেদন দাখিল না করায় আগামী ১১ জুলাই প্রতিবেদন দাখিলের নির্দেশ দিয়েছেন আদালত। ঢাকা মহানগর হাকিম খুরশীদ আলম এ নির্দেশ দেন। এ নিয়ে এ মামলায় ৪৮ দফায় সময় দেওয়া হলো। এর মধ্যে র‌্যাব সময় পেয়েছে ৪৬ বার।
পুলিশের অপরাধ তথ্য ও প্রসিকিউশন বিভাগের উপকমিশনার আনিসুর রহমান প্রথম আলোকে জানান, এ নিয়ে মামলাটিতে ৪৮ দফায় সময় দেওয়া হলো।
২০১২ সালের ১০ ফেব্রুয়ারি রাতে রাজধানীর পশ্চিম রাজাবাজারে বাসায় মাছরাঙা টেলিভিশনের বার্তা সম্পাদক সাগর সরওয়ার ও এটিএন বাংলার জ্যেষ্ঠ প্রতিবেদক মেহেরুন রুনি খুন হন। পরদিন ভোরে তাঁদের ক্ষতবিক্ষত লাশ উদ্ধার করা হয়। এ ঘটনায় রুনির ভাই নওশের আলম রোমান শেরেবাংলা নগর থানায় এ মামলা করেন।
মামলাটি প্রথম তদন্ত করে শেরেবাংলা নগর থানার পুলিশ। এরপর মামলাটির তদন্তভার ঢাকা মহানগর গোয়েন্দা পুলিশকে (ডিবি) দেওয়া হয়। কিন্তু দুই মাসের বেশি সময় তদন্ত করে ডিবি রহস্য উদ্‌ঘাটনে ব্যর্থ হয়। একপর্যায়ে হাইকোর্টের নির্দেশে ওই বছরের ১৮ এপ্রিল মামলাটির তদন্তভার র‌্যাবকে দেওয়া হয়। কিন্তু এখন পর্যন্ত র‍্যাব এ ঘটনার কোনো কিনারা করতে পারেনি।
