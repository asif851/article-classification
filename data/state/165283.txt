
কিশোরগঞ্জের বাজিতপুর উপজেলার ১১টি ইউনিয়ন পরিষদ নির্বাচনে চেয়ারম্যান পদে প্রতিদ্বন্দ্বী ৪৩ জনের মধ্যে নারী প্রার্থী একজন। একমাত্র নারী প্রার্থী বিলকিস আক্তার পিরিজপুর ইউপি থেকে স্বতন্ত্র প্রার্থী হিসেবে প্রতিদ্বন্দ্বিতা করছেন। তাঁর প্রতীক মোটরসাইকেল।উপজেলা নির্বাচন কার্যালয় সূত্র জানায়, বাজিতপুরে ৩১ মার্চ অনুষ্ঠেয় নির্বাচনে ১১টি ইউপির মধ্যে দীঘিরপাড় ইউপিতে চেয়ারম্যান পদে ভোট হবে না। ওই ইউনিয়নে চেয়ারম্যান পদে আওয়ামী লীগের আমিন মো. ফারুক ছাড়া আর কেউ মনোনয়নপত্র দাখিল না করায় বেসরকারিভাবে তাঁকে জয়ী ঘোষণা করা হয়েছে। হালিমপুর, মাইজচর, বলিয়াদি, হুমায়ুনপুর, পিরিজপুর, সরারচর, কৈলাগ, গাজিরচর, দিলালপুর, হিলচিয়া ইউনিয়নে প্রধান দুটি দল আওয়ামী লীগ ও বিএনপি প্রার্থী দিয়েছে। সব কটিতে প্রধান দুই দলের প্রার্থী থাকলেও কোনোটির মনোনয়ন তালিকায় নেই নারী প্রার্থী। নির্বাচনে অংশ নেওয়া অন্য দলগুলোতেও একই রকম চিত্র।ক্ষমতাসীন দল থেকে কোনো নারী প্রার্থী না রাখার কারণ হিসেবে পৌর আওয়ামী লীগের সভাপতি মোস্তফা কামাল প্রথম আলোকে বলেন, ‘নারীদের প্রতি আমাদের দল সহনশীল। সমস্যা হলো প্রতিদ্বন্দ্বিতা করার মতো আগ্রহী নারী ছিলেন না। ফলে পুরুষদের হাতে নৌকা প্রতীক তুলে দেওয়া ছাড়া বিকল্প ছিল না।’একই যুক্তি বিএনপিরও। উপজেলা বিএনপির সাধারণ সম্পাদক মনিরুজ্জামান বলেন, ইচ্ছা থাকলেও নারীদের মধ্যে আগ্রহ না থাকায় তাঁদের রাখা যায়নি। তবে অন্তত একজন নারী প্রার্থী রাখা গেলে ভালো দেখাত বলে মন্তব্য করেন তিনি।বিলকিস আক্তার বলেন, মানতেই হবে নারীদের অগ্রগতি হয়েছে। তবে যতটা গতি নিয়ে হওয়া দরকার ততটা হয়নি। স্থানীয় সরকারে নারীদের অবস্থান সংরক্ষিত আসনে। সংরক্ষিত থেকে বের হয়ে না আসা পর্যন্ত মূল উন্নয়নে অংশ গ্রহণের সুযোগ নেই। মূল জায়গায় গিয়ে নেতৃত্ব দেবার ভাবনা থেকে প্রার্থী হয়েছেন বলে জানান তিনি। তিনি বলেন, নারীদের অগ্রযাত্রায় গ্রামের মানুষের ভাবনা এখনো অস্পষ্ট। দলগুলো উদার হতে পারেনি। নির্বাচনে নারীদের ঝুঁকি মনে করা হয়। বিজয়ী হতে পারলে সবার আগে গ্রাম থেকে অশিক্ষার অন্ধকার দূর করার বিষয়ে সচেষ্ট হবেন বলে জানান তিনি।
