
ময়মনসিংহ সদর উপজেলার বেলতলী এলাকায় একটি যাত্রীবাহী পিকআপ ভ্যান উল্টে খাদে পড়ে নিহতের সংখ্যা বেড়ে আটজনে পৌঁছেছে। আজ মঙ্গলবার সকাল ছয়টার দিকে দুর্ঘটনা ঘটে।
সকালে ঘটনাস্থলে পাঁচজন যাত্রী নিহত হন। আহত ১৫ জনকে ময়মনসিংহ মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় আরও তিনজন মারা যান।
নিহতদের মধ্যে ছয়জনের পরিচয় পাওয়া গেছে। তাঁরা হলেন, জামালপুর জেলার বকশিগঞ্জ উপজেলার রাসেল মিয়া, ময়মনসিংহের ফুলপুর উপজেলার মোকামিয়াকান্দা গ্রামের মোবারক হোসেন ও তাঁর স্ত্রী মিনারা বেগম, তাঁদের স্বজন খোকন মিয়া, শামছুন্নাহার ও আজিজুর হক।  পুলিশ জানায়, গাজীপুর জেলার জয়দেবপুর থেকে যাত্রীবোঝাই পিকআপ ভ্যান ময়মনসিংহের দিকে আসছিল। ঢাকা-ময়মনসিংহ মহাসড়কের বেলতলী এলাকায় বাসের সঙ্গে ধাক্কা লেগে নিয়ন্ত্রণ হারিয়ে পিকআপ ভ্যানটি খাদে পড়ে যায়। এতে ঘটনাস্থলে এক নারীসহ পাঁচজন নিহত হন। গুরুতর আহত চারজনসহ মোট ১৫ জনকে ময়মনসিংহ মেডিকেল কলেজ হাসপাতালে ভর্তি করা হয়েছে। সেখানে বেলা ১১টা থেকে দেড়টার মধ্যে রাসেল, আজিজুল ও শামছুন্নাহারের মৃত্যু হয়।
ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) কামরুল ইসলাম বলেন, ছোট পিকআপ ভ্যানে অতিরিক্ত যাত্রী বহন করা ও অসতর্কতার জন্য দুর্ঘটনাটি ঘটে। বিষয়টি পুলিশ খতিয়ে দেখছে।
