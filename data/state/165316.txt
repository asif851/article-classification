
ময়মনসিংহের গৌরীপুরে চুরির অভিযোগে কিশোর সাগরকে (১৬) খুঁটিতে বেঁধে পিটিয়ে হত্যা মামলার মূল আসামিদের কাউকে চার দিনেও গ্রেপ্তার করতে পারেনি পুলিশ। তাঁদের গ্রেপ্তার ও বিচারের জন্য বিভিন্ন মহলে জোর দাবি উঠেছে। এই দাবিতে গতকাল বৃহস্পতিবার মানববন্ধন করেছে প্রথম আলোর ময়মনসিংহ বন্ধুসভা।
এরই মধ্যে সাগরদের বাসায় গভীর রাতে অচেনা ব্যক্তিরা এসে টাকা দেওয়ার প্রস্তাব দিয়েছেন বলে অভিযোগ করেছেন সাগরের মা হাসিনা খাতুন। তবে ওই ব্যক্তিরা নিজেদের পরিচয় বা টাকা দেওয়ার উদ্দেশ্য জানাননি।
গত সোমবার ভোরে পানি তোলার মোটর চুরির অভিযোগে গৌরীপুর উপজেলার চর শ্রীরামপুর গ্রামের গাউছিয়া হ্যাচারিতে খুঁটির সঙ্গে বেঁধে নির্মমভাবে পিটিয়ে সাগরকে হত্যা করা হয়। মঙ্গলবার দুপুরে পাশের কাশবন থেকে পুলিশ সাগরের লাশ উদ্ধার করে। এ ঘটনায় হ্যাচারির মালিক আক্কাস আলীসহ ছয়জনের নাম উল্লেখ করে এবং অজ্ঞাতনামা আরও ছয়-সাতজনের বিরুদ্ধে মামলা করেন সাগরের বাবা।
গতকাল সকালে ময়মনসিংহ শহরের নাটকঘর লেনের বস্তিতে সাগরদের ঘরে গেলে হাসিনা খাতুন প্রথম আলোকে বলেন, গত বুধবার রাত ১২টার দিকে দুই ব্যক্তি বস্তিতে এসে তাঁদের ঘুম থেকে ডেকে তোলেন। পরিচয় জানতে চাইলে তাঁরা তা না জানিয়ে ১০ হাজার টাকা দিতে চান। পরিচয় না দেওয়ায় এবং উদ্দেশ্য স্পষ্ট না হওয়ায় তাঁর সন্দেহ হয়। এ জন্য তিনি টাকা নেননি। তিনি বলেন, ‘ওই দুই ব্যক্তি আসামিপক্ষের লোকও হতে পারেন। টাকা দেওয়ার পর হয়তো তাঁরা মামলা তুলে নিতে চাপ দিতেন। আমাদের সহায়তা করার উদ্দেশ্য থাকলে গভীর রাতে না এসে তাঁরা দিনের বেলায় আসতে পারতেন। আমি ছেলের জীবনের  বিনিময়ে লাখ টাকাও চাই না। যারা আমার ছেলেকে মেরেছে, তাদের বিচার চাই।’
সাগরের বাবা শিপন মিয়া বলেন, ‘সাগর আর আমার সামান্য রোজগারে সংসার চলত। ছেলে মারা যাওয়ার পর আমি সংসারের খরচ জোগাড় করা নিয়ে দুশ্চিন্তায় পড়েছি।’
সাগর পরিত্যক্ত জিনিস কুড়িয়ে বিক্রি করত। তার বাবা ফেরি করে প্রসাধনসামগ্রী বিক্রি করেন।
ওই বস্তির একাধিক নারী ও পুরুষ বলেন, বুধবার রাতে বস্তির আশপাশে কয়েকজন অপরিচিত ব্যক্তিকে তাঁরা দেখেছেন। তবে তাঁরা সাগরের পরিবারের খোঁজ করেননি।
ময়মনসিংহের পুলিশ সুপার সৈয়দ নুরুল ইসলাম বলেন, পুলিশ মামলাটি খুব গুরুত্বের সঙ্গে দেখছে। কোনোভাবেই কেউ তা প্রভাবিত করতে পারবে না। আসামিরা যেখানেই থাকুন না কেন, তাঁদের গ্রেপ্তার করা হবে। সাগরের মায়ের অভিযোগ গুরুত্ব দিয়ে দেখা হবে।
সাগরকে নির্যাতনের প্রত্যক্ষদর্শী এক নারী বুধবার বলেছিলেন, তিনি আর না মারার জন্য অনুরোধ করেছিলেন। কিন্তু আক্কাস সবাইকে ধমক দিয়ে বলেছিলেন, মরলে মরবে; তাঁদের কী? তাঁর (আক্কাস) অনেক টাকা। মরলে পুলিশ কিনে ফেলবেন। ওই নারী আরও বলেছিলেন, মারধরের সময় সাগর চুরি করেনি বলে কাকুতি-মিনতি করলেও তাতে নির্যাতনকারীরা কান দেননি। সে একটু পানি খেতে চাইলেও তা দেওয়া হয়নি।
 
মূল অভিযুক্তরা গ্রেপ্তার হননি
পুলিশ বলেছে, গতকাল সন্ধ্যা পর্যন্ত সাগর হত্যা মামলার প্রধান আসামি আক্কাস আলীসহ এজাহারভুক্ত ছয় আসামির কাউকে গ্রেপ্তার করা যায়নি। তবে মঙ্গলবার রাতে গ্রেপ্তার করা রিয়াজ উদ্দিনের কাছে পাওয়া তথ্যের ভিত্তিতে বুধবার রাতে জড়িত সন্দেহে ফজলুর রহমান নামের একজনকে গৌরীপুর থেকে গ্রেপ্তার করা হয়েছে। এ দুজন আদালতে স্বীকারোক্তিমূলক জবানবন্দি দিয়েছেন। জবানবন্দিতে তাঁরা বলেন, হ্যাচারিমালিক আক্কাস ও তাঁর কর্মচারী কাইয়ুম সাগরকে মারধর করেছেন।
মামলায় এজাহারভুক্ত অন্য পাঁচ আসামি হলেন আক্কাসের ভাই জুয়েল, হাসু মিয়া, ছাত্তার ও সোহেল এবং হ্যাচারির কর্মচারী কাইয়ুম।
 
বন্ধুসভার মানববন্ধন
সাগর হত্যাকারীদের বিচারের দাবিতে গতকাল বিকেলে ময়মনসিংহ শহরের ফিরোজ জাহাঙ্গীর চত্বরে মানববন্ধন করেছেন প্রথম আলোর ময়মনসিংহ বন্ধুসভার বন্ধুরা। মানববন্ধনে বিভিন্ন শ্রেণি-পেশার মানুষও অংশ নেন।
একই স্থানে একই সময়ে অপরাজেয় বাংলাদেশ নামের একটি সংগঠনও মানববন্ধন করে।
মানববন্ধনে বক্তারা বলেন, এ ধরনের বর্বরতা মেনে নেওয়ার মতো নয়। এর দৃষ্টান্তমূলক বিচার হওয়া দরকার। মানববন্ধনে জেলা আওয়ামী লীগের সাধারণ সম্পাদক মোয়াজ্জেম হোসেন, বাংলাদেশ মহিলা পরিষদের ময়মনসিংহ শাখার সভাপতি ফেরদৌস আরা মাহমুদ, বাংলাদেশ মানবাধিকার কমিশনের ময়মনসিংহ শাখার সহসভাপতি শিব্বির আহমেদ, কবি সরকার আজিজ, কবি স্বাধীন চৌধুরী, কবি মোস্তফা তারেক, অধ্যক্ষ এখলাস উদ্দিন খান প্রমুখ বক্তব্য দেন।
