
ওষুধ প্রশাসন অধিদপ্তরের অনুমোদনহীন ও নিম্নমানের ওষুধ আমদানি এবং বিক্রি করায় একটি প্রতিষ্ঠানকে দুই লাখ টাকা জরিমানা করেছেন ভ্রাম্যমাণ আদালত। এ সময় প্রায় ১০ লাখ টাকার মোটা হওয়ার ওষুধ জব্দ ও ধ্বংস করা হয়।
আজ বৃহস্পতিবার বেলা ১১টার দিকে রাজধানীর বারিধারায় ঢাকা জেলা প্রশাসন, ৫-আর্মড পুলিশ ব্যাটালিয়ন (এপিবিএন) এবং ওষুধ প্রশাসন অধিদপ্তরের যৌথ উদ্যোগে এই আদালত পরিচালিত হয়।ঢাকা জেলা প্রশাসন সূত্র জানায়, আজ বেলা ১১টার দিকে ঢাকা জেলা প্রশাসনের নির্বাহী ম্যাজিস্ট্রেট তৌহিদ এলাহীর নেতৃত্বে বারিধারার ডিএক্সএন ফার্মাসিউটিক্যালস লিমিটেড নামের একটি প্রতিষ্ঠানে অভিযান চালান ভ্রাম্যমাণ আদালত। এ সময় অনুমোদনহীন ওষুধ বিক্রি করায় প্রতিষ্ঠানের মালিককে দুই লাখ টাকা জরিমানা করা হয়। পরে দোকানে থাকা প্রায় ১০ লাখ টাকার নিম্নমানের বিভিন্ন প্রকারের মোটা হওয়ার ওষুধ জব্দ করে সেগুলো ধ্বংস করা হয়।ম্যাজিস্ট্রেট তৌহিদ এলাহী বলেন, পর্যায়ক্রমে রাজধানীর বিভিন্ন এলাকায় এ ধরনের অভিযান চালানো হবে।
