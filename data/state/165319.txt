
দিনাজপুরের ফুলবাড়ীতে প্রাথমিক ও গণশিক্ষামন্ত্রী মোস্তাফিজুর রহমানের খামার থেকে ১০টি গরু লুট হয়েছে। আজ শুক্রবার ভোরে উপজেলার শিবনগর ইউনিয়নের রাজারামপুর ফকিরপাড়া এলাকায় এ ঘটনা ঘটে।  খামার পরিচর্যাকারী ইমরান আলী ও পাহারাদার লোকমান আলীর ভাষ্য, চার থেকে পাঁচজন দুর্বৃত্ত খামারের মূল গেটের তালা ভেঙে ভেতরে ঢোকে। তারা অস্ত্র ও হাঁসুয়া ঠেকিয়ে পাহারাদারদের প্রাণনাশের হুমকি দেয়। এরপর পাহারাদারদের বেঁধে রেখে মালবাহী ট্রাকে করে ১০টি গরু নিয়ে চলে যায়।
ইমরান আলী ও লোকমান আলী চিৎকার করলে আশপাশের লোকজন এসে তাঁদের দুজনকে উদ্ধার করেন। খবর পেয়ে ভোরেই মন্ত্রী মোস্তাফিজুর রহমান ঘটনাস্থল পরিদর্শন করেন।
এ ঘটনায় মামলা করার প্রস্তুতি চলছে বলে জানিয়েছেন ফুলবাড়ী থানার ভারপ্রাপ্ত কর্মকর্তা (ওসি) মো. নাসিম হাবীব। পুলিশ অভিযান চালাচ্ছে।
