
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ‘সরকার সমঝোতার সমস্ত দরজা-জানালা ও পথ বন্ধ করে দিয়েছে।এখন একমাত্র আন্দোলনের মাধ্যমেই এই দরজা-জানালা খোলা সম্ভব।এ ছাড়া অন্য কোনো উপায় নেই।’আজ শনিবার বিকেলে জাতীয় প্রেসক্লাবে দেশমাতৃক পরিষদ আয়োজিত ‘গণতন্ত্র ও বাংলাদেশ’ শীর্ষক এক আলোচনা সভায় মির্জা ফখরুল এসব কথা বলেন।মির্জা ফখরুল বলেন, ‘প্রধানমন্ত্রী গতকাল (শুক্রবার) যে প্রস্তাব দিয়েছেন, সেই প্রস্তাবের ওপর তাঁর নিজেরই কোনো আস্থা নেই।তাঁর ওই বক্তব্য বা প্রস্তাবের ওপর যদি ন্যূনতম আস্থা থাকত, তাহলে তিনি ঢাকায় সভা-সমাবেশের ওপর এ রকম নিষেধাজ্ঞা দিতে পারতেন না।’ তিনি বলেন, আওয়ামী লীগের মধ্যে ন্যূনতম কোনো গণতান্ত্রিক বোধ নেই।তারা ফ্যাসিবাদী সরকার।
মির্জা ফখরুল আরও বলেন, নির্দলীয় সরকারের দাবিতে ও জনগণের ভোট রক্ষার জন্য তাঁরা যে আন্দোলন করছেন, তাঁরা সেই আন্দোলন চালিয়ে যাবেন।এই আন্দোলনের মাধ্যমে সরকারের পতন ঘটিয়ে অবাধ, নিরপেক্ষ নির্বাচনের মাধ্যমে গণতান্ত্রিক শক্তিকে ক্ষমতায় বসানোর জন্য সবার প্রতি আহ্বান জানান তিনি।
