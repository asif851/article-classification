
পাঁচ দিনের ভারত সফর শেষে দেশে ফিরেছেন জাতীয় পার্টির (জাপা) চেয়ারম্যান এইচ এম এরশাদ। আজ বৃহস্পতিবার দুপুরে লালমনিরহাটের পাটগ্রাম উপজেলার বুড়িমারী স্থলবন্দর দিয়ে সড়কপথে দেশে ফেরেন। 
তাঁর পাঁচ দিনের সফরসঙ্গী ছিলেন ছেলে এরিক এরশাদ, দলের মহাসচিব রুহুল আমিন হাওলাদার, প্রেসিডিয়াম সদস্য সুনীল শুভরায়, ব্যক্তিগত সচিব মোহাম্মদ জলিল ও সহকারী মোহাম্মদ ওহাব।
বুড়িমারী স্থলবন্দরের জিরো পয়েন্টে জাপা চেয়ারম্যানকে শুভেচ্ছা জানাতে রংপুর মহানগর জাপার সভাপতি মোস্তাফিজার রহমান, সাধারণ সম্পাদক শাহরিয়ার হোসেন, কালীগঞ্জ উপজেলা আহ্বায়ক রোকন উদ্দিন আহম্মেদ ও হাতীবান্ধা উপজেলার জাপার আহ্বায়ক ও কেন্দ্রীয় কমিটির সদস্য এম জি মোস্তফাসহ স্থানীয় নেতা-কর্মীরা উপস্থিত ছিলেন।
দেশে ফেরার পথে বুড়িমারী স্থলবন্দরে সাংবাদিকদের প্রশ্নের জবাবে প্রধানমন্ত্রীর বিশেষ দূত এরশাদ বলেন, এটা তাঁর পারিবারিক সফর। তাই তিনি কোনো কথা বলবেন না। তবে জাপার মহাসচিব রুহুল আমিন হাওলাদার সাংবাদিকদের বলেন, এটি কোনো রাজনৈতিক সফর নয়। এটা ছিল দলের চেয়ারম্যানের পারিবারিক সফর। নাড়ির টানে মূলত ওনার ভারতে যাওয়া। তিনি তাঁর পৈতৃক নিবাস ভারতের পশ্চিমবঙ্গের দিনহাটায় যান। পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে কোনো বৈঠক না হলেও এরশাদ ভারতের সাংবাদিকদের সঙ্গে মতবিনিময় ও সে দেশের বিভিন্ন সামাজিক অনুষ্ঠানে যোগ দেন।
ভারতের সানরাইজ ক্লাবের প্রসঙ্গ টেনে রুহুল আমিন হাওলাদার বলেন, ‘বাংলাদেশের সাবেক রাষ্ট্রপতিকে তারা যে সংবর্ধনা দিয়েছে, তাতে আমরা মুগ্ধ ও অভিভূত। তাদের ওই সংবর্ধনা অনুষ্ঠানে এরশাদ তাঁর বক্তব্যে বলেছিলেন, সীমান্তে তারকাঁটার বেড়া আমাদের দূরত্ব সৃষ্টি করলেও উভয়ের মনের মিল একই। আমাদের সবার আত্মা ও প্রাণ এক। স্বাধীনতাযুদ্ধে যেমন ভারত সহযোগিতা করেছে, তেমনি দেশের প্রতিটি ক্রান্তিলগ্নে তারা আজও সহযোগিতা করছে।’
আগামী নির্বাচন-সংক্রান্ত এক প্রশ্নের জবাবে রুহুল আমিন হাওলাদার বলেন, আগামী নির্বাচনে জাতীয় পার্টি ৩০০ আসনে প্রার্থী দেবে। এ ব্যাপারে দল কাজ করছে। নির্বাচন সামনে রেখে তাঁর দল ঢাকায় গিয়ে ৩৪ দল নিয়ে জোট গঠন করবে বলেও জানান তিনি।
এইচ এম এরশাদ চলতি সপ্তাহের রোববার তিনি এই পথ দিয়ে ভারতে যান।
