
রায়ের এক দিন আগে নারায়ণগঞ্জ কারাগার থেকে ঢাকা কেন্দ্রীয় কারাগারে আনা হয়েছে জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদকে।আজ মঙ্গলবার সন্ধ্যা সাতটার দিকে মুজাহিদ ঢাকা কেন্দ্রীয় কারাগারে পৌঁছান বলে জ্যেষ্ঠ কারাধ্যক্ষ ফরমান আলী প্রথম আলো ডটকমকে জানিয়েছেন।মানবতাবিরোধী অপরাধের মামলায় গ্রেপ্তার আলী আহসান মোহাম্মাদ মুজাহিদ নারায়ণগঞ্জ কারাগারে ছিলেন। আজ মঙ্গলবার আন্তর্জাতিক অপরাধ ট্রাইব্যুনাল-২ আগামীকাল বুধবার মুজাহিদের বিরুদ্ধে রায়ের তারিখ ধার্য করেন। এর পরপরই জামায়াতের শীর্ষ এই নেতাকে ঢাকায় আনা হলো।উল্লেখ্য, গত বছরের ১২ ডিসেম্বর গাজীপুর কারাগার থেকে নারায়ণগঞ্জে পাঠানো হয় জামায়াতের এই নেতাকে। তখন থেকে তিনি নারায়ণগঞ্জ কারাগারেই ছিলেন। মামলার শুনানির সময় তাঁকে নারায়ণগঞ্জ থেকে ঢাকায় আনা হতো। রায়ের তারিখ ধার্য হওয়ার পরই মুজাহিদকে ঢাকায় পাঠানোর প্রক্রিয়া শুরু হয়।
এ ব্যাপারে নারায়ণগঞ্জ জেলা কারাগারের কারা তত্ত্বাবধায়ক মোস্তাফিজুর রহমান প্রথম আলো ডটকমকে বলেন, আজ সন্ধ্যা ছয়টার দিকে প্রিজন ভ্যানে করে কড়া নিরাপত্তার মধ্যে মুজাহিদকে ঢাকা কেন্দ্রীয় কারাগারের উদ্দেশে পাঠানো হয়। রাতে তিনি ঢাকা কেন্দ্রীয় কারাগারেই থাকবেন।
